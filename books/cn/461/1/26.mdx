---
---
---
title: 夜游宫
---



宫词





独夜寒侵翠被，奈幽梦、不成还起。欲写新愁泪溅纸。忆承恩，叹余生，今至此。　蔌蔌灯花坠，问此际、报人何事？咫尺长门过万里。恨君心，似危栏，难久倚！

【校】

四部丛刊本调下无题。

【笺注】

〔咫尺长门〕司马相如《长门赋序》：“孝武皇帝陈皇后，时得幸，颇妒，别在长门宫。”王安石《明妃曲》：“君不见咫尺长门闭阿娇，人生失意无南北。”

【编年】

此词寄慨君臣遇合，盖有慨于王炎被废而作。王炎，山西清源人，《宋史》无传。乾道二年五月，王炎自两浙路计度转运副使除直敷文阁、知临安府；十一月，除秘阁修撰（《宋会要辑稿·选举》卷三百四）；三年五月，除敷文阁待制、知荆南府（《中兴圣政》卷四十六）；四年二月，自右朝奉大夫试兵部侍郎，赐同进士出身，除端明殿学士、签书枢密院事；五年二月，兼权参知政事兼同知国用事、知枢密院事（《宋史》卷二百十三《宰辅表》）；三月，除四川宣抚使，仍参知政事（《宋史》卷三十四《孝宗本纪》）。盖以其才略奋发，故不数岁而取公辅。出镇汉中，实用以经略中原，图谋进取。乾道八年三月，务观抵南郑，即为炎陈进取之策（参见前《秋波媚》“秋到边城角声哀”注）。七月，为炎作《静镇堂记》，并寄以恢复厚望。然此时孝宗已无意用兵。《宋史·孝宗本纪赞》谓其“即位之初，锐志恢复，符离邂逅失利，重违高宗之命，不轻出师，又值金世宗之立，金国平治，无衅可乘。……天厌南北之兵，欲休民生，故帝用兵之意弗遂而终焉。”故是年九月，即诏王炎赴都堂治事（《宋史·孝宗本纪》）；九年正月，王炎罢枢密使，以观文殿学士提举临安府洞霄宫（《宋史》卷二百十三《宰辅表》），自后不再起用。此词慨叹王炎之君臣遇合，亦即自悼壮志不酬。乾道九年，务观在嘉州，作《长门怨》诗云：“早知获谴速，悔不承恩迟。”又作《长信宫词》云：“忆年十七兮初入未央，获侍步辇兮恭承宠光。地寒祚薄兮自贻不祥，谗言乘之兮罪衅日彰。”（见《诗稿》卷四）皆与此词同其寓意，词当亦乾道九年间作。

【辑评】

卓人月、徐士俊《古今词统》卷八：（“恨君”三句）戒心之语。