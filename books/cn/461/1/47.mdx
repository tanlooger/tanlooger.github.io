---
---
---
title: 月上海棠
---



成都城南有蜀王旧苑尤多梅皆二百余年古木





斜阳废苑朱门闭，吊兴亡遗恨泪痕里。淡淡宫梅，也依然点酥剪水。凝愁处，似忆宣华旧事。　行人别有凄凉意，折幽香谁与寄千里。伫立江皋，杳难逢陇头归骑。音尘远，楚天危楼独倚。宣华故蜀苑名。

【校】

四部丛刊本、汲古阁本题中旧苑下无“尤”字。

【笺注】

〔题〕《诗稿》卷九有《故蜀别苑在成都西南十五六里梅至多有两大树夭矫若龙相传谓之梅龙予初至蜀尝为作诗自此岁常访之今复赋一首丁酉十一月也》、《芳华楼赏梅》、《蜀苑赏梅》、《大醉梅花下走笔赋此》（自注：梅龙，盖蜀苑中故物也。）诸诗，又卷十《梅花绝句》（第五）诗：“蜀王小苑旧池台，江北江南万树梅。”自注：“成都合江园，盖故蜀别苑，梅最盛。自初开，监官日报府。报至五分开，则府主来宴，游人亦竞集。”宋曾敏行《独醒杂志》卷六：“李布梦祥言：成都合江园，乃孟蜀故苑，在成都西南十五六里外，芳华楼前后植梅极多。故事：腊月赏燕其中，管界巡检营其侧，花时日以报府，至开及五分，府坐领监司来燕，游人亦竞集。有两大树夭矫若龙，相传谓之梅龙。”

〔点酥〕苏轼《腊梅一首赠赵景贶》诗：“天公点酥作梅花。”

〔宣华〕宋张唐英《蜀梼杌》卷上：“（乾德三年）五月，宣华苑成，延袤十里。有重光、太清、延昌、会真之殿，清和、迎仙之宫，降真、蓬莱、丹霞之亭。土木之功，穷极奢巧。衍数于其中为长夜之饮，嫔御杂坐，舃履交错。”

〔折幽香句〕《太平御览》卷十九引《荆州记》：“陆凯与路晔为友，在江南寄梅花一枝，诣长安与晔，并赠诗云：‘折花奉秦使，寄与陇头人。江南无所有，聊寄一枝春。’”

【编年】

在成都作。

【辑评】

俞陛云《唐五代两宋词选释》：词为成都蜀王旧苑而作。中有古梅二百余本，不言过客之凭吊兴亡，而凝愁忆旧，托诸宫梅，词境便觉灵秀。下阕因梅花而忆远人，与本题怀古，全不相属。故转头处用“别有凄凉意”之句以申明之，以下即畅发己意矣。蜀王故苑，放翁入蜀时，老木颓垣，尚存残状。余于光绪间入蜀，过成都城外昭觉寺，即词中宣华苑故址，摩诃之池，迎仙之观，及古梅百本，遗迹全消，所余者惟柱础轮囷，散卧于茂林芳草间。词中所谓凭吊朱门斜日，又隔悠悠千载矣。蜀中燕王故宫，海棠极盛，为成都第一。放翁犹及见之，赋《柳梢青》一首，不及此词。