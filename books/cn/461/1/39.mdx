---
---
---
title: 南歌子
---



送周机宜之益昌





异县相逢晚，中年作别难。暮秋风雨客衣寒，又向朝天门外话悲欢。　瘦马行霜栈，轻舟下雪滩。乌奴山下一林丹，为说三年常寄梦魂间。

【校】

四部丛刊本调下无题。汲古阁《宋六十名家词》毛斧季、陆敕先、黄子云诸人手校本于题下增“益昌今利州，乌奴山在利州绵谷县”二句。

【笺注】

〔周机宜〕未详。机宜，当指地方帅臣所辟之主管机宜文字或书写机宜文字等职。

〔益昌〕治今四川省广元县。

〔中年句〕《世说新语·言语》：“谢太傅语王右军曰：‘中年伤于哀乐，与亲友别，辄作数日恶。’”

〔朝天门〕成都城北门。《诗稿》卷七《出朝天门缭长堤至刘侍郎庙由小西门归》诗：“晓从北郭过西城，十里沙堤似席平。”

〔霜栈〕即栈道，于山路险巇处，架木以通行路。《蜀中名胜记》卷二十四：“（广元县）北为栈阁道。”《松陵集》卷六载皮日休《奉和次韵》诗：“院寒青霭正沉沉，霜栈干鸣入古林。”

〔乌奴山〕《蜀中名胜记》卷二十四：“《志》云：‘乌奴山，一名乌龙山，在广元西二里嘉陵江岸。峭壁如削，在洞不可上，昔李乌奴于此修寺，因名。’”《诗稿》卷三《赴成都泛舟自三泉至益昌谋以明年下三峡》诗：“暮雪乌奴停醉帽，秋风白帝送归船。”

【编年】

乾道八年十一月二日，务观自兴元适成都。此词云：“乌奴山下一林丹，为说三年常记梦魂间。”可知是乾道八年后三年，即淳熙二年秋在成都作。