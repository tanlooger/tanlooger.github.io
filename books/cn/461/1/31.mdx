---
---
---
title: 木兰花慢
---



夜登青城山玉华楼





阅邯郸梦境，叹绿鬓、早霜侵。奈华岳烧丹，青溪看鹤，尚负初心。年来向浊世里，悟真诠秘诀绝幽深。养就金芝九畹，种成琪树千林。　星坛夜学步虚吟，露冷透瑶簪。对翠凤披云，青鸾遡月，宫阙萧森。琅函一封奏罢，自钧天帝所有知音。却过蓬壶啸傲，世间岁月骎骎。

【校】

四部丛刊本调下无题。

〔过蓬壶〕汲古阁本“过”误作“遇”。

〔啸傲〕明曹学佺《蜀中名胜记》卷六引作“笑傲”。

【笺注】

〔青城山〕《蜀中名胜记》卷六：“《名山记》曰：‘益州西南青城山，一名青城都。山形似城，其上有崖舍赤壁，张天师所治处。南连峨眉。亦有洞天，诸灵书所藏，不知当是第几洞天也。’”《老学庵笔记》卷四：“天下名山，惟华山、茅山、青城山无僧寺。”

〔玉华楼〕《诗稿》卷十八《纵笔》（第一）诗自注：“玉华楼在青城山丈人观。”宋范成大《吴船录》卷上：“真君殿前有大楼，曰玉华，翚飞轮奂，极土木之胜。”

〔邯郸梦境〕唐卢生于邯郸道中邸舍遇道士吕翁，翁探囊中枕以授之，曰：“子枕吾枕，当令子荣适如志。”生就枕入梦。梦中五十余年，建功树名，出将入相，族昌家肥，崇盛赫奕。当其欠伸而寤，身仍偃于邸舍，吕翁坐其傍，主人蒸黍未熟。详见唐沈既济《枕中记》。

〔华岳〕西岳华山，在今陕西省华阴县南。

〔青溪〕《文选》郭璞《游仙诗（第二）》：“青溪千余仞，中有一道士。云生梁栋间，风出窗户里。借问此何谁？云是鬼谷子。”李善注引庾仲雍《荆州记》曰：“临沮县有青溪山，山东有泉，泉侧有道士精舍。”

〔真诠〕犹云真解、真理。唐卢藏用《衡岳高僧序》：“年代攸邈，故老或遗，真诠缅微，后生何述。”

〔秘诀〕《南史》卷七十六《陶弘景传》：“弘景既得神符秘诀，以为神丹可成。”《老学庵笔记》卷一：“青城山上官道人，北人也，巢居食松，年九十矣。人有谒之者，但粲然一笑耳。有所请问，则托言病喑，一语不肯答。予尝见之于丈人观道院，忽自语养生曰：‘为国家致太平，与长生不死，皆非常人所能然。且当守国使不乱，以待奇才之出；卫生使不夭，以须异人之至。不乱不夭，皆不待异术，惟勤而已。’予大喜，从而叩之，则已复言喑矣。”

〔金芝〕晋王嘉《拾遗记》卷十：“昆仑山第九层，山形渐小狭，下有芝田蕙圃，皆数百顷，群仙种耨焉。”

〔九畹〕屈原《离骚》：“余既滋兰之九畹兮。”王逸注：“十二亩曰畹。”

〔琪树〕孙绰《游天台山赋》：“建木灭景于千寻，琪树璀璨而垂珠。”

〔步虚吟〕刘宋刘敬叔《异苑》卷五：“陈思王游山，忽闻空里诵经声，清远遒亮。解音者则而写之，为神仙声。道士效之，作步虚声也。”

〔钧天句〕《吕氏春秋·有始》：“天有九野……中央曰钧天。”《史记》卷四十三《赵世家》：“赵简子疾，五日不知人。……居二日半，简子寤，语大夫曰：‘我之帝所甚乐，与百神游于钧天，广乐九奏万舞，不类三代之乐，其声动人心。’”

〔蓬壶〕即蓬莱，见王嘉《拾遗记》。李白《秋夕书怀》诗：“始探蓬壶事，旋觉天地轻。”

〔骎骎〕《诗·小雅·四牡》：“载骤骎骎。”毛传：“骎骎，骤貌。”

【编年】

《逸稿》卷上《红栀子华赋》：“余读五岳之书，始知蜀之青城。岁癸巳之仲冬，天畀予以此行。”按《诗稿》卷三、卷四癸巳（乾道九年）年间诗无青城之作。淳熙元年冬，务观摄知荣州事，自成都之荣州，取道青城。《诗稿》卷六有《将之荣州取道青城》、《丈人观》、《题丈人观道院壁》、《宿上清宫》、《自上清延庆归过丈人观少留》诸诗。《将之荣州取道青城》诗曰：“倚天山作海涛倾，看遍人间两赤城。”自注：“青城山一名赤城，而天台之赤城乃予旧游。”可知此行青城乃务观初到。《红栀子华赋》所云“癸巳”，盖“甲午”之误。词乃淳熙元年冬初登青城山时所作。