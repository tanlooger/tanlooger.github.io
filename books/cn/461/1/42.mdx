---
---
---
title: 夜游宫
---



记梦寄师伯浑





雪晓清笳乱起，梦游处、不知何地。铁骑无声望似水。想关河，雁门西，青海际。　睡觉寒灯里。漏声断、月斜窗纸。自许封侯在万里。有谁知，鬓虽残，心未死！

【校】

四部丛刊本调下无题，《中兴以来绝妙词选》调下题作“记梦”。

【笺注】

〔师伯浑〕《老学庵笔记》卷三：“师浑甫，本名某，字浑甫。既拔解，志高退，不赴省试；其弟乃冒其名以行，不以告浑甫也。俄遂登第。浑甫因以字为名而字伯浑。”《文集》卷十四《师伯浑文集序》：“乾道癸巳，予自成都适犍为，识隐士师伯浑于眉山。一见，知其天下伟人。予既行，伯浑饯予于青衣江上。后四年，伯浑得疾不起。伯浑自少时名震秦蜀，东被吴楚，一时高流皆尊慕之，愿与交。方宣抚使临边，图复中原，制置使并护梁益兵民，皆巨公大人，闻伯浑名，将闻于朝，而卒为忌者所沮。”《诗稿》卷三十八《感旧》（第二）诗：“君不见蜀师浑甫字伯浑，半生高卧蟆颐村。”自注：“范至能帅成都，欲以遗逸起之。幕客有沮之者，遂不果。”宋晁公遡《嵩山集》有《师伯浑自通义来且出诗一轴为之喜甚奉简短作》、《师伯浑自所居东山来赋诗相示用韵酬之》等唱和之作多首。史尧弼《莲峰集》卷二有《师伯浑至青神约访而潜归以诗相别因戏之》诗。

〔雁门〕雁门关，在山西省代县西北。

〔青海〕青海湖，在青海省东部。

〔自许句〕《后汉书》卷四十七《班超传》：“（超）家贫，常为官佣书以供养，久劳苦。尝辍业投笔叹曰：‘大丈夫无它志略，犹当效傅介子、张骞立功异域，以取封侯，安能久事笔研间乎？’左右皆笑之。超曰：‘小子安知壮士志哉？’其后行诣相者，曰：‘祭酒，布衣诸生耳，而当封侯万里之外。’超问其状，相者指曰：‘生燕颔虎颈，飞而食肉，此万里侯相也。’”

【编年】

乾道九年夏，务观摄知嘉州事，路经眉州，始识师浑甫。淳熙元年春，务观离嘉州，浑甫饯之青衣江上。后四年，浑甫卒。词当淳熙元年二人别后四年间之作。