---
---
---
title: 蝶恋花
---



离小益作





陌上箫声寒食近。雨过园林，花气浮芳润。千里斜阳钟欲暝，凭高望断南楼信。　海角天涯行略尽。三十年间，无处无遗恨。天若有情终欲问，忍教霜点相思鬓。

【笺注】

〔小益〕《舆地纪胜》卷一百八十四引《图经》：“（益昌）时人又呼为小益，对成都之为大益也。”宋乐史《太平寰宇记》卷一三五《利州》：“后魏正始五年，于东晋寿郡立西益州，世号为小益州。……梁永圣三年，又改西益州为利州。……天宝元年，改为益昌郡。……乾元元年，复为利州。……皇朝因之。”

〔陌上箫声〕宋祁《寒食假中作》诗：“箫声催暖卖饧天。”《诗·周颂·有瞽》：“箫管备举。”孔颖达疏：“其时卖饧之人吹箫以自表也。”

〔寒食〕宗懔《荆楚岁时记》：“去冬节一百五日，即有疾风甚雨，谓之寒食，禁火三日。”

〔天若有情〕李贺《金铜仙人辞汉歌》：“天若有情天亦老。”

【编年】

务观自夔州赴南郑，取道利州（即益昌）。词云“陌上箫声寒食近”，《诗稿》卷三有《金牛道中遇寒食》诗，金牛道乃蜀之南栈，为由益昌至汉中之要道，是此词乃乾道八年寒食前离益昌作。

【辑评】

俞陛云《唐五代两宋词选释》：前半首写景，略见怀远之意。清丽而兼倜傥，颇类《六一词》。后半首写怀，浪迹天涯，历三十年之久，而皆留遗恨，其平生潦倒可知。而天公仍不见怜，任其秋霜满鬓。集中《鹧鸪天》词所谓“原知造物心肠别，老却英雄似等闲”，秋肃春温，天意本视同平等，则此老呵壁问天，果何益耶？