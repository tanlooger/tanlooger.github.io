---
---
---
title: 玉蝴蝶
---



王忠州家席上作





倦客平生行处，坠鞭京洛，解佩潇湘。此夕何年，来赋宋玉高唐。绣帘开、香尘乍起；莲步稳、银烛分行。暗端相，燕羞莺妒，蝶扰蜂忙。　难忘。芳樽频劝，峭寒新退，玉漏犹长。几许幽情，只愁歌罢月侵廊。欲归时、司空笑闷；微近处、丞相嗔狂。断人肠，假饶相送，上马何妨？

【校】

四部丛刊本调下无题。

〔来赋〕《中兴以来绝妙词选》卷二作“初赋”。

〔笑闷〕朱居易校放翁词谓“闷”当作“问”。

【笺注】

〔王忠州〕未详。按宋赵与虤《娱书堂诗话》卷下：“王从周镐，吉之永丰人，仕至忠州守。”书中多称陆游、杨万里、楼钥诸人诗，疑王忠州即此人。姑记于此，以俟再考。

〔坠鞭京洛〕唐白行简《李娃传》记郑生过李娃宅，“娃方凭一双鬟青衣立。生忽见之，不觉停骖久之，徘徊不能去。乃诈坠鞭于地，候其从者，敕取之。累眄于娃”。《诗稿》卷三《阆中作》诗：“坠鞭不用忆京华。”又卷四《秋夜遣怀》诗：“壮游不复记坠鞭。”

〔解佩潇湘〕汉刘向《列仙传》卷上：“江妃二女者，不知何所人也。出游于江汉之湄，逢郑交甫，见而悦之，不知其神人也。交甫曰：‘愿请子之佩。’二女遂手解佩与交甫。交甫悦受而怀之中当心。趋去数十步，视佩，空怀无佩。顾二女，忽然不见。”

〔此夕何年〕《诗经·唐风·绸缪》：“今夕何夕，见此良人。”苏轼《水调歌头》词：“不知天上宫阙，今夕是何年。”

〔宋玉高唐〕宋玉《高唐赋序》：“昔者先王尝游高唐，怠而昼寝，梦见一妇人曰：‘妾巫山之女也，为高唐之客。闻君游高唐，愿荐枕席。’王因幸之。去而辞曰：‘妾在巫山之阳，高丘之阻。旦为朝云，暮为行雨。朝朝暮暮，阳台之下。’旦朝视之，如言。故为立庙，号曰朝云。王曰：‘……试为寡人赋之。’”又《神女赋序》：“楚襄王与宋玉游于云梦之浦，使玉赋高唐之事。”

〔莲步〕《南史》卷五《齐废帝东昏侯纪》：“又凿金为莲华以帖地，令潘妃行其上，曰：‘此步步生莲华也。’”

〔欲归句〕唐孟棨《本事诗·情感第一》：“刘尚书禹锡罢和州，为主客郎中、集贤学士。李司空罢镇在京，慕刘名，尝邀至第中，厚设饮馔。酒酣，命妙妓歌以送之。刘于席上赋诗曰：‘鬌梳头宫样妆，春风一曲杜韦娘。司空见惯浑闲事，断尽江南刺史肠。’李因以妓赠之。”

〔微近句〕杜甫《丽人行》诗：“炙手可热势绝伦，慎莫近前丞相嗔。”

【编年】

淳熙五年，孝宗以务观在外既久，趣召东归。乃别成都，自涪州、忠州、万州，放船出峡。《诗稿》卷十《忠州醉归舟中作》诗：“耿耿船窗灯火明，东楼饮罢恰三更。不堪酒渴兼消渴，起听江声杂雨声。”似即赴王守之宴。词乃席上赠妓之作。《老学庵笔记》卷五：“忠州在陕路，与万州最号穷陋，岂复有为郡之乐。白乐天诗乃云：‘唯有绿樽红烛下，暂时不似在忠州。’又云：‘今夜酒醺罗绮焕，被君融尽玉壶冰。’以今观之，忠州那得此光景耶？当是不堪司马闲冷，骤易刺史，故每见其乐尔，可怜哉！”案务观此词，直亦乐天“今夜酒醺罗绮焕”之光景，忠州未必无此也。

【辑评】

卓人月、徐士俊《古今词统》卷十三：（“欲归”二句）能令公喜，能令公怒，才是尤物。

杨慎《词品》卷五：放翁词纤丽处似淮海，雄慨处似东坡。其感旧《鹊桥仙》一首：“华灯纵博，雕鞍驰射，谁记当年豪举。酒徒一半取封侯，独去作、江边渔父。 轻舟八尺，低篷三扇，占断洲烟雨。镜湖元自属闲人，又何必、官家赐与。”英气可掬，流落亦可惜矣。其“坠鞭京洛，解佩潇湘。欲归时，司空笑问，渐近处，丞相嗔狂”，真不减少游。

贺裳《皱水轩词筌》：陆务观王忠州席上作曰：“欲归时司空笑问，渐近处丞相嗔狂。”笑啼不敢之致，描勒殆尽。较东坡“司空见惯，应谓寻常。座中有狂客，恼乱柔肠”，岂惟出蓝，几于点铁矣。升庵以为不减少游，此几于以乐令方伯仁也。

叶申芗《本事词》卷下：放翁在王忠州席上，赋《玉蝴蝶》云……其描写处，曲尽情态，令人诵之如见其声容焉。