---
---
---
title: 满江红
---



夔州催王伯礼侍御寻梅之集





疏蕊幽香，禁不过、晚寒愁绝。那更是、巴东江上，楚山千叠。欹帽闲寻西瀼路，亸鞭笑向南枝说。恐使君、归去上銮坡，孤风月。　清镜里，悲华发。山驿外，溪桥侧。凄然回首处，凤凰城阙。憔悴如今谁领略？飘零已是无颜色。问行厨、何日唤宾僚？犹堪折。

【笺注】

〔夔州〕今重庆市奉节县。《入蜀记》：“州在山麓沙上，所谓鱼复永安宫也。宫今为州仓，而州治在宫西北、甘夫人墓西南。景德中，转运使丁谓、薛颜所徙。比白帝颇平旷，然失关险，无复形势。”《老学庵笔记》卷五：“唐夔州在白帝城，地势险固。本朝太平兴国中，丁晋公为转运使，始迁于瀼西。”

〔王伯礼〕《夔州府志》（清乾隆十一年刊本）卷五《秩官》：“王伯庠，济南人，乾道中任，先为御史。”《夔州府志》（清道光七年刊本）卷二十三《秩官》：“王伯庠，知夔州军，主管安抚司事。”清厉鹗《宋诗纪事》卷四十四：“伯庠，字伯礼，鄞人。参政次翁之子。绍兴二年进士，官至夔州路安抚。”《文集》卷十四《云安集序》：“公（谓伯庠）自少时寓秘阁直，晚由尚书郎长三院御史，出牧于夔，实督陕中十五郡。”

〔巴东〕《旧唐书》卷三十九《地理一》：“夔州，隋巴东郡。武德元年改为信州，二年，又改信州为夔州。”

〔西瀼〕宋乐史《太平寰宇记》卷一百四十八：“千顷池在（大昌）县西三百六十里，波澜浩渺，莫知涯际。分为三道：一道东流，当县西为井源；一道西流，为云安县汤溪；一道南流，为奉节县西瀼水。”《入蜀记》：“（夔州）在瀼之西，故一曰瀼西。土人谓山间之流通江者曰瀼云。”《文集》卷十七《东屯高斋记》：“瀼西，盖今夔府治所。”

〔南枝〕《白氏六帖》：“庾岭上花，南枝已落，北枝方开，寒暖之候异也。”

〔銮坡〕宋叶梦得《石林燕语》卷五：“俗称翰林学士为坡，盖唐德宗时尝移学士院于金銮坡上，故亦称銮坡。”

〔凤凰城阙〕谓京城。杜甫《夜》诗：“步蟾倚杖看牛斗，银汉遥应接凤城。”宋赵次公注：“秦缪公女弄玉吹箫，凤降其城，因号丹凤城。其后号京都之城曰凤城。”

〔行厨〕杜甫《严公仲夏枉驾草堂兼携酒馔》诗：“竹里行厨洗玉盘。”

〔犹堪折〕杜秋娘《金缕词》：“有花堪折直须折，莫待无花空折枝。”

【编年】

据《入蜀记》，务观于乾道五年十二月六日，得报差通判夔州。乾道六年闰五月十八日，离山阴赴任。十月二十七日，至夔州。时济南王伯庠知州事。词为催伯礼寻梅之集，当作于是年冬。