---
---
---
title: 鹧鸪天
---



送叶梦锡





家住东吴近帝乡，平生豪举少年场。十千沽酒青楼上，百万呼卢锦瑟傍。　身易老，恨难忘，尊前赢得是凄凉。君归为报京华旧，一事无成两鬓霜。

【校】

汲古阁本调下无题。

【笺注】

〔叶梦锡〕《宋史》卷三百八十四《叶衡传》：“叶衡，字梦锡，婺州金华人。绍兴十八年进士第。知荆南、成都、建康府，除户部尚书。除签书枢密院事，拜参知政事。拜右丞相，兼枢密使。年六十二薨。”《文集》卷四十三《入蜀记》：“（乾道六年五月）二十五日晚，叶梦锡侍郎衡招饮，案间设矾山数盆，望之如雪。”

〔帝乡〕谓临安。

〔平生句〕《诗稿》卷二《自笑》诗：“自笑平生醉后狂，千钟使气少年场。”

〔十千沽酒〕曹植《名都篇》诗：“归来宴平乐，美酒斗十千。”

〔百万呼卢〕《晋书》卷八十五《刘毅传》：“（毅）后在东府，聚樗蒱大掷。一判应至数百万，余人并黑犊以还，惟刘裕及毅在后。毅次掷得雉，大喜，褰衣绕床，叫谓同坐曰：‘非不能卢，不事此耳！’裕恶之，因挼五木久之，曰：‘老兄试为卿答。’既而四子俱黑，其一子转跃未定，裕厉声喝之，即成卢焉。”又《何无忌传》：“刘毅家无儋石之储，樗蒱一掷百万。”

〔锦瑟傍〕杜甫《曲江对雨》诗：“何时诏此金钱会，暂醉佳人锦瑟傍。”

〔尊前句〕韩偓《五更》诗：“光景旋消惆怅在，一生赢得是凄凉。”

【编年】

按叶衡知建康府，据《景定建康志》卷一《行宫留守题名》：“叶衡，淳熙元年正月以敷文阁学士安抚使兼行宫留守司公事。”又卷十四《建炎以来年表》：“淳熙元年正月二十六日，敷文阁学士左朝散大夫叶衡知府事，提举学事，兼管内劝农营田使。二月召赴行在。”则其离成都任应于乾道九年。词云“家住东吴近帝乡”，又云“君归为报京华旧”，当是在成都送叶衡还京之作。

【辑评】

陈廷焯《词则·放歌集》卷三：未尝不轩爽，而气魄苦不大，益叹稼轩天人不可及也。