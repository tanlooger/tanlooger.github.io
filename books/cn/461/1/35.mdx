---
---
---
title: 沁园春
---



三荣横溪阁小宴





粉破梅梢，绿动萱丛，春意已深。渐珠帘低卷，筇枝微步，冰开跃鲤，林暖鸣禽。荔子扶疏，竹枝哀怨，浊酒一尊和泪斟。凭栏久，叹山川冉冉，岁月骎骎。　当时岂料如今，漫一事无成霜鬓侵。看故人强半，沙堤黄阁，鱼悬带玉，貂映蝉金。许国虽坚，朝天无路，万里凄凉谁寄音？东风里，有灞桥烟柳，知我归心。

【校】

四部丛刊本调下无题。

【笺注】

〔横溪阁〕《蜀中名胜记》卷十一“（荣县）城北，有横溪阁。务观阁上小宴《沁园春》词引云：‘横溪阁者，跨于双溪之上也。一自西来，其水浊；一自东来，其水清。二水合流于城下，为阁以之。’”按各本皆无此引。《舆地纪胜》卷一百六十：“双溪，城之北三里所高城山下有双溪。一从西来，其水浊；一从东来，其水清，会于此。”《诗稿》卷六有《晚登横溪阁》诗二首。

〔筇枝〕《老学庵笔记》卷三：“筇竹杖，蜀中无之，乃出徼外蛮峒。蛮人持至泸叙间卖之，一枝才四五钱，以坚润细瘦，九节而直者为上品。”

〔竹枝哀怨〕刘禹锡《竹枝词引》：“余来建平，里中儿联歌竹枝，吹短笛、击鼓以赴节，歌者扬袂睢舞，以曲多为贤。聆其音，中黄钟之羽，其卒章激讦如吴声，虽伧佇不可分，而含思宛转，有淇澳之艳。”何宇度《谈资》：“竹枝歌凄惋悲怨，苏长公云：‘有楚人哀屈贾之遗声焉。’”

〔浊酒一尊〕《诗稿》卷六《城上》（第二）诗自注：“荣州酒赤而劲甚。”

〔沙堤〕唐李肇《国史补》卷下：“凡拜相，礼绝班行，府县载沙填路，自私第至于城东街，名曰沙堤。”白居易《新乐府·官牛》诗：“载向五门官道西，绿槐阴下铺沙堤。”

〔黄阁〕汉卫宏《汉官旧仪》卷上：“丞相听事阁曰黄阁。”

〔鱼悬带玉〕《宋史》卷一百五十三《舆服五》：“鱼袋，其制自唐始，盖以为符契也。其始曰鱼符，左一右一。左者进内，右者随身，刻官姓名，出入合之。因盛以袋，故曰鱼袋。宋因之，其制以金银饰为鱼形，公服则系于带而垂于后。”又：“太宗太平兴国七年正月，翰林学士承旨李昉等奏曰：‘奉诏详定车服制度，请从三品以上服玉带，四品以上服金带。’”韩愈《示儿》诗：“玉带悬金鱼。”

〔貂映蝉金〕《宋史》卷一百五十二《舆服四》：“貂蝉冠，一名笼巾，织籐漆之。形正方，如平巾帻。饰以银，前有银花，上缀玳瑁蝉，左右为三小蝉，衔玉鼻，左插貂尾。三公、亲王侍祠大朝会，则加于进贤冠而服之。”

〔灞桥烟柳〕见前《秋波媚》（秋到边城角声哀）“灞桥烟柳”注。

【编年】

淳熙二年在荣州小宴横溪阁时赋。