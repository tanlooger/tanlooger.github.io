---
---
---
title: 木兰花
---



立春日作





三年流落巴山道。破尽青衫尘满帽。身如西瀼渡头云，愁抵瞿唐关上草。　春盘春酒年年好，试戴银幡判醉倒。今朝一岁大家添，不是人间偏我老。

【校】

〔木兰花〕汲古阁本作《玉楼春》。

〔青衫〕汲古阁本作“青山”。

【笺注】

〔三年句〕杜甫《乾元中寓居同谷县作歌七首》（第七）诗：“三年饥走荒山道。”

〔瞿唐关〕《入蜀记》：“瞿唐关，唐故夔州，与白帝城相连。杜诗云：‘白帝夔州各异城’，盖言难辨也。关西门正对滟滪堆。堆碎石积成，出水数十丈。土人云：‘方夏秋水涨时，水又高于堆数十丈。’”

〔判〕《诗词曲语辞汇释》卷五：“判，割舍之辞，亦甘愿之辞。自宋以后多用字或拚字，而唐人则多用判字。”

〔今朝二句〕《诗稿》卷二十二《幽居》（第二）诗：“流年不贷人皆老，造物无私我自穷。”

【编年】

乾道六年，务观至夔州，始见巴山。词云“三年流落巴山道”，当是乾道七年冬末立春日作，以过立春即入第三年也。乾道八年正月，务观即离夔州赴南郑。

【辑评】

卓人月、徐士俊《古今词统》卷八：（“今朝”二句）此老崛强如此。