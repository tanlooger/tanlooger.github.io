---
---
---
title: 渔家傲
---



寄仲高





东望山阴何处是？往来一万三千里。写得家书空满纸。流清泪，书回已是明年事。　寄语红桥桥下水，扁舟何日寻兄弟？行遍天涯真老矣。愁无寐，鬓丝几缕茶烟里。

【校】

四部丛刊本调下无题。

【笺注】

〔仲高〕《文集》卷十七《复斋记》：“仲高于某为从祖兄，某盖少仲高十有二岁。”又卷二十九《跋范元卿舍人书陈公实长短句后》：“绍兴庚申、辛酉间，予年十六七，与公实游。时予从兄伯山、仲高、叶晦叔、范元卿皆同场屋。六人者，盖莫逆也。”宋王明清《玉照新志》：“陆升之，字仲高，山阴人。词翰俱妙。”据《绍兴十八年同年小录》，陆升之为绍兴十八年王佐榜进士第四甲第九人。

〔山阴〕今浙江省绍兴县。

〔红桥〕《诗稿》卷八十四《反远游》诗：“行歌西郊红桥路，烂醉东关白塔秋。”自注：“皆山阴近郊地名。”《嘉泰会稽志》卷十一：“虹桥，在县西七里迎恩门外。”

〔鬓丝句〕杜牧《题禅院》：“觥船一棹百分空，十岁青春不负公。今日鬓丝禅榻畔，茶烟轻扬落花风。”

【编年】

《诗稿》卷三有《仙鱼铺得仲高兄书》诗：“病酒今朝载卧舆，秋云漠漠雨疏疏。阆州城北仙鱼铺，忽得山阴万里书。”时为乾道八年。卷六有《闻仲高从兄讣》诗，为淳熙二年。据此可知此词必于淳熙二年前在蜀所作。

【辑评】

陈廷焯《词则·放歌集》卷二：轩豁是放翁本色。