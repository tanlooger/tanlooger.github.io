---
---
---
title: 望梅
---







寿非金石。恨天教老向，水程山驿。似梦里、来到南柯，这些子光阴，更堪轻掷！戍火边尘，又过了、一年春色。叹名姬骏马，尽付杜陵，苑路豪客。　长绳漫劳系日。看人间俯仰，俱是陈迹。纵自倚、英气凌云，奈回尽鹏程，铩残鸾翮。终日凭高，悄不见、江东消息。算沙边、也有断鸿，倩谁问得？

【校】

〔边尘〕汲古阁本作“边城”。

【笺注】

〔寿非金石〕《古诗》：“人生非金石，岂能长寿考？”

〔南柯〕唐广陵淳于棼，尝梦奉邀入一大城，题曰“大槐安国”。其王妻之以女，复拜为南柯太守。二十载，郡中大理，王甚重之。后公主卒，罢郡还国。因威福日盛，王颇疑惮，便遣还家，由是醒寤。乃寻梦中所由入之宅南大古槐下，得一蚁穴，即槐安国也。又穷一穴，直上南枝，中处群蚁，即所领南柯郡也。详见唐李公佐《南柯太守传》。

〔杜陵〕在长安城东南，秦时为杜县地，因有汉宣帝陵墓，故称杜陵。

〔长绳句〕傅玄《九曲歌》：“安得长绳系白日？”

〔看人间二句〕晋王羲之《兰亭序》：“向之所欣，俯仰之间，已为陈迹，犹不能不以之兴怀。”

〔铩残鸾翮〕《文选》颜延年《五君咏（嵇中散）》：“鸾翮有时铩。”李善注：“许慎曰：铩，残羽也。”

〔算沙边三句〕《诗稿》卷三十五《秋夜》诗：“故人万里无消息，便拟江头问断鸿。”

【编年】

词云：“戍火边尘，又过了、一年春色。”当是乾道八年春夏间在南郑幕府作。南郑地近边疆，故有“戍火边尘”之语。