---
---
---
title: 好事近
---



次宇文卷臣韵





客路苦思归，愁似茧丝千绪。梦里镜湖烟雨，看山无重数。　尊前消尽少年狂，慵著送春语。花落燕飞庭户，叹年光如许。

【校】

〔卷臣〕汲古阁本、四部丛刊本皆误作“卷目”。

【笺注】

〔宇文卷臣〕宇文绍奕，字卷臣，一作衮臣，广都人。以承议郎通判剑州。民间乏食，亲行山谷，随时措置。守临邛、广汉，皆有能名。以谤被黜（参阅《宋会要辑稿》一百零一册《职官》淳熙六年七月部分）。清叶调生《吹网录》卷六载有胡心耘所辑《宇文绍奕事实》。《诗稿》卷七有《次韵使君吏部见赠时欲游鹤山以雨止》、《山中小雨得宇文使君简问尝见张仙翁乎戏作一绝》、《次韵宇文使君山行》诸诗。卷四十三有《宇文衮臣吏部予在蜀日与之游至厚契阔死生二十年矣庚申三月忽梦相从如平生怆然有赋》诗。

〔镜湖〕在今浙江省绍兴县南。《诗稿》卷八《夜登小南门城上》诗自注：“予故山在镜湖之南。”

【编年】

淳熙四年八月，务观游邛州，作十日之留，时知州为宇文绍奕。五年春，叶声叔来守临邛，代绍奕（《诗稿》卷九诗题《予年十六始识叶晦叔于西湖上后二十七年晦叔之弟声叔来为临邛守相遇于成都……》）。此词或绍奕去任后至成都，春暮两人相会时作。是时务观将东归，故词有“客路苦思归”之语。