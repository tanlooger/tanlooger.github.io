---
---
---
title: 钗头凤
---







红酥手，黄縢酒，满城春色宫墙柳。东风恶，欢情薄，一怀愁绪，几年离索，错、错、错。

春如旧，人空瘦，泪痕红浥鲛绡透。桃花落，闲池阁，山盟虽在，锦书难托，莫、莫、莫。

【校】

《中兴以来绝妙词选》卷二调下题作“闺思”。

【笺注】

〔黄縢酒〕即黄封酒。苏轼《岐亭五首》（第三）诗：“为我取黄封，亲拆官泥赤。”宋施元之注：“京师官法酒，以黄纸或黄罗绢封羃瓶口，名黄封酒。”陈师道《谢人寄酒》：“旧香余味寄黄封。”任渊注：“黄封，谓宫酒，以黄罗帕封之。”又王珪《宫词》：“内库新函封御茶，龙团春足建溪芽。黄封各各题名姓赐入东西两府家，。”《剑南诗稿》卷十八《病中偶得名酒小醉作此篇是夕极寒》诗：“一壶花露拆黄縢。”

〔离索〕《礼记·檀弓》：“子夏曰：‘吾离群而索居，亦已久矣。’”郑玄注：“索，犹散也。”

〔鲛绡〕梁任昉《述异记》卷上：“南海出鲛绡纱，泉先潜织，一名龙纱，其价百余金。以为服，入水不濡。”

〔锦书〕《晋书》卷九十六《窦滔妻苏氏传》：“窦滔妻苏氏，始平人也，名蕙，字若兰，善属文。滔苻坚时为秦州刺史，被徙流沙。苏氏思之，织锦为回文旋图诗以赠滔，宛转循环以读之，词甚凄惋，凡八百四十字。”

〔莫莫莫〕司空图《耐辱居士歌》：“休休休，莫莫莫。”复旦大学中文系古典文学教研组选注《李白诗选·驾去温泉宫后赠杨山人》诗“长吁莫错还闭关”句注：“莫错，犹落寞，没精打采的样子。杜甫《瘦马行》：‘失主错莫无晶光。’李白《赠别从甥高五》：‘三朝空错莫，对饮却惭冤。’错莫与莫错疑相同。陆游《钗头凤》词中‘错错错’、‘莫莫莫’，疑即错莫一词之分用。”

【编年】

务观二十余岁时，在山阴游沈氏园，遇其故妻唐氏，作此词。其年约在辛未与乙亥间（绍兴二十一年至二十五年）。

【附录】

宋周密《齐东野语》卷一《放翁钟情前室》：“陆务观初娶唐氏，闳之女也，于其母夫人为姑侄；伉俪相得，而弗获于其姑。既出，而未忍绝之，则为别馆，时时往焉。姑知而掩之，虽先知挈去，然事不得隐，竟绝之。亦人伦之变也。唐后改适同郡宗子士程。尝以春日出游，相遇于禹迹寺南之沈氏园。唐以语赵，遣致酒肴。翁怅然久之，为赋《钗头凤》一词题园壁间云：‘红酥手，黄縢酒，满城春色宫墙柳。东风恶，欢情薄，一怀愁绪，几年离索，错、错、错。春如旧，人空瘦，泪痕红浥鲛绡透。桃花落，闲池阁，山盟虽在，锦书难托，莫、莫、莫。’实绍兴乙亥岁也。翁居鉴湖之三山，晚岁每入城，必登寺眺望，不能胜情。尝赋二绝云：‘梦断香销四十年，沈园柳老不飞绵。此身行作稽山土，犹吊遗踪一怅然。’又云：‘城上斜阳画角哀，沈园无复旧池台。伤心桥下春波绿，曾是惊鸿照影来。’盖庆元己未岁也。未久，唐氏死。至绍熙壬子岁复有诗，序云：‘禹迹寺南有沈氏小园，四十年前，尝题小阕壁间；偶复一到，而小园已三易主，读之怅然。’诗云：‘枫叶初丹槲叶黄，河阳愁鬓怯新霜。林亭感旧空回首，泉路凭谁说断肠？坏壁醉题尘漠漠，断云幽梦事茫茫。年来妄念消除尽，回向蒲龛一炷香。’又至开禧乙丑岁暮，夜梦游沈氏园，又两绝句云：‘路近城南已怕行，沈家园里更伤情。香穿客袖梅花在，绿蘸寺桥春水生。’‘城南小陌又逢春，只见梅花不见人。玉骨久成泉下土，墨痕犹锁壁间尘。’沈园后属许氏，又为汪之道宅云。”

宋陈鹄《西塘集·耆旧续闻》卷十：“余弱冠客会稽，游许氏园，见壁间有陆放翁题词云：‘……’笔势飘逸，书于沈氏园。辛未三月题。放翁先室内琴瑟甚和，然不当母夫人意，因出之。夫妇之情，实不忍离。后适南班士名某，家有园馆之胜。务观一日至园中，去妇闻之，遣遗黄封酒果馔，通殷勤。公感其情，为赋此词。其妇见而和之，有‘世情薄，人情恶’之句，惜不得其全阕。未几，怏怏而卒。闻者为之怆然。此园后更许氏。淳熙间，其壁犹存，好事者以竹木来护之，今不复有矣。”

宋刘克庄《后村先生大全集》卷一百七十八《诗话续集》：“放翁少时，二亲教督甚严。初婚某氏，伉俪相得。二亲恐其惰于学也，数谴放翁。不敢逆尊者意，与妇诀。某氏改适某官，与陆氏有中外。一日，通家于沈园，坐间目成而已。翁得年甚高，晚有二绝云：‘肠断城头画角哀……’‘梦断香销四十年……’旧读此诗，不解其意；后见曾温伯言其详。温伯名黯，茶山孙，受学于放翁。”

《御选历代诗余》卷一百十八引夸娥斋主人说：“陆放翁娶妇，琴瑟甚和，而不当母夫人意，遂至解褵。然犹馈遗殷勤，尝贮酒赠陆，陆谢以词，有‘东风恶，欢情薄’之句，盖寄声《钗头凤》也。妇亦答词云：‘世情薄，人情恶，雨送黄昏花易落。晓风干，泪痕残。欲笺心事，独语倚阑，难、难、难。人成各，今非昨，病魂常似秋千索。角声寒，夜阑珊。怕人寻问，咽泪妆欢，瞒、瞒、瞒。’未几，以愁怨死。”

清吴骞《拜经楼诗话》卷三：“陆放翁前室改适赵某事，载《后村诗话》及《齐东野语》，殆好事者因其诗词而傅会之。《野语》所叙岁月，先后尤多参错。且玩诗词中语意，陆或别有所属，未必曾为伉俪者。正如‘玉阶蟋蟀闹清夜’四句本七律，明载《剑南集》；而《随隐漫录》剪去前四句，以为驿卒女题壁，放翁见之，遂纳为妾云云。皆不足信。”

【辑评】

卓人月、徐士俊《古今词统》卷十：比《摘红英》多迭三字。按：放翁初娶唐氏闳之女，于其母为姑侄。伉俪相得，弗获于姑，陆出之，未忍绝，为别馆往焉。姑知而掩之，遂绝。后改适同郡宗室赵士程，春日出游，相遇于禹迹寺南之沈园。唐语其夫，为致酒肴，陆怅然赋此词。唐见而和之，未几怏怏而卒。后放翁复过沈园，赋诗云：“落日城头画角哀，沈园非复旧池台。伤心桥下春波绿，曾见惊鸿照影来。” 能死于后，而不能守于前，惜哉唐娘。

颜崇榘《种李园诗·题桂未谷后四声猿》（其五）：孔雀东南去不回，沈园遗迹没青苔。当筵一曲黄藤酒，那有惊鸿照影来。

贺裳《皱水轩词筌》：宋陆务观春游，遇故妇于禹迹寺南之沈园，妇与酒肴，陆怅然赋一词曰：“红酥手……”每见后人喜用此调，率无佳者。难于三叠字，不牵凑耳。独吾友卓珂月错认一阕为工：“浓于雾，坚于树，春愁不比郎相负。风何恶，云何薄，今朝相弃，昔年相约。诺、诺、诺。人无绪，书无据，蓦然一旦帘前遇。欣还愕，疑还度，容颜虽似，丰神难学。错、错、错。”后半尖警，殆过于原词，不惟无愧而已。

沈雄《古今词话·词辨》下卷：《乐府纪闻》曰：陆放翁初娶唐氏，伉俪相得，弗获于姑。陆出之，未忍绝，为别馆住焉。姑知而掩之，遂绝。后改适赵士程，春游相遇于禹迹寺之沈园。唐语其夫为致酒，放翁怅怅，赋此《钗头凤》云……《古今词谱》曰：比《摘红英》只多三叠字句。

王奕清《历代词话》卷八引夸娥斋主人语：陆放翁娶妇，琴瑟甚和，而不当母夫人意，遂至解褵。然犹馈遗殷勤。尝贮酒赠陆，陆谢以词，有“东风恶，欢情薄”之句，盖寄声《钗头凤》也。妇亦答词云：“世情薄，人情恶，雨送黄昏花易落。晓风干，泪痕残，欲笺心事，独语斜阑。难、难、难。人成各，今非昨，病魂常似秋千索。角声寒，夜阑珊，怕人寻问，咽泪妆欢。瞒、瞒、瞒。”未几，以愁怨死。又放翁尝过一驿，见题壁一诗：“玉阶蟋蟀闹清夜，金井梧桐辞故枝。一枕凄凉眠不得，呼灯起作感秋诗。”询之，知是驿卒女，遂纳为妾。未半载，夫人逐之。妾赋《生查子》词云：“只知眉上愁，不识愁来路。深院有芭蕉，阵阵黄昏雨。晓起理残妆，整顿教愁去。不合画春山，依旧留愁住。”遂别。夫爱妻见逐于母，爱妾复见逐于妻，放翁于家室之间，何多不幸欤。

舒位《瓶水斋诗集》卷一《书剑南诗集后》之四：谁遣鸳鸯化杜鹃，伤心姑恶五禽言。重来欲唱钗头凤，梦雨潇潇沈氏园。

张宗《词林纪事》卷十一引毛子晋云：放翁咏《钗头凤》一事，孝义兼挚，更有一种啼笑不敢之情于笔墨之外，令人不能读竟。

吴蘅照《莲子居词话》卷一：吾乡许蒿庐先生昂霄尝疑放翁室唐氏改适赵某事为出于傅会，说见《带经堂诗话》校勘类附识。《拜经楼诗话》亦以《齐东野语》所叙岁月先后参错不足信，与蒿庐说合。则当时仲卿新妇之厄，翁子故妻之情，殆好事者从而为之辞焉。唐氏答词，语极俚浅，然因知《钗头凤》有换平韵者，红友《词律》又疏已。

张星耀《词论》：词有重句，是其中最紧要处。如《忆秦娥》之“秦楼月”、《醉春风》之“闷、闷、闷”，是承上接下语，须一气转下，其中仍有留连之意。《如梦令》之“如梦，如梦”、《转应曲》之“肠断，肠断”，是转语，其语意必须重说为佳。《钗头凤》之“莫、莫、莫”、《惜分钗》之“悠悠”之类，是结上语。结语要接得著，结得住。不然，或承上而不接下，有不必重说而重说，接不著，结不住，真嚼蜡矣。

丁绍仪《听秋声馆词话》卷八：宋时词学盛行，然夫妇均有词传，仅曾布、方乔、陆游、易祓、戴复古五家。方、戴、易，姓氏且无考，戴、陆更系怨耦，易妻词亦甚怨抑，惟子宣与魏夫人克称良匹。他如赵明诚妻李易安盛以词名，而明诚词无传。赵德麟词甚工，其妻王夫人只传“白藕作花风已秋，不堪残醉更回头。晚云带雨归飞急，去作西窗一夜愁”一诗而已。琴鸣瑟应，天固若是靳惜耶。……至元时赵文敏管夫人，明时杨升庵黄夫人，林子羽张红桥，叶仲韶沈宛君，沈君庸张倩倩，闺房酬唱，世艳称之，此外亦不多觏。我朝自李梅公侍郎朱远山夫人后，指不胜屈矣。

谢章铤《赌棋山庄词话》卷十一：陆放翁《钗头凤》，孝义兼挚。

李绮青《读剑南集书后》之五：姑恶声声聒耳喧，钗头凤曲暗销魂。生平一事堪惆怅，四十年中沈氏园。

叶申芗《本事词》卷下：陆放翁娶唐氏闳之女也，于其母夫人为姑侄。伉俪甚笃，而弗获于姑。既出，而未忍绝，为置别馆，时往焉。其姑知而掩之，虽先时挈去，然终不相安。自是恩谊遂绝。唐后改适宗子士程。尝以春日出游，与陆相遇于禹迹寺南之沈园。唐语赵为致酒殽焉。陆怅然，感赋《钗头凤》云……唐亦善词翰，见而和之云：“世情薄，人情恶，雨送黄昏花易落。晓风干，泪痕残，欲笺心事，独语斜阑。难、难、难。人成各，今非昨，病魂常似秋千索。角声寒，夜阑珊，怕人寻问，咽泪妆欢。瞒、瞒、瞒。”唐寻亦以恨卒。

陈廷焯《白雨斋词话》卷六：“山盟虽在，锦书难托。莫、莫、莫。”放翁伤其妻之作也。（放翁妻唐氏改适赵士程。）“不合画春山，依旧留愁住。”放翁妾别放翁词也。前则迫于其母而出其妻，后又迫于后妻而不能庇一妾。何所遭之不偶也。至两词皆不免于怨，而情自可哀。

况周颐《蕙风词话续编》卷二：放翁出妻为作《钗头凤》者，姓唐名琬。和放翁《钗头凤》词，见《御选历代诗余·词话》及《林下词选》：……前后段俱转平韵，与放翁词不同。