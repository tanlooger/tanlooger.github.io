---
---
---
title: 鹧鸪天
---



薛公肃家席上作





南浦舟中两玉人，谁知重见楚江滨。凭教后苑红牙版，引上西川绿锦茵。　才浅笑，却轻颦，淡黄杨柳又催春。情知言语难传恨，不似琵琶道得真。

【校】

案《永乐大典》卷二万零三百五十三席字韵此首误作丘崈词。

【笺注】

〔薛公肃〕未详。宋李流谦《澹斋集》卷三有《书薛公肃山斋》诗、卷八有《薛公肃访山中偶出不值公肃留诗次其韵》，王质《雪山集》卷十五有《题薛公肃西湖问梅图二首》诗，李石《方舟集》卷五有《题薛公肃问梅图》诗。

〔南浦〕《楚辞·九歌·河伯》：“子交手兮东行，送美人兮南浦。”江淹《别赋》：“春草碧色，春水绿波，送君南浦，伤如之何！”

〔红牙版〕拍板。《历代诗余》卷一百十五引宋俞文豹《吹剑录》：“东坡在玉堂日，有幕士善歌，因问：‘我词何如柳七？’对曰：‘柳郎中词，只合十七八女郎，执红牙板，歌“杨柳岸晓风残月”。’”

〔情知〕《诗词曲语辞汇释》卷四：“情知道，犹云明知得也。”

【编年】

词有“谁知重见楚江滨”、“引上西川绿锦茵”之句，当在蜀中作。

【辑评】

俞陛云《唐五代两宋词选释》：此在薛公肃席上逢旧时歌妓而作。质言之，不过云英重现，未免有情耳。结句乃借琵琶传意，以纡回之笔写之。盖一落言诠，便无余味，不若空中传恨，见声音之感人。故曰香山之悲商妇琵琶，不在整衣自言之际，而在急弦转拨之时，为之青衫泪湿也。