---
---
---
title: 感皇恩
---



伯礼立春日生日





春色到人间，彩幡初戴。正好春盘细生菜。一般日月，只有仙家偏耐。雪霜从点鬓，朱颜在。　温诏鼎来，延英催对。凤阁鸾台看除拜。对衣裁稳，恰称球纹新带。个时方旋了，功名债。

【笺注】

〔彩幡初戴〕宋孟元老《东京梦华录》卷六：“春日，宰执亲王百官皆赐金银幡胜，入贺讫，戴归私第。”宋金盈之《醉翁谈录》卷三：“立春日……自郎官御史寺监长贰以上，皆赐春幡胜，以罗为之，近臣皆加赐银胜。”

〔春盘细生菜〕杜甫《立春》诗：“春日春盘细生菜。”宋陈元靓《岁时广记》卷八引《唐四时宝镜》：“立春日，食芦菔春饼生菜，号春盘。”又引《摭遗》：“东晋李鄂，立春日命芦菔芹芽为菜盘馈贶，江淮人多效之。”又引《齐人月令》：“凡立春日食生菜，不可过多，取迎新之意而已。”

〔鼎来〕《汉书》卷八十一《匡衡传》：“诸儒为之语曰：‘无说诗，匡鼎来。’”服虔注：“鼎犹言当也，言匡且来也。”应劭注：“鼎，方也。”

〔延英〕唐李绰《尚书故实》：“今延英殿，灵芝殿也，谓之小延英。苗韩公居相位，以足疾步骤微蹇，上每于此待之。宰相对于小延英，自此始也。”宋钱易《南部新书》甲：“上元中，长安东内始置延英殿。每侍臣赐对，则左右悉去。故直言谠议，尽得上达。”

〔凤阁鸾台〕《旧唐书》卷四十二《职官一》：“光宅元年九月，改门下省为鸾台，中书省为凤阁。”

〔除拜〕《汉书》卷五《景帝纪》：“初除之官。”如淳注：“凡言除者，除故官就新官也。”

〔对衣〕宋时召见大臣，常赐以对衣鞍马。

〔球纹新带〕宋欧阳修《归田录》卷二：“国朝之制，自学士已上赐金带者，例不佩鱼。若奉使契丹及馆伴北使则佩，事已复去之。唯两府之臣则赐佩，谓之重金。初太宗尝曰：‘玉不离石，犀不离角，可贵者堆金也。’乃创为金之制以赐群臣，方团球路以赐两府，御仙花以赐学士以上。今俗谓球路为笏头，御仙花为荔枝，皆失其本号也。”宋范镇《东斋记事·补遗》：“球路金带，俗谓之笏头带，非二府文臣不得赐。”

〔个时〕《诗词曲语辞汇释》卷三：“个，指点辞，犹这也，那也。”

〔旋了〕《诗词曲语辞汇释》卷二：“旋了，渐了也。”

【编年】

乾道六年冬立春日，在夔州寿王伯庠作。明年八月，王伯庠即离夔州，移牧永嘉。