---
---
---
title: 蓦山溪
---



送伯礼





元戎十乘，出次高唐馆。归去旧鹓行，更何人、齐飞霄汉。瞿唐水落，惟是泪波深，催叠鼓，起牙樯，难锁长江断。　春深鳌禁，红日宫砖暖。何处望音尘？黯消魂、层城飞观。人情见惯，不敢恨相忘，梅驿外，蓼滩边，只待除书看。

【笺注】

〔元戎十乘〕《诗经·小雅·六月》：“元戎十乘，以启先行。”毛传：“元，大也。”

〔高唐馆〕宋玉《高唐赋序》：“昔者楚襄王与宋玉游于云梦之台，望高唐之观。”

〔鹓行〕谓朝班。杜甫《至日遣兴奉寄北省旧阁老两院故人二首》（第一）诗：“去岁兹辰捧御床，五更三点入鹓行。”

〔霄汉〕杜牧《书怀寄中朝往还》诗：“霄汉几多同学伴，可怜头角尽卿材。”

〔瞿唐〕《太平寰宇记》卷一百四十八：“瞿唐峡在（夔）州东一里，古西陵峡也。连崖千丈，奔流电激，舟人为之恐惧。”

〔叠鼓〕《文选》谢朓《鼓吹曲》：“叠鼓送华辀。”李善注：“小击鼓谓之叠。”

〔牙樯〕庾信《哀江南赋》：“铁轴牙樯。”杜甫《秋兴八首》（第六）诗：“锦缆牙樯起白鸥。”

〔难锁长江断〕见前《浪淘沙》（绿树暗长亭）词注。

〔鳌禁〕谓学士院。宋人以翰苑清贵，比其为神仙所居之鳌山。杨亿《禁直》诗：“千庐迭唱传宵警，海山鳌背蓬壶顶。”晏殊《初秋宿直》诗：“上帝册书群玉府，仙人宫阙巨鳌山。”又以其在禁中，故称鳌禁。

〔飞观〕曹植《杂诗》（第六）诗：“飞观百余尺。”

【编年】

《文集》卷十四《云安集序》：“公（谓王伯庠）以乾道七年八月移牧永嘉。”此词即伯庠离夔时送行之作。