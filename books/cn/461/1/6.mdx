---
---
---
title: 满江红
---







危堞朱栏，登览处、一江秋色。人正似、征鸿社燕，几番轻别。缱绻难忘当日语，凄凉又作他乡客。问鬓边、都有几多丝？真堪织。　杨柳院，秋千陌。无限事，成虚掷。如今何处也？梦魂难觅。金鸭微温香缥缈，锦茵初展情萧瑟。料也应、红泪伴秋霖，灯前滴。

【笺注】

〔人正似二句〕苏轼《送陈睦知潭州》诗：“有如社燕与秋鸿，相逢未稳还相送。”

〔问鬓边二句〕贾岛《客喜》诗：“鬓边虽有丝，不堪织寒衣。”

〔金鸭〕宋洪刍《香谱》卷下：“香兽，涂金为狻猊、麒麟、凫鸭之状，空中以然香，使烟自口出，以为玩好。复有雕木埏土为之者。”

〔料也应二句〕宋聂胜琼《鹧鸪天》词：“枕前泪共阶前雨，隔个窗儿滴到明。”王子年《拾遗记》：“魏文帝所爱美人薛灵芸……闻别父母，歔欷累日，泪下沾衣。至升车就路之时，以玉唾壶承泪，壶则红色。既发常山，及至京师，壶中泪凝如血。”

【编年】

《南涧甲乙稿》卷七《满江红》词序：“再至丹阳，每怀务观。有歌其所制者，因用其韵，示王季夷、章冠之。”据韵脚，所和即此“危堞朱栏”一阕。元吉再至丹阳乃乾道二年秋赴建康途中。务观此词当作于乾道元年任镇江通判时。是年七月，改任通判隆兴军事，自京口移官豫章。观词中有“登览处、一江秋色。人正似、征鸿社燕，几番轻别”等语，似为临行赠别之作。

【附录韩无咎词】

满江红 再至丹阳每怀务观有歌其所制者因用其韵示王季夷章冠之

江绕层城，重楼迥、依然山色。□□有、佳人犹记，旧家离别。把酒只如当日醉，挥毫剩欠樽前客。算平林、有恨寄伤心，烟如织。湖平树，花连陌。风景是，光阴易（按务观词原韵作掷）。叹新声浑在，断云难觅。暮雨不成巫峡梦，数峰还认湘波瑟。但与君、同看小槽红，真珠滴。