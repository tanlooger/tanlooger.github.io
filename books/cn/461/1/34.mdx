---
---
---
title: 齐天乐
---



三荣人日游龙洞作





客中随处闲消闷，来寻啸台龙岫。路敛春泥，山开翠雾，行乐年年依旧。天工妙手，放轻绿萱芽，淡黄杨柳。笑问东君，为人能染鬓丝否？　西州催去近也，帽檐风软，且看市楼沽酒。宛转巴歌，凄凉塞管，携客何妨频奏。征尘暗袖，漫禁得梅花，伴人疏瘦。几日东归，画船平放溜。

【校】

四部丛刊本调下无题。汲古阁本题中无“游龙洞”三字。

【笺注】

〔人日〕《北史》卷五十六《魏收传》：“晋议郎董勋答问礼俗云：正月一日为鸡，二日为狗，三日为猪，四日为羊，五日为牛，六日为马，七日为人。”

〔啸台龙岫〕见前《蓦山溪·游三荣龙洞》“啸台”注。

〔东君〕谓春神。

〔西州句〕《诗稿》卷六《乙未元日》诗自注：“除夕，得制司檄，催赴官。”

【编年】

淳熙二年正月七日，在荣州游龙洞作。

【辑评】

卓人月、徐士俊《古今词统》卷十四：（“笑问”二句）惆怅激枭。