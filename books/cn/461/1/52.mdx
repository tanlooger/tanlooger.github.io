---
---
---
title: 鹊桥仙
---



夜闻杜鹃





茅檐人静，蓬窗灯暗，春晚连江风雨。林莺巢燕总无声，但月夜常啼杜宇。　催成清泪，惊残孤梦，又拣深枝飞去。故山犹自不堪听，况半世飘然羁旅。

【校】

四部丛刊本调下无题。

【笺注】

〔杜宇〕《华阳国志》卷三《蜀志》：“后有王曰杜宇，号曰望帝。法尧舜禅授之义，遂禅位于开明。帝升西山隐焉。时适二月，子鹃鸟鸣，故蜀人悲子鹃鸟鸣也。”《禽经》：“江左曰子规，蜀右曰杜宇，瓯越曰怨鸟，一名杜鹃。”秦观《忆王孙》词：“杜宇声声不忍闻。”

【编年】

词有“半世飘然羁旅”语，务观出蜀时已五十四岁，此当在蜀闻杜鹃而作。

【辑评】

许昂霄《词综偶评》：（“故山犹自不堪听”）衬垫一句，不唯句法曲折，而意亦更深。

王奕清《历代词话》卷七引《词统》：放翁呈范至能待制《双头莲》，末句云：“空怅望，鲙美菰香，秋风又起。”又夜闻杜鹃《鹊桥仙》末句云：“故山犹自不堪听，况半世，飘然羁旅。”去国怀乡之感，触绪纷来，读之令人於邑。

陈廷焯《白雨斋词话》卷一：放翁词惟《鹊桥仙》（夜闻杜鹃）一章，借物寓言，较他作为合乎古。然以东坡《卜算子》（雁）较之，相去殆不可道里计矣。

梁启超《饮冰室评词》：麦丈云：当有所刺。