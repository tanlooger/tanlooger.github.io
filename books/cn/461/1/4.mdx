---
---
---
title: 赤壁词
---



招韩无咎游金山





禁门钟晓，忆君来朝路，初翔鸾鹄。西府中台推独步，行对金莲宫烛。蹙绣华鞯，仙葩宝带，看即飞腾速。人生难料，一尊此地相属。回首紫陌青门，西湖闲院，锁千梢修竹。素壁栖鸦应好在，残梦不堪重续。岁月惊心，功名看镜，短鬓无多绿。一欢休惜，与君同醉浮玉。

【校】

〔赤壁词〕汲古阁本作《念奴娇》。

〔朝路〕汲古阁本“路”误作“露”。

【笺注】

〔韩无咎〕韩元吉，字无咎，韩维玄孙。《宋史》无传。《四库全书总目提要》卷一百六十《南涧甲乙稿》提要据其诗文略考其仕历：“据其《赴信幕》诗，知初为幕僚。据其《送连必达序》，知尝为南剑州主簿。据其《凌风亭题名》，知尝知建安县。据其谢表状札，知在外尝为江东转运判官，两知婺州，又知建宁府；在内尝权中书舍人，守大理寺少卿，为龙图阁学士，为待制，为吏部侍郎；中间一使金国，两提举太平兴国宫。及为吏部尚书，又晋封颍川郡公，而归老于南涧，因自号南涧翁，并以名集。”

〔金山〕宋周必大《二老堂杂志》卷五《记镇江府金山》：“山在京口江心，号龙游寺，登妙高峰，望焦山海门皆历历。此山大江环绕，每风涛四起，势欲飞动，故南朝谓之浮玉。”宋王象之《舆地纪胜》卷七：“金山，在江中，去城七里，旧名浮玉。”

〔禁门〕宫门。汉蔡邕《独断》卷上：“禁中者，门户有禁，非侍御者不得入，故曰禁中。”

〔西府〕宋吕祖谦《皇朝文鉴》卷八十一陈绎《新修西府记》：“熙宁三年，诏营两府于掖城之南，其任枢密使者为西府。”《宋史》卷一百六十一《职官志》：“枢密本兵与中书对掌机务，号东西二府。”

〔中台〕《旧唐书》卷四十三《职官一》：“龙朔二年二月甲子，改百司及官名，改尚书省为中台。”

〔金莲宫烛〕《新唐书》卷一百六十六《令狐绹传》：“（绹）为翰林承旨，夜对禁中。烛尽，帝以乘舆金莲华炬送还，院吏望见，以为天子来。及绹至，皆惊。”《宋史》卷三百三十八《苏轼传》：“轼尝锁宿禁中，召入对便殿。……已而命坐赐茶，彻御前金莲烛送归院。”

〔蹙绣华鞯〕宋杨亿《谈苑》：“唐宰相赐绣宝相花鞯，参政副枢绣盘龙杂花鞯。”

〔仙葩宝带〕宋王得臣《麈史》卷上：“国朝祖宗，创金球文方团带，亦名笏头带，以赐二府，乃佩鱼。又为御仙花带，亦名荔枝，以赐禁从。元丰四年，董正官制，自观文殿大学士以上至三师，并服球文。观文殿学士至龙图阁直学士、六曹尚书、翰林学士、御史中丞，并给御仙花，皆许佩鱼。”

〔飞腾〕韩愈《符读书城南》诗：“飞黄腾达去，不能顾蟾蜍。”

〔紫陌青门〕谓帝京。刘禹锡《元和十一年自朗州召至京戏赠看花诸君子》诗：“紫陌红尘拂面来，无人不道看花回。”郑嵎《津阳门诗》：“青门紫陌多春风，风中数日残春遗。”冯延巳《三台令》词：“春色，依旧青门紫陌。”

〔西湖〕在今浙江省杭州市城西。按绍兴三十年，务观自福州北归，以荐者除敕令所删定官。三十一年，迁大理寺司直兼宗正簿。三十二年九月，除枢密院编修官兼编类圣政所检讨官。元吉时亦官都下，二人友善，屡相过从。隆兴元年五月，务观除左通直郎通判镇江府，《南涧甲乙稿》卷五有《送陆务观得倅镇江还越》诗二首。至隆兴二年，元吉来镇江省亲，二人别已逾年，相与道故旧，故有“回首紫陌青门”等数语。

〔栖鸦〕宋周越《法书苑》：“邬彤善草书，如寒林栖鸦。”苏辙诗：“笔端大字鸦栖壁。”

〔功名看镜〕杜甫《江上》诗：“勋业频看镜，行藏独倚楼。”

〔浮玉〕即金山，见上注。

【编年】

《文集》卷十四《京口唱和序》：“隆兴二年闰十一月壬申，许昌韩无咎以新番阳守来省太夫人于润。方是时，予为通判郡事，与无咎别盖逾年矣。相与道旧故，问朋游，览观江山，举酒相属，甚乐。明年，改元乾道，正月辛亥，无咎以考功郎征。念别有日，乃益相与游。游之日，未尝不更相和答，道群居之乐，致离阔之思，念人事之无常，悼吾生之不留；又丁宁相戒以穷达死生毋相忘之意。其词多宛转深切，读之动人。”《诗稿》卷五十二《梦韩无咎如在京口时既觉枕上作短歌》：“隆兴之初客江皋，连榱结驷皆贤豪。坐中无咎我所畏，日夜酬倡兼《诗》《骚》。有时赠我玉具剑，间亦报之金错刀。”《南涧甲乙稿》卷七有《念奴娇》“次陆务观见贻念奴娇韵”词一首，即和务观此作。观此词有“禁门钟晓……”诸语，当是乾道元年正月元吉以考功郎征后所作。《南涧甲乙稿》卷七尚有《江神子》“金山会饮”词一首，应作于与务观同游金山时。

【辑评】

俞陛云《唐五代两宋词选释》：前八句皆言无咎趋朝时驰趋皇路，转眼腾霄，接以“人生难料”二句，一折到题，笔力健劲。转头处追忆旧游，别开一境，功名易老，惟有及时行乐，一醉方休耳。下阙之感叹，本上文“人生难料”句，“一尊”、“同醉”，前后之结句相呼应，章法周密。无咎殆康衢误踬，放翁特诏其漫游。观“岁月”、“功名”三句，言春梦易醒，而慰藉之意自见。

【附录韩无咎词】

念奴娇 次韵陆务观见贻念奴娇韵

湖山泥影，弄晴丝、目送天涯鸿鹄。春水移船花似雾，醉里题诗刻烛。离别经年，相逢犹健，底恨光阴速。壮怀浑在，浩然起舞相属。长记入洛声名，风流觞咏，有兰亭修竹。绝唱人间知不知，零落金貂谁续？北固烟钟，西州雪岸且共杯中绿。紫台青琐，看君归上群玉。

江神子 金山会饮

金银楼阁认蓬莱，晓烟开，上崔嵬。风引孤帆，谁道却船回。鹏翼倚天鳌背稳，惊浪起、雪成堆。翩翩黄鹤为谁来？醉持杯，共徘徊。四面江声，脚底隐晴雷。织女机头凭借问：何处更、有琼台？