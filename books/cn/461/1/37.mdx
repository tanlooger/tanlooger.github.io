---
---
---
title: 桃源忆故人
---



并序





三荣郡治之西，因子城作楼观，曰高斋。下临山村，萧然如世外。予留七十日，被命参成都戎幕而去，临行徙倚竟日，作《桃源忆故人》一首。

斜阳寂历柴门闭，一点炊烟时起。鸡犬往来林外，俱有萧然意。　衰翁老去疏荣利，绝爱山城无事。临去画楼频倚，何日重来此？

【校】

〔桃源〕汲古阁本作“桃园”。

〔一首〕汲古阁本无此二字。

【笺注】

〔子城〕内城，小城。

〔高斋〕《诗稿》卷六有《高斋小饮戏作》诗。

〔被命句〕《诗稿》卷六《乙未元日》诗自注：“除夕，得制司檄，催赴官。”

〔斜阳四句〕《诗稿》卷六《登城望西崦》诗：“登城望西崦，数家斜照中。柴荆昼亦闭，乃有太古风。惨淡起炊烟，寂历下钓筒。土瘦麦苗短，霜重桑枝空。恐是种桃人，或有采芝翁。何当宿楼上，月明照夜舂。”

〔衰翁二句〕《诗稿》卷六《别荣州》诗：“浮生岁岁俱如梦，一枕轻安亦可人。偶落山城无事处，暂还老子自由身。啸台载酒云生屦，仙穴寻梅雨垫巾。便恐清游从此少，锦城车马涨红尘。”

【编年】

淳熙元年除夕，务观得制司檄，催赴成都幕府。淳熙二年正月十日，别荣州。临行作此词。





又 应灵道中


栏干几曲高斋路，正在重云深处。丹碧未干人去，高栋空留句。　离离芳草长亭暮，无奈征车不住。惟有断鸿烟渚，知我频回顾。

【校】

四部丛刊本调下无题。

【笺注】

〔应灵〕荣州属县，故治在今四川省荣县西南一百五十里。

〔高斋〕见前首序。

〔高栋空留句〕即谓上《桃源忆故人》词。

【编年】

此词乃别荣州后，经应灵道时所作，故有“栏干几曲高斋路，正在重云深处”之句。