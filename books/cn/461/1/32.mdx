---
---
---
title: 蓦山溪
---



游三荣龙洞





穷山孤垒，腊尽春初破。寂寞掩空斋，好一个、无聊底我。啸台龙岫，随分有云山，临浅濑，荫长松，闲据胡床坐。　三杯径醉，不觉纱巾堕。画角唤人归，落梅村、篮舆夜过。城门渐近，几点妓衣红，官驿外，酒垆前，也有闲灯火。

【校】

四部丛刊本调下无题。

【笺注】

〔三荣〕即荣州，治今四川省荣县。《蜀中名胜记》卷十一：“曰荣黎、曰荣隐、曰荣德，所谓三荣也。荣黎山，在州东十五里；荣隐山，在州西三十里；荣德山，在州东北四十二里，州以此得名。”

〔龙洞〕《诗稿》卷六《龙洞》诗自注：“在荣州东南一里许。”《蜀中名胜记》卷十一引《胜览》云：“龙洞在州东南四里真如院，岩穴峭深；洞左石壁奇耸，巨柏老苍。”

〔啸台〕《诗稿》卷六《别荣州》诗：“啸台载酒云生屦。”自注：“啸台在富义门外一里，号孙登啸台。”《蜀中名胜记》卷十一引《胜览》云：“（龙洞）洞右有石角立，旧经以为孙登啸台。”按孙登，字公和，汲郡共人。《晋书》卷九十四有传。又《晋书》卷四十九《阮籍传》：“籍尝于苏门山遇孙登，与商略终古及栖神道气之术，登皆不应，籍因长啸而退。至半岭，闻有声若鸾凤之音，响乎岩谷，乃登之啸也。”

〔随分〕随处。见《诗词曲语辞汇释》卷四。

〔胡床〕宋程大昌《演繁露》卷十二：“今之交床，本自虏来，始名胡床，桓伊下马据胡床取笛三弄是也。隋高祖意在忌胡，器物涉胡者咸令改之，乃改交床。唐穆宗时又名绳床。”

〔不觉纱巾堕〕《晋书》卷九十八《孟嘉传》：“九月九日，（桓）温燕龙山，寮佐毕集。时佐吏并著戎服，有风至，吹嘉帽堕落，嘉不之觉。”

〔篮舆〕竹轿。

【编年】

淳熙元年冬，务观摄知荣州事。词云“腊尽春初破”，当是年岁暮游龙洞时作。

【辑评】

卓人月、徐士俊《古今词统》卷十一：亦取李易安句耶？夏侯亶妓妾皆无被服，客至，隔帘奏乐，时呼帘为“夏侯妓衣”。

沈雄《古今词话·词辨》下卷：（《蓦山溪》）此调第四句作七字折腰句，而平仄或异。如张于湖“暖红炉、笑翻灰烬”、“占前头、一番花信”，宋谦父“办竹几、蒲团茗碗”、“更薄酒、三杯两盏”。前此第三字俱平，而后此第三字俱仄也。杜伯高“早绿遍、江南千树”、“有佳人、天高日暮”，只一调之前仄而后平也。黄山谷、程书舟、陆放翁、易彦祥皆然，当不必拘此。