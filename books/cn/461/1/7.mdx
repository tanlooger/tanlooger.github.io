---
---
---
title: 浪淘沙
---



丹阳浮玉亭席上作





绿树暗长亭。几把离尊。阳关常恨不堪闻。何况今朝秋色里，身是行人。　清泪浥罗巾。各自消魂。一江离恨恰平分。安得千寻横铁锁，截断烟津。

【校】

《中兴以来绝妙词选》卷二调下题作“别恨”。

【笺注】

〔浮玉亭〕《舆地纪胜》卷七《镇江府》：“浮玉亭，需亭北。”“需亭，在府治西五里。”乾隆《江南通志》卷三十二《镇江府》：“浮玉亭在丹徒县玉山之趾，下临江，即钓鳌亭。宋绍兴间郡守程迈立，每肄习水军，临阅于此。今玉山寺，其故址也。”

〔长亭〕王褒《送别裴仪同》诗：“河桥望行旅，长亭送故人。”

〔阳关〕王维《送元二使安西》诗：“渭城朝雨浥轻尘，客舍青青柳色新。劝君更尽一杯酒，西出阳关无故人。”郭茂倩《乐府诗集》卷八十《近代曲辞·渭城曲》：“《渭城》一曰《阳关》，王维之所作也。本送人使安西诗，后遂被于歌。”

〔千寻铁锁〕《晋书》卷四十二《王濬传》：“吴人于江险碛要害之处，并以铁锁横截之。又作铁锥，长丈余，暗置江中，以逆距船。”刘禹锡《西塞山怀古》诗：“千寻铁锁沉江底。”

【编年】

词有“何况今朝秋色里，身是行人”等语，当是乾道元年离镇江时饯别于浮玉亭所作。

【辑评】

卓人月、徐士俊《古今词统》卷七：（“安得”二句）想头愈奇愈痴。 《晋王濬传》：吴人于江碛要害处，铁锁横截之，又为铁锥长丈余，暗置江中。濬作大筏，令善水者以筏行，遇铁锥，著筏而去。又作火炬，灌以麻油，遇锁烧之，须臾融液断绝。

俞陛云《唐五代两宋词选释》：长亭把酒，自古伤离，身是行人，谁能堪此！下阙言居者、行者，同是江水量愁，铁锁横江，本是断东下之师，今以断愁来之路，句新与情挚兼并，与永叔之“陌上寻人，倩他燕子”、玉田之“相思一事业，寄与孤鸿”，皆词人幽邃之思。