---
---
---
title: 浣沙溪
---



南郑席上





浴罢华清第二汤，红绵扑粉玉肌凉。娉婷初试藕丝裳。凤尺裁成猩血色，螭奁熏透麝脐香。水亭幽处捧霞觞。

【笺注】

〔南郑〕今陕西省汉中市。时为四川宣抚司治所。

〔华清第二汤〕《元和郡县图志》卷一：“华清宫在骊山上。开元十一年，初置温泉宫。天宝六年，改为华清宫。”宋张洎《贾氏谭录》：“骊山之华清宫……汤泉凡一十八所，第一所是御汤。”此系借用。

〔初试藕丝裳〕李贺《天上谣》诗：“粉霞红绶藕丝裙。”欧阳修《浣溪沙》词：“佳人初试薄罗裳。”

〔猩血色〕晋常璩《华阳国志》卷四：“猩猩兽能言，其血可以染朱罽。”

〔螭奁〕宋张抡《绍兴内府古器评》卷下：“汉云螭奁，是器奁也。遍体以螭为饰，而盖作屯云之状，仍间以螭穴，其末可以通气，岂非香烟之所从出乎？”《诗稿》卷四《雨中至西林寺》诗：“螭奁一缕起微熏。”

〔麝脐香〕《说文解字·鹿部》：“麝如小麋，脐有香。”

【编年】

词有“浴罢”“藕丝裳”句，当是乾道八年夏在南郑作。

【辑评】

俞陛云《唐五代两宋词选释》：通首由浴后次第写妆饰之丽，其人之妍妙自见。末句仅以捧觞作结，含情在无言处也。