---
---
---
title: 水龙吟
---



荣南作





樽前花底寻春处，堪叹心情全减。一身萍寄，酒徒云散，佳人天远。那更今年，瘴烟蛮雨，夜郎江畔。漫倚楼横笛，临窗看镜，时挥涕，惊流转。　花落月明庭院，悄无言、魂消肠断。凭肩携手，当时曾效，画梁栖燕。见说新来，网萦尘暗，舞衫歌扇。料也羞憔悴，慵行芳径，怕啼莺见。

【笺注】

〔荣南〕即荣州。

〔夜郎江畔〕《太平御览》卷一百六十六《荣州》下引《九州要记》曰：“和义郡，古夜郎之地。”按务观在荣州所作诗，屡谓之夜郎。《诗稿》卷六《西楼夕望》诗：“夜郎城里叹途穷。”又《醉中怀眉山旧游》诗：“我虽流落夜郎天。”又《昭德堂晚步》诗：“谪仙未必无遗恨，老欠题诗到夜郎。”又《高斋小饮戏作》诗：“白帝夜郎俱不恶，两公补处得凭栏。”自注：“予五年间，自夔客荣。”

〔倚楼横笛〕赵嘏《长安秋望》诗：“残星几点雁横塞，长笛一声人倚楼。”

〔惊流转〕杜甫《寄张十二山人》诗：“流转依边徼。”

〔画梁栖燕〕沈佺期《古意》诗：“卢家少妇郁金堂，海燕双栖玳瑁梁。”

〔网萦二句〕苏轼《答陈述古二首》（第二）诗：“闻道使君归去后，舞衫歌扇总生尘。”

【编年】

淳熙二年春在荣州作。

【辑评】

俞陛云《唐五代两宋词选释》：上阕“酒徒云散”三句以三层意叠用之，便觉气厚而情深。亦有于三句用侧笔，以见迂回之致者，皆词家之法也。若絮非春尽，天远书沉，日长人倦，则三句写六层意，更为精粹。放翁诗集中有“酒徒云散无消息，水榭凭阑泪数行”句，即此上阕之意。其后“凭肩携手”二句承上之“佳人天远”而言。芳尘凝榭，深锁画楼，观“栖燕”、“啼莺”句，殆恐旧日啼莺，曾见其梁燕双栖，今芳径重来，燕双而人独也。