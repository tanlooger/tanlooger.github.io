---
---
---
title: 南乡子
---







归梦寄吴樯，水驿江程去路长。想见芳洲初系缆，斜阳，烟树参差认武昌。　愁鬓点新霜，曾是朝衣染御香。重到故乡交旧少，凄凉，却恐他乡胜故乡。

【校】

《中兴以来绝妙词选》卷二调下题作“赋归”。

【笺注】

〔芳洲〕谓鹦鹉洲，在武昌东北长江中。《入蜀记》：“（乾道六年八月）三十日，黎明离鄂州。便风挂帆，沿鹦鹉洲南行。洲上有茂林神祠，远望如小山。洲盖祢正平被杀处，故太白诗云：‘至今芳洲上，兰蕙不敢生。’”

〔武昌〕今湖北省鄂城县。《入蜀记》：“吴所都武昌，乃今武昌县。此州在吴名夏口，亦要害。自江州至此七百里，溯流，虽日得便风，亦须三四日。”

〔朝衣染御香〕贾至《早朝大明宫呈两省僚友》诗：“衣冠身惹御炉香。”

〔却恐句〕杜甫《得舍弟消息》诗：“乱后谁归得，他乡胜故乡。”

【编年】

淳熙五年东归江行途中作。《诗稿》卷十《头陀寺观王简栖碑有感》诗自注：“庚寅过武昌。”

【辑评】

卓人月、徐士俊《古今词统》卷八：可见放翁以朋友为性命。

潘游龙《古今诗余醉》卷七：读此，可见放翁交友情谊。

俞陛云《唐五代两宋词选释》：入手处仅写舟行，已含有客中愁思。“斜阳”二句秀逸入画。继言满拟以还乡之乐，偿恋阙之怀，而门巷依然，故交零落，转不若寂寞他乡，尚无睹物怀人之感，乃透进一层写法。