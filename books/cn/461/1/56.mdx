---
---
---
title: 蝶恋花
---







桐叶晨飘蛩夜语。旅思秋光，黯黯长安路。忽记横戈盘马处。散关清渭应如故。　江海轻舟今已具。一卷兵书，叹息无人付。早信此生终不遇，当年悔草长杨赋。

【笺注】

〔忽记句〕《诗稿》卷十一《忆山南》（第一）诗：“貂裘宝马梁州日，盘槊横戈一世雄。”

〔散关句〕散关，故址在今陕西省宝鸡县西南大散岭上，为宋金交界处。渭水，源出甘肃省渭源县，流经陕西省，东流入黄河。《文集》卷二十五《书渭桥事》：“陆某曰：河、渭之间，奥区沃野，周、秦、汉、唐之遗迹隐辚故在。自唐昭宗东迁，废不都者三百年矣。山川之气，郁而不发。艺祖、高宗，皆尝慨然有意焉，而群臣莫克奉承。予得此事于若思之孙逸祖，岂关中将复为帝宅乎？虏暴中原，积六七十年，腥闻于天。王师一出，中原豪杰必将响应。决策入关，定万世之业，兹其时矣。”《诗稿》卷十四《夜观秦蜀地图》诗：“往者行省临秦中，我亦急服叨从戎。散关摩云俯贼垒，清渭如带陈军容。高旌缥缈严玉帐，画角悲壮传霜风。咸阳不劳三日到，幽州正可一炬空。意气已无鸡鹿塞，单于合入蒲萄宫。”又卷十七《江北庄取米到作饭甚香有感》诗：“我昔从戎清渭滨，散关嵯峨下临贼。铁衣上马蹴坚冰，有时三日不火食。”又卷二十四有《梦游散关渭水之间》诗。又卷二十七《秋夜感旧十二韵》诗：“最怀清渭上，冲雪夜掠渡。”

〔一卷兵书〕汉张良曾于下邳圯上得一老父赠与《太公兵法》一编，后佐刘邦成就帝业。见《史记·留侯世家》。温庭筠《简同志》诗：“留侯功业何容易，一卷兵书作帝师。”

〔长杨赋〕《汉书》卷八十七《扬雄传》：“上将大夸胡人以多禽兽，秋，命右扶风发民入南山，张罗罔罝罘，捕熊罴豪猪，虎豹狖玃，狐兔麋鹿，载以槛车，输长杨射熊馆。令胡人手搏之，自取其获，上亲临观焉。是时农民不得收敛。雄从至射熊馆，还，上《长杨赋》。”

【编年】

淳熙五年，务观出蜀东归，秋到行在。词有“桐叶晨飘蛩夜语。旅思秋光，黯黯长安路”等语，当即此时作。

【辑评】

陈廷焯《白雨斋词话》卷八：放翁《蝶恋花》云：“早信此生终不遇，当年悔草长杨赋。”情见乎词，更无一毫含蓄处。稼轩《鹧鸪天》云：“却将万字平戎策，换得东家种树书。”亦即放翁之意，而气格迥乎不同。彼浅而直，此郁而厚也。