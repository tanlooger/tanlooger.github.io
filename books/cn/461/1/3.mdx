---
---
---
title: 水调歌头
---



多景楼





江左占形胜，最数古徐州。连山如画，佳处缥渺著危楼。鼓角临风悲壮，烽火连空明灭，往事忆孙刘。千里曜戈甲，万灶宿貔貅。　露沾草，风落木，岁方秋。使君宏放，谈笑洗尽古今愁。不见襄阳登览，磨灭游人无数，遗恨黯难收。叔子独千载，名与汉江流。

【笺注】

〔多景楼〕宋张邦基《墨庄漫录》卷四：“镇江府甘露寺在北固山上。江山之胜，烟云显晦，萃于目前。旧有多景楼，尤为胜览之最。盖取李赞皇《题临江亭》诗有‘多景悬窗牖’之句，以是命名，楼即临江故基也。……自经兵火，楼今废。近虽稍复营缮，而楼基半已侵削，殊可惜也。”《文集》卷四十三《入蜀记》：“登多景楼。楼亦非故址，主僧化昭所筑。下临大江，淮南草木可数。登览之胜，实过于旧。”

〔江左〕清魏禧《日录杂说》：“江东称江左，江西称江右。盖自江北视之，江东在左，江西在右耳。”

〔形胜〕《荀子·富国》：“形势便，山林川谷美，天材之利多，是形胜也。”

〔古徐州〕谓镇江。徐州为古九州之一；东晋南渡，置侨州侨郡，曾以徐州治镇江，后又称南徐州。《文集》卷十七《镇江府城隍忠祐庙记》：“府当淮江之冲，屏卫王室，号称大邦。”

〔缥渺著危楼〕杜甫《白帝城最高楼》诗：“独立缥缈之飞楼。”

〔鼓角句〕杜甫《阁夜》诗：“五更鼓角声悲壮。”

〔孙刘〕谓孙权、刘备。《文集》卷四十三《入蜀记》：“至甘露寺，饭僧；甘露盖北固山也。有狠石，世传以为汉昭烈、吴大帝尝据此石共谋曹氏。”

〔万灶宿貔貅〕苏轼《次韵穆父尚书侍祠郊丘瞻望天光退而相庆引满醉吟》诗：“野宿貔貅万灶烟。”

〔使君〕谓方滋。方滋，字务德，桐庐人。《宋史》无传。宋韩元吉《南涧甲乙稿》卷二十一《方公墓志铭》谓其“平生三为监司，五为郡，七领帅节；二广则皆任经略，建康兼行宫留守，鄂州亦特置管内安抚使处之”。时知镇江府事。乾道改元，除两浙转运副使。

〔不见四句〕《晋书》卷三十四《羊祜传》：“羊祜，字叔子。……祜乐山水，每风景，必造岘山，置酒言咏，终日不倦。尝慨然太息，顾谓从事中郎邹湛等曰：‘自有宇宙，便有此山。由来贤达胜士，登此远望，如我与卿者多矣！皆湮没无闻，使人悲伤。如百岁后有知，魂魄犹应登此山也。’……襄阳百姓，于岘山祜平生游憩之所，建碑立庙，岁时飨祭焉。望其碑者，莫不流涕，杜预因名为堕泪碑。”

〔汉江〕即汉水，流经襄阳。

【编年】

宋张孝祥《于湖居士文集》卷二十八《题陆务观多景楼长句》：“甘露多景楼，天下胜处，废以为优婆塞之居，不知几年。桐庐方公尹京口，政成暇日，领客来游，慨然太息。寺僧识公意，阅月楼成，陆务观赋《水调》歌之，张安国书而刻之崖石。”按《文集》卷二十四《镇江谒诸庙文》：“某以隆兴改元夏五月癸巳，自西府掾出佐京口；明年春二月己巳至郡。”是年八月，方滋再知镇江府事（据卢宪《嘉定镇江志》卷十五）。乾道元年三月，方滋除两浙转运副使，离任。词云：“露沾草，风落木，岁方秋。”当是隆兴二年秋，方滋到任后月余，邀客游多景楼时，务观所赋。赋成寄毛幵，幵有和作，见《樵隐词》。

【附录毛幵词】

水调歌头 次韵陆务观陪太守方务德登多景楼

襟带大江左，平望见三州。凿空遗迹千古，奇胜米公楼。太守中朝耆旧，别乘当今豪逸，人物眇应、刘。此地一尊酒，歌吹拥貔貅。楚山晓，淮月夜，海门秋。登临无尽，须信诗眼不供愁。恨我相望千里，空想一时高唱，零落几人收。妙赏频回首，谁复继风流。