---
---
---
title: 感皇恩
---







小阁倚秋空，下临江渚，漠漠孤云未成雨。数声新雁，回首杜陵何处。壮心空万里，人谁许？　黄阁紫枢，筑坛开府，莫怕功名欠人做。如今熟计，只有故乡归路。石帆山脚下，菱三亩。

【校】

《中兴以来绝妙词选》卷二调下题作“感怀”。

【笺注】

〔小阁二句〕王勃《滕王阁》诗：“滕王高阁临江渚。”周邦彦《感皇恩》词：“小阁倚晴空。”

〔数声二句〕杜牧《秋浦道中》诗：“为问寒沙新到雁，来时为下杜陵无？”于邺《秋夕闻雁》诗：“忽闻凉雁至，如报杜陵秋。”《诗稿》卷八《秋晚登城北门》诗：“一点风传散关信，两行雁带杜陵秋。”杜陵，见前《望梅》（寿非金石）“杜陵”注。

〔人谁许〕《诗词曲语辞汇释》卷一：“谁许，犹云何许也。”

〔黄阁〕汉卫宏《汉官旧仪》卷上：“丞相听事阁曰黄阁。”按此谓中书、门下省。

〔紫枢〕按宋代戎服皆紫色，其本兵所居之地称枢密院，紫枢必即指枢密院言。辛弃疾《水调歌头》词：“左黄阁，右紫枢。”

〔筑坛〕汉刘邦设坛场拜韩信为大将，见《史记·淮阴侯列传》。

〔开府〕汉制，三公得开府，置官属。宋高承《事物纪原》卷四：“盖汉制唯三公开府，至魏以余官其仪同三公，故以为号。由此历代以名官。唐武德七年，以为散官。”

〔石帆山〕《嘉泰会稽志》卷九：“石帆山在县东一十五里。旧经引夏侯曾先《地志》云：‘射的山北石壁高数十丈，中央少纡，状如张帆，下有文石如鹞，一名石帆。’《十道志》云：‘山遥望如张帆临水。谢惠连《泛南湖至石帆》诗云：“涟漪繁波绿，参差层峰峙。”南湖，即今镜湖也。宋之问诗云：“石帆来海上，天镜出湖中。”’”

【编年】

似在蜀怀归之作。

【辑评】

先著、程洪《词洁辑评》卷二：其人胸中有故，出语自不同。当与“酒徒一半取封侯，独去作、江边渔父”合看。