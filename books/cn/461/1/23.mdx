---
---
---
title: 清商怨
---



葭萌驿作





江头日暮痛饮，乍雪晴犹凛。山驿凄凉，灯昏人独寝。　鸳机新寄断锦，叹往事、不堪重省。梦破南楼，绿云堆一枕。

【笺注】

〔鸳机句〕见前《钗头凤》（红酥手）“锦书”注。

〔绿云〕谓女子头发。李商隐《深树见一颗樱桃尚在》诗：“矮堕绿云髻。”杜牧《阿房宫赋》：“绿云扰扰，梳晓鬟也。”

【编年】

乾道八年十一月，务观改除成都府安抚司参议官，自汉中适成都。词有“乍雪晴犹凛”句，当即此行途中宿葭萌驿作。