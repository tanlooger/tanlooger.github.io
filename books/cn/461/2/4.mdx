---
---
---
title: 风入松
---







十年裘马锦江滨，酒隐红尘。万金选胜莺花海，倚疏狂、驱使青春。吹笛鱼龙尽出，题诗风月俱新。　自怜华发满纱巾，犹是官身。凤楼常记当年语，问浮名、何似身亲？欲寄吴笺说与：这回真个闲人。

【笺注】

〔十年句〕《论语·雍也》：“赤之适齐也，乘肥马，衣轻裘。”《诗稿》卷十七《病中久废游览怅然有感》诗：“裘马清狂遍两川，十年身是地行仙。”按务观乾道六年入蜀，至淳熙五年东归，往返共历九载。此云“十年”，举成数耳。

〔酒隐〕李白《秋于敬亭送从侄耑游庐山序》：“酒隐安陆，蹉跎十年。”

〔吹笛句〕《太平广记》卷四百十六引《传奇·江叟》：“仙师叹曰：‘子之艺至矣，但所吹者，枯竹笛耳。吾今赠子玉笛，乃荆山之尤者，但如常笛吹之，三年，当召洞中龙矣。’……叟乃受教而去，后三年，方得其音律。后因之岳阳，刺史李虞馆之。时大旱，叟因出笛，夜于圣善寺经楼上吹，果洞庭之渚，龙飞而出降。”《诗稿》卷一《海中醉题时雷雨初霁天水相接也》诗：“醉后吹横笛，鱼龙亦出听。”

〔这回句〕苏轼《行香子》词：“不如归去，作个闲人。”

【编年】

宋周密《齐东野语》卷十五：“陆放翁在蜀日，有所盼，尝赋诗云：‘碧玉当年未破瓜，学成歌舞入侯家。如今憔悴蓬窗底，飞上青天妒落花。’出蜀后每怀旧游，多见之赋咏。有云：‘金鞭珠弹忆春游，万里桥东罨画楼。梦倩晓风吹不断，书凭春雁寄无由。镜中颜鬓今如此，席上宾朋好在不？箧有吴笺三百个，拟将细字写春愁。’又云：‘裘马清狂锦水滨，最繁华地作闲人。金壶投箭消长日，翠袖传杯领好春。幽鸟语随歌处拍，落花铺作舞时茵。悠然自适君知否；身与浮名孰是亲（《诗稿》卷八“孰是亲”作“若个亲”）？’又以此诗括作《风入松》云。”案“裘马清狂锦水滨”一诗，《诗稿》卷八题作《醉题》，乃淳熙四年作，时务观尚在成都。词语亦非括此诗而成。“金鞭珠弹忆春游”一诗，《诗稿》卷二十六题作《无题》，绍熙三年作，然与此诗非必作于同时。揆之词意，似初离蜀后所作，故附列于此。