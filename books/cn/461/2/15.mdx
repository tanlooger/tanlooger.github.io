---
---
---
title: 一落索
---







满路游丝飞絮，韶光将暮。此时谁与说新愁，有百啭，流莺语。　俯仰人间今古，神仙何处。花前须判醉扶归，酒不到，刘伶墓。

【校】

〔一落索〕汲古阁本作《洛阳春》。

【笺注】

〔酒不到句〕李贺《将进酒》诗：“劝君终日酩酊醉，酒不到刘伶坟上土。”





又


识破浮生虚妄，从人讥谤。此身恰似弄潮儿，曾过了，千重浪。　且喜归来无恙，一壶春酿。雨蓑烟笠傍渔矶，应不是，封侯相。

【笺注】

〔弄潮儿〕宋吴自牧《梦粱录》卷四《观潮》：“临安风俗，每岁八月内，潮怒胜于常时。杭人有一等无赖不惜性命之徒，以大彩旗或小清凉伞、红绿小伞儿，各系绣色缎子满竿，伺潮出海门，百十为群，执旗泅水上，以迓子胥弄潮之戏。或有手脚执五小旗，浮潮头而戏弄。”

〔封侯相〕见前《夜游宫》（雪晓清笳乱起）“自许句”注。

【辑评】

卓人月、徐士俊《古今词统》卷五：不是封侯相，何以封渭南伯耶？