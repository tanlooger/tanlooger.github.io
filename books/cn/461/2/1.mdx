---
---
---
title: 好事近
---







岁晚喜东归，扫尽市朝陈迹。拣得乱山环处，钓一潭澄碧。　卖鱼沽酒醉还醒，心事付横笛。家在万重云外，有沙鸥相识。

【校】

《中兴以来绝妙词选》卷二调下题作“东归书事”。





又


华表又千年，谁记驾云孤鹤。回首旧曾游处，但山川城郭。　纷纷车马满人间，尘土污芒。且访葛仙丹井，看岩花开落。

【笺注】

〔华表四句〕晋陶潜《搜神后记》卷一：“丁令威，本辽东人，学道于灵虚山。后化鹤归辽，集城门华表柱。时有少年举弓欲射之，鹤乃飞徘徊空中而言曰：‘有鸟有鸟丁令威，去家千年今始归。城郭如故人民非，何不学仙冢累累。’遂高上冲天。”

〔芒〕《诗稿》卷五十一《溪上》诗自注：“道家有青芒屦。”

〔葛仙丹井〕《晋书》卷七十二《葛洪传》：“葛洪，字稚川，丹阳句容人也。尤好神仙导养之法。从祖玄，吴时学道得仙，号曰葛仙公，以其炼丹秘术授弟子郑隐。洪就隐学，悉得其法焉。”《诗稿》卷十九有《故山葛仙翁丹井有偃松覆其上夭矫可爱寄题》诗。

【编年】

淳熙五年，务观东归，秋到行在，召对，除提举福建常平茶盐公事，暂归山阴故居。右二词即归山阴后作，故有“岁晚喜东归”、“华表又千年”之句。

【辑评】

俞陛云《唐五代两宋词选释》：此词用丁令威事，直以身化鹤，如庄子之以身化蝶，在空际著想，下视山川城郭，皆在尘土中，所谓不见长安，只见尘雾也。高想入云，有昌黎“带瓢酌天浆”之意。