---
---
---
title: 太平时
---







竹里房栊一径深，静愔愔。乱红飞尽绿成阴，有鸣禽。　临罢兰亭无一事，自修琴。铜炉袅袅海南沉，洗尘襟。

【笺注】

〔兰亭〕唐张彦远《法书要录》卷三引唐何延之《兰亭记》：“《兰亭》者，晋右将军会稽内史琅玡王羲之字逸少所书之诗序也。以晋穆帝永和九年暮春三月三日，宦游山阴，与太原孙统承公等四十有一人，修祓禊之礼，挥毫制序，兴乐而书，用蚕茧纸、鼠须笔，遒媚劲健，绝代更无。凡二十八行，三百二十四字。”《文集》卷二十八有《跋兰亭乐毅论并赵岐王帖》、《跋毛仲益所藏兰亭》，卷二十九有《跋兰亭序》，卷三十一有《跋陈伯予所藏兰亭帖》。《诗稿》卷四十九有《跋冯氏兰亭》诗。

〔海南沉〕范成大《桂海虞衡志》：“沉水香，上品，出海南黎峒。”