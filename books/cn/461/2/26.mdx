---
---
---
title: 南乡子
---







早岁入皇州，罇酒相逢尽胜流。三十年来真一梦，堪愁，客路萧萧两鬓秋。　蓬峤偶重游，不待人嘲我自羞。看镜倚楼俱已矣，扁舟，月笛烟蓑万事休。

【笺注】

〔早岁句〕《诗稿》卷十五《灯笼》诗：“我年十六游名场。”又卷五十二《武林》诗自注：“绍兴癸亥，予年十九，以试南省来临安。”

〔蓬峤〕谓学士院。

〔看镜倚楼〕杜甫《江上》诗：“勋业频看镜，行藏独倚楼。”

【编年】

淳熙十六年七月，务观以礼部郎中兼实录院检讨官。词云“蓬峤偶重游”，当作于此时。上距绍兴三十二年务观为枢密院编修官兼编类圣政所检讨官已三十五年，故又有“三十年来真一梦”之语。