---
---
---
title: 沁园春
---







孤鹤归飞，再过辽天，换尽旧人。念累累枯冢，茫茫梦境；王侯蝼蚁，毕竟成尘。载酒园林，寻花巷陌，当日何曾轻负春。流年改，叹围腰带剩，点鬓霜新。　交亲散落如云，又岂料如今余此身。幸眼明身健，茶甘饭软；非惟我老，更有人贫。躲尽危机，消残壮志，短艇湖中闲采莼。吾何恨，有渔翁共醉，溪友为邻。

【笺注】

〔孤鹤三句〕见前首“华表四句”注。

〔王侯二句〕杜甫《谒文公上方》诗：“王侯与蝼蚁，同尽随丘墟。”

〔围腰带剩〕《南史》卷五十七《沈约传》：“（约）言己老病，百日数旬，革带常应移孔；以手握臂，率计月小半分。欲谢事求归老之秩。”

〔点鬓霜新〕李贺《还自会稽歌》：“吴霜点归鬓。”李煜《破阵子》词：“沈腰潘鬓消磨。”

〔眼明二句〕《诗稿》卷二十九《新辟小园》（第二）诗：“眼明身健残年足，饭软茶甘万事忘。”又卷四十《书喜》（第一）诗：“眼明身健何妨老，饭白茶甘不觉贫。”

〔危机〕《晋书》卷八十五《诸葛长民传》：“富贵必履危机。”

〔短艇句〕《诗稿》卷十九《寒夜移疾》诗：“天公何日与一饱，短艇湘湖自采莼。”自注：“湘湖在萧山县，产莼绝美。”

【编年】

淳熙五年东归后作。