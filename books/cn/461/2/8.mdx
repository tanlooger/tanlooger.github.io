---
---
---
title: 桃源忆故人
---







一弹指顷浮生过，堕甑元知当破。去去醉吟高卧，独唱何须和。　残年还我从来我，万里江湖烟舸。脱尽利名缰锁，世界元来大。

【笺注】

〔一弹指句〕宋释法云《翻译名义集》卷二“《僧祇》云：‘二十念为一瞬，二十瞬名一弹指。’”苏轼《过永乐文长老已卒》诗：“一弹指顷去来今。”

〔堕甑〕《后汉书》卷六十八《郭太传》：“（孟敏）客居太原，荷甑堕地，不顾而去。林宗见而问其意，对曰：‘甑已破矣，视之何益？’”《诗稿》卷三十二《腾腾》诗：“万事皆堕甑。”

〔醉吟〕白居易《醉吟先生传》：“醉吟先生者，忘其姓氏、乡里、官爵，忽忽不知吾为谁也。宦游三十载，将老，退居洛下。……因自吟《咏怀》诗云：‘抱琴荣启乐，纵酒刘伶达。放眼看青山，任头生白发。不知天地内，更得几年活？从此到终身，尽为闲日月。’吟罢自哂，揭甕拨醅。又引数杯，兀然而醉。既而醉复醒，醒复吟，吟复饮，饮复醉，醉吟相仍，若循环然。”

〔高卧〕《晋书》卷九十四《陶潜传》：“尝言夏月虚闲，高卧北窗之下，清风飒至，自谓羲皇上人。”

〔独唱何须和〕杜牧《沈下贤》诗：“斯人清唱何人和？”苏轼《馈岁》诗：“亦欲举乡风，独唱无人和。”

〔脱尽句〕柳永《夏云峰》词：“向此免名缰利锁，虚费光阴。”

〔世界〕《楞严经》：“世为迁流，界为方位。汝今当知东、西、南、北、东南、西南、东北、西北、上、下为界，过去、未来、现在为世。”

【辑评】

卓人月、徐士俊《古今词统》卷六：（“残年”句）本《世说》“我宁作我”及“我用我法”之句。