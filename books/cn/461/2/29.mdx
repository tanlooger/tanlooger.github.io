---
---
---
title: 不编年
---







鹧鸪天


梳发金盘剩一窝，画眉鸾镜晕双蛾。人间何处无春到，只有伊家独占多。　微步处，奈娇何，春衫初换曲尘罗。东邻斗草归来晚，忘却新传《子夜歌》。

【笺注】

〔微步〕曹植《洛神赋》：“凌波微步，罗袜生尘。”

〔曲尘罗〕《周礼·天官·内司服》郑玄注：“鞠衣，黄桑服也，色如鞠尘，象桑叶始生。”牛峤《柳枝词》：“舞裙新染曲尘罗。”

〔斗草〕《荆楚岁时记》：“五月五日，四民并踏百草，又有斗百草之戏。”晏殊《破阵子》词：“巧笑东邻女伴，采桑径里逢迎。疑怪昨宵春梦好，元是今朝斗草赢，笑从双脸生。”

〔子夜歌〕《乐府诗集》卷四十四：“《唐书·乐志》曰：‘《子夜歌》者，晋曲也。晋有女子名子夜，造此声，声过哀苦。’……《乐府解题》曰：‘后人更为四时行乐之词，谓之《子夜四时歌》，又有《大子夜歌》、《子夜警歌》、《子夜变歌》，皆曲之变也。’”

【辑评】

贺裳《皱水轩词筌》：《鹧鸪天》最多佳辞，《草堂》所载，无一善者。如陆放翁“东邻斗草归来晚，忘却新传子夜歌”，赵德麟“须知月色撩人眼，数夜春寒不下阶”，姜白石元夕不出“芙蓉影暗三更后，卧听邻娃笑语归”，骎骎有诗人之致，选不之及，何也？向伯恭咏秋千曰：“霞衣轻举疑奔月，宝髻倾若坠楼。”追琢工致，绝似杨、刘诗体。宋词多佳，而诗不逮者，亦其力有所分也。

按以下诸词，作年皆莫考，无可系属，故并列于此。序次悉依本集。





朝中措 梅


幽姿不入少年场，无语只凄凉。一个飘零身世，十分冷淡心肠。　江头月底，新诗旧梦，孤恨清香。任是春风不管，也曾先识东皇。

【校】

四部丛刊本调下无题。

【笺注】

〔东皇〕《尚书纬》：“春为东皇，又为青帝。”

【辑评】

潘游龙《古今诗余醉》卷十三：全是借梅写照，前叠妙无可赞。

刘体仁《七颂堂词绎》：咏物至词，更难于诗。即“昭君不惯风沙远，但暗忆江南江北”，亦费解。放翁“一个飘零身世，十分冷淡心肠”，全首比兴，乃更遒逸。

俞陛云《唐五代两宋词选释》：首二句咏花而见本意，余皆借梅自喻，飘零孤恨，其冷淡绝似寒梅。但梅花虽未逮秾春，而东皇先识，胜于百花，仅有江上芙蓉，一生未见春风者。放翁受知于孝宗，褒其多闻力学，授枢密院编修。虽出知外州，书生遭际，胜于槁项牖下多矣。故其结句自伤亦自慰也。





又


冬冬傩鼓饯流年，烛焰动金船。彩燕难寻前梦，酥花空点春妍。　文园谢病，兰成久旅，回首凄然。明月梅山笛夜，和风禹庙莺天。

【笺注】

〔傩鼓〕《吕氏春秋·季冬》：“命有司大傩。”汉高诱注：“大傩，逐尽阴气为阳导也。今人岁腊前一日，击鼓驱疫，谓之逐除是也。”

〔金船〕见前《汉宫春》（浪迹人间）“金船”注。

〔彩燕〕《荆楚岁时记》：“立春之日，悉剪彩为燕戴之，帖宜春二字。”冷朝阳《立春》诗：“彩燕表年春。”

〔酥花〕《岁时广记》卷八引《复雅歌词》：“熙宁八年乙卯，杨绘在翰林，十二月立春日，肆筵设滴酥花。”

〔文园〕汉司马相如拜为孝文园令，后病免，家居茂陵。见《史记·司马相如传》。杜甫《赠李秘书别三十韵》诗：“文园多病后。”

〔兰成〕庾信小字。庾信自南入北，被西魏留仕不返，常有乡关之思，作《哀江南赋》。见《北史·庾信传》。

〔梅山〕见前《好事近》（挥袖上西峰）“梅仙山”注。

〔禹庙〕《舆地纪胜》卷十：“禹庙，在会稽东南十二里。”《诗稿》卷三十三《病后往来湖山间戏书》诗自注：“禹祠，在吾庐东南十余里。”又卷一《上巳临川道中》诗：“红蕖绿芰梅山下，白塔朱楼禹庙边。”





秋波媚


曾散天花蕊珠宫，一念堕尘中。铅华洗尽，珠玑不御，道骨仙风。　东游我醉骑鲸去，君驾素鸾从。垂虹看月，天台采药，更与谁同？

【笺注】

〔曾散天花〕《维摩诘经·问疾品》：“维摩诘以身疾，广为说法。佛告文殊师利：‘汝诣问疾。’时维摩室中有一天女，见诸天人闻所说法，便现其身，即以天花散诸菩萨大弟子上。花至诸菩萨即皆堕落，至大弟子便著不堕。天女曰：‘结习未尽，故花著身。’”

〔蕊珠宫〕见前《乌夜啼》（我校丹台玉字）“蕊殿”注。

〔一念堕尘中〕陈鸿《长恨歌传》：“由此一念，又不得居此，复堕下界。”《诗稿》卷六十一《梦中作》诗：“华山敷水本闲人，一念无端堕世尘。”

〔铅华洗尽〕曹植《洛神赋》：“芳泽无加，铅华不御。”周邦彦《花犯》词：“疑净洗铅华，无限佳丽。”

〔道骨仙风〕李白《大鹏赋序》：“余昔于江陵，见天台司马子微，谓余有仙风道骨，可与神游八极之表。”

〔骑鲸〕杜甫《送孔巢父谢病归游江东兼呈李白》：“若逢李白骑鲸鱼。”

〔垂虹看月〕范成大《吴郡志》卷十七：“利往桥，即吴江长桥也。庆历八年，县尉王廷坚所建，有亭曰垂虹，而世并以名桥。《续图经》云：‘东西千余尺，前临太湖、洞庭三山，横跨松江。行者晃漾天光水色中，海内绝景，唯游者自知之，不可以笔舌形容也。’垂虹亭，兵火后复创。亭前乐轩，已不复立。”《诗稿》卷五《月夕》诗：“我昔隐天台，夜半游句曲。弄月过垂虹，万顷一片玉。”

〔天台采药〕天台山，在浙江省天台县北。苏轼《秀州报本禅院乡僧文长老方丈》诗：“明年采药天台去，更欲题诗满浙东。”《诗稿》卷八《天台院有小阁下临官道予为名曰玉霄》诗自注：“予所领崇道观，盖在天台山中玉霄峰下。”又卷七十六《幽居记今昔事十首以诗书从宿好林园无俗情为韵》（第三）诗：“我昔挥短楫，终年钓吴松。亦尝携长镵，采药玉霄峰。”





采桑子


宝钗楼上妆梳晚，懒上秋千，闲拨沉烟，金缕衣宽睡髻偏。　鳞鸿不寄辽东信，又是经年，弹泪花前，愁入春风十四弦。

【笺注】

〔宝钗楼〕《诗稿》卷十三《对酒》诗自注：“宝钗楼，咸阳旗亭也。”按此处泛指妓楼。

〔沉烟〕沉水香，见前《太平时》（竹里房栊一径深）“海南沉”注。

〔金缕衣〕杜牧《杜秋娘诗》自注：“‘劝君莫惜金缕衣，劝君须惜少年时。花开堪折直须折，莫待无花空折枝。’李锜长唱此辞。”

〔睡髻偏〕白居易《长恨歌》：“云髻半偏新睡觉。”

〔鳞鸿句〕鳞鸿，鱼雁也。辽东，泛指边地。白居易《闺妇》诗：“辽阳春尽无消息，夜合花前日又西。”

〔十四弦〕《宋史》卷一百三十一《乐志六》：“下宫调又有中管倍五者，有曰羌笛、孤笛，曰双韵、十四弦，以意裁声，不合正律。”宋高观国《南乡子》词“赋十四弦”：“直柱倚冰弦，曾见胡儿马上弹。却笑琵琶风韵古，溅溅，想象湘妃水一帘。 塞恨曲中传，两折琴丝费玉纤。不似江南风月好，厌厌，拍手齐看舞袖边。”

【辑评】

许昂霄《词综偶评》：体格仿佛《花间》，但味较薄耳。南宋小令佳者，大抵皆然。

陈廷焯《词则·大雅集》卷三：放翁词疾在一泻无余，似此婉雅闲丽而不可多得也。

俞陛云《唐五代两宋词选释》：放翁词多放笔为直干。此词独顿挫含蓄，从彼美一面著想，不涉欢愁迹象，而含凄无限，结句尤余韵悠然，集中所稀有也。





卜算子 咏梅


驿外断桥边，寂寞开无主。已是黄昏独自愁，更著风和雨。　无意苦争春，一任群芳妒。零落成泥碾作尘，只有香如故。

【笺注】

〔零落二句〕《诗稿》卷四《言怀》诗：“兰碎作香尘，竹裂成真纹，炎火炽昆冈，美玉不受焚。”

【辑评】

卓人月、徐士俊《古今词统》卷四：想见劲节。

潘游龙《古今诗余醉》卷十三：末二句大为梅誉。

钱允治《类编笺释续选草堂诗余》卷上：言梅虽零落，而香不替如初，岂群芳所能妒乎？





沁园春


一别秦楼，转眼新春，又近放灯。忆盈盈倩笑，纤纤柔握；玉香花语，雪暖酥凝。念远愁肠，伤春病思，自怪平生殊未曾。君知否？渐香消蜀锦，泪渍吴绫。　难求系日长绳，况倦客飘零少旧朋。但江郊雁起，渔村笛怨；寒委烬，孤砚生冰。水绕山围，烟昏云惨，纵有高台常怯登。消魂处，是鱼笺不到，兰梦无凭。

【校】

《中兴以来绝妙词选》卷二调下题作“别恨”。

【笺注】

〔秦楼〕秦楼楚馆，皆谓妓院。

〔放灯〕宋赵令畤《侯鲭录》：“京师上元旧例，放灯三夕。”

〔倩笑〕《诗经·卫风·硕人》：“巧笑倩兮。”

〔柔握〕陶渊明《闲情赋》：“愿在竹而为扇，含凄飙于柔握。”

〔蜀锦〕元费著《蜀锦谱》：“蜀以锦擅名天下，故城名以锦官，江名以濯锦。而《蜀都赋》云：‘贝锦斐成，濯色江波。’《游蜀记》云：‘成都有九璧村，出美锦，岁充贡。’渡江以后，外攘之务，十倍承平。建炎三年，都大茶马司始织造锦绫被褥，折支黎州等处马价。”

〔吴绫〕《新唐书》卷四十一《地理志》：“明州余姚郡，土贡吴绫。”

〔鱼笺〕宋苏易简《文房四谱》卷四：“（蜀人）又以细布，先以面浆胶令劲挺，隐出其文者，谓之鱼子笺，又谓之罗笺，今剡溪亦有焉。”羊士谔《寄江陵韩少尹》诗：“蜀国鱼笺数行字，忆君秋梦过南塘。”

【辑评】

卓人月、徐士俊《古今词统》卷十五：雪曰“香”，玉曰“暖”，啜腴搴芳。押“曾”字妙。





忆秦娥


玉花骢，晚街金辔声璁珑。声璁珑。闲欹乌帽，又过城东。　富春巷陌花重重，千金沽酒酬春风。酬春风。笙歌围里，锦绣丛中。

【校】

〔忆秦娥〕汲古阁本作《秦楼月》。

【笺注】

〔玉花骢〕骏马名。杜甫《丹青引赠曹将军霸》诗：“先帝御马玉花骢。”

〔金辔〕杜甫《送从弟亚赴河西判官》诗：“快马金缠辔。”

〔璁珑〕贯休《马上作》诗：“柳岸花堤夕照红，风清襟袖辔璁珑。”

〔乌帽〕《隋书》卷十二《礼仪七》：“帽，古野人之服也。案宋齐之间，天子宴私，著白高帽，士庶以乌。”宋邵伯温《河南邵氏闻见录》卷十九：“始为隐者之服，乌帽绦褐，见卿相不易也。”





月上海棠


兰房绣户厌厌病，叹春酲和闷甚时醒？燕子空归，几曾传玉关边信。伤心处，独展团窠瑞锦。　熏笼消歇沉烟冷，泪痕深，展转看花影。漫拥余香，怎禁他峭寒孤枕！西窗晓，几声银瓶玉井。

【笺注】

〔玉关〕玉门关，在今甘肃省玉门县东。此处泛指边地。

〔团窠瑞锦〕锦名。《诗稿》卷三十二《斋中杂题》（第一）诗：“闲将西蜀团窠锦，自背南唐落墨花。”

〔熏笼〕熏炉覆笼，用以熏衣。白居易《蔷薇》诗：“熏笼斜搭绣衣裳。”

〔银瓶〕汲水器。白居易《井底引银瓶》诗：“井底引银瓶，银瓶欲上丝绳绝。”





乌夜啼


金鸭余香尚暖，绿窗斜日偏明。兰膏香染云鬟腻，钗坠滑无声。　冷落秋千伴侣，阑珊打马心情。绣屏惊断潇湘梦，花外一声莺。

【校】

〔钗坠〕宋赵闻礼《阳春白雪》卷三作“钗溜”。

【笺注】

〔金鸭〕见前《满江红》（危堞朱栏）“金鸭”注。

〔兰膏〕《楚辞·招魂》：“兰膏明烛，华容备些。”汉王逸注：“兰膏，以兰香炼膏也。”

〔钗坠滑无声〕李贺《美人梳头歌》：“一编香丝云撒地，玉钗落处无声腻。”

〔打马〕宋时闺房戏具。李清照《打马图经自序》：“按打马世有二种：一种一将十马者，谓之关西马；一种无将二十马者，谓之依经马。流传既久，各有图经凡例可考，行移赏罚，互有同异。又宣和间人取二种马，参杂加减，大约交加侥幸，古意尽矣，所谓宣和马是也。”

【辑评】

张德瀛《词征》卷五：陆放翁《乌夜啼》词“阑珊打马心情”。打马世有二种，一种一将十马，谓之关西马。一种无将二十四马者，谓之依经马。宣和间人取二种马参杂加减，又谓之宣和马。李易安《打马赋》及所著《图经》，言其情状甚悉。（图中所列盖依经马。）南宋时此风尤盛。至明中叶，遂有走马之戏，其制略与宋异，今俱废矣。





真珠帘


山村水馆参差路，感羁游、正似残春风絮。掠地穿帘，知是竟归何处？镜里新霜空自悯，问几时鸾台鳌署？迟暮，谩凭高怀远，书空独语。　自古儒冠多误，悔当年、早不扁舟归去。醉下白洲，看夕阳鸥鹭。菰菜鲈鱼都弃了，只换得青衫尘土。休顾，早收身江上，一蓑烟雨。

【校】

《中兴以来绝妙词选》卷二调下题作“羁游有感”。

〔掠地〕《绝妙词选》下有“复”字。

〔知是〕《绝妙词选》作“必”。

〔怀远〕《绝妙词选》作“伫立”。

〔自古〕《绝妙词选》作“自昔”。

〔扁舟〕《绝妙词选》作“抽身”。

〔菰菜〕《绝妙词选》作“莼菜”。

〔收身〕《绝妙词选》作“扁舟”。

【笺注】

〔鸾台〕见前《感皇恩》（春色到人间）“凤阁鸾台”注。

〔鳌署〕见前《蓦山溪》（元戎十乘）“鳌禁”注。

〔书空〕《晋书》卷七十七《殷浩传》：“浩虽被黜放，口无怨言，夷神委命，谈咏不辍，虽家人不见其有流放之戚。但终日书空，作‘咄咄怪事’四字而已。”

〔儒冠多误〕见前《谢池春》（壮岁从戎）“笑儒冠句”注。

〔菰菜鲈鱼〕见前《双头莲》（华鬓星星）“脍美二句”注。

〔一蓑烟雨〕宋俞成《萤雪丛说》卷上：“骚人于渔父则曰‘一蓑烟雨’，于农夫则曰‘一犁春雨’，于舟子则曰‘一篙春水’，皆曲尽形容之妙也。”苏轼《定风波》词：“一蓑烟雨任平生。”

【辑评】

陈廷焯《词则·放歌集》卷二：怀乡恋阙有杜陵之忠爱，惜少稼轩之魄力耳。数语于放浪中见沉郁，自是高境。

俞陛云《唐五代两宋词选释》：通首大意不过言羁旅无聊，亟思归去耳。以放翁之才气，不难奋笔疾书，乃上阕以身世托诸风絮，下阕“洲”三句以隐居之绝好风景，设想在抗尘走俗之前，复归到一簑烟雨，知词境之顿挫胜于率直也。





安公子


风雨初经社，子规声里春光谢。最是无情，零落尽蔷薇一架。况我今年，憔悴幽窗下。人尽怪诗酒消声价。向药炉经卷，忘却莺窗柳榭。　万事收心也，粉痕犹在香罗帕。恨月愁花，争信道如今都罢。空忆前身，便面章台马。因自来禁得心肠怕。纵遇歌逢酒，但说京都旧话。

【笺注】

〔社〕《月令广义》：“立春后五戊为春社。”

〔药炉经卷〕苏轼《朝云诗》：“经卷药炉新活计，舞衫歌扇旧因缘。”

〔便面章台马〕《汉书》卷七十六《张敞传》：“敞无威仪，时罢朝会过，走马章台街，使御史驱，自以便面拊马。”颜师古注：“便面，所以障面，盖扇之类也。”

〔禁得心肠怕〕《诗词曲语辞汇释》卷二：“禁得，此亦牵缠义。意言从前为钟情之事牵缠得可怕，如今万事收心，在歌酒场中，不敢新生钟情之事，但说钟情旧话以支吾一下耳。”





桃源忆故人 题华山图


中原当日三川震，关辅回头煨烬。泪尽两河征镇，日望中兴运。　秋风霜满青青鬓，老却新丰英俊。云外华山千仞，依旧无人问。

【校】

汲古阁本调下无题。

【笺注】

〔华山图〕《诗稿》卷七十二《秋思》（第三）诗：“一篇旧草《天台赋》，六幅新传太华图。”

〔三川震〕《国语·周语上》：“幽王二年，西周三川皆震。”汉韦昭注：“三川，泾、渭、洛，出于岐山也。震，动也。地震，故三川亦动也。”

〔关辅〕关，关中也。潘岳《关中记》：“东自函关，西至陇关，二关之间，谓之关中。”辅，三辅也。《汉书》卷五《景帝纪》：“京兆尹、左冯翊、右扶风，共治长安城中，是为三辅。”

〔两河〕谓黄河南北。

〔征镇〕汉、魏有东、南、西、北四征将军及四镇将军，置以当方面之任，合称征镇。

〔中兴〕《毛诗·大雅·烝民序》：“任贤使能，周室中兴焉。”《宋书》卷八十五《王景文传》：“乃遇中兴之运。”

〔新丰英俊〕《新唐书》卷九十八《马周传》：“舍新丰逆旅，主人不之顾。周命酒一斗八升，悠然独酌，众异之。至长安，舍中郎将常何家。贞观五年，诏百官言得失。何武人，不涉学。周为条二十余事，皆当世所切。太宗怪问何。何曰：‘此非臣所能，家客马周教臣言之。客，忠孝人也。’帝即召之。间未至，遣使者四辈敦趣。及谒见，与语，帝大悦，诏直门下省。明年，拜监察御史。”《诗稿》卷三十七《太息》（第四）诗：“关辅堂堂堕虏尘，渭城杜曲又逢春。安知今日新丰市，不有悠然独酌人？”

〔云外二句〕《诗稿》卷二十五《秋夜将晓出篱门迎凉有感》（第二）诗：“三万里河东入海，五千仞岳上摩天。遗民泪尽胡尘里，南望王师又一年。”





极相思


江头疏雨轻烟，寒食落花天。翻红坠素，残霞暗锦，一段凄然。　惆怅东君堪恨处，也不念、冷落樽前。那堪更看，漫空相趁，柳絮榆钱。

【笺注】

〔东君〕春神。

〔相趁〕何承天《纂文》：“关西以逐物为趁。”





一丛花


樽前凝伫漫魂迷，犹恨负幽期。从来不惯伤春泪，为伊后、滴满罗衣。那堪更是，吹箫池馆，青子绿阴时。　回廊帘影昼参差，偏共睡相宜。朝云梦断知何处？倩双燕、说与相思。从今判了，十分憔悴，图要个人知。

【笺注】

〔凝伫〕《诗词曲语辞汇释》卷五：“伫为有所企待之义，与凝字合成一辞，仍为发怔或出神之义。”

〔青子绿阴时〕杜牧《叹花》诗：“自是寻春去校迟，不须惆怅怨芳时。狂风落尽深红色，绿叶成阴子满枝。”

〔朝云〕见前《玉蝴蝶》（倦客平生行处）“宋玉高唐”注。

〔个人〕《诗词曲语辞汇释》卷三：“个人，那人也。”

【辑评】

贺裳《皱水轩词筌》：词家用意极浅，然愈翻则愈妙。如周清真《满路花》后半云：“愁如春后絮，来相接。知他那里，争信人心切。除共天公说。不成也，还似伊无个分别。”酷尽无聊赖之致。至陆放翁《一丛花》则云：“从今判了，十分憔悴，图要个人知。”其情加切矣。至孙夫人《风中柳》则更云：“别离情绪，待归来都告。怕伤郎，又还休道。”则又进一层。然总此一意也，正如剥蕉者，转入转深耳。





又


仙姝天上自无双。玉面翠蛾长。黄庭读罢心如水，闭朱户、愁近丝簧。窗明几净，闲临唐帖，深炷宝奁香。　人间无药驻流光。风雨又催凉。相逢共话清都旧，叹尘劫、生死茫茫。何如伴我，绿蓑青篛，秋晚钓潇湘。

【笺注】

〔黄庭〕见前《鹧鸪天》（家住苍烟落照间）“黄庭”注。

〔清都〕《列子·周穆王》：“清都紫微，钧天广乐，帝之所居。”

〔绿蓑青篛〕张志和《渔歌》：“青篛笠，绿蓑衣，斜风细雨不须归。”





隔浦莲近拍


飞花如趁燕子，直度帘栊里。帐掩香云暖，金笼鹦鹉惊起。凝恨慵梳洗。妆台畔，蘸粉纤纤指，宝钗坠。　才醒又困，恹恹中酒滋味。墙头柳暗，过尽一年春事。罨画高楼怕独倚，千里孤舟，何处烟水。

【笺注】

〔中酒〕《汉书·樊哙传》：“项羽既飨军士，中酒。”颜师古注：“饮酒之中也，不醉不醒，故谓之中。”

〔罨画〕彩画也。宋高似孙《纬略》卷七《罨画》：“《墨客挥犀》曰：‘罨画，今之生色也。’余尝谓五采彰施于五服，此固生色之始也。秦韬玉诗：‘花明驿路胭脂暖，山入江亭罨画开。’卢赞元诗：‘花外小楼云罨画，杏波晴叶退微红。’李商隐爱义兴罨画溪者，亦以其如画也。”





又


骑鲸云路倒景。醉面风吹醒。笑把浮丘袂，寥然非复尘境。震泽秋万顷。烟霏散，水面飞金镜，露华冷。　湘妃睡起，鬟倾钗坠慵整。临江舞处，零乱塞鸿清影。河汉横斜夜漏永，人静，吹箫同过缑岭。

【校】

〔过缑岭〕四部丛刊作“遇缑岭”。

【笺注】

〔浮丘〕汉刘向《列仙传》卷上：“王子乔者，周灵王太子晋也。好吹笙，作凤凰鸣。游伊洛之间，道士浮丘公接以上嵩高山。三十余年后，求之于山上，见柏良曰：‘告我家七月七日待我于缑氏山巅。’至时果乘白鹤，驻山头。望之不得到，举手谢时人，数日而去。亦立祠于缑氏山下，及嵩高首焉。”郭璞《游仙诗》：“左挹浮丘袖，右拍洪崖肩。”《诗稿》卷十九诗题《小斋壁间张王子乔梅子真李八百许旌阳及近时得道诸仙像每焚香对之……》。

〔震泽〕《书·禹贡》：“震泽底定。”汉孔安国注：“震泽，吴南太湖名。”

〔水面飞金镜〕李白《渡荆门》诗：“月下飞天镜。”

〔湘妃〕汉刘向《列女传》卷一：“有虞二妃者，帝尧之二女也。长娥皇，次女英。……四岳荐之（谓舜）于尧，尧乃妻以二女。……舜既嗣位，升为天子，娥皇为后，女英为妃。……舜陟方死于苍梧，号曰重华。二妃死于江湘之间，俗谓之湘君。”

〔吹箫句〕见上“浮丘”注。

【辑评】

卓人月、徐士俊《古今词统》卷十一：似陆天池《良宵杳》一曲。

沈雄《古今词话·词辨》下卷：（《隔浦莲》）《乐府解题》曰：“大石调曲，一作有近拍二字，方千里、陆放翁俱有和词，结用二字藏韵，如放翁云‘人静，吹箫同过缑岭’意。”





昭君怨


昼永蝉声庭院，人倦懒摇团扇。小景写潇湘，自生凉。　帘外蹴花双燕，帘下有人同见。宝篆拆宫黄，炷熏香。

【笺注】

〔小景写潇湘〕宋沈括《梦溪笔谈》卷十七：“度支员外郎宋迪工画，尤善为平远山水。其得意者，有平沙雁落、远浦帆归、山市晴岚、江天暮雪、洞庭秋月、潇湘夜雨、烟寺晚钟、渔村落照，谓之八景，好事者多传之。”

〔蹴花双燕〕杜甫《城西陂泛舟》诗：“燕蹴飞花落舞筵。”

〔宝篆〕《香谱》卷下：“香篆，镂木以为之，以范香尘为篆文。”秦观《海棠春》词：“宝篆沉烟袅。”





醉落魄


江湖醉客，投杯起舞遗乌帻。三更冷翠沾衣湿。袅袅菱歌，催落半川月。　空花昨梦休寻觅，云台麟阁俱陈迹。元来只有闲难得。青史功名，天却无心惜。

【校】

〔催落〕汲古阁本作“吹落”。

【笺注】

〔冷翠沾衣湿〕王维《山中》诗：“山路元无雨，空翠湿人衣。”

〔空花〕见前《破阵子》（看破空花尘世）“空花”注。

〔云台〕《后汉书》卷二十二《马武传论》：“永平中，显宗追感前世功臣，乃图画二十八将于南宫云台。”

〔麟阁〕见前《洞庭春色》（壮岁文章）“图像麒麟”注。

【辑评】

卓人月、徐士俊《古今词统》卷八：（“元来”三句）呜呼！其无聊至矣。





上西楼 一名相见欢


江头绿暗红稀，燕交飞。忽到当年行处，恨依依。　洒清泪，叹人事，与心违。满酌玉壶花露，送春归。

【校】

汲古阁本调下无注。

〔叹〕四部丛刊本误作“欢”。

【笺注】

〔绿暗红稀〕韩琮《暮春送客》诗：“绿暗红稀出凤城。”

〔花露〕宋王楙《野客丛书》卷十七：“真州郡斋，旧有酒名，谓之花露。”《诗稿》卷六十七《林间书意》（第一）诗：“红螺杯小倾花露。”





真珠帘


灯前月下嬉游处，向笙歌锦绣丛中相遇。彼此知名，才见便论心素。浅黛娇蝉风调别，最动人、时时偷顾。归去，想闲窗深院，调弦促柱。　乐府初翻新谱。漫裁红点翠，闲题金缕。燕子入帘时，又一番春暮。侧帽燕脂坡下过，料也记、前年崔护。休诉，待从今须与，好花为主。

【笺注】

〔心素〕《汉书》卷五十一《邹阳传》：“披心腹，见情素。”

〔调弦促柱〕谢灵运《燕歌行》诗：“辟窗开幌弄秦筝，调弦促柱多哀声。”

〔金缕〕杜牧《杜秋娘诗》：“秋持玉斝醉，与唱《金缕衣》。”

〔侧帽〕《北史》卷六十一《独孤信传》：“信美风度，在秦州，尝因猎日暮，驰马入城，其帽微侧。诘旦而吏人有戴帽者，咸慕信而侧帽焉。”

〔燕脂坡〕苏轼《百步洪》诗：“不学长安闾里侠，貂裘夜走胭脂坡。”明李濂《汴京遗迹志》：“胭脂坡在开封府城西北，朝暮斜晖照之如胭脂，俗呼为红沙冈。”

〔前年崔护〕《本事诗·情感》：“博陵崔护，清明日，独游都城南，得居人庄。扣门久之，有女子自门隙窥之，问曰：‘谁耶？’以姓字对，曰：‘寻春独行，酒渴求饮。’女人以杯水至，开门，设床命坐，独倚小桃斜柯伫立，而意属殊厚。及来岁清明日，径往寻之，门墙如故，而已锁扃之。因题诗曰：‘去年今日此门中，人面桃花相映红。人面只今何处去？桃花依旧笑春风。’后数日，偶至都城南，复往寻之。有老父出曰：‘君非崔护邪？吾女归，见左扉有字，读之，遂绝食数日而死。得非君杀之耶！’崔亦感恸，哭而祝曰：‘某在斯，某在斯。’须臾开目，半日复活矣。父大喜，遂以女归之。”（节）





风流子 一名内家娇


佳人多命薄，初心慕德耀嫁梁鸿。记绿窗睡起，静吟闲咏，句翻离合，格变玲珑。更乘兴素纨留戏墨，纤玉抚孤桐。蟾滴夜寒，水浮微冻；凤笺春丽，花砑轻红。　人生谁能料，堪悲处，身落柳陌花丛。空羡画堂鹦鹉，深闭金笼。向宝镜鸾钗，临妆常晚；绣茵牙版，催舞还慵。肠断市桥月笛，灯院霜钟。

【校】

汲古阁本调下无注。

【笺注】

〔佳人多命薄〕欧阳修《再和明妃曲》：“红颜胜人多薄命，莫怨春风当自嗟。”

〔德耀嫁梁鸿〕《后汉书》卷八十三《梁鸿传》：“同县孟氏有女，状肥丑而黑，力举石臼，择对不嫁，至年三十。父母问其故。女曰：‘欲得贤如梁伯鸾者。’鸿闻而聘之。……字之曰德曜孟光。”曜耀通。

〔离合〕梁刘勰《文心雕龙·明诗》：“离合之发，则萌于图谶。”范文澜注：“纬书多言卯金刀以射刘字，又当涂高射魏字（《文选》谢朓《和伏武昌登孙权故城》诗注引《保乾图》），音之于射曹字（《南齐书·祥瑞志》引《尚书中候》）。黄注引图谶（《玉函轶佚书·孝经右契》）：‘孔子作《孝经》及《春秋河洛》成，告备于天，有赤虹下化为黄玉，长三尺。上刻文云：“宝文出，刘季握。卯金刀，在轸北，字禾子，天下服。”合卯金刀为刘，禾子为季也。’任昉《文章缘起》：‘孔融作《四言离合诗》。’”孔融《离合作郡姓名字诗》见《古文苑》。

〔纤玉抚孤桐〕纤玉谓指，孤桐谓琴。

〔蟾滴〕杜甫《赠李八秘书别三十韵》诗：“官砚玉蟾蜍。”《墨庄漫录》卷二：“禹余粮石，形似多怪磈礧百出，或正类虾蟆。中空，藏白粉。去其粉，可贮水作砚滴。”

〔凤笺〕陆龟蒙《说凤尾诺》：“凤尾笺，当番薄缕轻，其制作精妙靡丽，而非牢固者也。”

按清陈廷焯《白雨斋词话》卷七曰：“陆务观《风流子》（佳人多命薄），盖放翁伤其妻作也。词不必高，而情极哀怨。选本皆不登此篇，惟《阳春白雪》集载之。”以此词为务观伤唐氏之作，揆之词意，殊不合，是赠妓之作无疑。





双头莲


风卷征尘，堪叹处，青骢正摇金辔。客襟贮泪，漫万点如血，凭谁持寄。伫想艳态幽情，压江南佳丽。春正媚，怎忍长亭，匆匆顿分连理。　目断淡日平芜，烟浓树远，微茫如荠。悲欢梦里，奈倦客又是，关河千里。最苦唱彻骊歌，重迟留无计。何限事，待与丁宁，行时已醉。

【笺注】

〔江南佳丽〕谢朓《入朝曲》：“江南佳丽地。”

〔连理〕白居易《长恨歌》：“在天愿作比翼鸟，在地愿为连理枝。”

〔烟浓二句〕孟浩然《秋登兰山》诗：“天边树若荠。”

〔骊歌〕《汉书》卷八十八《王式传》：“式谓歌吹诸生曰：‘歌《骊驹》。’”颜师古注：“服虔曰：‘逸诗篇名也，见《大戴礼》，客欲去，歌之。’文颖曰：‘其辞云：“骊驹在门，仆夫具存。骊驹在路，仆夫整驾”也。’”





月照梨花 闺思


霁景风软，烟江春涨。小阁无人，绣帘半上。花外姊妹相呼，约樗蒲。　修蛾忘了章台样。细思一饷，感事添惆怅。胸酥臂玉消减，拟觅双鱼，倩传书。

【校】

此词各本未收，见《中兴以来绝妙词选》卷二。今据补。

【笺注】

〔樗蒲〕唐李肇《唐国史补》卷下：“洛阳令崔师本，又好为古之樗蒲。其法：三分其子三百六十，限以二关，人执六马，其骰五枚，分上为黑，下为白，黑者刻二为犊，白者刻二为雉。掷之全黑者为卢，其采十六；二雉三黑为雉，其采十四；二犊三白为犊，其采十；全白为白，其采八：四者贵采也一。开为十二，塞为十，塔为五，秃为四，撅为三，枭为二：六者杂采也。贵采得连掷，得打马，得过关，余采则否，新加进九退六两采。”

〔修蛾句〕《汉书》卷七十六《张敞传》：“敞无威仪，时罢朝会过，走马章台街，使御史驱，自以便面拊马。又为妇画眉，长安中传张京兆眉怃。”

〔一饷〕《诗词曲语辞汇释》卷三：“一向，指示时间之辞；有指多时者，有指暂时者。亦作一饷。”此犹云许久。

〔双鱼〕汉乐府《饮马长城窟行》：“客从远方来，遗我双鲤鱼。呼儿烹鲤鱼，中有尺素书。”

【辑评】

魏庆之《魏庆之词话》附录《中兴词话》：杨诚斋尝称陆放翁之诗敷腴，尤梁溪复称其诗俊逸，余观放翁之词，尤其敷腴俊逸者也。……至于《月照梨花》一词云：“霁景风软，烟江春涨，小阁无人，绣帘半上。花外姊妹相呼，约摴蒲。修蛾忘了当时样。寻思一晌，感事添惆怅。胸酥臂玉消减，拟觅双鱼，倩传书。”此篇杂之唐人《花间集》中，虽具眼未知乌之雌雄也。





又 闺思


闷已萦损，那堪多病。几曲屏山，伴人昼静。梁燕催起犹慵，换熏笼。　新愁旧恨何时尽？渐凋绿鬓。小雨知花信。芳笺寄与何处？绣阁珠栊，柳阴中。

【校】

此词各本未收，见《中兴以来绝妙词选》卷二。今据补。

【笺注】

〔损〕《诗词曲语辞汇释》卷三：“损，犹坏也；煞也。秦观《河传》词：‘闷损人，天不管。’此犹云闷煞。”





夜游宫 宴席


宴罢珠帘半卷，画檐外、蜡香人散。翠雾霏霏漏声断。倚香肩，看中庭，花影乱。　宛是高唐馆，宝奁炷、麝烟初暖。璧月何妨夜夜满。拥芳衾，恨今年，寒尚浅。

【校】

此词各本未收，见《中兴以来绝妙词选》卷二。今据补。

【笺注】

〔高唐馆〕见前《蓦山溪》（元戎十乘）词注。

〔璧月句〕《南史》卷十二《陈张贵妃传》：“后主每引宾客对贵妃等游宴，则使诸贵人及女学士与狎客共赋新诗，互相赠答。采其尤艳丽者，以为曲调，被以新声。选宫女有容色者以千百数，令习而歌之，分部迭进，持以相乐。其曲有《玉树后庭花》、《临春乐》等。其略云：‘璧月夜夜满，琼树朝朝新。’大抵所归，皆美张贵妃、孔贵嫔之容色。”

【辑评】

贺裳《皱水轩词筌》：词虽宜于艳冶，亦不可流于秽亵。吾极喜康与之《满庭芳》寒夜一阕，真所谓乐而不淫。且虽填辞小技，亦兼词令议论叙事三者之妙。……观此形容节次，必非狭斜曲里中人，又非望宋窥韩者之事，正希真所云“真个怜惜”也。但受其怜惜者，亦难消受耳。放翁有句云：“璧月何妨夜夜满。拥芳柔，恨今年寒尚浅。”此生差堪相匹。





如梦令 闺思


独倚博山峰小，翠雾满身飞绕。只恐学行云，去作阳台春晓。春晓，春晓，满院绿杨芳草。

【校】

此词各本未收，见《中兴以来绝妙词选》卷二。今据补。

【笺注】

〔博山〕晋葛洪《西京杂记》卷一：“又作九层博山香炉，镂为奇禽怪兽，穷诸灵异，皆自然运动。”宋吕大临《考古图》：“博山香炉者，炉象海中博山，下盘贮汤，润气蒸香，象海之四环，故名之。”

〔只恐二句〕见前《玉蝴蝶》（倦客平生行处）“宋玉高唐”注。





解连环


泪淹妆薄，背东风伫立，柳绵池阁。漫细字、书满芳笺，恨钗燕筝鸿，总难凭托。风雨无情，又颠倒、绿苔红萼。仗香醪破闷，怎禁夜阑，酒酲萧索。　刘郎已忘故约，奈重门静院，光景如昨。尽做它、别有留心，便不念当时，两意初著。京兆眉残，怎忍为、新人梳掠。尽今生、了为伊，任人道错。

【校】

此词各本未收，见宋赵闻礼《阳春白雪》卷三。今据补。

【笺注】

〔钗燕〕《汉武洞冥记》元鼎元年，起招仙阁，有神女留一玉钗，帝以赐赵婕妤。至昭帝时，宫人犹见此钗。黄諃欲之，明日发匣，有白燕飞升天。宫人学作此钗，因名玉燕钗，言吉祥也。

〔筝鸿〕见前《好事近》（羁雁未成归）“羁雁二句”注。

〔刘郎〕见前《恋绣衾》（雨断西山晚照明）“刘郎”注。

〔京兆眉〕见前《月照梨花》（霁景风软）“修蛾”注。