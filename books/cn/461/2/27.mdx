---
---
---
title: 谢池春
---







壮岁从戎，曾是气吞残虏。阵云高、狼烟夜举。朱颜青鬓，拥雕戈西戍。笑儒冠自来多误。　功名梦断，却泛扁舟吴楚。漫悲歌、伤怀吊古。烟波无际，望秦关何处？叹流年又成虚度！

【校】

〔狼烟〕均作“狼烽”。

【笺注】

〔狼烟〕唐段成式《酉阳杂俎·毛篇·狼》：“狼粪烟直上，烽火用之。”宋钱易《南部新书》辛：“凡边疆放火号，常用狼粪烧之以为烟。烟气直上，虽冽风吹之不斜，烽火常用此，故为候，曰狼烟也。”

〔笑儒冠句〕杜甫《奉赠韦左丞丈二十二韵》诗：“纨袴不饿死，儒冠多误身。”





又


贺监湖边，初系放翁归櫂。小园林、时时醉倒。春眠惊起，听啼莺催晓。叹功名误人堪笑。　朱桥翠径，不许京尘飞到。挂朝衣、东归欠早。连宵风雨，卷残红如扫。恨樽前送春人老。

【校】

〔櫂〕均作“棹”。

【笺注】

〔贺监湖〕即镜湖。唐玄宗曾以镜湖一曲赐贺知章，故有此称。见前《鹊桥仙》（华灯纵博）“镜湖二句”注。

〔春眠二句〕孟浩然《春晓》诗：“春眠不觉晓，处处闻啼鸟。”

〔挂朝衣〕《南史》卷七十六《陶弘景传》：“永明十年，脱朝服挂神虎门，上表辞禄。”





又


七十衰翁，不减少年豪气。似天山、凄凉病骥。铜驼荆棘，洒临风清泪。甚情怀伴人儿戏。　如今何幸，作个故溪归计。鹤飞来、晴岚暖翠。玉壶春酒，约群仙同醉。洞天寒露桃开未？

【校】

〔仙〕四部丛刊本误作“倦”。

【笺注】

〔似天山句〕《诗稿》卷三十五《雨夜读书》（第二）诗：“君看病骥瘦露骨，不思仗下思天山。”

〔铜驼荆棘〕见前《洞庭春色》（壮岁文章）“棘暗铜驼”注。

〔儿戏〕《史记》卷五十七《绛侯世家》：“文帝曰：‘曩者霸上、棘门军，若儿戏耳！’”

【编年】

上三词当作于同时。末首有“七十衰翁”之语，当七十前后之作。绍熙五年，务观七十岁，故暂列于此。

【辑评】

卓人月、徐士俊《古今词统》卷十：前半“眇矣愁予”，后半“嗒焉丧我”。