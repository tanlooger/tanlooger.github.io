---
---
---
title: 乌夜啼
---







世事从来惯见，吾生更欲何之。镜湖西畔秋千顷，鸥鹭共忘机。　一枕风午醉，二升菰米晨炊。故人莫讶音书绝，钓侣是新知。

【笺注】

〔吾生句〕杜甫《秦州杂诗二十首》（第四）诗：“万方声一概，吾道竟何之？”

〔鸥鹭共忘机〕《列子·黄帝》：“海上之人有好沤（鸥）鸟者，每旦之海上，从沤鸟游，沤鸟之至者百数而不止。其父曰：‘吾闻沤鸟皆从汝游，汝取来，吾玩之。’明日之海上，沤鸟舞而不下也。”陆龟蒙《酬袭美夏首病愈见招》诗：“除却伴谈秋水外，野鸥何处更忘机？”《诗稿》卷十四《壬寅新春》诗：“门外烟波三百里，此心惟与白鸥亲。”自注：“镜湖三百里。”

【辑评】

卓人月、徐士俊《古今词统》卷六：（“故人”二句）语殊蕴藉，觉叔夜《绝交》不免出恶声矣。





又


素意幽栖物外，尘缘浪走天涯。归来犹幸身强健，随分作山家。　已趁余寒泥酒，还乘小雨移花。柴门尽日无人到，一径傍溪斜。

【笺注】

〔随分〕《诗词曲语辞汇释》卷四：“随分，此含有随遇义。”王绩《独坐》诗：“百年随分了，未羡陟方壶。”





又


园馆青林翠樾，衣巾细葛轻纨。好风吹散霏微雨，沙路喜新干。　小燕双飞水际，流莺百啭林端。投壶声断弹棋罢，闲展道书看。

【笺注】

〔投壶〕《后汉书》卷二十《祭遵传》：“对酒设乐，必雅歌投壶。”李贤注：“《礼记·投壶经》曰：‘壶颈修七寸，腹修五寸，口径二寸半，容斗五升。壶中实小豆焉，为其矢之跃而出也。矢以柘若棘，长二尺八寸。无去其皮，取其坚而重。投之胜者饮不胜者，以为优劣也。’”

〔弹棋〕柳宗元《序棋》：“得木局，隆其中而规焉。其下方以直，置棋二十有四：贵者半，贱者半；贵曰上，贱曰下。咸自第一至十二。下者二乃敌一，用朱墨以别焉。”《老学庵笔记》卷十：“吕进伯作《考古图》云：‘古弹棋局，状如香炉。’盖谓其中隆起也。李义山诗云：‘玉作弹棋局，中心亦不平。’今人多不能解。以进伯之说观之，则粗可见，然恨其艺之不传也。”





又


从宦元知漫浪，还家更觉清真。兰亭道上多修竹，随处岸纶巾。　泉冽偏宜雪茗，秔香雅称丝莼。翛然一饱西窗下，天地有闲人。

【笺注】

〔从宦句〕《新唐书》卷一百四十三《元结传》：“后家瀼滨，乃自称浪士。及有官，人以为浪者亦漫为官乎？呼为漫郎。”

〔兰亭句〕王羲之《兰亭集序》：“此地有崇山峻岭，茂林修竹。”

〔岸纶巾〕巾本覆额，露其额曰岸纶巾。





又


纨扇婵娟素月，纱巾缥缈轻烟。高槐叶长阴初合，清润雨余天。　弄笔斜行小草，钩帘浅醉闲眠。更无一点尘埃到，枕上听新蝉。

【笺注】

〔弄笔句〕《诗稿》卷十七《临安春雨初霁》诗：“矮纸斜行闲作草。”