---
---
---
title: 渔父
---



灯下读玄真子渔歌因怀山阴故隐追拟





石帆山下雨空濛，三扇香新翠箬篷。苹叶绿，蓼花红，回首功名一梦中。





又


晴山滴翠水挼蓝，聚散渔舟两复三。横埭北，断桥南，侧起船篷便作帆。





又


镜湖俯仰两青天，万顷玻瓈一叶船。拈棹舞，拥蓑眠，不作天仙作水仙。





又


湘湖烟雨长莼丝，菰米新炊滑上匙。云散后，月斜时，潮落舟横醉不知。





又


长安拜免几公卿，渔父横眠醉未醒。烟艇小，钓车腥，遥指梅山一点青。

【校】

此五词各本未收，据《诗稿》卷十九补。

【笺注】

〔玄真子〕《新唐书》卷一百九十六《张志和传》：“张志和，字子同，婺州金华人。居江湖，自称烟波钓徒，著《玄真子》，亦以自号。颜真卿为湖州刺史，志和来谒。真卿以舟敝漏，请更之。志和曰：‘愿为浮家泛宅，往来苕霅间。’辩捷类如此。善图山水，酒酣或击鼓吹笛，舐笔辄成。尝撰《渔歌》。宪宗图真求其歌，不能致。”

〔渔歌〕张志和《渔歌》五首，见宋黄昇《唐宋诸贤绝妙词选》卷一。

〔石帆山〕见前《感皇恩》（小阁倚秋空）“石帆山”注。

〔水仙〕唐袁郊《甘泽谣·陶岘》：“自制三舟，备极坚巧。一舟自载，一舟置宾，一舟贮饮馔。……逢奇遇兴，则穷其景物，兴尽而行。……吴越之士，号为水仙。”《诗稿》卷六十三《舟中作》诗：“烟波四万八千顷，造物推排作水仙。”又卷七十六《书兴》诗：“湖桥酒美能来醉，一棹何妨作水仙。”

〔湘湖〕《诗稿》卷十七《雨中排闷》诗自注：“湘湖在萧山县，莼菜绝奇。”又卷十九《寒夜移疾》诗自注：“湘湖在萧山县，产莼绝美。”

〔梅山〕见前《好事近》（挥手上西峰）“梅仙山”注。

【编年】

淳熙十四年冬作，时务观在严州。