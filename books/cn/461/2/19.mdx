---
---
---
title: 蝶恋花
---







禹庙兰亭今古路。一夜清霜，染尽湖边树。鹦鹉杯深君莫诉，他时相遇知何处。　冉冉年华留不住。镜里朱颜，毕竟消磨去。一句丁宁君记取，神仙须是闲人做。

【笺注】

〔禹庙句〕《诗稿》卷四十九《书喜》诗：“家居禹庙兰亭路。”

〔鹦鹉杯〕李白《襄阳歌》：“鸬鹚杓，鹦鹉杯，百年三万六千日，一日须饮三百杯。”

〔君莫诉〕见前《杏花天》（老来驹隙骎骎度）“金杯句”注。