---
---
---
title: 鹧鸪天
---







杖屦寻春苦未迟，洛城樱笋正当时。三千界外归初到，五百年前事总知。　吹玉笛，渡清伊，相逢休问姓名谁。小车处士深衣叟，曾是天津共赋诗。

【笺注】

〔樱笋〕《岁时广记》卷二：“《唐辇下岁时记》：‘四月十五日，自堂厨至百司厨，通谓之樱笋厨。’又韩偓《樱桃》诗注云：‘秦中以三月为樱笋时。’陈后山诗云：‘春事无多樱笋来。’又古词云：‘水竹旧院落，樱笋新蔬果。（案：此周邦彦《浣溪沙慢》句也。）’”

〔三千界〕佛家以为人所住世界，合小世界一千则为小千世界，合小千世界一千则为中千世界，合中千世界一千则为大千世界，总称三千世界，亦称三千大千世界。见《智度论》及《俱舍论》。

〔五百年前句〕《搜神记》卷一：“蓟子训，不知所从来。东汉时，到洛阳，见公卿数十处，皆持斗酒片脯候之，曰：‘远来无所有，示致微意。’坐上数百人，饮啖终日不尽。去后，皆见白云起，从旦至暮。时有百岁公说：小儿时见训卖药会稽市，颜色如此。训不乐住洛，遂遁去。正始中，有人于长安东霸城，见与一老公共摩挲铜人，相谓曰：‘适见铸此，已近五百岁矣。’见者呼之曰：‘蓟先生少住。’并行应之。视若迟徐，而走马不及。”

〔小车二句〕《宋史》卷四百二十七《邵雍传》：“出则乘小车，一人挽之，惟意所适。”宋邵伯温《河南邵氏闻见录》卷十八：“（司马光）一日登崇德阁，约康节（邵雍）久未至，有诗曰：‘淡日浓云合复开，碧伊清洛远萦回。林间高阁望已久，花外小车犹未来。’康节和云：‘君家梁上年时燕，过社今年尚未回。谓罚误君凝伫久，万花深处小车来。’”又卷十九：“司马温公依《礼记》作深衣，冠簪幅巾缙带，每出朝服乘马，用皮匣贮深衣随其后，入独乐园则衣之。”天津桥，在洛阳县西南洛水之上。邵雍宅于桥南，有水竹花木之胜。

【编年】

淳熙十五年冬，务观除军器少监，入都。十六年二月，光宗即位，除朝议大夫礼部郎中。此词皆用洛城故实，或即作于是年春。