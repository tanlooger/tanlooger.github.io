---
---
---
title: 生查子
---







还山荷主恩，聊试扶犁手。新结小茅茨，恰占清江口。　风尘不化衣，邻曲常持酒。那似宦游时，折尽长亭柳。

【笺注】

〔扶犁手〕苏轼《次韵答钱穆父》诗：“玉堂不著扶犁手。”

〔风尘句〕陆机《为顾彦先赠妇》诗：“京洛多风尘，素衣化为缁。”





又


梁空燕委巢，院静鸠催雨。香润上朝衣，客少闲谈麈。　鬓边千缕丝，不是吴蚕吐。孤梦泛潇湘，月落闻柔艣。

【笺注】

〔梁空句〕薛道衡《昔昔盐》：“暗牗悬蛛网，空梁落燕泥。”

〔鸠催雨〕见前《临江仙》（鸠雨催成新绿）“鸠雨”注。

〔谈麈〕赵翼《廿二史札记》卷八：“六朝人清谈，必用麈尾。盖初以谈玄用之，相习成俗，遂为名流雅器，虽不谈亦常执持耳。”

〔潇湘〕二水名，在湖南省境。