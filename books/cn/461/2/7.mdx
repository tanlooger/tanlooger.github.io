---
---
---
title: 洞庭春色
---







壮岁文章，暮年勋业，自昔误人。算英雄成败，轩裳得失，难如人意，空丧天真。请看邯郸当日梦，待炊罢黄粱徐欠伸。方知道，许多时富贵，何处关身。　人间定无可意，怎换得玉鲙丝莼。且钓竿渔艇，笔床茶灶，闲听荷雨，一洗衣尘。洛水秦关千古后，尚棘暗铜驼空怆神。何须更，慕封侯定远，图像麒麟。

【校】

〔秦关〕汲古阁本误作“情关”。

【笺注】

〔轩裳〕《庄子·缮性》：“古之所谓得志者，非轩冕之谓也，谓其无以益其乐而已矣。今之所谓得志者，轩冕之谓也。轩冕在身，非性命也。”《汉书》卷八十七《扬雄传》：“俄轩冕，杂衣裳。”

〔丧天真〕李白《古风》（第三十五）诗：“一曲斐然子，雕虫丧天真。”

〔请看二句〕见前《木兰花慢》（阅邯郸梦境）“邯郸梦境”注。

〔笔床茶灶〕见前《苏武慢》（澹霭空濛）“笔床茶灶”注。

〔闲听荷雨〕李商隐《宿骆氏亭寄怀崔雍崔衮》诗：“留得枯荷听雨声。”

〔棘暗铜驼〕《晋书》卷六十《索靖传》：“靖有先识远量，知天下将乱，指洛阳宫门铜驼叹曰：‘会见汝在荆棘中耳。’”

〔封侯定远〕《后汉书》卷四十七《班超传》：“（超）出入二十二年，莫不宾从。改立其王，而绥其人。不动中国，不烦戎士，得远夷之和，同异俗之心。其封超为定远侯，邑千户。”

〔图像麒麟〕《汉书》卷五十四《苏武传》：“甘露三年，单于始入朝。上思股肱之美，乃图画其人于麒麟阁，法其形貌，署其官爵姓名。……凡十一人，皆有传。”麒麟阁，在汉未央宫中。

【辑评】

俞陛云《唐五代两宋词选释》：放翁早年为秦桧所忌，后受知于孝宗，扬历中外，以宝章阁待制致仕。故起笔有“壮岁”、“暮年”二语。久涉仕途，深尝甘苦，至卢生梦醒，始欠伸而起，自悔而兼自悟，“欠伸”句洵传神之笔。下阕盱衡今古，铜驼荆棘，帝室且然，又何论封侯事业！深知富贵之不如闲放，宜其以放翁自号也。