---
---
---
title: 好事近
---



登梅仙山绝顶望海





挥袖上西峰，孤绝去天无尺。拄杖下临鲸海，数烟帆历历。　贪看云气舞青鸾，归路已将夕。多谢半山松吹，解殷勤留客。

【校】

〔拄杖〕四部丛刊本误作“柱杖”。

【笺注】

〔梅仙山〕即梅山。《文集》卷二十二《梅子真泉铭》：“距会稽城东北七里有山，曰梅山。”《诗稿》卷三十七《湖山杂赋》（第四）诗自注：“梅山寺，与敝庐南北相望无二十里。”建安亦有梅仙山，《明一统志》卷七十六谓“在府城南三里。世传汉梅福于此炼丹”，乾隆《福建通志》卷四谓“在府城南二里许。……宋郡守韩元吉建堂其上，榜曰梅仙堂”。

【编年】

案淳熙五年，务观东归，除提举福建常平茶盐公事，赴建安任。六年暮秋，改除朝请郎提举江南西路常平茶盐公事，十二月，到江西任。七年冬被命召诣行在所，至严州得旨许免入奏，遂泛江东归，留居山阴五年。至十三年春，除朝请大夫权知严州军州事，始离家乡。十六年，作《长短句序》，谓晚悔作词，有“今绝笔已数年”之语。后虽有作，为数甚少。以下诸词皆在山阴作，当皆淳熙八年至十二年五年间之作。并列于此。

【辑评】

卓人月、徐士俊《古今词统》卷五：“吹”去声。





又


小倦带余酲，澹澹数櫺斜日。驱退睡魔十万，有双龙苍璧。　少年莫笑老人衰，风味似平昔。扶杖冻云深处，探溪梅消息。

【笺注】

〔驱退二句〕唐封演《封氏闻见记》：“开元中泰山灵岩寺，有降魔师大兴禅教，学禅，务于不寐，又不夕食，皆许其饮茶。”苏轼《赠包安静先生三首》（第二）诗：“建茶三十片，不审味如何？奉赠包居士，僧房战睡魔。”黄庭坚《谢公择舅分赐茶》诗：“外家新赐苍龙璧。”又《谢送碾壑源拣牙》诗：“矞云从龙小苍璧。”宋任渊注：“按张舜民《小说》云：‘熙宁末，神庙有旨下建州制密云龙，其品又高于小团。’”