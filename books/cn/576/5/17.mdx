---
---
---
title: 同王十三维哭殷遥
---




生理无不尽，念君在中年。

游道虽未深，举世莫能贤。

筮仕苦贫贱，为客少田园。

膏腴不可求，乃在许西偏。

四邻尽桑柘，咫步开墙垣。

内艰未及虞，形影随化迁。

茅茨俯苫盖，双殡两楹间。

时闻孤女号，迥出陌与阡。

慈乌乱飞鸣，猛兽亦以跧。

故人王夫子，静念无生篇。

哀乐久已绝，闻之将泫然。

太阳蔽空虚，雨雪浮苍山。

迢递亲灵榇，顾予悲绝弦。

处顺与安时，及此乃空言。

储光羲

【注】

中年： 潘岳《夏侯常侍诔》：“曾未知命，中年陨卒。”

筮仕： 《左传》：“初，毕万筮仕于晋，遇屯之比。”

许西偏： 《左传》：“乃使公孙获处许西偏。”

虞： 郑康成《仪礼注》：“虞，安也。士既葬其父母，迎精而反，日中而祭之于殡宫以安之。”《释名》：“既葬，还祭于殡宫曰虞，谓虞乐安神，使还此也。”

苫盖： 《左传》：“乃祖吾离被苫盖，蒙荆棘。”杜预注：“盖，苫之别名。”《尔雅》：“白盖谓之苫。”郭璞注：“白茅苫，今江东呼为盖。”

两楹： 《檀弓》：“殷人殡于两楹之间。”

陌阡： 《史记索隐》：“《风俗通》曰：南北曰阡，东西曰陌。河东以东西为阡，南北为陌。”《汉书·成帝纪》：“出入阡陌。”师古曰：“阡陌，田间道也。南北曰阡，东西曰陌。”

跧： 《韵会》：“跧，阻顽切，伏也。”

无生篇： 孙绰《游天台山赋》：“畅以无生之篇。”李善注：“无生，谓释典也。维摩诘曰：‘是天女所愿具足，得无生忍。’”

灵榇： 潘岳《悲邢生词》：“停予车而在郊，抚灵榇以增悲。”《说文》：“榇，棺也。”

绝弦： 《淮南子》：“钟子期死，而伯牙绝弦破琴，知世莫能赏也。”

处顺安时： 《庄子》：“安时而处顺，哀乐不能入也。”郭象注：“夫哀乐生于得失也。今玄通合变之士，无时而不安，无顺而不处，冥与造化为一，则无往而非我矣，将何得何失，孰死孰生哉？故任其所受，而哀乐无所错其间矣。”