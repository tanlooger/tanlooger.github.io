---
---
---
title: 献始兴公
---




宁栖野树林，宁饮涧水流① 。

不用食粱肉② ，崎岖见王侯。

鄙哉匹夫节，布褐将白头。

任智诚则短，守仁固其优。

侧闻大君子，安问党与雠。

所不卖公器，动为苍生谋。

贱子跪自陈，可为帐下不？

感激有公议，曲私非所求。

【校】

①水，《文苑英华》作“中”。

②食，顾元纬本、凌本俱作“坐”。

【注】

【原注】 时拜右拾遗。

始兴公： 按刘昫《唐书》张九龄本传：“开元二十一年十二月，拜中书侍郎、同中书门下平章事。明年，迁中书令。二十三年，加金紫光禄大夫，累封始兴县伯。二十四年，迁尚书右丞相，罢知政事。坐引非其人，左迁荆州大都督府长史。俄请归拜墓，因遇疾卒。”而宋祁《唐书》本传以封始兴伯为贬荆州长史后事，非也，当以刘书为正。

粱肉： 《国语》：“食必粱肉，衣必文绣。”

大君子： 《汉书·董仲舒传》：“故不足称于大君子之门也。”

党雠： 刘琨诗：“尚能隆二伯，安问党与雠。”

贱子： 应休琏诗：“避席跪自陈，贱子实空虚。”

帐下： 《三国志》：“乐进以胆烈从太祖，为帐下吏。”《世说》：“王丞相主簿欲检校帐下。”《晋书·石崇传》：“乃密货崇帐下，问其所以。”