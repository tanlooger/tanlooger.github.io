---
---
---
title: 燕子龛禅师
---



燕子龛禅师①


山中燕子龛，路剧羊肠恶。

裂地竞盘屈，插天多峭崿。

瀑泉吼而喷，怪石看欲落。

伯禹访未知，五丁愁不凿。

上人无生缘，生长居紫阁。

六时自搥磬，一饮尚带索。

种田烧白云，斫漆响丹壑。

行随拾栗猿，归对巢松鹤。

时许山神请，偶逢洞仙博。

救世多慈悲，即心无行作。

周商倦积阻，蜀物多淹泊。

岩腹乍旁穿，涧唇时外拓。

桥因倒树架，栅值垂藤缚。

鸟道悉已平，龙宫为之涸。

跳波谁揭厉，绝壁免扪摸。

山木日阴阴，结跏归旧林。

一向石门里，任君春草深。

【校】

①一本有“咏”字。

【注】

燕子龛： 按《唐骊山宫图》，燕子龛在连理水上，山城门在其东，飞霞泉在其西。

羊肠： 谓燕子龛之路盘纡曲屈，较羊肠更恶。《括地志》：“太行山在怀州河内县北二十五里，有羊肠坂。”《汉书·地理志》：“上党郡壶关有羊肠坂。”

峭崿： 孙绰《游天台山赋》：“陟峭崿之峥嵘。”李善注：“《文字集略》曰：崿，崖也。”

五丁： 《华阳国志》：“蜀有五丁力士，能移山，举万钓。”

紫阁： 《太平广记》：“终南山紫阁峰去长安城七十里。”《陕西志》：“紫阁峰在西安府鄠县东南三十里，旭日射之，烂然而紫。其形上竦若楼阁。”然即杜诗所谓“紫阁峰阴入渼陂”也。

六时： 西域分昼夜为六时，谓日初分时、日中分时、日后分时、夜初分时、夜中分时、夜后分时。

带索： 《列子》：“孔子游于太山，见荣启期行乎郕之野，鹿裘带索，鼓琴而歌。”

烧田： 《齐民要术》：“凡开荒山泽田，皆七月芟艾之。草干，即放火。至春而开垦。其林木大者， 杀之，叶死不扇，便任耕种。三岁后，根枯茎朽，以火烧之。”

斫漆： 《古今注》：“漆树以刚斧斫其皮，开，以竹管承之，汁滴管中，即成漆也。”

丹壑： 鲍照诗：“妍容逐丹壑。”

山神请： 《法苑珠林》：“晋庐山有释昙邕，姓杨，关中人。形长八尺，雄武过人。南投庐山，事远公为师。内外经书，多所综涉。志尚传法，不惮疲苦。乃于山之西南，别立茅宇，与弟子昙果，澄思禅门，尝于一时，果梦见山神求受五戒。果曰：‘家师在此，可往谘受。’后少时，邕见一人着单袷衣，风姿端雅，从者三十人。请受五戒。邕以果先梦，知是山神，乃为说法授戒。神䞋以外国匕箸，礼拜辞别，倏忽不见。”又云：“大同元年二月五日，摄山神现形，着菩萨巾，披袈裟，形貌极端正，侍从左右三十馀人。又一人捉香炉在前，来入禅堂，诣弘誓法师所。自坐胡床，与法师共语，并请寺众行道。”

洞仙博： 曹植诗：“仙人揽六箸，对博太山隅。”

无行作： 《维摩诘经》：“不眴菩萨曰：‘受、不受为二，若法不受，则不可得，以不可得，故无取无舍，无作无行，是为入不二法门。’”

积阻： 郭璞《江赋》：“幽涧积阻。”

鸟道： 凡山路之高峻险绝者，谓之鸟道。《南中八志》：“交趾郡治龙编县，自兴古鸟道四百里，以其险绝，兽犹无蹊，特上有飞鸟之道耳。”“鸟道”字本此。

揭厉： 《尔雅》：“‘深则厉，浅则揭。’揭者，揭衣也。以衣涉水为厉。繇膝以（上） 〔下〕为揭，繇带以上为厉。”

结跏： 《菩萨璎珞经》：“二者坐禅，若欲诣座结跏趺坐，便去众想。”