---
---
---
title: 其三
---




日夕见太行，沉吟未能去。

问君何以然，世网婴我故。

小妹日成长，兄弟未有娶。

家贫禄既薄，储蓄非有素。

几回欲奋飞，踟蹰复相顾。

孙登长啸台，松竹有遗处。

相去讵几许，故人在中路。

爱染日已薄，禅寂日已固① 。

忽乎吾将行② ，宁俟岁云暮。

【校】

①寂，一作“习”。

②乎，凌本作“呼”，非。

【注】

太行： 《太平寰宇记》：“太行山在怀州修武县北三十二里。”《一统志》：“太行山在卫辉府辉县西五十里，西南连怀庆府界一带，峰麓虽各有名，然总呼为‘太行’。”

沉吟： 《后汉书·曹褒传》：“昼夜研精，沉吟专思。”

奋飞： 《诗》：“静言思之，不能奋飞。”毛苌《传》：“如鸟奋翼而飞去。”

长啸台： 《晋书》：“阮籍尝于苏门山遇孙登，与商略终古及栖神导气之术，登皆不应，籍因长啸而退。至半岭，闻有声若鸾凤之音，响乎山谷，乃登之啸也。”《太平寰宇记》：“怀州修武县有天门山，今谓之百家岩，在县西北三十七里，以岩下可容百家，因名。上有精舍，又有锻灶处，传云嵇康所居。《图经》云：百家岩有刘伶醒酒台、孙登长啸台、阮氏竹林、嵇康淬剑池，并在岩之左右。”《一统志》：“苏门山在卫辉府辉县西北七里，一名百门山。啸台在百门山上，即孙登隐居长啸之所。”

爱染： 《大般若经》：“于妙欲境，心不爱染。”

禅寂： 《维摩诘经》：“一心禅寂，摄诸乱意。”

忽乎： 《楚辞》：“怀信侘傺，忽乎吾将行兮。”

岁云暮： 《古诗》：“凛凛岁云暮。”