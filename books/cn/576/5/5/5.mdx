---
---
---
title: 其五
---




赵女弹箜篌，复能邯郸舞。

夫婿轻薄儿，斗鸡事齐主。

黄金买歌笑，用钱不复数。

许史相经过，高门盈四牡。

客舍有儒生，昂藏出邹鲁。

读书三十年，腰下无尺组① 。

被服圣人教，一生自穷苦。

【校】

①下，一作“间”。

【注】

箜篌： 《释名》：“箜篌，此师延所作，靡靡之乐也。后出于桑间濮上之地，盖空国之侯所存也。师涓为晋平公鼓焉。郑、卫分其地而有之，遂号郑卫之音，谓之淫乐也。”刘昫《唐书》：“箜篌，汉武帝使乐人侯调所作，以祠太乙。或云侯辉所作，其声坎坎应节，谓之‘坎侯’，声讹为‘箜篌’。或谓师延靡靡之乐，非也。旧说亦依琴制，今按其形，似瑟而小，七弦，用拨弹之，如琵琶。”

邯郸舞： 刘劭《赵都赋》：“狄鞮妙音，邯郸才舞。”

轻薄儿： 沈约诗：“洛阳繁华子，长安轻薄儿。”

斗鸡： 《庄子》：“纪渻子为王养斗鸡。”陆德明注：“王，齐王也。”

许史： 《汉书》：“上无许史之属。”应劭曰：“许伯，宣帝皇后父。史高，宣帝外家也。”师古曰：“许氏、史氏有外属之恩。”

四牡： 《诗》：“四牡孔阜。”

昂藏： 陆机《孝侯周处碑》：“汪洋延阙之旁，昂藏寮寀之上。”

邹鲁： 《史记》：“邹、鲁滨洙、泗，犹有周公遗风，俗好儒，备于礼。”