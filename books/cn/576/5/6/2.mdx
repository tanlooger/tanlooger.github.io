---
---
---
title: 其二
---




北山种松柏，南山种蒺藜。

出入虽同趣，所向各有宜① 。

孔丘贵仁义，老氏好无为。

我心若虚空，此道将安施。

暂过伊阙间，晼晚三伏时。

高阁入云中，芙蓉满清池。

要自非我室，还望南山陲。

【校】

①向，一作“尚”。

【注】

蒺藜： 郭璞《尔雅》注：“蒺藜，布地蔓生，细叶子，有三角，刺人。”

无为： 《老子》：“是以圣人处无为之事，行不言之教。”

伊阙： 《水经注》：“伊水又北入伊阙。昔大禹疏以通水，两山相对，望之若阙，伊水历其间北流，故谓之伊阙矣。春秋之阙塞焉。昭公二十六年：赵鞅‘使女宽守阙塞’是也。陆机云：‘洛有四阙，斯其一焉。东岩西岭，并镌石开轩，高甍架峰。西侧灵岩下，泉流东注入于伊水。’傅毅《反都赋》曰‘因龙门以畅化，开伊阙以达聪’也。”《元和郡县志》：“河南府有伊阙县，北至府七十里。伊阙山在县北四十五里。”

晼晚： 《楚辞》：“白日晼晚其将入兮。”潘岳《怀旧赋》：“日晼晚而将暮。”李周翰注：“晼晚，日落貌。”

三伏： 《初学记》：“《阴阳书》曰：从夏至后第三庚为初伏，第四庚为中伏，立秋后初庚为终伏，谓之三伏。”