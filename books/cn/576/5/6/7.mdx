---
---
---
title: 其七
---




日暮登春山，山鲜云复轻。

远近看春色，踟蹰新月明。

仙人浮丘公，对月时吹笙。

丹鸟飞熠熠，苍蝇乱营营。

群动汩吾真，讹言伤我情。

安得如子晋，与之游太清。

【校】

①密树，刘本、顾元纬本俱作“树密”。

【注】

浮丘公： 《列仙传》：“王子乔者，周灵王太子晋也。好吹笙，作凤凰鸣。游伊洛之间，道士浮丘公接以上嵩高山三十馀年。后求之于山上，见桓良曰：‘告我家，七月七日待我于缑氏山巅。’至时，果乘白鹤驻山头，望之不得到，举手谢时人，数日而去。”

丹鸟： 《古今注》：“萤火，一名耀夜，一名景天，一名熠耀，一名丹良，一名燐，一名丹鸟，一名夜光，一名宵烛，腐草为之，食蚊蚋。”

营营： 《诗》：“营营青蝇。”毛苌《传》：“营营，往来貌。”