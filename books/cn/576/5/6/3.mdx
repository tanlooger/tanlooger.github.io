---
---
---
title: 其三
---




野老本贫贱，冒暑锄瓜田① 。

一畦未及终，树下高枕眠。

荷蓧者谁子，皤皤来息肩。

不复问乡墟，相见但依然。

腹中无一物，高话羲皇年。

落日临层隅② ，逍遥望晴川③ 。

使妇提蚕筐，呼儿傍渔船。

悠悠泛绿水，去摘浦中莲。

莲花艳且美④ ，使我不能还。

【校】

①暑，一作“雨”。

②层隅，《唐诗正音》作“曾城”。

③晴，《唐诗正音》作“秦”。

④美，一作“妍”。

【注】

畦： 《说文》：“田五十亩曰畦。”

皤皤： 班固诗：“皤皤国老，乃父乃兄。”章怀太子注：“《说文》曰：‘皤皤，老人貌也。音步何反。’”

息肩： 《左传》：“子驷请息肩于晋。”

层隅： 鲍照《凌烟楼铭》：“岩岩崇楼，藐藐层隅。”