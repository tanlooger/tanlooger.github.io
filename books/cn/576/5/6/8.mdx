---
---
---
title: 其八
---




耽耽铜鞮宫，遥望长数里。

宾客无多少，出入皆珠履。

朴儒亦何为，辛苦读旧史。

不道无家舍，效他养妻子。

冽冽玄冬暮，衣裳无准拟。

偶然著道书，神人养生理。

公卿时见赏，赐赉难具纪。

莫问身后事，且论朝夕是。

【校】

①密树，刘本、顾元纬本俱作“树密”。

【注】

耽耽： 张衡《西京赋》：“大厦耽耽，九户开辟。”薛综注：“耽耽，深邃之貌。”

铜鞮宫： 《左传》：“今铜鞮之宫数里。”杜预注：“铜鞮，晋离宫。”《元和郡县志》：“晋铜鞮宫在潞州铜鞮县东十五里。”《太平寰宇记》：“铜鞮城在铜鞮县南十五里，本晋铜鞮宫。《上党记》云：铜鞮有晋宫阙，犹存。”

珠履： 《史记》：“春申君客三千馀人，其上客皆蹑珠履。”

朴儒： 陆机诗：“鸣玉岂朴儒，凭轼皆俊民。”

冽冽： 陶潜诗：“冽冽气遂严。”《玉篇》：“冽，寒气也。”

玄冬： 扬雄《羽猎赋》：“玄冬季月，天地隆烈。”师古注：“北方色黑，故曰玄冬。”