---
---
---
title: 早朝
---




皎洁明星高，苍茫远天曙。

槐雾暗不开① ，城鸦鸣稍去。

始闻高阁声，莫辨更衣处。

银烛已成行，金门俨驺驭② 。

【校】

①暗，《文苑英华》作“郁”。

②金，《文苑英华》作“重”。

【注】

槐雾： 何逊诗：“城霞旦晃朗，槐雾晓（氛） 〔氤〕氲。”

更衣： 《汉书·王莽传》：“张于西厢及后阁更衣中。”晋灼曰：“更衣中，谓朝贺易衣服处，室屋名也。”

银烛： 顾野王《舞影赋》：“耀金波兮绣户，列银烛兮兰房。”

金门： 《汉书·叙传》：“平津斤斤，晚跻金门。”师古注：“金门，金马门也。”

驺驭： 张正见诗：“驺驭郁相催。”