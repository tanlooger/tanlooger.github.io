---
---
---
title: 同崔傅答贤弟
---




洛阳才子姑苏客，

桂苑殊非故乡陌① 。

九江枫树几回青，

一片扬州五湖白。

扬州时有下江兵，

兰陵镇前吹笛声。

夜火人归富春郭，

秋风鹤泪石头城。

周郎陆弟为俦侣，

对舞前溪歌《白苎》。

曲几书留小史家② ，

草堂棋赌山阴墅。

衣冠若话外台臣，

先数夫君席上珍。

更闻台阁求三语，

遥想风流第一人。

【校】

①桂苑，凌本作“杜苑”，刘本、顾可久本、《唐诗品汇》俱作“杜宛”，《唐诗正音》作“桂宛”，俱非。故，《唐诗正音》作“旧”。

②史，《唐诗品汇》作“吏”。

【注】

洛阳才子： 潘岳《西征赋》：“贾生洛阳之才子。”

姑苏： 《太平寰宇记》：“隋平陈，改吴州为苏州，盖因州西有姑苏山，以为名。姑苏山一名姑胥山，在吴县西三十五里，连横山之北。《越绝书》云：‘吴地胥门外有九曲路，阖庐造以游姑胥之台，以望湖中，窥百姓。’《淮南子》亦谓之‘姑馀’。”

桂苑： 《太平寰宇记》：“桂林苑，吴立，在升州上元县北四十里落星山之阳。《吴都赋》云‘数军实于桂林之苑’，即此也。”

故乡陌： 谢朓诗：“叹息东流水，如何故乡陌。”

九江： 《尚书》：“荆州九江孔殷。”孔安国《传》云：“江于此州界分为九道。”孔颖达《正义》云：“《传》以江是此水大名，九江谓大江分而为九，犹大河分为九河，故言‘江于此州之界分为九道’。郑云：‘殷，犹多也。九江从山溪所出，其孔众多。《地理志》：九江在今庐江浔阳县南，皆东合于大江。’如郑此义，九江各自别源，其源非大江也，下流合于大江耳。然则江以南水无大小，俗人皆呼为江，或从江分出，或从外合来，故孔、郑各为别解。应劭注《地理志》云‘江自浔阳分为九道’，符于孔说。”陆德明《经典释文》：“九江，《浔阳地记》云：一曰乌白江，二曰蚌江，三曰乌江，四曰嘉靡江，五曰畎江，六曰源江，七曰廪江，八曰提江，九曰箘江。张须元《缘江图》云：一曰三里江，二曰五州江，三曰嘉靡江，四曰乌土江，五曰白蚌江，六曰白乌江，七曰箘江，八曰沙提江，九曰廪江。参差随水，长短或百里，或五十里，始于鄂陵，终于江口，会于桑落洲。《太康地记》曰：九江，刘歆以为湖汉九水入彭蠡泽也。”《方舆胜览》：“《晁氏志》：太湖一湖而名曰五湖，昭馀祁一泽而名曰九泽，九江一水而名曰九江。”

五湖： 《水经注》：“江南东注于具区，谓之五湖口。五湖谓长塘湖、太湖、射贵湖、上湖、滆湖也。郭景纯《江赋》曰‘注五湖以漫漭’，盖言江水经纬五湖，而包注太湖也。是以左丘明述《国语》曰‘越伐吴，而战于五湖’是也。又‘范蠡灭吴，返至五湖而辞越’，斯乃太湖之摄通称也。虞翻曰：‘是湖有五道，故曰五湖。’韦昭曰：‘五湖，今太湖也。’《尚书》谓之震泽，《尔雅》以为具区，方圆五百里。”《初学记》：“《周官》：‘扬州其浸五湖。’按，张勃《吴录》：‘五湖者，太湖之别名。以其周行五百里，故以“五湖”为名。或说以太湖、射贵湖、上湖、洮湖、滆湖为五湖。’按《国语》‘吴、越战于五湖’，直在笠泽一湖中战耳，则知或说非也。”《史记正义》：“五湖者，菱湖、游湖、莫湖、贡湖、咠湖，皆太湖东岸，五湾为五湖，盖古时应别，今并相连。”《一统志》：“太湖在苏州府城西南五十里，《禹贡》谓之震泽，《周官》、《尔雅》谓之具区，《史记》、《国语》谓之五湖，《图经》以贡湖、游湖、胥湖、梅梁湖、金鼎湖为五，魏韦昭以胥湖、蠡湖、洮湖、滆湖与太湖为五，吴虞翻云‘水通五道，谓之五湖’。其地跨苏、常、嘉、湖四府界。”

下江兵： 《汉书》：“是时，南郡张霸、江夏羊牧、王匡等起云杜绿林，号曰下江兵，众皆万馀人。”

兰陵镇： 《一统志》：“兰陵城在常州府城北八十里万岁镇西南。”

富春郭： 《汉书·地理志》：会稽郡有富春县。《水经注》：“浙江又东北入富阳县，故富春也，晋后名春，改曰富阳也。”谢灵运诗：“宵济鱼浦潭，旦及富春郭。” [1]

石头城： 《丹阳记》：“石头城，吴时悉土坞。义熙初始加砖累甓，因山以为城，因江以为池，地形险固，尤有奇势，亦谓之石首城也。”伏韬《北征记》：“石头城，建康西界临江城也。”《元和郡县志》：“石头城在上元县西四里，即楚之金陵城也，吴改为石头城。建安十六年，吴大帝修筑以置财宝军器，有戍，《吴都赋》云‘戎车盈于石城’是也。诸葛云‘钟山龙盘，石城虎踞’，言其形之险固也。”《太平寰宇记》：“石头城，楚威王灭越，置金陵邑，即此城也。后汉建安十七年，吴大帝乃加修理，改名石头城，用贮军粮器械。诸葛亮曾使建业，谓大帝曰：‘钟山龙盘，石城虎踞。’即此也。”

周郎： 《吴志》：“周瑜时年二十四，吴中皆呼为周郎。”

陆弟： 陆弟谓陆机之弟陆云。

前溪： 《乐府古题要解》：“《前溪歌》，晋车骑将军沈珫所造舞曲也。”

白纻： 《晋书》：“《白纻舞》，按舞辞有巾袍之言。纻本吴地所出，宜是吴舞也。晋《俳歌》又云：‘皎皎白绪，节节为双。’吴音呼绪为纻，疑白纻即白绪也。”

曲几： 《晋书》：“王羲之尝诣门生家，见棐几滑净，因书之，真草相半，后为其父误刮去之，门生惊懊者累日。”

赌墅： 《晋书》：“谢安命驾出游山墅，亲朋毕集，方与玄围棋赌别墅。”

外台： 《汉官仪》：“尚书为中台，御史为宪台，谒者为外台。”裴松之《三国志》注：“兰台为外台，秘书为内阁。”《杜氏通典》：“或谓州府为外台。”

夫君： 《楚辞》：“思夫君兮太息。”

席上珍： 《礼记》：“儒有席上之珍以待聘。”

台阁： 《后汉书·仲长统传》：“虽置三公，事归台阁。”章怀太子注：“台阁，谓尚书也。”

三语： 《晋书》：“阮瞻见司徒王戎。戎问曰：‘圣人贵名教，老庄明自然，其旨同异？’瞻曰：‘将无同。’戎咨嗟良久，即命辟之。时人谓之‘三语椽’。”

第一人： 《南史》：“谢琨风华为江左第一。”

[1] 鱼浦，《文选》作“渔浦”。