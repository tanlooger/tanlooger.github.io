---
---
---
title: 黄雀痴
---




黄雀痴，黄雀痴，

谓言青鷇是我儿。

一一口衔食，养得成毛衣。

到大啁啾解游飏，

各自东西南北飞。

薄暮空巢上，

羁雌独自归。

凤凰九雏亦如此，

慎莫愁思憔悴损容辉。

【注】

鷇： 邢昺《尔雅疏》：鸟子生须母哺而食名“鷇”，谓燕雀之属也，《史记》“赵武灵王探雀鷇而食之”是也。鸟生子而能自噣食者名“雏”，谓鸡雉之属也，《礼记·内则》云“雏尾不盈握弗食”是也。

羁雌： 枚乘《七发》：“朝则鹂黄鳱鴠鸣焉，暮则羁雌迷鸟宿焉。”吕延济注：“羁雌，孤鸟也。”

九雏： 古《陇西行》：“凤凰鸣啾啾，一母将九雏。”