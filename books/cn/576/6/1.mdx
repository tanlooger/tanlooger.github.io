---
---
---
title: 夷门歌
---




七雄雄雌犹未分① ，

攻城杀将何纷纷。

秦兵益围邯郸急，

魏王不救平原君。

公子为嬴停驷马，

执辔愈恭意愈下。

亥为屠肆鼓刀人，

嬴乃夷门抱关者。

非但慷慨献奇谋② ，

意气兼将身命酬。

向风刎颈送公子③ ，

七十老翁何所求。

【校】

①七雄，《唐诗品汇》作“七国”。

②奇，《唐诗正音》作“良”。

③颈，《唐诗正音》、《唐诗品汇》俱作“头”。

【注】

夷门： 《史记》：“魏公子无忌仁而下士，士无贤不肖，皆谦而礼交之。魏有隐士曰侯嬴，年七十，家贫，为大梁夷门监者。公子从车骑，虚左，自迎侯生。侯生摄弊衣冠，直上载公子上坐，不让，欲以观公子。公子执辔愈恭。侯生曰：‘臣有客在市屠中，愿枉车骑过之。’公子引车入市，侯生下见其客朱亥，俾倪故立久，与其客语，微察公子。公子颜色愈和。侯生乃谢客就车。至家，公子引侯生坐上坐，侯生曰：‘今日嬴之为公子亦足矣。嬴乃夷门抱关者也，而公子亲枉车骑，自迎嬴于众人广坐之中，不宜有所过，今公子故过之。然嬴欲就公子之名，故久立公子车骑市中，市人皆以嬴为小人，而以公子为长者能下士也。’魏安厘王二十年，秦兵围邯郸。公子姊为平原君夫人，数遗魏王及公子书，请救于魏。魏王使将军晋鄙将十万众救赵，留军壁邺，实持两端以观望。公子数请魏王，魏王不听。公子乃请宾客，约车骑百馀乘，往赴秦军，与赵俱死。行过夷门，见侯生，侯生曰：‘嬴闻晋鄙之兵符常在王卧内，而如姬出入王卧内，力能窃之。公子诚一开口请如姬，如姬必许诺，则得虎符夺晋鄙军，北救赵而西却秦。’公子从其计，请如姬。如姬盗晋鄙兵符与公子。侯生曰：‘将在外，君令有所不受。臣客屠者朱亥可与俱，此人力士。晋鄙听，大善；不听，可使击之。’于是公子请朱亥。朱亥曰：‘臣乃市井鼓刀屠者，而公子亲数存之，所以不报谢者，以为小礼无所用。今公子有急，此乃臣效命之秋也。’遂与公子俱。公子过谢侯生，侯生曰：‘臣宜从，老不能。请数公子行日，以至晋鄙军之日，北向自（颈） 〔刭〕，以送公子。’公子遂行。至邺，矫魏王令代晋鄙。晋鄙合符，疑之，欲无听。朱亥袖四十斤铁椎，椎杀晋鄙，遂将晋鄙军击秦军。秦军解去，救邯郸，存赵。”

七雄： 张衡《东京赋》：“七雄并争。”薛综注：“七雄谓韩、魏、燕、赵、齐、秦、楚也。”

雄雌： 东方朔《答客难》：“并为十二国，未有雄雌。” [1]

意气： 谢承《后汉书》：“杨乔曰：侯生为意气刎颈。”

七十老翁： 《晋书·段灼传》：“七十老公复何所求哉。”

成按：“夷门抱关”、“屠肆鼓刀”，点化二豪之语，对仗天成，已征墨妙。末句复借用段灼理邓艾语，尤见笔精。使事至此，未许后人步骤。

[1] 未有雄雌，《史记》、《汉书》、《文选》等皆作“未有雌雄”。