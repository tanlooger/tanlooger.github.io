---
---
---
title: 燕支行
---




汉家天将才且雄① ，

来时谒帝明光宫② 。

万乘亲推双阙下，

千官出饯五陵东。

誓辞甲第金门里，

身作长城玉塞中。

卫霍才堪一骑将③ ，

朝廷不数贰师功④ 。

赵魏燕韩多劲卒，

关西侠少何咆勃⑤ 。

报仇只是闻尝胆，

饮酒不曾妨刮骨。

画戟雕戈白日寒，

连旗大旆黄尘没。

叠鼓遥翻瀚海波，

鸣笳乱动天山月⑥ 。

麒麟锦带佩吴钩，

飒踏青骊跃紫骝。

拔剑已断天骄臂，

归鞍共饮月支头。

汉兵大呼一当百，

虏骑相看哭且愁。

教战须令赴汤火⑦ ，

终知上将先伐谋⑧ 。

【校】

①天，顾元纬本、《唐诗品汇》俱作“大”。

②来时，一作“时来”。

③纔，凌本作“才”。

④不，《唐文粹》、《乐府诗集》俱作“莫”。

⑤勃，刘本、顾可久本、《唐诗品汇》俱作“ ”，非。

⑥天，《乐府诗集》作“关”。

⑦须，顾元纬本、凌本俱作“虽”。

⑧先伐谋，《唐文粹》、《乐府诗集》俱作“伐谋猷”。

【注】

【原注】 时年二十一。

燕支： 《史记》：“汉使骠骑将军去病将万骑出陇西，过焉支山千馀里，击匈奴，得胡首虏骑万八千馀级。”《元和郡县志》：“焉支山，一名删丹山，在甘州删丹县南五十里，东西百馀里，南北二十里。水草茂美，与祁连同。匈奴失祁连、焉支二山，乃歌曰：‘亡我祁连山，使我六畜不蕃息；失我焉支山，使我妇女无颜色。’”杨炎《燕支山神宁济公祠堂碑》：“西北之巨镇曰燕支，本匈奴王庭。昔汉武纳浑邪，开右地，置武威、张掖，而山界二郡之间连峰委会，云蔚黛起，积高之势，四向千里。”

亲推： 《史记》：“上古王者之遣将也，跪而推毂曰：‘阃以内者，寡人制之；阃以外者，将军制之。’”

双阙： 《尔雅》：“观谓之阙。”郭璞注：“宫门双阙。”邢昺疏：“《周礼·太宰》：‘正月之吉，县治象之法于象魏，使万民观治象。’郑众云：‘象魏，阙也。’刘熙《释名》云：‘阙在门两旁，中央阙然为道也。’《白虎通》云：‘阙是阙疑。义又相兼。’然则其上县法象、其状巍巍然高大谓之象魏，使人观之谓之观也。是观与象魏、阙一物而三名也。以门之两旁相对为双，故名双阙。”《雍录》：“阙之得名也，以其立土为高，夹峙宫门两旁，而中间阙然也。《周官》象魏、《春秋》两观，皆其物矣。秦始皇表南山为阙，取峰峦凹处名之为阙也。东晋寓金陵，或欲造阙，王导指牛首山曰：‘此天阙也。’则阙之为制可想矣。”

千官： 《荀子》：“古者天子千官，诸侯百官。”

五陵： 班固《西都赋》：“南望杜灞，北眺五陵。”按，李善、刘良注：宣帝之杜陵、文帝之霸陵，此二陵皆在南。高帝之长陵、惠帝之安陵、景帝之阳陵、武帝之茂陵、昭帝之平陵，此五陵皆在北。

辞甲第： 《汉书·霍去病传》：“上为治第，令视之，对曰：‘匈奴不灭，无以家为也。’”《霍光传》：“赐甲第一区。”陆机诗：“甲第崇高闼。”李善注：“《汉书音义》曰：有甲乙次第，故曰甲第。”李周翰注：“甲第第一宅也。”

玉塞： 《晋书·载记》：“控弦玉塞，跃马金山。”

卫霍： 《汉书》：“遣大将军卫青、霍去病攻祁连，绝大漠，穷追单于，斩首十馀万级。”

贰师： 《史记》“拜李广利为贰师将军，发属国六千骑及郡国恶少年数万人，以往伐宛。期至贰师城取善马，故号贰师将军。”

劲卒： 《晋书·谢万传》：“诸将皆劲卒。”

咆勃： 潘岳《西征赋》：“出申威于河外，何猛气之咆勃。”李善注：“咆勃，怒貌也。”

尝胆： 《史记》：“越王句践反国，乃苦身焦思，置胆于坐，坐卧即仰胆，饮食亦尝胆也，曰：‘女忘会稽之耻邪！’”

刮骨： 《三国志》：“关羽尝为流矢所中，贯其左臂，后疮虽愈，每至阴雨，骨尝疼痛。医曰：‘矢镞有毒，毒入骨，当破臂作创，刮骨去毒，然后此患乃除耳。’侯便伸臂，令医劈之。时羽适请诸将饮食相对，臂血流离，盈于盘器，而羽割炙饮酒，言笑自若。”

画戟： 《韵会》：“《说文》：‘戈，平头戟也。从弋，一横之，象形也。’徐曰：‘谓戟小支上向则为戟，平之则为戈。’一曰，戟偏距为戈。”《增韵》：“双枝为戟，单枝为戈。”

雕戈： 《国语》：“穆公衡雕戈出见使者。”韦昭注：“雕，镂也。”

大旆： 《左传》：“亡大旆之左旃。”杜预注：“大旆，旗名。”

叠鼓： 谢朓诗：“叠鼓送华輈。”李善注：“小击鼓谓之叠。”张铣注：“叠鼓，其声重叠也。”

瀚海： 《史记》：“禅姑衍，临瀚海而还。”如淳注：“瀚海，北海名。”《正义》曰：“按，瀚海自一大海名，群鸟解羽伏乳于此，因名也。”

鸣笳： 魏文帝《与吴质书》：“从者鸣笳以启路。”谢灵运诗：“鸣笳发春渚，税銮登山椒。”李周翰注：“笳，箫也。”

天山： 《史记正义》：“天山一名白山，今名（折） 〔初〕漫罗山，在伊吾县北百二十里。”《史记索隐》：祁连山：“《西河旧事》云：‘山在张掖、酒泉二界上，东西二百馀里，南北百里，有松柏五木，美水草，冬温夏凉，宜畜牧养。’一名天山，亦曰白山也。”晋灼《汉书》注：“天山在西域，近蒲类国，去长安八千馀里。”《北边备对》：“天山即祁连山也，又名时漫罗山，又名祁漫罗山，盖虏语谓为祁连也、时漫罗也、祁漫罗也，皆天也。”《通典》、《元和志》于张掖县既著祁连山矣，而伊、西、庭三州皆有此山，则是自甘肃张掖而西至于庭州，相去三千五六百里，而天山皆能周遍其地，此山亦广长矣。

吴钩： 鲍照诗：“锦带佩吴钩。”李周翰注：“吴钩，钩类，头少曲。”《吴越春秋》：“阖闾命于国中作金钩，令曰：‘能为善钩者，赏之百金。’吴作钩者甚众，而有人贪王之重赏也，杀其二子，以血衅金，遂成二钩，献于阖闾，诣宫门而求赏。王曰：‘为钩者众，而子独求赏，何以异于众夫子之钩乎？’作钩者曰：‘吾之作钩也，贪而杀二子，衅成二钩。’王乃举众钩以示之，〔曰〕：‘何者是也？’王钩甚多，形体相类，不知其所在。于是钩师向钩而呼二子之名：‘吴鸿、扈稽，我在于此，王不知汝之神也！’声绝于口，两钩俱飞着父之胸。吴王大惊曰：‘嗟乎！寡人诚负于子。’乃赏百金。”

青骊： 《尔雅·释（马） 〔畜〕》云：“青骊，駽。”邢昺疏：“舍人曰：‘青骊马，今名駽马也。’孙炎曰：‘色青黑之间，青毛、黑毛相杂者名駽。’今之铁骢也。”

紫骝： 赤色马，唐人谓之“紫骝”，后人改呼“枣骝”。

天骄： 《汉书》：“胡者，天之骄子也。”

断臂： 《汉书》：“孝武之世，图制匈奴，患其兼从西域，结党南羌，乃表河曲，列四郡，开玉门，通西域，以断匈奴右臂。”

月支头： 《史记》：“匈奴破月支王，以其头为饮器。”

一当百： 《后汉书·光武帝纪》：“诸将既经累捷，胆气益壮，无不一当百。”

赴汤火： 《汉书·晁错传》：“故能使其众蒙矢石，赴汤火，视死如生。”

上将： 《淮南子》：“故上将之用兵也，上得天道，下得地利，中得人心，乃行之以机，发之以势，是以无破军败兵。”

伐谋： 《孙子》：“上兵伐谋，其次伐交，其次伐兵，其下攻城。”