---
---
---
title: 榆林郡歌
---




山头松柏林，

山下泉声伤客心。

千里万里春草色，

黄河东流流不息。

黄龙戍上游侠儿，

愁逢汉使不相识。

【注】

榆林郡： 《唐书·地理志》：关内道有胜州榆林郡。

黄河： 《通典》：“榆林郡北至黄河五里。”

黄龙戍： 梁元帝诗：“黄龙戍北花如锦，玄兔城前月似霜。”萧子显诗：“遥看白马津上吏，传道黄龙征戍儿。”《宋书》：“冯跋自号燕王，以其治黄龙城，故谓之黄龙国。”

游侠儿： 曹植诗：“借问谁家子，幽并游侠儿。”