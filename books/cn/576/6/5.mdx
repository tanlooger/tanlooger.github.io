---
---
---
title: 老将行
---




少年十五二十时，

步行夺取胡马骑① 。

射杀山中白额虎② ，

肯数邺下黄须儿。

一身转战三千里，

一剑曾当百万师。

汉兵奋迅如霹雳，

虏骑崩腾畏蒺藜。

卫青不败由天幸，

李广无功缘数奇。

自从弃置便衰朽③ ，

世事蹉跎成白首。

昔时飞箭无全目④ ，

今日垂杨生左肘。

路傍时卖故侯瓜，

门前学种先生柳。

茫茫古木连穷巷⑤ ，

寥落寒山对虚牖⑥ 。

誓令疏勒出飞泉，

不似颍川空使酒。

贺兰山下阵如云，

羽檄交驰日夕闻。

节使三河募年少⑦ ，

诏书五道出将军。

试拂铁衣如雪色，

聊持宝剑动星文。

愿得燕弓射大将⑧ ，

耻令越甲鸣吾君⑨ 。

莫嫌旧日云中守，

犹堪一战立功勋⑩ 。

【校】

①取，《乐府诗集》作“得”。

②山中，一作“中山”，一作“阴山”。

③便，凌本作“更”。

④箭，当作“雀”。

⑤茫茫，顾元纬本、凌本、《文苑英华》、《唐诗品汇》俱作“苍茫”。连，一作“迷”。

⑥寥，一作“辽”。

⑦三，刘本、顾可久本、《唐诗品汇》俱作“山”，误。

⑧大，刘本、凌本、顾可久本、《唐诗品汇》俱作“天”。

⑨耻，《唐诗品汇》作“敢”。吾君，刘本、《乐府诗集》、《唐诗正音》、《唐诗品汇》俱作“吴军”，误。

⑩立，《唐诗正音》作“树”，《乐府诗集》、《文苑英华》作“取”。

【注】

白额虎： 《晋书》：“周处谓父老曰：‘今时和岁丰，何苦而不乐耶？’父老叹曰：‘三害未除，何乐之有？’处曰：‘何谓也？’答曰：‘南山白额猛兽，长桥下蛟，并子为三矣。’处乃入山，射杀猛兽，因投水搏蛟。”

黄须儿： 刘孝标《世说》注：“《魏略》曰：任城威王彰字子文，太祖卞太后第二子，性刚勇而黄须。北讨代郡，独与麾下百馀人突虏而走。太祖闻曰：‘我黄须儿可用也。’”

转战： 转战，谓相驰逐战斗也。《后汉书》：“逾越险阻，转战千里。”

虏骑： 曹植诗：“虏骑数迁移。”

蒺藜： 《六韬》：“木蒺藜，去地二尺五寸，百二十具，败步骑，要穷寇，遮走北。狭路微径，张铁蒺藜，芒高四寸，广八寸，长六尺以上，千二百具，败走骑。”《埤雅》：“蒺藜布地蔓生，子有三角，刺人，状如菱而小。今兵家乃铸铁为之，以梗敌路，亦呼蒺藜。”

天幸： 《汉书》：“霍去病所将常选，然亦敢深入，常与壮骑先其大军，亦有天幸，未尝困绝也。”按，“天幸”乃去病事，今指卫青，盖误用也。

数奇： 《史记·李广传》：“元朔六年，广复为后将军，从大将军军出定襄，击匈奴。诸将多中首虏率，以功为侯者，而广军无功。元狩四年，广从大将军青击匈奴。青阴受上诫，以为李广老，数奇，毋令当单于，恐不得所欲。”如淳注：“数为匈奴所败，奇为不偶也。”《索隐》曰：“案，服虔云：‘作事数不偶也。’”《宋景文公笔记》：“《汉书·李广传》‘数奇’注，切为所角反，故学者皆曰‘数奇’音朔。孙宣公奭，当世大儒，亦从曰‘数’。后予得江南本，乃所具反，由是复观颜注，乃颜破朔从所具反，云世人不之觉。”《齐东野语》：“《李广传》‘广数奇，毋令当单于’注：‘奇，不偶也，言广命只不偶也。数，音所角切；奇，居宜切。’宋景文以为江南本《汉书》‘数’乃所具切，‘角’字乃‘具’字之误耳。然或以为疑。余因考《艺文类聚》、《冯敬通集》‘吾数奇命薄’，《唐文粹》徐敬业诗‘数奇良可叹’，王维诗‘卫青不败由天幸，李广无功缘数奇’，杜甫诗‘数奇谪关塞，道广存箕颍’，罗隐诗‘数奇当自愧，时薄欲何干’，东坡诗‘数奇逢恶岁，计拙集枯梧’，观其偶对，则数为命数，非疏数之数，音所具切明矣。”

全目： 鲍照诗：“惊雀无全目。”李善注：“《帝王世纪》曰：帝羿有穷氏与吴贺北游，贺使羿射雀，羿曰：‘生之乎？杀之乎？’贺曰：‘射其左目。’羿引弓射之，误中右目，羿抑首而愧，终身不忘。故羿之善射，至今称之。”

左肘： 见三卷“杨枝肘”注。

故侯瓜： 《史记》：“邵平者，故秦东陵侯。秦破，为布衣，贫，种瓜于长安城东，瓜美，故世俗谓之‘东陵瓜’。”

疏勒： 《后汉书》：“耿恭以疏勒城旁有涧水可固，乃引兵据之。匈奴来攻恭，于城下拥绝涧水。恭于城中穿井十五丈不得水，吏士渴乏，笮马粪汁而饮之。恭仰叹曰：‘闻昔贰师将军拔佩刀刺山，飞泉涌出；今汉德神明，岂有穷哉！’乃整衣服，向井再拜，为吏士祷。有顷，水泉奔出，众皆称万岁。乃令吏士扬水以示虏。虏出不意，以为神明，遂引去。”

颍川： 《史记》：“灌夫为人刚直使酒，家累数千万，食客日数十百人。陂池田园，宗族宾客为权利，横于颍川。”师古曰：“使酒，因酒而使气也。” [1]

贺兰山： 《元和郡县志》：“贺兰山在灵州保静县西九十三里。山有树木青白，望如驳马，北人呼驳为贺兰，其山阿东望云中，形势相接，迤逦向北，经灵武县，又西北经保静西；又北经定远城西，又东北抵河，其抵河之处亦名乞伏山，在黄河西，从首至尾，有像月形。南北约长五百馀里，直边城之拒防山之东。”

羽檄： 《汉书·高帝纪》：“吾以羽檄征天下兵，未有至者。”师古注：“檄者以木简为书，长尺二寸，用征召也。其有急事，则加以鸟羽插之，示速疾也。”魏武奏事云：“今边有警，辄露檄插羽。”陆倕《石阙铭》：“羽檄交驰，军书狎至。”

节使： 刘孝威诗：“边城多警急，节使满郊衢。”

三河： 《史记·货殖传》：“昔唐人都河东，殷人都河内，周人都河南。夫三河在天下之中，若鼎足，王者所更居也。”《水经注》：“韦昭曰：河南、河东、河内为三河也。”

五道： 《汉书·常惠传》：“汉大发十五万骑，五将军分道出。”《匈奴传》：“遣御史大夫田广明为祁连将军，四万馀骑，出西河；度辽将军范明友三万馀骑，出张掖；前将军韩增三万馀骑，出云中；后将军赵充国为蒲类将军，三万馀骑，出酒泉；云中太守田顺为虎牙将军，三万馀骑，出五原；凡五将军，兵十馀万骑，出塞各二千馀里。”

星文： 见十四卷“七星文”注。

燕弓： 顾可久谓“燕弓”合作“天弓”，引弧九星为天弓为解；“天将”合作“燕将”，引安禄山反范阳为解。成按：《列子》云：“纪昌乃以燕角之弧、朔蓬之簳射之。”左思《魏都赋》云：“燕弧盈库而委劲。”李周翰注：“燕弧角弓出幽燕地。”则燕弓之见称于世久矣。故温飞卿诗亦有“燕弓弦劲霜封瓦”之句，不得疑其字之误也。天将，自当依《文苑英华》、《唐文粹》、《乐府诗集》本作“大将”为是。

越甲： 《说苑》：“越甲至齐，雍门子狄请死之。齐王曰：‘鼓铎之声未闻，矢石未交，长兵未接，子何务死之？为〔人臣之礼邪〕？’雍门子狄对曰：‘昔者王田于囿，左毂鸣，车右请死之，王曰：“子何为死？”车右曰：“为其鸣吾君也。”王曰：“左毂鸣者，工师之罪也，子何事之有焉？”车右曰：“臣不见工师之乘，而见其鸣吾君也。”遂刎颈而死，知有之乎？’齐王曰：‘有之。’雍门子狄曰：‘今越甲至，其鸣吾君，岂左毂之下哉？车右可以死左毂，而臣独不可以死越甲也？’遂刎颈而死。是日，越人引甲而退七十里，曰：‘齐王有臣钧如雍门子狄，拟使越社稷不血食。’遂引甲而归。齐王葬雍门子狄以上卿之礼。”

云中守： 《汉书·冯唐传》：“上既闻廉颇、李牧为人，良说，乃拊髀曰：‘吾独不得廉颇、李牧为将，岂忧匈奴哉！’唐曰：‘陛下虽有廉颇、李牧，不能用也。’上曰：‘公何以言吾不能用颇、牧也？’唐曰：‘臣窃闻魏尚为云中守，军市租尽以给士卒，出私养钱，五日一杀牛，以飨宾客军吏舍人，是以匈奴远避，不及云中之塞。虏尝一入，尚率车骑击之，所杀甚众。夫士卒尽家人子，起田中从军，安知尺籍（符伍） 〔伍符〕？终日力战，斩首捕虏，上功莫府，一言不相应，文吏以法绳之。其赏不行，吏奉法必用。愚以为陛下法太明，赏太轻，罚太重。且云中守尚坐上功首虏差六级，陛下下之吏，削其爵，罚作之。由是言之，陛下虽得李牧，不能用也。’文帝悦。是日，令冯唐持节赦魏尚，复以为云中守。”

[1] 此条实为《汉书·灌夫传》注文。