---
---
---
title: 寒食城东即事
---




清溪一道穿桃李，

演漾绿蒲涵白芷。

溪上人家凡几家，

落花半落东流水① 。

蹴踘屡过飞鸟上，

鞦韆竞出垂杨里。

少年分日作傲游，

不用清明兼上巳。

【校】

①半，顾可久本作“共”。

【注】

白芷： 《尔雅翼》：“白芷出近道下湿地，处处有之，可作面脂。其叶名蒿麻，可用沐浴。”

蹴踘： 《史记索隐》：“鞠戏以皮为之，中实以毛，蹴蹋为戏也。”《荆楚岁时记》：“按刘向《别录》曰：‘蹴踘，黄帝所造，本兵势也。或云起于战国。’按，鞠与球同古，人蹋蹴以为戏也。”

鞦韆： 刘孝孙《事原》：“《古今艺术图》云：鞦韆，北方戎狄爱习轻趫之戏，每至寒食为之。中国女子学之，乃以彩绳悬树，立架为之。”《韵会》：“鞦韆，绳戏，北方山戎以习轻趫者。”《复古编》云：“词人高无际作《鞦韆赋》，汉武后庭之戏，本云‘千秋’，祝寿词也，后讹为‘秋千’，又为‘鞦韆’。”

上巳： 郑康成《周礼注》：“岁时祓除，如今三月上巳如水上之类。”贾公彦《疏》：“一月有三巳，据上旬之巳而为祓除之事，见今三月三日水上戒浴是也。”《后汉书·礼仪志》：“三月上巳，官民皆絜于东流水上，曰洗濯祓除、去宿垢疢为大絜。絜者，言阳气布畅，万物讫出，始絜之矣。”刘昭注：“谓之禊也。《风俗通》曰：‘《周礼》：“女巫掌岁时以祓除疾病。”禊者，絜也。春者，蠢也。蠢摇动也。《尚书》“以殷仲春，厥民析”，言人解析也。’蔡邕曰：‘《论语》：“暮春者，春服既成，冠者五六人，童子六七人，浴乎沂，风乎舞雩，咏而归。”自上及下，古有此礼。今三月上巳，祓禊于水滨，盖出于此。’杜笃《祓禊赋》曰‘巫咸之徒，秉火祈福’，则巫祝也。一说云，后汉有郭虞者，三月上巳产二女，二日中并不育，俗以为大忌，至此月日讳止家，皆于东流水上为祈禳自洁濯，谓之禊祠。引流行觞，遂成曲水。《韩诗》曰：‘郑国之俗，三月上巳，溱、洧两水之上，招魂续魄，秉兰草，祓除不祥。’《汉书》‘八月祓灞水’，亦斯义也。后之良史，亦据为正。臣昭曰：郭虞之说，良为虚诞。假有庶民旬内夭其二女，何足惊彼风俗，称为世忌乎？杜笃乃称‘王、侯、公主暨于富商，用事伊、洛，帷幔玄黄’。本传大将军梁商亦歌泣于洛禊也。自魏不复用三日水宴者焉。”

欧阳永叔作《浣溪沙》词，有云“绿杨楼外出秋千”，晁无咎深美之，以为“出”字后人道不到。读右丞“竞出垂杨”之句，则欧公又落第二义矣。