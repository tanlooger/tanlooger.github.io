---
---
---
title: 桃源行
---




渔舟逐水爱山春，

两岸桃花夹去津① 。

坐看红树不知远，

行尽青溪不见人② 。

山口潜行始隈隩，

山开旷望旋平陆。

遥看一处攒云树，

近入千家散花竹③ 。

樵客初传汉姓名，

居人未改秦衣服。

居人共住武陵源，

还从物外起田园。

月明松下房栊静，

日出云中鸡犬喧。

惊闻俗客争来集④ ，

竞引还家问都邑⑤ 。

平明闾巷扫花开，

薄暮渔樵乘水入。

初因避地去人间，

更闻成仙遂不还⑥ 。

峡里谁知有人事，

世中遥望空云山⑦ 。

不疑灵境难闻见，

尘心未尽思乡县。

出洞无论隔山水，

辞家终拟长游衍。

自谓经过旧不迷，

安知峰壑今来变⑧ 。

当时只记入山深，

青溪几度到云林⑨ 。

春来遍是桃花水，

不辨仙源何处寻。

【校】

①去，《唐文粹》、《方舆胜览》、《乐府诗集》俱作“古”。

②不见，《文苑英华》、《唐文粹》、《方舆胜览》、《乐府诗集》俱作“忽值”。

③《方舆胜览》作“近入千花映烟竹”。

④惊，《文苑英华》作“忽”。

⑤都，《唐诗正音》作“乡”。

⑥更闻，刘本、顾可久本、《乐府诗集》、《唐诗品汇》俱作“更问”，《文苑英华》、《唐文粹》、《方舆胜览》俱作“及至”。遂，《文苑英华》、《唐文粹》、《方舆胜览》俱作“去”。

⑦中，刘本、顾可久本俱作“上”。

⑧峰，《文苑英华》作“岑”。

⑨度，一作“曲”。

【注】

【原注】 时年十九。

隈隩： 《玉篇》：“隈，水曲也。”“隩，水涯也。”

房栊： 班婕妤赋：“房栊虚兮风泠泠。”师古注：“栊，疏槛也。”左思《吴都赋》：“房栊对櫎，连阁相经。”李善注：“《说文》曰：‘栊，房室之疏也。’”

平明： 《楚辞》：“平明发兮苍梧。”

桃花水： 《汉书》：“来春桃花水盛。”师古注：“《月令》：‘仲春之月始雨水，桃始花。’盖桃方花时，既有雨水，川谷冰泮，众流猥集，波澜甚长，故谓之桃花水耳。而《韩诗传》云：‘三月桃花水。’”

东坡谓：“世传桃源事，多过其实。考渊明所记，止言先世避秦乱来此，则渔人所见，似是其子孙，非秦人不死者也。又云‘杀鸡作食’，岂有仙而杀者乎？旧说南阳有菊水，水甘而芳，民居三十馀家，饮其水皆寿，或至百二三十岁。蜀青城山老人村有见五世孙者，道极险远，生不识盐醯，而溪中多枸杞，根如龙蛇，饮其水，故寿。近岁道稍通，渐能致五味，而寿亦益衰。桃源盖此比也欤。使武陵太守得而至焉，则已化为争夺之场久矣。尝意天壤之间若此者甚众，不独桃源。”其说甚正，乃后之诗人文士往往以为神踪仙境，如韩退之诗云“神仙有无何渺茫，桃源之说尤荒唐”，刘禹锡云“仙家一出寻无踪，至今流水山重重”，皆失之矣。右丞此诗亦未能免俗。