---
---
---
title: 其一
---




戈甲从军久② ，风云识阵难。

今朝拜韩信，计日斩成安③ 。

【校】

①顾元纬本、凌本俱录此首，《乐府诗集》亦作王维诗，《万首唐人绝句》、《唐诗纪事》俱作王涯诗。行，顾元纬本作“辞”。

②戈，《乐府诗集》作“旌”。

③后二句，凌本、《乐府诗集》俱作“今朝韩信计，日下斩成安”。

【注】

拜韩信： 《汉书·高帝纪》：“汉王斋戒设坛场，拜韩信为大将军，问以计策。”

计日： 《魏志》：“司马懿临危制变，禽公孙渊可计日待也。”

斩成安： 《史记》：“韩信与张耳以兵数万，欲东下井陉击赵。赵王、成安君陈馀闻汉且袭之也，聚兵井陉口，号称二十万。信引兵遂下，未至井陉口三十里，止舍。夜半，传发选轻骑二千人，人持一赤帜，从间道萆山而望赵军。诫曰：‘赵见我走，必空壁逐我。若疾入赵壁，拔赵帜，立汉赤帜，谓军吏曰：“赵已先据便地为壁。”且彼未见吾大将旗鼓，未肯击前行，恐吾至阻险而还。’信乃使万人先行，出背水阵。赵军望见大笑。平旦，信建大将之旗鼓，鼓行出井陉口。赵开壁击之，大战良久。于是信佯弃鼓旗走水上军。水上军开入之，复疾战。赵果空壁争汉鼓旗，逐韩信。信已入水上军，军皆殊死战，不可败。信所出奇兵二千骑，共候赵空壁逐利，则驰入赵壁，皆拔赵旗，立汉赤帜。二千赵军已不胜，不能得信等，欲还归壁，壁皆汉赤帜，大惊，以为汉皆已得赵王将矣。兵遂乱，遁走。于是汉兵夹击，大破虏赵军，斩成安君泜水上，禽赵王歇。”