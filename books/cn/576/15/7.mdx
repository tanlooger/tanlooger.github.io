---
---
---
title: 夜到润州
---




夜入丹阳郡，天高气象秋。

海隅云汉转，江畔火星流。

城郭传金柝，闾阎闭绿洲。

客行凡几夜，新月再如钩。

【注】

润州： 按《唐书·地理志》：“江南道有润州丹阳郡。武德三年，以江都郡之延陵县地置，取润浦为州名。”

金柝： 颜延年诗：“卧伺金柝响，起候亭燧烟。”又延年《阳给事诔》：“金柝夜击，和门昼扃。”李善注：“金，谓刁斗也。卫宏《汉旧仪》曰：‘昼漏尽，夜漏起，城门击刁斗，周庐击木柝。’”李周翰注：“柝，打更木也。”