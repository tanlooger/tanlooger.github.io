---
---
---
title: 过太乙观贾生房
---



过太乙观贾生房①


昔余栖遁日，之子烟霞邻。

共携松叶酒，俱恙竹皮巾。

攀林遍云洞② ，采药无冬春。

谬以道门子，征为骖御臣。

常恐丹液就，先我紫阳宾。

夭促万涂尽，哀伤百虑新。

迹峻不容俗，才多反累真。

泣对双泉水，还山无主人。

【校】

①顾元纬《外编》及凌本俱录此首，《文苑英华》亦作王维诗。

②云，一作“岩”。

【注】

松叶酒： 庾肩吾诗：“方欣松叶酒，自和游仙吟。”王绩诗：“春酿煎松叶，秋杯浸菊花。”

竹皮巾： 《汉书》：“高帝为亭长，乃以竹皮为冠。”韦昭曰：“竹皮，竹筠也。今南夷取竹幼时，绩以为帐。”师古注：“竹皮，笋皮。谓笋上所解之箨耳，非竹筠也。今人亦往往为笋皮巾，古之遗制也。”王绩诗：“横裁桑节杖，直剪竹皮巾。”

丹液： 《汉武内传》：“其次药有九丹金液，子得服之，白日升天。此飞仙之所服，地仙之所见也。”

紫阳宾： 周氏《冥通记》：“第一紫阳左真人，治葛衍山，周君。第二紫阳右真人，治嶓冢山，王君。”