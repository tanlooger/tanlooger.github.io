---
---
---
title: 书事
---



书事①


轻阴阁小雨，深院昼慵开。

坐看苍苔色，欲上人衣来。

【校】

①顾元纬《外编》、凌本俱录此首。

《诗人玉屑》：王维《书事》云：“轻阴阁小雨，深院昼慵开。坐看苍苔色，欲上人衣来。”舒王云：“若耶溪上踏莓苔，兴尽张帆载酒回。汀草岸花浑不见，青山无数逐人来。”两诗皆含不尽之意。子由谓之“不带声色”。

杨升庵《诗话》：王摩诘诗，今所传仅六卷，如“轻阴阁小雨，深院昼慵开。坐看苍苔色，欲上人衣来”一首，见于洪觉范《天厨禁脔》；“人家在仙掌，云气欲生衣”见于董逌画跋，而本集不载。则知其诗遗落多矣。