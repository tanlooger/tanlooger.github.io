---
---
---
title: 酬诸公见过
---




嗟余未丧，哀此孤生。

屏居蓝田，薄地躬耕。

岁晏输税，以奉粢盛。

晨往东皋，草露未晞。

暮看烟火，负担来归① 。

我闻有客，足扫荆扉。

箪食伊何，副瓜㧓枣② 。

仰厕群贤，皤然一老。

愧无莞簟，班荆席藁。

泛泛登陂，折彼荷花。

净观素鲔，俯映白沙。

山鸟群飞，日隐轻霞。

登车上马，倏忽雨散③ 。

雀噪荒村，鸡鸣空馆。

还复幽独，重欷累叹。

【校】

①负，顾元纬本、凌本俱作“渔”。

②副，顾元纬本、凌本俱作“疈”。

③雨，一作“云”。

【注】

【原注】 时官出在辋川庄。

屏居： 《汉书》：“窦婴谢病，屏居蓝田南山下。”师古注：“屏，隐也。”

蓝田： 《太平寰宇记》：“蓝田山，古华胥氏陵，在蓝田县西三十里，一名玉山，一名覆车山。郭缘生《述征记》云：‘山形如覆车之象也。’按后魏《风土记》云：‘山顶方二里，仙圣游集之所。刘福鸣学道于此。下有祠甚严。灞水之源出于此。’”

躬耕： 《汉书》：“齐相雅行躬耕。”《后汉书》：“孟尝单身谢病，躬耕垄次。”

岁晏： 《楚辞》：“岁既晏兮孰华予。”王逸注：“晏，晚也。”

输税： 潘岳《秋兴赋》：“输黍稷之馀税。”

粢盛： 《左传》：“粢盛丰备。”杜预注：“黍稷曰粢，在器曰盛。”

露晞： 《诗》：“白露未晞。”毛苌《传》：“晞，干也。”

荆扉： 陶潜诗：“白日掩荆扉。”

副瓜： 《韵会》：“副，《说文》：‘判也。从刀，畐声。’引《周礼》‘副辜祭’。《广韵》：‘析也。’《礼记》：‘为天子削瓜者副之。’注：‘既削，又四析之，乃横断之。’或作‘疈’。今文《周礼》：‘以疈辜祭四方百物。’”

㧓 ：《玉篇》：“㧓，古华切，击也。”

厕： （谢灵运） 〔陶潜〕诗：“招纳厕群英。” [1] 《韵会》：“厕，次也。”

皤然： 《南史》：“范缜年二十九，发白皤然。”

莞簟： 《诗》：“下莞上簟。”郑康成笺：“莞，小蒲之席也。竹苇曰簟。”

班荆： 《左传》：“伍举、声子遇于郑郊，班荆相与食，而言复故。”杜预注：“班，布也。布荆坐地。”

席藁： 藁，禾秆。谓藉禾秆而坐。《史记》：“应侯席藁请罪。”

陂： 《玉篇》：“陂，彼皮切。泽鄣也，池也。”孔安国《尚书传》：“泽障曰陂，停水曰池。”郑康成《礼记》注：“畜水曰陂，穿地通水曰池。”

素鲔： 素鲔，非鳣鲔之鲔，似另是一种。高诱《淮南子》注：“鲔鱼，似鲤而大者是也。”

雨散： 谢朓诗：“山川隔旧赏，朋僚多雨散。”

[1] 此句出自晋陶潜《拟魏太子邺中集八首》之咏谢灵运篇，赵殿成误为谢灵运诗。