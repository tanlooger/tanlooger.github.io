---
---
---
title: 其二
---




山中人兮欲归，云冥冥兮雨霏霏。

水惊波兮翠菅靡，白鹭忽兮翻飞，

君不可兮褰衣。

山万重兮一云，混天地兮不分。

树晻暧兮氛氲，猿不见兮空闻。

忽山西兮夕阳，见东皋兮远村。

平芜绿兮千里，眇惆怅兮思君。

【注】

山中人： 《楚辞》：“山中人兮芳杜若。”

冥冥： 《楚辞》：“云冥冥而暗前山。”

霏霏： 何逊诗：“霏霏入窗雨，冥冥暗床尘。”

翠菅： 成按：杨升庵《外集》云：“水葱生水中，如葱而中空，又名翠菅。王维诗‘水惊波兮翠菅靡’是也。”检群书，无有名水葱为翠菅者。《说文》云：“菅，茅也。”翠菅即是青茅。“翠菅靡”与“水惊波”对列，皆承上“雨霏霏”而言，非谓翠菅因惊波而靡也。杨氏混为一意，造此臆说，不足凭矣。

晻暧： 《玉篇》：“晻暧，暗貌。”

氛氲： 谢惠连《雪赋》：“氛氲萧索。”李善注：“氛氲，盛貌。” [1]

夕阳： 成按：《宋景文笔记》云“莒公谓后人用夕阳为斜日者为误”，盖据《尔雅》“山西为夕阳”之说也。然古人往往有二物共一名者。郑人谓玉之未理者曰“璞”，周人谓鼠之未腊者亦曰“璞”。毛公谓芦之初生者曰“鵻”，谓鸟之名夫不者亦曰“鵻”。载籍之中往往多有。洎考刘越石《赠卢谌》诗有“夕阳忽西流”之句，则晋人已用之矣，安得执彼为是指此为非也。

东皋： 阮籍《奏记》：“方将耕于东皋之阳。”张铣注：“泽畔曰皋。”潘岳《秋兴赋》：“耕东皋之沃壤兮。”李善注：“水田曰皋。”

平芜： 江淹《四时赋》：“平芜际海，千里飞鸟。”

[1] 按，此条李善注实为李善引《楚辞》王逸注。