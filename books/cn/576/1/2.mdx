---
---
---
title: 登楼歌
---




聊上君兮高楼，

飞甍鳞次兮在下。

俯十二兮通衢，

绿槐参差兮车马。

却瞻兮龙首，

前眺兮宜春。

王畿郁兮千里，

山河壮兮咸秦。

舍人下兮青宫，

据胡床兮书空。

执戟疲于下位，

老夫好隐兮墙东。

亦幸有张伯英草圣兮龙腾虬跃，

摆长云兮捩回风。

琥珀酒兮彫胡饭，

君不御兮日将晩。

秋风兮吹衣，夕鸟兮争返。

孤砧发兮东城，

林薄暮兮蝉声远。

时不可兮再得，

君何为兮偃蹇。

【注】

飞甍： 鲍照诗：“京城十二衢，飞甍各鳞次。”李周翰注：“甍，屋檐也。若鱼鳞之相次。”

龙首： 《水经注》：“高祖在关东，令萧何成未央宫。何斩龙首山而营之。山长六十馀里，头枕于渭，尾达樊川。头高二十丈，尾渐下高五六丈，土色赤而坚。云昔有黑龙，从南山出，饮渭水，其行道因成山迹。”《元和郡县志》：“龙首山在京兆府长安县北一十里。”

宜春： 《史记正义》：“《括地志》云：秦宜春宫在雍州万年县西南三十里。宜春苑在宫之东、杜之南。”《雍录》：“宜春之名，汉史凡三出，其实止为两地：有曰宜春苑者，地属下杜；有曰宜春宫者，即下杜苑中宫，皆秦创也。有曰宜春观者，则在鄠县，汉武帝之所造也。虽三其名，而实止两地也。《东方朔传》曰：‘武帝东游宜春。’师古曰：‘宜春宫也，在长安城东南。’《上林赋》曰‘息宜春’，师古曰：‘宫名，在杜县东，即唐曲江也。’《扬雄传》：‘武帝东游宜春。’师古曰：‘宜春近下杜也。’《史记·秦纪》曰：‘子婴葬二世杜南宜春苑。’司马相如从武帝至长杨猎还，过宜春，奏赋以哀二世，其赋曰：‘临曲江之隑州，望南山之参差。’师古曰：‘曲岸之洲，曲江也。’故赋末云‘吊二世持身之不谨兮’，‘墓芜秽而不修’也。参数者言之，则二世之所葬，相如之所赋，汉之曲洲，唐之曲江，皆此下杜之宜春也。其苑若宫皆秦创，而汉、唐因之也。至于宜春观者，则在长安之西，鄠县涝、渼二水之旁，上林故地也。《水经》曰：‘涝水径汉宜春观，合渼陂入渭。’师古曰：‘观在鄠县。’《十道志》曰：‘汉武帝所造也。’又合此数语者而求之，则宜春之观在汉城之西，秦上林苑中，而下杜之宜春自在汉城东南，其别甚明也。说者误以下杜之宫为鄠县之观，则失之矣。故师古于《东方朔传》明辨之曰：‘在鄠县者自是宜春观耳，在长安城西，岂得言东游也？’其说极为允笃。《贡禹》传：‘元帝用禹言，罢宜春下苑以假贫民。’此则下杜之苑矣。”

王畿： 《周礼》：“国方千里曰王畿。”

舍人： 《唐书·百官志》：“东宫官有中舍人二人，正五品下；太子舍人四人，正六品上；通事舍人八人，正七品下。”

青宫： 《神异经》：“东方外有东明山，有宫焉，左右有阙而立，其高百尺，建以五色，青石为墙。面一门，门有银榜，以青石碧镂，题曰‘天地长男之宫’。”后人称太子宫曰“青宫”本此。

胡床： 《贵耳录》：“今之交椅，古之胡床也。”胡三省《通鉴》注：“胡床，即今之交床。隋恶‘胡’字，改曰‘交床’，今之交椅是也。”

书空： 《晋书》：“殷浩虽被黜放，口无怨言，夷神委命，谈咏不辍，虽家人不见其有流放之慼。但终日书空，作‘咄咄怪事’四字而已。”

执戟： 曹子建《与杨德祖书》：“昔扬子云先朝执戟之臣耳。”潘岳《夏侯常侍诔》：“执戟疲扬，长沙投贾。”

墙东： 《后汉书》：“王君公遭乱，侩牛自隐，时人为之论曰‘避世墙东王君公’。”

草圣： 《晋书》：“汉兴而有草书，不知作者姓名。至章帝时，齐相杜度号善作篇，后有崔瑗、崔寔，亦皆称工。弘农张伯英者因而转精（其） 〔甚〕巧，凡家之衣帛，必书而后练之。临池学书，池水尽黑。下笔必为楷则，号匆匆不暇草书。寸纸不见遗，至今世尤宝其书，韦仲将谓之‘草圣’。”

长云： 鲍照《芜城赋》：“矗似长云。”

捩： 《玉篇》：“捩，力计、力结二切。拗捩也。”

回风： 《楚辞》“悲回风之摇蕙兮”，王逸注：“回风，谓之飘风。”

彫胡饭： 《西京杂记》：“菰之有米者，长安人谓为彫胡。”郑樵《通志略》：“彫蓬者，米茭也。其米谓之彫胡，可作饭。”宋玉《讽赋》：“为臣炊彫胡之饭。”

不御： 班婕妤赋：“君不御兮谁为容。”蔡邕《独断》：“御者，进也。凡衣服加于身，饮食入于口，妃妾接于寝，皆曰御。”

砧： 《韵会》：“碪，知林切，音与斟同。捣缯石。或作‘砧’。”

林薄： 《楚辞》：“露申辛夷，死林薄兮。”王逸注：“丛木曰林，草木交错曰薄。”张衡《西京赋》：“荡川渎，簸林薄。”薛综注：“林薄，草木丛生也。”

再得： 《楚辞》：“时不可兮再得。”

偃蹇： 《十六国春秋》：“欲偃蹇考槃，以待通者。”