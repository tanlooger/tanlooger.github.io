---
---
---
title: 其二
---




张弟五车书，读书仍隐居。

染翰过草圣，赋诗轻子虚。

闭门二室下，隐居十年馀。

宛是野人也① ，时从渔父鱼② 。

秋风日萧索③ ，五柳高且疏。

望此去人世，渡水向吾庐。

岁晏同携手，只应君与予。

【校】

①也，一作“野”。

②鱼，一作“渔”。

③日，一作“自”。

【注】

五车书： 《庄子》：“惠施多方，其书五车。”

染翰： 谢惠连诗：“朋来当染翰。”刘良注：“翰，笔也。”

子虚： 《西京杂记》：“司马相如为《上林》、《子虚赋》，意思萧散，不复与外事相关。控引天地，错综古今，忽然而睡，焕然而兴，几百日而后成。”

二室： 《初学记》：“嵩高山者，五岳之中岳也。戴延之《西征记》云：‘其山东谓太室，西谓少室，相去十七里。嵩高，总名也。谓之室者，以其下各有石室焉。少室高八百六十丈，上方十里，与太室相埒，但小耳。’”《水经注》：“合而言之为嵩高，分而名之为二室，西南为少室，东北为太室。”

五柳： 《晋书》：“陶潜尝著《五柳先生传》以自况，曰：‘先生不知何许人，不详姓字。宅边有五柳树，因以为号焉。’”