---
---
---
title: 座上走笔赠薛璩慕容损
---




希世无高节，绝迹有卑栖。

君徒视人文，吾固和天倪。

缅然万物始，及与群物齐① 。

分地依后稷，用天信重黎② 。

春风何豫人，令我思东溪。

草色有佳意，花枝稍含荑。

更待风景好，与君藉萋萋。

【校】

①物，顾元纬本、凌本俱作“牧”，非。

②信，一作“奉”。

【注】

希世： 《庄子》：“希世而行，比周而友。”《汉书》：“公孙弘希世用事，位至公卿。”陆机诗：“希世无高符。”李善注：“希世，随世也。”

绝迹： 曹植《与杨德祖书》：“然此数子，犹复不能飞（騫） 〔鶱〕绝迹，一举千里也。”

卑栖： 郦炎诗：“修翼无卑栖，远趾不步局。”

人文： 《周易》：“观乎人文，以化成天下。”孔颖达正义：“言圣人观察人文，则诗书礼乐之谓，当法此教而化成天下也。”

天倪： 《庄子》：“和之以天倪。”郭象注：“天倪者，自然之分也。”

万物始： 《史记》：“此老子之所谓‘无名者，万物之始也’。”

后稷： 陆贾《新语》：“民知室居食谷，而未知功力。于是后稷乃列封疆，画畔界，以分土地之所宜；辟土殖谷，以用养民；种桑麻，致丝枲，以蔽形体。”

重黎： 《史记》：“昔在颛顼，命南正重以司天，北正黎以司地。唐虞之际，绍重黎之后，使复典之，至于夏商，故重黎氏世序天地。”

荑： 《韵会》：“荑，卉木初生叶貌。”

萋萋： 孙绰《游天台山赋》：“藉萋萋之纤草。”李善注：“以草荐地而坐曰藉。”吕延济注：“萋萋，草美貌。”