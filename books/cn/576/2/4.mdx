---
---
---
title: 早春行
---




紫梅发初遍，黄鸟歌犹涩。

谁家折杨女，弄春如不及。

爱水看妆坐，羞人映花立。

香畏风吹散，衣愁露沾湿。

玉闺青门里，日落香车入。

游衍益相思，含啼向彩帷。

忆君长入梦，归晩更生疑。

不及红檐燕，双栖绿草时。

【注】

黄鸟： 陆玑《诗疏》：“黄鸟，黄鹂留也。或谓之黄栗留，幽州人谓之黄莺。一名仓庚，一名商庚，一名鵹黄，一名楚雀。齐人谓之抟黍。当葚熟时，来在桑间，故里语曰：‘黄栗留，看我麦黄葚熟不。’亦是应节趋时之鸟也。”

看妆： 庾肩吾《美人》诗：“看妆畏水动，敛袖避风吹。”

青门： 《三辅黄图》：“长安城东出南头第一门曰霸城门，民见门色青，名曰青城门，或曰青门。”

游衍： 谢朓《登山曲》：“王孙尚游衍，蕙草正萋萋。”