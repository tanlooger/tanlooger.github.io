---
---
---
title: 同卢拾遗韦给事东山别业二十韵给事首春休沐维已陪游及乎是行亦预闻命会无车马不果斯诺
---



同卢拾遗韦给事东山别业二十韵给事首春休沐维已陪游及乎是行亦预闻命会无车马不果斯诺①


托身侍云陛，昧旦趋华轩② 。

遂陪鹓鸿侣，霄汉同飞翻。

君子垂惠顾，期我于田园。

侧闻景龙际，亲降南面尊。

万乘驻山外，顺风祈一言。

高阳多夔龙，荆山积璵璠。

盛德启前烈，大贤钟后昆。

侍郎文昌宫，给事东掖垣。

谒帝俱来下，冠盖盈丘樊。

闺风首邦族，庭训延乡村。

采地包山河，树井竟川原。

岩端回绮槛，谷口开朱门。

阶下群峰首，云中瀑水源。

鸣玉满春山，列筵先朝暾。

会舞何飒踏，击钟弥朝昏。

是时阳和节，清昼犹未暄。

蔼蔼树色深，嘤嘤鸟声繁。

顾已负宿诺，延颈惭芳荪。

蹇步守穷巷，高驾难攀援。

素是独往客，脱冠情弥敦。

【校】

①韦，一本作“章”，非。

②旦，刘本、顾可久本俱作“早”，非。

【注】

拾遗： 《唐书·百官志》：门下省有左拾遗六人，中书省有右拾遗六人，皆从八品上。

给事： 《唐书·百官志》：门下省有给事中四人，正五品上。

韦恒： 按，刘昫《唐书·韦嗣立传》：“嗣立有三子，皆知名。长曰孚，官至左司员外郎。次曰恒，开元初为砀山令，擢拜殿中侍御史，历度支左司等员外、太常少卿、给事中。二十九年，为陇右道河西黜陟使。出为陈留太守。次曰济，开元初，为鄄城、醴泉令，三迁库部员外郎。二十四年，为尚书户部侍郎，转太原尹。天宝七载，为河南尹，迁尚书左丞，出为冯翊太守。”右丞所谓给事侍郎者，正指恒、济兄弟。

东山别业： 刘昫《唐书》：“景龙三年十二月庚子，幸兵部尚书韦嗣立庄，封嗣立为逍遥公，上亲制序赋诗。”又《韦嗣立传》：“嗣立尝于骊山构营别业，中宗亲往幸焉，自制诗序，令从官赋诗，赐绢二千匹。因封嗣立为逍遥公，名其所居为清虚原幽栖谷。”《唐诗纪事》：“韦嗣立庄在骊山鹦鹉谷，中宗幸之。嗣立献食百舆及木器藤盘等物。上封为逍遥公，谷为幽栖谷，原为清虚原。中宗留诗，从臣属和，嗣立并镌于石，请张说为之序，薛稷书之。”张说《东山记》曰：“兵部尚书、同中书门下三品、修文馆大学士韦公，体含贞静，思叶幽旷。虽翊亮廊庙，而缅怀林薮。东山之曲，有别业焉。岚气入野，榛烟出谷。石潭竹岸，松斋药畹，虹泉电射，云木虚吟，恍惚疑梦，间关忘术。兹所谓丘壑夔龙，衣冠巢许。幸温泉之岁也，皇上闻而赏之，乃命掌舍设帟，金吾划次，太官载酒，奉常抱乐。停舆辇于青霭，伫翚褕于紫氛。百神朝于谷中，千官饮乎池上。缇骑环山，朱旆焰野。纵观空巷，途歌传壑。是日，即席拜公逍遥公，名其居曰清虚原幽栖谷。景移乐极，天子赋诗，皇后帝女，宫嫔邦媛，歌焉和焉，以宠德也。加以中宫敦序，谓我诸兄，引内子于重幄，见儿童于行殿，家人之礼优，《棠棣》之诗作。于是实其筐筥，下以昭忠信之献；贲其束帛，上以示慈惠之恩。朝野欢并，君臣义洽。夫飞翠华，历茨岭，至道之主也；纡紫绶，期赤松，素履之辅也。千载一时，难乎此遇。故两曜合舍，众星聚德，雅道光华，高风允塞，寒谷煦景，窍崖润色。猗欤盛事，振古未有，篆之元石，贻厥后代。”

首春： 梁元帝《纂要》：“孟春曰首春。”

休沐： 《汉书》：“张安世精力于职，休沐未尝出。”《初学记》：“休假亦曰休沐。《汉律》：吏五日得一下沐，言休息以洗沐也。”成按：唐制：十日一休沐。韦应物诗“九日驱驰一日闲”、白乐天《郡斋旬假》诗“公门日两衙，公假日三旬。衙用决簿领，旬以会亲宾”是矣。

托身： 颜延年诗：“托身侍天阙。”谢灵运诗：“托身青云上。”李周翰注：“托，寄也。”

云陛： 云陛，天子殿陛。左思《七略》：“闿甲第之广袤，建云陛之嵯峨。”

昧旦： 《左传》：“昧旦丕显。”

华轩： 潘岳诗：“优游省闼，珥笔华轩。”吕向注：“华轩，殿上曲栏也。”

霄汉： 《后汉书·仲长统传》：“则可以凌霄汉、出宇宙之外矣。”

飞翻： 王仲宣诗：“苟非鸿雕，孰能飞翻。”

顺风： 《庄子》：“广成子南首而卧，黄帝顺下风膝行而进，再拜稽首而问曰：‘闻吾子达于至道，敢问治身奈何而可以长久？’”

高阳： 《左传》：“昔高阳氏有才子八人，苍舒、塬 敳、梼戭、大临、 降、庭坚、仲容、叔达，齐圣广渊，明允笃诚，天下之民谓之八恺。”

荆山： 《杜氏通典》：“虢州湖城县有荆山，出美玉。”

璵璠： 《说文》：“璵璠，鲁之宝玉。”

文昌宫： 荀绰《晋百官表注》曰：“尚书为文昌天府，众务渊薮。”《鼠璞》：“今以六曹尚书为文昌。”成按：《晋书·天文志》：“文昌六星在北斗魁前，天之六府也。”天子六曹，尚书似之，故以“文昌”为尚书美称。

东掖垣： 成按：掖垣谓掖门之垣，唐时宣政殿前有两庑，两庑之掖门，东曰日华，日华之外则门下省；西曰月华，月华之外则中书省。《唐书》“权德舆独直两省，数旬一还舍，乃上书言：‘左右掖垣，承天子诰命，奉行详覆，各有攸司’”云云，正指门下、中书二省而言，以其皆在掖垣之侧也。中书省在西，谓之西掖垣；门下省在东，谓之东掖垣。给事中属门下省。

谒帝： 曹植诗：“谒帝承明庐。”

丘樊： 《宋书·隐逸传》：“放情江海，取逸丘樊。”谢庄《月赋》：“臣东鄙幽介，长自丘樊。”刘良注：“丘园樊篱也。”

采地： 《汉书》：“此卿大夫采地之大者也。”颜师古注：“采，官也，因官食地，故曰采地。”《尔雅》曰：“采寮，官也。”《韩诗外传》：“古者天子为诸侯受封，谓之采地。”

绮槛： 王勃《七夕赋》：“珠栊绮槛北风台，绣户雕窗南向开。”

朱门： 《演繁露》：“后世诸侯王及达官所居之屋，皆饰以朱，故号曰朱门，又曰朱邸也。”

群峰首： 谢灵运诗：“遂登群峰首，邈若升云烟。”

瀑水： 《长安志》：“唐韦嗣立构别庐于骊山凤凰原鹦鹉谷，有重崖洞壑，飞流瀑水。”

鸣玉： 《国语》：“赵简子鸣玉以相。”

列筵： 谢灵运诗：“列筵皆静寂。”李延济注：“列筵，谓四座也。”

朝暾： 谢灵运诗：“晚见朝日暾。”李周翰注：“暾日初出貌。”

飒踏： 鲍照诗：“珠履飒踏纨袖飞。”

击钟： 《左传》：“左师每食击钟。”

阳和： 《史记》：“时在中春，阳和方起。”

嘤嘤： 郑康成《毛诗笺》：“嘤嘤，两鸟声也。”扬雄《羽猎赋》：“王雎关关，鸿雁嘤嘤。”师古注：“嘤嘤，相命声也。”

延颈： 《列子》：“莫不延颈举踵而愿安利之。”

芳荪： 《说文》：“荪，香草也。”《史记索隐》：“荪草似菖蒲而无脊，生溪涧中。音孙。”谢灵运诗：“乘月听哀狖，浥露馥芳荪。”

高驾： 刘孝绰诗：“高驾何由来。”