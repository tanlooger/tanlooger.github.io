---
---
---
title: 其四
---




宫女还金屋，将眠复畏明。

入春轻衣好，半夜薄妆成。

拂曙朝前殿，玉墀① 多珮声。

【校】

①墀，《乐府诗集》作“除”。

【注】

金屋： 《汉武故事》：“胶东王数岁，长公主抱置膝上，问曰：‘儿欲得妇否？’指左右长御百馀人，皆曰‘不用’，指其女：‘阿娇好否？’笑对曰：‘若得阿娇作妇，当作金屋贮之。’”

薄妆： 宋玉《神女赋》：“嫷被服，侻薄妆。”沈约《丽人赋》：“来脱薄妆，去留馀腻。”

拂曙： 庾信《对烛赋》：“莲帐寒檠窗拂曙，筠笼熏火香盈絮。”

前殿： 成按：汉时长乐、未央、建章、甘泉诸宫皆有前殿，即正殿也。《玉海》：“周曰路寝，汉曰前殿。”

玉墀： 鲍照诗：“璇闺玉墀上椒阁，文窗绣户垂罗幕。”