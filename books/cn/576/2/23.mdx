---
---
---
title: 赠裴十迪
---




风景日夕佳，与君赋新诗。

澹然望远空，如意方支颐。

春风动百草，兰蕙生我篱。

暧暧日暖闺① ，田家来致词。

欣欣春还皋，澹澹水生陂。

桃李虽未开，荑萼满其枝② 。

请君理还策，敢告将农时。

【校】

①《文苑英华》作“暧暧闺日暖”。

②萼，《文苑英华》作“英”；其，顾元纬本、凌本俱作“芳”。

【注】

日夕佳： 陶潜诗：“山气日夕佳。”

如意： 《释氏要览指归》云：“如意，古之爪杖也。或骨角竹木刻作手指，爪柄可长三尺许。或脊有痒，手所不到，用以搔爪，如人之意，故曰‘如意’。”成尝问译经三藏通梵大师清沼、字学通慧大师云胜，皆云：“如意之制，盖心之表也，故菩萨皆执之，状如云叶，又如此方篆书‘心’字，故若局爪杖者，只如文殊亦执之，岂欲搔痒也？”又云：“今讲僧尚执之，多私记节文祝词于柄，备于忽忘，要时手执目对，如人之意，故名‘如意’。如俗官之手板，备于忽忘，名‘笏’也。”若齐高祖赐隐士明僧绍竹根如意，梁武帝赐昭明太子木犀如意，石季伦、王敦皆执铁如意，此必爪杖也。因斯而论，则有二如意，盖名同而用异焉。

皋： 李奇《汉书》注：“皋，水边淤地也。”

澹澹： 《高唐赋》：“溃澹澹而并入。”李善注：“澹澹，平满貌。”

还策： 策，杖也。《南史·褚伯玉传》：“望其还策之日，蹔纡清尘。”