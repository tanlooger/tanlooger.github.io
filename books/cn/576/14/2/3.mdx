---
---
---
title: 其三
---




一身能擘两彫弧，

虏骑千重只似无。

偏坐金鞍调白羽，

纷纷射杀五单于。①

【校】

①《乐府诗集》：“擘”作“臂”，“重”作“群”。

【注】

擘： 颜师古《汉书》注：“今之弩，以手张者曰擘张，以足蹋者曰蹶张。”

彫弧： 《玉篇》：“弧，木弓也。”彫弧，谓有彫画之弧。

白羽： 《上林赋》：“弯蕃弱，满白羽。”文颖注：“以白羽羽箭，故言白羽也。”鲍照诗：“留我一白羽。”李善注：“白羽，矢名。《国语》曰：‘吴素甲白羽之矰，望之如荼。’”

五单于： 《汉书·宣帝纪》：“匈奴虚闾权渠单于病死。右贤王屠耆堂代立。骨肉大臣立虚闾权渠单于子为呼韩邪单于，击杀屠耆堂。诸王并自立，分为五单于，更相攻击，死者以万数。”