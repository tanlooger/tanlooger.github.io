---
---
---
title: 送王尊师归蜀中拜扫
---



送王尊师归蜀中拜扫①


大罗天上神仙客，

濯锦江头花柳春。

不为碧鸡称使者，

惟令白鹤报乡人。

【校】

①二顾本俱无“拜扫”字。

【注】

大罗天： 《云笈七签》：“最上一天，名曰大罗。在元都玉京之上，紫微金阙，七宝骞树，麒麟狮子化生其中。三世天尊治在其内。”

濯锦江： 《太平寰宇记》：“濯锦江，即蜀江水。至此濯锦，锦彩鲜润于他水，故曰‘濯锦江’。”《九域志》：“笮桥江水，亦名濯锦江。俗云：‘以此水濯锦鲜明。’”

碧鸡： 《汉书·郊祀志》：“或言益州有金马、碧鸡之神，可醮祭而致，于是遣谏大夫王褒使持节而求之。”如淳注：“金形似马，碧形似鸡。”《水经注》：“蜻蛉县有禺同山，其山神有金马、碧鸡，光景儵忽，民多见之。汉宣帝遣谏大夫王褒祭之，欲致其鸡、马。褒道病而卒，是不果焉。故左太冲《蜀都赋》曰：‘金马骋光而绝影，碧鸡儵忽而耀仪。’王褒《碧鸡颂》曰：‘持节使者，敬移金精神马，彯彯碧鸡。归来归来！汉德无疆，黄龙见兮白虎仁，归来归来！可以为伦归来翔兮，何事南荒也。’”

白鹤： 《搜神后记》：“丁令威，本辽东人。学道于灵虚山。后化鹤归辽，集城门华表柱。时有少年举弓欲射之，鹤乃飞徘徊空中而言曰：‘有鸟有鸟丁令威，去家千年今来归。城郭如故人民非，何不学仙家累累。’遂高上冲天。”