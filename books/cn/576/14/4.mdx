---
---
---
title: 赠裴旻将军
---




腰间宝剑七星文，

臂上琱弓百战勋。

见说云中擒黠虏，

始知天上有将军。

【注】

裴旻： 《唐书》：“裴旻尝与幽州都督孙佺北伐，为奚所围。旻舞刀立马上，矢四集，皆迎刀而断。奚大惊，引去。后以龙华军使守北平。北平多虎，旻善射，一日得虎三十一。休山下，有老父曰：‘此彪也。稍北有真虎，使将军遇之，且败。’旻不信，怒马趋之，有虎出丛薄中，小而猛，据地大吼，旻马辟易，弓矢皆坠，自是不复射。”李翰《裴旻将军射虎图赞叙》：“开元中，山戎寇边，玄宗命将军守北平州，且充龙华军使以捍蓟之北门。公尝率偏军横绝漠，策匹马，陷重围，摇辘轳，而百万洞开，驰槖驼，而沙场一扫。声振北狄，气慴东胡，胡人皆服艺，畏威不敢南牧。愿充麾下者五百馀人。”

七星： 《吴越春秋》：“子胥乃解百金之剑以与渔者：‘此吾前君之剑，中有七星，价值百金。’”孔稚珪诗：“文犀六属铠，宝剑七星光。”吴均诗：“刀含四尺影，剑抱七星文。”

琱弓： 张衡《东京赋》：“彫弓斯彀。”薛综注：“彫弓，谓有刻画也。古‘彫’字亦作‘琱’，如《汉书·郊祀志》之‘琱戈’、《贡禹传》之‘琱墙’、《抱朴子》之‘琱辇’，其义一也。”

黠虏： 《后汉书·伏湛传》：“黠虏困迫，必求其助。”