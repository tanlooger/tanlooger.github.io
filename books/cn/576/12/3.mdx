---
---
---
title: 送秘书晁监还日本国并序
---



并序 ①


舜觐群后，有苗不服② ；禹会诸侯，防风后至。动干戚之舞，兴斧钺之诛，乃贡九牧之金，始颁五瑞之玉。我开元天地大宝圣文神武应道皇帝，大道之行，先天布化，乾元广运，涵育无垠。若华为东道之标，戴胜为西门之候，岂甘心于邛杖？非征贡于苞茅。亦由呼韩来朝，舍于蒲陶之馆；卑弥遣使，报以蛟龙之锦。牺牲玉帛，以将厚意；服食器用，不宝远物。百神受职，五老告期，况乎戴发含齿，得不稽颡屈膝？海东国日本为大，服圣人之训，有君子之风。正朔本乎夏时，衣裳同乎汉制。历岁方达，继旧好于行人；滔天无涯，贡方物于天子。司仪加等，位在王侯之先；掌次改观，不居蛮夷之邸。我无尔诈，尔无我虞。彼以好来，废关弛禁。上敷文教③ ，虚至实归，故人民杂居，往来如市。晁司马④ 结发游圣，负笈辞亲，问礼于老聃，学《诗》于子夏。鲁借车马，孔丘遂适于宗周；郑献缟衣，季札始通于上国。名成太学，官至客卿。必齐之姜，不归娶于高国；在楚犹晋，亦何独于由余？游宦三年，愿以君羮遗母；不居一国，欲其昼锦还乡。庄舄既显而思归，关羽报恩而终去。于是驰首北阙，裹足东辕⑤ 。箧命赐之衣，怀敬问之诏。金简玉字，传道经于绝域之人；方鼎彜樽，致分器于异姓之国。琅邪台上，回望龙门；碣石馆前，夐然鸟逝。鲸鱼喷浪，则万里倒回；鹢首乘云，则八风却走。扶桑若荠，郁岛如萍⑥ 。沃白日而簸三山，浮苍天而吞九域。黄雀之风动地，黑蜃之气成云。淼不知其所之，何相思之可寄？嘻！去帝乡之故旧，谒本朝之君臣。咏七子之诗，佩两国之印。恢我王度，谕彼蕃臣。三寸犹在，乐毅辞燕而未老，十年在外；信陵归魏而逾尊，子其行乎！余赠言者。

积水不可极，安知沧海东？

九州何处远⑦ ，万里若乘空？

向国惟看日，归帆但信风⑧ 。

鳌身映天黑，鱼眼射波红⑨ 。

乡树扶桑外，主人孤岛中。

别离方异域，音信若为通。

【校】

①还，《极玄集》、《文苑英华》、《唐诗正音》俱作“归”。又《极玄集》、《唐诗品汇》俱无“国”字。

②服，一本作“格”。

③上，顾元纬本作“止”。

④晁，旧本作“朝”，盖古字朝、晁通用故也。顾元纬以“朝”字为误，真误矣。

⑤驰，一本作“稽”；裹，一本作“里”，俱非。

⑥萍，一本作“浮”。

⑦远，《极玄集》作“所”。

⑧帆，一作“途”。

⑨鱼，一作“蜃”。

【注】

秘书监： 《唐书·百官志》：“秘书省监一人，从三品；少监二人，从二品上。”

晁监： 《唐书·日本传》：“长安元年，遣朝臣真人粟田贡方物。开元初，粟田复朝，请从诸儒授经，诏四门助教赵玄默即鸿胪寺为师，献大幅布为贽，悉赏物贸书以归。其副朝臣仲满慕华不肯去，易姓名曰朝衡，历左补阙，仪王友，多所该识，久乃还。天宝十二载，朝衡复入朝，上元中，擢左散骑常侍、安南都护。”

日本： 《唐书》：“日本，古倭奴也。去京师万四千里，直新罗东南，在海中，岛而居，东西五月行，南北三月行。国无城郭，联木为栅落，以草茨屋。左右小岛五十馀，皆自名国，而臣附之。后稍习夏音，恶倭名，更号日本。使者自言，国近日所出，以为名。或云日本乃小国，为倭所并，故冒其号。使者不以情，故疑焉。”

有苗： 《韩非子》：“当舜之时，有苗不服，禹将伐之。舜曰：‘不可。上德不厚而行武，非道也。’乃修教三年，执干戚舞，有苗乃服。”

防风： 《博物志》：“禹平天下，会诸侯会稽之野，防风氏后到，杀之。”

九牧金： 《左传》：“昔夏之方有德也，远方图物，贡金九牧，铸鼎象物。”

五瑞玉： 《尚书》“辑五瑞”孔颖达《正义》：“《周礼·典瑞》云：‘公执桓圭，侯执信圭，伯执躬圭，子执谷璧，男执蒲璧。’是圭璧为五等之瑞，诸侯执之以为王者瑞信，故称‘瑞’也。”

尊号： 刘昫《唐书·玄宗本纪》：天宝八载闰六月丙寅，“群臣上皇帝尊号为开元天地大宝圣文神武应道皇帝”。

先天： 《周易》：“先天而天弗违，后天而奉天时。”

广运： 《尚书·大禹谟》“帝德广运”孔安国《传》：“广谓所覆者大，运谓所及者远。”

涵育： 《宋书·顾姸 之传》：“夫圣人虚怀 [1] 以涵育，凝明以洞照。”

无垠： 屈原《九章》：“穆渺渺之无垠。”《广韵》：“垠，岸也。”

苦垂： 苦垂，未详，徐宗伯《全唐诗录》作“若华”。成按：《大荒北经》：“泂野之山有赤树，青叶赤华，名曰若木。”郭璞注：“生昆仑西附西极，其花光赤下照地。”非东方之木，疑非是。

标： 郭璞《江赋》：“峨嵋为泉阳之揭，玉垒作东别之标。”李善注：“标，表也。”

戴胜： 《山海经·西山经》：“玉山，是西王母所居也。西王母其状如人，豹尾虎齿而善啸，蓬发戴胜，是司天之厉及五残。”郭璞注：“胜，玉胜也，音庞。”又《大荒西经》：“昆仑之丘有人戴胜，虎齿，有豹尾，穴处，名曰西王母。”

候： 《后汉书·百官志》：“门有门候。”《三辅黄图》：“汉城门皆有候，门候主候时、谨启闭也。”

邛杖： 《史记》：“博望侯张骞使大夏来，言居大夏时，见蜀布、邛竹杖，使问所从来，曰：‘从东南身毒国，可数千里，得蜀贾人市。’或闻邛西可二千里有身毒国。骞因盛言大夏在汉西南，慕中国，患匈奴隔其道，诚通蜀，身毒国道便近，有利无害。于是天子乃令王然于、柏始昌、吕越人等，使间出西夷西，指求身毒国。”《正义》曰：“邛都邛山出此竹，因名邛竹。节高实中，或寄生，可为杖。”

包茅： 《左传》：“齐侯以诸侯之师伐楚，楚子使与师言，管仲对曰：‘尔贡包茅不入，王祭不供，无以缩酒，寡人是征。’”杜预注：“包，裹束也。茅，菁茅也。束茅而灌之以酒为缩酒。”

蒲陶馆： 《汉书》：“元寿二年，单于来朝，上以太岁厌胜所在，舍之上林苑蒲陶宫。”成按：此是乌珠留单于事，非呼韩邪，盖误用也。

卑弥： 《魏志》：“倭国乱，相攻伐历年，乃共立一女子为王，名曰卑弥呼，事鬼道，能惑众。景初二年六月，倭女王遣大夫难升米等诣郡，求诣天子朝献。其年十二月，诏书报倭女王曰：‘制诏亲魏倭王卑弥呼：带方太守刘夏遣使送汝大夫难升米、次使都市牛利奉汝所献男生口四人，女生口六人，班布二匹二丈，以到。汝所在逾远，乃遣使贡献，是汝之忠孝，我甚哀汝。今以绛地交龙锦五匹、绛地绉粟罽十张、蒨绛五十匹、绀青五十匹，答汝所献贡直。’”

不宝远物： 《尚书·旅獒》：“不宝远物，则远人格。”

百神受职： 《礼记》：“故礼行于郊，而百神受职焉。”孔颖达《正义》：“百神，天之群神也。王郊天备礼，则星辰不忒，故云受职。”

五老： 沈约《宋书》：“尧率舜等升首山，遵河渚。有五老游焉，盖五星之精也。相谓曰：‘《河图》将来告帝以期，知我者重瞳黄姚。’五老因飞为流星，上入昴。”

戴发含齿： 《列子》：“有七尺之骸，手足之异，戴发含齿，倚而趋者，谓之人。”

王侯先： 《汉书·匈奴传》：“呼韩邪单于朝天子于甘泉宫，汉宠以殊礼，位在诸侯王上，赞谒称臣而不名。”

掌次： 《周礼·掌次》：“掌王次之法，以待张事。王大旅上帝，则张毡案，设皇邸。朝日、祀五帝，则张大次、小次，设重帟重案，合诸侯亦如之。师田，则张幕，设重帟重案。诸侯朝觐会同，则张大次、小次。”

蛮夷邸： 《后汉书·西域传》：“传送京师，县蛮夷邸。”章怀太子注：“蛮夷皆置邸以居之，若今鸿胪寺也。”《三辅黄图》：“蛮夷邸，在长安城内藁街。”

尔诈我虞： 《左传》：“宋及楚平，华元为质。盟曰：‘我无尔诈，尔无我虞。’”

文教： 《禹贡》：“三百里揆文教，二百里奋武卫。”

问礼： 《家语》：“孔子问礼于老聃，访乐于苌弘。”

学诗： 《家语》：“卜商，卫人，字子夏。习于《诗》，能通其义，以文学著名。”

鲁借车马： 《家语》：“孔子谓南宫敬叔曰：‘吾闻老聃博古知今，通礼乐之原，明道德之归，则吾师也。今将往矣。’对曰：‘谨受命。’遂言于鲁君曰：‘孔子将适周，观先王之遗制，考礼乐之所极，斯大业也，君曷以乘资之，臣请与往。’公曰：‘诺。’与孔子车一乘，马二匹，竖子侍御，敬叔与俱至周。”

缟衣： 《左传》襄二十九年：“吴公子札聘于郑，见子产，如旧相识。与之缟带，子产献纻衣焉。”“缟衣”字疑误。

上国： 《左传》昭二十七年：“吴子使延州来季子聘于上国。”孔颖达《正义》：“服虔云：‘上国，中国也。盖以吴辟在东南，地势卑下，中国在其上，流故谓中国为上国也。’下云‘遂聘于晋’，则上国之言不包晋矣，当总谓宋、卫、陈、郑之徒为上国耳。”

齐姜： 《诗》：“岂其娶妻，必齐之姜。”

娶高国： 《左传》：“齐侯伐晋夷仪。敝无存之父将室之，辞，以与其弟，曰：‘此役也不死，反必娶于高、国。’”杜预注：“高氏、国氏，齐贵族也。无存欲必有功，还取卿相之女。”

在楚犹晋： 《左传》：“苟有寡君，在楚犹在晋也。”

由余： 《史记》：“戎王使由余于秦。由余，其先晋人也，亡入戎，能晋言。闻穆公贤，故使由余观秦。秦穆公退而问内史廖曰：‘孤闻邻国有圣人，敌国之忧也。今由余贤，寡人之害，将奈之何？’内史廖曰：‘戎王处僻匿，未闻中国之声。君试遗其女乐，以夺其志；为由余请，以疏其间；留而莫遣，以失其期。戎王怪之，必疑由余。君臣有间，乃可虏也。且戎王好乐，必怠于政。’缪公曰：‘善。’因与由余曲席而坐，传器而食，问其地形与其兵势尽詧，而后令内史廖以女乐二八遗戎王。戎王受而悦之，终年不还。于是秦乃归由余。由余数谏不听，穆公又数使人间要由余，由余遂去降秦。”

遗母： 《左传》：“颍考叔为颍谷封人，有献于公。公赐之食。食舍肉，公问之，对曰：‘小人有母，皆尝小人之食矣，未尝君之羮，请以遗之。’”

不居一国： 《汉书》：“贤者不独居一国，范蠡遍游天下，由余去戎入秦。”

昼锦： 《前汉纪》：“朱买臣拜会稽太守，上谓之曰：‘富贵不归故乡，如衣锦夜行。今还故乡，富贵于子何如？’买臣顿首谢上。”

庄舄： 《史记》：“越人庄舄仕楚执珪，有顷而病。楚王曰：‘舄，故越之鄙细人也，今仕楚执珪，贵富矣，亦思越不？’中谢对曰：‘凡人之思故，在其病也。彼思越则越声，不思越则楚声。’使人往听之，犹尚越声也。”

关羽： 《三国志》：“曹公擒关羽以归，拜为偏将军，礼之甚厚，而察其心神无久留之意，谓张辽曰：‘卿试以情问之。’既而辽以问羽，羽叹曰：‘吾极知曹公待我厚，然吾受刘将军厚恩，誓以共死，不可背之。吾终不留，吾要当立效以报曹公乃去。’及羽杀颜良，曹公知其必去，重加赏赐。羽尽封其所赐，拜书告辞，而奔先主于袁军。”

裹足： 《后汉书·郅恽传》：“君不授骥以重任，骥亦俛首裹足而去耳。”

敬问诏： 《汉书》：“孝文前六年，遗匈奴书曰：‘皇帝敬问匈奴大单于无恙。’”

金简玉字： 《吴越春秋》：“禹登宛委山，发金简之书，案金简玉字，得通水之理。”

方鼎： 《左传》：“晋侯赐子产莒之二方鼎。”孔颖达《正义》曰：“服虔云：‘鼎三足则圆，四足则方。’”

彜樽： 《国语》：“出其尊彜。”韦昭解：“尊、彜皆受酒之器。”《尚书叙》：“武王既胜殷，邦诸侯，班宗彜，作《分器》。”孔安国《传》：“赋宗庙彜器酒樽赐诸侯。”孔颖达《正义》：“《周礼》有司尊彜之官，郑云：‘彜亦尊也。郁鬯曰彜。彜，法也，言为尊之法正。’然则盛鬯者为彜，盛酒者为尊，皆祭宗庙之酒器也。”

琅琊台： 《山海经》：“琅琊台在渤海间，琅琊之东。”郭璞注：“今琅琊在海边，有山嶣獆 特起，状如高台，此即琅琊台也。”《史记正义》：“琅琊山在密州东南百三十里，琅琊台在山上。”《水经注》：“琅琊，山名也，越王句践之故国也。句践并吴，欲霸中国，徙都琅琊。秦始皇二十六年，灭齐以为郡。城即秦王之所筑也。遂登琅琊大乐之〔山〕，作层台于其上，谓琅琊台。台在城东南十里，孤立特显，出于众山，上下周二十馀里，傍滨巨海。秦王乐之，因留三月，乃徙黔首三万户于琅琊山下，复十二年。所作台基三层，层高三丈，上级平敞，方二百馀步，高五里。刊石立碑，纪秦功德。”《舆地广记》：“越王句践欲霸中国，徙都琅琊，起观台于山，周七里，以望东海。”

龙门： 高诱《淮南子》注：“龙门，河之隘也，在左冯翊。”《太平寰宇记》：“龙门山，在同州韩城县北五十里，《禹贡》所谓‘导河积石，至于龙门’。《三秦记》云：‘河津一名龙门，外悬泉而两旁有山，川陆不通，鱼鳖莫上，故江河大鱼有暴腮龙门之困。’”

碣石： 《水经注》：“濡水又东南至累县碣石山。文颖曰：碣石在辽西累县，王莽之选武也。累县并属临渝，王莽更临渝为凭德。《地理志》曰：大碣石山在右北平骊城县西南，王莽改曰碣石也。汉武帝亦尝登之，以望巨海，而勒其石于此。今枕海有石如甬道数十里，当山顶有大石如柱形，往往而见，立于巨海之中，潮水大至〔则隐〕，及潮波退，不动不没，不知深浅，世名之天桥柱也。状若人造，要亦非人力所就，韦昭亦指此以为碣石也。”《舆地广记》：“平州石城县有《禹贡》碣石山，秦皇、汉武皆登之，以望巨海。其石碣然而立在海旁，故名之。《晋太康地志》云：‘秦筑长城，所起于碣石，在今高丽界，非此碣石也。’”王应麟《通鉴地理通释》：“碣石，在平州石城县西南，汉右北平郡骊城县，碣然而立在海旁。其山昔在河口海滨，历世既久，为水所渐，沦入于海，去岸五百馀里。《禹贡》：‘夹右碣石，入于河。’《山海经》：‘碣石之山，绳水出焉。’注《水经》曰：‘今在辽西临渝县南水中，秦皇刻碣石门登之，以望巨海。’《通典》：‘碣石山在汉乐浪郡遂城县，长城起于此山。长城东截辽水而入高丽，遗趾犹存。’”

鸟逝： 木华《海赋》：“望涛远决，冏然鸟逝。”

鲸鱼： 《古今注》：“鲸鱼者，海鱼也。大者长千里，小者数十丈。一生数万子，常以五月、六月就岸边生子，至七、八月，导从其子还大海中。鼓浪成雷，喷沫为雨，水族惊畏皆逃匿，莫敢当者。其雌曰鲵，大者亦长千里，眼为明月珠。”

鹢首： 《淮南子》：“龙舟鹢首，浮吹以娱。”高诱注：“鹢，大鸟也。画其像着船头，故曰鹢首也。”

八风： 《淮南子》：“何谓八风？东北曰炎风，东方曰条风，东南曰景风，南方曰巨风，西南曰凉风，西方曰掬 风，西北方曰丽风，北方曰寒风。”

扶桑： 《十洲记》：“扶桑在碧海之中，地方万里。上有太帝宫，太真东王父所治处。地多林木，叶皆如桑。又有椹树，长者数千丈，大二千馀围。树两两同根偶生，更相依倚，是以名为扶桑。仙人食其椹，而一体皆作金光色，飞翔空玄。其树虽大，其叶椹故如中夏之桑也。但椹稀而色赤，九千岁一生实耳，味绝甘香美。”《南史》：“扶桑国者，齐永元元年，其国沙门慧深来至荆州，说云：‘扶桑在大汉国东二万馀里，地在中国之东，其上多扶桑木，故以为名。扶桑叶似桐，初生如笋，国人食之。实如梨而赤，绩其皮为布，以为衣，亦以为锦。’”

若荠： 《颜氏家训》：“《罗浮山记》云：‘望平地，树如荠。’戴暠诗：‘今上关山望，长安树如荠。’”薛道衡诗：“遥原树若荠，远水舟如叶。”

郁岛： 《水经注》：“东北海中有大洲，谓之郁洲。《山海经》所谓郁山在海中者也，言是山自苍梧徙此云。山上犹有南方草木，今郁州治，故崔季珪之叙《述初赋》言‘郁州者，故苍梧之山也。心悦而怪之。闻其上有仙人石室也，乃往观。见一道人，独处休休然，不谈不对，顾非己及也。’即其赋所云‘吾夕济于郁洲’者也。”《太平寰宇记》：“海州东海县，本秦末田横所保郁洲，亦曰郁州，亦谓之田横岛，为赣榆县之地。宋泰始六年失淮北，于郁洲上侨立青州，即此地。”《一统志》：“淮安府海州朐山东北。海中有大洲，谓之郁洲，又名郁州，一名郁州山，一名苍梧山，或云昔从苍梧飞来。”

九域： 李善《文选》注：“《韩诗》云：‘方命厥后，奄有九域。’薛君曰：九域，九州也。”

黄雀风： 周处《风土记》：“六月则有东南长风，俗名黄雀长风。时海鱼变为黄雀，因为名也。”

蜃气： 《埤雅》：“蜃形似蛇而大，腰以下鳞尽逆，一曰状似螭龙，有耳有角，背鬛作红色，嘘气成楼台，望之丹碧隐然，如在烟雾。高鸟倦飞，就之以息。喜且至，气辄吸之而下，今俗谓之蜃楼，将雨即见。《史记》曰‘海旁蜃气成楼台，广野气成宫阙’，即此是也。”

七子诗： 魏文帝《典论》：“今之文人，鲁国孔融、广陵陈琳、山阳王粲、北海徐幹、陈留阮瑀、汝南应玚、东平刘桢，斯七子者，于学无所遗，于辞无所假，咸自以骋骐骥于千里，仰齐足而并驰。”

王度： 《左传》：“思我王度，式如玉，式如金。”

乐毅： 《战国策》：“昌国君乐毅为燕昭王合五国之兵而攻齐，下七十馀城，尽郡县之以属燕。三城未下，而燕昭王死。惠王即位，用齐人反间，疑乐毅，而使骑劫代之将。乐毅奔赵，赵封以为望诸君。”

信陵： 《史记·信陵君列传》：“公子留赵十年不归。秦闻公子在赵，日夜出兵东伐魏。魏王患之，使使往请公子。公子归，救魏。魏王见公子，相与泣，而以上将军印授公子，公子遂将。率五国之兵，破秦军于河外，走蒙骜。遂乘胜逐秦军至函谷关，抑秦兵，秦兵不敢出。当是时，公子威震天下。”

积水： 《荀子》：“积土而为山，积水而为海。”

鳌： 《楚辞章句》：“鳌，大龟也。”

[1] 虚怀，《宋书·顾姸 之传》作“怀虚”。