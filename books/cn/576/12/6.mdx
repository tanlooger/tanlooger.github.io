---
---
---
title: 送李太守赴上洛
---




商山包楚邓，积翠蔼沉沉。

驿路飞泉洒，关门落照深。

野花开古戍，行客响空林。

板屋春多雨，山城昼欲阴。

丹泉通虢略，白羽抵荆岑。

若见西山爽，应知黄绮心。

【注】

上洛： 按《唐书·地理志》：商州上洛郡属关内道。

楚邓： 《太平寰宇记》：商州“东至邓州七百里”。

关门： 《南都赋》：“是以关门反距，汉德久长。”《水经注》：“《晋地道记》曰：峣关当上洛县西北。”《括地志》：“故武关在商州商洛县东九十里。”《唐书·地理志》：商州上洛郡商洛县东有武关。

板屋： 《诗》：“在其板屋。”

丹泉： 《水经》：“丹水出京兆上洛县西北冢岭山，东南过其县南，又东南过商县南，又东南至于丹水县，入于汋。”《一统志》：“丹水出商县竹山，东流入河南界。”

虢略： 《左传》：“东尽虢略。”孔颖达《正义》云：“虢略，虢之境界也。”《后汉书·郡国志》：弘农郡“陆浑西有虢略地”。《太平寰宇记》：商州“北至虢州四百里”。

白羽： 杜预《左传》注：“析，楚邑，一名白羽，今南乡析县。”《水经注》：“淅水又东径淅县故城北，盖《春秋》之白羽也。”《舆地广记》：“邓州内乡县，本楚之白羽邑，《春秋》昭十八年‘许迁于白羽’，后改为析；汉属弘农郡，后汉属南阳郡；晋属顺阳郡，后曰西淅，置淅阳郡；后周改曰中乡；隋改中乡曰内乡，属淅阳郡；唐属邓州。”

荆岑： 王粲《登楼赋》：“蔽荆山之高岑。”李善注：“《汉书》：临沮县荆山在东北也。”

西山爽： 《世说》：“王子猷作桓车骑参军，桓谓王曰：‘卿在府久，比当相料理。’初不答，直高视，以手板拄颊，云：‘西山朝来，致有爽气。’”

黄绮： 《高士传》：“四皓者，皆河内轵人也，或在汲。一曰东园公，二曰甪里先生，三曰绮里季，四曰夏黄公，皆修道洁己，非义不动。秦始皇时，见秦政虐，乃退入蓝田山，而作歌曰：‘莫莫高山，深谷逶迤。晔晔紫芝，可以疗饥。唐虞世远，吾将何归？驷马高盖，其忧甚大。富贵之畏人，不如贫贱之肆志。’乃共入商雒，隐地肺山，以待天下定。及秦败，汉高闻而征之，不至。深自匿终南山，不能屈己。”陶潜诗：“咄咄俗中愚，且当从黄绮。”

成按：诗中复二“泉”字、三“山”字，凡十二见地形，竟无太守意。古人不以为病，李于鳞选唐诗，去取极刻，亦登此首，则诗之所尚，概可知矣。彼吹毛索垢者，必执一例以绳古人之诗，又安能得佳构于牝牡骊黄之外哉？