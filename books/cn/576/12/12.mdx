---
---
---
title: 春日直门下省早朝
---




骑省直明光，鸡鸣谒建章。

遥闻侍中佩，暗识令君香① 。

玉漏随铜史② ，天书拜夕郎③ 。

旌旗映阊阖，歌吹满昭阳。

官舍梅初紫，宫门柳欲黄。

愿将迟日意，同与圣恩长。

【校】

①君，《文苑英华》作“公”。

②随，《文苑英华》作“催”。

③拜，《文苑英华》作“问”。

【注】

【原注】 时为左补阙。

门下省： 《雍录》：“按《六典》，宣政殿前有两庑，两庑各自有门。其东曰日华，日华之东则门下省也，以其地居殿庑之左，故又曰左省也。凡两省官系衔以左者，如左散骑、左谏议、给事中皆其属也。西廊有门曰月华，月华之西即中书省也，凡系衔为右者，如右谏议、右常侍、中书舍人则其属也。故东西两省皆有骑省，为其各分左右，而常侍亦分左右也。”

骑省： 谓散骑之省，出潘岳《秋兴赋序》。唐时两省皆有散骑常侍，故亦谓之“骑省”。

侍中佩： 《宋书·礼志》：“侍中、左右常侍皆佩水苍玉。”《古今注》：“汉末丧乱，玉佩之法绝而不传。魏侍中王粲识古佩法，始更制焉。”

令君香： 《艺文类聚》：“《襄阳记》曰：荀令君至人家，坐处三日香。”

铜史： 陆倕《新漏刻铭》：“铜史司刻，金徒抱箭。”李善注：“张衡《漏水转浑天仪制》曰：盖上又铸金铜仙人，居左壶，为胥徒，居右壶，皆以左手抱箭，右手指刻，以别天时早晩。”

夕郎： 见十卷“琐闱”注中。

歌吹： 梁徐（俳） 〔悱〕妻刘氏诗：“况复昭阳近，风传歌吹声。” [1]

迟日： 《诗》：“春日迟迟。”毛苌《传》云：“迟迟，舒缓也。”孔颖达《正义》云：“迟迟者，日长而暄之意，故为舒缓。计春秋漏刻多少正等，而秋言凄凄，春言迟迟者，阴阳之气感人不同。张衡《西京赋》云：‘人在阳则舒，在阴则惨。’然则人遇春暄，则四体舒泰，春觉昼景之稍长，谓日行迟缓，故以迟迟言之。及遇秋景，四体褊燥，不见日行急促，惟觉寒气袭人，故以凄凄言之。凄凄是凉，迟迟是暄，二者观文似同，本意实异也。”

[1] 此二句出自《玉台新咏》中《和婕妤怨》诗。清纪容舒《玉台新咏考异》云：“案，《乐府诗集》此首及下一首均作王叔英妻，《玉台》旧本亦必如是，后人因《艺文类聚》载此首为徐悱妻，遂改题此首为令娴，而未检前之已见耳。”