---
---
---
title: 春过贺遂员外药园
---




前年槿篱故，今作药栏成① 。

香草为君子，名花是长卿。

水穿盘石透，藤系古松生。

画畏开厨走② ，来蒙倒屣迎。

蔗浆菰米饭，蒟酱露葵羮。

颇识灌园意，於陵不自轻。

【校】

①今，顾元纬本、凌本俱作“新”。

②画，一作“书”。走，一作“去”。

【注】

药园： 唐李华《贺遂员外药园小山池记》：“贺遂公，衣冠之鸿鹄，执宪起草，不尘其心，梦寐以青山白云为念。庭际有砥砺之材，础礩之璞，立而像之衡巫，堂下有畚锸之坳，圩塓之凹，陂而象之江湖。种竹艺药，以佐正性，华实相蔽，百有馀品。凿井引汲，伏源出山，声闻池中，寻窦而发，泉跃波转而盈沼，支流脉散而满畦。一夫蹑轮而三江逼户，十指攒石而群山倚蹊。智与化侔，至人之用也。其间有书堂琴轩，置酒娱宾。卑痺而敞若云天，寻丈而豁如江汉。以小观大，则天下之理尽矣。心目所自，不忘乎赋情遣辞，取兴兹境，当代文士，目为诗园。道在抑末敦元，可以扶教。赵郡李华举其略而记之。”

槿篱： 沈约诗：“槿篱疏复密。”《通志略》：“木槿，人多植庭院间，亦可作篱，故谓之槿篱。”

香草： 《楚辞章句》：“《离骚》之文，依《诗》取兴，引类譬喻。故善鸟香草，以配忠贞；恶禽臭物，以比谗侫；灵修美人，以嫓于君；宓妃佚女，以譬贤臣；虬龙鸾凤，以托君子；飘风云霓，以为小人。”

长卿： 谓司马长卿也，喻风流艳丽之意。白乐天《东亭》诗云“绿树为闲客，红蕉当美人”，亦是此意。或谓是草中之徐长卿，盖本萧子云赋“长卿晚翠，简子秋红”之句而云然。成按：《蜀本草》：“徐长卿生下湿川泽之间，苗似小麦，两叶相对。三月苗青，七月、八月着子，似萝摩子而小，九月苗黄，十月凋。”初非奇英珍草，与名花意不贯。

开厨： 《晋书》：“顾恺之尝以一厨画糊题其前，寄桓玄，皆其深所珍惜者。玄乃发其厨后，窃取画，而缄闭如旧以还之，绐云未开。恺之见封题如初，但失其画，直云妙画通灵，变化而去，亦犹人之登仙，了无怪色。”《南史》：“时有高平郗绍作《晋中兴书》，数以示何法盛。法盛有意图之，绍不与。至书成，在斋内厨中，法盛诣绍，绍不在，直入窃书。绍还失之，无复兼本，于是遂行何书。”是书、画二者皆有开厨失去之事，愚意究以“画”字为是。

蒟酱： 《史记》：“使番阳令唐蒙风指晓南越。南越食蒙蜀枸酱。”裴骃《集解》：“徐广曰：‘枸，一作“蒟”，音寠。’骃按：《汉书音义》曰：‘枸木似榖树，其叶似桑叶。用其叶作酱酢，美，蜀人以为珍味。’”《索隐》曰：“按：晋灼枸音矩。刘德云：‘枸树如桑，其椹长二三寸，味酢，取其实以为酱，美。’”小颜云：“枸者缘木而生，非树也。今蜀土家出枸，实不长二三寸，味辛似姜，不酢，刘说非也。”《广志》云：“枸色黑，味辛，下气消谷。”刘渊林《蜀都赋》注：“蒟酱缘树而生，其子如桑椹，熟时正青，长二三寸，以蜜藏而食之，味香，温调五脏。”《南方草木状》：“蒟酱，荜茇也。生于蕃国者大而紫，谓之荜茇；生于番禺者小而青，谓之蒟焉。可以为食，故谓之酱焉。交阯、九真人家多种，蔓生。”