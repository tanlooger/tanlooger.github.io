---
---
---
title: 和贾舍人早朝大明宫之作
---




绛帻鸡人送晓筹① ，尚衣方进翠云裘。

九天阊阖开宫殿② ，万国衣冠拜冕旒。

日色才临仙掌动③ ，香烟欲傍衮龙浮。

朝罢须裁五色诏，珮声归向凤池头④ 。

【校】

①送，《唐诗鼓吹》、《唐诗品汇》俱作“报”。

②天，《文苑英华》作“重”。

③色，《瀛奎律髓》作“影”。

④向，凌本、《瀛奎律髓》、《唐诗品汇》俱作“到”。

【注】

大明宫： 《长安志》：“大明宫在禁苑之东南，南接京城之北面，西接宫城之东北隅。南北五里，东西三里。贞观八年，置为永安宫城。九年，改曰大明宫，以备太上皇清暑。百官献赀财以助役。龙朔三年，大加兴造，号曰蓬莱宫。咸亨元年，改曰含元宫，寻复大明宫。初，高宗命司农少卿梁孝仁制造此宫，北据高原，南望爽垲，每天晴日朗，南望终南山如指掌，京城坊市街陌，俯视如在槛内，盖甚高爽也。”

绛帻： 《汉官仪》：“宫中舆台并不得畜鸡，夜漏未明三刻鸡鸣，卫士候于朱雀门外，着绛帻，专传鸡唱。”

鸡人： 《周礼》：“鸡人夜嘑旦以嘂百官。”

尚衣： 《唐书·百官志》：“尚衣局奉御二人，直长四人，掌供冕服、几案。”

翠云裘： 宋玉《讽赋》：“主人之女，翳承日之华，披翠云之裘。”

九天： 《吕氏春秋》：“中央曰钧天，东方曰苍天，东北曰变天，北方曰玄天，西北曰幽天，西方曰颢天，西南曰朱天，南方曰炎天，东南曰阳天。”

仙掌： 《三辅黄图》：“《庙记》曰：‘神明台，武帝造，祭仙人处，上有承露盘，有铜仙人，舒掌捧铜盘玉杯，以承云表之露。以露和玉屑服之，以求仙道。’《长安记》：‘仙人掌大七围，以铜为之。’”

五色诏： 《邺中记》：“石虎诏书以五色纸，着凤雏口中。”

凤池： 《晋书》：“荀勗拜中书监，久之，以勗守尚书令。勗久在中书，专管机事。及失之，甚惘惘怅怅。或有贺之者，勗曰：‘夺我凤凰池，诸君贺我耶？’”《通典》：“魏晋以来，中书监、令掌赞诏命，记会时事，典作文书。以其地在枢近，多承宠任，是以人固其位，谓之‘凤凰池’焉。”