---
---
---
title: 春日与裴迪过新昌里访吕逸人不遇
---



春日与裴迪过新昌里访吕逸人不遇①


桃源一向绝风尘② ，

柳市南头访隐沦。

到门不敢题凡鸟，

看竹何须问主人。

城外青山如屋里③ ，

东家流水入西邻。

闭户著书多岁月④ ，

种松皆老作龙鳞⑤ 。

【校】

①昌，《唐诗鼓吹》作“丰”。

②一向，顾元纬本、凌本俱作“四面”，《唐诗正音》、《唐诗鼓吹》、《唐诗品汇》俱作“面面”。绝，《唐诗鼓吹》作“少”。

③外，一作“上”。

④著，《文苑英华》作“看”。

⑤诸本皆作“种松皆作老龙鳞”，今从《文苑英华》、《唐诗纪事》本。

【注】

凡鸟： 《世说》：“嵇康与吕安善，每一相思，千里命驾。安后来，值康不在，喜出户延之，不入，题门上作‘凤’字而去。喜不觉，犹以为欣。故作‘凤’字，凡鸟也。”

看竹： 《晋书·王徽之传》：“时吴中一士大夫家有好竹，欲观之，便出坐舆造竹下，讽啸良久。主人洒扫请坐，徽之不顾。将出，主人乃闭门，徽之便以此赏之，尽欢而去。”

闭户著书： 《后汉书》：“王充以为俗儒守文，多失其真，乃闭门潜思，绝庆吊之礼，户牖墙壁各置刀笔，著《论衡》八十五篇，二十馀万言。”





同咏


裴迪

恨不逢君出荷蓑，

青松白屋更无他。

陶令五男曾不有，

蒋生三径任相过。

芙蓉曲沼春流满，

薜荔成帷晚霭多。

闻说桃源好迷客，

不如高枕眄庭柯① 。

【校】

①枕，《唐诗纪事》作“卧”。

【注】

荷蓑： 《小雅》：“尔牧来思，何蓑何笠。”何、荷古通用。

五男： 陶渊明《责子诗》：“白发被两鬓，肌肤不复实。虽有五男儿，总不好纸笔。阿舒已二八，懒惰故无匹。阿宣行志学，而不爱文术。雍端年十三，不识六与七。通子垂九龄，但觅梨与栗。天运苟如此，且进杯中物。”

三径： 见七卷“求羊踪”注。

芙蓉： 《楚辞章句》：“芙蓉，荷花也。”

薜荔： 《楚辞·九歌》：“罔薜荔兮为帷。”《尔雅翼》：“薜荔状如乌韭，而生于石上，食之止心痛，亦缘木生，在屋曰昔耶，在墙曰垣衣。今薜荔叶厚实而圆，多蔓，好敷岩石上若罔，故云‘罔薜荔兮为帷’也。或夤缘上木，古木之上，有绝大者，开花结实，其实上锐而下平，外青而中瓤，经霜则瓤红而甘，乌鸟所啄，儿童亦食之，谓之木馒头，亦曰鬼馒头，其状如饼饵中馒头也，食之发瘴。”

庭柯： 《归去来辞》：“引壶觞而自酌，眄庭柯以怡颜。”