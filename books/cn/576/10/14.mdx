---
---
---
title: 辋川别业
---




不到东山向一年，

归来才及种春田。

雨中草色绿堪染，

水上桃花红欲然① 。

优娄比丘经论学，

伛偻丈人乡里贤。

披衣倒屣且相见，

相欢语笑衡门前。

【校】

①欲，刘本作“亦”。

【注】

欲然： 梁元帝诗：“杯间花欲然，竹径露初圆。”

优娄比丘： 佛之弟子有优楼频螺迦叶，梵语“优楼频螺”汉翻“木瓜癃”，以胸前有癃如木瓜故也。《释氏要览》：“梵语云：比丘，秦言乞士，谓上于诸佛乞法，资益慧命，下于施主乞食，资益色身。”

经论： 释氏以佛所说者为经，菩萨所言者为律，声闻所著者为论。

伛偻丈人： 《庄子》：“仲尼适楚，出于林中，见痀偻者承蜩，犹掇之也。仲尼曰：‘子巧乎？有道邪？’曰：‘我有道也。五六月累丸，二而不坠，则失者锱铢；累三而不坠，则失者十一；累五不坠，犹掇之也。吾处身也若厥株拘，吾执臂也若槁木之枝。虽天地之大，万物之多，而惟蜩翼之知。吾不反不侧，不以万物易蜩之翼，何为而不得！’孔子顾谓弟子曰：‘用志不分，乃凝于神，其痀偻丈人之谓乎！’”

倒屣： 《魏志》：“王粲徙长安，左中郎将蔡邕见而奇之。时邕才学显著，贵重朝廷，常车骑填巷，宾客盈坐。闻粲在门，倒屣迎之。”