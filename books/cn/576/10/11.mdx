---
---
---
title: 酬郭给事
---




洞门高阁霭馀晖，

桃李阴阴柳絮飞。

禁里疏钟官舍晚① ，

省中啼鸟吏人稀。

晨摇玉珮趋金殿② ，

夕奉天书拜琐闱③ 。

强欲从君无那老④ ，

将因卧病解朝衣。

【校】

①官，凌本作“客”。晚，《唐诗正音》作“晓”。

②晨，一作“朝”。

③奉，一作“捧”。天，凌本作“丹”。

④那，一作“奈”。

【注】

洞门： 《汉书·董贤传》：“重殿洞门。”师古注：“洞门，谓门门相对也。”

官舍： 《史记·陈豨传》：“邯郸官舍皆满。”

省中： 《汉书·昭帝纪》：“共养省中。”伏俨注：“蔡邕云本为禁中，门阁有禁，非侍卫之臣不得妄入。孝元皇后父名禁，避之，故曰省中。”师古曰：“省，察也，言入此中皆当察视，不可妄也。”

琐闱： 刘昭《后汉书》注：“《汉旧仪》曰：‘黄门郎属黄门令，日暮入对青琐门拜，名曰夕郎。’《宫阁簿》：青琐门在南宫。卫（瓘） 〔权〕注《吴都赋》曰：‘青琐，户边青镂也。一曰天子门内有眉，格再重，里青画曰琐。’”

那： 《韵会》：“那，语助也。乃个切，音与奈同。”《后汉书·韩康传》：“公是韩伯休那？”章怀太子注：“那，语馀声也，音乃贺反。”

解朝衣： 张协诗：“抽簪解朝衣，散发归海隅。”