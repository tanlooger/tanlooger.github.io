---
---
---
title: 过乘如禅师萧居士嵩丘兰若
---




无着天亲弟与兄，

嵩丘兰若一峰晴。

食随鸣磬巢乌下，

行踏空林落叶声。

迸水定侵香案湿，

雨花应共石床平。

深洞长松何所有，

俨然天竺古先生。

【注】

嵩丘： 《艺文类聚》：“俗说曰：傅亮北征，在黄河中，垂至洛，遥见嵩高山。于时同从客在坐，问傅曰：‘潘安仁《怀旧赋》云：“前瞻太室，旁眺嵩丘。”嵩丘、太室故是一山，何以言旁眺？’亮曰：‘有嵩丘山，去太室七十里，此是写书误耳。’”《河南郡图经》：“嵩丘在县西南十五里。”

无着天亲： 《稽古要录》：“初，天竺国无着大士频升知足天宫，咨参慈氏惟识宗旨。及其弟天亲菩萨生西度罗阅国，发明大乘，遂相与制论。”《通塞志》：“天竺国无着出世阐教，其弟天亲所造小乘论五百部，后因无着开悟，复造大乘论五百部，世称千部论师。”《翻译名义》：“无着是初地菩萨天亲之兄。佛灭千年，从弥沙塞部出家。”

迸水： 《法苑珠林》：“晋浔阳庐山西有龙泉精舍，即慧远沙门之所立也。远始南度，爱其区丘，欲创寺宇，未知定方。遣诸弟子访履林涧，疲息此地，群僧并渴。率同立誓曰：‘若使此处宜立精舍，当愿神力即出佳泉。’乃以杖掘地，清泉涌出，遂畜为池，因构堂宇。”

雨花： 《法华经》：“佛说此经已，结跏趺坐，入于无量义处三昧，身心不动。是时，天雨曼陀罗华，摩诃曼陀罗华，曼殊沙华，摩诃曼殊沙华，而散佛上及诸大众。”

古先生： 《西升经》：“老子西升，开道竺乾。号古先生，善入无为。不终不始，永存绵绵。”李荣注：“竺乾者，西域之国名也，号古先生者，谓无上大道先天而生，故曰古先生，即老子之别号也。”