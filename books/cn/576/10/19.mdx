---
---
---
title: 送方尊师归嵩山
---




仙官欲往九龙潭① ，

旄节朱旛倚石龛② 。

山压天中半天上，

洞穿江底出江南。

瀑布杉松常带雨③ ，

夕阳彩翠忽成岚④ 。

借问迎来双白鹤，

已曾衡岳送苏耽。

【校】

①往，《文苑英华》作“住”。

②旄，顾元纬本、凌本俱作“毛”。

③杉松，凌本作“松杉”。

④彩，一作“苍”。

【注】

仙官： 葛洪《神仙传》：“欲举形登天上补仙官，当用金丹。”

九龙潭： 《一统志》：“龙潭在登封县东二十五里嵩顶之东，九潭相接，其深莫测。”《登封县志》：“九龙潭在太室东岩之半山巅，众水咸归于此，盖一大峡也。峡作九叠，每叠结为一潭，递相灌输。水色洞黑，其深无际，崖㟧险峻，波涛怒激。登临者至此，辄懔然生畏焉。有石记，戒人游龙潭者勿语笑，以黩神龙，龙怒则有雷恐。”

旄节： 《真诰》：“老君佩神虎之符，带流金之铃，执紫毛之节，巾金精之巾。”《紫阳真人内传》：“衍门子乘白鹿，执羽盖，杖青毛之节，侍从十馀玉女。”

朱旛： 刘孝绰诗：“月殿曜朱旛，风轮和宝铎。”

苏耽： 成按：《水经注》、《洞仙传》所载苏耽事，皆无衡岳白鹤之说。唯葛洪《神仙传》有苏仙公，所载事迹略同，当是一人也。其传有云，“先生洒扫门庭，修饰墙宇，友人曰：‘有何邀迎？’答曰：‘仙侣当降。’俄顷之间，乃见天西北隅紫云氤氲，有数十白鹤飞翔其中，翩翩然降于苏氏之门，皆化为少年，仪形端美，如十八九岁，怡然轻举。先生敛容逢迎，乃跽白母曰：‘某受命当仙，被召有期，仪卫已至，当违色养。’即便拜辞”云云，岂即此事乎？