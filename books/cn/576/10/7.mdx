---
---
---
title: 和太常韦主簿五郎温汤寓目
---



和太常韦主簿五郎温汤寓目①


汉主离宫接露台，

秦川一半夕阳开。

青山尽是朱旗绕，

碧涧翻从玉殿来。

新丰树里行人度② ，

小苑城边猎骑回。

闻道甘泉能献赋，

悬知独有子云才。

【校】

①汤，凌本、《唐诗鼓吹》、《唐诗品汇》俱作“泉”。

②树，一作“市”。

【注】

太常主簿： 《唐书·百官志》：“太常寺有主簿二人，从七品上。”

温汤： 《唐书·地理志》：京兆府昭应县“有宫在骊山下，贞观十八年置，咸亨二年始名温泉宫。天宝六载，更温泉宫曰华清宫，治汤井为池，环山列宫室，又筑罗城，置百司及十宅。”《长安志》：“温汤，在临潼县南一百五十步，骊山之西北。《雍州图》曰：‘温汤在新丰县界温谷，即温泉也。’《三秦记》曰：‘骊山汤，旧说以三牲祭，乃得入，可以去疾消病，不尔即烂人肉。俗云始皇与神女戏，不以礼，神女唾之，即生疮。始皇怖谢，神女为出温泉而洗除，后人因以为验。’《汉武帝故事》曰：‘骊山汤，初始皇砌石起宇，至汉武又加修饰焉。’《十道志》曰：‘今按，泉有三所。其一处即皇堂石井，周武帝天和四年大冢宰宇文护所造。隋文帝开皇三年，又修屋宇，列树松柏千馀株。贞观十八年，诏左屯卫大将军姜行本、将作少匠阎立德营建宫殿、御汤，名汤泉宫。太宗临幸制碑。咸亨二年，名温泉宫。天宝六载，改为华清宫。骊山上下，益治汤井为池，台殿还列山谷，明皇岁幸焉。又筑会昌城。即于汤所置百司及公卿邸第焉。”

离宫： 《三辅黄图》：“离宫，天子出游之宫也。”

露台： 《汉书·文帝纪》：“帝尝欲作露台，召匠计之，直百金。上曰：‘百金，中人十家之产也，吾奉先帝宫室，常恐羞之，何以台为！’”师古曰：“今新丰县南骊山之顶有露台乡，极为高显，犹有文帝所欲作台之处。”《括地志》：“新丰县南骊山上犹有露台之旧址。”《翼奉传》云：“孝文露台其积土基至今犹存。”

甘泉赋： 《汉书》：“扬雄，字子云。孝成帝时，客有荐雄文似相如者，上方郊祠甘泉泰畤、汾阴后土，以求继嗣，召雄待诏承明之庭。正月，从上甘泉，还奏《甘泉赋》以风。”

悬知： 庾信诗：“悬知曲不误，无事畏周郎。”

《蔡宽夫诗话》：乐天《听歌》诗“长爱夫怜第二句，请君重唱夕阳开”，注云谓：“王右丞辞‘秦川一半夕阳开’，此句尤佳。”今《摩诘集》此诗所谓“汉主离宫接露台”是也，题乃是《和太常韦主簿温汤寓目》，不知何所指为想夫之辞。大抵唐人歌曲不随声为长短句，多是五言或七言，取其辞与声相叠成音耳，岂非当时文人之辞为一时所称者，皆为歌人窃取而播之曲调乎？

杨升庵曰：予尝爱王维《温泉寓目赠韦五郎》诗。夫唐至天宝，宫室盛矣，秦川八百里而夕阳一半开，则四百里之内皆离宫矣。此言可谓肆而隐，奢丽若此，而犹以汉文惜露台之费比之，可谓反而讽。末句欲韦郎效子云之赋，则其讽谏可知也。言之无罪，闻之可戒，得扬雄之旨者，其王维乎？

成按：诗以“寓目”命题，则前六句皆即目中之所见而言也。“汉主”句纪其所见宫室之富而并及其地，“秦川”句纪其所见风景之丽而兼记其时。“青山”、“碧涧”之句乃寓目于近而言其所见者如此，“新丰”、“小苑”之句乃寓目于远而咏其所见者又如此，末则归美韦郎以见属和之意。诗之大旨不过尔尔。温汤接近露台，本是骊山实境，其曰“汉主”者，以汉武曾于此修饰堂宇，故遂以汉主离宫为言，何尝有反讽之意乎？夕阳未落，或为云霞所覆，其馀辉所及，往往半有半无，今登高望远，时一遇之，不知杨氏有何创见，而谓“四百里之内皆离宫”耶？夫以秦皇之淫侈，而史传所记宫室之广三百馀里，唐又复过之，则其淫侈又驾秦皇而上之矣，果见何书何传而为此言耶？甘泉献赋，唐人习用，执此而言讽谏，尤属迂谈。且赋云“屏玉女”、“却虙妃”者，以指赵昭仪也。倘好事者于此比类而及之曰：右丞并以此谏明皇当疏远玉环。吾知杨氏闻此，必以为实获我心也。诗人之锦心绣肠，夫岂有玲珑曲折若此者，而乃以此厚诬古人欤？