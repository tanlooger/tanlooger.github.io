---
---
---
title: 酌酒与裴迪
---




酌酒与君君自宽，

人情翻覆似波澜。

白首相知犹按剑，

朱门先达笑弹冠。

草色全经细雨湿① ，

花枝欲动春风寒。

世事浮云何足问，

不如高卧且加餐。

【校】

①经，《文苑英华》作“轻”。

【注】

酌酒： 鲍照《行路难》：“酌酒以自宽，举杯断绝歌路难。”

波澜： 陆机诗：“休咎相乘蹑，翻覆若波澜。”

先达： 《韩非子》：“管仲、鲍叔相谓曰：‘齐国之诸公子其可辅者，非公子纠则小白也。与子人事一人焉，先达者相收。”

弹冠： 《汉书》：“王吉与贡禹为友，世称‘王阳在位，贡禹弹冠’，言其取舍同也。”

王弇州曰：摩诘七言律，自“应制”、“早朝”诸篇外，往往不拘常调。至“酌酒与君”一篇，四联皆用仄法，此是初、盛唐所无。又云：右丞此篇，与岑嘉州“娇歌急管杂青丝，银烛金尊映翠眉。使君地主能相送，河尹天明坐莫辞。春城月出人皆醉，野戍花深马去迟。寄声报尔山翁道，今日河南异昔时”、苏子瞻“我行日夜见江海，枫叶芦花秋兴长。平淮忽迷天远近，青山久与船低昂。寿州已见白石塔，短棹又转黄茅冈。波平风软望不到，故人久立天苍茫”八句皆拗体也。然自有唐、宋之辨。

成按：“草色”一联，乃是即景托谕，以众卉而邀时雨之滋，以奇英而受春寒之痼。即植物一类，且有不得其平者，况世事浮云变幻，又安足问耶？拟之六义，可比可兴。