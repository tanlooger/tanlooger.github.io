---
---
---
title: 奉和圣制赐史供奉曲江宴应制
---




侍从有邹枚，琼筵就水开① 。

言陪柏梁宴，新下建章来② 。

对酒山河满，移舟草树回。

天文同丽日，驻景惜行杯。

【校】

①就，《唐诗品汇》作“向”。

②下，《文苑英华》作“自”。

【注】

供奉： 《唐书》：“玄宗以中书务剧，文书多壅滞，乃选文学之士，号翰林供奉，与集贤院学士分掌制诏书敕。开元二十六年，又改翰林供奉为学士，别置学士院，专掌内命。”

曲江： 康骈《剧谈录》：“曲江池，本秦世隑洲。开元中疏凿，遂为胜景。其南有紫云楼、芙蓉苑，其西有杏园、慈思寺。花卉环周，烟水明媚，都人游玩，盛于中和、上巳之节，彩幄翠帱，匝于堤岸，鲜车健马，比肩击毂。上巳即宴赐臣僚，京兆府大陈筵席，长安、万年两县以雄盛相较，锦绣珍玩无所不施，百辟会于山亭，恩赐太常及教坊声乐。池中备彩舟数只，惟宰相、三使、北省官与翰林学士登焉。每岁倾动皇州，以为盛观。入夏则菰蒲葱翠，柳阴四合，碧波红渠，湛然可爱。好事者赏芳辰，玩清景，联骑携觞，亹亹不绝。”《长安志》：“升道坊龙华尼寺南有流水屈曲，谓之曲江。其深处下不见底。司马相如赋云‘临曲江之隑州’，盖其所也。”《雍录》：“唐曲江本秦隑州，至汉为宣帝乐游庙，亦名乐游苑，亦名乐游原。基地最高，四望宽敞。隋营京城，宇文恺以其地在京城东南隅，地高不便，故阙此地不为居人坊巷，而凿之为池，以厌胜之。又会黄渠水自城外南来，可以穿城而入，故隋世遂从城外包之入城为芙蓉池，且为芙蓉园也。长安中太平公主于原上置亭游赏，后赐宁、申、岐、薛王。正月晦日、三月三日、九月九日，京城士女咸即此祓禊，帟幕云布，车马填塞，词人乐饮歌诗。汉武帝时，池周围六里馀；唐周七里，占地三十顷，又加展拓矣。地在城东南升道坊龙华寺之南。”

侍从： 班固《西都赋》：“言语侍从之臣。”

邹枚： 邹阳、枚乘也。《水经注》：“梁王与邹、枚、司马相如之徒极游于其上。”

柏梁宴： 《三辅黄图》：“柏梁台，武帝元鼎二年春起。此台在长安城中北阙内。《三辅旧事》云：‘以香柏为梁也。帝尝置酒其上，诏群臣和诗，能七言诗者乃得上。’”

建章： 《三辅黄图》：“建章宫在未央宫西长安城外。”

丽日： 庾信诗：“朱帘卷丽日，翠幕蔽重阳。”