---
---
---
title: 过感化寺昙兴上人山院
---



过感化寺昙兴上人山院①


暮持筇竹杖，相待虎溪头。

催客闻山响，归房逐水流。

野花丛发好，谷鸟一声幽。

夜坐空林寂② ，松风直似秋。

【校】

①感化寺，《文苑英华》作“化感寺”。

②林，顾可久本作“村”。

【注】

感化寺： 按刘昫《唐书·方伎传》：感化寺在蓝田。

虎溪： 《莲社高贤传》：“远法师居东林，其处流泉匝寺，下入于溪。师每送客过此，辄有虎号鸣，因名虎溪。后送客，未尝过，独陶渊明、陆修静至，语道契合，不觉过溪，因相与大笑。”《太平寰宇记》：“庐山有虎溪桥，远大师送客不过此桥。”





同咏


裴迪

不远灞陵边，安居向十年。

入门穿竹径，留客听山泉。

鸟啭深林里，心闲落照前。

浮名竟何益，从此愿栖禅。

【注】

灞陵： 《长安志》：“灞陵故城在万年县东北二十五里灞水之东。《十三州志》曰：‘灞陵，秦襄王所筑芷阳也。汉文帝更名霸陵。莽曰水革。’《郡国志》曰：‘在通化门东二十里。秦襄王葬于其坂，谓之霸上。其城即秦穆公所筑。汉王元年十月，至霸上，子婴降。文帝后六年，宗正刘礼为将军，次霸上，文帝后葬其地，谓之霸陵，因为县。’晋改为霸城。后周建德二年省。”