---
---
---
title: 郑果州相过
---



郑果州相过①


丽日照残春② ，初晴草木新。

床前磨镜客③ ，林里灌园人④ 。

五马惊穷巷⑤ ，双童逐老身⑥ 。

中厨办粗饭⑦ ，当恕阮家贫⑧ 。

【校】

①相，凌本作“见”。

②丽，刘本作“斜”。

③前，顾元纬本、凌本俱作“头”。

④林里，顾元纬本作“树下”，凌本作“花下”。⑤惊，《方舆胜览》作“过”。

⑥逐，《方舆胜览》作“送”。

⑦中厨，《文苑英华》作“厨中”。

⑧当恕，《文苑英华》作“常恐”。

【注】

果州： 《唐书·地理志》：山南西道有果州南充郡。

磨镜客： 《列仙传》：“负局先生者，不知何许人也。语似燕、代间人，常负磨镜局，徇吴市中炫，磨镜一钱。因磨之，辄问主人，得无有疾苦者，出紫丸药以与之，得者莫不愈。如此数十年。后大疫病，家至户到与药，活者万计，不取一钱。吴人乃知其真人也。”

五马： 王琢崖所辑《李太白诗注》辨“五马”事极详悉，今载于此，云：五马之说，古今谈者不一。据《墨客挥犀》云：“世谓太守为‘五马’，人罕知其故事。或言《诗》云：‘孑孑干旟，在浚之都。素丝组之，良马五之。’郑注谓‘《周礼》：“州长建旟。”汉太守比州长，法御五马’，故云。后见庞几先朝奉云：‘古乘驷马车，至汉时太守出，则增一马。’事见《汉官仪》也。”《演繁露》云：“太守五马，莫知的据。古乐府‘五马立踟蹰’，即其来已久。或言《诗》有‘良马五之’，侯国事也。然上言‘良马四之’，下言‘良马六之’，则或四或六，原非定制也。汉有驷马车，正用四马，而郑玄注《诗》曰：‘《周礼》：“州长建旟。”汉太守比州长，法御五马。’玄以州长比方汉州，大小相绝远矣。周之州乃反统隶于县，比汉太守品秩殊不侔，不足为据。然郑后汉时人，则太守之用五马，后汉已然矣。至唐白乐天《和春深二十首》诗曰：‘五匹鸣珂马，双轮画轼车。’至其自杭分司，有诗曰：‘钱塘五马留三匹，还拟骑游搅扰春。’杜诗亦曰：‘使君五马一马骢。’则是真有五马矣。若其制之所始，则未有知者。”按，今本《毛诗》郑注但云“《周礼》‘州长建旟’，谓州长之属”，不云“汉太守亦比州长，法御五马”，则其说舛矣。据师古《杜诗注》云：“昔王义之出守永嘉，庭列五马，后人遂据为太守事。”今按《晋书》及古今传记，羲之并未尝为永嘉太守，则其说亦谬也。宋人《五色线集》：“北齐柳元伯五子同时领郡，时五马参差于庭。”故时人呼太守为五马。今按古《罗敷行》已有“五马踟蹰”之句，则非自北齐始矣。《潘子真诗话》：“《礼》：天子六马，左右骖。三公九卿驷马，右骖。汉制，九卿则中二千石，亦右骖。太守驷马而已，其有加秩中二千石，乃右骖，故以‘五马’为太守美称。”《遯斋闲览》及《学林》云：“汉时朝臣，出使为太守增一马，故称‘五马’。”其说亦无他证，唯沈约《宋书》引《逸礼·王度记》曰：“天子驾六，诸侯驾五，卿驾四，大夫三，士二，庶人一。”后之太守，即古之诸侯，故有“五马”之称耳。此或近之。前之数说皆未的也。

双童： 庾信诗：“五马遥相问，双童来夹车。”

中厨： 古乐府《陇西行》：“谈笑未及竟，左顾敕中厨。促令办粗饭，慎莫使稽留。”

阮家贫： 《晋书》：“阮咸与籍居道南，诸阮居道北，北阮富而南阮贫。”