---
---
---
title: 奉和杨驸马六郎秋夜即事
---




高楼月似霜，秋夜郁金堂。

对坐弹卢女，同看舞凤凰。

少儿多送酒，小玉更焚香。

结束平阳骑，明朝入建章。

【注】

杨驸马： 按《唐书·公主列传》，玄宗二十九女，驸马杨姓者凡七人，未知孰是。

月似霜： 梁元帝诗：“玄兔城前月似霜。”

郁金堂： 沈佺期诗：“卢家少妇郁金堂。”

舞凤凰： 张衡《东京赋》：“鸣女床之鸾鸟，舞丹穴之凤凰。”

少儿： 《汉书》：“阳信长公主家僮卫媪，长女君孺，次女少儿，次女则子夫。”

小玉： 鲍令晖有《代葛沙门妻郭小玉作》二首。又白居易诗“吴妖小玉飞作烟”，自注云：“夫差女小玉死后，形见于王，其母抱之，霏微若烟雾散空。”然观元微之诗“小玉上床铺夜衾”，李长吉诗“小玉开屏见山色”，与右丞同意，俱作侍儿解，未详。

平阳骑： 《史记》：“大将军卫青者，平阳人也。其父郑季，为吏，给事平阳侯家，与侯妾卫媪通，生青。青壮，为侯家骑，从平阳主。建元二年春，青姊子夫得入宫幸上，乃召青为建章监，侍中。”

成按：《汉书》：少儿初与霍仲孺通，生去病，后更为詹事陈掌妻。卫青初为平阳侯家骑，后青尊贵而平阳侯曹寿有恶疾，就国，上诏青尚平阳主。皆非驸马家美事，而右丞用之，盖唐时引事，初无顾忌若此也。