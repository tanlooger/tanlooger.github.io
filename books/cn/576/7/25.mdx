---
---
---
title: 辋川闲居
---




一从归白社，不复到青门。

时倚檐前树，远看原上村。

青菰临水映① ，白鸟向山翻。

寂寞於陵子，桔槔方灌园。

【校】

①映，一作“拔”。

【注】

白社： 《水经注》：“北则白社故里也，昔孙子楚会董威辇于白社，谓此矣。”《太平寰宇记》曰：“社里在洛阳故城建春门东，即董威辇旧居之地。”

於陵子： 《高士传》：“陈仲子者，齐人也。其兄戴为齐卿，食禄万钟。仲子以为不义，将妻子适楚，居於陵，自谓於陵仲子。楚王闻其贤，欲以为相，遣使持金百镒，至於陵聘仲子。仲子出谢使者，逃去，为人灌园。”

桔槔： 《韵会》：“桔槔，汲水机器。”