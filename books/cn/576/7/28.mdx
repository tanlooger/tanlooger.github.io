---
---
---
title: 与卢象集朱家
---




主人能爱客① ，终日有逢迎。

贳得新丰酒，复闻秦女筝。

柳条疏客舍，槐叶下秋城。

语笑且为乐，吾将达此生② 。

【校】

①爱，凌本作“对”。

②达，凌本作“适”。

【注】

卢象： 刘禹锡《卢象集序》：“尚书郎卢公讳象，字纬卿。始以章句振起于开元中，与王维、崔颢比肩骧首，鼓行于时。妍词一发，乐府传贵。由前进士补秘书省校书郎，转右卫仓曹掾。丞相曲江公方执文衡，揣摩后进，得公深器之。擢为左补阙，河南府司录，司勋员外郎。名盛气高，少所卑下。为飞语所中，左迁齐、汾、郑三郡司马，入为膳部员外郎。时大盗起幽陵，入洛师，中夏衣冠不克归王所，为虏劫执，公堕胁从伍中。初谪果州长史，又贬永州司户，移吉州长史。天下无事，朝廷思用宿旧，征拜主客员外郎，道病留武昌，遂不起。”

贳： 《汉书》：“常从王媪、武负贳酒。”师古注：“贳，赊也。李登、吕忱并音式制反，而今之读者谓与‘射’同，乃引地名射阳其字作‘贳’以为证验，此说非也。”

新丰酒： 梁元帝诗：“试酌新丰酒，遥劝阳台人。”