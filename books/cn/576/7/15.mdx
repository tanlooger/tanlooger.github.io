---
---
---
title: 酬贺四赠葛巾之作
---




野巾传惠好，兹贶重兼金。

嘉此幽栖物，能齐隐吏心① 。

早朝方暂挂，晚沐复来簪② 。

坐觉嚣尘远，思君共入林。

【校】

①齐，凌本作“高”。

②复，凌本作“更”。

【注】

兼金： 赵岐《孟子注》：“兼金，好金也。其价兼倍于常者，故谓之兼金。”江淹诗：“承荣重兼金。”

晚沐： 沈约诗：“晨趋游建礼，晩沐卧郊园。”李善注：“沐，休沐也。”

入林： 《世说》：“谢公道豫章，若遇七贤，必自把臂入林。”