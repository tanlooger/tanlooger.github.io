---
---
---
title: 冬晚对雪忆胡居士家
---



冬晚对雪忆胡居士家①


寒更传晓箭② ，清镜览衰颜③ 。

隔牖风惊竹，开门雪满山④ 。

洒空深巷静，积素广庭闲。

借问袁安舍，翛然尚闭关。

【校】

①居，一作“处”。〇一作王劭诗。

②一作“寒更催唱晓”。

③览，一作“减”。

④门，一作“帘”。

【注】

袁安： 《汝南先贤传》：“时大雪，积地丈馀。洛阳令自出案行，见人家皆除雪出，有乞食者。至袁安门，无有行路，谓安已死。令人除雪入户，见安僵卧，问何以不出，安曰：‘大雪，人皆饿，不宜干人。’令以为贤，举为孝廉。”