---
---
---
title: 寄荆州张丞相
---




所思竟何在？怅望深荆门。

举世无相识，终身思旧恩。

方将与农圃，艺植老丘园。

目尽南飞鸟① ，何由寄一言。

【校】

①飞鸟，顾元纬本、凌本俱作“无雁”。

【注】

张丞相： 刘昫《唐书》：“开元二十五年，监察御史周子谅上书忤旨，㩧之殿庭，朝堂决杖死之。尚书右丞相张九龄以曾荐引子谅，左授荆州长史。”

所思竟何在： 沈约《临高台》诗云：“所思竟何在？洛阳南陌头。”刘孝绰《棹歌行》云：“所思竟何在？相望徒盈盈。”首联全学其句。

荆门： 盛宏之《荆州记》：“郡西溯江六十里，南岸有山，名曰荆门，北岸有山，名曰虎牙。二山相对，楚之西塞也。虎牙石壁红色，间有白文，如牙齿状。荆门上合下开，开达山南有门形，故因以为名。然唐人多呼荆州为荆门，文人称谓如此，不仅指荆门一山矣。”