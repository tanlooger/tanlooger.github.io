---
---
---
title: 和尹谏议史馆山池
---



和尹谏议史馆山池①


云馆接天居② ，霓裳侍玉除。

春池百子外③ ，芳树万年馀。

洞有仙人箓，山藏太史书。

君恩深汉帝，且莫上空虚④ 。

【校】

①尹，《文苑英华》作“伊”非。

②云，一作“灵”。

③子，一作“草”，非。

④空，一作“云”。

【注】

尹谏议： 刘昫《唐书》：“开元二十五年，道士尹愔为谏议大夫、集贤学士兼知史馆事。”宋祁《唐书》：“尹愔，秦州天水人。博学，尤通老子书。初为道士，玄宗尚玄言，有荐愔者，召对，喜甚，厚礼之，拜谏议大夫、集贤院学士，兼修国史。固辞不起。有诏以道士服视事，乃就职，专领集贤、史馆图书。开元末卒。”

史馆： 《长安志》：“史馆在门下省北。贞观三年，置秘书内省，以修《五代史》；又置史馆，以编国史。”

云馆： 左思《吴都赋》：“虹蜺回带于云馆。”

天居： 鲍照诗：“层阁肃天居。”

霓裳： 《楚辞》：“青云衣兮白霓裳。”

玉除： 曹植诗：“凝霜依玉除。”李善注：“玉除，阶也。《说文》曰：除，殿阶也。”

百子池： 《西京杂记》：“戚夫人侍儿贾佩兰说：在宫内时，常以七月七日临百子池，作于阗乐。”

万年树： 《西京杂记》：“初，修上林苑，群臣远方各献名果异树，亦有制为美名，以标奇异。中有千年长生树十株，万年长生树十株。”

仙人箓： 《隋书·经籍志》“道经”：“受道之法，初受《五千文箓》，次受《三洞箓》，次受《洞玄箓》，次受《上清箓》。箓皆素书，纪诸天曹官属佐吏之名有多少，又有诸符，错在其间，文章诡怪，世所不识。受者必先洁斋，然后赍金环，一并诸贽币，以见于师。师受其贽，以箓授之，仍剖金环，各持其半，云以为约。弟子得箓，缄而佩之。”陈子昂诗：“凤蕴仙人箓，鸾歌素女琴。”

太史书： 《史记·太史公自序》：“略以拾遗补艺，成一家之言，厥协《六经》异传，整齐百家杂语，藏之名山，副在京师。”

上空虚： 葛洪《神仙传》：“河上公者，莫知其姓字。汉文帝时，公结草为庵，于河之滨。帝读《老子》经，颇好之，有所不解数事，时人莫能道之，闻时皆称河上公解《老子》经义旨，乃使赍所不决之事以问。公曰：‘道尊德贵，非可遥问也。’帝即幸其庵，躬问之。帝曰：‘子虽有道，犹朕民也，不能自屈，何乃高乎？’公即抚掌坐跃，冉冉在虚空中，去地数丈，俯仰而答曰：‘余上不至天，中不累人，下不居地，何臣民之有？’帝乃下车，稽首曰：‘朕以不德，忝统先业，才小任大，忧于不堪。虽治世事，而心敬道，直以暗昧，多所不了，惟愿道君有以教之。’公乃授素书二卷与帝，曰：‘熟研之，此经所疑皆了，不事多言也。余注此经以来一千七百馀年，凡传三人，连子四矣，勿以示非其人。’言毕，失其所在。”