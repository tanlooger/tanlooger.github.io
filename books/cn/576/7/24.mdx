---
---
---
title: 终南山
---



终南山①


太乙近天都② ，连山到海隅③ 。

白云回望合，青霭入看无。

分野中峰变，阴晴众壑殊。

欲投人处宿，隔水问樵夫④ 。

【校】

①《文苑英华》作“终山行”。〇《乐府诗集》采此诗后四句作一首，题曰“睦州歌第一”。

②乙，一作“一”。

③山，《文苑英华》作“天”，误。到，一作“接”。

④水，《文苑英华》作“浦”。

【注】

太乙： 张衡《西京赋》：“于前则终南太乙，隆崛崔崪。”李善注：“《汉书》曰：‘太一山，古文以为终南。’《五经要义》曰：‘太一一名终南山，在扶风武功县。’此云‘终南太一’，不得为一山明矣。盖终南，南山之总名；太一，一山之别号耳。”潘岳《西征赋》亦云：“面终南而背云阳，跨平原而连嶓冢。九嵕嶻嶭，太一巃嵸。”《唐书·地理志》：“京兆府武功县有太乙山，高十八里。”《一统志》：“太乙山在终南山南二十里，连亘秀特，上插云霄。”皆以终南、太一为二山也。右丞此作，则犹以太一为终南之别称耳。

青霭： 江淹诗：“虚堂起青霭，崦嵫生暮霞。”

成按：《唐诗纪事》云：“或说此诗为议时之作，谓‘太乙近天都，连山接海隅’，言势焰盘据朝野也。‘白云回望合，青霭入看无’，言有表而无其内也。‘分野中峰变，阴晴众壑殊’，言恩泽偏也。‘欲投人处宿，隔水问樵夫’，言畏祸深也。”其说甚凿。王友琢崕尝辟之曰：“诗有二义，或寄怀于景物，或寓情于讽谕，各有指归。乃好事之徒，每以附会为能，无论其诗之为兴、为赋、为比，而必曲为之说，曰此有为而言也，无乃矫诬实甚欤。试思此诗，右丞自咏终南，于人何预？而或者云云，若是彼飞燕兴谗于太白，蛰龙腾谤于眉山，又何怪焉？黄山谷谓：‘杜子美诗妙处，乃在无意于文。彼喜穿凿者，弃其大旨，取其发兴，于所遇林泉、人物、草木、虫鱼以为物，物皆有所托。如世间商度隐语者，则子美之诗委地矣。’斯言也，岂仅读杜者当奉为金科哉？”琢崕又言：“首句‘天都’字，依《淮南子》云：‘登太山，履石封，以望八荒，视天都若盖，江河若带。’右丞《韦氏逍遥谷宴集序》云：‘天都近者，王官有之。’韩昌黎《乌氏庙碑铭》云：‘作庙天都，以致其孝。’皆以天都为帝都之别称，乃或引《关中记》言‘终南山在天之中，居都之南，故曰天都’者，是失之踳 矣。次句是言其与他山连接不断，直至海隅耳。文意极明显。乃或谓终南在陕境，去海极遥，‘到海隅’者，形容之辞，如此必指东方之海隅而言，则齐鲁之间，岂有终南之拳石在者，是失之拘执矣。‘分野’句，是极言山之广大，《陕志》谓终南山西起陇山，东逾商洛，绵亘千里有馀，南北亦然，其盘踞不止一州之地，则知天之分野，亦不专隶一舍。或谓中峰之北，为雍为井鬼，中峰之南，为梁为翼轸者，是失之臆撰矣。”其讨论曲当，不事挦撦，多此类。平日论诗，必因其自然之势，而不好为钩深索隐之言，以求苟异于人，多与予见吻合者。故集中诸家曲说，刊削殆尽，洗清之功，实多得其益焉。