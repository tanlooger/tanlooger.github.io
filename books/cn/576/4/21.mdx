---
---
---
title: 早入荥阳界
---




泛舟入荥泽，兹邑乃雄藩。

河曲闾阎隘，川中烟火繁。

因人见风俗，入境闻方言。

秋晚田畴盛① ，朝光市井喧。

渔商波上客，鸡犬岸旁村。

前路白云外，孤帆安可论。

【校】

①晚，《文苑英华》作“野”。

【注】

荥阳： 《唐书·地理志》：河南道郑州荥阳郡有荥阳县。

荥泽： 成按：《史记正义》：“荥泽在郑州荥泽县西北四里，今无水，成平地。”是荥泽在唐时巳成平陆，岂能泛舟？盖谓泛舟大河，以入荥阳之界耳。荥阳、荥泽地本相连，取古文之名以为今地之称，诗家盖多有之。

田畴： 韦昭《国语》解：“谷地为田，麻地为畴。”杜预《左传注》：“并畔为畴。”

渔商： 郭璞《江赋》：“溯洄沿流，或渔或商。”《水经注》：“江阅渔商，川交樵隐。”