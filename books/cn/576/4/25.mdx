---
---
---
title: 纳凉
---




乔木万馀株，清流贯其中。

前临大川口，豁达来长风。

涟漪涵白沙① ，素鲔如游空。

偃卧盘石上，翻涛沃微躬。

漱流复濯足，前对钓鱼翁。

贪饵凡几许，徒思莲叶东。

【校】

①涵，顾可久本、《唐诗品汇》俱作“含”。

【注】

豁达： 刘桢诗：“华馆寄流波，豁达来风凉。”

涟漪： 左思《吴都赋》：“濯明月于涟漪。”刘渊林注：“风行水成文曰涟漪。”吕向注：“涟漪，细波文。”

微躬： 沈约诗：“便欲息微躬。”

漱流： 《晋书·隐逸传》：“漱流而激其清，寝巢而韬其耀。”

贪饵： 《楚辞》：“知贪饵而近死兮。”

莲叶东： 《古江南曲》：“鱼戏莲叶东，鱼戏莲叶西。”