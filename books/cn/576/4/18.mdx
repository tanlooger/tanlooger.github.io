---
---
---
title: 冬日游览
---




步出城东门，试骋千里目。

青山横苍林，赤日团平陆。

渭北走邯郸，关东出函谷。

秦地万方会，来朝九州牧。

鸡鸣咸阳中① ，冠盖相追逐。

丞相过列侯，群公饯光禄。

相如方老病② ，独归茂陵宿。

【校】

①中，《唐诗正音》作“市”。

②方，一作“今”。

【注】

千里目： 孙楚诗：“抗我千里目。”

赤日： 何逊诗：“赤日下城圆。”

平陆： 《尔雅》：“大野曰平，高平曰陆。”谢瞻诗：“夕阳暧平陆。”

走邯郸：《 汉书》：“上指视慎夫人新丰道曰：‘此走邯郸道也。’”

函谷： 《括地志》：“函谷关在陕州桃林县西南十二里。”《雍录》：“秦函谷关，在唐陕州灵宝县南十里。灵宝县者，汉弘农县也。路在谷中，深险如函，故以为名。其中劣通行路，东西四十里，绝岸壁立，岩上柏林阴荫，谷中常不见日。关去长安四百里，日入则闭，鸡鸣则开。东自殽山，西至潼津，通名函谷，实为天险。”“汉函谷关在唐河南府新安县之东一里，盖汉世杨仆移秦函谷关而立之于此也。以比秦旧，则移东三百七十八里。杨仆者，宜阳县人，汉武帝时数立大功，以其家居宜阳，宜阳者，灵宝县东，其地即在秦（咸） 〔函〕关之外矣，仆耻其家不在关内，乞移秦关而东之，使关反在外，武帝允焉。仆自以其家僮筑立关隘，是为汉世函关。自此关移在河南府新安县，而秦关之在灵宝者废矣。”

九州牧： 《晋书》：“上欲图三公，下不失九州牧。”

咸阳： 《三辅黄图》：“咸阳在九堫山、渭水北，山水俱在南，故名咸阳。”

相如： 《史记》：“司马相如既病免，家居茂陵。”