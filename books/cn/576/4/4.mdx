---
---
---
title: 送从弟蕃游淮南
---



送从弟蕃游淮南①


读书复骑射，带剑游淮阴。

淮阴少年辈，千里远相寻。

高义难自隐② ，明时宁陆沉。

岛夷九州外，泉馆三山深。

席帆聊问罪，卉服尽成擒。

归来见天子，拜爵赐黄金。

忽思鲈鱼脍，复有沧洲心③ 。

天寒蒹葭渚，日落云梦林。

江城下枫叶，淮上闻秋砧。

送归青门外，车马去骎骎。

惆怅新丰树，空馀天际禽。

【校】

①《文苑英华》作“送从叔游淮南座上成”。

②自，《文苑英华》作“为”。

③洲，《文苑英华》作“江”。

【注】

淮南： 按《唐书·地理志》：淮南道盖古扬州之域，扬、楚、滁、和、庐、寿、舒、安、黄、申、光、蕲，为州十二。

高义： 《史记·廉颇传》：“徒慕君之高义也。”

陆沉： 《庄子》：“孔子之楚，舍于蚁丘之浆。其邻有夫妻臣妾登极者，子路曰：‘是稯稯何为者邪？’仲尼曰：‘是圣人仆也。是自埋于民，自藏于畔。其声销，其志无穷，其口虽言，其心未尝言，方且与世违而心不屑与之俱。是陆沉者也，是其市南宜僚邪？’”郭象注：“陆沉，人中隐者，譬无水而沉也。”

岛夷： 《尚书》：“岛夷卉服。”孔颖达《正义》：“岛夷，南海岛上之夷也。”

泉馆： 泉馆，谓泉客所馆，即鲛人之室。《述异记》：“鲛人，又名泉客。”

三山： 《史记》：“蓬莱、方丈、瀛洲，此三神山者，其传在渤海中，去人不远；患且至，则船风引而去。盖常有至者，诸仙人及不死之药皆在焉。其物禽兽尽白，而黄金银为宫阙。未至，望之如云；及到，三神山反居水下。临之，风辄引去，终莫能至云。”

席帆： 木华《海赋》：“维长绡，挂帆席。”李善注：“随风张幔曰帆，或以席为之。”

卉服： 孔颖达《尚书正义》：“卉服是草服，葛越也。葛越，南方布名，用葛为之。左思《吴都赋》云‘蕉葛升越，弱于罗纨’是也。”颜师古《汉书》注：“卉服，絺葛之属。”

鲈鱼脍： 《晋书》：“张翰因见秋风起，乃思吴中菰菜莼羮、鲈鱼脍，曰：‘人生贵得适志，何能羁宦数千里，以要名爵乎？’遂命驾而归。”

云梦： 《周礼》：“荆州其泽薮曰云梦。”郑康成注：“云梦在华容。”《尔雅》：“十薮，楚有云梦。”郭璞注：“今南郡华容县东南巴丘湖是也。”孔安国《尚书》传：“云梦之泽在江南。”《左传》宣四年：“䢵夫人使弃诸梦中。”杜预注：“梦，泽名。江夏安陆县东南有云梦城。”又《传》昭四年：“王以田江南之梦。”杜注：“楚云梦跨江南北。”又《传》定四年：“楚子涉（睢） 〔雎〕济江，入于云中。”杜注：“入云梦泽中，所谓江南之梦也。”《汉书·地理志》：“南郡：华容，云梦泽在南。”《后汉书》：“华容：侯国。云梦泽在南。”《水经注》：“监利县，晋武帝太康五年立。县土卑下泽，多陂池。西南自州陵东界，径于云杜、沌阳，为云梦之薮矣。韦昭曰：‘云梦在华容县。’按，《春秋》鲁昭公三年：‘郑伯如楚，子产备田具，以田江南之梦。’郭景纯言‘华容县东南巴丘湖’是也。杜预云：‘枝江县、安陆县有云梦，盖跨川亘隰，兼苞势广矣。’”《史记索隐》“云梦”：“裴骃云：‘孙叔敖激沮水，作此泽。’张揖云：‘楚薮也，在南郡华容县。’郭璞云：‘江夏安陆有云梦城，南郡枝江亦有云梦城，华容县又有巴丘湖，俗云即古云梦泽也。’则张揖云在华容者，指此湖也。”《元和郡县志》：“安州云梦县本汉安陆县地，后魏大统末，于云梦古城置云梦县，云梦泽在县西七里。”成按：诸说不同，合而观之，云梦本二地。观《禹贡》“云土梦作乂”之文，及《左传》之析言云梦，其义显矣。后人谓云在江之北，梦在江之南，亦据传中“江南之梦”而言。而孔安国以为云梦皆在江南，杜元凯以为云中即江南之梦，是又一说矣。然云与梦地虽异，号界则相接，故或称云，或称梦，或合称云梦，其地修广，跨江之南北，共为一薮。《春秋文耀钩》谓“大别已东，雷泽、九江、衡山皆云梦”，司马相如《子虚赋》谓“云梦方九百里”，郦道元谓其“跨川亘隰，兼包势广”者，良非虚语。至于名号相沿，或城或县，皆名云梦者，乃后人因地借称，非楚薮全区之谓也。颜延年诗：“却倚云梦林，前瞻京台囿。”

骎骎： 毛苌《诗传》：“骎骎，骤貌。”

新丰： 《太平寰宇记》：“新丰故城在雍州昭应县东一十八里，汉新丰县也。汉七年，高祖以太上皇思东归，于此置县，徙丰人以实之，故曰‘新丰’；并移枌榆、旧社、街衢、栋宇，一如旧制，士女老幼，各知其室，虽鸡犬混放，亦识其家焉。”《雍录》：“唐新丰县在府东五十里，凡自长安东出而趋潼关，路必由此。”庾肩吾诗：“远听平陵钟，遥识新丰树。”

成按：刘昫《唐书》本纪：“开元二十年九月，渤海靺鞨寇登州，杀刺史韦俊，命左领卫将军盖福顺发兵讨之。”又《北狄列传》：“渤海靺鞨王大武艺遣其将张文休，率海贼攻登州刺史韦俊。诏遣门艺往幽州征兵以讨之，仍令太仆员外卿金思兰往新罗发兵以攻其南境。属山阻寒冻，雪深丈馀，兵士死者过半，无功而还。”诗中所云岛夷、泉馆、席帆、问罪，疑蕃于是时从诸将泛海往攻者也。至所谓拜爵者，即唐制之勋官也。勋官凡十二等，有柱国、护军、轻车、骑都尉、骁骑、飞骑、云骑、武骑诸名，征戍勤劳则授之，初无职任。所谓赐金者，乃军旋劳赏之事，犹《木兰词》云“归来见天子，天子坐明堂。策勋十二转，赐物百千强”，盖诗人溢美之语也。或疑是时军出无功，安得有拜爵、赐金之事者，无乃近于固欤。