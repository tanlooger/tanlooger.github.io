---
---
---
title: 送张舍人佐江州同薛据十韵
---



送张舍人佐江州同薛据十韵①


束带趋承明，守官惟谒者。

清晨听银虬，薄暮辞金马。

受辞未尝易，当御方知寡② 。

清范何风流，高文有风雅。

忽佐江上州，当自浔阳下。

逆旅到三湘，长途应百舍。

香炉远峰出，石镜澄湖泻。

董奉杏成林，陶潜菊盈把。

彭蠡常好之③ ，庐山我心也。

送君思远道，欲以数行洒。

【校】

①据，顾元纬本作“璩”。

②御，顾元纬本、凌本俱作“是”，误。

③彭，诸本皆作“范”，误。

【注】

舍人： 《唐六典》：“通事舍人十六人，从六品上。掌朝见引纳及辞谢者于殿廷通奏。凡近臣入侍，文武就列，则引以进退，而告其拜起出入之节。凡四方通表，华夷纳贡，皆受而进之。凡军旅之出，则受命慰劳而遣之；既行，则每月存问将士之家，以视其疾苦；凯还，则郊迓之，皆复命。凡致仕之臣与邦之耋老，时巡问亦如之。”李林甫注：“通事舍人即秦之谒者。《汉书·百官表》云：‘谒者掌宾赞受事，员七十人，秩比六百石。皇朝改谒者为通事舍人。”

江州： 《唐书·地理志》：江南西道有江州浔阳郡。

承眀： 《三辅黄图》：“未央宫有承明殿，著述之所也。班固《西都赋》云‘内有承明，著作之庭’，即此也。”

守官： 谢瞻诗：“守官反南服。”

银虬： 《初学记》：“张衡《漏水转浑天仪制》曰：‘以铜为器，再叠差置，实以清水，下各开孔，以玉虬吐漏水入两壶，右为夜，左为昼。’李兰《漏刻法》曰：‘以器贮水，以铜为渴乌，状如钩曲，以引器中水，于银龙口中吐入权器。漏水一升，秤重一斤，时经一刻。’殷夔《漏刻法》曰：‘漏水皆于器下为金龙口吐出，转注入踟蹰经纬之中，流于衡渠之下。’”

金马： 《史记》：“金马门者，宦署门也。门旁有铜马，故谓之‘金马门’。”《三辅黄图》：“金马门，宦者署。武帝时，得大宛马，以铜铸像，立于署门，因以为名。东方朔、主父偃、严安、徐乐皆待诏金马门，即此。”

当御： 《国语》：“秦景公使其弟针来求成，叔向命召行人子员。行人子朱曰：‘朱也当御。’叔向曰：‘肸也欲子员之对客也。’子朱怒，抚剑就之。叔向曰：‘夫子员道宾主之言无私，子常易之。奸以事君者，吾所能御也。’”韦昭注：“当，直也；御，进也。言次应直事。”“易，变也。”

浔阳： 《一统志》：“浔阳江在九江府城北，源自岷山，至此下流四十里，合彭蠡湖水，东流入海。”

逆旅： 《左传》：“虢为不道，保于逆旅。”杜预注：“逆旅，客舍也。”孔颖达《正义》：“逆，迎也；旅，客也。迎止宾客之处也。”

三湘： 《南史》：“巴陵南有地名三湘。”《元和郡县志》：“侯景浦在巴陵县东北十二里，本名三湘浦。”《太平寰宇记》：“湘潭、湘阴、湘乡，是为三湘。”

百舍： 《庄子》：“百舍重趼而不敢息。”陆德明注：“百舍，百日止宿也。”高诱《淮南子》注：“百舍，百里一舍也。”

香炉峰： 远法师《庐山记》：“东南有香炉山，孤峰秀起，游气笼其上，则氛氲若烟。”《太平寰宇记》：“香炉峰在庐山西北，其峰尖圆，烟云聚散，如博山香炉之状。”《方舆胜览》：“香炉峰在南康城北，山南山北皆见，其形圆耸，常出云气，故名。”

石镜： 《幽明录》：“宫亭湖边旁山间有石数枚，形圆若镜，明可鉴人，谓之石镜。”《水经注》：“庐山东有石镜，照水之所出。有一圆石悬崖，明净照见人形，晨光初曜，则延曜入石，毫细必察，故名石镜焉。”《太平寰宇记》：“石镜在东山悬崖之上，其状团圆，近之则照见形影。”

董奉杏： 见一卷“虎卖杏”注。

陶潜菊： 《续晋阳秋》：“陶潜尝九月九日无酒，宅边菊丛中，摘菊盈把，坐其侧久，望见白衣人至，乃王弘送酒也。即便就酌，醉而后归。”

彭蠡： 《唐六典》注：“彭蠡湖，一名宫亭湖，在江州浔阳县界。”杜氏《通典》：“彭蠡湖在浔阳郡之东南五十二里。”

庐山： 远法师《庐山记》：“山在江州浔阳郡，左挟彭泽，右旁通川。有匡俗先生者，出自殷、周之际，遁世隐时，潜居其下。或云：匡俗受道于仙人，而共游其岭，遂托室崖岫，即岩成馆，故时人谓所止为仙人之庐而命焉。其山大岭凡七重，圆基周回垂三五百里。其南岭临宫亭湖，下有神庙，七岭会同，莫升之者。东南有香炉山，其上氛氲若香烟。西南中石门前有双阙，壁立千馀仞，而瀑布流焉。其中鸟兽草木之美，灵药芳林之奇，所称名代。”《元和郡县志》：“庐山在江州浔阳县东三十二里，本名鄣山。昔匡俗字子孝，隐沦潜景庐于此山。汉武帝拜为大明公，俗号庐君，故山取号。周环五百馀里。”《太平寰宇记》：“庐山在江州南，高二千三百六十丈，周回二百五十里。其山九叠川，亦九派。《郡国志》云：‘庐山叠嶂九层，崇岩万仞。’《山海经》所谓三天子障，亦曰天子都也。周武王时，匡俗字子孝，兄弟七人皆有道术，结庐于此，仙去，空庐尚在，故曰庐山。”

思远道： 《古诗》：“青青河畔草，绵绵思远道。”