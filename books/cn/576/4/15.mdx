---
---
---
title: 别綦母潜
---




端笏明光宫① ，历稔朝云陛。

诏看延阁书② ，高议平津邸。

适意偶轻人，虚心削繁礼③ 。

盛得江左风，弥工建安体。

高张多绝弦，截河有清济。

严冬爽群木，伊洛方清泚。

渭水冰下流，潼关雪中启④ 。

荷蓧几时还，尘缨待君洗。

【校】

①宫，《文苑英华》作“殿”。

②看，顾元纬本、凌本俱作“刊”。

③《文苑英华》作“适意轻微禄，遇人削繁礼”。又，“繁”一作“烦”。

④启，《文苑英华》作“闭”，非。

【注】

綦母潜： 《唐书·艺文志》：“綦母潜，字孝通。开元中，由宜寿尉入为集贤院待制，迁右拾遗，终著作郎。”

端笏： 江淹诗：“敛衽依光采，端笏奉仁明。”

明光宫： 《雍录》：“汉有明光宫三。一在北宫，南与长乐相连者，武帝太初四年起，即王商之所指借，欲以避暑者也。别有明光宫在甘泉宫中，亦武帝所起，发燕、赵美女三千人充之。至尚书郎主作文书起草，更直于建礼门内，则近明光殿矣。建礼门内得神仙门，神仙门内得明光殿省中，省中皆胡粉涂壁，以丹漆地，谓之丹墀，尚书郎握兰含鸡舌香奏事。此之明光殿，约其方向，必在未央正宫殿中，（下） 〔不〕与北宫、甘泉设为奇玩者比，则臣下奏事之地也。”

历稔： 何逊诗：“历稔共追随，一旦辞群匹。”

延阁： 刘歆《七略》：“孝武皇帝敕丞相公孙弘广开献书之路，百年之间，书积如丘山，故外则有太常、太史、博士之藏，内则有延阁、广内、秘书之府。”《宋书》：“汉西京图籍所藏，有天府、石渠、兰台、石室、延阁、广内之府是也。”

平津邸： 《汉书》：“公孙弘为丞相，封平津侯。于是启客馆，开东阁，以延贤人，与参谋议。”陆厥诗：“出入平津邸。”张铣注：“邸，国舍也。”

繁礼： 《史记》：“孝文好道家之学，以为繁礼（适） 〔饰〕貌，无益于（事） 〔治〕。”

江左风： 宋、齐、梁、陈四朝并建都江左，其时诗篇多尚绮丽。《宋书·谢灵运传》：“文章之美，江左莫逮。”

建安体： 建安，汉末年号。时曹氏父子及邺中七子俱善篇章，后人谓之“建安体”。钟嵘《诗品》：“降及建安，曹公父子笃好斯文，平原兄弟郁为文栋，刘桢、王粲为其羽翼，次有攀龙附凤、自致于属车者，盖将百计。彬彬之盛，大备于时矣。”

高张： 《物理论》：“琴欲高张，瑟欲下声。”颜延年诗：“高张生绝弦，声急由调起。”

截河： 孔安国《尚书传》：“济水入河，并流十数里而南，截河又并流数里，溢为荥泽。”孔颖达《正义》：“济水既入于河，与河相乱，而知截河过者，以河浊济清，南出还清，故可知也。”

伊洛： 《括地志》：“伊水出虢州卢氏县东峦山东北，流入洛。洛水出商州洛南县冢岭山，东流经洛州郭内，又东合伊水。”《唐六典》注：“伊出河南伊阳县，北流入洛；洛出商州上洛县，经虢州、河南入河。”

清泚： 谢朓诗：“寒流自清泚。”《说文》：“泚，清也。”

潼关： 杜氏《通典》：“华州华阴县有潼关，《左传》所谓桃林塞也。本名冲关，河自龙门南流，冲激华山东，故以为名。”《元和郡县志》：“潼关，在华州华阴县东北三十九里，古桃林塞也。春秋时，晋侯使詹嘉处瑕，以守桃林之塞是也。关西一里有潼水，因以名关。又云：河在关内，南流冲激关山，因谓之‘冲关’。谨按，秦函谷关在汉弘农县，即今灵宝县西南十一里故关是也。今大路在北，本非钤束之要，汉武帝元鼎三年，杨仆为楼船将军，本宜阳人，耻居关外，上疏请以家僮七百人徙关于新安，武帝从之，即今新安县东一里函谷故关是也。而御传所驰，出于南路，至后汉献帝初平二年，董卓胁帝西幸长安，出函谷关，自此已前，其关并在新安，其后二十年，至建安十六年，曹公破马超于潼关，则是中间徙于今所。今历二处而至河、潼，上跻高隅，俯视洪流，盘纡峻极，实为天险。河之北岸则风陵津，北至蒲关六十馀里。河山之险，逦迤相接，自此西望，川途旷然。盖神明之奥区，帝宅之户牖，百二之固，信非虚言也。”《太平寰宇记》：“自函谷至于潼关，高出云表，幽谷秘邃，深林茂木，白日成昏。又按，今关即隋大业七年移于南北镇城门坑槛谷所置，去旧关四里馀。至唐朝天授二年移近，向北临河为路。”《雍录》：“潼关在华州华阴县东北三十九里，自华而虢，自虢而陕，自陕而河南，中间千馀里地。古尝立关塞者凡三所：由长安东一百八十里出华州华阴县外，则唐潼关也；自潼关东二百里至陕州灵宝县，则秦函谷关也；自灵宝县三百馀里至河南府新安县，则汉函谷关也。”

尘缨： 沈约诗：“愿以潺湲水，沾君缨上尘。”