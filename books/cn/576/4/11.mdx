---
---
---
title: 留别山中温古上人兄并示舍弟缙
---



留别山中温古上人兄并示舍弟缙①


解薜登天朝，去师偶时哲。

岂惟山中人，兼负松上月。

宿昔同游止，致身云霞末。

开轩临颍阳，卧视飞鸟没。

好依盘石饭，屡对瀑泉歇② 。

理齐少狎隐③ ，道胜宁外物。

舍弟官崇高，宗兄此削发④ 。

荆扉但洒扫，乘闲当过拂⑤ 。

【校】

①《文苑英华》无“山中”字、“舍”字。

②歇，顾元纬本、凌本俱作“渴”。

③顾元纬本作“理齐狎小隐”。

④削，一作“祝”。

⑤拂，顾元纬本、凌本俱作“歇”。

【注】

时哲： 谢灵运诗：“鸣葭戾朱宫，兰巵献时哲。”

宿昔： 阮籍诗：“宿昔同衣裳。”

颍阳： 成按：《唐书·地理志》：河南府有颍阳县，本名武林。“载初元年，析河南、伊阙、嵩阳三县置。开元十五年更名颍阳。”然右丞所称者，当是泛指颍水之阳也。《吕氏春秋》：“许由虞乎颍阳。”高诱注：“颍水之北曰颍阳。”是矣。

道胜： 《淮南子》：“子夏见曾子，一臞一肥。曾子问其故，曰：‘出见富贵之乐而欲之，入见先王之道又悦之。两者心战，故臞；先王之道胜，故肥。’”