---
---
---
title: 过秦皇墓
---



过秦皇墓①


古墓成苍岭，幽宫象紫台。

星辰七曜隔，河汉九泉开。

有海人宁渡，无春雁不回。

更闻松韵切，疑是大夫哀。

【校】

①秦，《文苑英华》作“始”。○时年十五，《文苑英华》作“时年二十”。

【注】

【原注】 时年十五。

秦皇墓： 《汉书》：“秦始皇帝葬于骊山之阿，下锢三泉，上崇山坟，其高五十馀丈，周围五百有馀，石椁为游馆，人膏为灯烛，水银为江海，黄金为凫雁。珍宝之藏，机械之变，棺椁之丽，宫馆之盛，不可胜原。”《水经注》：“秦始皇大兴厚葬，营建冢圹于丽戎之山，一名蓝田，其阴多金，其阳多玉。始皇贪其美名，因而葬焉。斩山凿石，下涸三泉，以铜为椁，旁行周回三十馀里，上画天文星宿之象，下以水银为四渎、百川、五岳、九州，具地理之势。宫观百官，奇器珍宝，充满其中。以人鱼膏为灯烛，取其不灭者久之。后宫无子者，皆使殉葬甚众。坟高五丈，周围五里馀，作者七十万人，积年方成。”《史记正义》：“《括地志》云：‘秦始皇陵在雍州新丰县西南十里。’”《长安志》：“秦始皇陵在临潼县东一十五里。《国志》曰：‘始皇陵有银蚕金雁，以多奇物，故俗云秦王地市。’《关中记》曰：‘秦始皇陵在骊山之北，高数十丈，周六里，今在阴平县 [1] 界。’《三辅故事》曰：‘始皇陵七百步 [2] ，以明珠为日月，鱼膏为脂烛，金银为凫雁，金蚕三十箔，四门施徼，奢侈太过。六年之间，为项籍所发。’《两京道理记》曰：‘陵高一千二百四十尺，内院周五里，外院周十一里，俗呼当陵 [3] 。’”

紫台： 江淹《恨赋》：“紫台稍远。”李善注：“紫台，犹紫宫也。”吕延济注：“紫台，宫也，天子所居处。”

七曜： 《初学记》：“日月五星，谓之七曜。”

九泉： 木华《海赋》：“吹炯九泉。”李善注：“地有九重，故曰九泉。”

[1] 阴平县，当作“阴盘县”。

[2] 七百步，据《类编长安志》当作“周七百步”。

[3] 俗呼当陵，《长安志》作“俗呼当陵南岭尖峰作望峰”，赵氏误断。