---
---
---
title: 其一
---




何悟藏环早，才知拜璧年。

翀天王子去，对日圣君怜。

树转宫犹出，笳悲马不前。

虽蒙绝驰道，京兆别开阡。

【注】

恭懿太子： 刘昫《唐书》：“恭懿太子佋，肃宗第十二子。至德二载封兴王。上元元年六月薨。佋，皇后张氏所生，上尤钟爱。后屡危太子，欲以兴王为储贰，会薨而止。七月丁亥，诏曰：‘厚礼所以饰终，易名所以表行。况情钟天属，宠及侯封。载畴加等之美，式备元储之赠，永怀轸念，有恻彝章。第十二子故兴王佋，毓庆璇源，分华若木，天资纯孝，神假聪明。河间聚书，幼闻乐善之旨；延陵听乐，早得知音之妙。顷以暂婴沉瘵，殆积旬时，而资敬益彰，颖晤逾爽。爱亲之恋，言不间于斯须；告诀之辞，事先符于梦寐。顾惟至性，实切深哀。将祚土析珪，载崇藩翰，闻《诗》对《易》，爰就琢磨。方冀成立，岂期夭丧。瑶英始茂，遽摧于当春；隙驷俄迁，忽沉于厚夜，兴言痛悼，闵惜良深。宜贲宠于青宫，俾哀荣于玄穸。可赠太子，谥曰恭懿。应缘丧葬，所司准式。仍令京兆尹刘晏充监护使。’诏宰臣李揆持节册命。十一月，葬于高阳原。其哀册曰：‘维上元元年，太岁庚子，六月己未朔，二十六日甲申，皇第十二子持节凤翔等四州节度观察大使兴王佋，薨于中京内邸，殡于寝之西阶。粤八月丁亥，册赠皇太子，庙号恭懿。冬十一月庚寅，诏葬于长安之高阳原，礼也。燕隧开封，龙輼进辙，陈祖载而就位，俨涂刍以成列。皇帝哀玉林之閟景，悯璇萼之惟 [1] 霜。瞻龙綍而增思，怀雁池而永伤。考谥惟古，褒崇有式。爰诏史司，恭宣懿德。其辞曰：“惟天祚唐，累叶重光，中兴宸景，再纽乾纲。本枝建国，磐石疏疆，克开龙嗣，实曰贤王。骊源孕彩，日干腾芳，深仁广孝，蕴艺含章。秀发童年，惠彰龀齿，蹈礼知方，承尊叶旨。对日流辩，占凤擅美。鲁卫后尘，间平绝轨。胡孽初构，王师未班。爰从襁褓，载历险艰。爱备中掖，名崇懿藩，居常禀训，动不违颜。礼及佩觽，朝加分器，胙土延渥，登坛受帅。玉质金声，文经武纬，乐善为宝，崇儒是贵。濬哲外朗，温文内深，阅书成诵，观乐表音。《五经》在口，六律谐心，才优艺洽，绝古超今。蛇豕犹梗，寰区未乂。涤虑祈真，焚香演偈。食去荤血，心依定惠。庶福邦家，俾清凶秽。雾露婴疾，聪明害神，沉疴始遘，弥旷盈旬。止虑无扰，发言有伦，在膏方亟，问膳逾勤。云物告征，星辰变象，楚药无救，秦毉莫仗。灵仪窅而上宾，徽音邈其长往。违旧邸于青社，即幽陵于黄壤。呜呼哀哉！魂气夺兮去何之，精灵存兮孝有思。念君亲之永隔，托梦寐而来辞。延桂宫而震悼，贯椒壸而缠悲。旌遗芳于碣馆，贲新命于储闱。呜呼哀哉！先远戒候，占龟献吉。指鹑野而西临，背凤城而右出。天惨惨而苦雾，山苍苍而曀日。望驰道而长辞，赴幽涂而永毕。呜呼哀哉！生为宠王兮宸爱所钟，殁追上嗣兮朝典斯崇。升玉笙于洞府，阅银棨于泉宫。金石谁固，人生有终，简册攸记兮德音无穷。敢直词于篆美，庶永代而成风。呜呼哀哉！’佋薨时年八岁。既薨之夕，肃宗、张后俱梦佋有如平昔，拜辞流涕而去。帝方寝疾，追念过深，故特以储闱之赠宠之。”《唐会要》：“恭懿太子沿陵，在京兆府长安县界。”

藏环： 《晋书》：“羊祜年五岁时，令乳母取所弄金环，乳母曰：‘汝先无此物。’祜即诣邻人李氏东垣桑树中，探得之。主人惊曰：‘此吾亡儿所失物也，云何持去！’乳母具言之，李氏悲惋。时人异之，谓李氏子则祜之前身也。”

拜璧： 《左传》：“楚共王无冢適，有宠子五人，无適立焉。乃大有事于群望，而祈曰：‘请神择于五人者，使主社稷。’乃遍以璧见于群望曰：‘当璧而拜者，神所立也，谁敢违之？’既乃与巴姬密埋璧于大室之庭，使五人斋，而长入拜。康王跨之，灵王肘加焉，子干、子晳皆远之；平王弱，抱而入，再拜，皆压纽。”

翀天： 用周灵王太子晋事。孙绰《游天台山赋》：“王乔控鹤以冲天。”详见五卷“浮丘公”注中。

对日： 《晋书》：“明帝幼而聪哲，为元帝所宠异。年数岁，尝坐膝前，属长安使来，因问帝曰：‘汝谓日与长安孰近？’对曰：‘长安近。不闻人从日边来，居然可知也。’明日，宴群僚，又问之。对曰：‘日近。’元帝失色，曰：‘何乃异间者之言乎？’对曰：‘举头见日，不见长安。’由是益奇之。”

驰道： 《汉书·成帝纪》：“上尝急召，太子出龙楼门，不敢（疾） 〔绝〕驰道，西至直城门，得绝乃度，还入作室门。上迟之，问其故，以状对。上大悦，乃著令，令太子得绝驰道云。”应劭曰：“驰道，天子所行道也，若今之中道。”师古注：“绝，横度也。”

京兆阡： 谓京兆尹别开墓道也。或引《汉书·原涉传》内“京兆阡”事，非是。