---
---
---
title: 被出济州
---



被出济州①


微官易得罪，谪去济（川） 〔州〕阴。

执政方持法，明君无此心② 。

闾阎河润上，井邑海云深。

纵有归来日，多愁年鬓侵③ 。

【校】

①《河岳英灵集》作“初出济州别城中故人”。

②无，一作“照”。

③多，诸本皆作“各”，《河岳英灵集》、《唐诗品汇》俱作“多”，今从之。

【注】

济州： 刘昫《唐书·地理志》：隋置济北郡，武德四年改济州，天宝元年改为济阳郡，十三载六月一日废济州。

持法： 《汉书》：“翟方进为相公洁，请托不行郡国。持法刻深，举奏牧守九卿，峻文深诋，中伤者尤多。”

河润： 《庄子》：“河润九里。”