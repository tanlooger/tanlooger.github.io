---
---
---
title: 早朝
---




柳暗百花明，春深五凤城。

城乌睥睨晓① ，宫井辘轳声。

方朔金门侍② ，班姬玉辇迎。

仍闻遣方士，东海访蓬瀛。

【校】

①乌，《文苑英华》作“鸦”。

②侍，《文苑英华》作“召”。

【注】

睥睨： 《释名》：“城上垣曰睥睨。”《广雅》：“睥睨，女墙也。”

辘轳： 《韵会》：“辘轳，井上汲水木。”

方朔： 《汉书》：“东方朔待诏金马门，稍得亲近。”

班姬： 《汉书》：“成帝游于后庭，欲与班婕妤同辇载，婕妤辞。”

玉辇： 潘岳《籍田赋》：“天子乃御玉辇。”

方士： 《史记·封禅书》：“天子使方士入海，求蓬莱安期生之属。”

蓬瀛： 《列子》：“渤海之东不知几亿万里，有大壑焉，实惟无底之谷，其下无底，名曰归墟。八纮九野之水，天汉之流，莫不注之，而无增无减焉。其中有五山焉：一曰岱舆，二曰员峤，三曰方壶，四曰瀛洲，五曰蓬莱。其山高下周旋三万里，其顶平处九千里。山之中间相去七万里，以为邻居焉。其上台观皆金玉，其上禽兽皆纯缟。珠玕之树皆丛生，华实皆有滋味，食之皆不老不死。所居之人皆仙圣之种，一日一夕飞相往来者，不可数焉。”