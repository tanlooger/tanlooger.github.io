---
---
---
title: 其三
---




涂刍去国门，秘器出东园。

太守留金印，夫人罢锦轩。

旌旄转衰木，萧鼓上寒原。

坟树应西靡，长思魏阙恩。

【注】

涂刍： 《释名》：“涂车，以泥涂为车也。刍灵，束草为人马，灵名之也。”

祕器： 《汉书》：“孔霸薨，上素服临吊者再，至赐东园秘器。”《后汉书·邓皇后纪》：“新野君薨，赠以长公主赤绶、东园秘器、玉衣绣衾。”章怀太子注：“东园，署名，属少府。主作凶器，故言秘也。”

锦轩： 《汉书·西域传》：“冯夫人锦车持节。”服虔注：“锦车，以锦衣车也。”

西靡： 《圣贤冢墓记》：“东平思王归国，思京师。后薨，葬东平，其冢上松柏皆西靡。”

魏阙： 《淮南子》：“神游魏阙之下。”高诱注：“魏阙，王者门外阙也。所以悬教民之书于象魏也。嵬嵬高大，故曰魏阙。”