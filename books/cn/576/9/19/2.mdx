---
---
---
title: 其二
---




返葬金符守① ，同归石窌栖② 。

卷衣悲画翟，持翣待鸣鸡。

容卫都人惨，山川驷马嘶。

犹闻陇上客，相对哭征西。

【校】

①守，刘本、顾可久本俱作“宇”，非。

②栖，一本作“妻”，为是。

【注】

金符： 谢朓《思归赋》：“拖银黄之沃若，剖金符之陆离。”金符，即铜虎符也。事见前首“竹使”注中。

石窌： 《左传》：“齐侯见保者，曰：‘勉之！齐师败矣。’辟女子，女子曰：‘君免乎？’曰：‘免矣。’曰：‘锐师徒免乎？’曰：‘免矣。’曰：‘苟君与吾父免矣，可若何！’乃奔。齐侯以为有礼，既而问之，辟司徒之妻也。予之石窌。”杜预注：“石窌，邑名，济北卢县东有地名石窌。”

卷衣： 衣谓殡宫前所陈设之灵衣。殡将出，故卷而藏之，即谢朓《齐敬皇后哀策文》所云“俎彻三献，筵卷六衣”之义。或引《丧大记》：“北面三号，卷衣投于前。”此则始死之仪，非兴殡之事矣。

画翟： 《礼记》：“夫人揄狄。”郑康成注：“翟，雉名，刻绘而画之，着于衣以为饰，因以为名也。”孔颖达《正义》云：“揄读如摇，狄读如翟，谓画摇翟之雉于衣，谓三夫人及侯伯夫人也。”

持翣： 《周礼》：“大丧持翣。”《礼记·丧大记》：“黼翣二，黻翣二，画翣二。”郑康成注：“汉礼：翣以木为筐，广三尺，高二尺四寸，方，两角高，衣以白布。画者，画云气，其馀各如其像。柄长五尺，车行使人持之而从，既窆，树于圹中。《檀弓》曰‘周人墙置翣’是也。”孔颖达《正义》云：“翣形似扇，以木为之，在路则障车，入椁则障柩。凡有六枚，二画为黼，二画为黻，二画为云气。《礼器》云：‘天子八翣，诸侯六，大夫四。’”释各翣。齐人谓扇为翣，此似之也，象翣扇为清凉也。翣有黼有画，各以其饰名之也。

鸣鸡： 潘安仁《哀永逝文》：“闻鸡鸣兮戒朝，咸惊号兮抚膺。”

容卫： 庾子山《入重阳阁》诗：“北原风雨散，南宫容卫疏。”又子山《周大将军赵公墓志铭》：“山河满目，容卫灵归。”卢思道《彭城王挽歌》：“容卫俨未归，空山照秋月。”所谓容卫，未详其义。或谓《后汉书·祭遵传》有“朱轮容车，介士军阵送葬”之文，章怀太子注：“容车，容饰之车，像生时也。”容卫恐亦是此义。成按：庾信《祀方泽歌》有“川泽茂祉，丘陵容卫”之句，右丞《曲江侍宴应制》诗有“草树连容卫，山河对冕旒”之句，顾况《宫词》有“玉阶容卫宿千官，风猎青旂晓仗寒”之句，则非送葬之仪矣。《北史》：“广阳王嘉性好仪饰，车服鲜华，既居仪同，又任端首，出入容卫，道路荣之。”则“容卫”即是仪卫之义矣。

征西： 《后汉书·耿秉传》：“肃宗拜秉征西将军，遣案行凉州边境，劳赐保塞羌胡。永元三年卒。匈奴闻秉卒，举国号哭，或至梨面流血。”