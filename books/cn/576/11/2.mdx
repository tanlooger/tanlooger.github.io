---
---
---
title: 奉和圣制与太子诸王三月三日龙池春禊应制
---



奉和圣制与太子诸王三月三日龙池春禊应制①


故事修春禊，新宫展豫游。

明君移凤辇，太子出龙楼。

赋掩陈王作，杯如洛水流。

金人来捧剑，画鹢去回舟② 。

苑树浮宫阙，天池照冕旒。

宸章在云汉③ ，垂象满皇州。

【校】

①应制，《文苑英华》作“之作”。

②去，顾元纬本、凌本俱作“出”。

③汉，顾元纬本、凌本俱作“表”。

【注】

春禊： 《广韵》：“禊，祓除不祥也。”《晋书·礼志》：“汉仪，季春上巳，官及百姓皆禊于东流水上，洗濯祓除去宿垢。而自魏以后，但用三日，不以上巳也。”徐广《史记》注：“三月上巳，临水祓除谓之禊。”江总诗：“上巳娱春禊。”

凤辇： 《唐会要》：“旧制，辇有七：一曰大凤辇，二曰大芳辇，三曰仙游辇，四曰小轻辇，五曰芳亭辇，六曰大玉辇，七曰小玉辇。”

陈王： 《魏志》：“陈思王植，字子建。邺铜爵台新成，太祖悉将诸子登台，使各为赋。植援笔立成，可观，太祖甚异之。”

洛水： 《晋书·束晳传》：“武帝尝问挚虞三日曲水之义，虞对曰：‘汉章帝时，平原徐肇以三月初生三女，至三日俱亡，村人以为怪，乃招携之水滨洗祓，遂因水以泛觞，其义起此。’帝曰：‘必如所谈，便非好事。’晳进曰：‘挚虞小生，不足以知，臣请言之。昔周公成洛邑，因流水以泛酒，故逸《诗》云“羽觞随波”。又秦昭王以三日置酒河曲，见金人奉水心之剑，曰：“令君制有西夏。”及霸诸侯，因此立为曲水。二汉相缘，皆为盛集。’”

画鹢： 《子虚赋》：“浮文鹢。”张揖注：“鹢，水鸟也。画其像于船首。”张正见诗：“波中画鹢涌，帆上锦花飞。”