---
---
---
title: 奉和圣制上巳于望春亭观禊饮应制
---



奉和圣制上巳于望春亭观禊饮应制①


长乐青门外，宜春小苑东。

楼开万户上② ，辇过百花中。

画鹢移仙妓③ ，金貂列上公。

清歌邀落日，妙舞向春风④ 。

渭水明秦甸⑤ ，黄山入汉宫。

君王来祓禊，灞浐亦朝宗。

【校】

①应制，《文苑英华》作“之作”。〇《万首唐人绝句》、《乐府诗集》摘首四句，题作《浣沙女》，改“辇过”作“人向”。

②户，《文苑英华》作“井”。

③妓，《唐诗品汇》作“仗”。

④妙，《文苑英华》作“妍”。

⑤甸，《文苑英华》作“殿”。

【注】

望春亭： 《唐书·地理志》：京兆府万年县有“南望春宫，临浐水，西岸有北望春宫，宫东有广运潭”。《雍录》：“南望春亭、北望春亭在禁苑东南高原之上，旧记多云望春宫，其东正临浐水也。”

金貂： 《隋书·礼仪志》：“武冠，今左右侍臣及诸将军武官通服之。侍中常侍，则加金紫 [1] 焉，插以貂尾，黄金为饰云。”江淹诗：“金貂服玄缨。”

上公： 《尚书》：“庸建尔于上公。”《晋书·职官志》：“太宰与太傅、太保皆为上公。”《唐六典》：“三师，训导之官也，其名即周之三公。汉哀、平间，始尊师傅之位在三公之上，谓之上公。”

清歌妙舞： 谢朓诗：“清歌留上客，妙舞送将归。”

灞浐： 《三辅黄图》：“灞水出蓝田谷，西北入渭。浐水亦出蓝田谷，北至霸陵入霸。”

朝宗： 《禹贡》：“江、汉朝宗于海。”孔安国《传》：“二水经此州而入海，有似于朝，百川以海为宗。宗，尊也。”孔颖达《正义》云：“《周礼·大宗伯》：诸侯见天子之礼，‘春见曰朝，夏见曰宗’。郑云：‘朝犹朝也，欲其来之早也。（尊宗） 〔宗，尊〕也，欲其尊王也。’‘朝宗’是人事之名，水无性识，非有此义。以海水大而江、汉小，以小就大，似诸侯归于天子，假人事而言也。”《诗》：“沔彼流水，朝宗于海。”郑康成《笺》：“兴者，水流而入海，小就大也。喻诸侯朝天子亦犹是也。诸侯春见天子曰朝，夏见曰宗。”孔颖达《正义》：“朝宗者，本诸侯见天子之礼。臣之朝君，犹水之趋海，故以水流入海为朝宗也。”

[1] 金紫，《隋书·礼仪志》作“金珰附蝉”。