---
---
---
title: 济州过赵叟家宴
---




虽与人境接，闭门成隐居。

道言庄叟事，儒行鲁人馀。

深巷斜晖静，闲门高柳疏。

荷锄修药圃，散帙曝农书。

上客揺芳翰，中厨馈野蔬。

夫君第高饮，景晏出林闾。

【注】

【原注】 公左降济州司仓参军时作。

道言： 《南史·顾欢传》：“佛言华而引，道言实而抑。”

庄叟： 《北史·萧大圜传》：“沽酪牧羊，协潘生之志；畜鸡种黍，应庄叟之言。”

儒行： 《礼记》：“哀公曰：‘敢问儒行？’”

散帙： 谢灵运诗：“散帙问所知。”刘良注：“散帙，谓开书帙也。”《说文》：“帙，书衣也。”

林闾： 颜延年诗：“林闾时晏开。”李善注：“《尔雅》曰：‘野外谓之林。’郑玄《周礼》注云：‘闾，里门也。’”