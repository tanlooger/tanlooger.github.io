---
---
---
title: 投道一师兰若宿
---



投道一师兰若宿①


一公栖太白，高顶出云烟② 。

梵流诸壑遍③ ，花雨一峰偏。

迹为无心隐，名因立教传。

鸟来还语法，客去更安禅。

昼涉松露尽④ ，暮投兰若边。

洞房隐深竹，清夜闻遥泉。

向是云霞里，今成枕席前。

岂惟留暂宿，服事将穷年。

【校】

①一作“宿道一上方院”，顾可久本作“投福禅师兰若宿”。

②云，一作“风”。

③壑，一作“洞”。

④露，一作“路”。

【注】

道一： 《传灯录》：“江西道一禅师，汉州什邡人也，姓马氏，容貌奇异，牛行虎视，引舌过鼻，足下有二轮文。幼岁依资州唐和尚落发，受具于渝州圆律师。唐开元中，习禅定于衡岳传法院，遇让和尚，同参九人，惟师密受心印。”

太白： 《水经注·地理志》曰：“县有太一山，古文以为终南，杜预以为中南也。亦曰太白山，在武功县南，去长安二百里，不知其高几何。俗云：武功太白，去天三百。杜彦达曰：太白山南连武功山，于诸山最为秀杰，冬夏积雪，望之皓然。”《太平寰宇记》：“太白山在凤翔府郿县东南五十里。”《一统志》：“太白山在西安府武功县南九十里。”

鸟来： 《法苑珠林》：“齐邺东大觉寺沙门僧范，姓李，平乡人也。善解群书，时称府库。晚年出家，经论谙委，言行相辅，祥征屡降。尝有胶州刺史杜弼于邺显义寺请范冬讲。至《华严六地》，忽有一雁飞下，从浮图东顺行入堂，正对高座，伏地听法。讲散徐出，还顺塔西，乃尔翔逝。又于此寺夏讲，雀来在座西南伏听，终于九旬。又曾处济州，亦有一鹗鸟飞来入听，讲讫便去。”

洞房： 《上林赋》：“岩窔洞房。”李周翰注：“洞，通也。”