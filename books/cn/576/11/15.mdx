---
---
---
title: 和宋中丞夏日游福贤观天长寺之作
---




已相殷王国，空馀尚父溪。

钓矶开月殿，筑道出云梯。

积水浮香象，深山鸣白鸡。

虚空陈妓乐① ，衣服制虹霓。

墨点三千界② ，丹飞六一泥。

桃源勿遽返，再访恐君迷。

【校】

①陈，一作“无”。

②墨，顾元纬本、凌本俱作“黑”。

【注】

【原注】 即陈左相所施。

陈左相： 《唐书·宰相表》：天宝五载四月丁酉，门下侍郎陈希烈同中书门下平章事。六载二月甲辰，希烈为左丞相兼兵部尚书。

殷王国： 《史记》：“武丁夜梦得圣人，名曰说。以梦所见视群臣百吏，皆非也。于是乃使百工营求之野，得说于傅险中。是时说为胥靡，筑于傅险，见于武丁。武丁曰是也。得而与之语，果圣人，举以为相，殷国大治。”

尚父溪： 刘向《列仙传》：“吕尚西适周，匿于南山，钓于磻溪。”郑康成《毛诗笺》：“尚父，吕望也，尊称焉。”

月殿： 萧子良诗：“月殿风转，层台气寒。”

筑道： 孔安国《尚书传》：“傅氏之岩在虞、虢之界，通道所经，有涧水坏道，常使胥靡刑人筑护此道。说贤而隐，代胥靡筑之以供食。”

云梯： 谢灵运诗：“惜无同怀客，共登青云梯。”李善注：“郭璞《游仙诗》曰：‘安事登云梯。’张湛《列子》注云：‘云梯可以陵虚。’”刘良注：“仙者因云而升，故曰云梯。”然考唐人诗句，多以山磴为云梯也。

香象： 《涅槃经·寿命品》云：“譬如香象为人所缚，虽有良师，不能禁制，顿绝羁锁自恣而去。”又《现病品》中列言诸象之力，有凡象、野象、二牙象、四牙象、雪山白象、香象、青象、黄象、赤象、白象、山象等名。

白鸡： 《续博物志》：“陶隐居云：学道之人居山，宜养白鸡、白犬，可以辟邪。”

妓乐： 《法华经》：“诸天妓乐，百千万种，于虚空中，一时俱作。”

墨点： 《法华经》：“佛告诸比丘：‘乃往过去无量无边不可思议阿僧祗劫，尔时有佛，名大通智胜如来，彼佛灭度已来，甚大久远，譬如三千大千世界所有地种，假使有人磨以为墨，过于东方千国土，乃下一点，大如微尘，又过千国土，复下一点，如是展转，尽地种墨，于汝等意云何，是诸国土，若筭师，若筭师弟子，能得边际，知其数不？’‘不也，世尊。’‘诸比丘，是人所经国土，若点不点，尽抺为尘，一尘一劫，彼佛灭度已来，复过是数无量无边百千万亿阿僧只劫，我以如来知见力故，观彼久远，犹若今日。”

六一泥： 《抱朴子》：“第一之丹，名曰丹华。当先作玄黄，用雄黄水、矾石水一钵作汞。戎盐、卤咸、矾石、牡砺、赤石脂、滑石、胡粉各数十斤，以六一泥封之，火之三十六日。成，服之，七日仙。”《云笈七签》：“作六一泥法，矾石、戎盐、卤咸、礜石，右四物分等烧之，二十日止。复取左顾牡蛎、赤石脂、滑石，凡七物，分等，视土釜大小，令足以泥土釜，合治万杵讫，置铁器中，猛下火，九日九夜，药正赤，复治万杵，下细筛，和以醇酽苦酒，合如泥，名曰六一泥。取两赤〔土〕釜，随人作多少，定其釜大小，以六一泥涂两土釜，表里皆令厚三分，日中曝之十日，期令干燥。”