---
---
---
title: 赠焦道士
---




海上游三岛① ，淮南预八公② 。

坐知千里外，跳向一壶中。

缩地朝珠阙，行天使玉童。

饮人聊割酒，送客乍分风。

天老能行气，吾师不养空。

谢君徒雀跃，无可问鸿蒙。

【校】

①岛，凌本作“岳”。

②预，《文苑英华》作“遇”。

【注】

八公： 《水经注》：“淮南王刘安是汉高帝之孙，厉王长子也。折节下士，笃好儒学。养方术之徒数十人，皆为俊异焉。多神仙秘法鸿宝之道。忽有八公，皆须眉皓素，诣门希见。门者曰：‘吾王好长生，今先生无住衰之术，未敢相闻。’八公咸变成童，王甚敬之。八士并能炼金化丹，出入无间，乃与安登山，埋金于地，白日升天。”

坐知： 《抱朴子》：“服黄丹一刀圭，即便长生不老矣。及坐见千里之外，吉凶皆知，如在目前也。”又云：“用明镜九寸以上自照，有所思存，七日七夕则见神仙，或男或女，或老或少，一示之后，心中自知千里之外，方来之事也。”

一壶： 葛洪《神仙传》：“壶公者，不知其姓名。时汝南有费长房者，为市掾。忽见公从远方来，入市卖药，人莫识之。卖药口不二价，治病皆愈。常悬一空壶于屋上，日入之后，公跳入壶中，人莫能见，惟长房楼上见之，知非常人也。长房乃日日自扫公座前地，及供馔物，公受而不辞。公知长房笃信，谓曰：‘至暮无人时更来。’长房如其言即往，公语房曰：‘见我跳入壶中时，卿便可效我跳，自当得入。’长房依言，果不觉已入。入后不复见壶，惟见仙宫世界，楼观、重门、阁道。宫左右侍者数十人。公语房曰：‘我仙人也。昔处天曹，以公事不勤见责，因谪人间耳。卿可教，故得见我。’”

缩地： 葛洪《神仙传》：“费长房有神术，能缩地脉，千里存在，目前宛然，放之复舒如旧也。”

玉童： 《太上飞行九神玉经》：“凡行玉清之道，出则诸天侍轩，给玉童、玉女各三千人。行上清之道，出则五宿侍卫，给玉童、玉女各一千五百人。行太清之道，出则五帝侍卫，给玉童、玉女各八百人。”

割酒： 葛洪《神仙传》：“曹公召左慈，乃为设酒。慈曰：‘今当远旷，乞分杯饮酒。’曹公闻慈求分杯饮酒，谓当使公先饮，以余与慈耳。而慈拔道簪以画杯，酒中断，其间相去数寸，即饮半，半与公。”

分风： 葛洪《神仙传》：“庐山庙有神，能于帐中共外人语，饮酒空中投杯。人往乞福，能使江湖之中分风举帆，行各相逢。”《水经注》：“宫亭山庙甚神，能分风劈流，住舟遣使。行旅之过，必敬祀而后得去，故曹毗咏云：‘分风为贰，劈流为两。’”

天老： 《帝王世纪》：“黄帝以风后配上台，天老配中台，五圣配下台。”

行气： 《抱朴子》：“欲求神仙，惟当得其至要。至要者，在于宝精行气，服一大药便足，亦不用多也。”又曰：“初学行气，鼻中引气而闭之，阴以心数，至一百二十，乃以口微吐之。及引之，皆不欲令己耳闻其有出入之声，常令入多出少。以鸿毛着鼻口之上，吐气而鸿毛不动为候也。渐自转增其心数，久可以至千，至千则老者更少，日还一日矣。夫行气，当以生气之时，勿以死气之时也，故曰仙人服六气，此之谓也。”

养空： 贾谊《服赋》：“养空而浮。”服虔注：“道家养空虚若浮舟也。”司马贞注：“言体道之人，但养空性，而心若浮舟也。”《北史·徐则传》：“先生履德养空，宗玄齐物。”

鸿蒙： 《庄子》：“云将东游，过扶摇之枝，而适遭鸿蒙。鸿蒙方将拊脾雀跃而游。云将见之，倘然止，贽然立，曰：‘叟何人邪？叟何为此？’鸿蒙拊脾雀跃不辍，对云将曰：‘游。’云将曰：‘朕愿有问也。’鸿蒙仰而视云将曰：‘吁！’云将曰：‘天气不和，地气郁结，六气不调，四时不节。今我愿合六气之精，以育群生，为之奈何？’鸿蒙拊脾雀跃掉头曰：‘吾弗知，吾弗知。’”