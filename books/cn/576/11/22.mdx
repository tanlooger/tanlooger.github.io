---
---
---
title: 过卢员外宅看饭僧共题
---



过卢员外宅看饭僧共题①


三贤异七圣② ，青眼慕青莲。

乞饭从香积，裁衣学水田。

上人飞锡杖，檀越施金钱。

趺坐檐前日，焚香竹下烟。

寒空法云地，秋色净居天。

身逐因缘法，心过次第禅。

不须愁日暮，自有一灯然。

【校】

①一本作“过卢四员外宅看饭僧共题七韵”。

②圣，顾元纬本、凌本、《唐诗品汇》俱作“贤”。

【注】

三贤： 《仁王经》：“三贤十圣住果报，惟佛一人居净土。”《大藏一览》：“长者论，如三乘中十住菩萨学生空观，对治閳提不信障。十行菩萨作法空观，修自利利他行，对治声闻自利障。十回向菩萨作法空观，成起悲愿力，垂形六道，教化众生，对治独觉自度障。此三十心菩萨，谓之三贤。”

七圣： 释氏以信行、法行、信解、见得、身证、时解脱、不时解脱为七圣。又《仁王经》：“复有十亿七贤居士，德行具足。”

青眼： 《晋书》：“阮籍能为青白眼，见礼俗之士，以白眼对之。及嵇喜来吊，籍作白眼，喜不怿而退。喜弟康闻之，乃赍酒挟琴造焉，籍大悦，乃见青眼。”

青莲： 《大般若经》：“世尊眼相修广，譬如青莲花叶，甚可爱乐。”《维摩诘经》：“目净修广如青莲。”僧肇注：“天竺有青莲花，其叶修而广，青白分明，有大人目相，故以为喻也。”

水田： 《释氏要览》：“《僧祗律》云：佛住王舍城，帝释石窟前经行，见稻田畦畔分明，语阿难言：‘过去诸佛，衣相如是，从今依此作衣相。’《增辉记》云：田畦贮水，生长嘉苗，以养形命。法衣之田，润以四利之水，增其三善之苗，以养法身慧命也。”

飞锡： 孙绰《游天台山赋》：“应真飞锡以蹑虚。”李周翰注：“应真得真道之人，执锡杖而行于虚空，故云飞也。”

檀越： 《翻译名义》：“梵语陀那钵底，唐言施主，今称檀那，讹‘陀’为‘檀’，去‘钵底’，留‘那’也。又称檀越者，檀即施法也。此人行施，越贫穷海。”

金钱： 《法苑珠林》：“《贤愚经》云：波婆梨自竭所有，为设大会，一切都集。设会已讫，大施达嚫，人得五百金钱。”

法云地： 《华严经·十地品》：“如须弥卢山王纯宝所成大威德，诸天咸住其中，无有穷尽；菩萨所住法云地，亦复如是。如来力无畏不共法，一切佛事咸在其中，问答宣说，不可穷尽。”

净居天： 色界十八天之中，净居天为最，无烦天、无热天、善见天、善现天、色究竟天，此五天皆谓之净居天，谓杂欲净身所居也。第三果人于知界中，九品习气，俱时灭尽，即生此天，不复欲界受生，故又谓之五不还天。《法苑珠林》：“从广果以上，无烦、无热等五净居天，惟是那含罗汉之所住也。纵凡生彼天者，要是进向那含，身得四禅，发于无漏，起熏禅业。或起一品，乃至九品，方乃得生。凡夫无此熏禅业，故不得生也。”

因缘法： 《法华经》：“大通智胜如来广说十二因缘法，无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧苦悲恼。无明灭则行灭，行灭则识灭，识灭则名色灭，名色灭则六入灭，六入灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老死忧悲苦恼灭。”《维摩诘经》：“以因缘法化众生，故我为辟支佛。”《华严经》：“一切世间从缘生，不离因缘见诸法。”

次第禅： 《华严经》：“随其次第，入诸禅定。”《涅槃经后分》：“以三昧力得入初禅，渐渐次第，入第四禅。”