---
---
---
title: 奉和圣制幸玉真公主山庄因题石壁十韵之作应制
---



奉和圣制幸玉真公主山庄因题石壁十韵之作应制①


碧落风烟外，瑶台道路赊。

如何连帝苑，别自有仙家。

比地回銮驾② ，缘溪转翠华。

洞中开日月，窗里发云霞。

庭养冲天鹤，溪流上汉查③ 。

种田生白玉，泥灶化丹砂。

谷静泉逾响，山深日易斜。

御羮和石髓，香饭进胡麻。

大道今无外，长生讵有涯。

还瞻九霄上，来往五云车。

【校】

①真，刘本、顾可久本、《唐诗品汇》俱作“霄”，非。

②比，《唐诗品汇》作“此”，一作“匝”，俱非。

③流，刘本、《唐诗品汇》俱作“留”。

【注】

玉真公主： 按《唐书·公主列传》：玉真公主，睿宗女，字持盈，始封崇昌县主。太极元年为道士，筑观京师，以方士史崇玄为师，俄进号上清玄都大洞三景师。

山庄： 《古楼观紫云衍庆集》：“玉真公主与金仙公主俱入道，今楼观南山之麓，有玉真公主祠堂存焉。俗传其地曰邸宫，以为主家别馆之遗址也。然碑志湮没，图经废舛。惟开元中戴璇楼观碑有‘玉真公主师心此地’之语，而王维、储光羲皆有玉真公主山庄、山居之诗，则玉真祠堂为观之别馆审矣。因尽录唐人题咏，刻之祠中。元祐二年，岁在丁卯，七月望日，河东薛绍彭题。”

碧落： 《度人经》：“道言：昔于始青天中，碧落空歌。”注云：“东方第一天有碧霞遍满，是云碧落。”

瑶台： 《拾遗记》：“昆仑山有瑶台十二，各广千步，皆五色玉为台基。”

銮驾： 庾肩吾诗：“銮驾总朝游。”

翠华： 《上林赋》：“建翠华之旗。”李善注：“翠华，以翠羽为葆也。”

冲天鹤： 见九卷“翀天”注。

上汉查： 《博物志》：“旧说云，天河与海通。近世有人居海渚者，年年八月有浮槎去来，不失期。人有奇志，立飞阁于槎上，多赍粮，乘槎而去。十馀日中，犹观日月星辰，自后茫茫忽忽，亦不觉昼夜。去十馀月，奄至一处，有城郭状，屋舍甚严，遥望宫中，多织妇。见一丈夫，牵牛渚次饮之。牵牛人乃惊问曰：‘何由至此？’此人具说来意，并问此是何处，答曰：‘君还至蜀郡，访严君平，则知之。’竟不上岸。因还如期。后至蜀，问君平。曰：‘某年月日，有客星犯牵牛宿。’记其年月，正是此人到天河时也。”

种玉： 《搜神记》：“阳公伯雍，洛阳县人也。性笃孝。父母亡，葬无终山，遂家焉。山高八十里，上无水，公汲水，作义浆于阪头，行者皆饮之。三年，有一人就饮，以一斗石子与之，使至高平好地有石处种之，云：‘玉当生其中。’阳公未娶，又语云：‘汝后当得好妇。’语毕不见。乃种其石，数岁，时时往视，见玉子生石上，人莫知也。有徐氏者，右北平著姓，女甚有行，时人求，多不许。公乃试求徐氏。徐氏笑以为狂，因戏云：‘得白璧一双来，当听为婚。’公至所种玉田中，得白璧五双，以聘。徐氏大惊，遂以女妻公。天子闻而异之，拜为大夫。乃于种玉处，四角作大石柱，各一丈，中央一顷地，名曰‘玉田’。”

石髓： 《晋书》：“王烈尝得石髓如饴，即自服半，馀半与嵇康，皆凝而为石。”《列仙传》：“邛疏者，周封史也。煮石髓而服之，谓之石钟乳。”葛洪《神仙传》：“神山五百年一开，其中石髓出，得而服之，寿与天相毕。”

无外： 《庄子》：“至道无外，谓之大一。”

九霄： 沈约诗：“锐意三山上，托慕九霄中。”张铣注：“九霄，九天仙人所居处也。”《云笈七签》：“九霄，九天也。”

五云车： 庾信诗：“东明九芝盖，北烛五云车。”