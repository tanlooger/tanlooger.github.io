---
---
---
title: 奉和圣制庆玄元皇帝玉像之作应制
---




明君梦帝先① ，宝命上齐天。

秦后徒闻乐，周王耻卜年。

玉京移大像，金箓会群仙。

承露调天供，临空敞御筵。

斗回迎寿酒，山近起炉烟。

愿奉无为化，斋心学自然② 。

【校】

①先，《文苑英华》作“见”。

②斋，一本作“齐”，非是。

【注】

玄元皇帝： 《杜氏通典》：“大唐乾封元年，追号老君为太上玄元皇帝。”

玉像： 刘昫《唐书》：“初，太清宫成，命工人于太白山采白石，为玄元圣容，又采白石为玄宗圣容，侍立于玄元之右，皆依王者衮冕之服，（彩缯） 〔缯彩〕珠玉为之。”《录异记》：“天宝中，玄宗皇帝立玄元庙于长安大宁里临淄旧邸，欲塑玄元像，梦神人曰：‘太白北谷中有玉石，可取而琢之，紫气见处是也。’翌日，命使入谷求之，山下人云：‘旬日来常有紫气，连日不散。’果于其下掘获玉石，琢为玄元像，高二丈许，又为二真人、二侍童及李林甫、陈希烈之形，高六尺以来。”《雍录》：“华清宫老君殿朝元阁之南，玉石为老君像，制作精绝。”

梦帝： 《通鉴》：“开元二十九年，上梦玄元皇帝告云：‘吾有像在京城西南百馀里，汝遣人求之，吾当与汝兴庆宫相见。’上遣使求得之于盩厔楼观山间。夏，闰四月，迎置兴庆宫。五月，命画玄元真容，分置诸州开元观。”

秦后： 张衡《西京赋》：“昔者大帝悦秦穆公而觐之，飨以钧天广乐。”李善注：“虞喜《志林》曰：喭曰：‘天帝醉，秦暴金误陨石坠。’谓秦穆公梦天帝奏钧天乐，已有此喭。”成按：《史记·赵世家》“与百神游于钧天，广乐九奏万舞，不类三代之乐”，乃赵简子事，其引秦穆公，但云“我之帝所甚乐”云云，不言闻乐也，《西京赋》当另有所据，今无考矣。

卜年： 《左传》：“成王定鼎于郏鄏，卜世三十，卜年七百，天所命也。”

金箓： 《隋书》：“道经者云其洁斋之法，有黄箓、玉箓、金箓、涂炭等斋。”《唐六典》：“斋有七名，其一曰金箓大斋，调和阴阳，消灾伏害，为帝王国（王） 〔土〕延祚求福。”

无为： 《史记》：“李耳无为自化，清净自正。”《老子》：“故圣人云：我无为而民自化。”

斋心： 《列子》：“黄帝退而闲居大庭之馆，斋心服形。”

自然： 《老子》：“人法地，地法天，天法道，道法自然。”