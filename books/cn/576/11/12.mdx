---
---
---
title: 三月三日勤政楼侍宴应制
---




彩仗连宵合，琼楼拂曙通。

年光三月里，宫殿百花中。

不数秦王日，谁将洛水同。

酒筵嫌落絮，舞袖怯春风。

天保无为德，人欢不战功。

仍临九衢宴，更达四门聪。

【注】

勤政楼： 刘昫《唐书》：“玄宗于兴庆宫西南置楼，西面题曰花萼相辉之楼，南面题曰勤政务本之楼。”《长安志》：“兴庆宫之西南隅曰勤政务本楼，楼南向，开元八年造。每岁千秋节，酺饮楼前。”按《旧唐书》本纪：“天宝四载春三月甲申，宴群臣于勤政楼。”又：“十四载春三月甲寅，宴群臣于勤政楼，奏《九部乐》，上赋诗，效柏梁体。”

四聪： 见本卷“明四目”注下。