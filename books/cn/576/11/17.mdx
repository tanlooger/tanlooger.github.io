---
---
---
title: 赠东岳焦炼师
---




先生千岁馀① ，五岳遍曾居。

遥识齐侯鼎，新过王母庐。

不能师孔墨，何事问长沮。

玉管时来凤，铜盘即钓鱼。

竦身空里语，明目夜中书。

自有还丹术② ，时论太素初。

频蒙露版诏，时降软轮车。

山静泉逾响，松高枝转疏。

支颐问樵客③ ，世上复何如？

【校】

①岁，《文苑英华》作“载”。

②还丹，一作“丹砂”。

③支，《文苑英华》作“搘”。

【注】

炼师： 《唐六典》：“道士修行有三号：其一曰法师，其二曰威仪师，其三曰律师。其德高思精，谓之炼师。”故当时凡称学道者，皆曰炼师云。

五岳： 《说苑》：“五岳：太山，东岳也；霍山，南岳也；华山，西岳也；恒山，北岳也；嵩山，中岳也。”

齐侯鼎： 《史记》：“李少君见上，上有故铜器，问少君。少君曰：‘此器齐桓公十年陈于柏寝。’已而按其刻，果齐桓公器。一宫尽骇。”

王母庐： 曹植诗：“驱风游西海，东过王母庐。”

铜盘： 《后汉书》：“左慈，字元放，少有神道。尝在司空曹操坐。操从容顾众宾曰：‘今日高会，珍羞略备，所少吴松江鲈鱼耳。’元放于下坐应曰：‘此可得也。’因求铜盘贮水，以竹竿饵钓于盘中，须臾引一鲈鱼出。操大拊掌笑，会者皆惊。操曰：‘一鱼不周坐席，可更得乎？’放乃更饵钓沉之，须臾复引出，皆长三尺馀，生鲜可爱。操使目前鱠之，周浃会者。”

竦身： 《淮南子》：“若士举臂而竦身，遂入云中。”葛洪《神仙传》：“班孟者，不知何许人。能飞行终日，又能坐空虚之中，与人言语。”

明目： 《抱朴子》：“或问明目之道，抱朴子曰：能引三焦之升景，召大火于南离，洗之以明目，熨之以阳光，及烧丙丁洞视符，以酒和洗之，古人曾以夜书也。”

还丹： 《抱朴子》：“若取九转之丹，内神鼎中，夏至之后，爆之鼎热，翕然煇煌，俱起神光五色，即化为还丹。取而服之一刀圭，即白日升天。”

太素： 《列子》：“太素者，质之始也。”《白虎通》：“先有太初，后有太始。形兆既成，名曰太素。混沌相连，视之不见，听之不闻，然后剖判。”

软轮车： 《后汉书·明帝纪》：“尊事三老，兄事五更。安车软轮，供绥执授。”章怀太子注：“安车，坐乘之车；软轮，以蒲裹轮。”蔡邕《独断》：“使者安车软轮送迎而至其家。”