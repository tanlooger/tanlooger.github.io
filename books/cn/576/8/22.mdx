---
---
---
title: 送贺遂员外外甥
---




南国有归舟，荆门溯上流。

苍茫葭菼外，云水与昭丘① 。

樯带城乌去，江连暮雨愁。

猿声不可听，莫待楚山秋。

【校】

①与，一作“同”。

【注】

南国： 韦昭《国语解》：“南国，江汉之间也。《诗》曰：‘滔滔江汉，南国之纪。’”

溯： 《玉篇》：“溯，苏故切。逆流而上也。”

上流： 臧荣绪《晋书》：“荆州势据上流。”

昭丘： 王粲《登楼赋》：“西接昭丘。”李善注：“《荆州图记》曰：当阳东南七十里有楚昭王墓，登楼则见，所谓昭丘。”《水经注》：“沮水又南径楚昭王墓，东对麦城，故王仲宣之赋登楼云‘西接昭丘’是也。”

樯： 《玉篇》：“樯，帆柱也。”

城乌： 梁元帝诗：“城乌侵曙鸣。”