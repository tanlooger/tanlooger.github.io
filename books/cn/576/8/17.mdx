---
---
---
title: 送方城韦明府
---




遥思葭菼际，寥落楚人行。

高鸟长淮水，平芜故郢城。

使车听雉乳，县鼓应鸡鸣。

若见州从事，无嫌手板迎。

【注】

方城： 《元和郡县志》：山南道唐州有方城县。

明府： 成按：“明府”字始见于《汉书》韩延寿、龚遂两传中，然皆以称太守。《后汉书·张湛传》：“明府位尊德重，不宜自轻。”章怀太子注：“郡守所居曰府明者，尊高之称。”又《钟皓传》“明府必欲得其人”，《刘宠传》“明府下车以来”，《刘翊传》“明府听之，则被佞幸之名”，皆太守事也。惟《张俭传》，李笃呼外黄令毛钦为“明廷”，章怀太子注：“明廷犹明府。”唐人称县令为明府，当本于此。

葭菼： 《诗》：“葭菼揭揭。”毛苌《传》：“葭，芦也。菼，薍也。”

长淮： 《唐六典》：“淮水出唐州，历豫、颍、亳、泗四州之南境。”

郢城： 《史记正义》：“《括地志》云：郢城在荆州江陵县东北，楚平王筑都之地也。”《杜氏通典》：“荆州江陵，故楚之郢地。秦分郢置江陵县，今县界有故郢城。”刘昫《唐书》：“荆州江陵汉县，南郡治所也。故楚都之郢城，今县北十里纪南城是也，后治于郢，在县东南。今治所桓温所筑城也。”

雉乳： 《后汉书》：“鲁恭拜中牟令。郡国螟伤稼，犬牙缘界，独不入中牟。河南尹袁安闻之，疑其不实，使仁恕掾肥亲往廉之。恭随行阡陌，俱坐桑下，有雉过，止其旁。旁有小儿童，亲曰：‘儿何不捕之？’儿言：‘雉方将雏。’亲瞿然而起，与恭诀曰：‘所以来者，欲察君之政绩耳。今虫不犯禁，此一异也；化及鸟兽，此二异也；竖子有仁心，此三异也。’”

州从事： 《续汉志》：“每州刺史皆有从事史。”

手板： 《隋书·礼仪志》：“笏，晋、宋以来谓之手板。”