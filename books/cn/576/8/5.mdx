---
---
---
title: 送张道士归山
---




先生何处去？王屋访毛君① 。

别妇留丹诀，驱鸡入白云。

人间若剩住② ，天上复离群。

当作辽城鹤，仙歌使尔闻。

【校】

①毛，诸本皆作“茅”，唯顾元纬本、凌本作“毛”，今从之。

②若剩住，《文苑英华》作“数剩住”，顾元纬本、凌本俱作“苦难剩”。

【注】

王屋： 《元和郡县志》：“王屋山在河南府王屋县北十五里，周围一百三十里，高三十里。”

毛君： 《真诰》：“昔毛伯道、刘道恭、谢稚坚、张兆期，皆后汉人也，学道在王屋山中，积四十馀年，共合神丹。毛伯道先服之而死，道恭服之，又死。谢稚坚、张兆期见二人如此，不敢服之，并捐山而归去。后见伯道、道恭在山上，二人悲愕，遂就请道，与之茯苓持行方，服之，皆数百岁。”

别妇： 《晋书》：“许迈移入临安西山，登岩茹芝，眇尔自得，有终焉之志。乃改名玄，字远游，与妇书告别。又著诗十二首，论神仙之事焉。”

离群： 《礼记》：“吾离群而索居，亦已久矣。”

辽城鹤： 《搜神后记》：“丁令威本辽东人，学道于灵虚山，后化鹤归辽，集城门华表柱。时有少年，举弓欲射之，鹤乃飞，徘徊空中而言曰：‘有鸟有鸟丁令威，去家千年今始归。城郭如故人民非，何不学仙冢累累。’遂高上冲天。”