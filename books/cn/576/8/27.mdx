---
---
---
title: 送崔三往密州觐省
---




南陌去悠悠，东郊不少留。

同怀扇枕恋，独念倚门愁① 。

路绕天山雪，家临海树秋。

鲁连功未报，且莫蹈沧洲。

【校】

①念，《文苑英华》作“解”。

【注】

密州： 《唐书·地理志》：河南道有密州高密郡。

扇枕： 《东观汉纪》：“黄香父为郡五官〔掾〕，贫无奴仆，香躬执勤苦，尽心供养。冬无被袴，而亲极滋味。暑即扇床枕，寒则身温席。”《晋书》：“王延事亲色养，夏则扇枕席，冬则以身温被。”

天山雪： 《元和郡县志》：“天山一名白山，一名折罗漫山，在伊州北一百二十里，（冬） 〔春〕夏有雪，出好木及金铁。匈奴谓之天山，过之皆下马拜。”

海树： 《元和郡县志》：“密州东至大海一百六十里。”

鲁连： 《史记》：“田单归而言鲁连，欲爵之，鲁连逃隐于海上，曰：‘吾与富贵而诎于人，宁贫贱而轻世肆志焉。’”