---
---
---
title: 汉江临泛
---



汉江临泛①


楚塞三湘接② ，荆门九派通。

江流天地外，山色有无中。

郡邑浮前浦，波澜动远空。

襄阳好风日③ ，留醉与山翁④ 。

【校】

①泛，《瀛奎律髓》作“眺”。

②湘，《瀛奎律髓》作“江”。

③日，《文苑英华》作“月”。

④翁，《文苑英华》、《瀛奎律髓》俱作“公”。

【注】

汉江： 郭璞《山海经》注：“汉水出武都沮县东狼谷，经汉中魏兴至南乡，东经襄阳至江夏安陆县入江。” [1] 《唐六典》注：“汉水源出梁州金牛县，初名漾水，一名沔水，历洋、金、均、襄、荆、郢、复七州，至沔州入于江。”《一统志》：“汉江源出陇西嶓冢山，由汉中流经郧县、均州、光化，至襄阳府城北，又东南经宜城，抵安陆州，至大别山，入于江。其水因地而名，曰漾、曰沔、曰汉、曰沧浪，盖总名为汉，别言之则有四耳。”

楚塞： 江淹诗：“奉义至江汉，始知楚塞长。”

九派： 郭璞《江赋》：“流九派乎浔阳。”李善注：“水别流为派。《尚书》曰‘九江孔殷’，应劭《汉书》注曰‘江自庐江浔阳分为九’也。”

好风日： 庾肩吾诗：“何当好风日，极望长沙垂。”

山翁： 《晋书》：“山简出为征南将军、都督荆、湘、交、广四州诸军事、假节，镇襄阳。优游卒岁，惟酒是耽。诸习氏，荆土豪族，有佳园池，简每出游嬉，多之池上，置酒辄醉，名之曰高阳池。时有童儿歌曰：‘山公出何许，往至高阳池。日夕倒载归，酩酊无所知。时时能骑马，倒着白接䍦。举鞭向葛强：“何如并州儿？”’”

[1] 此条郭注实引《水经》。