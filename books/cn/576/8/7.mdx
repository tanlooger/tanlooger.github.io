---
---
---
title: 送钱少府还蓝田
---




草色日向好，桃源人去稀。

手持平子赋，目送老莱衣。

每候山樱发，时同海燕归。

今年寒食酒，应得返柴扉① 。

【校】

①得，一作“是”。

【注】

平子赋： 《文选》有张平子《归田赋》。

目送： 《南史》：“张绪每朝见，武帝目送之。”

老莱衣： 《艺文类聚》：“《列士传》曰：老莱子孝养二亲，行年七十，婴儿自娱，着五色采衣。尝取浆上堂，跌仆，因卧地为小儿啼。或弄乌鸟于亲侧。”

山樱： 沈约诗：“山樱（火） 〔发〕欲然。”