---
---
---
title: 观猎
---



观猎①


风劲角弓鸣② ，将军猎渭城。

草枯鹰眼疾，雪尽马啼轻。

忽过新丰市③ ，还归细柳营。

回看射雕处④ ，千里暮云平。

【校】

①《唐诗纪事》作“猎骑”。〇郭茂倩《乐府》采首四句入近代曲辞，题曰《戎浑》。《万首唐人绝句》亦摘入绝句内，题作《戎浑》。

②劲，一作“动”。

③市，《云溪友议》作“戍”。

④射雕，《云溪友议》作“落雁”，一作“失雁”。

【注】

角弓： 《诗》：“骍骍角弓。”

渭城： 《水经注》：“太史公曰：长安，故咸阳也。汉高帝更名新城，武帝元鼎三年别为渭城，在长安西北渭水之阳，王莽之京城也。”《太平寰宇记》：“故渭城在今雍州咸阳县东北二十二里渭水北，即秦之杜邮，白起死于此。其城周八里，秦自孝公至始皇皆都于此城。武帝元鼎三年更名渭城，后汉省并地入长安，故此城存也。”

细柳营： 《汉书》：“河内太守周亚夫为将军次细柳。”服虔曰：“细柳在长安西北。”裴骃《史记》注：“细柳，徐广曰：‘在长安西。’骃按：如淳曰：‘《长安图》细柳仓在渭北，近石徼。’张楫曰：‘在昆明池南，今有柳市是也。’”《史记索隐》：“按：《三辅故事》细柳在直城门外阿房宫西北维。又《匈奴传》云：‘细柳在长安西。’如淳云在渭北，非也。”《元和郡县志》：“细柳营在万年县东北三十里，相传云周亚夫屯军处。今按，亚夫所屯在咸阳西南二十里，言在此非也。”

射雕： 《北史》：“斛律光尝从文襄于洹桥校猎，云表见一大鸟，射之，正中其颈，形如车轮，旋转而下，乃雕也。丞相属邢子高叹曰：‘此射雕手也。’”

胡应麟曰：右丞五言工澹闲丽，自有二派：“楚塞三江接”、“风劲角弓鸣”、“杨子谈经处”等篇，绮丽精工，沈、宋合调者也；“寒山转苍翠”、“寂寞掩柴扉”、“晚年惟好静”等篇，幽闲古澹，储、孟同声者也。

邵古庵谓：细柳、渭城皆在陕西长安县，新丰在临潼县，相去七十里，曰“忽过”，曰“还归”，正见其往返之易。成按：《汉书》内地名，诗人多袭用之，盖取其典而不俚也，兴会所至，一时汇集，又何尝拘拘于道里之远近而后琢句者哉？