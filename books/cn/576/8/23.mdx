---
---
---
title: 送杨长史赴果州
---



送杨长史赴果州①


褒斜不容幰，之子去何之② ？

鸟道一千里，猿啼十二时③ 。

官桥祭酒客，山木女郎祠。

别后同明月，君应听子规。

【校】

①《瀛奎律髓》“长史”下多一“济”字。

②去，《方舆胜览》作“欲”。

③啼，《瀛奎律髓》、《唐诗正音》、《唐诗品汇》俱作“声”。

【注】

之子： 《尔雅》：“之子者，是子也。”

祭酒客： 未详。王友琢崕谓：古者出行，必有祖道之祭，封土为山象，以菩刍棘柏为神主，酒脯祈告。既祭，以车轹之而去。事见《毛诗正义》。李长吉别友诗亦有“今将下东道，祭酒而别秦”之句，与此甚合，然不切蜀事，恐亦未的至。或引《史记·荀卿传》注“以席中尊者为祭酒”，或引《后汉书·刘焉传》中张鲁以祭酒为吏事，则更误矣。

女郎祠： 《水经注》：“南有女郎山，山上有女郎冢。远望山坟，嵬嵬状高，及即其所，裁有坟形。山（下） 〔上〕直路下出，不生草木，世人谓之女郎道。下有女郎庙及捣衣石，言张鲁女也。有小水北流入汉，谓之女郎水。”《舆地广记》：“兴元府褒城县有女郎山，上有女郎坟、女郎庙，俗言张鲁女所葬。”

明月： 谢庄《月赋》：“美人迈兮音尘绝 [1] ，隔千里兮共明月。”

子规： 张华《禽经注》：“望帝修道，处西山而隐，化为杜鹃鸟。或云化为杜宇鸟，亦曰子规鸟。至春则啼，闻者凄恻。”

[1] 绝，《文选》作“阙”。