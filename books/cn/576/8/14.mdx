---
---
---
title: 送孙秀才
---



送孙秀才①


帝城风日好② ，况复建平家。

玉枕双文簟③ ，金盘五色瓜。

山中无鲁酒④ ，松下饭胡麻。

莫厌田家苦⑤ ，归期远复赊。

【校】

①《唐诗纪事》以此诗为王缙之作。

②风，《文苑英华》作“春”。

③文，《文苑英华》、《唐诗纪事》俱作“纹”。

④无，《文苑英华》、《唐诗纪事》俱作“沽”。

⑤厌，《文苑英华》作“怨”。

【注】

建平： 《宋书》：“建平王景素好文章书籍，招集才义之士，倾身礼接，以收名誉。”

双文簟： 《东宫旧事》有赤花双文簟。

五色瓜： 阮籍诗：“昔闻东陵瓜，近在青门外。连畛距阡陌，子母相钩带。五色曜朝日，嘉宾四面会。”《述异记》：“吴桓王时，会稽生五色瓜。今吴中有五色瓜，岁时充贡献。”

鲁酒： 《淮南子》：“鲁酒薄而邯郸围。”后人以薄酒为“鲁酒”本此。

胡麻： 《法苑珠林》：“刘晨、阮肇食胡麻饭、山羊脯、牛肉，甚甘美。”

赊： 《韵会》：“赊，《说文》：‘贳买也。从贝佘声。’一曰远也。又徐曰：‘又谓迟缓为赊。’”

成按：孙秀才盖客于京师，遨游诸王之门，不得意而归者，故首美帝城风日，并引建平家以为拟喻；承以“赤枕”、“金盘”一联，则客游之适意可知。今舍之而归去，所饮者若彼，所饭者若此。田家澹薄，大异畴昔，几何不生厌苦。然而莫厌也，视子之归期尚远，而迟缓不可必者，不犹愈乎？其慰藉之意深矣。