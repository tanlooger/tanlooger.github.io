---
---
---
title: 崔濮阳兄季重前山兴
---




秋色有佳兴，况君池上闲。

悠悠西林下，自识门前山。

千里横黛色，数峰出云间。

嵯峨对秦国，合沓藏荆关。

残雨斜日照，夕岚飞鸟还。

故人今尚尔，叹息此颓颜。

【注】

【原注】 山西去，亦对维门。

崔季重： 苏源明《小洞庭五太守宴籍序》：“天宝十二载七月辛丑，东平太守扶风苏源明，觞濮阳太守清河崔公季重、鲁郡太守陇西李公兰、济南太守太原田公琦、济阳太守陇西李公倰于回源亭。”

濮阳： 《唐书·地理志》：“河南道有濮州濮阳郡，武德四年置。”

合沓： 谢朓诗：“兹山高百里，合沓与云齐。”吕向注：“合沓，高貌。”

岚： 《广韵》：“岚，山气也。”

颓颜： 骆宾王诗：“只应倾玉醴，时许寄颓颜。”