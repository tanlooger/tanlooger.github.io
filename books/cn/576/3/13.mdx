---
---
---
title: 饭覆釜山僧
---




晚知清净理，日与人群疏。

将候远山僧，先期扫敝庐。

果从云峰里，顾我蓬蒿居。

藉草饭松屑，焚香看道书。

燃灯昼欲尽，鸣磬夜方初。

已悟寂为乐，此生闲有馀① 。

思归何必深，身世犹空虚。

【校】

①生，一作“日”。

【注】

覆釜山： 成按：山名覆釜者，不止一处，然右丞所指疑在长安，未详所在。

敝庐： 《左传》：“小人粪除先人之敝庐。”

云峰： 江淹诗：“平明望云峰。”

蓬蒿居： 赵岐《三辅决录》注：“张仲蔚，扶风人也。少与同郡魏景卿隐身不仕。明天官，博物，好为诗赋。所居蓬蒿没人也。”

松屑： 江淹《报袁叔明书》：“朝餐松屑，夜诵仙经。”又《青苔赋》：“咀松屑以高想，捧丹经而永慕。”

初夜： 《遗教经》：“汝等比丘，昼则勤心修习善法，无令失时。初夜后夜，亦勿有废。中夜诵经，以自消息。”