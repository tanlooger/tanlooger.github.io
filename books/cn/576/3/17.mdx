---
---
---
title: 送陆员外
---




郎署有伊人，居然古人风。

天子顾河北，诏书隶征东① 。

拜手辞上官，缓步出南宫。

九河平原外，七国蓟门中。

阴风悲枯桑，古塞多飞蓬。

万里不见虏，萧条胡地空。

无为费中国，更欲邀奇功。

迟迟前相送，握手嗟异同。

行当封侯归，肯访南山翁。

【校】

①隶，顾元纬本、凌本俱作“除”。

【注】

郎署： 《后汉书·马融传》：“安帝亲政，召还郎署。”

伊人： 《诗》“所谓伊人”郑康成《笺》：“伊，当作‘（翳） 〔繄〕’。（翳） 〔繄〕，犹是也。” [1]

河北： 《唐六典》：“河北道，古幽、冀二州之境，今怀、卫、相、洺、邢、赵、恒、定、易、幽、莫、瀛、深、冀、贝、魏、博、德、沧、棣、妫、澶、营、平、安、东，凡二十有五焉。东并于海南，迫于河西，距太行山北，通渝关、蓟门。”

征东： 成按：开元、天宝间无征东事迹，当是“安东”之讹。刘昫《唐书》：“总章元年九月，司空李勣平高丽。高丽本五部，一百七十六城，户六十九万七千。其年十二月，分高丽地为九都督府，四十二州，一百县，置安东都护府于平壤城以统之，用其酋渠为都督、刺史、县令。上元三年二月，移安东府于辽东郡故城。仪凤二年，又移置于新城。开元二年，移于平州。天宝二年，移于辽西故郡城。至德后废。”

拜手： 《尚书·太甲篇》：“伊尹拜手稽首。”孔安国《传》：“拜手，首至手也。孔颖达《正义》：‘《周礼·太祝》：辨九拜，一曰稽首，二曰顿首，三曰空首。’郑玄云：‘稽首，拜头至地也。顿首，拜头叩地也。空首，拜头至手，所谓拜手也。’郑惟解此三者拜之形容，所以为异也。此言‘拜手稽首’者，初为拜头至手，乃复申头以至于地，至手是为‘拜手’，至地乃为‘稽首’。然则凡为稽首者，皆先为拜手，乃后为稽首，故‘拜手稽首’连言之。”

上官： 《后汉书·任延传》：“善事上官。”

南宫： 成按：唐人通呼尚书省为南宫，后人因礼部郎有南宫舍人之目。及杜工部《寄礼部贾侍郎》诗有“南宫故人” [2] 之句，遂谓南宫专称礼部，误矣。白乐天诗“我为宪部入南宫”，是其除刑部时诗也。卢纶诗“南宫树色晓森森”，是酬金部王郎中诗也。李嘉祐诗“多雨南宫夜，仙郎寓直时”，是和都官员外诗也。《因话录》：“尚书省东南隅通衢有小桥，相承目为‘拗项桥’，言侍御史及殿中诸郎久次者至此，必拗项而望南宫。”参互考之，其义见矣。《韵府群玉》谓“汉建尚书百官府曰南宫”，考其说亦无所本。惟后汉时，陈忠为尚书令，前后所奏，悉条于南宫，阁上以为故事。郑弘为尚书令，前后所陈，有补益王政者，皆著之南宫，以为故事。见《后汉书》。及《杜氏通典》谓尚书省为南宫，当本此。

九河： 《尚书》：“九河既道。”孔安国《传》：“河水分为九道，在兖州界，平原以北是。孔颖达《正义》云：‘《释水》载九河之名云：徒骇、太史、马颊、覆釜、胡苏、简、絜、钩盘、鬲津。’李廵曰：‘徒骇，禹疏九河，以徒众起，故云徒骇。太史，禹大使徒众通其水道，故曰太史。马颊，河势上广下狭状，如马颊也。覆釜，水中多渚，往往而处，形如覆釜。胡苏，其水下流，故曰胡苏。胡，下也；苏，流也。简，大也，河水深而大也。絜，言河水多山石，治之苦絜。絜，苦也。钩盘，言河水曲如钩，屈折如盘也。鬲津，河水狭小，可鬲以为津也。’孙炎曰：‘徒骇，禹疏九河，用功虽广，众惧不成，故曰徒骇。胡苏，水流多散胡苏然。’其馀同李廵。郭璞云：‘徒骇，今在成平，东光县今有胡苏亭。’覆釜之名同李廵，馀名皆云其义未详。计禹陈九河，云复其故道，则名应先有，不宜徒骇、太史因禹立名，此郭氏所以未详也。或九河虽旧有名，至禹治水，更别立名，即《尔雅》所云是也。《汉书·沟洫志》：成帝时，河堤都尉许商上书曰：‘古记九河之名，有徒骇、胡苏、鬲津，今见在成平、东光、鬲县界中。自鬲津以北至徒骇，其间相去二百馀里。’是知九河所在，徒骇最北，鬲津最南。盖徒骇是河之本道，东出分为八枝也。许商上言三河，下言三县，则徒骇在成平，胡苏在东光，鬲津在鬲县，其馀不复知也。《尔雅》九河之次，从北而南。既知三河之处，则其馀六者，太史、马颊、覆釜在东光之北，成平之南；简、絜、钩盘在东光之南，鬲县之北也。其河填塞，时有故道。郑玄云：‘周时齐桓公塞之，同为一河。今河间弓高以东，至平原鬲津，往往有其遗处。’”

七国： 《晋书·地理志》：“幽州统郡国七：范阳国，燕国，北平郡，上谷郡，广宁郡，代郡，辽西郡。”

蓟门： 《唐六典》注：“蓟门在幽州北。”《一统志》：“古蓟门关在蓟州，唐置蓟州，盖取此。蓟丘，在旧燕城西北隅，即古蓟门也。旧有楼馆，并废，但门存二土阜，旁多林木，蓊郁苍翠。”

萧条： 《后汉书》：“萧条万里，野无遗寇。”

奇功： 《汉书》：“阳朔中，段会宗复为都护。会宗为人好大节，矜功名，与谷永相友善。谷永闵其老复远出，予书戒曰：‘足下以柔远之令德，复典都护之重职，甚休甚休！若子之材，可优游都城而取卿相，何必勒功昆山之仄，总领百蛮，怀柔殊俗？子之所长，愚无以喻。虽然，朋友以言赠行，敢不略意。方今汉德隆盛，远人宾服，傅、郑、甘、陈之功，没齿不可复见，愿吾子因循旧贯，毋求奇功，终更亟还，亦足以复雁门之踦。万里之外以身为本。愿详思愚言。’”

迟迟： 毛苌《诗传》：“迟迟，舒行貌。”

[1] 繄：原本作“翳”，据《毛诗注疏》改。

[2] 诗题原作《别唐十五诫因寄礼部贾侍郎》，“南宫故人”句即“南宫吾故人”句。