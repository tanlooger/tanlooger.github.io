---
---
---
title: 送宇文太守赴宣城
---




寥落云外山，迢遥舟中赏。

铙吹发西江，秋空多清响。

地迥古城芜，月明寒潮广。

时赛敬亭神，复解罟师网。

何处寄相思，南风吹五两① 。

【校】

①吹，顾元纬本、凌本俱作“揺”。

【注】

宣城： 《唐书·地理志》：江南西道有宣州宣城郡。

敬亭神： 谢朓有《赛敬亭山庙喜雨》诗。《宣城郡图经》：“敬亭山在宣城县北十里。”《太平寰宇记》：“《郡国志》及宋《永初山川记》云：宛陵北有敬亭山，山有神祠，即谢朓赛雨赋诗之所，其神曰梓华府君，颇有灵验。”

五两： 郭璞《江赋》：“觇五两之动静。”李善注：“许慎《淮南子》注曰：‘嗚 ，候风也。楚人谓之五两也。’”