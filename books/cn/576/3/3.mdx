---
---
---
title: 蓝田山石门精舍
---




落日山水好，漾舟信归风。

玩奇不觉远① ，因以缘源穷② 。

遥爱云木秀③ ，初疑路不同④ 。

安知清流转⑤ ，偶与前山通。

舍舟理轻策，果然惬所适。

老僧四五人，逍遥荫松柏。

朝梵林未曙⑥ ，夜禅山更寂。

道心及牧童⑦ ，世事问樵客⑧ 。

暝宿长林下⑨ ，焚香卧瑶席。

涧芳袭人衣，山月映石壁。

再寻畏迷误，明发更登历。

笑谢桃源人⑩ ，花红复来觌⑪ 。

【校】

①玩，一作“探”。

②缘，《唐诗纪事》作“寻”。③秀，一作“翠”。

④疑，《文苑英华》作“言”。⑤安，《文苑英华》作“谁”。

⑥未，一作“方”。

⑦及，一作“友”。

⑧问，《文苑英华》作“闻”。

⑨林，一作“井”。

⑩谢，一作“问”。

⑪《文苑英华》本分“舍舟理轻策”以下另为一首。

【注】

漾舟： 谢惠连诗：“漾舟陶嘉月。”李周翰注：“漾舟，泛舟也。”

归风： 木华《海赋》：“或乃萍流而浮转，或因归风以自反。”

缘源： 谢朓诗：“缘源殊未极，归径窅如迷。”刘良注：“缘，寻也。”

轻策： 谢灵运诗：“裹粮杖轻策。”

荫松柏： 《楚辞》：“饮石泉兮荫松柏。”

道心： 梁武帝诗：“道心理归终，信首故宜先。”

桃源： 《搜神后记》：“晋太元中，武陵人捕鱼为业。缘溪行，忘路远近，忽逢桃花夹岸数百步，中无杂树，芳草鲜美，落英缤纷。渔人甚异之。复前行，欲穷其林。林尽水源，便得一山。山有小口，仿佛若有光。便舍舟，从口入。初极狭，才通人。复行数十步，豁然开朗，土地旷空，屋舍俨然。有良田、美池、桑竹之属。阡陌交通，鸡犬相闻。男女衣着，悉如外人。黄发垂髫，并怡然自乐。见渔人，大惊。问所从来，具答之。便要还家，设酒杀鸡作食。村中人闻有此人，咸来问讯。自云先世避秦时难，率妻子邑人来此绝境，不复出焉，遂与外隔。问今是何世，乃不知有汉，无论魏、晋。此人一一具言所闻，皆为叹惋。停数日，辞去，此中人语云：‘不足为外人道也。’既出，得其船，便扶向路，处处志之。及郡，诣太守，说如此。太守刘歆即遣人随之往，寻向所志，不复得焉。”

殷璠云：王维诗词秀调雅，意新理惬，在泉为珠，着壁成绘，一句一字，皆出常境。至如“落日山水好，漾舟信归风”，又“涧芳袭人衣，山月映石壁”，又“天寒远山静，日暮长河急”，又“贱日岂殊众，贵来方悟稀”，又“日暮沙漠垂，战声烟尘里”，岂肯惭于古人也。