---
---
---
title: 谒璇上人并序
---




上人外人内天，不定不乱。舍法而渊泊，无心而云动。色空无得① ，不物物也；默语无际，不言言也。故吾徒得神交焉。玄关大启，德海群泳，时雨既降，春物俱美。序于诗者，人百其言。

少年不足言，识道年已长。

事往安可悔② ，馀生幸能养。

誓从断荤血③ ，不复婴世网。

浮名寄缨珮，空性无羁鞅。

夙从大导师④ ，焚香此瞻仰。

颓然居一室，覆载纷万象。

高柳早莺啼，长廊春雨响。

床下阮家屐，窗前筇竹杖。

方将见身云，陋彼示天壤。

一心在法要，愿以无生奖。

【校】

①得，顾元纬本、凌本俱作“碍”。

②悔，顾元纬本作“否”，非。

③荤，顾元纬本、凌本俱作“臂”，且引神光断臂事作解，非是。秉恕按，《唐书》本传谓维居常蔬食，不茹荤血，此句自是实事。若讹作“臂”字，虚假无当，且不成文。

④从，一作“承”。

【注】

璇上人： 《续高僧传》：“元崇以开元末年因从璇禅师咨受心要，日夜匪懈，璇公乃因受深法与崇，历上京，遂入终南，至白鹿，下蓝田，于辋川得右丞王公维之别业。松生石上，水流松下。王公焚香静室，与崇相遇神交。”《释氏要览》：“《十诵律》云：‘有四种：一粗人，二浊人，三中间人，四上人。’瓶沙王呼佛弟子为上人。古师云：内有智德，外有胜行，在人之上，名上人。”

外人内天： 《庄子》：“天在内，人在外。”郭象注：“天然在内，而天然之所顺者在外，故《大宗师》曰‘知天人之所为者，至矣’，明内外之分皆非为也。”

不定不乱： 《维摩诘经》：“我观如来，不定不乱。”

色空： 《大般若经》：“色不离空，空不离色。色即是空，空即是色。”

物物： 《吕览》：“物物而不物于物，则胡可得而累。”

言言： 《列子》：“夫知言之谓者，不以言言也。”

神交： 《晋书》：“嵇康所与神交者，惟陈留阮籍、河内山涛。”

玄关： 《头陀寺碑文》：“玄关幽键，感而遂通。”李善注：“玄关幽键，喻法藏也。谢灵运《金刚般若经》注曰：‘玄关难启，善键易开。’”

德海： 《华严经》：“为令一切菩萨，于佛功德海中得安住故。”

世网： 陆机诗：“借问子何之，世网婴我身。”张铣注：“婴，缠也。”

缨珮： 沈约诗：“缨珮空为忝。”刘良注：“缨珮，官服饰也。”

羁鞅： 《广韵》：“羁，马绊也。”“鞅，牛羁也。”

大导师： 《法华经》：“诸比丘如来亦复如是，今为汝等作大导师。”《华严经》：“一切菩萨为大导师，引诸众生入佛法门。”

阮家屐： 《晋书》：“阮孚性好屐，或有诣阮，正见自蜡屐，因自叹曰：‘未知一生当着几量屐。’”

筇竹杖： 刘渊林《三都赋》注：“筇竹出兴古盘江以南，竹中实而高节，可以作杖。”《太平寰宇记》：“《蜀记》云：汉张骞奉使寻河源，得高节竹，植于邛山，今缘岭皆是，堪为杖，号曰‘邛竹杖’。”

身云： 《华严经》：“或见诸菩萨，入变化三昧，各于其身，一一毛孔出一切变化身云。或见出天众身云，或见出龙众身云，或见出夜叉、乾闼婆、紧那罗、阿修罗、迦楼罗、摩睺罗伽、释梵护世、转轮圣王、小王王子、大臣、官属、长者居士身云，或见出声闻、缘觉及诸菩萨、如来身云，或见出一切众生身云。”又云：“如来、应、正等觉无上法王，欲以正法教化众生，先布身云，弥覆法界，随其乐欲，为现不同，所谓或为众生现生身云，或为众生现化身云，或为众生现力持身云，或为众生现色身云，或为众生现相好身云，或为众生现福德身云，或为众生现智慧身云，或为众生现诸力不可坏身云，或为众生现无畏身云，或为众生现法界身云。如来以如是等无量身云，普覆十方一切世界。”

天壤： 《庄子》：“郑有神巫曰季咸，知人之死生存亡、祸福寿夭，期以岁月旬日，若神。郑人见之，皆弃而走。列子见之而心醉，归以告壶子，壶子曰：‘尝试与来，以予示之。’明日，列子与之见壶子。出而谓列子曰：‘嘻！子之先生死矣，弗活矣，不可以旬数矣！吾见怪焉，见湿灰焉。’列子入，涕泣沾襟，以告壶子。壶子曰：‘向吾示之以地文，萌乎不震不正。是殆见吾杜德机也。尝又与来。’明日，又与之见壶子。出而谓列子曰：‘幸矣！子之先生遇我也。有瘳矣，全然有生矣。吾见杜权矣。’列子入，〔以〕告壶子。壶子曰：‘向吾示之以天壤，名实不入，而机发于踵。此为杜权，是殆见吾善者几也。’”

法要： 《涅槃经》：“如来为说种种法要。”

无生： 《魏书·释老志》：“凡其经旨，大抵言生生之类，皆因行业而起。有过去、当今、未来三世，识神常不灭。凡为善恶，必有报应。渐积胜业，陶冶粗鄙，经无数形，藻炼神明，乃致无生而得佛道。”