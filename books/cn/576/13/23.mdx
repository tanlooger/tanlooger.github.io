---
---
---
title: 欹湖
---




吹箫凌极浦，日暮送夫君。

湖上一回首，山青卷白云① 。

【校】

①山青，顾可久本作“青山”。





同咏


裴迪

空阔湖水广，青荧天色同。

舣舟一长啸，四面来清风。

【注】

青荧： 《羽猎赋》：“石玉嶜崟，眩耀青荧。”师古注：“青荧，言其色青而有光荧也。”李善注：“青荧，光明貌。”

舣舟： 《史记》：“乌江亭长檥船待。”徐广注：“檥音仪，一音俄。”骃按：“应劭曰：‘檥止也。’孟康曰：‘檥音蚁，附也。附船着岸也。’如淳曰：‘南方人谓整船向岸曰檥。’”檥、舣字同。