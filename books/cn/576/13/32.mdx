---
---
---
title: 椒园
---




桂尊迎帝子，杜若赠佳人。

椒浆奠瑶席，欲下云中君① 。

【校】

①君，刘本、顾可久本俱作“身”。

【注】

椒： 陆玑《诗疏》：“椒树似茱萸，有刺针，叶坚而滑泽。蜀人作茶，吴人作茗，皆合煮其叶以为香。”

桂尊： 《汉书》：“尊桂酒，宾入乡。”应劭注：“以水（积） 〔渍〕桂，为大尊酒。”［ [1] ］

帝子： 《楚辞》：“帝子降兮北渚。”

杜若： 《楚辞》：“采芳洲兮杜若，将以遗兮下女。”《尔雅翼》：“杜若苗似山姜，花黄赤，子赤色，大如棘子，中似豆蔻。有杜连、白连、白岑、若芝之名，亦一名杜衡。”

椒浆： 《楚辞》：“奠桂酒兮椒浆。”王逸注：“椒浆，以椒置浆中也。”

云中君： 《楚辞·九歌》有云中君。又《汉书·郊祀志》：“晋巫祀五帝、东君、云中君、巫社、巫祠、族人炊之属。”师古注：“云中君谓云神也。”





同咏


裴迪

丹刺罥人衣，芳香留过客。

幸堪调鼎用，愿君垂采摘。

[1] ［1］“应劭注”云云，实为晋灼注引李元记云。见《汉书·礼乐志》二。