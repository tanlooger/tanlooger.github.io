---
---
---
title: 金屑泉
---




日饮金屑泉，少当千馀岁。

翠凤翔文螭① ，羽节朝玉帝。

【校】

①翔，一作“翊”。

【注】

翠凤： 《拾遗记》：“西王母乘翠凤之辇而来，前导以文虎文豹，后列雕麟紫（塵） 〔麏〕。”

羽节： 羽节谓羽盖毛节，并是仙人之仪卫。《桓真人升仙记》：“五色霞内见霓旌羽节，仙童灵官百馀人。”





同咏


裴迪

潆渟澹不流，金碧如可拾。

迎晨含素华，独往事朝汲。

【注】

素华： 《本草》：“平旦第一汲为井华水。”