---
---
---
title: 《古石刻零拾》序
---




予尝谓治史有二道焉。审世运之推移，究文化之同异，辨兴衰之因果，絜古今之纲领，此以穷理之态度治史者也。自划于时间之一片段，置身其境，靡所不观，靡所不搜，靡所不问，日受浸渍与熏染，恣意神游而冥会，久乃深入其阃奥，摄挹其精魂，而豁然洞见一森总之小宇宙，其间万物，轮廓如削。以此灼观，而述一人之史，则若髣髴老友之平生；而述一地之史，则若追摹故乡之景物；而述一事之史，则若自叙萦牵梦寐之旧迹。此以审美之态度治史者也。

古遗物于史学之裨助，唯以审美态度治史者感之最切。先民手泽血汗之所留，鲜能不泄露其心灵之消息，而物资环境与吾人之生活间，自有其易会而难状之融和。不认取此之融和，则遗史事之神采。读杜子美诗者，若能想像其衣冠、器用、居室之形状，及其所游长安、洛阳街市之景况，则于了解与欣赏之增进者为如何！使更能得子美诗稿、家书之手迹，则其品性之展现于吾人目前者更当如何亲切而活跃！

以审美态度治史，则于过去之认识，力求具体而有时不厌其琐，然此非以穷理态度治史者之所需也。吾敢断言，由后者之道，则《春秋》以后之史，其有待于古遗物发现之补益者盖甚微。今世学者多能言古物学于史之重要，而实罕以审美态度治史之人。此古物学之所以未得其用也。唯以审美态度治史者为真能欣赏古遗物。爱好古遗物而穷索其历史之因缘，则亦庶几乎以审美态度治史矣。

予友容希白少耽金石之学，壮而弥笃，由文字而及器物，更进而及于史迹。二十年来其考订古器物及其铭刻之作，先后有《金文编》《金文续编》《宝蕴楼彝器图录》《武英殿彝器图录》《颂斋吉金图录》《殷周礼乐器考略》《秦汉金文录》《殷契卜辞》诸书。近又以余力撰集《古石刻零拾》一编，其所甄择：以文字精美，有裨于史；或新出土，而世罕知；或旧虽著录，而流传不广。而皆为持审美态度治史之学人所当快睹者为准。拟随搜讨所获，分集印行。刻文与史藉〔籍〕有关者，悉广为钩稽考释。此集计收周《诅楚文》，秦《泰山刻石》，汉《袁安碑》《袁敞碑》，魏《苏君神道》《素下残石》，晋《左棻墓志》七种。前二种原拓皆佚，一录自《绛贴》及《汝贴》，一录自《绛贴》，后五种则皆河南新发现者也。左棻，左思之妹也，其墓志载兄嫂与侄女名。予读希白之考释云：“思……子女及妻，本传皆不载，二女纨素、惠芳之字，则见于思之《娇女诗》。刻画二女娇纵之状，视杜甫北征归来时，痴女狼藉画眉，挽须问字，风趣过之。今读此志而忆诵此诗，如二女活跃纸上。”信乎希白之意趣，有超于古器物之外者也。由古器物之爱好，进而至于以审美态度治史，希白倘有意乎？

廿三年十一月张荫麟





原载《古石刻零拾》，东莞容氏印本，1934年12月