杜甫诗集 - 钱谦益
　卷一 古诗五十五首
　　奉赠韦左丞丈二十二韵
　　送高三十五书记
　　赠李白
　　游龙门奉先寺
　　望岳
　　陪李北海宴历下亭
　　同前
　　玄都坛歌
　　今夕行
　　贫交行
　　兵车行
　　高都护骢马行
　　天育骠骑歌
　　白丝行
　　秋雨叹三首
　　叹庭前甘菊花
　　醉时歌
　　醉歌行
　　赠卫八处士
　　苦雨奉寄陇西公兼呈王征士
　　同诸公登慈恩寺塔
　　示从孙济
　　九日寄岑参
　　送孔巢父谢病归游江东兼呈李白
　　饮中八仙歌
　　曲江三章章五句
　　丽人行
　　乐游园歌
　　渼陂行
　　渼陂西南台
　　夏日李公见访
　　奉同郭给事汤东灵湫作
　　夜听许十损
　　桥陵诗三十韵因呈县内诸官
　　沙苑行
　　骢马行
　　去矣行
　　自京赴奉先县咏怀五百字
　　奉先刘少府新画山水障歌
　　白水县崔少府十九翁高斋三十韵
　　三川观水涨二十韵
　　悲陈陶
　　悲青坂
　　哀江头
　　哀王孙
　　大云寺赞公房四首
　卷二 古诗四十二首
　　苏端薛复筵简薛华醉歌
　　晦日寻崔戢李封
　　雨过苏端
　　喜晴
　　送率府程录事还乡
　　述怀一首
　　送长孙九侍御赴武威判官
　　送樊二十三侍御赴汉中判官
　　送从弟亚赴安西判官
　　送韦十六评事充同谷郡防御判官
　　塞芦子
　　彭衙行
　　北征
　　得舍弟消息
　　徒步归行
　　玉华宫
　　九成宫
　　羌村三首
　　逼仄行赠毕曜
　　送李校书二十六韵
　　洗兵马
　　留花门
　　病后遇王倚饮赠歌
　　湖城东遇孟云卿复归刘颢宅宿宴饮散因为醉歌
　　阌乡姜七少府设鲙戏赠长歌
　　戏赠阌乡秦少公短歌
　　李鄠县丈人胡马行
　　义鹘
　　画鹘行
　　瘦马行
　　新安吏
　　潼关吏
　　石壕吏
　　新婚别
　　垂老别
　　无家别
　　夏日叹
　　夏夜叹
　　早秋苦热堆案相仍
　　立秋后题
　卷三 古诗七十八首
　　贻阮隐居
　　遣兴三首
　　昔游
　　幽人
　　佳人
　　赤谷西崦人家
　　西枝村寻置草堂地夜宿赞公土室二首
　　寄赞上人
　　太平寺泉眼
　　梦李白二首
　　有怀台州郑十八司户
　　遣兴五首
　　遣兴五首
　　遣兴五首
　　前出塞九首
　　后出塞五首
　　别赞上人
　　万丈潭
　　两当县吴十侍御江上宅
　　发秦州
　　赤谷
　　铁堂峡
　　盐井
　　寒硖
　　法镜寺
　　青阳峡
　　龙门镇
　　石龛
　　积草岭
　　泥功山
　　凤凰台
　　乾元中寓居同谷县作歌七首
　　发同谷县
　　木皮岭
　　白沙渡
　　水会渡
　　飞仙阁
　　五盘
　　龙门阁
　　石柜阁
　　桔柏渡
　　剑门
　　鹿头山
　　成都府
　卷四 古诗三十七首
　　石笋行
　　石犀行
　　杜鹃行
　　赠蜀僧闾丘师兄
　　泛溪
　　题壁画马歌
　　戏题画山水图歌
　　题李尊师松树障子歌
　　戏为双松图歌
　　投简成华两县诸子
　　徐卿二子歌
　　病柏
　　病橘
　　枯棕
　　枯楠
　　丈人山
　　百忧集行
　　戏作花卿歌
　　入奏行
　　楠树为风雨所拔叹
　　茅屋为秋风所破歌
　　大雨
　　溪涨
　　戏赠友二首
　　遭田父泥饮美严中丞
　　喜雨
　　渔阳
　　黄河二首
　　天边行
　　大麦行
　　苦战行
　　去秋行
　　述古三首
　卷五 古诗五十六首
　　观打鱼歌
　　又观打鱼
　　越王楼歌
　　海棕行
　　姜楚公画角鹰歌
　　相从歌赠严二别驾
　　光禄坂行
　　冬到金华山观因得故拾遗陈公学堂遗迹
　　陈拾遗故宅
　　谒文公上方
　　奉赠射洪李四丈
　　早发射洪县南途中作
　　通泉驿南去通泉县十五里山水作
　　过郭代公故宅
　　观薛稷少保书画壁
　　通泉县署屋壁后薛少保画鹤
　　陪王侍御同登东山最高顶宴姚通泉晚携酒泛江
　　春日戏题恼郝使君兄
　　短歌行
　　短歌行
　　陪章留后惠义寺饯嘉州崔都督赴州
　　将适吴楚留别章使君留后兼幕府诸公得柳字
　　山寺
　　棕拂子
　　桃竹杖引
　　寄题江外草堂
　　韦讽录事宅观曹将军画马图
　　送韦讽上阆州录事参军
　　丹青引
　　阆州东楼筵奉送十一舅往青城县得昏字
　　严氏溪放歌行
　　南池
　　发阆中
　　寄韩谏议
　　忆昔二首
　　冬狩行
　　自平
　　释闷
　　赠别贺兰铦
　　别唐十五诫因寄礼部贾侍郎
　　阆山歌
　　阆水歌
　　三绝句
　　草堂
　　四松
　　水槛
　　破船
　　营屋
　　除草
　　扬旗
　　太子张舍人遗织成褥段
　　莫相疑行
　　别蔡十四著作
　卷六 古诗五十三首
　　杜鹃
　　客居
　　客堂
　　石砚诗
　　水阁朝霁奉简严云安
　　赠郑十八贲
　　三韵三篇
　　青丝
　　近闻
　　蚕谷行
　　折槛行
　　引水
　　古柏行
　　缚鸡行
　　负薪行
　　最能行
　　寄裴施州
　　郑典设自施州归
　　柴门
　　贻华阳柳少府
　　雷
　　火
　　七月三日亭午已后较热退晚加小凉稳睡有诗因论壮年乐事戏呈元二十一曹长
　　牵牛织女
　　毒热寄简崔评事十六弟
　　殿中杨监见示张旭草书图
　　杨监又出画鹰十二扇
　　送殿中杨监赴蜀见相公
　　赠李十五丈别
　　西阁曝日
　　课伐木并序
　　园人送瓜
　　信行远修水筒
　　槐叶冷淘
　　行官张望补稻畦水归
　　催宗文树鸡栅
　　园官送菜并序
　　上后园山脚
　　驱竖子摘苍耳
　　秋行官张望督促东渚耗稻向毕清晨遣女奴阿稽竖子阿段往问
　　阻雨不得归瀼西甘林
　　雨
　　雨二首
　　晚登瀼上堂
　　又上后园山脚
　　雨
　　甘林
　　雨
　　种莴苣并序
　　暇日小园散病将种秋菜督勒耕牛兼书触目
　卷七 古诗四十九首
　　八哀诗并序
　　赠司空王公思礼
　　故司徒李公光弼
　　赠左仆射郑国公严公武
　　赠太子太师汝阳郡王琎
　　赠秘书监江夏李公邕
　　故秘书少监武功苏公源明
　　故著作郎贬台州司户荥阳郑公虔
　　故右仆射相国张公九龄
　　写怀二首
　　可叹
　　观公孙大娘弟子舞剑器行并序
　　往在
　　昔游
　　壮游
　　遣怀
　　同元使君舂陵行并序
　　李潮八分小篆歌
　　览柏中允兼子侄数人除官制词因述父子兄弟四美载歌丝纶
　　听杨氏歌
　　荆南兵马使太常卿赵公大食刀歌
　　王兵马使二角鹰
　　狄明府
　　秋风二首
　　久雨期王将军不至
　　别李秘书始兴寺所居
　　虎牙行
　　锦树行
　　赤霄行
　　前苦寒行二首
　　后苦寒行二首
　　晚晴
　　复阴
　　夜归
　　寄柏学士林居
　　寄从孙崇简
　　奉酬薛十二丈判官见赠
　　醉为马坠诸公携酒相看
　　别李义
　　送高司直寻封阆州
　　君不见简苏徯
　　赠苏四徯
　　寄薛三郎中
　　大觉高僧兰若
　卷八 古诗四十五首
　　宿青溪驿奉怀张员外十五兄之绪
　　敬寄族弟唐十八使君
　　忆昔行
　　魏将军歌
　　北风
　　客从
　　白马
　　白凫行
　　朱凤行
　　惜别行送向卿进奉端午御衣之上都
　　醉歌行赠公安颜少府请顾八题壁
　　夜闻觱篥
　　发刘郎浦
　　别董颋
　　送重表侄王砅评事使南海
　　咏怀二首
　　送顾八分文学适洪吉州
　　上水遣怀
　　遣遇
　　解忧
　　宿凿石浦
　　早行
　　过津口
　　次空灵岸
　　宿花石戍
　　早发
　　次晚洲
　　望岳
　　湘江宴饯裴二端公赴道州
　　清明
　　风雨看舟前落花戏为新句
　　岳麓山道林二寺行
　　奉送魏六丈佑少府之交广
　　别张十三建封
　　暮秋枉裴道州手札率尔遣兴寄近呈苏涣侍御
　　奉赠李八丈判官
　　岁晏行
　　追酬故高蜀州人日见寄并序
　　苏大侍御访江浦赋八韵纪异并序
　　题衡山县文宣王庙新学堂呈陆宰
　　入衡州
　　舟中苦热遣怀奉呈杨中丞通简台省诸公
　　聂耒阳以仆阻水书致酒肉疗饥荒江诗得代怀兴尽本韵至县呈聂令陆路去方田驿四十里舟行一日时属江涨泊于方田
　卷九 近体诗八十二首
　　冬日洛城北谒玄元皇帝庙
　　赠韦左丞丈
　　投赠哥舒开府二十韵
　　上韦左相二十韵
　　奉赠太常张卿二十韵
　　敬赠郑谏议十韵
　　奉赠鲜于京兆二十韵
　　赠特进汝阳王二十韵
　　郑驸马宅宴洞中
　　李监宅
　　重题郑氏东亭
　　题张氏隐居二首
　　天宝初南曹小司寇舅于我太夫人堂下累土为山一匮盈尺以代彼朽木承诸焚香瓷瓯瓯甚安矣旁植慈竹盖兹数峰嵚岑婵娟宛有尘外数致乃不知兴之所至而作是诗
　　龙门
　　奉寄河南韦尹丈人
　　赠李白
　　与任城许主簿游南池
　　登兖州城楼
　　刘九法曹郑瑕丘石门宴集
　　暂如临邑至㟙山湖亭奉怀李员外率尔成兴
　　对雨书怀走邀许十一簿公
　　巳上人茅斋
　　房兵曹胡马诗
　　画鹰
　　与李十二白同寻范十隐居
　　临邑舍弟书至苦雨黄河泛溢堤防之患簿领所忧因寄此诗用宽其意
　　过宋员外之问旧庄
　　夜宴左氏庄
　　送蔡希曾都尉还陇右因寄高三十五书记
　　春日忆李白
　　赠陈二补阙
　　寄高三十五书记
　　送裴二虬作尉永嘉
　　城西陂泛舟
　　赠田九判官
　　赠献纳使起居田舍人
　　送韦书记赴安西
　　陪郑广文游何将军山林十首
　　重过何氏五首
　　冬日有怀李白
　　杜位宅守岁
　　与鄠县源大少府宴渼陂
　　崔驸马山亭宴集
　　九日杨奉先会白水崔明府
　　赠翰林张四学士
　　送张二十参军赴蜀州因呈杨五侍御
　　陪诸贵公子丈八沟携妓纳凉晚际遇雨二首
　　白水明府舅宅喜雨
　　陪李金吾花下饮
　　赠高式颜
　　赠比部萧郎中十兄
　　九日曲江
　　承沈八丈东美除膳部员外阻雨未遂驰贺奉寄此诗
　　奉留赠集贤院崔于二学士
　　故武卫将军挽歌三首
　　官定后戏赠
　　九日蓝田崔氏庄
　　崔氏东山草堂
　　对雪
　　月夜
　　遣兴
　　元日寄韦氏妹
　　春望
　　忆幼子
　　一百五日夜对月
　卷十 近体诗一百二十四首
　　喜达行在所三首
　　得家书
　　奉赠严八阁老
　　奉送郭中丞兼太仆卿充陇右节度使三十韵
　　送杨六判官使西蕃
　　月
　　留别贾严二阁老两院补阙
　　晚行口号
　　独酌成诗
　　行次昭陵
　　重经昭陵
　　喜闻官军已临贼寇二十韵
　　收京三首
　　腊日
　　紫宸殿退朝口号
　　曲江二首
　　曲江对酒
　　曲江对雨
　　奉和贾至舍人早朝大明宫
　　宣政殿退朝晚出左掖
　　题省中院壁
　　春宿左省
　　送翰林张司马南海勒碑
　　晚出左掖
　　曲江陪郑八丈南史饮
　　送贾阁老出汝州
　　郑驸马池台喜遇郑广文同饮
　　送郑十八虔贬台州司户伤其临老陷贼之故阙为面别情见于诗
　　题郑十八著作虔
　　端午日赐衣
　　赠毕四
　　酬孟云卿
　　奉赠王中允维
　　奉陪郑驸马韦曲二首
　　奉答岑参补阙见赠
　　送许八拾遗归江宁觐省甫昔时常客游此县于许生处乞瓦棺寺维摩图样志诸篇末
　　因许八奉寄江宁旻上人
　　至德二载甫自京金光门出问道归凤翔乾元初从左拾遗移华州掾与亲故别因出此门有悲往事
　　寄高三十五詹事适
　　路逢襄阳杨少府入城戏呈杨员外绾
　　题郑县亭子
　　望岳
　　至日遣兴奉寄北省旧阁老两院故人二首
　　得弟消息二首
　　忆弟二首
　　得舍弟消息
　　秦州杂诗二十首
　　月夜忆舍弟
　　宿赞公房
　　东楼
　　雨晴
　　寓目
　　山寺
　　即事
　　遣怀
　　天河
　　初月
　　归燕
　　捣衣
　　促织
　　萤火
　　兼葭
　　苦竹
　　除架
　　废畦
　　夕烽
　　秋笛
　　送远
　　观兵
　　不归
　　天末怀李白
　　独立
　　日暮
　　空囊
　　病马
　　蕃剑
　　铜瓶
　　观安西兵过赴关中待命二首
　　送人从军
　　野望
　　示侄佐
　　佐还山后寄三首
　　从人觅小胡孙许寄
　　秋日阮隐居致薤三十束
　　秦州见敕目薛三璩授司议郎毕四曜除监察与二子有故远喜迁官兼述索居凡三十韵
　　寄彭州高三十五使君适虢州岑二十七长史参三十韵
　　寄岳州贾司马六丈巴州严八使君两阁老五十韵
　　寄张十二山人彪三十韵
　　寄李十二白二十韵
　卷十一 近体诗一百四首
　　蜀相
　　卜居
　　一室
　　梅雨
　　为农
　　有客
　　狂夫
　　宾至
　　王十五司马弟出郭相访兼遗营茅屋资
　　堂成
　　田舍
　　进艇
　　西郊
　　所思
　　江村
　　江涨
　　野老
　　云山
　　遣兴
　　北邻
　　南邻
　　出郭
　　过南邻朱山人水亭
　　恨别
　　寄贺兰铦
　　寄杨五桂州
　　逢唐兴刘主簿弟
　　和裴迪登新津寺寄王侍郎
　　敬简王明府
　　重简王明府
　　建都十二韵
　　岁暮
　　和裴迪登蜀州东亭送客逢早梅相忆见寄
　　寄赠王十将军承俊
　　暮登四安寺钟楼寄裴十
　　散愁二首
　　奉酬李都督表丈早春作
　　客至
　　遣意二首
　　漫成二首
　　春夜喜雨
　　春水
　　春水生二绝
　　江亭
　　村夜
　　早起
　　可惜
　　落日
　　独酌
　　徐步
　　寒食
　　高楠
　　恶树
　　石镜
　　琴台
　　闻斛斯六官未归
　　游修觉寺
　　后游
　　题新津北桥楼
　　江涨
　　晚晴
　　朝雨
　　江上值水如海势聊短述
　　送裴五赴东川
　　赴青城县出成都寄陶王二少尹
　　因崔五侍御寄高彭州一绝
　　野望因过常少仙
　　寄杜位位京中宅，近西曲江，诗尾有述。
　　奉简高三十五使君
　　送韩十四江东觐省
　　酬高使君相赠
　　草堂即事
　　魏十四侍御就敝庐相别
　　徐九少尹见过
　　范二员外邈吴十侍御郁特枉驾阙展待聊寄此
　　王十七侍御抡许携酒至草堂奉寄此诗便请邀高三十五使君同到
　　王竟携酒高亦同过共用寒字
　　陪李七司马皂江上观造竹桥即日成往来之人免冬寒入水聊题短作简李公二首
　　李司马桥了承高使君自成都回
　　少年行二首
　　野人送朱樱
　　即事
　　赠花卿
　　少年行
　　观李固请司马弟山水图三首
　　题桃树
　　萧八明府堤处觅桃栽
　　从韦二明府续处觅绵竹
　　凭何十一少府邕觅桤木栽
　　凭韦少府班觅松树子
　　又于韦处乞大邑瓷碗
　　诣徐卿觅果栽
　　赠别何邕
　　赠别郑炼赴襄阳
　　重赠郑炼绝句
　卷十二 近体诗一百二十八首
　　奉和严中丞西城晚眺十韵
　　严中丞枉驾见过
　　广州段功曹到得杨五长史谭书功曹却归聊寄此诗
　　得广州张判官叔卿书使还以诗代意
　　送段功曹归广州
　　绝句漫兴九首
　　江畔独步寻花七绝句
　　三绝句
　　戏为六绝句
　　江头五咏
　　畏人
　　远游
　　野望
　　官池春雁二首
　　水槛遣心二首
　　屏迹三首
　　奉酬严公寄题野亭之作
　　中丞严公雨中垂寄见忆一绝奉答二绝
　　谢严中丞送青城山道士乳酒一瓶
　　严公仲夏枉驾草堂兼携酒馔
　　严公厅宴同咏蜀道画图
　　奉送严公入朝十韵
　　送严侍郎到绵州同登杜使君江楼
　　奉济驿重送严公四韵
　　巴西驿亭观江涨呈窦使君
　　九日登梓州城
　　九日奉寄严大夫
　　黄草
　　怀旧
　　所思
　　不见
　　题玄武禅师屋壁
　　客夜
　　客亭
　　秋尽
　　陪王侍御宴通泉东山野亭
　　野望
　　闻官军收河南河北
　　涪江泛舟送韦班归京
　　春日梓州登楼二首
　　郪城西原送李判官兄武判官弟赴成都府
　　泛江送魏十八仓曹还京因寄岑中允参范郎中季明
　　送路六侍御入朝
　　泛江送客
　　上牛头寺
　　望牛头寺
　　上兜率寺
　　望兜率寺
　　甘园
　　数陪李梓州泛江有女乐在诸舫戏为艳曲二首赠李
　　登牛头山亭子
　　陪李梓州王阆州苏遂州李果州四使君登惠义寺
　　送何侍御归朝
　　江亭送眉州辛别驾升之
　　涪城县香积寺官阁
　　戏题寄上汉中王三首
　　陪章留后侍御宴南楼
　　台上
　　送王十五判官扶侍还黔中
　　倦夜
　　悲秋
　　对雨
　　警急
　　王命
　　征夫
　　有感五首
　　送元二适江左
　　章梓州水亭
　　玩月呈汉中王
　　戏作寄上汉中王二首
　　投简梓州幕府兼简韦十郎官
　　登高
　　九日
　　遣愤
　　章梓州橘亭饯成都窦少尹
　　送陵州路使君赴任
　　薄暮
　　西山三首
　　薄游
　　赠韦赞善别
　　送李卿晔
　　绝句
　　城上
　　舍弟占归草堂检校聊示此诗
　卷十三 近体诗九十六首
　　伤春五首
　　送梓州李使君之任
　　王阆州筵奉酬十一舅惜别之作
　　放船
　　奉待严大夫
　　奉寄高常侍
　　奉寄章十侍御
　　将赴荆南寄别李剑州
　　奉寄别马巴州
　　泛江
　　陪王使君晦日泛江就黄家亭子二首
　　南征
　　久客
　　春远
　　暮寒
　　双燕
　　百舌
　　地隅
　　游子
　　归梦
　　江亭王阆州筵饯萧遂州
　　绝句二首
　　滕王亭子
　　玉台观
　　滕王亭子
　　玉台观
　　渡江
　　喜雨
　　送韦郎司直归成都
　　将赴成都草堂途中有作先寄严郑公五首
　　别房太尉墓
　　自阆州领妻子却赴蜀山行三首
　　山馆
　　行次盐亭县聊题四韵奉简严遂州蓬州两使君咨议诸昆季
　　倚杖
　　陪王汉州留杜绵州泛房公西湖
　　舟前小鹅儿
　　得房公池鹅
　　答杨梓州
　　登楼
　　春归
　　归雁
　　赠王二十四侍御契四十韵
　　寄董卿嘉荣十韵
　　寄司马山人十二韵
　　寄李十四员外布十二韵
　　归来
　　王录事许修草堂赀不到聊小诘
　　寄邛州崔录事
　　过故斛斯校书庄二首
　　立秋雨院中有作
　　奉和
　　院中晚晴怀西郭茅舍
　　到村
　　宿府
　　遣闷奉呈严公二十韵
　　送舍弟频赴齐州三首
　　严郑公阶下新松
　　严郑公宅同咏竹
　　奉观严郑公厅事岷山沱江画图十韵
　　晚秋陪严郑公摩诃池泛舟
　　初冬
　　至后
　　正月三日归溪上有作简院内诸公
　　敝庐遣兴奉寄严公
　　春日江村五首
　　绝句六首
　　绝句四首
　卷十四 近体诗一百十九首
　　哭严仆射归榇
　　宴戎州杨使君东楼
　　渝州候严六侍御不到先下峡
　　拨闷
　　闻高常侍亡
　　宴忠州使君侄宅
　　禹庙
　　题忠州龙兴寺所居院壁
　　旅夜书怀
　　别常徵君
　　十二月一日三首
　　又雪
　　奉汉中王手札
　　赠崔十三评事公辅
　　长江二首
　　承闻故房相公灵榇自阆州启殡归葬东都有作二首
　　云安九日郑十八携酒陪诸公宴
　　答郑十七郎一绝
　　将晓二首
　　怀锦水居止二首
　　子规
　　立春
　　漫成一绝
　　老病
　　南楚
　　寄常徵君
　　寄岑嘉州
　　移居夔州郭
　　船下夔州郭宿雨湿不得上岸别王十二判官
　　雨不绝
　　崔评事弟许相迎不到应虑老夫见泥雨怯出必愆佳期走笔戏简
　　宿江边阁
　　夜宿西阁晓呈元二十一曹长
　　西阁口号
　　西阁雨望
　　不离西阁二首
　　西阁三度期大昌严明府同宿不到
　　西阁二首
　　阁夜
　　西阁夜
　　瀼西寒望
　　入宅三首
　　赤甲
　　卜居
　　暮春题瀼西新赁草屋五首
　　园
　　竖子至
　　示獠奴阿段
　　秋野五首
　　溪上
　　树间
　　课小竖鉏斫舍北果林枝蔓荒秽净讫移床三首
　　寒雨朝行视园树
　　季秋江村
　　小园
　　自瀼西荆扉且移居东屯茅屋四首
　　茅堂检校收稻二首
　　东屯月夜
　　东屯北崦
　　从驿次草堂复至东屯二首
　　暂往白帝复还东屯
　　刈稻了咏怀
　　上白帝城
　　上白帝城二首
　　武侯庙
　　八阵图
　　谒先主庙
　　白盐山
　　滟滪堆
　　滟滪
　　白帝
　　白帝城楼
　　晓望白帝城盐山
　　白帝城最高楼
　　白帝楼
　　陪诸公上白帝城宴越公堂之作
　　峡隘
　　诸葛庙
　　峡口二首
　　天池
　　瞿塘两崖
　　夔州歌十绝句
　　上卿翁请修武侯庙遗像缺落时崔卿权夔州
　卷十五 近体诗一百四十三首
　　偶题
　　秋兴八首
　　咏怀古迹五首
　　诸将五首
　　秋日夔府咏怀奉寄郑监李宾客百韵
　　赠李八秘书别三十韵
　　寄刘峡州伯华使君四十韵
　　夔府书怀四十韵
　　解闷十二首
　　复愁十二首
　　承闻河北诸道节度入朝欢喜口号绝句十二首
　　喜闻盗贼蕃寇总退口号五首
　　洞房
　　宿昔
　　能画
　　斗鸡
　　鹦鹉
　　历历
　　洛阳
　　骊山
　　提封
　　覆舟二首
　　垂白
　　草阁
　　江月
　　江上
　　中夜
　　江汉
　　白露
　　孟氏
　　吾宗
　　有叹
　　冬深一云即日
　　不寐
　　月圆
　　中宵
　　遣愁
　　秋清
　　伤秋
　　秋峡
　　南极
　　摇落
　　耳聋
　　独坐二首
　　远游
　　夜
　　暮春
　　晴二首
　　雨
　　月三首
　　雨
　　晚晴
　　夜雨
　　更题
　　归
　　返照
　　热三首
　　日暮
　　八月十五夜月二首
　　十六夜玩月
　　十七夜对月
　　村雨
　　雨晴
　　晚晴吴郎见过北舍
　　暝
　　云
　　月
　　雨四首
　　夜
　　晨雨
　　反照
　　向夕
　　晓望
　　雷
　　雨
　　朝二首
　　晚
　　夜二首
　卷十六 近体诗九十七首
　　宗武生日
　　又示宗武
　　熟食日示宗文宗武
　　又示两儿
　　社日两篇
　　九日五首
　　九日诸人集于林
　　大历二年九月三十日
　　十月一日
　　孟冬
　　冬至
　　小至
　　览物
　　忆郑南玭
　　怀灞上游
　　愁
　　昼梦
　　览镜呈柏中丞
　　即事
　　即事
　　闷
　　戏作俳谐体遣闷二首
　　得舍弟观书自中都已达江陵今兹暮春月末行李合到夔州悲喜相兼团圆可待赋诗即事情见乎词
　　喜观即到复题短篇二首
　　舍弟观归蓝田迎新妇送示两篇
　　第五弟丰独在江左近三四载寂无消息觅使寄此二首
　　舍弟观赴蓝田取妻子到江陵喜寄三首
　　江雨有怀郑典设
　　王十五前阁会
　　寄韦有夏郎中
　　陪柏中丞观宴将士二首
　　七月一日题终明府水楼二首
　　季秋苏五弟缨江楼夜宴崔十三评事韦少府侄三首
　　九月一日过孟十二仓曹十四主薄兄弟
　　过客相寻
　　孟仓曹步趾领新酒酱二物满器见遗老夫
　　柳司马至
　　简吴郎司法
　　又呈吴郎
　　覃山人隐居
　　柏学士茅屋
　　题柏大兄弟山居屋壁二首
　　戏寄崔评事表侄苏五表弟韦大少府诸妷
　　秋日寄题郑监湖上亭三首
　　谒真谛寺禅师
　　别崔潩因寄薛据孟云卿
　　送李八秘书赴杜相公幕
　　巫峡弊庐奉赠侍御四舅别之澧朗
　　奉送十七舅下邵桂
　　送覃二判官
　　季夏送乡弟韶陪黄门从叔朝谒
　　送十五弟侍御使蜀
　　送田四弟将军将夔州柏中丞命起居江陵节度阳城郡王卫公幕
　　送王十六判官
　　奉送卿二翁统节度镇军还江陵
　　送鲜于万州迁巴州
　　寄杜位
　　奉寄李十五秘书二首
　　奉送韦中丞之晋赴湖南
　　送李功曹之荆州充郑侍御判官重赠
　　送孟十二仓曹赴东京选
　　凭孟仓曹将书觅土娄旧庄
　　别苏徯
　　存殁口号二首
　　奉汉中王手札报韦侍御萧尊师亡
　　哭王彭州抡
　　见萤火
　　吹笛
　　孤雁
　　鸥
　　猿
　　黄鱼
　　白小
　　麂
　　鸡
　　玉腕骝
　　见王监兵马使说近山有白黑二鹰罗者久取竟未能得王以为毛骨有异他鹰恐腊后春生飞避暖劲翮思秋之甚眇不可见请余赋诗
　卷十七 近体诗五十五首
　　太岁日
　　元日示宗武
　　远怀舍弟颖观等
　　续得观书迎就当阳居止正月中旬定出三峡
　　将别巫峡赠南卿兄瀼西果园四十亩
　　送大理封主簿五郎亲事不合却赴通州主簿前阆州贤子余与主簿平章郑氏女子垂欲纳郑氏伯父京书至女子已许他族亲事遂停
　　人日两篇
　　江梅
　　庭草
　　大历三年春白帝城放船出瞿唐峡久居夔府将适江陵漂泊有诗凡四十韵
　　巫山县汾州唐使君十八弟宴别兼诸公携酒乐相送率题小诗留于屋壁
　　春夜峡州田侍御长史津亭留宴
　　泊松滋江亭
　　行次古城店泛江作不揆鄙拙奉呈江陵幕府诸公
　　乘雨入行军六弟宅
　　宴胡侍御书堂
　　书堂饮既夜复邀李尚书下马月下赋绝句
　　上巳日徐司录林园宴集
　　奉送苏州李二十五长史丈之任
　　暮春江陵送马大卿公恩命追赴阙下
　　暮春陪李尚书李中丞过郑监湖亭泛舟
　　奉送蜀州柏二别驾将中丞命赴江陵起居卫尚书太夫人因示从弟行军司马佐
　　夏日杨长宁宅送崔侍御常正字入京
　　和江陵宋大少府暮春雨后同诸公及舍弟宴书斋
　　夏夜李尚书筵送宇文石首赴县联句
　　宇文晁尚书之甥崔彧司业之孙尚书之子重泛郑监前湖
　　多病执热奉怀李尚书
　　水宿遣兴奉呈群公
　　奉贺阳城郡王太夫人恩命加邓国太夫人
　　江陵望幸
　　江边星月二首
　　舟月对驿近寺
　　舟中
　　遣闷
　　江陵节度阳城郡王新楼成王请严侍御判官赋七字句同作
　　又作此奉卫王
　　舟出江陵南浦奉寄郑少尹
　　江南逢李龟年
　　官亭夕坐戏简颜十少府
　　秋日荆南述怀
　　秋日荆南送石首薛明府辞满告别奉寄薛尚书颂德叙怀斐然之作
　　哭李尚书
　　重题
　　独坐
　　暮归
　　移居公安敬赠卫大郎
　　公安送韦二少府匡赞
　　赠虞十五司马
　　公安县怀古
　　公安送李二十九弟晋肃入蜀余下沔鄂
　　宴王使君宅题二首
　　留别公安太易沙门
　卷十八 近体诗六十一首
　　晓发公安
　　泊岳阳城下
　　缆船苦风戏题四韵奉简郑十三判官
　　登岳阳楼
　　陪裴使君登岳阳楼
　　过南岳入洞庭湖
　　宿青草湖
　　宿白沙驿
　　湘夫人祠
　　祠南夕望
　　登白马潭
　　归雁
　　野望
　　入乔口
　　铜官渚守风
　　北风
　　双枫浦
　　奉送王信州崟北归
　　江阁卧病走笔寄呈崔卢两侍御
　　潭州送韦员外牧韶州迢
　　江阁对雨有怀行营裴二端公
　　酬韦韶州见寄
　　千秋节有感二首
　　晚秋长沙蔡五侍御饮筵送殷六参军归澧州觐省
　　湖中送敬十使君适广陵
　　长沙送李十一
　　重送刘十弟判官
　　奉赠卢五丈参谋琚时丈人使自江陵，在长沙待恩旨，先支率钱米。
　　登舟将适汉阳
　　暮秋将归秦留别湖南幕府亲友
　　送卢十四弟侍御护韦尚书灵榇归上都二十韵
　　哭李常侍峄二首
　　哭韦大夫之晋
　　舟中夜雪有怀卢十四侍御弟
　　对雪
　　楼上
　　冬晚送长孙渐舍人归州
　　暮冬送苏四郎徯兵曹适桂州
　　风疾舟中伏枕书怀三十六韵奉呈湖南亲友
　　奉赠萧二十使君
　　奉送二十三舅录事之摄郴州
　　送魏二十四司直充岭南掌选崔郎中判官兼寄韦韶州
　　送赵十七明府之县
　　燕子来舟中作
　　同豆卢峰知字韵
　　归雁二首
　　小寒食舟中作
　　清明二首
　　发潭州
　　回棹
　　赠韦七赞善
　　奉酬寇十侍御锡见寄四韵复寄寇
　　酬郭十五判官
　　衡州送李大夫七丈勉赴广州
　　附录
　　他集互见四首
　　吴若本逸诗七篇
　　草堂诗笺逸诗拾遗
　卷十九 表赋记说赞述十五首
　　进三大礼赋表
　　朝献太清宫赋
　　朝享太庙赋
　　有事于南郊赋
　　进封西岳赋表
　　封西岳赋
　　进雕赋表
　　雕赋
　　天狗赋
　　唐兴县客馆记
　　说旱
　　画马赞
　　杂述
　　秋述
　　东西两川说
　卷二十 策问文状表碑志十七首
　　乾元元年华州试进士策问五首
　　前殿中侍御史柳公紫微仙阁画太一天尊图文
　　祭故相国清河房公文
　　为补遗荐岑参状
　　奉谢口敕放三司推问状
　　为华州郭使君进灭残寇形势图状
　　为夔府柏都督谢上表
　　唐故德仪赠淑妃皇甫氏神道碑
　　唐故万年县君京兆杜氏墓志
　　唐故范阳太君卢氏墓志
　　祭远祖当阳君文
　　祭外祖祖母文
　　为阆州王使君进论巴蜀安危表
　附录一：志、传集序
　　唐故检校工部员外郎杜君墓系铭
　　旧书·文苑传
　　杜工部小集序
　　读杜工部诗集序
　　王内翰序
　　后记
　　成都新刻草堂先生诗碑序
　　《杜工部集》后记
　附录二：少陵先生年谱 世系
　附录三：诸家诗话
　　《唐书》一事
　　《唐本事诗》二事
　　刘禹锡《嘉话》三事
　　欧阳文忠公《诗话》一事
　　王荆公《钟山语录》一事
　　司马温公《迂叟诗话》一事
　　《古今诗话》一事
　　东坡三事
　　蔡约之《西清诗话》一事
　　秦淮海《进论》一事
　　王彦辅《麈史》一事
　　叶梦得二事
　　诗话二事
　　葛常之一事
　附录四：唱酬题咏
　　登慈恩寺塔
　　鲁郡东石门送杜二甫
　　沙丘城下寄杜甫
　　杂言寄杜拾遗
　　使南海道长沙
　　和
　　道林
　　岳麓道林
　　杜甫同谷茅茨
　　栗亭
　　读杜诗
　　耒阳
　　耒阳杜工部祠堂
　　调张籍
　　裴说一首
　　孟宾于一首
　　




前言


郝润华

由于时代环境的特殊性与学术的发展，清朝一代产生了许多杜诗注本，成就可观，在今人周采泉所编撰《杜集书录》中，仅“全集校刊笺注类”就著录清人杜诗注本27种，还远非全部。在这些杜诗注本中，《钱注杜诗》是其中最有特色的一部。

《钱注杜诗》二十卷，其作者是明末清初的文人钱谦益。钱谦益（1582—1664）字受之，号牧斋，晚年自号蒙叟、绛云老人等，常熟（今属江苏）人。生于明万历十年（1582），卒于清康熙三年（1664），享年八十三岁。万历三十八年，中进士，授编修之职，隶东林党。崇祯元年（1628），官礼部侍郎，后因与温体仁争阁臣事削籍还乡。李自成陷京后，福王立于南京，由马士英引为礼部尚书。清顺治三年（1646），多铎镇江南，钱谦益率文官迎降，即授以礼部侍郎管秘书院事，冯铨充修《明史》馆正总裁，以钱谦益副之。当时，钱谦益声名远播天下，但清廷却并未加以重用，钱氏于是称疾乞归。顺治五年，黄毓祺反清起义失败，凤阳巡抚陈之龙获黄毓祺，钱谦益坐与交通罪，被捕入狱，经家人多方奔走诉辩，总督马国柱以钱谦益与黄毓祺素不相识判定，钱氏才得以放还。归家乡常熟后，钱谦益唯以著述、佛事为业。他反省思过，痛悔降清之举，并积极投身反清活动，如策反总兵马进宝、参与郑成功“通海”等，并将晚年诗文集命为《投笔集》。乾隆时编《四库全书》，钱氏著述均遭禁毁。事迹入《清史稿·贰臣传》。综观钱谦益一生，其行为明显随时代环境而变化，其思想感情十分复杂，陈寅恪在《柳如是别传》中论及时说：“钱谦益降清，乃其一生污点，但亦由其素性怯懦，迫于事势所使然。”[1]可谓平心之论。

《钱注杜诗》二十卷，是钱谦益晚年倾注心力之作，从明崇祯六年（1633）开始，到清康熙三年（1664）去世前夕，历时三十余年之久，才陆续完成全书的笺注。钱谦益在《草堂诗笺元本序》中交待说：“余为《读杜笺》，应卢德水之请也。孟阳曰：‘何不遂及其全。’于是取伪注之纰谬，旧注之踳驳者，痛加绳削。文句字义，间有诠释。”[2]这里的卢德水，即卢世㴶；孟阳，即程嘉燧。两人均是钱谦益的好友，也是助使他完成《钱注杜诗》的两位功臣。钱谦益在《吴江朱氏杜诗辑注序》中也说：

余笺解杜诗，兴起于卢德水，商榷于程孟阳。已而学子何士龙、冯己苍，族子夕公，递代雠勘，粗有成编，犹多阙佚。老归空门，不复省视。[3]

这段文字大致介绍了钱氏注释杜诗的缘起与经过。可知钱谦益注杜诗，实缘起于卢世㴶、程嘉燧两位老友的鼓励与启发。

钱氏注杜的目的是为还原杜诗面貌，他对于宋人注杜十分不满，在《注杜诗略例》中有较全面的总结：

杜诗昔号千家注，虽不可尽见，亦略具于诸本中。大抵芜秽舛陋，如出一辙。其彼善于此者三家：赵次公以笺释文句为事，边幅单窘，少所发明，其失也短；蔡梦弼以捃摭子传为博，泛滥踳驳，昧于持择，其失也杂；黄鹤以考订史鉴为功，支离割剥，罔识指要，其失也愚。

钱氏还总结出宋人注杜的八种失误：伪托古人，伪造故事，傅会前史，伪撰人名，改窜古书，颠倒事实，强释文义，错乱地理等。[4]因此，晚年下决心笺注杜诗，借此契机试图恢复杜诗的真面目。

钱氏注杜的动机则是“借诗以存史”。钱谦益认为时代的兴亡升降，感叹悲愤，诗人通过诗歌创作都会有不同程度的呈现。杜诗更是如此。杜诗之所以被称为“诗史”，就是杜诗中潜隐着杜甫对动荡的安史之乱时代的独特感受。因此，阐释杜诗应该将其与时代背景紧密联系起来，挖掘其中的深刻主题与思想意义。钱谦益编《列朝诗集》是如此，笺注杜诗也是如此。

崇祯六年，钱谦益用其特殊方式完成《读杜小笺》三卷，崇祯七年，又完成《读杜二笺》一卷，后增至二卷，与《小笺》并为三卷，合刻于《初学集》之后，《初学集》则由其弟子瞿式耜刻成于崇祯十六年（1643）。尽管钱氏所笺释的杜诗只有数十首，但“笺释之精华，大略已具于斯”[5]。顺治七年（1650），钱谦益藏书楼——绛云楼失火，钱氏藏书焚毁殆尽，所幸杜诗笺注原稿尚存。钱氏此时身体与精力已不及先前，于是将其资料及原稿提供给朱鹤龄（字长儒），希望能助其完成注杜事业。钱氏在《吴江朱氏杜诗辑注序》中说：“吴江朱子长孺，馆于荒村，出所撰《辑注》相质。余喜其发凡起例，小异大同，弊簏蠹纸，悉索举似。长孺概括诠次，都为一集。”[6]康熙元年（1662），朱鹤龄完成了全部杜注，但钱氏看过书稿后却感到大失所望：“不谓其学问繁复，心思周折，成书之后，决非吾本来面目。”[7]钱氏遂收回其所作序，二人交恶，各自于常熟、吴江（今属江苏苏州）两地潜心注杜。关于钱、朱注杜之争，洪业《杜诗引得序》与简恩定《清初杜诗学研究》中有详细介叙[8]，此不赘述。康熙三年（1664），钱谦益病卒，三年后，《钱注杜诗》二十卷由泰兴季振宜刻印行世，据季《序》，原稿得自钱氏族孙钱曾（字遵王），季《序》云：

丙午冬，予渡江访虞山剑门诸胜，得识遵王。……一日指杜诗数帙，泣谓予曰：“此我牧翁笺注杜诗也，年四五十即随笔记录，极年八十，书始成。得疾著床，我朝夕守之。中少间，辄转喉作声曰：‘杜诗某章某句尚有疑义。’口占析之以属我，我执笔登焉。成书而后又千百条。……”牧翁阅世者，于今三年，门生故旧无有过而问其书者。予读其书，部居州次，都非人间所读本。

从这篇文章中可以窥见钱氏注杜之认真与艰辛。《钱注杜诗》问世后，朱鹤龄《辑注杜工部集》二十卷也刻印行世。关于二书的关系以及各自的特点，学界有深入研究[9]，此不多述。

《钱注杜诗》完成后，钱谦益颇引以为自豪，他借钱曾之口评其注杜“取雅去俗，推腐致新”，尤其是“《玄元皇帝庙》《洗兵马》《入朝》《诸将》诸笺，凿开鸿蒙，手洗日月，当大书特书，昭揭万世”[10]。钱注在体例、内容与方法诸方面具有鲜明的特色与创新性，对后世注杜及诠释方法影响至巨。因此，《钱注杜诗》一书虽在乾隆年间编纂《四库全书》时遭遇官方严厉禁毁，但民间仍有流布。最早的版本即是康熙六年（1667）静思堂刻本，乃钱曾交付季振宜所刻，包括诗歌十八卷，文二卷，共二十卷，后附序跋、诗话、杜甫年谱等资料。上海古籍出版社1979年出版了以此本为底本的排印本，较为通行。据有学者考察研究，台湾中研院历史语言研究所傅斯年图书馆藏有钱谦益稿本《杜工部集》二十卷，与静思堂本文字略异[11]，可惜条件所限，不得经眼，更不能将二本予以对校。

细究《钱注杜诗》二十卷，其内容体例与此前其他杜诗注本显为不同。钱谦益并未对每首杜诗逐一做注，而是对有感想和特殊体会的作品进行重点注解与笺释。全书以宋代吴若本《杜工部集》二十卷为底本，参校宋、明诸善本，收录杜诗1 471首，其中有笺注者913首，有阐发杜诗深意的“笺曰”者58首，无笺注者558首。钱氏所笺注者，占全部作品的62％。其注释侧重对杜诗中地理、职官、史事、名物的诠解；笺释则注重以唐代史事与杜甫诗歌相互参证，考察杜甫所处之社会环境与时代背景，深刻体会杜甫之心态、情感与思想之微妙变化，澄清史实，阐明诗意。在以史证诗的同时，也以诗证史，以诗考史。如以《玄元皇帝庙》揭唐玄宗之崇道，以《洗兵马》证玄宗、肃宗父子关系，以《诸将五首》考代宗对藩镇之姑息，其方法与见解皆与前人笺杜有异。钱谦益注杜所用之总体方法是传统的诗史互证法，这种方法宋代学者，如黄希与黄鹤《黄氏补千家注纪年杜工部诗史》、蔡梦弼《杜工部草堂诗笺》、赵次公《杜工部诗先后解》等，就已开始运用于杜诗诠释之中，至《钱注杜诗》出，将此种方法正式确立下来[12]。

对于《钱注杜诗》的影响与地位，自来仿效者、称赞者大有人在，如清代卢元昌《杜诗阐》、黄生《杜诗说》、张溍《读书堂杜工部诗集注解》等，均或明或隐地吸收了《钱注杜诗》中的内容，在笺注方法上也有意借鉴钱注。现代学者如陈寅恪在其《柳如是别传》中即说：“牧斋之注杜，尤注意诗史一点，在此之前，能以杜诗与唐史互相参证，如牧斋所为之详尽者，尚未之见也。”[13]胡小石对钱笺也给予了极高评价：

昔钱牧斋作《草堂诗笺》，深得知人论世之义，高出诸注家。其于《洗兵马》一篇，即发扬玄、肃当时宫闱隐情。[14]

当然，对此书提出批评者也不乏其人，如清人潘耒即认为由于钱谦益求新太过，《钱注杜诗》以至于失于穿凿。他说：“牧斋学问闳博，考据精详，家多秘书，兼熟内典。其笺杜也，钩稽奥义，抉摘异闻，他人所不能注者，一一注出，诚有功于少陵矣。其斥旧注之病数条，尤为切当。但钱氏求新太过，亦时有此失。”[15]现代学者邓之诚更批钱注“事事征实，不免臆测”[16]。洪业也持此说：“钱注以灵悟自赏，其失也凿。”[17]无论是褒扬还是批评，他们的着眼点多在于《钱注杜诗》中所运用的方法，即诗史互证法。我们笺释古代诗歌，不仅需要“知人论世”，还需“以意逆志”，挖掘某类诗歌中所蕴含的微旨，“因为诗人总是在一种特定的环境中有所感触而发之于吟咏，读者如欲确切地把握这诗的用意，就得了解这一诗篇的历史背景，努力复原产生此诗的特定环境。但诗人形诸笔墨时，还受外部各种条件的影响，或不便明言，或不愿明言，他们表达时还有一个独特个性的问题，注释者得注意诗人所采用的表现手法。他们必须‘以意逆志’，而不为某种表面现象所迷惑，这样才能深入到诗人的内心世界”[18]。从这个意义上说，《钱注杜诗》不仅对杜诗学的发展有开拓与创新价值，而且在古代诗歌阐释方面也具有方法学上的启示意义。

《钱注杜诗》一书，上海古籍出版社于1979年出版过繁体排印本，后多次印行。为便于普通读者阅读利用，本次以简体横排形式点校整理，并改名为《杜甫诗集》，希望能对广大杜诗爱好者学习了解杜诗与钱注有所帮助。

此书点校整理过程中，几位弟子，即西北大学文学院古典文献专业研究生王琪、高云飞、董咪、章蕾、赵谞鹏、苏朋朋等同学帮忙录入、校对，助力不少。上海古籍出版社常德荣编辑，虽素未谋面，但通过书信相识已久，此书的出版，从约稿到完成，都得到他的大力支持。此书完成之际，谨向以上诸位表示衷心感谢！

	[1] 陈寅恪《柳如是别传》，上海古籍出版社1980年版，第1024页。

	[2] 《钱注杜诗》卷首。

	[3] 载《牧斋有学集》卷十五，上海古籍出版社1996年版，第699页。

	[4] 钱谦益《注杜诗略例》，载《钱注杜诗》卷首。

	[5] 洪业《杜诗引得序》，上海古籍出版社1983年版。

	[6] 《牧斋有学集》卷十五，上海古籍出版社1996年版，第699页。

	[7] 钱谦益《与钱曾书》，载《钱牧斋先生尺牍》卷二，日本昭和四十五年影照虞山如月楼刊本。

	[8] 《文史哲学集成》丛刊之一，台湾文史哲出版社1986年版。

	[9] 参见莫砺锋《〈辑注杜工部集〉平议》，载《文史》2002年第4期；郝润华《朱鹤龄〈辑注杜工部集〉略论》，载《杜甫研究学刊》2001年第4期，等。

	[10] 钱谦益《草堂诗笺元本序》，载《钱注杜诗》卷首。

	[11] （日）芳村弘道《关于“中央研究院”傅斯年图书馆所藏稿本〈钱注杜诗〉——李爽氏〈钱牧斋杜注写本考〉补遗》，载查屏球主编《梯航集——日藏汉籍中日学术对话录》，上海古籍出版社2018年版。

	[12] 参见郝润华《〈钱注杜诗〉与诗史互证方法》（修订本），中华书局2020年版。

	[13] 陈寅恪《柳如是别传》，第993页。

	[14] 胡小石《杜甫〈北征〉小笺》，载《胡小石论文集》，上海古籍出版社1982年版。

	[15] 潘耒《书杜诗钱笺后》，载《遂初堂集》卷十一，清康熙刻本。

	[16] 邓之诚《清诗纪事初编》卷首，上海古籍出版社1984年版。

	[17] 载《杜诗引得》卷首，上海古籍出版社1983年版。

	[18] 周勋初《〈钱注杜诗〉与诗史互证方法序》，黄山书社2000年版。





凡例


一、本点校本以康熙六年（1667）季振宜校阅静思堂刻本《钱牧斋先生笺注杜工部集》为底本。

二、注文按原书汇总于诗后，为便于阅读，逐一增加序号；钱氏笺释，依旧殿于注后。

三、夹杂于诗中的原校与自注，仍置于原处，以小字处理，予以区别。

四、全书顺序，钱谦益与季振宜序及《略例》仍置作品前；其余序跋及《少陵先生年谱》作为附录，置于书后，供读者阅读研究利用。

五、通假字、避讳字等大致保留，有特殊情况者则特殊处理；异体字、古今字，在不影响文意情况下，改为规范简体字。

六、钱注引用杜诗原文及诗题或过于简略，或过于随意，如“旧书”“唐志”“汉地理志”之类，视其具体情形，酌加书名号。古人引书较随意，故于注中之引文一般不加引号，特殊情况则做特殊处理。

七、由于本书版本单一，仅有清康熙静思堂刻本（此后版本皆据此重刻或翻刻），故文字校勘多用他校与理校，校记以脚注形式写于每页下方，供读者参考。





序


丙午冬，予渡江访虞山剑门诸胜，得识遵王。遵王，钱牧斋先生老孙子也。入其门庭，见几阁壁架间，缥缃粲然，茶碗酒盏，无非墨香。知其为人，读书而外，顾无足好者。一日指杜诗数帙，泣谓予曰：“此我牧翁笺注杜诗也。年四五十即随笔记录，极年八十，书始成。得疾着床，我朝夕守之。中少间，辄转喉作声曰：杜诗某章某句，尚有疑义。口占析之以属我，我执笔登焉。成书而后，又千百条。临属纩，目张，老泪犹湿。我抚而拭之曰：而之志有未终焉者乎？而在而手，而亡我手。我力之不足，而或有人焉，足谋之而何恨！而然后瞑目受含。”牧翁阅世者，于今三年，门生故旧，无有过而问其书者。予读其书，部居州次，都非人间所读本。而笔阵纵横，甲乙牵连，目眯志荒，不可辨别。遵王衮衮诵之，若数一二。盖牧斋先生投老，晨夕棐几，与闻后堂管弦。老门生则冯子定远、陆子敕先。而其家族子孙，虽冠带得得，其与之共读书者，则惟遵王一人。以是牧斋先生所读书，遵王实能读之。凡笺注中未及记录，特标之曰：具出某书某书。往往非人间所有，又独遵王有之。遵王弃日留夜，必探其窟穴，擒之而出，以补笺注之所未具。装合辐辏，眉目井然。譬彼船钉秤星，移换不得。而后牧斋先生之书成，而后杜诗之精神愈出。人但知其能一弓，而不知其成之者三年；人但知其能三赋，而不知其成之者十年。后生轻薄，喜谤先辈，偶得一隅，乃敢奋笔涂抹改窜，参臆逞私，号召于人曰：我注杜诗矣。是犹未能坐而学揖让，未能立而学奔趋，岂饮狂药中风者之谓，亦不读书而已矣。嗟乎！牧斋先生仕宦垂五十年，生平精力，购古书百万卷，作楼登而藏之，名曰绛云。一旦弗戒于火，皆为祝融取去。拔剑击阖，文武之道顿尽，而杜诗笺注巍然独存于焦头烂额之余。杜曲浣花，拂水红豆，千载而遥，精气相感，默相呵护，有如是乎！

丁未夏，予延遵王渡江，商量雕刻。日长志苦，遵王又矻矻数月，而后托梓人以传焉。噫！斯幸矣。牧翁著述，自少至老，连屋叠床，使非遵王笃信而死守之，其漫漶不可料理。纵免绛云楼之一炬，亦将在白鸡栖床之辰也。谋于予则获，遵王真不负牧翁幽冥之中者哉！

康熙六年仲夏，泰兴季振宜序。





草堂诗笺元本序


余为《读杜笺》，应卢德水之请也。孟阳曰：“何不遂及其全？”于是取伪注之纰缪、旧注之踳驳者，痛加绳削。文句字义，间有诠释。藏诸箧衍，用备遗忘而已。吴江朱长孺，苦学强记，冥搜有年，请为余摭遗决滞，补其未逮，余听然举元本畀之。长孺力任不疑，再三削稿。余定其名曰《朱氏补注》，举陆务观注诗诚难之语，以为之序，而并及“天西采玉门”“求七祖”二条，以道吾所以不敢轻言注杜之意。今年长孺以定本见示，亟请锓梓，仍以椎轮归功于余。余蹴然不敢当，为避席者久之。盖注杜之难，不但如务观所云也。今人注书，动云“吾效李善”。善注《文选》，如《头陀寺碑》一篇，三藏十二部，如瓶泻水。今人饾饤拾取，曾足当九牛一毛乎？颜之推言：“观天下书未遍，不得妄下雌黄。”何况注诗，何况注杜？少陵间代英灵，目空终古。占毕儒生，眼如针孔，寻撦字句，割剥章段，钻研不出故纸，拈放皆成死句。旨趣滞胶，文义违反。吕向谓善注未能析理，增改旧文，唐人贬斥，比于虎狗凤鸡，宁可用罔，复蹈斯辙？樊晃《小集》出于亡逸之余，初无次第，秦中蜀地，约略排缵，有识者聊可见其为事之早晚、才力之壮老。今师鲁訔、黄鹤之故智，钩稽年月，穿穴璅碎，必尽改樊、吴之旧而后已。鼷鼠之食牛角也，其啮愈专，其入愈深，其穷而无所出也滋甚，此亦鲁訔辈之善喻也。余既不敢居注杜之名，而又不欲重拂长孺之意。老归空门，拨弃世间文字，何独于此书护前鞭后，顾视而不舍？然长孺心力专勤，经营惨淡，令其久锢不传，必将有精芒光怪下六丁而干南斗者，则莫如听其流布，而余为冯轼寓目之人，不亦可乎？族孙遵王，谋诸同人曰：“草堂笺注，元本具在。若《玄元皇帝庙》《洗兵马》《入朝》《诸将》诸笺，凿开鸿蒙，手洗日月，当大书特书，昭揭万世。而今珠沉玉锢，晦昧于行墨之中，惜也；考旧注以正年谱，仿苏注以立诗谱，地里姓氏，订讹斥伪，皆吾夫子独力创始，而今不复知出于谁手，傎也。句字诠释，落落星布，取雅去俗，推腐致新。其存者可咀，其阙者可思。若夫类书谰语，掇拾补缀，吹花已萎，哕饭不甘，虽多亦奚以为？今取笺注元本，孤行于世，以称塞学士大夫之望，其有能补者续者，则听客之所为。道可两行，罗取众目，瑜则相资，颣无相及，庶几不失读杜之初指，而亦吾党小子之所有事也。”余曰：“有是哉！平原有言：‘离之则双美，合之则两伤。’此千古通人之论也。”因徇遵王之请，而重为之序，以申道余始终不敢注杜之意。

虞山蒙叟钱谦益谨书。





注杜诗略例


钱谦益

吕汲公大防作《杜诗年谱》，以谓次第其出处之岁月，略见其为文之时，得以考其辞力，少而锐，壮而肆，老而严者如此。汲公之意善矣，亦约略言之耳。后之为年谱者，纪年系事，互相排缵。梁权道、黄鹤、鲁訔之徒，用以编次后先，年经月纬。若亲与子美游从，而籍记其笔札者。其无可援据，则穿凿其诗之片言只字，而曲为之说，其亦近于愚矣。今据吴若本，识其大略。某卷为天宝未乱作，某卷为居秦州、居成都、居夔州作。其紊乱失次者，略为诠订。而诸家曲说，一切削去。

子美皆天宝以后之作，而编诗者系某诗某诗于开元，仍年谱之讹也。子美与高、李游梁、宋、齐、鲁，在天宝初，太白放还之后，而谱系于开元二十五年。故诸家因之耳。旧史载高适代崔光远为成都尹，谱以为摄也。遂大书于上元二年，曰：“十月以蜀州刺史高适摄成都。”唐制：节度使阙，以行军司马摄知军府事，未闻以刺史也。元微之《墓志》载嗣子宗武，谱以宗文为早世也。遂大书于大历四年，曰：“夏复回潭州，宗文夭。”按樊晃《小集》，叙子美殁后，宗文尚漂寓江陵也。若此之类，则愚而近于妄矣。

杜诗昔号千家注，虽不可尽见，亦略具于诸本中。大抵芜秽舛陋，如出一辙。其彼善于此者三家：赵次公以笺释文句为事，边幅单窘，少所发明，其失也短；蔡梦弼以捃摭子传为博，泛滥踳驳，昧于持择，其失也杂；黄鹤以考订史鉴为功，支离割剥，罔识指要，其失也愚。余于三家，截长补短，略存什一而已。

注家错缪，不可悉数。略举数端，以资隅反。

一曰伪托古人。世所传伪苏注，即宋人《东坡事实》。朱文公云闽中郑昂伪为之也。宋人注太白诗，即引伪杜注以注李。而类书多误引为故实，如《赠李白》诗“何当拾瑶草”，注载东方朔《与友人书》，元人编《真仙通鉴》、近时人编尺牍书记，并载入矣。洪容斋谓疑误后生者此也。又注家所引《唐史拾遗》，唐无此书，亦出诸人伪撰。

一曰伪造故事。本无是事，反用杜诗见句，增减为文，而傅以前人之事。如伪苏注“碧山学士”之为张褒，“一钱看囊”之为阮孚，“昏黑上头”之为常琮是也。蜀人师古注尤可恨。“王翰卜邻”，则造杜华母命华与翰卜邻之事。“焦遂五斗”，则造焦遂口吃，醉后雄谭之事。流俗互相引据，疑误弘多。

一曰傅会前史。注家引用前史，真伪杂互。如王羲之未尝守永嘉，而曰庭列五马。向秀在朝，本不任职，而曰继杜预镇荆。此类如盲人瞽说，不知何所自来，而注家尤传之。

一曰伪撰人名。有本无其名而伪撰以实之者。如卫八处士之为卫宾，惠荀之为惠昭、荀珏，向卿之为向询是也。有本非其人妄引以当之者。如韦使君之为韦宙，马将军之为马璘，顾文学之为顾况，萧丞相之为萧华，己公之为齐己是也。至“前年渝州杀刺史”一首，注家妄撰渝遂刺史及叛贼之名。而单复《读杜愚得》遂系之于谱，尤为可笑。

一曰改窜古书。有引用古文而添改者。如慕容宝樗蒱得卢，添“袒跣大叫”四字，《赭白马赋》用“品艺骁腾”为句。而《蜀都赋》“觞以缥青”，“一醉累月”，断裂上下文，以就蜀酒之句也。有引用古诗而窜易者。如庾信“蒲城桑叶落”，改为“蒲城桑落酒”；陆机“佳人眇天末”，改为“凉风起天末”是也。此类文义违反，大误后学。然而为之者亦愚且陋矣。

一曰颠倒事实。有以前事为后事者。如《白丝行》以为刺窦真，“萧京兆”以为哀萧至忠是也。有以后事为前事者。如《悲青坂》而以为邺城之役，“雍王节制”而以为朱滔、李怀仙之属是也。

一曰强释文义。如“掖垣竹埤梧十寻”，解之曰：垣之竹，埤之梧，长皆十寻。有是句法乎？如“九重春色醉仙桃”，解之曰：入朝饮酒，其色如春。有此文理乎？此类皆足以疑误末学，削之不可胜削也。

一曰错乱地理。如注“龙门”，则旁引《禹贡》之龙门，不辨其在洛阳也。注“土门杏园”，则概举长安之土门杏园，不辨其在河南也。注“马邑”，则概举雁门之马邑，不辨其在成州也。诸家惟黄鹤颇知援据，惜其不晓抉择耳。

宋人解杜诗，一字一句，皆有比托。若伪苏注之解“屋上三重茅”，师古之解“笋根稚子”，尤为可笑者也。黄鲁直解《春日忆李白》诗曰：庾信止于清新，鲍照止于俊逸，二家不能互兼所长。渭北地寒，故树有花少实；江东水乡多蜃气，故云色驳杂。文体亦然，欲与白细论此耳。《洪驹父诗话》：一老书生注杜诗云：儒冠上服，本乎天者亲上，以譬君子；纨袴下服，本乎地者亲下，以譬小人。鲁直之论，何以异于此乎？而老书生独以见笑，何哉！

宋人之宗黄鲁直，元人及近时之宗刘辰翁，皆奉为律令，莫敢异议。余尝为之说，曰：自宋以来，学杜诗者，莫不善于黄鲁直。评杜诗者，莫不善于刘辰翁。鲁直之学杜也，不知杜之真脉络。所谓前辈飞腾、余波绮丽者，而拟议其横空排奡，奇句硬语，以为得杜衣钵，此所谓旁门小径也。辰翁之评杜也，不识杜之大家数。所谓铺陈终始、排比声韵者，而点缀其尖新俊冷、单词只字，以为得杜骨髓，此所谓一知半解也。弘、正之学杜者，生吞活剥，以挦撦为家当。此鲁直之隔日疟也，其黠者又反唇于西江矣。近日之评杜者，钩深抉异，以鬼窟为活计。此辰翁之牙后慧也，其横者并集矢于杜陵矣。余之注杜，实深有慨焉，而未能尽发也，其大意则见于此。

杜集之传于世者，惟吴若本最为近古，他本不及也。题下及行间细字，诸本所谓公自注者多在焉，而别注亦错出其间。余稍以意为区别，其类于自者，用朱字，别注则用白字，从本草之例。若其字句异同，则一以吴本为主，间用他本参伍焉。

宋人词话以蜀人《将进酒》为少陵作者，蔡梦弼诗注载王维画《子美骑驴醉图》，并子美断句诗。至于郑虔愈疟之说，文宗斧臂之戏，李观坟土之辨，韩愈摭遗之诗，皆委巷小人流传之语，君子所不道也。“饭颗山头”一诗，虽出于孟棨《本事》，而以谓讥其拘束，非通人之谭也，吾亦无取焉。





卷一 古诗五十五首





天宝未乱时，并陷贼中作。





奉赠韦左丞丈二十二韵

奉赠韦左丞丈二十二韵〔一〕


纨袴不饿死〔二〕，儒冠多误身。丈人试静听，贱子请具陈。甫昔少一作妙年日，早充观国宾〔三〕。读书破万卷，下笔如有神。赋料扬雄敌，诗看子建亲〔四〕。李邕求识面〔五〕，王翰愿卜卜，陈作为邻〔六〕。自谓颇挺出一作生，立登要路津。致君尧舜上，再使风俗淳。此意竟萧条，行歌非隐沦〔七〕。骑驴三十载，旅食京华春。朝扣富儿门，暮随肥马尘。残杯与冷炙，到处潜悲辛。主上顷见征〔八〕，歘然欲求伸。青冥却垂翅，蹭蹬无纵鳞。甚愧丈人厚，甚知丈人真。每于百僚上，猥诵佳句新。窃效贡公喜〔九〕，难甘原宪贫。焉能心怏怏，只是走踆踆。今欲东入海，即将西去秦。尚怜终南山，回首清渭滨。常拟报一饭，况怀辞大臣。白鸥没宋作波浩荡〔十〕，万里谁能驯。

〔一〕韦济：天宝七载，为河南尹，迁尚书左丞。

〔二〕纨袴：《前书·叙传》：班伯与王许子弟为群，在于绮襦纨袴之间，非其好也。师古曰：纨，素也。绮，今之细绫也。并贵戚子弟之服。任昉《奏弹刘整》：以前代外戚，仕因纨袴。

〔三〕观国宾：黄鹤《年谱》：开元二十二年，游吴越归，赴乡举。《上韦左丞》诗云：“甫昔少年日，早充观国宾。”是年方二十三岁，明年下第，所谓“误下考功第”也。《旧书》云：天宝初，举进士不第。误以开元为天宝耳。

〔四〕诗赋：《进雕赋表》：“臣之述作，虽不足以鼓吹六经，先鸣数子，至于沉郁顿挫，随时敏捷，而扬雄、枚皋之流，庶可跂及也。”

〔五〕李邕：《新书》：甫少贫，不自振，客齐赵、吴越间。李邕奇其才，先往见之。

〔六〕王翰：王翰，字子羽，并州晋阳人。见《唐书·文苑传》。旧注载《唐史拾遗》杜华母使华与王翰卜邻事。伪书杜撰，今削去。

〔七〕隐沦：桓谭《新论》：天下神人五：一曰神仙，二曰隐沦。颜延之诗：“寻山洽隐沦。”

〔八〕见征：天宝六载，诏天下有一艺诣毂下，李林甫命尚书省皆下之，公应诏而退，元结喻友。天宝丁亥中，诏征天下士，有一艺者，皆得诣京师就选。相国晋公林甫，以草野之士猥多，恐泄漏当时之机，议于朝廷曰：举人多卑贱愚聩，不识礼度，恐有俚言，污浊圣听。于是奏待制者，悉令长官考试，御史中丞监之，试如长吏，已而布衣之士，无有第者，遂表贺人主，以为野无遗贤。元子时在举中，将东归。

〔九〕贡公喜：《广绝交论》：王阳登则贡公喜。

〔十〕白鸥没：东坡云：近世人轻以意改书，杜子美云：“白鸥没浩荡，万里谁能驯。”盖灭没于烟波间耳。而宋敏求谓余云：鸥不解“没”，改作“波”。改此一字，觉一篇神气索然也。

范元实《诗眼》云：此诗前贤录为压卷，其布置最得正体。





送高三十五书记

送高三十五书记〔一〕


崆峒小麦熟〔二〕，且一作吾愿休王师。请公问主将，焉用穷荒为〔三〕。饥鹰未饱肉，侧翅随人飞。高生跨鞍马，有似幽并一作并州儿。脱身簿尉中，始与捶楚辞〔四〕。借问今何官，触热向武威〔五〕。答云一作言一书记，所愧国士知。人实不易知，更一作尤须慎其仪一作宜。十年出幕府，自可持旌麾一作旗。此行既特达，足以慰所思一云亦足慰远思。男儿功名遂，亦在老大唐佐切，《夜归》诗“明星当空大”，同时。常恨结欢浅，各在天一涯。又如参与商，惨惨中肠悲。惊风吹一作飘鸿鹄，不得相追随。黄尘翳沙漠，念子何当一作时归。边城有余力，早寄从军诗。

〔一〕书记：《旧书》：适解褐汴州封丘尉，非其好也，乃去位。客游河右，河西节度哥舒翰见而异之，表为左骁卫兵曹，充翰府掌书记，从翰入朝，盛称之于上前。《通鉴》：天宝十三载五月，哥舒翰奏前封丘尉高适为掌书记。

〔二〕崆峒：先是，吐蕃每至麦熟时，即率部众至积石军获取之，共呼为“吐蕃麦庄”。天宝六载，哥舒翰使王难得、杨景晖等潜引兵至积石军，设伏以待之，吐蕃以五千骑至，翰于城中率骁勇邀击，匹马不还。《太平寰宇记》：崆峒山，在岷州溢乐县西二百步，长城在县南一里。本秦之临洮县，唐属陇右道。

〔三〕穷荒：《旧书》：玄宗方有事石堡城，诏问王忠嗣以攻取之略，忠嗣奏云：石堡险固，吐蕃举国而守之，臣恐所得不如所失。玄宗因不快。六载，董延光献策，请下石堡城，诏分兵接应，忠嗣僶勉而从。延光过期不克，诉忠嗣缓师，征入贬官。八载，哥舒翰大举兵伐石堡城，拔之，士卒死者数万，果如忠嗣之言。《通鉴》：“翰又遣兵于赤岭西开屯田，以谪卒二千戍龙驹岛。冬冰合，吐蕃大集，戍者尽没。”玄宗有事于西戎，垂二十年，用哥舒翰于陇右，始克石堡，而靡敝中国多矣。此诗以穷荒为戒，亦以见哥舒之谋国不如忠嗣也。

〔四〕捶楚：《邵氏闻见录》：“退之《赠张功曹》诗云：‘判司卑官不堪说，未免捶楚尘埃间。’杜牧《寄侄阿宜诗》云：‘参军与簿尉，尘土惊劻勷。一语不中治，鞭笞身满疮。’乃知唐参军簿尉，有罪加挞罚，如今之胥吏也。高子勉见山谷云尔。予读《唐史》，代宗命刘晏考所部官善恶，刺史有罪者，五品以上劾治，六品以上杖讫奏，参军簿尉，不足道也。”吴曾《漫录》：《于传》：为湖州刺史，改苏州，追憾湖州旧尉，封杖以计强决之。《太平广记》载：李逊决包尉臀杖十下，则簿尉果不免杖决也。

〔五〕武威：《唐志》：凉州中都督府，隋武威郡，属河西道。武德二年，置凉州总管府。天宝元年，改为武威郡，督凉、甘、肃三州。乾元元年，复为凉州。





赠李白


二年客东都，所历厌机巧。野人对膻腥，蔬食常不饱。岂无青精一作，亦作䭀饭〔一〕，使我颜色好？苦乏大一作买药资，山林迹如扫。李侯金闺彦陈浩然本作深〔二〕，脱身事幽讨。亦一作未有梁宋游〔三〕，方期拾瑶草〔四〕。

〔一〕青精饭：《本草》注：陶隐居《登真隐诀》载：太极真人青精干石䭀饭法。䭀音迅，䭀之为言飧也，谓以酒、蜜、药草辈飧搜而暴之也。亦作。凡内外诸书，并无此字，惟施于今饭之名耳。皮日休诗：“半月始斋青䭀饭。”

〔二〕金闺彦：《别赋》：“金闺之诸彦。”注：“金闺，金马门也。”东方朔、公孙弘待诏金马门，白供奉翰林，故云。按：白以天宝三载召入翰林，赐金放还，游海岱间，至洛阳，游梁最久。李阳冰《草堂集序》云：“就从祖陈留采访大使彦允，请北海高天师授道箓于齐州紫极宫，将东归蓬莱。”此所谓“脱身事幽讨”也。

〔三〕梁宋：《唐书·李白传》：白与高适同过汴州。酒酣，登吹台，慷慨怀古。公后在梁宋，亦与白同游。《遣怀》《昔游》二诗所云是也。

〔四〕瑶草：江淹《登庐山》诗：“瑶草正翕赩。”李善注云：“玉芝也。”《本草经》曰：“白芝，一名‘玉芝’。”此与《别赋》“惜瑶草之徒芳”兴义不同。





游龙门奉先寺

游龙门奉先寺〔一〕


已从招提游〔二〕，更宿招提境。阴壑生虚一作灵籁，月林散清影。天阙一作阔，荆作阅，蔡兴宗《考异》作闚象纬逼〔三〕，云卧衣裳冷。欲觉闻晨钟，令人发深省。

〔一〕龙门：《太平寰宇记》：“阙塞山。”《左传》：“晋赵鞅纳王，使女宽守阙塞。”服虔谓“南山伊阙”是也。杜预云：“洛阳西南伊阙口也，俗名‘龙门’。”《元和郡国志》：“伊阙山，在伊阙县北四十五里，两山相对，望之若阙，伊水流其间，故名。”又“炀帝登北邙山，睹伊阙，曰：此非龙门耶？”《河南总志》：“阙塞山，在洛阳县西南三十里，又名‘伊阙’，俗名‘龙门’，又名‘阙口’。”傅毅《反都赋》：“因龙门以畼化，开伊阙以达聪也。”旧注妄引《禹贡》河东之龙门，今削之。

〔二〕招提：《增辉记》云：“招提者，梵言拓斗提奢，唐言四方僧物。”后人传写，以“拓”为“招”。又省“斗”“奢”二字，止称“招提”。即今十方住持寺院是也。《翻译名义集》：“后魏太武始光元年，造伽蓝，创立‘招提’之名。”《唐书》：“武宗拆寺四千六百余所，兰若、招提四万余所。”

〔三〕天阙：蔡绦《西清诗话》：“黄鲁直校本云：王荆公改‘天阙’作‘天阅’，对‘云卧’为亲切。余读韦述《东都记》：龙门号双阙，以与大内对峙，若天阙焉。此《宿龙门》诗也，用‘阙’字何疑？”程大昌《演繁露》：“王介甫改‘阙’为‘阅’，非也。”《水经注·谷水》曰：“《汉官典职》曰：‘偃师去洛西四十五里，望朱雀阙，其上郁然与天连，是明峻极矣。’《白虎通》曰：‘今阊阖门外夹建双阙，以应天宿。’”

笺曰：韦应物《龙门游眺》诗云：“凿山导伊流，中断若天阙。”又云：“南山郁相对。”此杜诗注脚也。宋人妄改，削之何疑。杨用修又据章表臣《诗话》定为“天闚”。引据支离，悉所不取。





望岳


岱宗夫如何，齐鲁青未了〔一〕。造化钟神秀，阴阳割昏晓〔二〕。荡胸生曾云〔三〕，决眦入归鸟〔四〕。会当凌绝顶，一览众山小。

〔一〕齐鲁：《史记·货殖传》：泰山之阳则鲁，其阴则齐。

〔二〕阴阳：赵注：言其山之高大，如《史记》言昆仑，日月所相隐避为光明也。

〔三〕荡胸：张衡《南都赋》：“淯水荡其胸。”马融《广成赞》云：洞荡胸臆，发明耳目。 曾云：陆机《文赋》：“坠曾云之峻。”

〔四〕决眦：《子虚赋》：“中必决眦。”李奇注：射之巧妙，决于目眦。梦符曰：言登览之远，摅决其目力，入归鸟之群也。《广韵》：决，破也。薛注是。



陪李北海宴历下亭

陪李北海宴历下亭〔一〕时邑人蹇处士等在坐，李公序。


东藩驻皂盖，北渚凌青荷一作清河〔二〕。海内一作右此亭古，济南名士多。云山已发兴，玉佩仍当歌。修竹不受暑，交流空涌波〔三〕。蕴真惬所遇〔四〕，落日将如何。贵贱俱物役，从公难重过。

〔一〕历下亭：《水经注》：“泺水，出历县故城西南，城南对山，其水北为大明湖，西即大明寺，寺东北两面侧湖，此水便成净池也。池上有客亭，左右楸桐，负日俯仰，目对鱼鸟，极水木明瑟，可谓濠梁之性，物我无违矣。”《齐乘》曰：“池上有亭，即渚池，今名“五龙潭”，客亭当为历下古亭，故曰‘海右此亭古’也。”《水经注》又云：“湖水引渎，东入西郭，至历城西而侧城北，注湖水。上承东城，历祠下，泉源竞发，其水北流，径历城东，又北，引水为流杯池。州僚宾燕，公私多在其上。”疑此即员外新亭之地也，曰“新亭”，所以别于古。次篇题下注曰“亭对鹊湖”，诗曰“隐见清湖阴”，则新亭遗址，亦可想见。《齐乘》：“济南府城驿，即‘内历山’。台上面山背湖，实为绝胜。”

〔二〕青荷：“青荷”对“皂盖”，所谓“圆荷想自昔”也，一作“清河”。注云：指济水也。或云当作“清菏”，菏，济别名也，不如从“青荷”为长。

〔三〕交流：《水经注》：“湖水引渎，上承东城，历祠下，泉源竞发。其水北流，径历城东，分为二水，右水北出，左水西径历城北，西北为陂，谓之历水，与泺水合。”《三齐记》云：“历水出历祠下，泉源竞发，与泺水同入鹊山湖，此所谓‘交流’也。”

〔四〕蕴真：谢灵运诗：“表灵物莫赏，蕴真谁为传。”





登历下古城员外《草堂》本此下有孙字新亭

登历下古城员外《草堂》本此下有孙字新亭〔一〕


北海太守李邕

吾宗固神秀，体物写谋长〔二〕。形制开古迹，曾冰延乐方〔三〕。太山雄地理，巨壑眇云庄。高兴泊陈浩然本作洎烦促，永怀清典常。含弘知四大，出入见三光〔四〕。负郭喜粳稻，安时歌吉祥。

〔一〕员外：吴若本题下注云：“本传云：天宝初，为汲郡北海郡太守。时李之芳自尚书郎出为齐州司马，作此亭。”按：《唐书》：“之芳开元末为驾部员外郎。天宝十三载，安禄山奏为范阳司马。禄山叛，自拔归西京。”此云为齐州司马，未知何据，或是史阙也。

〔二〕写谋：《西征赋》：“摹写旧丰，制造新邑。”

〔三〕乐方：傅毅《舞赋》：“抗音高歌，为乐之方。”

〔四〕三光：《潘淳诗话》：“李邕诗：出入见三光。”《典引》曰：“经纬乾坤，出入三光。”古人必有源委，不苟作也。





同前

亭对鹊湖 《草堂》诸本题作“同李太守登历下古城员外新亭”。


新亭结构罢，隐见清湖阴。迹籍台观旧，气溟海岳深〔一〕。圆荷想自昔，遗堞感至今〔二〕。芳宴此时具一作俱〔三〕，哀丝一作弦千古心。主称寿尊客，筵秩宴北林北，一作密。不阻蓬筚兴，得兼一作兼得梁甫吟〔四〕。

〔一〕海岳：赵注：言东海、太山之气相与冥接也。

〔二〕遗堞：历城，古齐历下城，对历山之下。韩信渡河，破齐历下之师，即此也。城东有故谭国城，故云“遗堞感至今”也。

〔三〕芳宴：谢朓赋《曲水宴》诗：“嘉乐具矣，芳宴在斯。”

〔四〕梁甫吟：《寰宇记》：“《郡国志》云：临淄县东有阴阳里。《乐府》《文苑》俱作‘荡阴里’，即诸葛亮《梁父吟》曰：‘步出齐东门，遥望荡阴里。’”临淄，属北海郡，故云“得兼梁甫吟”。





玄都坛歌

寄元逸人


故人昔隐东蒙峰〔一〕，已佩含景苍精龙〔二〕。故人今居子午谷〔三〕，独在一作并阴崖结一作白茅屋。屋前太古玄都坛〔四〕，青石漠漠常风寒。子规夜啼山竹裂，王母昼下云旗翻一作蟠〔五〕。知君此计成或作诚长往，芝草琅玕日应长〔六〕。铁锁高垂不可攀〔七〕，致身福地何萧爽〔八〕。

〔一〕东蒙：陆游《笔记》：“东蒙，终南山峰名。种明逸《东蒙新居诗》：‘登遍终南峰，东蒙最孤秀。’”南士不知，故注杜诗者，妄引东蒙主为说。

〔二〕含景：《初学记》：后汉公孙端《剑铭》：“从革庚辛，含景吐商。”苍精龙：《春秋繁露》：剑之在左，苍龙象也。

〔三〕子午谷：《长安志》：《汉书》：子午道，从杜陵直绝南中径汉中，今京城直南山有谷通梁、汉道者，名“子午谷”。《风土记》曰：王莽以皇后有子，通子午道，从杜陵直抵终南。

〔四〕玄都：《玉京经》曰：玄都，在玉京山。有七宝城，太上无极大道虚皇君之所治也，高仙之玄都在焉。

〔五〕王母：《酉阳杂俎》：“齐郡函山有鸟，三足青，嘴赤黄，素翼绛颡，名‘王母使者’。昔汉武登此山，得玉函，长五寸，帝下山，玉函忽化为白鸟飞去，世传山上有王母药函，常令鸟守之。”梦弼曰：“此正假‘王母’以对‘子规’也。”

〔六〕芝草：《十洲记》：钟山在北海，地隔弱水之北，自生玉芝及神草，方丈洲仙家数十万，耕田种芝草，课计顷亩，如种稻状。亦有玉石泉，上有九源丈人宫。

〔七〕铁锁：《法苑珠林》：终南山大秦岭竹林寺者，至贞观初，采蜜人山行，闻有钟声，寻而往至焉。寺舍二间，有人住处。傍大竹林，可有二顷。其人断二节竹以盛蜜，可得五升许。两人负下，寻路而至大秦戍，具告防人。从林至此，可十五里。戍主利其大竹，将往伐取。遣人依言往觅，过小竹谷，达于崖下，有铁锁，长三丈许。防人曳锁，掣之大牢，将上，有二虎踞崖头，向下大呼，其人怖，急返走。又将十人重寻，值大洪雨，便返。

〔八〕福地：《福地记》：终南太乙山在长安西南五十里，左右四十里，内皆福地。





今夕行

自齐、赵西归至咸阳作


今夕何夕岁云徂，更长烛明不可孤。咸阳客舍一事无，相与博塞一云赌博为欢娱〔一〕。冯陵大叫呼五白，袒跣不肯成枭卢一作牟〔二〕。英雄有时亦如此，邂逅岂即非良图？君莫笑刘毅从来布衣愿，家无儋石输百万。

〔一〕博塞：《说文》：簙，局戏也。六箸十二棋也，行棋相塞谓之簺。

〔二〕五白、枭卢：《招魂》：“成枭而牟，呼五白些。”王逸注：倍胜为牟。五白，簙齿也。言己棋己枭，当成牟胜，射张食棋，下兆于屈，故呼五白以助投也。吴曾《漫录》曰：五木之戏，其四为玉采，贵也。其八为珉采，贱也。五采之中，有采曰白，盖五木俱白也。《楚辞》：“成枭为牟，呼五白。”枭二为珉采；牟者，胜也，欲胜其枭，必呼五白也。枭卢，樗蒱采名。《汉书》枭骑注云：“枭，勇也，若六博之枭。”晋邓艾曰：“枭，邀也，六博得邀者胜。”《晋书》：刘毅于东府聚樗蒱，大掷，一判应至数百万，余人并黑犊以还，唯刘裕及毅在后。毅次掷，得雉，大喜，褰衣绕床叫。谓同坐曰：“非不能卢，不事此耳。”裕恶之，因挼五木久之，曰：“老兄试为卿答。”既而四子俱黑，一子转跃未定，裕厉声喝之，即成卢，毅意殊不快，然素黑，其面如铁色焉，既而乃和言曰：“亦知明公不能以此见借。”程大昌曰：“凡投子者，五皆现黑，则其名卢，在樗蒱为最高之采。四黑一白，其采名雉，比卢降一等。自此而降，白黑相杂，每每不同。三白三黑为犍，犍，恶齿也。”《御览》曰：“六博五掷皆犍，不为不能。则知犍为恶齿，五白非樗蒱所贵，不知何以云呼五白也。”韩子曰：“儒何以不好博，胜者必杀枭，是杀其所贵也。”枭固为善齿，而杀枭者又当得隽，则枭之采品，非卢比也。老杜概言枭卢，亦恐未详。按：成枭五白，原本《招魂》。词人引据，递相祖述。大昌之论，斯为固矣。





贫交行


翻手作云覆手雨，纷纷轻薄何须数。君不见管鲍贫时交，此道今人弃如土。





兵车行


车辚辚，马萧萧，行人弓箭各在腰。耶娘妻子走相送〔一〕，尘埃不见咸阳桥〔二〕。牵衣顿足栏一作桥道哭，哭声直上干云霄。道傍过者问行人，行人但云点行频。或从十五北防河〔三〕，便至四十西营田〔四〕。去时里正与裹头，归来头白还戍边。边亭一作庭流血成海水，武一作我皇开边意未已〔五〕。君不闻汉家山东二百州〔六〕，千村万落生荆杞。纵有健妇把锄犁，禾生陇亩无东西。况复秦兵耐苦战，被驱不异犬与鸡。长者虽有问，役夫敢申恨？且如今年冬〔七〕，未休关一作陇西卒一云“役夫心益愤，如今纵得休，还为陇西卒”。县官急索租《草堂》本作“县官云急索”，租税从何出？信知生男恶〔八〕，反是生女好。生女犹是一作得嫁比邻，生男一作儿埋没随百草。君不见青海头〔九〕，古来白骨无人收。新鬼烦冤旧鬼哭，天阴雨湿声一作悲啾啾。

〔一〕耶娘：吴若本注云：“古乐府云：不闻耶娘哭子声，但闻黄河流水鸣溅溅。”

〔二〕咸阳桥：咸阳桥，即中渭桥也。《长安志》：中渭桥，在咸阳东南二十里，本名横桥。贯渭水上，桥广六丈，南北一百八十步，洞六十八，柱七百五，梁二百二十二。今云“尘埃不见咸阳桥”，出师之盛可知。

〔三〕防河：开元十五年十二月，制以吐蕃为边害。令陇右道及诸军团兵五万六千人，河西及诸军团兵四万人，又征关中兵万人，集临洮，朔方兵万人，集会州，防秋。至冬初，无寇而罢。是时吐蕃侵扰河右，故曰“防河”也。

〔四〕营田：《唐·食货志》：唐开军府以捍要冲，因隙地以置营田，有警，则以军若夫千人助役。

〔五〕武皇：唐人诗称明皇多云“武皇”。王昌龄“白马金鞍从武皇”，韦应物“少事武皇帝”，公亦云“武帝旌旗在眼中”也。

〔六〕山东：赵傁曰：“山东者，太行山之东，古之晋地，今之河北。唐都长安，故以河北为‘山东’。”杜牧《罪言》曰：山东之地，一曰冀州，一曰并州。其人沉鸷，多才力，敦五种，本兵矢，复产健马，下者日驰二百里，所以兵常当天下。天宝末，燕盗徐起，出入成皋、函、潼间，若涉无人地。郭、李辈常以兵五十万，不能过邺。自尔一百余城，天下力尽，不得尺寸。元好问曰：“古之山东，今河朔燕、赵、魏是也。”二百州：《十道四蕃志》：关以东七道，凡二百一十一州。《旧书》：贞观中，开西域，置四镇，岁调山东丁男为戍卒，缯帛为军资，有屯田以资糗粮，牧使以娩羊马。大军万人，小军千人，烽戍逻卒，万里相继。

〔七〕今年冬：《通鉴》：天宝九载十二月，关西游奕使王难得击吐蕃，克五桥，拔树敦城。

〔八〕生男：《水经注》：杨泉《物理论》曰：秦始皇使蒙恬筑长城，死者相属。民歌曰：“生男慎勿举，生女哺用。不见长城下，尸骸相支拄。”《太真外传》：当时谣曰：“生女勿悲酸，生男勿喜欢。”

〔九〕青海：《水经注》：“金城郡南有湟水，出塞外。又东南径卑禾羌海，北有盐池。阚骃曰：县西有卑禾羌海者也，世谓之‘青海’。”《隋·西域传》：“吐谷浑城，在青海西四十里。”《旧书》：“吐谷浑有青海，周围八九百里。唐高宗龙朔三年，为吐蕃所并。唐自仪凤中，李敬玄与吐蕃战败于青海。开元中，王君㚟、张景顺、张忠亮、崔希逸、皇甫惟明、王忠嗣先后破吐蕃，皆在青海西。天宝中，哥舒翰筑神威军于青海上，又筑城龙驹岛，吐蕃始不敢近青海。”

笺曰：天宝十载，鲜于仲通讨南诏蛮，士卒死者六万，杨国忠掩其败状，反以捷闻。制大募两京及河南北兵，以击南诏。人闻云南瘴疠，士卒未战而死者十八九，莫肯应募。国忠遣御史分道捕人，连枷送军所。于是行者愁怨，父母妻子送之，所在哭声震野，此诗序南征之苦，设为役夫问答之词。“君不闻”已下，言征戍之苦，海内驿骚，不独南征一役为然，故曰“役夫敢申恨”也。“且如”以下，言土著之民，亦不堪赋役，不独征人也。“君不见”以下，举青海之故，以明征南之必不返也。不言南诏，而言山东、言关西、言陇右，其词哀怨而不迫如此。曰“君不闻”“君不见”，有诗人呼祈父之意焉。是时国忠方贵盛，未敢斥言之。杂举河陇之事，错互其词，若不为南诏而发者，此作者之深意也。





高都护骢马行


安西都护胡青骢〔一〕，声价歘然来向东。此马临阵久无敌，与人一心成大功。功成惠养随所致，飘飘一作飖远自流沙至。雄姿未受伏枥恩，猛气犹思战场利。腕促蹄高如踣铁〔二〕，交河几蹴曾冰裂〔三〕。五花散作云满身〔四〕，万里方看汗流血。长安壮儿不敢骑，走过掣电倾城知。青丝络头为君老，何由却出横门道〔五〕。

〔一〕安西都护：长寿二年，收复安西四镇，依前于龟兹国置安西都护府，于阗以西，波斯以东，十六都督府，皆隶安西都护府。鹤曰：高都护谓高仙芝也。天宝六载，仙芝讨小勃律，掳其王，所谓大功也。 青骢：《隋书》：吐谷浑有青海，周围千余里，中有小山，其俗至冬，辄放牝马于其上，言得龙种。常得波斯草马，放入海，因生骢驹，日行千里，故特称“青海骢马”。

〔二〕腕、蹄：《齐民要术》：腕欲得细而促，蹄欲得厚而大。又曰：腕欲促而大，其间才容靽。蹄欲厚二三寸，硬如石。

〔三〕交河：《寰宇记》：交河县，本汉车师前王之地。贞观十四年置县，取界内交河以为名。交河源出县北天山，东南入高昌县。

〔四〕五花：开元、天宝间，多爱三花饰马。郭若虚家藏《贵戚阅马图》，中有三花马。三花者，剪鬃为之瓣。白乐天诗云“舞衣裁四叶，马鬣剪三花”是也。李杜诗有“五花”。或云：取隋丹元子《步天歌》“五个吐花王良星”。《名画要录》：开元内厩，有飞黄、照夜、浮云、五花之乘。《杜阳编》：代宗以御马九花虬赐郭子仪。《唐六典》：凡外牧进良马，印以“三花”“飞”“风”之字，而为志焉。又云：细马次马送尚乘局者，尾侧依左右闲，印以“三花”。

〔五〕横门：《水经注》：北出西头第一门，本名横门。如淳曰：音光，故名光门。《雍录》：以黄图考之，长安城北面，从西数来，第一门，名横门，门外有桥，曰“横桥”。杜诗“何由却出横门道”，盖自横门渡渭而西，即是趋西域之路也。《水经注》：光门，亦名突门，在长安西，从南来第三门，正与黄图隅角相次。《前汉·西域传》：立尉屠耆为王，更名其国为鄯善，赐以宫女为夫人。丞相、将军率百官送至横门外，祖而遣之。





天育骠骑歌


吾闻天子之马走千里〔一〕，今之画图无乃是。是何意态雄且杰，骏一作尾萧梢朔风起。毛为绿缥两耳黄〔二〕，眼有紫焰双瞳方〔三〕。矫矫一作矫然龙性一云矫龙性逸合《草堂》本云“东坡书作含”变化，卓立天骨森开张。伊昔太仆张景顺〔四〕，监牧攻驹一云考牧攻驹，一云考牧神驹阅清峻〔五〕。遂令大奴守一作字天育〔六〕，别养骥子怜神俊。当时四十万匹马，张公叹其材尽下。故独写真传世人〔七〕，见之座右久更新。年多物化空形影，呜呼健步无由骋。如今岂无与骅骝〔八〕，时无王良伯乐死即休。

〔一〕天子之马：《穆天子传》：天子之马走千里，胜如猛兽。

〔二〕缥：《说文》：缥，青白色。

〔三〕双瞳：《赭白马赋》：双瞳夹镜。《相马经》：眼欲得高，眶欲得端，光睛欲得如悬铃紫艳。

〔四〕张景顺：张说《开元十三年陇右监牧颂德碑》其序云：“元年牧马二十四万匹，十三年乃四十三万匹。上顾谓太仆少卿兼秦州都督监牧都副使张景顺曰：‘我马几何？其蕃育，卿之力也。’对曰：‘帝之福也，仲之令也，臣何力之有焉。’”其颂曰：“有霍公之掌政，择张氏之旧令。”霍公，即王毛仲也。

〔五〕监牧：《唐·兵志》：“监牧所以蕃马也。唐之初起，得突厥马三千匹，又得隋马三千于赤岸泽，徙之陇右。”监牧之制始于此，其官领以太仆。《唐六典》：“诸牧监掌群牧孳课之事。凡马有左、右监，以别其粗良，以数纪为名，而著其簿籍。细马之监称左，粗马之监称右。凡马以季春游牝，其驹、犊在牧，三岁别群，马牧牝马四游五课。”

〔六〕大奴：王毛仲，本高丽人。其父坐事没官，生毛仲，隶于玄宗。 守天育：旧注：“天育，天子厩名，未详所出。”胡仔曰：“东坡书此诗，作字天育。”郤昂《马坊颂碑》：“唐初，得马于赤岸泽，命张万岁傍陇右驯字之。”从字为是。

〔七〕写真：张彦远《名画记》：玄宗好大马，御厩至四十万，遂有沛艾大马。命王毛仲为监牧使，西域大宛，时有来献。诏于此地置群牧，筋骨行步，久而方全。调习之能，逸异并至，骨力追风，毛彩照地，不可名状，号木槽马。圣人舒身安神，如据床榻，是知异于古马也。

〔八〕騕褭：《瑞应图》：騕褭者，神马也，与飞兔同。应劭曰：“赤喙黑身，一日行万五千里。”骅骝：《水经注》：桃林多野马，造父于此得骅骝、绿耳、盗骊之乘，以献周穆王，使之御，以见王母。《周穆王传》：骅骝、耳，日驰三万里。





白丝行

白丝行〔一〕


缫丝须长不须白，越罗蜀锦金粟尺。象一作牙床玉手乱殷红，万草千花动凝碧。已悲素质随时染一作改，裂下鸣机色相射。美人细意熨帖平，裁缝灭尽针线迹。春天衣着为君舞，蛱蝶飞来黄鹂语。落絮游丝亦有情，随风照日宜一作疑轻举。香汗轻尘污颜色一云香汗清尘似微污，又云香汗清尘污不着，陈浩然本一云香汗清尘似颜色，开新合故置何一作相许？君不见才一作志士汲引难，恐惧弃捐忍羁旅。

〔一〕白丝行：《傅咸集》曰：“河南郭泰机，寒素后门之士，不知余无能为益，以诗见。激切可施用之才，而况沉沦不能自拔于世。余虽心知之，而未如之何。此屈非复文辞可了，故直戏以答其诗云。”郭诗云：“皦皦白素丝，织为寒女衣。寒女虽妙巧，不得秉杼机。天寒知运速，况复雁南飞。衣工秉刀尺，弃我忽若遗。人不取诸身，世事焉所希。况复已朝餐，曷由知我饥。”此诗用泰机之言而反之。泰机以白丝、寒女自喻，而致憾于衣工之弃我，以冀咸之相荐。公此诗谓白丝素质，随时染裂，有香汗轻尘之污，有开新合故之置。所以深思汲引之难，“恐惧弃捐”而忍于羁旅也。





秋雨叹三首

秋雨叹三首〔一〕


雨中百草秋烂死，阶下决明颜色鲜〔二〕。著叶满枝翠羽盖，开花无数黄金钱。凉风萧萧吹汝急，恐汝后时难独立。堂上书生空白头，临风三嗅馨香泣。

〔一〕秋雨：天宝十三载秋，霖雨六十余日，上忧雨伤稼。国忠取禾之善者献之曰：“雨虽多，不害稼也。”秋述，杜子卧病长安旅次，多雨生鱼，青苔及榻。

〔二〕决明：《本草》：决明子生龙门川泽，石决明生豫章。《唐本草》云：皆主明目，故并有决明之名。《图经》曰：夏初生苗，高三四尺许，根带紫色。叶似苜蓿而大，七月有花，黄白色。其子作穗，如青菉豆而锐。

阑一作兰风长去声，一作伏，荆公作仗雨一作东风细雨秋纷纷〔一〕，四海一云万里八荒同一云〔二〕。去马来牛不复辨〔三〕，浊泾清渭何当分〔四〕。禾一作木头生耳黍穗黑〔五〕，农夫田妇一作父无消息。城中斗米换一作抱衾裯，相许宁论两相直。

〔一〕阑风长雨：赵子栎曰：“阑，如谢灵运所谓‘阑暑’之‘阑’。伏，如《左传》‘夏无伏阴’之伏也。”《东皋杂录》曰：“‘伏’乃‘仗’之误。言阑珊之风，冗仗之雨也。胡仔曰：善本作‘长雨’。《世说》：恭作人无长物。用‘长’字为是。”按：“兰”字与“阑”通。旧注引“光风泛崇兰”，非是。

〔二〕同云：陶潜诗：“霭霭停云，濛濛时雨。八表同昏，平路伊阻。”此云“四海八荒同一云”，亦停云之意。

〔三〕马牛：《秋水篇》：“渚涯之间，不辨牛马。”

〔四〕泾渭：《西征赋》：“北有清渭浊泾。”

〔五〕禾头：《朝野佥载》：“俚谚云：春雨甲子，赤地千里；夏雨甲子，行船入巿；秋雨甲子，禾头生耳。”单父人戴寂云：“久雨则禾生耳，谓牙蘖卷挛如耳形也。”王原叔以“禾”作“木”。“木”固有耳，恐非本旨。

长安布衣谁比数，反锁衡门守环堵。老夫不出长蓬蒿，稚子无忧走读作奏风雨。雨声飕飕催早寒，胡雁翅湿高飞难。秋来未曾陈浩然本作省见白日，泥污后一作厚土何时干〔一〕？

〔一〕后土：《九辩》：“皇天淫溢而秋霖兮，后土何时而得干。”





叹庭前甘菊花


檐一作阶，一作庭前甘菊移时晚，青蕊重阳不堪摘。明日萧条醉尽醒一作尽醉醒，残花烂熳开何益。篱边野外多众芳，采撷细琐升中堂。念兹空长大枝叶，结根失所缠一作埋风霜。





醉时歌

醉时歌赠广文馆博士郑虔〔一〕


诸公衮衮登台一作华省，广文先生官独冷。甲第纷纷厌粱肉，广文先生饭不足。先生有道出羲皇，先生有才一作所谈，一作所该，一作所抱过屈宋一云有才或屈宋。德尊一代常坎轲一作，名垂万古知何用。杜陵野客人更一作见嗤〔二〕，被褐短窄一作穴鬓如丝。日籴太一作泰仓五升米，时赴郑老同襟期。得钱即相觅，沽酒不复疑。忘形到尔汝，痛饮真一作直吾师。清夜沉沉动春酌，灯前细雨檐花落一作檐前细雨灯花落。但觉高歌有一作感鬼神，焉知饿死填沟壑。相如逸才亲涤器，子云识字终投阁。先生早赋归去来，石田茅屋荒苍苔。儒术于我何有哉，孔丘盗跖俱尘埃。不须闻此意惨怆，生前相遇且衔杯。

〔一〕郑虔：《旧书》：“天宝九载，国子监置广文馆。”《唐语林》云：“天宝中，国学增置广文馆，以领词藻之士。郑虔久被贬谪，是岁始还京师参选，除广文馆博士。虔闻命，不知广文曹司何在，执政谓曰：广文馆新置，总领文词，故以公名贤处之。且令后代称广文博士自郑虔始，不亦美乎？遂就职。”按，广文馆于国子监增置，故云“不知曹司何在”。《新书》云：“久之，雨坏庑舍，有司不复修完，寓治国子馆，自是遂废。”非实录也。《长安志》：“韩庄在韦曲之东，退之与孟郊赋诗，又送其子读书之所也。郑庄又在其东南，郑十八虔之居也。”《通志》：“郑庄，即郑虔郊居，李商隐有《过郑虔旧隐》诗。”

〔二〕杜陵：《宣帝纪》：元康元年，以杜东原上为初陵，更名杜县为杜陵。





醉歌行

别从侄勤落第归


陆机二十作《文赋》〔一〕，汝更小年能缀文。总角草书又神速〔二〕，世上儿子徒纷纷。骅骝作驹已汗血，鸷鸟举翮连青云。词源一作赋倒流三峡水〔三〕，笔阵独扫千人军〔四〕。只今年浩然本作生才十六七，射策君门期第一。旧穿杨叶真自知，暂蹶霜蹄未为失。偶然擢秀非难取，会是排风有毛质〔五〕。汝身已一作即见唾成珠〔六〕，汝伯何由发如漆。春光淡沲《草堂》本作潭沲。沲，徒可切秦东亭〔七〕，渚蒲芽白水荇青〔八〕。风吹客衣日杲杲，树搅离思花冥冥。酒尽沙头双玉瓶，众宾皆一作已醉我独醒。乃知贫贱别更苦，吞声踯躅涕泪零。

〔一〕陆机：臧荣绪《晋书》：机少袭领父兵，为牙门将军，年二十而吴灭，退临旧里。与弟云勤学，积十一年，与弟云俱入洛。机妙解情理，心识文体，故作《文赋》。

〔二〕草书：赵注：草书以迟为工，所谓“匆匆不及草书”是也。以速为神，所谓“一笔变化书”是也。

〔三〕词源：《隋·艺文传》：笔有余力，词无竭源。

〔四〕笔阵：王羲之《题卫夫人笔阵图》云：纸者，阵也；笔者，刀矟也；墨者，鍪甲也；水砚者，城池也；心意者，将军也；本领者，副将也。扫千人，言用笔之快利。

〔五〕排风：鲍明远《与妹书》：浴雨排风。

〔六〕成珠：《秋水篇》：子不见夫唾者乎？喷则大者如珠。赵壹歌曰：势家多所宜，咳唾自成珠。

〔七〕淡沲：吴曾《漫录》：“淡沲，当是‘潭沱’。”《江赋》：“随风猗萎，与波潭沱。”善曰：“潭沱，随波之貌。”梁简文《和湘东王阳云楼檐柳》诗云：“潭沱青帷闭，玲珑朱扇开。”富嘉谟《明水篇》：“阳春二月朝始暾，春光潭沱度千门。”

〔八〕渚蒲：赵曰：蒲才有芽而白，荇在水而青。指东亭春景而言。





赠卫八处士


人生不相见，动如参与商。今夕一作此复何夕，共此灯烛光一云共宿此灯光。少壮能几时，鬓发各已苍。访旧鲁作问半为鬼，惊呼热中肠〔一〕。焉知二十载，重上君子堂。昔别君未婚，儿女忽成行。怡然敬父执，问我来何方。问答乃未已陈浩然作未及已，儿女一作驱儿罗酒浆。夜雨剪春韭，新一作晨炊间一作闻黄粱〔二〕。主称会面难，一举累一作蒙十觞。十觞一云百觞亦不醉一作辞，感子故意长。明日隔山岳，世事两茫茫。

〔一〕惊呼：近时胡俨曰：常于内阁见子美亲书《赠卫八处士》诗，字甚怪伟。“惊呼热中肠”作“呜呼热中肠”。

〔二〕黄粱：《招魂》：“稻粢穱麦，挐黄粱些。”注曰：挐，糅也。言饭则以秔稻糅稷，择新麦糅以黄粱，和而柔濡，且香滑也。《本草》：香美逾于诸粱，号为“竹根黄”。按：此诗“间黄粱”，即“挐”字之义。作“闻”字，非是。





苦雨奉寄陇西公兼呈王征士

陇西公，即汉中王瑀；征士，琅琊王澈〔一〕。


今秋乃淫雨，仲月来寒风。群木水光下，万象一作家云气中。所思碍行潦，九里信不通。悄悄素浐路〔二〕，迢迢天汉东〔三〕。愿腾六尺马一作驹〔四〕，背若孤征鸿。划见公一作君子面，超然欢笑同。奋飞既胡越，局促伤樊笼。一饭四五起，凭轩心力穷。嘉蔬没溷浊〔五〕，时菊碎榛丛。鹰隼亦屈猛〔六〕，乌鸢何所蒙。式瞻北邻居，取适南巷翁。挂席钓川涨，焉知清兴终。

〔一〕陇西公：汉中王瑀，让皇帝第三子，初为陇西郡公。

〔二〕素浐：潘岳《西征赋》：玄灞素浐。《长安志》：浐水在万年县东，北流四十里入渭。

〔三〕天汉：《三辅黄图》：渭水贯都，以象天汉。横桥南渡，以法牵牛。

〔四〕六尺马：《周礼》：马八尺以上为龙，七尺以上为，六尺以上为马。

〔五〕嘉蔬：《记》：稻曰嘉蔬。《江赋》：挺自然之嘉蔬。

〔六〕屈猛：张华《鹪鹩赋》：苍鹰鸷而受绁，屈猛志以服养。



同诸公登慈恩寺塔

同诸公登慈恩寺塔〔一〕时高适薛据先有此作


高标跨苍天一作穹〔二〕，烈风无时休。自非旷一作壮士怀，登兹翻百忧。方知象教力〔三〕，足一作立可追冥搜。仰穿龙虵窟，始出一作惊枝撑幽〔四〕。七星在北户一云户北，河汉声西流。羲和鞭白日，少昊行清秋。秦一作泰，非山忽破碎，泾渭不可求。俯视但一气，焉能辨皇州。回首叫虞舜，苍梧云正愁〔五〕。惜哉瑶池饮一作燕〔六〕，日晏昆仑丘。黄鹄去不息〔七〕，哀鸣何所投。君看随阳雁，各有稻粱谋〔八〕。

〔一〕慈恩寺塔：《长安志》：慈恩寺，隋无漏寺故地。高宗在春宫时，为文德皇后立，故名“慈恩”。浮图六级，崇三百尺。永徽三年，沙门玄奘所立。初惟五层，崇一百九十尺，砖表土心，仿西域窣堵波制度，后浮屠心内卉木钻出，渐以颓毁。长安中，更坼改造，依东夏刹表旧式，特崇于前。《李适传》：景龙以后，天子游豫，秋登报恩浮图，从者献菊花酒称寿。

〔二〕高标：《蜀都赋》：阳乌回翼乎高标。

〔三〕象教：《长安志》：塔有辟支佛牙，大如升，光彩焕烂，东有翻经院。《西京杂记》：浮图内有梵本诸经数十匣。浮图前东街，立太宗皇帝撰《三藏圣教序》及高宗皇帝《述圣教[1]记》二碑，并褚遂良书。

〔四〕枝撑：《灵光殿赋》：枝撑槎枒而斜据。《说文》曰：撑，拄也。山谷云：慈恩塔下数级，皆枝撑洞黑，出上级乃明。

〔五〕苍梧：《礼记》：舜葬于苍梧之野，盖二妃未之从也。刘向《列女传》：舜陟死于苍梧，二妃死于江湘之间。

〔六〕瑶池：《列子》：别日升昆仑之丘，以观黄帝之宫，而封之以诏后世。遂宾于西王母，觞于瑶池之上。西王母为王谣，王和之，其辞哀焉。乃观日之所入，日行万里。穆王几神人哉！能穷当身之乐，犹百年乃徂，世以为登假焉。

〔七〕黄鹄：《韩诗外传》：田饶谓鲁哀公曰：夫黄鹄一举千里，止君园池。啄君稻粟，君犹贵之，以其从来远也。故臣将去君，黄鹄举矣！

〔八〕稻粱：《广绝交论》：分雁鹜之稻粱。

三山老人曰：此诗讥切天宝时事也。“秦山忽破碎”，喻人君失道也；“泾渭不可求”云云，言清浊不分，而天下无纲纪文章也；“虞舜”“苍梧”，思古之圣君而不可得也；“瑶池”“日晏”，言明皇方耽于淫乐而未已也。贤人君子多去朝廷，故以“黄鹄”“哀呜”比之。小人贪禄恋位，故以“阳雁”“稻粱”刺之。

笺曰：“高标烈风，登兹百忧”，岌岌乎有漂摇崩析之恐，正起兴也。“泾渭不可求”，长安不可辨，所以回首而思叫虞舜。“苍梧云正愁”，犹太白云“长安不见使人愁”也。唐人多以王母喻贵妃，“瑶池”“日晏”，言天下将乱，而宴乐之不可以为常也。程嘉燧曰：玄宗游宴，贵妃皆从幸。“苍梧云正愁”，暗指二妃之事也，故以“瑶池”“日晏”惜之。

	[1] 教：原无，据两《唐书》补。





示从孙济

示从孙济〔一〕


平明跨驴出，未知一作委适谁门。权门多噂，且复寻诸孙。诸孙贫无事，宅舍如荒村。堂前自生竹，堂后自生萱。萱草秋已死，竹枝霜不蕃一作翻。淘米少汲水，汲多井水浑。刈葵莫放手〔二〕，放手伤葵根。阿翁懒惰久，觉儿行步奔。所来一作求为宗族，亦不为盘飧。小人利口实一云小人实利口，薄俗难可一作具论。勿受外嫌猜，同姓古所敦。

〔一〕杜济：《宰相世系表》：济，字应物。给事中，京兆尹。《颜鲁公神道碑》：征南十四代孙，东川节度兼京兆尹。

〔二〕刈葵：《古诗》：“采葵莫伤根，伤根葵不生。结交莫羞贫，羞贫交不成。”放手：东汉永平诏：权门请托，残吏放手。





九日寄岑参


出门复入门，两陈作雨脚但一作仍如一作但仍旧。所向泥活活一作浩浩，思君令人瘦。沉吟坐西一作秋轩一云吟卧轩窗下，饮一作饭食错昏昼。寸步曲江头，难为一相就。吁嗟呼一作乎苍生，稼穑不可救。安得诛云师，畴能补天漏〔一〕？大明韬日月，旷野号禽兽。君子强逶迤，小人困驰骤。维南有崇山，恐一作漭与川浸溜。是节一作时东篱菊，纷披为谁秀。岑生多新诗一作语，性亦嗜醇酎〔二〕。采采黄金花，何由满一作洒衣袖。

〔一〕天漏：梁《益州记》：大、小漏天，在雅州西北。《寰宇记》：邛都县漏天，秋夏常雨，僰道有大漏天、小漏天。

〔二〕醇酎：《楚辞·招魂》曰：挫糟冻饮，酎清凉。王逸曰：酎，三重酿醇酒也。《雪赋》：酌湘吴之醇酎。张载《酒赋》：中山冬启，醇酎秋发。





送孔巢父谢病归游江东兼呈李白

送孔巢父谢病归游江东兼呈李白〔一〕


巢父掉头不肯住〔二〕，东将入海随烟雾。诗卷长留天地间，钓竿欲拂珊瑚一云三珠树〔三〕。深山大泽龙虵远，春寒野阴风景暮一云花繁草青春日暮。蓬莱织女回云车，指点虚无是征路一作引归路。自是君身有仙骨，世人那得知其故。惜君只欲苦死留，富贵何如草头露一云“我欲苦留君富贵，何如草头易晞露”。蔡侯静者意有余，清夜置酒临前除。罢琴惆怅月照荆作点席，几岁寄我空中书〔四〕？南寻禹穴见李白〔五〕，道甫问信今何如。一本云：“巢父掉头不肯住，东将入海随烟雾。书卷长携天地间，钓竿欲拂珊瑚树。我拟把袂苦留君，富贵何如草头露。深山大泽龙蛇远，花繁草青风景暮。仙人玉女回云车，指点虚无引归路。若逢李白骑鲸鱼，道甫问信今何如。”

〔一〕孔巢父：巢父字弱翁，冀州人。早勤文史，少与韩准、李白、张叔明、陶沔隐于徂徕山，酣歌纵酒，时号“竹溪六逸”。永王璘赴江淮，闻其贤，以从事辟之。巢父察其必败，侧身潜遁，由是知名。后为潭州刺史、湖南观察使，未行，会德宗幸奉天，迁给事中、御史大夫。兴元元年，使李怀光于河中，遇害。按：巢父初与李白共隐徂徕，白有《送韩准裴政孔巢父还山》诗云：“昨宵梦里还，云弄竹溪月。今晨鲁东门，怅饮与君别。”此诗云“南寻禹穴见李白”，盖巢父既与白别，复往寻白于江东也。公与白别于鲁郡石门，在天宝四五载间，此诗当在与白别之后。巢父不应永王辟，侧身潜遁，则在游江东之后也。

〔二〕掉头：《庄子·在宥篇》：鸿濛拊髀雀跃，掉头曰：“吾弗知。”

〔三〕珊瑚树：《述异记》：郁林郡有珊瑚巿，海客巿珊瑚处也。珊瑚碧色，生海底，一树数十枝，枝间无叶，大者高五六尺。《南州志》：珊瑚出大秦国海中，生海底石上。《西京杂记》：积草池中有珊瑚树，高一丈二尺，一本三柯，上有四百六十二条，是南越王赵佗所献，号为“烽火树”。至夜，光景常欲燃。

〔四〕空中书：《西溪丛语》：空中书，“用史宗引小儿腾空觉脚下有波涛寄书事，乃蓬莱仙人也。洪庆善云：‘空中书乃雁足书。’非也”。梁《高僧传》：史宗，不知何许人。常在广陵白土埭凭埭讴唱。后有一道人，不知姓名，常赍一杖一箱自随。尝逼暮来，诣海盐令云：“欲数日行，暂倩一人。”令乃选取守鹅鸭小儿将去。倏忽之间，至一山，山上有屋，屋中有三道人，相见欣然，共语向暝，道人辞欲还。屋中人问云：“君知史宗所在不？其谪何当竟？”道人云：“在徐州江北广陵白土埭上，计其谪亦竟也。”屋中人便作书曰：“因君与之。”道人以书付小儿，比晓至县，令呼小儿，问近所经。小儿云道人令其捉杖，飘然而去。或闻足下波浪声，并说山中人寄书，犹在小儿衣带，令开看，都不解。乃封其本书，令人送此小儿至白土埭。史宗开书大惊云：“汝那得蓬莱道人书耶？”或云有商人海行，于孤洲上见一沙门，求寄书于史宗。置书于船中，同侣欲看书，书着船不脱，及至白土埭，书飞起就宗，宗接而将去。

〔五〕禹穴：《太史公自序》：司马迁，年二十。南游江淮，上会稽，探禹穴。张晏曰：禹巡守至会稽而崩，因葬焉。上有孔穴，或云禹入此穴。《御览》载括略曰：会稽山有一石穴委曲，黄帝藏书于此，禹得之。又《吴越春秋》：禹藏书之所，谓之“禹穴”也。





饮中八仙歌

饮中八仙歌〔一〕


知章骑马似乘船〔二〕，眼花落井水底眠。汝阳三斗始朝天〔三〕，道逢白氏《长庆集》注：逢作见麹车口流涎〔四〕，恨不移封向酒泉〔五〕。左相日兴费万钱〔六〕，饮如长鲸吸百川，衔杯乐圣称世邵刊作避贤。宗之萧洒美少年〔七〕，举觞白眼望青天，皎如玉树临风前。苏晋长斋绣佛前〔八〕，醉中往往爱逃禅。李白一斗诗百篇〔九〕，长安市上酒家眠。天子呼来不上船，自称臣是酒中仙。张旭三杯草圣传〔十〕，脱帽露顶王公前，挥毫落纸如云烟。焦遂五斗方卓然〔十一〕，高谈雄辩惊四筵。

〔一〕饮中八仙：李阳冰《草堂集叙》：公出入翰林中，害能成谤。帝用疏之，乃浪迹纵酒。以自昏秽，与贺知章、崔宗之等目为八仙之游，谓公“谪仙人”。朝列赋《谪仙人歌》凡数百首，多言公之不得意。天子知其不可留，乃赐金归之。范传正《李白新墓碑》：在长安时。时人以公及贺监、汝阳王崔宗之、裴周南等八人为酒中八仙。按：李《序》、范《碑》皆言白与贺监等八仙之游，在天宝初。然苏晋以开元二十二年卒，范《碑》又有裴周南，不在公所咏之数。何也？《新书》则云：白与贺知章、李适之、汝阳王琎、崔宗之、苏晋、张旭、焦遂为酒八仙人。此因杜诗附会耳。且既云天宝初供奉，又云与苏晋同游，何自相矛盾也？

〔二〕贺知章：《旧书》：知章性放旷，善谈笑，晚年尤纵诞，无复规检，自号四明狂客，又称秘书外监。遨游里巷，醉后属辞，动成卷轴。天宝三载，因病恍惚，乃上疏请度为道士，求还乡里。《金壶记》：贺知章，字维摩，自号四明狂客。李白《访贺监不遇》诗：东山无贺老，却棹酒船回。 笺云：吴人善乘船，醉后马上傲兀，安隐如乘船，言醉乡之乐也。“眼花落井水底眠”，极状其醉态之妙。“眼花落井”，便如安眼于井底，得全于酒，无往而非眼也。注以为嘲其不善乘马。又云：落井而眠于水，言其安于水也。可谓陋矣。吴均《杂句》有云：“梦中难言见，终成乱眼花。”眼花之义如此。

〔三〕汝阳：《旧书》：让皇帝子琎，封汝阳郡王。与贺知章、褚廷诲为诗酒之交。

〔四〕流涎：魏文帝曰：葡萄酿以为酒，甘于曲米，逢之已流涎咽唾。

〔五〕移封：《拾遗记》：羌人姚馥嗜酒，群辈呼为渴羌。武帝擢为朝歌宰，辞曰：“请辞朝歌之县，长充养马之役，时赐美酒，以乐余年。”帝曰：“朝歌，纣之旧都。地有酒池，使老羌不复呼渴。”对曰：“老羌渐染王化，若欢酒池之役，更为殷纣之民。”帝大悦，即迁酒泉太守。

〔六〕左相：《旧书》：李适之雅好宾友，饮酒一斗不乱，夜则燕赏，昼决公务。天宝元年，代牛仙客为左相，与李林甫争权不叶，为其阴中。五载，罢知政事，守太子少保，遽命亲知欢会。赋诗曰：“避贤初罢相，乐圣且衔杯。为问门前客，今朝几个来。”七月，贬宜春太守，仰药而死。《本事诗》：适之罢免意愤，日饮醇酎，且为诗云云。林甫愈怒，终遂不免。《邵氏闻见录》云：世贤当作“避贤”，传写误也。

〔七〕宗之：《旧书》：崔宗之，日用之子，袭封齐国公。《李白传》：侍御史崔宗之谪官金陵，与白诗酒唱和。常月夜乘舟，自采石达金陵，白衣宫锦袍，于舟中顾瞻笑傲，旁若无人。

〔八〕苏晋：吴若本注：苏晋事见《甘泽谣》。《旧书》：苏珦，雍州蓝田人，子晋。数岁知为文，举进士及大礼科，皆上第，历户部侍郎。

〔九〕李白：范传正《新墓碑》：他日泛白莲池，公不在宴，皇欢既洽。召公作序。时公已被酒于翰苑中，仍命高将军扶以登舟，优宠如是。乐史《别集序》：上命李龟年持金花笺，宣赐翰林供奉李白。立进《清平调》词三章，白欣然承诏，犹苦宿酲未解，因援笔赋之。《国史补》：白在翰林，多沉饮，玄宗命撰乐笺词，醉不可待，以水沃之。白稍能动，索笔一挥十数章，文不加点。　笺云：玄宗泛白莲池，命高力士扶白登舟此诗证据显然。注家谓：“关中呼衣襟为船，不上船者，醉后披襟见天子也。”穿凿可笑。赵次公云：“白在翰苑被酒，扶以登舟，则竟上船矣，非不上船也。”此尤似儿童之语。夫天子呼之而不上船，正以扶曳登舟，状其酒狂也，岂竟不上船耶？

〔十〕张旭：《国史补》：旭饮酒辄草书，挥笔而大叫，以头揾水墨中而书之。醒后，自视以为神异。《旧书》：吴郡张旭，与知章相善。旭善草书而好酒，每醉后，号呼狂走，索笔挥洒。变化无穷，若有神助。《金壶记》：知章尝与张旭游于人间，凡见人家厅馆好墙壁及屏障，忽忘机兴发。落笔数行，如虫篆乌飞，古之张索不如也，然旭过于知章焉。李颀《赠旭诗》：露顶据胡床，长叫三五声。

〔十一〕焦遂：《甘泽谣》：陶岘，开元中，家于昆山。客有前进士孟彦深、进士孟云卿、布衣焦遂，各置仆妾共载。





曲江三章章五句


曲江萧条秋气高〔一〕，菱荷枯折随风涛，游子空嗟垂二毛。白石素沙亦相荡，哀鸿独叫求其曹。

〔一〕曲江：司马相如《哀二世赋》：临曲江之隑洲。注：曲江在杜陵西北五里。《寰宇记》：曲江池，汉武帝所造，名为“宜春苑”。其水曲折，有似广陵之江，故名之。《西京杂记》：朱雀街东第五街，皇城之东第三街，升道坊龙华尼寺南，有流水屈曲，谓之“曲江”。

即事非今亦非古〔一〕，长歌激越梢林莽，比屋豪华固难数。吾人甘作心似灰〔二〕，弟侄何伤泪如雨。

〔一〕即事：《列子》云：周之尹氏，有老役夫，昼则呻吟即事。陶渊明云：即事多所欣。谢诗：即事怨睽携。

〔二〕吾人：汉武帝歌曰：泛滥不止兮愁吾人。《西都赋》：实列仙之攸馆，非吾人之所宁。《西征赋》：陋吾人之拘挛。

自断此生休问天，杜曲幸有桑麻田〔一〕，故将移住南山边〔二〕。短衣匹马随李广，看射猛虎终残年。

〔一〕杜曲：《雍录》：樊川韦曲东十里，有南杜、北杜。杜固谓之南杜，杜曲谓之北杜。二曲名胜之地。

〔二〕南山：《李广传》：屏居蓝田南山中射猎。



丽人行

丽人行〔一〕

杨慎曰：古本称“身”下有“足下何所着，红渠罗袜穿镫银”。遍考宋刻本，并无。知杨氏伪托也，今削正。


三月三日天气新，长安水边多丽人。态浓意远淑且真，肌理细腻骨肉匀〔二〕。绣一作画罗衣裳照暮春，蹙金孔雀银麒麟〔三〕。头上何所有，翠微一作为㔩乌合反，一作匌叶一作匌㔩垂鬓唇〔四〕。背一作身后何所见，珠压腰衱其辄切，一作襻稳称身〔五〕。就中云幕椒房亲〔六〕，赐名大国虢与秦〔七〕。紫驼之峰一作珍出翠釜〔八〕，水精之盘行素鳞。犀筯厌饫久未下〔九〕，銮刀缕切空一作坐纷纶〔十〕。黄门飞鞚不动尘〔十一〕，御厨络绎一作丝络送八珍〔十二〕。箫鼓一作管哀吟感鬼神，宾从杂一作合遝实要津。后来鞍马何逡巡，当轩一作道下马入锦茵。杨花雪落覆音副白〔十三〕，青鸟飞去衔红巾〔十四〕。炙手可热势一作世绝伦〔十五〕，慎莫近一作向前丞相嗔〔十六〕。

〔一〕丽人行：《旧书》：玄宗每年十月，幸华清宫，国忠姊妹五家扈从。每家为一队，着一色衣，五家合队，照映如百花之焕发。遗钿坠舃，瑟瑟珠翠，灿烂芳馥于路。而国忠私于虢国，不避雄狐之刺。每入朝，或联镳方驾，不施帷幔。每三朝庆贺，五鼓待漏，靓妆盈巷，蜡炬如昼。《明皇杂录》：上将幸华清宫，贵妃姊妹竞饰车服，各为一犊车，饰以金银，间以珠翠，一车之费，不啻数十万。既成，甚重，而牛不能引。因复上阁请乘马，于是竞须名马，以黄金为衔橛，组绣为障泥，共会于国忠宅，同入禁中。炳焕照烛，观者如堵。注并引十月幸华清事，度上巳修禊，亦必尔也。

〔二〕肌理细腻：《招魂》：靡颜腻理。王逸注：腻，滑也。

〔三〕蹙金：赵云：蹙金实事，唐人常语。故杜牧自谓其诗“蹙金结绣，而无痕迹”。

〔四〕翠微㔩叶：《玉篇》：“㔩彩，妇人头花髻饰也。”赵注：“翠微，一作‘翠为’。㔩，一作‘匌’。㔩，音罨。匌，音洽，与匒字连而曰‘匒匌’。匒，音答，重叠貌。”《海赋》云：“磊匒匌而相连。”翠微㔩叶，则翡翠微布于㔩彩之叶，翠为匌叶。则以翠为匌匝之叶也。

〔五〕衱：吴若本注：“《礼记》注：交领也。”《尔雅》：“衱，谓之裾。”郭璞云：“衣后裾也。”赵云：“谓之‘腰衱’。”则裙腰耳。以珠缀之，故言“珠压腰衱”。

〔六〕云幕：《西都记》：成帝设云幄、云幕于甘泉紫殿，世谓三云殿。《西都赋》：后宫则掖庭、椒房，后妃之室。《第五伦传》：窦宪，椒房之亲。

〔七〕大国：《旧书》：太真有姊三人，皆有才貌，并封国夫人之号。长曰大姨，封韩国；三姨封虢国；八姨封秦国。天宝七载，幸华清宫，同日拜命。赵云：考《长安志》，虢国，八姨也，则秦国乃大姨也。

〔八〕驼峰：《酉阳杂俎》：衣冠家名食，将军曲良翰有驼峰羹。《汉书》：大月氏本西域国，出一封橐驼。注云：脊上有一封高也，如封土然。今俗呼为“帮”，音峰。

〔九〕犀筯：《酉阳杂俎》：明皇恩宠禄山，所赐之物，有金平脱犀头匙筯。

〔十〕銮刀：《西征赋》：饔人缕切，銮刀若飞。

〔十一〕黄门：《明皇杂录》：虢国夫人出入禁中，常乘紫骢，使小黄门为御。紫骢之峻健，黄门之端秀，皆冠绝一时。

〔十二〕御厨：《新书》：帝所得奇珍及贡献，分赐之，使者相衔于道，五家如一。

〔十三〕杨花：乐府《杨白花歌辞》曰：“杨花飘荡落南家。”又曰：“愿衔杨花入窠里。”此句亦寓讽于杨氏也。

〔十四〕青鸟：《山海经》：三危之山，有青鸟居之。注：主为西王母取食者。《汉武故事》：王母至，有二青鸟如乌，挟侍王母旁。沈约诗：衔书必青鸟。 红巾：王勃《落花篇》：罗袂红巾往复还。

〔十五〕炙手可热：《唐语林》云：进士举人，各树名甲。开成、会昌中语曰：郑杨段薛，炙手可热。盖唐时长安市语如此。

〔十六〕丞相：乐史《外传》：十一载，李林甫死，以国忠为右相。十二载，加国忠司空，扈从之时，每家为一队，队着一色衣，五家合队，相映如百花之焕发。遗钿坠舄，珠翠灿于路岐可掬。曾有人俯身一窥其车，香气数日不绝。驼马千余头匹，以剑南旌节器仗前驱。及秦国先死，独虢国、韩国、国忠转盛，虢国又与国忠乱焉。每入朝谒，国忠与韩、虢联辔，挥鞭骤马，以为谐谑。《玉台新咏》引汉桓帝时童谣曰：“膴梁之下有悬鼓，我欲击之丞相怒。”



乐游园歌

乐游园歌〔一〕

晦日贺兰杨长史筵，醉中作。〔二〕


乐游古园崒一作萃森爽，烟绵碧草萋萋长。公子华筵势最高，秦川对酒平如掌〔三〕。长生木瓢示真率，更调鞍马狂欢赏。青春波浪芙蓉园〔四〕，白日雷霆夹一作甲城仗〔五〕。阊阖晴开昳一作荡荡〔六〕，曲江翠幕排银榜〔七〕。拂水低徊舞袖翻，缘云清切歌声上。却忆年年人醉时，只今未醉已先悲。数茎白发那抛得，百罚一作刻深杯亦不辞《英华》作辞不辞。圣朝亦一作已知贱士丑，一物自一作但荷皇天慈一作私。此身饮罢无归处，独立苍茫自咏诗。

〔一〕乐游园：《长安志》：乐游原，在万年县南八里。《汉书》：宣帝起游庙，在曲江北。案：其处，则今之所呼乐游庙是也。盖本为苑，后因立庙。康骈《剧谈录》：曲江池，本秦时隑洲。唐开元中，疏凿为胜境。其南为紫云楼、芙蓉苑。其西有杏园、慈恩寺。花卉环列，烟水明媚。都人游玩，盛于中和、上巳之节。《西京杂记》：长安中，太平公主于原上置亭游赏，后赐宁申岐薛王。每正月晦日、三月三日、九月九日，士女咸就此登高祓禊。帟幕云布，车马填塞，虹彩映日，馨香满路。朝士词人赋诗，翌日，传于都市。

〔二〕晦日：贞元四年，敕正月晦日，文武百僚赐钱，以充宴会。德宗时，李泌请废正月晦，以二月朔为中和节。

〔三〕秦川：《长安志》：《三秦记》曰：长安正南秦岭，岭根水流为秦川，一名樊川。《雍录》：长乐坡基最高，四面山峦皆见，杜诗“秦川”云云，是也。坐中见得秦川，则高可知矣。《长安志》：乐游原居京城之最高，四面宽敞。京城之内，俯视如掌。沈佺期诗：秦地平如掌，层城出云汉。

〔四〕芙蓉园：《雍录》：凡宜春下苑，皆少陵地也。其下亦为曲江，曲江之北，又为乐游原及乐游苑，汉宣帝乐游庙也。庙在唐世基迹尚存，与唐之芙蓉园、芙蓉池，皆相并也。宇文恺为隋营京城，以京城东南隅地高不便，故于城之东南，穿芙蓉池以厌胜之。刘小说：园本古曲江，文帝恶其名“曲”，改名“芙蓉”，以其水盛而芙蓉富也。《游城南记》：芙蓉园，与杏园皆秦宜春下苑之地。园内有池，谓之“芙蓉池”，唐之南苑也。

〔五〕夹城：韦述《西京杂记》：开元二十年，筑夹城入芙蓉园。自大明宫夹亘罗城复道，经通化门观，以达兴庆宫，次经春明、延喜门，至曲江芙蓉园，而外人不知也。《津阳门诗》：其年十月移禁仗，五王扈驾夹城路。

〔六〕昳荡荡：《汉郊祀歌》：天门开，荡荡。如淳曰：，读如“迭”，荡荡，天体坚青之状也。

〔七〕银榜：《神异经》：东方有宫，青石为墙，高三仞，左右阙高百尺，画以五色，门有银榜。张正见诗：银榜映仙宫。





渼陂行


岑参兄弟皆好奇〔一〕，携我远来游渼陂〔二〕。天地黯惨忽异色，波涛万顷堆琉璃。琉璃漫汗泛舟入，事殊兴极忧思集。鼍作鲸吞不复知，恶风白浪何嗟及。主人锦帆相为开，舟子喜甚无氛埃。凫鹥散乱棹讴发，丝管啁啾空翠来。沉竿续蔓深莫测，菱叶荷花静一作净如拭〔三〕。宛在中流渤澥清〔四〕，下归无极一云下临无地终南黑。半陂已南纯浸山，动影袅窕冲融间〔五〕。船舷暝戛云际寺〔六〕，水面月出蓝田关〔七〕。此时骊龙亦吐珠，冯夷击鼓群龙趋。湘妃汉女出歌舞，金支翠旗光有无〔八〕。咫尺但愁雷雨至，苍茫不晓神灵意。少壮几时奈老何〔九〕，向来哀乐何其多。

〔一〕岑参：天宝三载进士，释褐为右内率府兵曹参军。

〔二〕渼陂：《长安志》：渼陂，在鄠县西五里，出终南山诸谷，合朝公泉为陂。《十道志》曰：有五味陂，陂鱼甚美，因误名之，本属奉天。又《说文》曰：渼陂在京兆鄠县，其周一十四里，北流入潆水。《通志》：元末游兵决水取鱼，水去而陂涸为田。

〔三〕拭：《杂记》：雍人拭羊。注：拭，净也。

〔四〕渤澥：应劭曰：海别支也。

〔五〕冲融：《海赋》：冲融沆漾。

〔六〕船舷：《江赋》：咏采菱以扣舷。《楚辞》：鼓栧而歌。王逸曰：扣船舷也。 云际寺：《长安志》：云际山大安寺，在鄠县东南六十里，隋置居贤捧日寺。

〔七〕蓝田关：《长安志》：蓝田关，在蓝田县东南六十八里，即秦峣关也。后周明帝徙青泥故城侧，改曰“青泥关”，武帝改“蓝田关”。《雍录》：杜诗：“水面月出蓝田关。”峣关在渼陂之东南也。

〔八〕金支：《安世房中歌》：金支秀华，庶旄翠旌。臣瓒曰：乐上众饰，有流苏羽葆，以黄金为支。相如《赋》：建翠华之旗。

〔九〕少壮：《秋风辞》：欢乐极兮哀情多，少壮几时兮奈老何。





渼陂西南台


高台面苍陂，六月风日冷。蒹葭离披去，天水相与永。怀新目似击，接要心已领。仿像识鲛人〔一〕，空蒙辨鱼艇。错磨终南翠，颠倒白阁影〔二〕。崷一作崒增光辉一作阴，乘陵惜俄顷。劳生愧严郑〔三〕，外物慕张邴〔四〕。世复轻骅骝，吾甘杂蛙黾。知归俗可忽，取适一作足事莫并。身退岂待官，老来苦便平声静〔五〕。况资菱芡足，庶结茅茨迥。从此具扁舟，弥年逐清景。

〔一〕鲛人：《海赋》：其垠则有天琛水怪，鲛人之室。《江赋》：鲛人构馆于悬流。

〔二〕白阁：岑参《归白阁草堂》诗：雷声傍太白，雨在八九峰。东望白阁云，半入紫阁松。《通志》：紫阁、白阁、黄阁三峰，俱在圭峰东。紫阁，旭日射之，烂然而紫。白阁阴森，积雪弗融。黄阁不知所谓，三峰相去不甚远。

〔三〕严郑：《前汉·王贡两龚传》序：谷口有郑子真，蜀有严君平，皆修身自保。《三辅决录》云：子真名朴，君平名遵。嵇康《幽愤诗》：仰慕严郑，乐道闲居。

〔四〕张邴：谢灵运《还旧园作》：辞满岂多秩，谢病不待年。偶与张邴合，久欲还东山。注：谓张良、邴曼容也。

〔五〕便静：谢灵运诗：拙疾相倚薄，还得静者便。

戏简郑广文虔兼呈苏司业源明

广文到官舍，系一作置马堂阶下。醉则一作即骑马归，颇遭官长骂。才名四一作三十年，坐客寒无毡。赖一作近有苏司业〔一〕，时时与一作乞酒钱〔二〕。

〔一〕苏司业：苏源明，京兆武功人。天宝间及进士第，累迁太子谕德，出为东平太守，召为国子司业。安禄山陷京师，以病不受伪署。

〔二〕乞：《潘淳诗话》：乞，与也，丘既切。





夏日李公见访

一云李家令见访李时为太子家令。


黄鹤曰：按宗室世系表，当是李炎。

远林暑气薄，公子过我游。贫居类村坞，僻近城南楼。旁舍颇淳朴，所愿樊、陈并作须亦易求。隔屋唤西家，借问有酒不。墙头过浊醪，展席俯长流。清风左右至，客意已惊秋。巢多众鸟斗一作喧，叶密鸣蝉稠。苦道一作遭此物聒，孰谓陈作语吾庐幽。水花晚色静樊作净〔一〕，庶足充淹留。预恐樽中尽，更起为君谋。

〔一〕水花：崔豹《古今注》：芙蓉，一名荷花。生池泽中，实曰“莲”。华之最秀异者，一名水芝，一名水花。





奉同郭给事汤东灵湫作


东山气鸿濛〔一〕，宫殿居上头。君来必十月，树羽临九州。阴火煮玉泉〔二〕，喷薄涨岩幽。有时浴赤日，光抱空中楼。阆风入辙迹，旷一作广原一作野延冥搜〔三〕。沸一作拂天万乘动，观水百丈湫〔四〕。幽灵一云灵湫斯一作新可佳一作怪，王命官属休。初闻龙用壮〔五〕，擘石摧林丘。中夜窟宅改，移因风雨秋。倒悬瑶池影，屈注苍江流。味如甘露浆，挥弄滑且柔。翠旗淡偃蹇〔六〕，云车纷少留。箫鼓荡四溟，异香泱漭浮。鲛人献微一作征绡〔七〕，曾祝沉豪牛〔八〕。百祥奔盛明，古先莫能俦。坡陁金虾蟆〔九〕，出见盖有由。至尊顾之笑，王母不肯一作遣收。复归虚无底，化作长黄虬一云龙与虬〔十〕。飘飘一作飖青琐郎，文采珊瑚钩。浩歌渌水曲，清绝听者愁。

〔一〕东山：《长安志》：骊山，在临潼县东南二里，温汤在山下。开元后，玄宗尝以十月幸温泉，岁尽而归。

〔二〕阴火：《海赋》：阴火潜然。

〔三〕旷原：吴若本注：原昆仑东北脚名也。《穆天子传》：自群玉之山以西，至于西王母之邦三千里。自西母王之邦，北至于旷原之野，飞鸟之所解其羽，千有九百里。宗周至于大旷原，万四千里。

〔四〕百丈湫：《长安志》：泠水，一曰零水，在临潼县东三十五里。亦曰百丈泉。《水经注》：泠水出胏浮山，历阴盘、新丰两原之间，北流注上渭。《寰宇记》：百丈水，即泠水之别名。《郊祀志》：湫渊，祀朝那。

〔五〕龙用壮：《长安志》：阴盘城，汉县，汤泉水，在阴盘故城东门外，去昭应十五里。往来大路，必由此城。行人憧憧，无所留碍。近古帝王，未尝经度，必迂回城西，别开御路。贞观中，乘舆将自东门入汤泉水，岸深数丈，时水暴涨平岸，又见物状猪畜。临土门，命有司致祭，其物起向北，因失所在。开元八年冬，乘舆自南入，行至半城，黑气自城东北角起，倏忽满城。从官皆相失，上策马逾城赴官路，下至渭川，云气稍解。侍臣分散，寻求乘舆所在，上怅然还宫，数日不出。翰林学士通事舍人王翰作《答客问》上之，词曰：“龙跃汤泉云渐回，龙飞香殿气还来。龙潜龙见云皆应，天道常然何问哉。”《剧谈录》：咸通九年春，华阴县南十余里，一夕风雨暴作，有龙移湫，自远而至。先是厓垄高亚，无贮水之所，此夕迥从数丈小山，从东西直亘南北，峰峦草树，一无所伤，碧波回塘，湛若疏凿。

〔六〕偃蹇：《七发》：旌旗偃蹇。

〔七〕微绡：《吴都赋》：泉室潜织而卷绡。刘渊林曰：俗传鲛人从水中出，曾寄寓人家，积日卖绡。

〔八〕曾祝豪牛：《穆天子传》：天子大朝于燕然之山，天子奉璧南面，曾祝佐之。祝沉牛豕羊，又文山之人归，遗献牥牛一百，天子与之豪马、豪牛。

〔九〕金虾蟆：《酉阳杂俎》：有人夜见月光属于林中，如匹布，寻视之，见一金背虾䗫 ，疑是月中者。月者阴精，后妃之象，禄山谄约杨妃。誓为子母，通宵禁掖，昵狎嫔嫱。和士开之出入卧内，方此为疏。蓟城侯之获厕刑余，又奚足尚。方诸虾䗫之入月，诗人之托谕，不亦婉而章乎？

〔十〕长黄虬：《安禄山事迹》：玄宗尝夜宴禄山，禄山醉卧。化为一黑猪而龙首，左右遽言之。玄宗曰：“此猪龙也，无能为者。”禄山将入朝，乃令于温泉为禄山造宅。至温泉赐浴。玄宗计日幸望春宫，以待。十载正月一日，是禄山生日，后三日，召禄山入内，贵妃以绣绷子缚禄山，令内人以彩舆舁之，欢呼动地。玄宗使人问之，报云贵妃与禄山作三日洗儿。了又绷禄山，是以欢笑。玄宗就观之，大悦。十三载，禄山入朝归范阳，玄宗御望春亭，脱御服以赐之，禄山受之，惊惧不敢言。自谓先兆，恐复留之，遂疾驱出关。至淇门，顺流而下，所至郡县，令船夫持牵扳绳，立于岸上以待。至则牵之，日行三四百里。十四载，玄宗遣中使冯承威赍玺书召禄山曰：“与卿修得一汤沐，故令召卿，至十月，朕于华清宫待卿。”十一月，禄山起兵反。梦弼曰：“杨国忠言禄山必反，曰：陛下试召之，必不来。禄山闻命即至，见上于华清宫。此禄山谒见之由，故曰‘坡陀金虾蟆’，出见盖有由也。上由是益亲信禄山，国忠之言不能入。太子亦知禄山必反，言之不听。虽国忠欲收禄山，贵妃必不肯，故曰‘至尊顾之笑’，王母不肯收也。续遣归范阳，禄山遂反。岂非‘复归虚无底，化作长黄虬’乎？”





夜听许十损

一本作许十一；一本作许十，无损字诵诗爱而有作


许生五台宾〔一〕，业白出石壁〔二〕。余亦师粲可〔三〕，身犹缚禅寂。何阶子方便，谬引为匹敌。离索晚相逢，包蒙欣有击。诵诗浑一作混游衍，四座皆一作俱辟易。应手看捶钩〔四〕，清心听鸣镝。精微穿溟涬，飞动摧霹雳。陶谢不枝梧，风骚共推激。紫燕旧作鸾，非自超诣〔五〕，翠驳谁剪剔〔六〕。君意人莫知，人间夜寥阒。

〔一〕五台：《华严大疏》：清凉山，即代州雁门郡五台山也。岁积坚冰，夏仍飞雪，曾无炎暑，故曰“清凉”。五峰耸出，顶无林木，有如垒土之台，故曰“五台”。《太平寰宇记》：五台，在代州五台县东北一百四十里。《水经注》：五台山，五峦巍然，故谓之“五台”。

〔二〕石壁：《续高僧传》：昙鸾，或为峦，雁门人也。家近五台山，后住汾州北山石壁玄中寺。

〔三〕粲可：《旧书》：达摩传慧可，慧可传粲。

〔四〕捶钩：《知北游》：大马之捶钩者，年八十矣，而不失豪芒。郭云：捶者，拈捶钩之轻重，而不失豪芒也。

〔五〕紫燕：《昭陵六马赞》：紫燕超跃。

〔六〕驳：《尔雅》：驳，如马，锯牙，食虎豹。





桥陵诗三十韵因呈县内诸官

桥陵诗三十韵因呈县内诸官〔一〕


先帝昔晏驾，兹山朝百灵。崇冈拥象设〔二〕，沃野开天庭。即事壮重险，论功超五丁。坡陁因一作用厚地一作力〔三〕，却略罗峻屏。云阙虚冉冉，风松肃泠泠。石门霜露一作雾白，玉殿莓苔青。宫女晚一作晓知曙，祠官一作臣朝见星。空梁簇画戟，阴井敲铜瓶。中使日夜继一云日继夜，《正异》云：日相继，惟王心不宁。岂徒恤备享，尚谓求无形。孝理敦国政，神凝推道经。瑞芝产庙柱，好鸟鸣一作巢，一作宿岩扃。高岳前嵂崒，洪河左滢。滢，《玉篇》同荥，胡坰、乌迥二切，无营音。字，《玉篇》《韵略》俱无。毛氏据此诗增，恐非。当作潆。金城蓄峻趾〔四〕，沙苑交回汀。永与奥区固，川原纷眇冥。居然赤县立，台榭争岧亭。官属果称是，声华真一作宜可听。王刘美竹润，裴李春兰馨。郑氏才振古，啖侯笔不停。遣辞必中律，利物常发硎。绮绣相展转，琳琅愈一作逾青荧。侧闻鲁恭化，秉德崔瑗铭。太史候凫影，王乔随鹤翎。朝仪限霄汉，客思回林坰。轲辞下杜〔五〕，飘飖陵浊泾。诸生旧短褐，旅泛一浮萍。荒岁儿女瘦，暮途涕泗零。主人念老马，廨署一作宇容一作客秋萤。流寓理岂惬，穷愁醉未醒。何当摆俗累，浩荡乘沧溟。

〔一〕桥陵：开元四年十月，葬睿宗于桥陵。以同州蒲城县为奉先县，十七年十一月，谒桥陵，上望陵涕泣，改奉先同赤县，以所管三百户供陵寝。《长安志》：桥陵，在奉先县西北二十里丰山，封内四十里，陪葬太子三，公主三。

〔二〕象设：《招魂》：象设君室。注：象，法也。言乃为君造设第室，法象旧庐。

〔三〕坡陁：《哀二世赋》：登坡陁之长坂。《匡谬正俗》：坡陁者，犹言靡迤耳。

〔四〕金城：《寰宇记》：秦孝公九年，筑长城。简公二年，堑洛，故云自郑滨洛，今沙苑长城是也。《三秦记》云：在蒲城东五十里，秦筑长城，即是堑洛也。贾谊云：关中之固，金城千里，愚谓指长城也。旧注：引京兆始平之金城，非是。

〔五〕下杜：《水经注》：“下杜城。应劭曰：故杜陵之下聚落也，故曰‘下杜门’。”《长安志》：“下杜城，在长安县南一十五里，秦杜县，宣帝修杜之东原为陵，曰‘杜陵县’，更名此为‘下杜城’。东有杜原，城在下，故曰‘下杜’。”《困学纪闻》：“‘石门雾露白，玉殿莓苔青。’《旧史》郑颢梦为联句，与此同。”





沙苑行

沙苑行〔一〕


君不见左辅白沙如白水一作白如水，缭以周墙百余里〔二〕。龙媒昔是渥洼生，汗血今称献于此。苑中牝三千匹，丰草青青寒不死。食之豪健西域无一云腾西域，每岁攻一作收，一作牧驹冠边鄙。王有虎臣司苑门，入门天厩皆云屯〔三〕。骕骦一骨独当御，春秋二时归一作朝至尊〔四〕。至尊内外马盈亿鲍作内外马数将盈亿，伏枥在坰空大存。逸群绝足信殊杰，倜傥权奇难具论。累累塠阜藏奔突，往往坡陁纵超越。角壮翻同一作腾麋鹿游〔五〕，浮深簸荡鼋鼍窟。泉一作海出巨鱼长比人〔六〕，丹砂作尾黄金鳞。岂知异物同精气，虽未成龙亦有神。

〔一〕沙苑：《元和郡国志》：沙苑，一名沙阜，在同州冯翊县南二十里。其处宜六畜，置沙苑监。《唐六典》：沙苑监掌牧养陇右诸牧牛羊。《水经注》：洛水东经沙阜北，其阜东西八十里，南北三十里，俗名之曰“沙苑”。《寰宇记》：白水县，其境东南谷多白土，因名“白水”。

〔二〕周墙：《西都赋》：西郊则有上囿禁苑，缭以周墙，四百余里。

〔三〕天厩：《六典》：六闲左右，凡十有二闲，分为二厩。一曰“祥麟”，二曰“凤苑”，以系饲马。

〔四〕归至尊：《唐六典》：使司每岁简细马五十匹，敦马一百匹进之。今本《六典》云：凡在牧之马皆印。注云：印以监名，若拟送尚乘，不用监名，尾侧依左右闲印以“三花”，杂马送尚乘者，以“风”字印左髆，以“飞”字印左髀。

〔五〕角壮：《赭白马赋》：分驰迥场，角壮永埒。

〔六〕泉出巨鱼：泉出，吴若本注作“海出”。《后汉·志》：按灵帝熹平二年，东莱海出大鱼二枚。《京房易传》：海出巨鱼，邪人进，贤人疏。





骢马行


太常梁卿敕赐马也，李邓公爱而有之，命甫制诗。


邓公马癖人共知，初得花骢大宛种。夙昔传闻思一见，牵来左右神皆竦。雄姿逸态何崷崪，顾影骄嘶自矜宠。隅目青荧夹镜悬〔一〕，肉骏荆作鬃碨礧连钱动〔二〕。朝来久《草堂》作少试华轩下，未觉千金满高价。赤汗微生白雪毛，银鞍却覆香罗帕。卿家旧赐公取之一云能取，一云有之，天厩真龙此其亚。昼洗须腾泾渭深〔三〕，朝荆作夕，一作晨趋可刷幽并夜。吾闻良骥老始成，此马数年人更惊。岂有四蹄疾于鸟，不与八骏俱先鸣。时俗造次那得致，云雾晦冥方降精。近闻下诏喧都邑，肯使一作知有骐地上行？

〔一〕隅目：《西京赋》：隅目高匡。薛综曰：隅目，角眼视也。《相马经》曰：眼欲得高匡。

〔二〕肉骏：东坡曰：余在岐下，见秦州进一马，鬃如牛，项下垂胡侧立，倒倾毛生肉端，蕃人曰“此肉鬃也”。乃知《骢马行》“肉骏碨礧”，当作“肉鬃”耳。

〔三〕昼洗：《赭白马赋》：旦刷幽燕，昼秣荆越。张说《陇右监牧颂》：朝刷阆风，夕洗天泉。太白《天马歌》：鸡鸣刷燕暮秣越。





去矣行


君不见鞲上鹰，一饱则飞掣。焉能作堂上燕，衔泥附炎热。野人旷荡无䩄颜，岂可久在王侯间？未试囊中餐玉法〔一〕，明朝且入蓝田山〔二〕。

鲍钦止曰：天宝十四载，公在率府。数上赋颂，不蒙采录。欲辞职，遂作《去矣行》。

〔一〕餐玉法：《后魏书》：李预每羡餐玉法，乃采访蓝田，躬往掘得若环璧杂器形者，大小百余。至而观之，皆光润可玩。预乃椎七十枚为屑，日服食之。

〔二〕蓝田山：《汉·地理志》：蓝田县，本秦孝公置，山出美玉。《三秦记》曰：玉之美者曰“球”，其次曰“蓝”，盖以县出美玉，故名。





自京赴奉先县咏怀五百字

自京赴奉先县咏怀五百字〔一〕


天宝十四载十一月初作

杜陵有布衣，老大意转拙。许身一何愚樊作过，窃比稷与契。居然成濩落，白首甘一云苦契阔。盖棺事则已，此志常觊豁。穷年忧黎元，叹息肠一作腹内热。取笑同学翁，浩歌弥激烈。非无江海志，萧洒送一作迭日月。生逢尧舜君一云尧为君，不忍便永诀。当今廊庙具，构厦岂云缺？葵藿倾太阳，物性固莫一作难夺。顾惟蝼蚁辈，但自求其穴。胡为慕大鲸，辄拟偃溟渤。以兹悟生理，独耻事干谒。兀兀遂至今，忍为尘埃没。终愧巢与由，未能易其节。沉饮聊自适一作遣，放歌颇愁绝。岁暮百草零，疾风高冈裂。天衢阴峥嵘，客子中夜发。霜严衣带断，指直不得一作能结。凌晨过骊山〔二〕，御榻在嵲。蚩尤塞寒空〔三〕，蹴踏崖谷滑。瑶池气郁律〔四〕，羽林相摩戛〔五〕。君臣一云圣君留欢娱，乐动殷樛嶱荆作胶葛，一作嶱蝎，一作福嵑嶱，一作汤嶱〔六〕。赐浴皆长缨〔七〕，与宴一作谋非短褐。彤廷所分帛，本自寒女出。鞭挞一作棰其夫家，聚敛贡城阙。圣人筐篚恩，实欲一作愿邦国活。臣如忽至理，君岂弃此物。多士盈朝廷，仁者宜战慄。况闻内金盘，尽在卫霍室。中堂舞一作有神仙，烟雾散一作蒙玉质。暖客一云蒙貂鼠裘，悲管逐清瑟。劝客驼蹄羹，霜橙压香橘。朱门酒肉一作䏑臭，路有冻死骨。荣枯咫尺异，惆怅难再述。北辕就泾渭，官渡又改辙〔八〕。群冰一作水从西下，极目高崒兀。疑是崆峒来，恐触天柱折〔九〕。河梁幸未坼，枝撑声窸窣。行旅相攀援，川广不一作且可越。老妻寄荆作既异县，十口隔风雪。谁能久不顾，庶往共饥渴。入门闻号咷，幼子饥一作饿已卒。吾宁舍一哀，里巷亦陈作犹呜咽。所愧为人父，无食致夭折。岂知秋未一作禾登，贫窭有仓卒。生常陈作当免租税，名不隶征伐。抚迹犹一作独酸辛，平人固骚屑。默思失业徒，因念远戍卒。忧端齐一作际终南，洞不可掇〔十〕。

〔一〕奉先：西魏蒲城县，属同州。开元四年，改为奉先县，移隶京兆府，以奉睿宗桥陵。十七年，升为赤县，去长安一百五十里。《长安志》：蒲城县，秦名重泉，后魏白水，又改蒲城。开元四年，建睿宗桥陵，改为奉先县，隶京兆府。十七年，升为赤县。

〔二〕骊山：《太平寰宇记》：骊山，在昭应县东南二里，即蓝田山也。《雍录》：温泉在骊山，秦、汉、隋、唐皆常游幸，惟玄宗特侈，盖即山建立百司，庶府皆行，各有寓止。自十月往，至岁尽乃还宫。又缘杨妃之故，其奢荡益著，大抵宫殿包裹骊山一山，而缭墙周遍其外。观风楼下，又有夹城，可通禁中。

〔三〕蚩尤：《羽猎赋》：蚩尤并毂，蒙公先驱。韩子曰：黄帝驾象车，异方并毂，蚩尤居前。《皇览》：蚩尤冢，在东郡寿张县阚乡城中，高七丈，民常十月祀之，有赤气出，如匹绛帛，民名为蚩尤旗。余按：此正十一月初，借蚩尤以喻兵象也。

〔四〕郁律：《西京赋》：隆窟崔崪，隐辚郁律。

〔五〕羽林：《唐会要》：垂拱元年，置羽林军。应劭《汉纪》注：林喻林木，羽若羽翼。

〔六〕乐动：《开元天宝遗事》：贵妃生日，宴长生殿。南方适进荔枝，因以《荔枝香》为曲。刘禹锡《华清宫》诗：言昔太上皇，常居此祈年。空中闻清乐，往往来列仙。 樛嶱：《上林赋》：张乐乎胶葛之㝢。郭璞曰：言旷远深貌也。《鲁灵光殿赋》：洞乎其无垠也。《甘泉赋》：齐总总以撙撙，其相胶。张衡《南都赋》：其山则崆㟅嶱嵑。注：山石高峻之貌。

〔七〕赐浴：《津阳门诗》注曰：宫内除供奉两汤池，内外更有汤十六所。长汤每赐诸嫔御，其修广与诸汤不侔。甃以文瑶密石，中央有玉莲华捧汤，喷以成池。又缝缀锦绣为凫雁，置于水中。上时于其间泛钑镂小舟，以嬉游焉。次西曰太子汤，又次西少阳汤，又次西尚食汤，又次西宜春汤，又次西长汤十六所。今惟太子、少阳二汤存焉。《孔帖》云：李适赐浴温汤，给香粉兰泽。《安禄山事迹》：禄山将及戏水，杨国忠兄弟、虢国姊妹并至新丰，所止之处，皆赐御膳。至温泉赐浴，将士并赐浴、赐食、赐钱，玄宗计日幸望春宫以待。

〔八〕官渡：即泾渭之渡也。旧注引《魏志》官渡，谬甚。《长安志》：横灞官渡，在万年县东南二十五里，入蓝田路。

〔九〕天柱：《水经注》：张华叙东方朔《神异经》曰：昆仑有铜柱焉，其高入天，所谓天柱也。围三千里，圆周如削。《列子》：共工氏与颛顼争为帝，怒而触不周之山，折天柱，绝地维。

〔十〕洞：许慎注《淮南子》：，读如项羽之项。洞，读如同游之同。

吕汲公《诗谱》云：是年十一月初，自京赴奉先，有《咏怀诗》。是月有禄山之乱，按：禄山起兵在十一月九日，反书至长安，玄宗犹未信。故此诗言欢娱聚敛，致乱在旦夕，而不言禄山反状也。





奉先刘少府新画山水障歌

《英华》题云：《新画山水障歌》奉先尉刘单宅作。


堂上一作中不合生枫树，怪底江山一作山川起烟雾。闻君扫却赤县图〔一〕，乘兴遣画沧洲趣。画师亦无数，好手不可遇。对此融心神，知君重毫素。岂但祁岳与郑虔〔二〕，笔迹远过杨契丹〔三〕。得非玄圃裂一作坼，无乃潇湘翻。悄然坐我天姥下〔四〕，耳边已似闻清猿。反思前夜风雨急，乃一作恐是蒲一作满城鬼神入。元气淋漓障犹湿，真宰上诉天应泣。野亭春还杂花远，渔翁暝踏孤舟立。沧浪水深青溟阔《英华》云：沧浪之水深且阔，欹岸侧岛《英华》云：欹峰侧岸秋毫末。不见湘妃鼓瑟时，至今斑竹临江活。刘侯天机精，爱画入骨髓。自有两儿郎，挥洒亦莫比。大儿聪明到，能添老树巅崖里。小儿心孔开，貌音邈得山僧及童子。若耶溪〔五〕，云门寺〔六〕。吾独胡为在泥滓，青鞋布袜从此始〔七〕。

〔一〕赤县：刘为奉先尉，写其邑之山水，故曰“赤县图”。

〔二〕祁岳：朱景玄《唐朝名画录》：李嗣真《画录》云“空有其名，不见踪迹，二十五人”，祁岳在李国恒之下。岑参《送祁乐还山东诗》：“有时或乘兴，画出江上峰。床头苍梧云，帘下天台松。”瞽者唐仲云：疑即其人，“岳”之与“乐”，传写之误也。

〔三〕杨契丹：张彦远《名画记》：隋杨契丹，官至上仪同。沙门法琮云：六法备该，殊丰骨气。山东体制，允属斯人。品在阎立本下。李云：田杨声侔董展，昔田杨与郑法士同于京师光明寺画小塔，杨以簟蔽画处，郑窃视之，谓杨曰：“卿画终不可学，何劳障蔽。”杨托以婚姻，有对门之好。又求杨画本，杨引郑至朝堂，指以宫阙、衣冠、人物、车马曰：“此是吾画本也。”由是郑深叹服。

〔四〕天姥：《寰宇记》：“天姥山，在剡县南八十里。”《名山志》曰：“山上有枫千余丈，萧萧然。”《吴录》云：“登者闻天姥歌谣之响。”《郡国志》：“天姥山与括苍山相连。石壁上有刊字，科斗形，高不可识。春月樵者，闻箫鼓笳吹之声聒耳。元嘉中，遣名画写状于团扇，即此山也。”谢灵运诗曰：“暝投剡中山，明登天姥岑。”《壮游》诗“归帆拂天姥”，盖旧游之地，故云“悄然坐我天姥下”也。

〔五〕若耶溪：《寰宇记》：在会稽县东二十八里。《水经注》：若耶溪水，上承嶕岘麻溪。溪之下，孤潭周数亩，甚清深。有孤石临潭，垂崖俯视，猿狖惊心。寒木被潭，森沉骇观。上有一栎树，谢灵运与从弟惠连常游之，作联句，题刻树侧。麻潭下注若耶溪，水至清，照众山倒影，窥之如画。

〔六〕云门寺：《会稽志》：云门山，在县南三十里。《水经注》：山阴县南，有玉笥、竹林、云门天柱精舍，并疏山创基，架林裁宇，割润延流，尽泉石之好。《南史》：何胤以会稽山多灵异，往游焉，居若耶山云门寺。

〔七〕青鞋布袜：《送孔巢父》诗云“南寻禹穴见李白”，公方悲乱，思孔、李辈或在剡中，欲往从之而不可得。故曰“我独胡为在泥滓”。《草堂诗笺》序于自京赴奉先县之后。





白水县崔少府十九翁高斋三十韵

白水县崔少府十九翁高斋三十韵〔一〕


天宝十五载五月作

客从南县来〔二〕，浩荡无与适。旅食白日长，况当朱炎赫。高斋坐林杪，信宿游衍阒。清晨陪跻攀，傲睨俯峭壁。崇冈相枕带，旷野怀一作回，一作迥咫尺。始知贤主人，赠此遣愁寂。危阶根青冥，曾冰生淅沥。上有无心云，下有欲落石。泉声闻复急一作息，动静随所击陈作激。鸟呼藏其身，有似惧弹射。吏隐道陈作适，一作通情性，兹焉其窟宅。白水见舅氏，诸翁乃仙伯〔三〕。杖藜长松阴，作尉穷谷僻。为我炊雕胡〔四〕，逍遥展良觌。坐久风颇愁一作怒，晚来山更碧。相对十丈蛟，歘翻盘涡坼。何得空里雷，殷殷寻地脉。烟氛一作气蔼一作崒，魍魉森惨戚。昆仑崆峒颠，回首如一云知不隔。前轩颓一作摧反照，巉绝华岳赤。兵气涨林峦，川光杂锋镝。知是相公军〔五〕，铁马云雾一作烟积。玉觞淡无昧，胡羯岂强敌？长歌激屋梁，泪下流衽席。人生半哀乐，天地有顺逆。慨彼万国夫，休明备征狄一作敌。猛将纷填委，庙谋蓄长策。东郊何时开，带甲且来荆作未释。欲告清宴罢一作疲，难拒幽明迫。三叹酒食旁〔六〕，何由似平昔。

〔一〕白水：《元和郡国志》：白水，汉衙县地，春秋秦晋战于彭衙是也。后魏置白水郡，南临白水，因以为名，唐属同州。

〔二〕南县：旧注：南县，谓奉先县也，奉先在白水之南。《寰宇记》：蒲城县，本汉重泉县地，后魏分白水县，置南白水县，以在白水之南为名。废帝三年改为蒲城。开元中，改为奉先县。白水则后魏所置县及白水郡也，公从奉先而来，循其旧名，故曰“南县”也。

〔三〕仙伯：旧注：梅福作尉，人谓之仙尉，故呼少府为仙伯。

〔四〕雕胡：宋玉《讽赋》：为臣炊雕胡之饭。《大招》：设菰梁只。注：菰梁，蒋实，谓雕胡也。

〔五〕相公军：天宝十四载，禄山反，拜哥舒翰为兵马副元帅，以讨禄山。明年正月，加同平章事。八月，翰军败于灵宝。

〔六〕三叹：《左传》：魏子曰：“谚曰：唯食忘忧。吾子置食之间三叹，何也？”


三川观水涨二十韵


三川观水涨二十韵〔一〕天宝十五载七月中，避寇时作。


我经华原来〔二〕，不复见平陆。北上唯土山〔三〕，连天走穷一作穹谷。火云无时出一云出无时，飞电常在目。自多穷岫雨，行潦相豗蹙。蓊音乌匌音合，又音溘川气黄〔四〕，群流会空曲。清晨望高浪，忽谓阴崖踣音匐。恐泥窜蛟龙，登危聚麋鹿。枯查卷拔树，礧磈共充塞。声吹鬼神下，势阅人代速。不有万穴归，何以尊四渎？及观泉源涨，反惧江海覆。漂沙坼岸去一作去岸〔五〕，漱壑松柏秃。乘陵陈作凌破山门〔六〕，回斡裂一作倒地轴〔七〕。交洛赴洪河〔八〕，及关岂信宿〔九〕。应沉数州没，如听万室哭。秽浊殊未清，风涛怒犹蓄。何时通舟车，阴气不一云亦黪黩。浮生有荡汩，吾道正羁束。人寰难容身，石壁滑侧足。云雷此一作屯不已，艰险路更跼。普天无川梁，欲济愿水缩。因悲中林士，未脱众鱼腹。举头向苍天，安得骑鸿鹄。

〔一〕三川：《元和郡国志》：三川县，本汉翟道县地，以华池水、黑源水及洛水三川同会，因为名。开皇三年，属鄜州。

〔二〕华原：《长安志》：华原县，本汉祋祤县之地。贞观十七年，省宜州及土门县，以华原、同官二县属雍州。大足元年，隶京兆府。柳子厚曰：自渭而北，至于华原，其驿凡九。

〔三〕土山：《元和郡国志》：土门山，在华原县东南四里。

〔四〕蓊匌：《海赋》：磊匌匌而相豗。注：匌匌，重叠也。

〔五〕漂沙：《海赋》：彯沙礐石，荡岛滨。

〔六〕乘陵：宋玉《风赋》：乘陵高城。 山门：即土门山也。山有二土门，故曰山门。

〔七〕地轴：《海赋》：状如天轮，胶戾而激转。又似地轴，挺拔而争回。

〔八〕交洛：《元和郡国志》：隋开皇十六年，分三川洛川二县，置洛交县，属鄜州，洛水之交，故曰洛交。《寰宇记》：洛交水，在县南一里，洛水交会之所。

〔九〕及关：潼关，在华州之华阴县。

鹤曰：天宝十四载十一月，公自京兆之奉先。明年夏五月，自奉先之同州白水县，又自白水之鄜州，途出华原，是赴灵武时所经处也。同州在华原东百八十里，华原北至坊州百八十里，坊北至鄜百四十五里。岂非公自白水西北至华原，又自华原北至坊，复自坊北至鄜也？后有《玉华宫》诗。玉华宫，在坊州宜春县。





悲陈陶

悲陈陶〔一〕


孟冬十郡良家子，血作陈陶泽中水。野旷一作广天清一作晴无战声，四万义军同日死。群胡归来血一作雪洗箭，仍唱一云捻箭胡歌饮都市。都人回面向北啼，日夜更望官军至一云前后官军苦如此。

〔一〕陈陶：至德元载十月，房琯请为兵马元帅收复西京。辛丑，与贼将安守忠战于咸阳县之陈涛斜，官军败绩。时琯用春秋车战之法，以车二千乘，马步夹之。既战，贼顺风扬尘鼓噪，牛皆震骇，因缚刍纵火焚之。人畜挠败，为所杀伤者四万余人，存者数千而已。《雍录》：陈涛斜在咸阳，李晟自东渭桥移军西上，与李怀光会于陈涛斜是也。未战陈涛斜时，琯已先至便桥据要。既败，又为中人所促，并与南军而败，人事失之也。





悲青坂

悲青坂〔一〕


我军青坂在东门，天寒饮马太白窟〔二〕。黄头奚儿日向西，数骑弯弓敢驰突。山雪河冰野樊作晚，《乐府》作已萧瑟一作扬，一作飒，青是烽一作人烟白人骨。焉得附书与我军，忍待明年莫仓卒。

〔一〕青坂：癸卯，琯又率南军即战，复败。东坡曰：琯既败，犹欲持重有所伺，而中人邢延恩等促战。仓皇失据，遂及于败。故后篇云：“安得附书与我军，忍待明年莫仓卒。”青坂，地名，未详。陈涛斜在咸阳，房琯师次便桥。便桥在咸阳县西南十里，架渭水上。则青坂去陈涛便桥当不远。

〔二〕太白窟：太白山在武功县，去长安二百里。琯先分三军，刘悊将中军自武功入，故曰“饮马太白窟”。

茅元仪曰：肃宗已入贺兰进明之谤，而使房琯将兵。人主嫌疑于上，小人窥伺于下。持重有伺，焉知非胜机。而中人辄敢促战？败师之罪，琯不任受也。琯以宰相将师，若非主上见疑，何至使中人监制？若琯幸而胜，则肃宗之疑愈深，进明之谤滋甚，岂惟不敢望一州。他日欲如高力士、陈玄礼，亦不可得矣。琯既败，帝犹未敢即废，假琴工之事，发怒斥之。既废，而朝士多言琯谋包文武，可复用，帝益不能容。由此言之，唐世公议，犹足重也。





哀江头


少陵野老吞声哭〔一〕，春日潜行曲江曲。江头宫殿锁千门〔二〕，细柳新蒲为谁绿〔三〕？忆昔霓旌下南苑〔四〕，苑中万物生颜色。昭阳殿里第一人，同辇随君侍君侧〔五〕。辇前才一作词人带弓箭，白马嚼一作噍啮黄金勒〔六〕。翻身向天一作空仰射云，一箭《考异》作笑，蔡君谟作发正坠双飞翼〔七〕。明眸皓齿今何在，血污游魂归不得。清渭东流剑阁深〔八〕，去住彼此无消息。人生有情泪沾臆，江水一作草江花岂终极。黄昏胡骑尘满城，欲往城南忘南北一云望城北〔九〕。

〔一〕少陵：《雍录》：少陵原，在长安县南四十里。宣帝陵在杜陵县，许后葬杜陵南园。师古曰：即今谓小陵者也，去杜陵十八里。他书皆作少陵。杜甫家焉，故自称杜陵老，亦曰少陵也。

〔二〕江头宫殿：《旧书》：文宗能诗，常诵杜甫《曲江行》云云。始知天宝以前，曲江四岸，有行宫台殿。百司廨署，思复升平故事，命浚曲江池，为宫殿以壮之。

〔三〕细柳新蒲：康骈《剧谈录》：曲江池，入夏则菰蒲葱翠。柳阴四合，碧波红蕖，湛然可爱。

〔四〕南苑：即南内兴庆宫也。

〔五〕同辇：《汉书》：成帝游于后庭，常欲与班婕妤同辇。

〔六〕白马：《明皇杂录》：上幸华清宫，贵妃姊妹，各购名马，以黄金为衔勒。

〔七〕一箭：潘岳《射雉赋》：昔贾氏之如皋，始解颜于一箭。

〔八〕清渭：丙申，次马嵬驿，上命力士赐贵妃自尽。驿在兴平县，县在府西百余里，玄宗由便桥度渭，自咸阳望马嵬而西，由武功入大散关河池剑阁，以达成都。

〔九〕忘南北：陆游《笔记》：“欲往城南忘南北”，言惶惑避死，不能记孰为南北也。《荆公集句》两篇皆作“望城北”，盖传本偶异耳。北人谓向为望，欲往城南，乃向城北，亦不能记南北之意。

笺曰：此诗兴哀于马嵬之事，专为贵妃而作也。苏黄门曰：《哀江头》，即《长恨歌》也。斯言当矣。清渭剑阁，寓意于上皇、贵妃也。玄宗之幸蜀也，出延秋门，过便桥，渡渭。自咸阳望马嵬而西，则清渭以西，剑阁以东，岂非蛾眉宛转，血污游魂之处乎？故曰“去住彼此无消息”。行宫对月，夜雨闻铃，寂寞伤心，一言尽之矣。“人生有情泪沾臆，江水江花岂终极”，即所谓“天长地久有时尽，此恨绵绵无绝期”也。兴哀于无情之地，沉吟感叹，瞀乱迷惑。虽胡骑满城，至不知地之南北，昔人所谓有情痴也。陆放翁但以避死惶惑为言，殆亦浅矣。





哀王孙

哀王孙〔一〕


长安城头头白乌樊作多白乌，一作颈白乌，夜飞延秋门上呼〔二〕。又向一作来人家啄大屋，屋底达官走避胡。金鞭断折九马死，骨肉不待一作得同驰驱。腰下宝玦青珊瑚，可怜王孙泣路隅。问之不肯道姓名，但道困苦乞为奴〔三〕。已经百日窜荆棘，身上无有完肌肤。高帝子孙尽隆一作高准，龙种自与常人殊。豺狼在邑龙在野〔四〕，王孙善保千金躯。不敢长语临交衢，且为王孙立斯须。昨夜东一作春风吹血腥，东来橐一作骆驼满旧都〔五〕。朔方健儿好身手〔六〕，昔何勇锐今何愚。窃闻天一作太子已传位〔七〕，圣德北服南单于〔八〕。花门剺面请雪耻〔九〕，慎勿出口他人狙一作徂〔十〕。哀哉王孙慎勿疏，五陵佳气无时无。

〔一〕哀王孙：《旧书》：六月九日，潼关不守。十二日凌晨，自延秋门出。微雨沾湿，国忠与贵妃及亲属拥上出，亲王、妃主、皇孙已下，多从之不及。平明，既渡渭，即令断便桥。辰时，至咸阳望贤驿置顿。《通鉴》：上出延秋门，妃主、皇孙之在外者，皆委之而去。是日，百官犹有入朝者，至宫门，犹闻漏声，三卫立仗俨然。门既启，则宫人乱出，中外扰攘，不知上所之。王公、士民四出，逃窜山谷。

〔二〕延秋门：《雍录》：“玄宗幸蜀，自苑西门出，在唐为苑之延秋门，在汉为都城直门也。既出，即由便桥渡渭，自咸阳望马嵬而西。”《雍录》有汉唐要地参出图，唐禁苑西北包汉长安故城。未央宫，唐后改为通光殿，西出即延秋门。

〔三〕乞为奴：干宝《晋纪·总论》：刘渊、王弥之乱，将相侯王，交颈受僇，乞为奴仆而犹不获。

〔四〕在野：《光武纪》：赤伏符曰：四夷云集龙斗野。

〔五〕橐驼：《史思明传》：禄山陷两京，以骆驼运御府珍宝于范阳，不知纪极。

〔六〕朔方：哥舒翰将河陇朔方兵及蕃兵共二十万拒贼，败绩于潼关。

〔七〕传位：天宝十五载七月，肃宗即位于灵武。《安禄山事迹》：禄山深宫高居，残虐日恣，酷如狼虎，百姓骚然。间谍日至，士庶潜议亡归，知肃宗至灵武，皆企官军，相传曰：“皇太子从西来也。”人皆奔走，市肆为空。

〔八〕南单于：《光武纪》：匈奴薁鞬日逐王比，自立为南单于，于是分为南北匈奴。建武二十五年，南单于遣使，诣阙贡献，奉藩称臣。开元中，玄宗使郭知运讨逐回鹘，退保乌德健山，南去西城一千七百里。肃宗即位，九月，南幸彭原，遣使与回纥和亲。二载二月，其首领入朝。

〔九〕花门：《唐志》：甘州有花门山堡，东北千里，至回鹘衙帐。 剺面：《后汉·耿秉传》：匈奴或至梨面流血。梨，即“剺”字。

〔十〕狙：《史记索隐》：狙，伏伺也，谓狙之伺物，必伏而候之。

笺曰：至德元载九月，孙孝哲害霍国长公主、永王妃及驸马杨驲等八十人。又害皇孙二十余人，并刳其心，以祭安庆宗。王侯将相扈从入蜀者，子孙兄弟虽在婴孩之中，皆不免于刑戮。当时降逆之臣，必有为贼耳目，搜捕皇孙妃主以献奉者，不独如孝哲辈为贼宠任者也。故曰“王孙善保千金躯”，又曰“哀哉王孙慎勿疏”。危之也，亦戒之也。有宋靖康之难，群臣为金人搜索，赵氏遂无遗种。读此诗，如出一辙。





大云寺赞公房四首

大云寺赞公房四首〔一〕


心在水精域〔二〕，衣沾春雨时。洞门尽徐步，深院果幽期。到一作倒扉一作屣，又作履开复闭，撞钟斋及兹。醍醐长发性，饮一作饭食过扶衰。把臂有多日，开怀无愧辞。黄鹂一作莺度结构，紫鸽下罘罳一云芳菲〔三〕。愚一作芳意会所适，花边行自迟。汤休起我病，微笑索题诗。

〔一〕大云寺：《长安志》：大云经寺，在京城朱雀街南怀远坊之东南隅。本名光明寺，武后初幸此寺，沙门宣政进大云经，中有女主之符，因改为大云经寺。

〔二〕水精域：江总《大庄严寺碑》：俯看惊电，影彻琉璃之道。遥拖宛虹，光遍水精之域。

〔三〕罘罳：《酉阳杂俎》：“士林间多呼殿榱桷护雀网为罘罳，其浅误如此。”《礼记》：“疏屏，天子之庙饰。”郑注云：“屏，谓之树，今罘罳也。刻之为云气虫兽，如今之阙。”张揖《广雅》曰：“复罳谓之屏。”刘熙《释名》曰：“罘罳在门外。罘，复也。臣将入请事，此复重思。王莽遣使坏渭陵、延陵园门罘罳，曰‘使民无复思汉也’。”鱼豢《魏略》曰：“黄初三年，筑诸门阙外罘罳。”《盐铁论》曰：“垣阙罘罳，言树屏隅角所架也。”《雍录》：“罘罳，镂木为之，其中疏通，可以透明。或为方空，或为连锁，其状扶疏，故曰罘罳。”其制与青锁同类，顾所施之地不同，而名亦随异。在宫阙则为阙上罘罳，在陵垣则为陵上罘罳。《礼记》疏屏，亦其物也。又有网户者，刻为连文，递相缀属，其形如网，后世遂有直织丝网。而张之檐窗，以护禽雀者，文宗出殿北门，裂断罘罳而去。元微之诗：“网索西临太液池。”皆真网也。

细软青丝履，光明白巾〔一〕。深藏供老宿，取用及吾身。自顾转无趣，交情何尚新。道林才不世，惠远德过人。雨泻暮檐竹，风吹青一作春井芹。天阴对图画〔二〕，最觉润龙鳞。

〔一〕白：《后汉·南蛮传》：哀牢夷知染采文绣，罽毲白叠。注：《外国传》曰：诸薄国女子，织作白叠花布。

〔二〕图画：《长安志》：寺内有三绝塔，塔内有郑法轮、田僧亮、杨契丹画迹。张彦远《名画记》：大云寺东浮图北有塔，俗呼为“三宝塔”，隋文帝造。冯提伽画车马并帐幕人物，已剥落。东壁、北壁郑法轮画，西壁田僧亮画，外边四壁杨契丹画。《本行经》：塔东义手下画辟邪，双目随人物转盻。塔三阶下，旷野杂兽，似是张孝师西南净土院。绕殿僧至妙，失人名。

灯影照无睡，心清闻妙香。夜深殿突兀，风动金锒铛〔一〕。天黑闭春院，地清栖暗芳。玉绳回断绝，铁凤森翱翔〔二〕。梵放时出寺，钟残仍殷床。明朝在沃野，苦见尘沙黄。时西郊逆贼，拒官军未已。

〔一〕锒铛：《西域传》注：“锒铛，长锁也，若今之禁系人锁，今殿塔皆有之。”旧注以为殿角悬铃，非是。

〔二〕铁凤：《西京赋》：凤骞翥于甍标，咸溯风而欲翔。薛综注：谓作铁凤皇，令张两翼，举头敷尾，以函屋上。当栋中央，下有转枢，常向风如将飞者。《长安志》：寺内有浮图，东西相值。

童儿汲井华〔一〕，惯捷《海录》作惯健瓶上一作在手。沾洒不濡地，扫除似无箒。明一作晨霞烂复阁〔二〕，霁雾搴高牖。侧塞被径花，飘飘委墀一作阶柳。艰难世事迫，隐遁佳期后。晤语契深心，那能总钳口。奉辞还杖策，暂别终回首。泱泱一作浃浃泥污人，听听国多狗〔三〕。既未免羁绊一作寓，时来憩奔走。近公如白雪，执热烦何有。

〔一〕井华：《本草注》：井华水，平旦第一汲者是。

〔二〕复阁：《长安志》：此寺当中宝阁崇百尺，时人谓之七宝台。

〔三〕听听：《九辩》：“猛犬狺狺而迎吠兮。”《补注》：狺，音垠。冯巳仓曰：“听，疑谨切，笑貌。”《上林赋》：“无是公听然而笑。”与此意义殊远。蔡梦弼云：“字当作㹞。”按：《玉篇》：㹞，音牛佳、语斤二切。字通“狺”，故引《九辩》。





卷二 古诗四十二首





避贼至凤翔行在，及归鄜州，还京师，出华州作。





苏端薛复筵简薛华醉歌


文章有神交有道，端复得之名誉早。爱客满堂尽豪翰一作杰，开筵上日一作月思芳草〔一〕。安得健步移远梅，乱插繁花向晴昊。千里犹残旧冰雪，百壶且试开怀抱。垂老恶闻战鼓悲，急一作羽觞为缓忧心捣〔二〕。少年努力纵谈笑，看我形容已枯槁。坐中薛华善一作能醉歌，歌辞一云醉歌自作风格老。近来海内为一作无长句，汝与山东李白好〔三〕。何刘沈谢力未工〔四〕，才兼鲍昭愁绝倒〔五〕。诸生颇尽新知乐，万事终伤不自保。气酣日落西风来，愿吹野水添一作注金杯。如渑之酒常快意，亦如荆作不知穷愁《英华》作未知穷达安在哉！忽忆雨时秋井塌，古人白骨生青苔，如何不饮令心哀？

〔一〕上日：《尚书》：正月上日。孔安国注：上日，朔日也。

〔二〕急觞：谢灵运诗：急觞荡幽默。

〔三〕山东：曾巩曰：“白，蜀郡人，初隐岷山，出居湖汉之间。南游江淮，去之齐鲁，《旧史》称白山东人，盖史误也。”按：《旧书》：“白，山东人，父为任城尉，因家焉。”钱希易《南部新书》亦同。元微之作《杜工部墓志》，亦云“山东人李白”。盖白隐于徂徕，时人皆以“山东人”称之。故杜诗亦曰“山东李白”。巩以史为误，而希易反以世称蜀人为误，皆非也。近时杨慎据李阳冰、魏颢序，欲以为“东山李白”。阳冰云：“歌咏之际，屡称东山。”颢云：“迹类谢康乐，世号为李东山。”此亦偶然题目，岂可援据为称谓乎？杨好奇曲说，吾所不取。

〔四〕何刘沈谢：《梁书》：何逊文章，与刘孝绰并见重于世，世谓之“何刘”。世祖著论论之云：诗多而能者沈约，少而能者谢朓、何逊。

〔五〕鲍昭：《宋景文笔记》：金陵人得石刻，作鲍照。唐人讳天后名，书“照”为“昭”耳。





晦日寻崔戢李封

晦日，谓正月晦日。


朝光入瓮牖，尸一作方，一作宴寝惊弊裘。起行视天宇，春气渐和柔。兴来一云得兴，一云乘兴不暇懒，今晨梳我头。出门无所待，徒一作徙步觉自由。杖藜复恣意，免值公与侯。晚定崔李交，会心真罕俦。每过得酒倾一作吃，二宅可淹留。喜结仁里欢，况因令节求。李生园欲荒，旧一作有竹颇修修。引客看扫除，随时成献酬。崔侯初筵色，已畏空尊愁。未知天下士，至一作志性有此不？草牙既青出，蜂声亦暖游。思见农器陈，何当甲兵休？上古葛天民，不贻黄屋一作绮忧。至今阮籍等，熟醉为身谋。威凤高其翔一云自高翔，长鲸吞九州。地轴为之翻，百川皆乱流。当歌欲一放，泪下恐莫收。浊醪有妙理，庶用一云与慰沉浮。



雨过苏端

雨过苏端〔一〕端置酒


鸡鸣风雨一云云交，久旱云一作雨亦好。杖藜入春泥，无食起我早。诸家忆所历，一饭一云饱迹便一云更扫。苏侯得数过，欢喜每倾倒。也复一作复也可怜人，呼儿具梨枣。浊醪必在眼，尽醉摅怀抱。红稠屋角花，碧委一作秀墙隅草。亲宾纵一作绝谈谑，喧闹畏衰老畏，一作慰。况蒙霈泽垂，粮粒或自保。妻孥隔军垒，拨弃不拟道。

〔一〕苏端：卞圜曰：端时白衣。《唐科名记》：端明春始及第。《困学纪闻》：杨绾，谥文正，比部郎中苏端持两端，岂即斯人与？



喜晴

喜晴一云喜雨


皇天久不雨，既雨晴亦佳。出郭眺西郊，肃肃一作萧萧春增华。青荧陵陂麦〔一〕，窈窕桃李一作杏花。春夏各有实，我饥岂无涯？干戈虽横放，惨澹斗龙蛇。甘泽不犹愈，且耕今未赊。丈夫则带甲，妇女终在家。力难及黍稷，得种菜与麻。千载商山芝，往者东门瓜。其人骨已朽一作灭，此道谁疵瑕？英贤遇轲，远引蟠泥沙。顾惭昧所适，回首白日斜。汉阴有鹿门，沧海有灵一作云查。焉能学众口，咄咄空一作同咨嗟。

〔一〕陵陂：《庄子》：青青之麦，生于陵陂。





送率府程录事还乡

程携酒馔，相就取别。


鄙夫行衰谢，抱病昏妄一作忘集。常时往还人，记一不识十。程侯晚相遇，与语才杰立。薰然耳目开，颇觉聪明入。千载得鲍叔，末契有所及。意钟一作中老柏青，义动修蛇蛰。若人可数见，慰我垂白泣。告别无淹晷，百忧复相袭。内愧突不黔，庶羞以一云庶明似赒给。素丝挈长鱼，碧酒随玉粒。途穷见交态，世梗悲路涩。东风吹春冰，泱莽《草堂》本作漭后土湿。念君惜羽翮，既饱更思戢。莫作翻云鹘，闻呼向禽急。





述怀一首

此已下自贼中窜归凤翔作


去年潼关破，妻子隔绝久。今夏草木长，脱身得西走。麻鞋见天子〔一〕，衣袖露两肘。朝廷慜生还，亲故伤老丑。涕泪授拾遗，流离主恩厚。柴门虽得去，未忍即开口。寄书问三川，不知家在否。比闻同罹祸，杀戮到鸡狗。山中漏茅屋，谁复依户牖。摧颓苍松根，地冷骨未朽。几人全性命，尽室岂相偶。嵚岑一作崟猛虎场，郁结回我首。自寄一封书，今已十月后。反畏消息来，寸心亦何有。汉运初中兴，生平老耽酒。沉思欢会处，恐作穷独一作途叟。

《旧书》：十五载，肃宗征兵灵武，甫自京师宵遁，赴河西，谒肃宗于彭原郡，拜右拾遗。《新书》：天子入蜀，甫避走三川。肃宗立，自鄜州羸服，欲奔行在，为贼所得。至德二载，亡走凤翔，谒上，拜左拾遗。时所在寇夺，甫家寓鄜，弥年艰窭，孺弱至饿死，因许甫自往省视。从还京师。唐授左拾遗诰：“襄阳杜甫，尔之才德，朕深知之。今特命为宣义郎，行在左拾遗。授职之后，宜勤是职毋怠。命中书侍郎张镐赍符告谕。至德二载五月十六日行。”右敕用黄纸，高广皆可四尺，字大二寸许，年月有御宝，宝方五寸许。今藏湖广岳州府平江县裔孙杜富家。

〔一〕麻鞋：吴曾《漫录》：王叡《炙毂子》云：夏商以草为屩。左氏曰：菲，屦也，至周以麻为之，谓之“麻鞋”，贵贱通着。晋永嘉中，以丝为之，宫中妃嫔皆着。





送长孙九侍御赴武威判官


骢马新凿蹄，银鞍被来好。绣衣黄白郎，骑向交河道。问君适万里，取别何草草。天子忧凉州〔一〕，严程到须早。去秋群胡反，不得无电扫。此行收陈作牧遗甿，风俗方再造。族父领元戎〔二〕，名声国晋作阁中老。夺我同官良，飘飖按城堡。使我不能餐，令我恶怀抱。若人才思阔，溟涨浸一作漫绝岛。尊前失诗流，塞上得一作多国宝。皇天悲送远，云雨白浩浩。东郊尚烽火，朝野色枯槁。西极柱亦倾〔三〕，如何正穹昊。

〔一〕凉州：汉置凉州，河西五郡皆属焉。武德二年，置河西节度使。天宝元年，改武威郡。乾元元年，复为凉州。

〔二〕族父：至德二载五月，以武部侍郎杜鸿渐为河西节度使。

〔三〕西极：《新书》：禄山乱，吐蕃乘隙暴掠。至德初，取嶲州及武威等诸城，入屯石堡。





送樊二十三侍御赴汉中判官

送樊二十三侍御赴汉中判官〔一〕


威弧不能弦〔二〕，自尔无宁岁。川谷血横流，豺狼沸相噬。天子从北来，长驱振凋敝。顿兵岐梁下，却跨沙漠裔。二京陷未收，四极我得制。萧索一作瑟汉水清，缅通淮湖税〔三〕。使者纷星散，王纲尚旒缀。南伯从事贤，君行立谈际。生一作坐知七曜历〔四〕，手画三军势〔五〕。冰雪净聪明，雷霆走精锐。幕府辍谏官，朝廷无此一作比例。至尊方旰食，仗尔布嘉惠。补阙暮征入，柱史晨征憩樊作“补阙入柱史，晨征固多憇”。正当艰难时，实藉长久计。回风吹独树，白日照执袂。恸哭苍烟根，山门万重一作里闭。居人莽牢落，游子方迢。徘徊悲生离，局促老一世。陶唐歌遗民，后汉更列一作别帝。恨无匡复姿一作资，聊欲从此逝。

〔一〕汉中：汉中，古梁州之境，唐置梁州。天宝元年，改汉中郡。乾元元年，复为梁州。

〔二〕威弧：《天文》：弧矢星。

〔三〕淮湖税：《西都赋》：东郊则有通沟大漕，溃渭洞河，泛舟山东，控引淮湖。《通鉴》：第五琦见上于彭原，请以江、淮租庸市轻货。溯江、汉而上至洋州，令汉中王瑀陆运至扶风以助军。

〔四〕七曜历：《汉志》注：日、月、五星为七曜。

〔五〕三军势：张千秋随范明友击乌桓还，大将军问战斗方略、山川形势，千秋口对兵事，画地成图。





送从弟亚赴安西判官

安西：一云河西

南风作秋声，杀气薄炎炽。盛夏鹰隼击，时危异人至。令弟草中来，苍然一作茫请论事〔一〕。诏书引上殿，奋舌动天意。兵法五十家〔二〕，尔腹为箧笥。应对如转丸，疏通略文字。经纶皆新语，足以正神器。宗庙尚为灰〔三〕，君臣俱一作皆下泪。崆峒地无轴，青海浩然本作清海天轩轾〔四〕一作䡹，未详。西极最疮痍，连山暗烽燧。帝曰大布衣，藉卿佐元帅。坐看清流沙〔五〕，所以子奉使。归当再前席，适远非历一作虚试。须存武威郡〔六〕，为画长久利。孤峰石戴驿〔七〕，快马金缠辔。黄羊饫不膻〔八〕，芦一作鲁酒多还醉〔九〕。踊跃常人情，惨澹苦士志。安边敌何有，反正计始遂。吾闻驾鼓车〔十〕，不合用骐骥。龙吟回其头，夹辅待所致。

〔一〕论事：《旧书》：杜亚，字次公，自云京兆人也。少颇涉学，善言物理及历代成败之事。至德初，于灵武献封章，言政事，授校书郎。其年，杜鸿渐为河西节度，辟为从事，累授评事、御史。

〔二〕兵法：《艺文志》：凡兵书五十三家，七百九十篇。

〔三〕宗庙：《肃宗纪》：九庙为贼所焚，上入长安，素服哭于庙三日。

〔四〕清海：《元和郡国志》：北庭都护府西七百里有清海军。

〔五〕流沙：《元和郡国志》：居延海，在张掖县东北一千六百里，即居延泽。古文以为流沙者，风吹流行，故曰流沙。

〔六〕武威：汉武帝置张掖、酒泉、敦煌、武威四郡，昭帝又置金城一郡，谓之河西五郡。地势西北斜出，在南山之间，隔绝西羌、西域。于时号为断匈奴右臂，自建武初大扰，而河西独安。天宝元年，复为武威郡。是时，吐蕃乘间侵扰河西，故曰“须存武威郡”也。

〔七〕石戴：《释山》：石戴土，谓之崔嵬。

〔八〕黄羊：梦弼注：大观三年，郭随使虏，常举此诗以问虏使时立爱。立爱云：黄羊，野物，可猎取，食之不膻。

〔九〕芦酒：糜谷酝成，可拨醅，取不榨也。但力微，饮多即醉。芦，蔡肇作“虏”，引“虏酒千钟不醉人”为证。庄绰《鸡肋编》：关右塞上有黄羊，无角，色类獐鹿，人取其皮以为衾褥。有虏人造噆酒，以荻管吸于瓶中，杜诗“黄羊”“芦酒”盖谓此也。

〔十〕鼓车：《南史》：王融谓宋弁曰：若千里斯至，圣上当驾鼓车。





送韦十六评事充同谷郡防御判官

送韦十六评事充同谷郡防御判官〔一〕


昔没贼中时，潜与子同游。今归行在所，王事有去留。逼侧兵马间，主忧急良筹。子虽躯干小〔二〕，老一作志气横九州。挺身艰难际，张目视寇雠。朝廷壮其节，奉诏令参谋。銮舆驻凤翔，同谷为咽喉。西扼弱水道〔三〕，南镇枹罕一作氐羌陬〔四〕。此邦承平日，剽劫吏所羞。况乃胡未灭，控带莽悠悠。府中韦使君〔五〕，道足示怀柔。令侄才俊茂，二美又何求。受词太白脚，走马仇池头〔六〕。古色一作邑沙土裂，积阴雪云一作霜雪稠一作积雪阴云稠。羌父豪猪靴一云帽〔七〕，羌儿青兕裘晋作汉兵黑貂裘〔八〕。吹角向月窟〔九〕，苍山一作山苍旌斾愁。鸟惊出死树，龙怒拔老湫。古来无人境，今代横戈矛。伤哉文儒士，愤激驰林丘。中原正格斗，后会何缘由？百年赋命定，岂料沉与浮。且复恋良友，握手步道周。论兵远壑净，亦可纵冥搜。题诗得秀句，札翰时相投。

〔一〕同谷：《寰宇记》：秦置陇西郡。天宝元年，改为同谷郡。乾元元年，复为成州。自至德之后，吐蕃侵扰，百姓流散，诸县并废为镇。

〔二〕躯干：《晋书》：《陇上歌》：“陇上健儿有陈安，躯干虽小腹中宽。”

〔三〕弱水：《元和郡国志》：弱水，在删丹县南山下。《寰宇记》：弱水东自删丹县界，流入张掖县北二十三里。删丹，汉旧县，属张掖郡。

〔四〕枹罕：《元和郡国志》：河州枹罕县，本汉旧县，属金城郡，故罕羌侯邑。后魏至唐，河州皆治于此。《水经注》：应劭曰：故罕羌侯邑也。《地理志》曰：漓水出白石县西塞外，东至于枹罕入河。

〔五〕使君：鲍曰：注以为韦宙，宙乃舟之子，仕宣宗时，非此所送人也。

〔六〕仇池：成州南八十里，有山曰仇池，即白马羌之处。辛氏《三秦记》曰：仇池山，上广百顷，地平如砥。其南北有山路，东西绝壁万仞，上有数万家，一人守道，万夫莫向。山势自然有楼橹却敌之状。东西二门，盘道可七里。上有冈阜泉源，《史记》谓秦得百二之固也。西晋末，为氏杨茂搜所据，立宫室囷仓，皆为板屋。

〔七〕豪猪：《长杨赋》：搤熊罴，拖豪猪。《本草图经》：豪猪，鬃间有豪如箭，能射人，陕、洛、江东诸山中，并有之。

〔八〕青兕：《招魂》：君王亲发兮惮青兕。《说文》：兕如野牛，青，皮厚可为铠。

〔九〕月窟：《长杨赋》：西压月。服虔曰：音窟，月所生也。





塞芦子

塞芦子〔一〕


五城何迢迢〔二〕，迢迢隔河水。边兵尽东征〔三〕，城内空荆杞。思明割怀卫，秀岩西未已〔四〕。回一作迥略大荒来一作东，崤函盖虚尔。延州秦北户，关防犹可倚。焉得一万人，疾驱塞芦子？岐一作顷有薛大夫〔五〕，旁制山贼起。近闻昆戎徒，为退三百里。芦关扼两寇，深意实在此。谁能晋作敢叫帝阍陈作门，胡行速如鬼。

〔一〕芦子：《元和郡国志》：塞门镇，在延州延昌县西北三十里。镇本在夏州宁朔县界，开元二年，移就芦子关南金镇所安置。芦子关属夏州，北去镇一十八里。《寰宇记》：延州，天宝元年，改为延安郡，西南至长安九百里。

〔二〕五城：沈括云：延州今有五城，说者谓旧有东西二城，夹河对立，高万典郡，始展南北东三关城。考杜诗云云，乃知天宝中已有五城矣。《寰宇记》：延州东北，到隰州黄河界二百二十里。《会要》：夏州朔方县。长庆四年，节度使李祐筑乌延、宥州、临塞、阴河、淘子等五城于芦子关北，以护塞外。

〔三〕东征：《通鉴》：禄山反，边兵精锐者，皆征发入援，谓之行营。所留兵孱弱，匈奴犹蚕食之。

〔四〕思明、秀岩：至德二载正月，史思明自博陵，蔡希德自太行，高秀岩自大同，引兵共十万，寇太原。李光弼麾下精兵，皆赴朔方。思明以为太原指掌可取，既得之，当遂长驱取朔方、河、陇。

〔五〕薛大夫：《旧书》：贼据长安，陈仓令薛景仙率众收扶风郡，守之。由是关辅豪右，皆谋杀贼，贼故不敢侵轶。《通鉴》：贼遣兵寇扶风，薛景仙击却之。京畿豪杰往往杀贼官吏，遥应官军。贼兵力所及者，南不出武关，北不过云阳，西不过武功。江淮奏请之蜀、之灵武者，皆自襄阳取上津路抵扶风，道路无壅，皆景仙之功也。

笺曰：是时贼据长安，史思明、高秀岩重兵趋太原，崤、函空虚。公以为得延州精兵万人，塞芦关而入，直捣长安，可以立奏收复之功也。首言“五城荆杞”，惜其单虚，无兵可用也。思明自博陵寇太原，舍河北而西，故曰“割怀卫”；秀岩自大同与思明合兵，故曰“西未已”；二贼欲取太原，长驱朔方、河、陇，而长安西门之外，皆为敌垒，故曰“回略大荒来，崤函盖虚尔”也。“疾驱塞芦子”，言塞芦子而疾驱长安，非壅塞之塞也。薛景仙守扶风，关辅响应，取道扶风，与景仙合力，则收复尤易也，故曰“芦关扼两寇”，深意实在此。此公之深意也。王深父以为不当撤西备而争利于东，宋人又有谓塞芦子以拒吐蕃者。荆公极推深父，不应无识至此。此诗所论，乃至德二载未收京时事，与《留花门》似非并时之作，或事后追记之也。





彭衙行

彭衙行〔一〕


忆昔避贼初，北走经险艰。夜深彭衙道一作门，月照白水山。尽室久徒步，逢人多厚颜。参差谷鸟吟一作鸣，不见游子还。痴女饥咬我，啼畏虎狼一作猛虎闻。怀中掩其口，反侧声愈嗔。小儿强解事，故索苦李餐。一旬半雷雨，泥泞相牵攀。既无御雨一作湿备，径滑衣又寒。有时经一作最契阔，竟日数里间。野果充糇粮，卑枝成屋椽。早行石上水，暮宿天边烟。少留周晋作固，一作同家洼，欲出芦子关。故人有孙宰，高义薄曾云。延客已曛黑，张灯启重门。暖汤濯我足，剪纸招我魂。从此出妻孥，相视涕阑干〔二〕。众雏烂熳睡，唤起沾盘飧。誓将与夫子，永结为弟昆。遂空所坐堂，安居奉我欢。谁肯艰难际，豁达露心肝。别来岁月周，胡羯仍构患。何当有翅翎，飞去堕尔前。

〔一〕彭衙：《元和郡国志》：同州白水县，汉彭衙县地，春秋秦、晋战于彭衙是也。《寰宇记》：彭衙故城，在白水县东北六十里。

〔二〕阑干：息夫躬《绝命词》：涕泗流兮萑阑。臣瓒曰：萑阑，涕泗阑干也。



北征

北征〔一〕归至凤翔，墨制放往鄜州作。


皇帝二载秋，闰八月初吉。杜子将北征，苍茫问家室。维时遭艰虞一作危，朝野少暇日。顾惭恩私被，诏许归蓬荜。拜一作奉辞诣阙下一云阖门，怵惕久未出。虽乏谏诤姿，恐君有遗失。君诚中兴主，经纬固密勿。东胡反未已，臣甫愤所切。挥涕恋行在，道途一作路犹恍惚。乾坤含陈浩然本作合疮痍，忧虞何时毕？靡靡逾阡陌，人烟眇萧瑟一作索。所遇多被伤，呻吟更流血。回首凤翔县，旌旗晚明灭。前登寒山重，屡得饮马窟。邠郊入地底，泾水中荡潏。猛虎立我前，苍崖吼时裂。菊垂今秋花，石戴一作带，一作载古车辙。青云动高兴，幽事亦可悦。山果多琐细，罗生杂橡栗。或红如丹砂，或黑如点漆。雨露之所濡，甘苦一作酸齐结实。缅一作缥思桃源内，益叹身世拙。坡陀望鄜畤〔二〕，岩谷一作谷岩互出没。我行已水滨，我仆犹木末。鸱鸟一作枭鸣黄桑，野鼠拱乱穴。夜深一作中经战场，寒月照白骨。潼关百万师，往者散一作败何卒。遂令半秦民，残害为异物。况我堕一作随胡尘，及归尽华发。经年至茆屋，妻子衣百结。恸哭松声回一作迥，悲泉共幽一作呜咽。平生所娇儿，颜色白胜雪。见耶背面啼，垢腻脚不袜。床前两小女，补绽才一作纔过膝。海图拆波涛，旧绣移曲折。天吴及紫凤〔三〕，颠倒在裋一作短褐。老夫情怀恶，呕泄一作咽卧数日一云数日卧呕泄。那无一作能囊中帛，救汝寒凛慄。粉黛亦解苞，衾裯稍罗列。瘦妻面复光，痴女头自栉。学母无不为，晓妆随手抹。移时施朱铅，狼藉画眉阔〔四〕。生还对童稚，似欲忘饥渴。问事竞挽须，谁能即嗔喝。翻思在贼愁，甘受杂乱聒。新归且慰意，生理焉得说一作脱。至尊尚蒙尘，几日休练卒。仰观一作看天色改，坐一作旁觉祅气一作氛豁。阴风西北来，惨澹随回鹘〔五〕一作纥。其王愿助顺，其俗善一作喜驰突。送兵五千人，驱马一万匹。此辈少为贵，四方服勇决。所用皆鹰腾，破敌过一作如箭疾。圣心颇虚伫，时议气欲夺。伊洛指掌收，西京不足拔。官军请深入，蓄锐何一作可，陈浩然本作伺俱发。此举开青徐，旋瞻略恒碣。昊天积霜露，正气有肃杀。祸转亡胡岁，势成擒胡月〔六〕。胡命其能久，皇纲未宜绝。忆昨狼狈初，事与古先别。奸臣竟葅醢，同恶随荡析。不闻夏殷当作殷周衰，中自诛褒妲〔七〕。周汉获再兴，宣光果明哲。桓桓陈将军〔八〕，仗钺奋忠烈。微尔人尽非，于今国犹活。凄凉大同殿〔九〕，寂寞白兽闼〔十〕。都人望翠华，佳气向金阙。园陵固有神，扫洒数不缺。煌煌太宗业，树立甚宏达。

〔一〕北征：《流别论》曰：“更始时，班彪避难凉州。发长安，至安定，作《北征赋》。”公遭禄山之乱，自行在往鄜州，故以《北征》命篇。

〔二〕鄜畤：《元和郡国志》：汉为上郡雕阴县之地，后魏为鄜州。因秦文公梦黄蛇自天降，属于地，遂于鄜衍立鄜畤为名。天宝元年，改为洛交郡。乾元元年，复为鄜州。

〔三〕天吴：《山海经》云：朝阳之谷神，为天吴，为水伯。虎身人面，八尾八足，背黄青色。

〔四〕画眉阔：刘绩《霏雪录》云：唐时妇女，画眉尚阔。《北征》云“狼藉画眉阔”，张籍《倡女词》有“轻鬓丛梳阔扫眉”之句，盖当时所尚如此。谚曰：宫中好广眉，四方且半额。

〔五〕回鹘：至德元载九月，回纥遣其太子叶护领兵马四千余众助国讨逆，肃宗宴赐甚厚，命广平见叶护，约为兄弟。叶护大喜，谓王为兄，同收西京。十月，从广平、郭子仪入东京。《唐书》：回鹘，北胡种，隋曰韦纥，亦曰回纥。元和四年，遣使请改回鹘，义取“回纥轻捷如鹘”也。

〔六〕擒胡月：《酉阳杂俎》：禄山反，李白制《胡无人》言“太白入月敌可摧”。及禄山死，太白蚀月。

〔七〕诛褒妲：魏泰曰：唐人咏马嵬事，刘禹锡则曰“官军诛佞幸，天子舍妖姬”，白乐天则曰“六军不发无奈何，宛转蛾眉马前死”，此乃歌咏官军，而明皇不得已诛贵妃也，岂特不晓文体？盖亦失事君之礼。老杜则不然，曰“忆昨狼狈初，事与古先别”云云，乃明皇鉴夏商之败，畏天悔祸，赐妃子死，官军何与焉。

〔八〕陈将军：许彦周曰：“祸乱既作，惟赏罚当则再振，否则不可支矣。陈玄礼首议诛国忠、太真。无此举，虽有李、郭，不能奏匡复之功，故以活国许之。”余谓“微尔人尽非”，犹言“微管仲吾其被发左衽矣”，其推许之至矣。

〔九〕大同殿：《长安志》：南内兴庆宫勤政楼之北曰大同门，其内大同殿。《唐画断》曰：玄宗天宝中，忽思蜀中嘉陵江山水，遂假吴生驿递，令往写呈，遣于大同殿图之。《高力士外传》：上因大同殿思神念道，左右无人，谓高公曰云云。

〔十〕白兽闼：《三辅黄图》：未央宫有白虎殿。《王莽传》：自前殿南下椒除，西出白虎门。《山堂考索》：开元中，鹡鸰集白虎庭木，则唐亦有白虎之号也。颜鲁公《康使君碑》：父国安，直崇文馆，太学助教，迁博士，白兽门内供奉，崇文馆学士。





得舍弟消息


风吹紫荆树〔一〕，色与春庭暮。花落辞故枝，风回返无处。骨肉恩书重，漂泊难相遇。犹有泪成河，经天复东注。

〔一〕紫荆树：陆士衡《豫章行》：三荆欢同株。





徒步归行

赠李特进，自凤翔赴鄜州，途经邠州作。


明公壮年值时危，经济实藉英雄姿。国之社稷今若是，武定祸乱非公谁。凤翔千官且饱饭，衣马不复能轻肥〔一〕。青袍朝士最困者，白头拾遗徒步归。人生交契无老少，论交一作心何必先同调。妻子山中哭向天，须公枥上追风骠〔二〕。

〔一〕轻肥：时当肃宗括马之后，故曰“不复能轻肥”也。

〔二〕追风：《古今注》：始皇七马，一曰“追风”。 骠：《说文》：骠，黄马发白色。一曰“白鬣尾”。《广韵》：马黄白色曰“骠”。





玉华宫

玉华宫〔一〕


溪回一作迥松风长，苍鼠窜古瓦。不知何王殿，遗构绝壁下。阴房鬼火青〔二〕，坏道哀湍泻。万籁真笙竽一作竽瑟，秋色一作气，一作光正一作极萧洒。美人为黄土，况乃粉黛假。当时侍金舆，故物独石马。忧来藉草坐，浩歌泪盈把。冉冉征途间，谁是长年者。

〔一〕玉华宫：贞观二十一年七月，作玉华宫，诏玉华宫制度，务从菲薄，更令卑陋。二十二年诏曰：即涧疏隍，凭岩建宇，土无文绘，木不雕镂，矫铺首以荆扉，变绮窗于瓮牖。《地理志》：贞观二十年置玉华宫，在坊州宜君县北七里凤凰谷。永徽二年，废为玉华寺。《寰宇记》：废玉华宫，在坊州宜君县西四十里，贞观十七年置。正殿覆瓦，余皆葺茅。当时以为清凉胜于九成宫。

〔二〕鬼火：《淮南子》：人血为燐。许慎云：兵死之血为鬼火。燐者，鬼火。





九成宫

九成宫〔一〕


苍山入百里，崖断如杵臼。曾宫凭风回一作迥，岌嶪土囊口〔二〕。立神扶栋梁一作宇〔三〕，凿翠开户牖。其阳产灵芝，其阴宿牛斗。纷披一作扶长松倒一作侧，揭怪石走。哀猿啼一声，客泪迸林薮。荒哉隋家帝，制此今颓朽。向使国不亡，焉为巨唐有？虽无新增修，尚置官居守〔四〕。巡非瑶水远，迹是雕墙后〔五〕。我行一作来属时危，仰望嗟叹久。天王守晋、晁并作狩。赵云：守，音狩太白〔六〕，驻马更搔一作回首。

〔一〕九成宫：《寰宇记》：在麟游县西一里，本隋仁寿宫。开皇十三年，杨素于岐山北建。平山堙谷，馆宇相属。督役严急，作者多死。高祖不悦，及幸新宫游观，乃喜。贞观五年复旧宫，以备清暑，改名“九成宫”。

〔二〕土囊：《风赋》：风生于地，浸淫溪谷，盛怒于土囊之口。注：谷口也。

〔三〕立神：《鲁灵光殿赋》：神灵扶其栋宇。

〔四〕置官：《地理志》云：周垣千八百步，并置禁苑及府库官寺等。

〔五〕雕墙：魏徵《九成宫醴泉铭》序：九成宫，隋之仁寿宫也。冠山抗殿，绝壑为池，跨水架楹，分岩竦阙。高阁周建，长廊四起。栋宇胶葛，台榭参差。仰视则迢递百寻，下临则峥嵘千仞。珠璧交映，金碧相辉，照灼云霞，蔽亏日月。观其移山回涧，穷泰极侈，以人从欲，良足深尤。

〔六〕太白：吴若本注云：谓肃宗至德二载次于凤翔时也。《地理志》：凤翔郿县有太白山。《赠秦少府歌》：去年行宫当太白。





羌村三首


峥嵘赤云西，日脚下平地。柴门鸟雀噪，归客一云客子千里至。妻孥怪我在，惊定一作走还拭泪。世乱遭飘荡，生还偶然遂。邻人满墙头，感叹亦歔欷。夜阑更秉烛〔一〕，相对如梦寐。

〔一〕更：《冷斋诗话》：言更互秉烛也。陆放翁云：夜深宜睡，而复秉烛，见久客喜归之意。惠洪读平声，妄也。

晚岁迫偷生，还家少欢趣。娇儿不离膝，畏我复却去。忆昔好一作多追凉，故绕池边树。萧萧北风劲，抚事煎百虑。赖知禾黍一作黍秫，一作黍稌收，已觉糟床注。如今足斟酌，且用慰迟暮。

群鸡正一作忽乱叫，客至鸡斗争一云正生。驱鸡上树木，始闻扣柴荆。父老四五人，问我久远行。手中各有携，倾榼浊复清。苦一作莫辞酒味薄，黍地无人耕。兵革既未息，儿童一作郎尽东征。请为父老歌，艰难愧深一作余情。歌罢仰天叹，四座泪纵横。



逼仄行赠毕曜

逼仄行赠毕曜〔一〕一云行，篇中字亦作，《英华》作赠毕四曜。


逼仄何逼仄，我居巷南子巷北。可恨邻里间，十日不一见颜色。自从官马送还官〔二〕，行路难行涩如棘。我贫无乘非无足，昔者相过今不得。实不是一作未敢爱微躯一云慵相访，又非关足无力。徒步翻愁官长怒，此心炯炯君应识。晓来急雨春风颠，睡美不闻钟鼓传。东家蹇驴许借我，泥滑不敢骑朝天。已令请急会通籍一云已令把牒还请假〔三〕，男儿信一作性命绝可怜。焉能终日心拳拳，忆君诵诗神凛然。辛夷始花亦一作又已落，况我与子非壮年。街头酒价常苦贵，方外酒徒稀醉眠。速宜一作径须相就饮一斗〔四〕，恰有三百青铜钱〔五〕。

〔一〕逼仄：《上林赋》：逼侧泌瀄。司马彪曰：逼侧，相逼也。

〔二〕官马：至德二载二月，上幸凤翔，议大举收复两京，尽括公私马以助军。给事中李廙署云“无马”。大夫崔光远劾之，贬廙江华太守。

〔三〕请急：《晋令》：急假者，五日一急，一岁中以六十日为限。《元熹起居注》云：请急跨月，有违宪制。《唐令》：诸京官请假职事，三品以上给三日，五品以上给十日。 通籍：《元帝纪》注：籍者，为二尺竹牒，记其年纪、名字、物色，悬之宫门省禁，相应乃得入也。

〔四〕相就：鲍照《行路难》：且愿得志数相就，床头恒有沽酒钱。

〔五〕三百：鹤曰：唐初无酒禁。乾元二年，京师酒贵，肃宗以廪食方缺，乃禁京城酤酒。建中三年，置肆酿酒，斛收直三千。贞元二年，斗钱百五十。真宗问唐时酒价，丁晋公引此诗以对。丁盖知诗，而未知史也。





送李校书二十六韵


代北有豪鹰，生子毛尽赤。渥洼骐骥儿一作种，尤异是龙一作虎脊。李舟名父子〔一〕，清峻流樊作时辈伯。人间好少一作妙年，不必须白皙。十五富文史，十八足宾客。十九授校书，二十声辉一作，樊作烜赫。众中每一见，使我潜动魄。自恐二男儿，辛勤养无益。乾元元一作二年春，万姓始安宅。舟也衣彩衣，告我欲远适。倚门固有望，敛衽就行役。南登吟白华，已见楚山碧。蔼蔼咸阳都，冠盖日云一作已如积。何时太夫人，堂上会亲戚。汝翁草明光，天子正前席。归期岂烂漫，别意终感激。顾我蓬屋姿，谬通金闺一作门籍。小来习性懒，晚节一作岁慵转剧。每愁悔吝作，如觉天地窄。羡君齿发新，行己能夕惕。临歧意颇切，对酒不能吃。回身视绿野，惨淡如荒泽。老雁春忍陈作忍春饥，哀号待枯麦。时哉高飞燕，绚练新羽翮。长云湿褒斜〔二〕，汉水饶巨石。无令轩车迟，衰疾悲夙昔。

〔一〕李舟：《宗室世系表》：舟，字公受。虔州刺史，陇西县男。父岑，水部郎中，眉州刺史。《石表先友记》：李舟，陇西人。有文学俊辩，高志气，以尚书郎使危疑反侧者再，不辱命。其道大显，被谗妒，出为刺史，废痼卒。李肇《国史补》：初，诙谐自贺知章，轻薄自祖咏。近代，机警有李舟、张彧。又云：李舟好事，尝得村舍烟竹，截以为笛，坚如铁石。

〔二〕褒斜：《西都赋》注：褒斜谷，在长安西南。南曰“褒”，北曰“斜”，长四百七十里，其水南流。



洗兵马

洗兵马〔一〕收京后作


中兴诸将收山东〔二〕，捷书日荆作夜，又作夕报清昼同。河广传闻一苇过，胡危命在破竹中。只残邺城不日得，独任朔方无限功〔三〕。京师皆骑汗血马，回纥喂肉葡萄宫〔四〕。已喜皇威清海岱，常思仙仗过崆峒〔五〕。三年笛里关山月〔六〕，万国兵前草木风。成王功大心转小〔七〕，郭相谋深一作谋猷，一作深谋古来少〔八〕。司徒清鉴悬明镜〔九〕，尚书气与秋天杳〔十〕。二三豪俊为时出，整顿乾坤济时了。东走无复忆鲈鱼，南飞觉有安巢鸟。青春复随冠冕入，紫禁吴本作驾正耐烟花绕。鹤禁通霄凤辇备〔十一〕，鸡鸣问寝龙楼一作蛇晓〔十二〕。攀龙附凤势一作世莫当〔十三〕，天下尽化为侯王。汝等岂知蒙一作象帝力，时来不得夸身强。关中既留萧丞相，幕下复用张子房〔十四〕。张公一生江海客〔十五〕，身长九尺须眉苍。征起适遇风云会，扶颠始知筹策良。青袍白马更何有〔十六〕，后汉今周喜再昌。寸地尺天皆入贡，奇祥异瑞争来送。不知何国致白环，复道诸山得银瓮〔十七〕。隐士休歌紫芝曲〔十八〕，词人解《西溪丛语》善本作角撰河清一云清河颂〔十九〕。田家望望惜雨干，布谷处处催春种。淇上健儿归莫懒，城南思妇愁多梦。安得壮士挽天河，净洗甲兵长不用。

〔一〕洗兵马：《西溪丛语》：左思《魏都赋》：“洗兵海岛，刷马江洲。”《六韬》：武王问太公：“雨辎车至轸，何也？”云：“洗甲兵也。”《说苑》：“武王伐纣，风霁而乘以大雨。散宜生谏曰：此非妖与？王曰：非也，天洗兵也。”魏武《兵要》曰：“大将将行，雨湿衣冠，是谓‘洗兵’。”

〔二〕收山东：十月，广平王统郭子仪等，与贼战于陕城之新店。官军与回纥夹击，大败之，安庆绪自苑门夜遁，走河北，保邺郡。广平王入东京。

〔三〕朔方：《旧书》：肃宗大阅六军，南趋关辅，至彭原郡。房琯败于陈陶斜，方事讨除，而军半殪，惟倚朔方军为根本。

〔四〕葡萄宫：叶护自东京还，宴之于宣政殿。《汉书》：元寿二年，单于来朝，舍之于上林蒲萄宫。

〔五〕崆峒：《雍录》：崆峒山，在原州高平县，即“笄头山”，泾水之所发源也。《元和志》：陇山在陇州，陇山之北即灵州。灵州，即“灵武”也。肃宗即位灵武，南回自原州入，即崆峒在回銮之地矣。《南部新书》：崆峒山，在松州，属陇州西北界。蜀破后，路不通。即古之“空桐”也。

〔六〕关山月：《乐府解题》：关山月，伤别离也。

〔七〕成王：乾元元年三月，广平王俶自楚王徙封成王。五月，立为皇太子。

〔八〕郭相：吴若本注：郭子仪。

〔九〕司徒：李光弼。

〔十〕尚书：仆固怀恩。或云：王思礼收两京，迁户部尚书，怀恩虽有功，止诏加鸿胪卿。上元二年，始加工部尚书，岂即是怀恩？《八哀诗》哀思礼云：“爽气春淅沥。”亦与此诗语合。

〔十一〕鹤禁：《类聚》：太子晋乘白鹤仙去，后世称太子之驾曰“鹤驾”，禁曰“鹤禁”。《白帖》：《汉宫阙疏》曰：白鹤，太子所居之地，凡人不得辄入，故云“鹤禁”也。

〔十二〕问寝：肃宗即位，下制曰：复宗庙于函洛，迎上皇于巴蜀，道銮舆而反正，朝寝门而问安，朕愿毕矣。上皇至自蜀，即日幸兴庆宫。肃宗请归东宫，不许。此诗援据寝门之诏，引太子东朝之礼以讽谕也。“鹤驾”“龙楼”，不欲其成乎为君也。颜鲁公《天下放生池碑》云：“迎上皇于西蜀，申子道于中京。一日三朝，大明天子之孝。问安侍膳，不改家人之礼。”东坡云：“鲁公知肃宗有愧于是，故以此谏也。”《高力士传》：太上皇至凤翔，贼臣李辅国诏收随驾甲仗。上曰：“临至皇城，安用此物？”悉令收付所由。辅国趋驰末品，小了纤人，一承攀附之恩，致位云霄之上，欲令猜阻，更树勋庸。移仗之端，莫不由此。 龙楼：成帝初居桂宫，上尝急召，太子出龙楼门，不敢绝驰道。王融《曲水诗》序：储后睿哲在躬，出龙楼而问竖。

〔十三〕攀龙附凤：是时，方加封蜀郡灵武元从功臣。肃宗之意，独厚于灵武，故婉辞以讥之。“攀龙附凤”，郭湜谓李辅国一承攀附之恩，致位云霄之上是也。“岂知蒙帝力”“不得夸身强”，介子推所谓二三子贪天功以为己力，不亦难乎是也。

〔十四〕萧丞相、张子房：萧丞相，指房琯也。琯自蜀郡奉册，留相肃宗，故曰“既留”。或以谓指“杜鸿渐”，据《新书》“卿乃吾萧何”之语，非也。琯既罢，张镐代琯为相，故曰“复用张子房”。琯以至德二载五月罢相，以镐代。八月，出镐于河南。次年五月，镐罢。六月，琯贬邠州。琯、镐皆上皇旧臣，遣赴行在。肃宗疑之，用之而不终者也。

〔十五〕张公：《旧书》：镐风仪魁岸，廓落有大志，好谈王霸大略，自褐衣拜左拾遗。玄宗幸蜀，自山谷徒步扈从。玄宗遣赴行在，至凤翔，奏议多有弘益，拜谏议大夫。寻代房琯为相。独孤及《张公颂》：“隐居终南，盖三十期。天宝十四载，始褐衣召见。”令狐峘《颜真卿墓志》：“在平原，尝荐安陵处士张镐，有公辅之望。数年后，镐位列鼎司。”

〔十六〕青袍白马：《梁书·侯景传》：普通中，童谣曰：“青丝白马寿阳来。”后景果乘白马，兵皆青衣。《哀江南赋》：“青袍如草，白马如练。”

〔十七〕白环、银瓮：《竹书纪年》：帝舜九年，西王母来朝，献白环玉玦。马融《广成颂》：受王母之玉环，礼运山出器车。郑氏注：谓若银瓮、丹甑。《孝经援神契》：神灵滋液，有银瓮不汲自满。

〔十八〕紫芝曲：隐士，谓李泌也。肃宗即位八九日，泌谒见于灵武，调护玄、肃父子之间，为张良娣、李辅国所恶。及上皇东行有日，泌求归山不已，乃听归衡山。公以四皓拟泌，不独著其羽翼之功，盖亦以正肃宗为太子之名也。《收京》诗云：羽翼怀商老。其意深如此。

〔十九〕河清颂：宋元嘉中，河、济俱清，鲍照为《河清颂》，其序甚工。是时文士争献歌颂，如杨炎《灵武受命》《凤翔出师》之类是也。

笺曰：《洗兵马》，刺肃宗也。刺其不能尽子道，且不能信任父之贤臣，以致太平也。首叙“中兴诸将”之功，而即继之曰“已喜皇威清海岱，常思仙仗过崆峒”，崆峒者，朔方回銮之地。安不忘危，所谓愿君无忘其在莒也。两京收复，銮舆反正，紫禁依然，寝门无恙。“整顿乾坤”皆二三豪俊之力，于灵武诸人何与？诸人徼天之幸，“攀龙附凤”“化为侯王”，又欲开猜阻之隙，建非常之功，岂非所谓贪天功以为己力者乎？斥之曰“汝等”，贱而恶之之辞也。当是时，内则张良娣、李辅国，外则崔圆、贺兰进明辈，皆逢君之恶，忌疾蜀郡元从之臣。而玄宗旧臣，遣赴行在，一时物望最重者，无如房琯、张镐。琯既以进明之谮罢去，镐虽继相而旋出，亦不能久于其位，故章末谆复言之。“青袍白马”以下，言能终用镐，则扶颠筹策，太平之效，可以坐致。如此望之也，亦忧之也，非寻常颂祷之词也。“张公一生”以下，独详于张者，琯已罢矣，犹望其专用镐也。是时李邺侯亦先去矣。泌亦琯、镐一流人也。泌之告肃宗也，一则曰：陛下家事，必待上皇。一则曰：上皇不来矣。泌虽在肃宗左右，实乃心上皇。琯之败，泌力为营救，肃宗必心疑之，泌之力辞还山，以避祸也。镐等终用，则泌亦当复出，故曰“隐士休歌紫芝曲”也。两京既复，诸将之能事毕矣，故曰“整顿乾坤济时了”。收京之后，洗兵马以致太平，此贤相之任也。而肃宗以谗猜之故，不能信用其父之贤臣，故曰“安得壮士挽天河，净洗甲兵常不用”。盖至是而太平之望益邈矣，呜呼，伤哉！

公之自拾遗移官，以上疏救房琯也。琯夙负重名，驰驱奉册，肃宗以其为上皇建议，诸子悉领大藩，心忌而恶之。乾元元年六月，下诏贬琯，并及刘秩、严武等，以琯党也。《旧书》甫本传云：房琯布衣时与甫善，琯罢相，甫上言琯不宜罢，肃宗怒，贬琯为刺史，出甫为华州司功参军。按：杜集有至德二载六月《奉谢口敕放三司推问状》，盖琯罢相时，公抗疏论救，诏三司推问，以张镐救，敕放就列。至次年六月，复与琯俱贬也。然而诏书不及者，以官卑耳。镐代琯相亦罢，亦坐琯党也。公流落剑外，卒依严武，拜房相之墓，哭其旅榇，而肃、代间论事，则于封建三致意焉。此公一生出处、事君交友之大节，而后世罕有知之者。则以房琯之生平为《唐史》抹杀，而肃宗之逆状隐而未暴故也。史称琯登相位，夺将权，聚浮薄之徒，败军旅之事。又言其高谈虚论，招纳宾客，因董庭兰以招纳货贿。若以周行具悉之诏，为金科玉条者，琯以宰相，自请讨贼，可谓之夺将权乎？刘秩固不足当曳落河，王思礼、严武亦可谓浮薄之徒乎？门客受赃，不宜见累，肃宗犹不能非张镐之言，而史顾以此坐琯乎？请循本而论之。肃宗擅立之后，猜忌其父，因而猜忌其父所遣之臣，而琯其尤也。贺兰进明之谮琯曰：“琯昨于南朝，为圣皇制置天下，于圣皇为忠，于陛下则非忠。”圣皇于陛下，何人也？而敢以忠不忠为言，其仇雠视父之心，进明深知之矣。李辅国之言曰：“陈玄礼、高力士谋不利于陛下，六军将士，尽灵武功臣，皆反仄不安。”琯与镐在朝，何啻十玄礼、百力士，肃宗志岂尝斯须忘之？是故琯之将兵，知不安其位而以危事自效也。许之将，而又使中人监之，不欲其专兵也，又使其进退不得自便也。败兵之后，不即去，而以琴客之事罢，俾正衙门弹劾，以秽其名也。罢琯而相镐，不得已而从人望也。五月相，八月即出之河南，不欲其久于内也。六月贬琯，而五月先罢镐，汲汲乎惟恐锄之不尽也。琯败师而罢，镐有功而亦罢，意不在乎功罪也。自汉以来，钩党之事多矣，未有人主自钩党者，未有人主钩其父之臣以为党，而文致罪状，榜在朝堂，以明欺天下后世者。六月之诏，岂不大异哉？肃宗之事上皇，视汉宣帝之于昌邑，其心内忌，不啻过之。幽居西内，辟谷成疾，与主父之探雀何异！移仗之日，玄宗呼力士曰：“微将军，阿瞒几为兵死鬼矣。”论至于此，当与商臣、隋广同服上刑，许世子止岂足道哉！《唐史》有隐于肃宗，归其狱于辅国，而后世读史者无异辞。司马公《通鉴》乃特书曰：令万安、咸宜二公主视服膳，四方所献珍异，先荐上皇。呜呼！斯岂李辅国所谓匹夫之孝乎！何儒者之易愚也。余读杜诗，感“鸡鸣问寝”之语，考信《唐史》房琯被谮之故，故牵连书之如此。





留花门

留花门〔一〕


北门一作北方，一作花门天骄子，饱肉气勇决。高秋马肥健，挟矢射汉月。自古以为患，诗人厌薄伐。修德使其来，羁縻固不绝。胡为倾国至，出入暗金阙。中原有驱除，隐忍用此物。公主歌黄鹄〔二〕，君王指白日。连云屯左辅，百里见积雪〔三〕。长戟鸟休飞，哀笳曙一作晓幽咽。田家最恐惧，麦倒桑枝折。沙苑临清渭〔四〕，泉香草丰洁。渡河不用船，千骑常撇烈一云灭没，《正异》作撇捩〔五〕。胡尘逾太行〔六〕，杂种抵京室〔七〕。花门既须留，原野转萧瑟。

〔一〕花门：《唐·地理志》：甘州领县二：张掖、删丹。删丹县北渡张掖河，西北行，出合黎山峡口，傍河东壖，屈曲东北行千里。有宁寇军，故同城守捉也。军之东北有居延海，又北三百里，有花门山堡。又东北千里，至回纥衙帐。盖花门在回纥东南，置堡于此，所以为控扼也。岑参《送封常清西征》序曰：“天宝中，匈奴、回纥寇边，逾花门。”

〔二〕公主：乾元元年七月，上以幼女宁国公主妻回纥可汗。送至咸阳磁门驿，公主辞诀曰：“国家事重，死且无恨。”上流涕而还。 黄鹄：《文苑辨证》：郑愔《送金城公主适西蕃诗》：“贵主想黄鹤。”马怀素诗：“空余愿黄鹤。”鹤，《汉书》作“鹄”。陆德明云：“鹄，又作‘鹤’。”则“鹄”“鹤”通用，不可轻改。《艺文类聚》有鹄无鹤，亦一证也。

〔三〕积雪：沙苑，白沙有百余里，故曰“百里见积雪”。所谓“左辅白沙如白水”也。楼大防云：“回纥人衣冠皆白，故云。”此无稽之言耳。

〔四〕沙苑：肃宗还西京，叶护辞归，奏曰：“回纥战兵，留在沙苑，今且须归灵夏取马，更为陛下收范阳余孽。”

〔五〕撇烈：《上林赋》：“转腾撇洌。”孟康曰：“潎洌，相撇也。”《汉皋诗话》：“撇捩，病貌。”《大食刀歌》：“鬼物撇捩辞坑壕。”字意皆同。旧作“撇烈”，非也。

〔六〕逾太行：《安禄山事迹》：元年己亥正月一日，思明于魏州自立为燕王，年号顺天。引兵救相州，官军败绩。

〔七〕杂种：思明，营州杂种胡也。本名窣干，玄宗改为思明。其年九月，又收大梁，陷我洛阳，故云“抵京室”。





病后遇王倚饮赠歌

一作过王倚

麟角一作鳞鱼凤觜世莫识一作辨，煎胶续弦奇自见〔一〕。尚看王生抱此怀，在于甫也何由羡。且遇王生慰畴昔，素知贱子甘贫贱。酷见冻一作陈馁不足耻，多病沉年苦无健。王生怪我颜色恶，答云伏枕艰难遍。疟疠三秋孰可忍，寒热百日相交战。头白眼暗坐有胝，肉黄皮皱命如线。惟生哀我未平复，为我力致美肴膳。遣人向市赊香粳，唤妇出房亲自馔。长安冬葅酸且绿，金城土酥静如练〔二〕。兼求富豪一作畜豪，一作畜豕且割鲜，密沽斗酒谐终宴。故人情义一作味晚谁似，令我手脚轻欲漩一作旋。老马为驹信一作总不虚〔三〕，当时得意况深眷。但使残年饱吃饭，只愿无事常相见。

〔一〕煎胶：《十洲记》：凤麟洲，在西海之中央。洲上专多凰麟，数万合群，亦多仙家。煮凤喙及麟角，合煎作胶，名之为“集弦胶”。或名“连金泥”，以能连弓弩断弦也，剑折亦以胶连之。喻王生以美馔愈疾，如仙胶之续绝弦也。

〔二〕土酥：《西河旧事》：祈连山，在张掖、酒泉二郡界之上。牛羊充肥，乳酪醲好。夏，泻酪不用器物。刈草著其上，不解散，作酥特好。一斛酪，得酥斗余。金城塞在酒泉郡，故曰“金城土酥”。

〔三〕老马：《角弓》：“老马反为驹，不顾其后。”注：已老矣，而孩童慢之。

笺云：此喻幽王见人，反侮慢之。遇之如幼稚，不自顾念。后至年老，人之遇已，亦将然也。公引此诗，以见王生情义之厚，不以老而慢我。会孟云：谓老马反如驹之健，啖其拨弃。笺注敢为曲说如此！



湖城东遇孟云卿复归刘颢宅宿宴饮散因为醉歌

湖城东遇孟云卿复归刘颢宅宿宴饮散因为醉歌〔一〕蔡本题上有“冬末以事之东都”七字。


疾风吹尘暗河县，行子隔手不相见。湖城城南一作东一开眼，驻马偶识云卿面。向非刘颢为地主，懒回鞭辔成高一作城南宴。刘侯叹一作欢我携客来，置酒张灯促华馔。且将款曲终今夕一云经今冬，休语一作话艰难尚酣战。照室红炉促曙光《英华》作簇曙花，萦窗素月垂文一作秋练。天开地裂长安陌一作春，寒尽春生一云紫陌春寒洛阳殿。岂知驱车复同轨，可惜刻漏随更箭。人生会合不可常，庭树鸡鸣泪如线一云霰〔二〕。

〔一〕湖城：《元和郡国志》：湖城县，属虢州。《寰宇记》：旧曰湖县，宋改为湖城。 孟云卿：《唐诗纪事》：孟云卿，河南人，与杜子美、元次山最善。元次山《送孟校书往南海》云：云卿与次山同州里，以词学相友，少次山六七岁。

〔二〕如霰：吴若本注：《楚辞》：“泪下兮如霰。”鲍明远诗：“佳期怅何许，泪下如流霰。”





阌乡姜七少府设鲙戏赠长歌

阌乡姜七少府设鲙戏赠长歌〔一〕


姜侯设鲙当严冬，昨日今日皆天风。河冻未渔一云取鱼，一云黄河美鱼，一云黄河冰鱼，一云黄河味鱼不易得〔二〕，凿冰恐侵河伯宫。饔人受鱼鲛人手，洗鱼磨刀鱼眼红。无声细下飞碎一作素雪〔三〕，有骨已剁觜平声春葱〔四〕。偏劝腹腴愧年少〔五〕，软炊香饭一作粳缘老翁。落砧何曾白纸湿，放箸未觉金盘空。新欢便饱姜侯德，清觞异味情屡极。东归贪一作贫路自觉难，欲别上马身无力。可怜为人好心事，于我见子真颜色。不恨我衰子贵时，怅望且为今相忆。

〔一〕阌乡：《元和郡国志》：本汉湖县地，开皇十六年，移湖城县于今所，改名阌乡县，属陕州。唐属虢州。阌，古“闻”字。《说文》：从门，受声。赵傁曰：公背冬涉春，行度潼关，东至洛阳，阌乡，初出潼关道也。按：潘岳《西征赋》“发阌乡而警策，溯黄巷以济潼”，此即公往来道也。

〔二〕未渔：《水经注》：巩县北有山临城，谓之崟㟶丘。其下有穴，谓之巩穴。言潜通浦北，达于河，直穴有渚，谓之鲔渚。成公子安《大河赋》曰：鳣鲤王鲔莫来游。《周礼》：春荐鲔，然非时及他处则无。 味鱼：《潘淳诗话》：韩玉汝云：河中府三面是黄河，唯有味鱼，似鲫而肥短，味亦美。杜诗“味鱼”谓此。

〔三〕碎雪：《七启》：“累如叠縠，离若散雪。轻随风飞，刃不转切。”《七命》：“红肌绮散，素肤雪落。”潘安仁《西征赋》：“饔人细切，銮刀若飞。”

〔四〕觜：《广韵》：喙也，又平声。

〔五〕腹腴：《礼记》：冬右腴。郑氏曰：腴，腹下也。《说文》：腴，腹下肥也。





戏赠阌乡秦少公短歌

陈浩然本作翁，《草堂》作少府

去年行宫当一作守太白，朝回君是同舍客。同心不减骨肉亲，每语见许文章伯。今日时清两京道，相逢苦觉人情好。昨夜邀欢乐更无，多才依旧能潦倒〔一〕。

〔一〕潦倒：《北史·崔瞻传》：魏天保以后，重吏事。谓容止蕴藉者为潦倒，而瞻终不改焉，此正用《北史》语。“能潦倒”，犹言其蕴藉如故也。





李鄠县丈人胡马行


丈人骏马名胡骝，前年避胡一作贼过金牛〔一〕。回鞭却走见天子，朝饮汉水暮灵州〔二〕。自矜胡骝奇绝代，乘出千人万人爱。一闻说尽急难材，转益愁向驽骀辈。头上锐耳批秋竹〔三〕，脚下高蹄削寒玉。始知神龙别有种，不比俗一作凡马空多肉。洛阳大道时再清，累日喜得俱东行。凤臆龙鬐一作龙麟，一作麟髻，一作麟鬐未易识，侧身注目长风生。

〔一〕金牛：《元和郡国志》：梁州金牛县。武德二年，分绵谷县通谷镇置，取秦五丁力士石牛出金为名。

〔二〕汉水：嶓冢山，在金牛县东二十八里，汉水所出。

〔三〕锐耳：《齐民要术》：耳欲小而锐如削筒，相去欲促。又：耳欲得小而促，状如斩竹筒。耳方者，千里。





义鹘

宋刻诸本皆曰义鹘行，惟吴若本无行字。


阴崖有苍一作二鹰，养子黑柏颠。白蛇登其巢，吞噬一作之恣一作资朝餐。雄飞远求食，雌者鸣辛酸。力强不可制，黄口无一作宁半存。其父从西归一作来，翻身入长烟。斯须领健鹘，痛愤一云愤懑，一云冤愤寄所宣。斗上捩孤影，噭哮一作无声来九天。修鳞脱远枝，巨颡拆老拳〔一〕。高空得蹭蹬，短一作茂草辞蜿蜒。折尾能一掉一作摆，饱肠皆一作今已一作以，一云已皆穿。生虽灭众雏，死亦垂千年。物情有报复，快意贵目前。兹实鸷鸟最，急难心炯一作皎然。功成失所往一作在，用舍何其贤。近经潏水湄，此事樵夫一作人传。飘萧觉素发，凛欲一作烈，一作若冲儒冠。人生许与一云计有分，只在一云亦存顾盻间。聊为义鹘行，用一作永激壮士肝〔二〕。

〔一〕老拳：《晋·载记》：石勒引李阳臂笑曰：“孤往日厌卿老拳，卿亦饱孤毒手”。

〔二〕壮士肝：《漫叟诗话》：肝主怒，故云“永激壮士肝。”





画鹘行

一作画雕


高堂见生一作老鹘，飒爽动秋骨。初惊无拘挛一作卷，何得立突兀？乃知画师妙，功一作巧刮造化窟。写作一作此神俊姿，充君眼中物。乌鹊满樛枝，轩然恐其出。侧脑看青霄，宁为众禽没。长翮如刀剑，人寰可超越。乾坤空峥嵘，粉墨且萧瑟。缅思一作想云沙际，自有烟雾质。吾今意何伤，顾步独纡郁。





瘦马行

《英华》作老马


东郊瘦一作老马使我伤，骨骼一作骸硉兀如堵墙。绊之欲动转欹侧，此岂有意仍腾骧〔一〕。细看六一作火，非印带官字〔二〕，众道三一作官军遗路旁。皮干剥落杂一作尽泥滓，毛暗萧条连雪霜。去岁奔波逐余寇，骅骝不惯不得将。士卒多骑内厩马，惆怅恐是病乘黄〔三〕。当时历块误一蹶，委弃非汝能一作难周防。见人惨澹若哀诉，失主错莫无晶光。天寒远放雁为伴一作侣，日暮不一作未收乌啄疮一云不衣乌作疮。谁家且养愿终惠〔四〕，更试明年春草长。

〔一〕腾骧：《西京赋》：仍奋翅而腾骧。

〔二〕六印：《唐六典》：诸牧监凡在牧之马皆印。印右膊以小官字，右髀以年辰，尾侧以监名，皆依左右厢。若形容端正，拟送尚乘，不用监名。二岁始春，则量其力，又以“飞”字印印其左髀髆。细马、次马以龙形印印其项左。送尚乘者，尾侧依左右闲，印以三花。其余杂马送尚乘者，以“风”字印，印左膊。以“飞”字印印左髀。官马赐人者，以赐字印；配诸军及充传送驿者，以出字印，并印左右颊也。

〔三〕乘黄：《唐六典》：乘黄署令，一人。《齐职仪》云：乘黄，兽名也。龙翼马身，黄帝乘之而仙，故以名厩。

〔四〕终养：《赭白马赋》：愿终惠养，荫本枝兮。傅玄《乘舆马赋》：往日刘备之初降也，太祖赐之骢马，使自至厩选之。历名马以百数，莫可意者。次至下厩，有的颅马，委弃莫视，瘦瘁骨立，备抚而取之。

旧注云：此诗为房琯而作也。至德二载，贬琯为太子少师。琯既在散地，朝臣多以为言，琯亦自言有文武之用，合当国家驱策。公尝疏救之而不得，故作是诗。此似幕府求知之语，非指琯也。



新安吏

新安吏〔一〕收京后作，虽收两京，贼犹充斥。


客行新安道，喧呼闻点兵。借问新安吏，县小更无丁。府帖一作符昨夜一作日下，次选中男行。中男绝短小，何以守王城？肥男有母送，瘦男独伶俜。白水暮东流，青山犹一作闻哭声。莫自使眼枯，收汝泪纵横。眼枯即一作却见骨，天地终无情。我军取一作至相州〔二〕，日夕望其平。岂意贼难料，归军星散营。就粮近故垒，练卒依旧京。掘壕不到水〔三〕，牧一作看马役亦轻。况乃王师顺，抚养甚分明。送行勿泣血一作垂泣，仆射如父兄〔四〕。

〔一〕新安：《元和郡国志》：本汉旧县，属弘农郡。贞观元年，属河南府。《汉书》：元鼎三年，徙函谷关于新安，以故关为弘农县。

〔二〕相州：《旧书》：武德元年，以魏郡置相州。天宝元年，改为邺郡。乾元元年，复为相州。二年，改为邺城。乾元二年三月，九节度之师败于安阳河北。《通鉴》：九节度围邺城，自冬涉春，庆绪食尽，一鼠直钱四千。淘墙及马矢以食马，克在朝夕。而诸军既无统帅，城久不下，上下解体。思明自魏州引兵趋邺，每营选精骑五百，日于城下抄掠。官军出，辄散归其营。诸军人马牛车，日有所失。樵采甚艰，乏食思溃。三月壬申，战于安阳河北。大风忽起，天地昼晦。官军溃而南，贼溃而北。子仪以朔方军断河阳桥，保东京，筑南北两城守之。

〔三〕掘壕：《安禄山事迹》：十一月五日，庆绪以五万众列阵于愁思冈。贼众大败，遂至相州城下，四面穿濠围之。庆绪以残伤出战，多至摧败，却入城守。

〔四〕仆射：汾阳初败于潏水，诣阙请贬，降为左仆射。已而加司徒，进中书令，此复称“仆射”者，本相州之溃，举其初贬之官，亦春秋之书法也。《洗兵马》则目之曰“郭相”。

诸诗皆乾元二年，自华之东郡，道途所经次，感事而作也。





潼关吏

潼关吏〔一〕


士卒何草草，筑城潼关道。大城铁不如，小城万丈余。借问潼关吏，修关一作筑城还备胡。要我下马行，为我指山隅。连云列战格，飞鸟不能逾。胡来但自守，岂复忧西都。丈一作大人视要处，窄一作穿狭容单车。艰难奋长戟，万吴本作千古用一夫。哀哉桃林战〔二〕，百万化为鱼。请嘱防关将，慎勿一作莫学哥舒〔三〕。

〔一〕潼关：《雍录》：潼关，在华州华阴县东北。关西一里有潼水，因以为名。哥舒翰军败，引骑绝河还营，至潼津收散卒，即关西之潼水也。《西征赋》曰：“溯黄巷以济潼。”至唐始于其地立关耳。

〔二〕桃林：《左传》：守桃林之塞。杜注：今潼关是也。《三秦记》曰：桃林塞，在长安东四百里。若有军马经过，好行则牧华山，休息林下。恶行则决河漫延，马不得过矣。《元和郡国志》：桃林塞，自灵宝县以西至潼关皆是也。

〔三〕哥舒：初，哥舒翰请坚守潼关。郭子仪、李光弼亦谓：“潼关大军，唯应固守，不可轻出。”玄宗信国忠之言，遣中使趣之。项背相望，翰不得已，抚膺恸哭，引兵出关，然则潼关之失守，岂翰之罪哉？公诗曰“慎勿学哥舒”，其意盖归责于趣战者也。





石壕吏

石壕吏〔一〕


暮投石壕村，有吏夜捉人。老翁逾墙走，老妇出门看苏润公本作“老妇出看门”。吏呼一何怒，妇啼一何苦。听妇前致词，三男邺城戍〔二〕。一男附书至一作到，二男新战死。存一作在者且一作是偷生，死者长已矣。室中更无人，惟《文粹》作所有乳下孙。有孙母未去陈浩然本作孙有母未去，出入一作更无完裙一云“孙母未便出，见吏无完裙”。老妪力虽衰，请从吏夜归。急应河阳役〔三〕，犹得备晨炊。夜久语声绝，如闻泣幽咽。天明登前途，独与老翁别。

〔一〕石壕：《寰宇记》：神雀台，在陕州硖石县东北四十五里石壕镇东北。《困学纪闻》：《石壕吏》，盖陕州陕县石壕镇。《一统志》云：“在陕州城东七十里是也。”卞圜曰：“石壕，陕东戍，其地新安西。石壕，即‘石崤’也。”按：崤在弘农渑池西北。贞观八年，移崤县于安阳城，在硖城西四十里。谓“石壕”即“石崤”，误矣。梦弼曰“石壕在邠州宜禄县”，尤为无稽。且非自华之东都所取道也。

〔二〕邺城：安庆绪保邺城，自乾元元年十月被围，至二月方解。

〔三〕河阳：郭子仪兵既溃，用都虞侯张用济策，守河阳。七月，李光弼代子仪。《元和郡国志》：史思明之来寇也，李光弼已至东都，闻思明将至，乃移牒留守及河南尹并留司官、坊市居人。令悉出避寇，空其城。乃率麾下士马数万，东守河阳三城。





新婚别


兔丝附蓬麻〔一〕，引蔓故一作固不长。嫁女与征夫，不如弃路旁。结发为妻子樊作子妻，席不暖君床。暮婚晨告别，无乃太匆忙。君行虽一作既不远，守边赴一作戍河阳。妾身未分明，何以拜姑嫜〔二〕。父母养我时，日夜《草堂》本作月夜令我藏。生女有所归，鸡狗一作犬亦得一作相将。君今往死地陈浩然本“君今死生地”，《草堂》本“君生往死地”，沉痛迫中肠。誓欲随君去一作往，形势反苍黄。勿为一作改新婚念，努力事戎行。妇人在军中，兵气恐不扬〔三〕。自嗟贫家女，久致罗襦裳。罗襦不复施，对君洗红妆。仰视百鸟飞，大小必双翔。人事一作生多错迕，与君永相望。

〔一〕兔丝：《古诗》：与君为新婚，兔丝附女萝。

〔二〕姑嫜：《前汉》：背尊章，嫖以忽。师古注：尊章，谓舅姑也。《释名》：兄妐亦曰兄嫜，舅妐亦曰舅嫜。

〔三〕兵气：《李陵传》：我士气少衰而鼓不起者何也，军中岂有女子乎？





垂老别


四郊未宁静，垂老一作死不得安。子孙阵亡尽，焉用身独完？投杖出门去，同行为辛酸。幸有牙齿存一作好，所悲骨髓一作肉干。男儿既介胄，长揖别上官。老妻卧路啼，岁暮衣裳单。孰知是死别，且复伤其寒。此去必不归，还闻劝加餐。土门壁甚坚〔一〕，杏园度亦难〔二〕。势异邺城下，纵死时犹晋作独宽。人生有离合，岂择衰老一作盛端？忆昔少壮日，迟回竟长叹。万国尽征戍一云东征，烽火被冈峦。积尸草木腥，流血川原丹。何乡为乐土，安敢尚盘桓？弃绝蓬室居，塌然摧肺肝。

〔一〕土门：《元和郡国志》：恒州有井陉县井陉口，今名土门口，获鹿县西南十里。即太行八陉之第五陉也。四面高，中央下，如井，故名之。《述征记》曰：其山首自河内，有八陉，井陉第五。《困学纪闻》：即井陉关也。令狐峘《颜真卿墓志》：河朔一十七郡，同日向顺，连兵二十万。横集燕、赵，旁贯井陉，启土门，通太原。李光弼、郭子仪得横行河朔，复常山、赵二郡。

〔二〕杏园：《旧书》：郭子仪自杏园渡河，围卫州。《通鉴》：自杏园济河，东至获嘉，破安太清。太清走保卫州，进兵围之。董秦为濮州刺史，移镇杏园，亦此地。《九域志》：卫州汲县有杏园镇。





无家别


寂寞天宝后，园庐但蒿藜。我里百一作万余家，世乱各东西。存者无消息，死者为一作委尘泥。贱子因阵败，归来寻旧一作故蹊。久行见空巷一作室，日瘦气惨凄。但对狐与狸，竖毛怒我啼。四邻何所有，一二老寡妻。宿鸟恋本枝，安辞且穷栖。方春独荷锄，日暮还灌畦。县吏知我至，召令习鼓鞞。虽从本州役，内顾无所携。近行止一身，远去终转迷。家乡既荡尽，远近理亦齐。永痛长病母，五年委沟溪〔一〕。生我不得力，终身两酸嘶。人生无家别，何以为蒸黎？

〔一〕五年：天宝十四载，禄山反范阳，至此恰五年。





夏日叹


夏日出东北，陵天经晋作经天陵中街〔一〕。朱光彻厚地，郁蒸何由开？上苍久无雷，无乃号令乖〔二〕？雨降不濡物，良田起黄埃。飞鸟苦热死，池鱼涸其泥。万人尚流冗〔三〕，举目唯蒿莱。至今大河北，化化一作尽作虎与豺。浩荡想幽蓟，王师安在哉？对食不能餐，我心殊未谐。眇然贞观初，难与数子偕。

〔一〕中街：旧注：中街，黄道之所经也。《前汉·天文志》：日有中道，月有九行。中道者，黄道，一曰光道。北至东井，去北极近；南至牵牛，去北极远。东至角，西至娄，去极中。夏至至于东井，北近极，故晷短。日，阳也。阳用事则日进而北。昼进而长，阳胜，故为温暑。阴用事则日退而南。昼退而短，阴胜，故为凉寒也。《晋·天文志》：夏至极起，而天运近北，而斗去人远，日去人近，南天气至，故蒸热也。《尔雅疏》郑注：《考灵耀》云：夏日道上与四表平，下去东井十二度，夏至则星辰北游之极，日南游之极，夏至之日，日在井星，当嵩高之上。

〔二〕号令：《后汉·郎顗传》：孔子曰：“雷之始发大壮始，君弱臣强从解起。”《易传》曰：当雷不雷，号令弱也。雷者号令，其德生养。

〔三〕流冗：《光武纪》：诏曰：流冗道路，朕甚愍之。注：冗，散也。





夏夜叹


永日不可暮，炎蒸毒我一作中肠。安得万里风，飘飖吹我裳？昊天出华月，茂林延疏光。仲夏苦夜短，开轩纳微凉。虚明见纤毫，羽虫亦飞扬。物情无巨细，自适固其常。念彼荷戈士，穷年守边疆。何由一洗濯，执热互相望。竟夕击刁斗，喧声连万方。青紫虽被体〔一〕，不如早还乡。北城悲笳发，鹳鹤号且翔。况复一作怀烦促倦，激烈思时康。

〔一〕青紫：鹤曰：时府库无蓄积，专以官爵赏功。及清渠之败，又以官爵收散卒。应募入军者，一切衣金紫。故曰“青紫虽被体”也。





早秋苦热堆案相仍

时任华州司功


七月六日苦炎蒸一作热，对食暂餐还不能。每一作常愁夜中一作来自足蝎，况一作仍乃秋后转一作复多蝇。束带发狂欲大叫，簿书何急来相仍。南望青松架短一作绝壑，安得一作能赤脚踏层冰？





立秋后题


日月不相饶，节序昨夜隔。玄蝉无停号，秋燕已如客。平生独往愿，惆怅年半百。罢官亦由人，何事拘形役。





卷三 古诗七十八首





寓秦州及同谷县行赴蜀中作。





贻阮隐居

昉


陈留风俗衰〔一〕，人物世不数。塞上得阮生，迥继先父祖。贫知静者性，自晋作白益毛发古。车马入邻家，蓬蒿翳环堵。清诗近道要，识子一作字用心苦。寻我草径微，褰裳踏寒雨。更议居远村，避喧甘猛虎。足明箕颍客，荣贵如粪土。

〔一〕陈留：《晋书》：阮籍，字嗣宗，陈留尉氏人也。





遣兴三首


下马古战场，四顾但茫然。风悲浮云去，黄叶坠一作堕我前。朽骨穴蝼蚁，又为蔓草缠。故老行叹息，今人尚开边。汉虏互胜负樊作失约，封疆不常全。安得廉耻一作颇将，三军同晏眠？

高秋登塞一作寒山，南望马邑州〔一〕。降虏东击胡，壮健尽不留。穹庐莽牢落，上有行云愁。老弱哭道路，愿闻甲兵休。邺中事反复一云何萧条，死人积如丘。诸将已茅土，载驱谁与谋？

〔一〕马邑：《唐志》：马邑州，开元十七年置，在秦、成二州山谷间。宝应元年，徙于成州之盐井，故城隶秦州都督府。《中州集》：祝简廉夫《诗说》云：鲍钦止注此诗云“马邑州在成州界”，旧注“马邑在雁门”，与子美作诗处全无关涉。

丰年孰一云既，一云亦云迟，甘泽不在早。耕田秋雨足，禾黍已映道。春苗九月交，颜色同日老。劝汝衡门士，勿悲尚枯槁。时来展材力，先后无丑好。但讶鹿皮翁〔一〕，忘机对芳一作荒草。

〔一〕鹿皮翁：《列仙传》曰：鹿皮公者，淄川人也。少为府小吏木工，举手能成器械。岑山上有神泉，人不能到。小吏白府君，请木工斤斧三十人，作转轮悬阁，意思横生。数十日，梯道成。上其颠，作祠屋，留止其旁。食芝草，饮神泉，七十余年。淄水来山[1]下，呼宗族得六十余人，命上山半。水出，尽漂一郡，没者万计。小吏乃辞，遣家室，令下山，着鹿皮衣，升阁而去。后百余年，下，卖药齐市也。

	[1] 山：原作“三”，王叔岷《列仙传校笺》云：“三，当作‘山’，字之误也。”故据改。





昔游


昔谒华盖君〔一〕，深求洞宫脚陈作“绿袍昆玉脚”。玉陈作人棺已上天〔二〕，白日亦寂一作冥寞。暮升艮岑晋作峰顶，巾几犹未却。弟子四五人，入来泪俱落。余时游名山，发轫在远壑。良觌违夙愿，含凄晋作悽向寥廓。林昏罢幽磬，竟夜伏石阁。王乔下天坛〔三〕，微月映皓鹤。晨溪向虚，归径行已昨。岂辞青鞋胝，怅望一云惆怅金匕药。东蒙赴旧隐，尚忆同志乐。休一作伏事董先生〔四〕，于今独萧索。胡为客关塞，道意久衰薄？妻子亦何人，丹砂负前诺。虽悲鬒发变一云须发变〔五〕，未忧筋力弱。扶一作杖藜望清秋，有兴入庐霍〔六〕。

〔一〕华盖君：《清虚真人王君内传》：诣赤台童子、华盖上公，授以五云夜光云琅水霜。《洞天福地记》：华盖山，周回四十里，名曰“容城太玉之天”。在温州永嘉县，仙人羊公修治之。

〔二〕玉棺：《后汉·王乔传》：天下玉棺于堂前，吏人推排，终不摇动。乔曰：“天帝独召我耶？”乃沐浴服饰，寝其中，盖便立覆。

〔三〕王乔：《琴赋》：王乔披云而下坠。《寰宇记》：王子乔坛，在缑氏县东南六里。

〔四〕董先生：《忆昔行》所谓“衡阳董炼师”也。旧注以为董京威，失之远矣。故曰“有兴入庐霍”。

〔五〕鬒变：谢玄晖诗：谁能鬒不变。

〔六〕庐霍：谢灵运诗：游当罗浮行，息必庐霍期。





幽人


孤云亦群游，神物有一作识所归。麟一作灵凤在赤霄，何当一作尝一来仪？往与惠荀一作询辈〔一〕，中年沧洲期。天高无消息，弃我忽若遗。内惧非道流，幽人见一作在瑕疵〔二〕。洪涛隐语笑樊作笑语，鼓枻蓬莱池。崔嵬扶桑日，照曜珊瑚枝。风帆倚翠盖一作，暮把东皇衣。咽嗽元和津，所思烟霞一作雾微。知名未足称，局促商山芝。五湖复浩荡，岁暮有余悲。

〔一〕惠荀：旧注，惠昭、荀珏，固属伪撰，而以为惠远、许询，亦谬。玄度正可与支公并用，杜诗亦屡见之，且自昔多称“远公”，不言惠也。按：公逸诗中有《送惠二过东溪》诗云“空谷滞斯人”，又云“黄绮未称臣”，与此诗“中年沧洲期”句正合。询或其名，未可知也。

〔二〕幽人：“局促商山芝”，指李泌也。泌定太子之后，惧辅国之谮，请隐衡山，故云“在瑕疵”。“五湖复浩荡”，正用范蠡事比之耳。以《韩谏议》诸诗参考，则知之矣。

《昔游》《幽人》二诗，《草堂》本叙荆州、潭州诗内，今从旧，叙于此。





佳人


绝代有佳人，幽居在空一作山谷。自云良家子，零落依草木。关中昔丧败一作乱，兄弟遭杀戮。官高何足论，不得收骨肉。世情恶衰歇，万事随转烛。夫婿轻薄儿，新人已一作美如玉。合昏尚知时〔一〕，鸳鸯不独宿。但见新人笑，那闻旧人哭。在山泉水清，出山泉水浊。侍婢卖珠回，牵萝补茅屋。摘花不插发一作髻，晋作鬓，采柏动盈掬一作握。天寒翠袖薄，日暮倚修竹。

〔一〕合昏：《本草》：合欢，至暮即合，故云“合昏”。崔豹《古今注》：青裳，合欢也，嵇康种之舍前。





赤谷西崦人家

赤谷西崦人家〔一〕


跻险不自喧荆作宣，一作安，出郊已清目。溪回日气暖，径转山田熟。鸟雀依茅茨，藩篱带松菊。如行武陵暮，欲问桃花一作源宿。

〔一〕赤谷：《地理志》：秦州有崦嵫山，在赤谷之西。曹操与刘备战于此谷，川水为之丹，因号曰“赤谷”。《一统志》：赤谷，在秦州西南七十里，中有赤谷川。崦嵫山，在秦州西五十里，在赤谷之西，故曰“西崦”。《通志》：秦州西十二里。





西枝村寻置草堂地夜宿赞公土室二首


出郭眄细岑，披榛得微路。溪行一流水，曲折方屡渡。赞公汤休徒，好静心迹素。昨枉霞上作，盛论岩中趣。怡然共携手，恣意同远步。扪萝涩先登，陟眩反顾。要求阳冈暖，苦陟晋作步阴岭沍。惆怅老大藤，沉吟屈蟠树。卜居意未展，杖策回且暮。层巅一作天余落日，草蔓已多露。

天寒鸟已归，月出人晋作山更一作已静。土室延白光，松门耿疏影。跻攀倦日短，语乐寄夜永。明燃林中薪，暗汲石底一作泉井。大师京国旧，德业天机秉。从来支许游，兴趣江湖迥。数奇谪关塞，道广存箕颍。何知戎马间，复接尘事屏。幽寻岂一路，远色有诸岭。晨光稍曚昽，更越西南顶。





寄赞上人


一昨陪锡杖，卜邻南山幽。年侵腰脚衰，未便阴崖秋。重冈北面起，竟日阳光留。茅屋买一作置兼土，斯焉心所求。近闻西枝西，有谷杉黍一作漆稠。亭午颇和暖，石一作沙田又足收。当期塞一作寒雨干，宿昔齿疾瘳。徘徊虎穴上，面势龙泓头〔一〕。柴荆具茶茗，径一作遥路通林丘。与子成二老，来往亦风流。

〔一〕虎穴、龙泓：《陕西通志》：虎穴，在成县城西。龙泓，一在飞龙峡，一在天井山。《方舆胜览》：飞龙峡，在仇池山下。黄氐杨飞龙据仇池，故名。其东杜甫避乱居此，有诗云云。又“停骑龙潭云，回首虎崖石”。





太平寺泉眼


招提凭高冈，疏散连草莽。出泉枯柳根，汲引岁月古。石间一作门见海眼，天畔萦水府。广深丈尺间，宴息敢轻侮。青白二小蛇，幽姿可时睹。如丝气或上，烂熳为云雨。山头到山下，凿井不尽土。取供十方僧，香美胜牛乳〔一〕。北风起寒文，弱藻舒一作胜翠缕。明涵客衣净，细荡林影趣。何当宅下流，余润通药圃。三春湿黄精〔二〕，一食生毛羽。

〔一〕牛乳：《维摩经》：阿难白佛言：忆念昔时，世尊身有小疾，当用牛乳。

〔二〕黄精：《博物志》：天老谓黄帝曰：太阳之草名黄精，饵之可以长生。世传华陀“漆叶青黏散”，云：青黏是黄精之正叶者。





梦李白二首


死别已吞声，生别常恻恻。江南瘴疠地，逐一作远客无消息。故人入我梦，明我长相忆。恐非平生魂，路远一作迷不可测。魂来枫叶一作林青〔一〕，魂一作梦返关塞黑。君今在罗网，何以一作似有羽翼。落月满屋梁〔二〕，犹疑照樊作见颜色。水深波浪阔，无使蛟龙得。

天宝十五载，白卧庐山，永王璘迫致之。璘军败，白坐系寻阳狱，得释。乾元元年，终以污璘事，长流夜郎。遂泛洞庭，上峡江，至巫山，以赦得释，憩岳阳、江夏。

〔一〕枫林：《招魂》：湛湛江水兮上有枫，目极千里兮伤春心。魂兮归来哀江南！阮籍诗：湛湛长江水，上有枫树林。

〔二〕屋梁：潘淳曰：宋玉《神女赋》：耀乎若白日，初出照屋梁。李善注：引东方之日。薛君曰：诗人所说者，颜色美盛，若东方之日。杜亦云“落月满屋梁，犹疑照颜色”。

浮云终日行，游子久不至。三夜频梦君，情亲见君意。告归常局促，苦道来不易。江湖多风波一云秋多风，舟楫恐失坠。出门搔白首，若一作苦负平生志。冠盖满京华，斯人独憔悴。孰云网恢恢，将老身一作才反累。千秋万岁名，寂寞身后事。





有怀台州郑十八司户

虔


天台隔三江一云江海，风浪无晨暮。郑公纵得归，老病不识路。昔如水一作江，晋作天上鸥，今如樊作为罝中兔。性命由他人，悲辛但狂顾。山鬼独一脚〔一〕，蝮蛇长如树〔二〕。呼号傍孤城，岁月谁与度。从来御魑魅，多为一作被才名误。夫子嵇阮流，更被晋作遭时俗恶。海隅微小吏，眼暗发垂素。黄帽映一云鸠杖近青袍，非供折腰具。平生一杯酒，见我故人遇。相望无所成，乾坤莽回互。

〔一〕山鬼：《鲁语》：木石之怪曰夔、蝄韦注：木石谓山也，或云夔，一足，越人谓之山魈，或作，富阳有之。人首猴身，能言。或云独足。

〔二〕蝮蛇：《招魂》：蝮蛇蓁蓁。《山海经》：蝮蛇，色如绶文，大者百余斤，一名反鼻蛇。《尔雅》：蝮虺，博三寸，首大如擘。





遣兴五首


蛰龙三冬卧，老鹤万里心。昔时贤俊人，未遇犹视今。嵇康不得死一云且不死〔一〕，孔明有知音。又如垄底《草堂》作陇坻松，用舍在所寻。大哉霜雪干，岁久为枯林。

〔一〕嵇康：钟会言于文帝曰：“嵇康，卧龙也，不可起。公无忧天下，顾以康为虑耳。”因谮康。帝信之。同为卧龙，康不得其死，而孔明有知音，用舍之故耳。

昔者一作在昔庞德公〔一〕，未曾入州府。襄阳耆旧间，处士节独一作犹苦。岂无济时策一作术，终竟畏罗罟一作终岁畏罪罟。林茂鸟有归，水深鱼知聚。举家依一作隐鹿门，刘表焉得取。

〔一〕庞德公：《水经注》：沔水中有鱼梁洲，庞德公所居。士元居汉之阴，在南白沙。司马德操宅洲之阳，望衡对宇，欢情自接，泛舟褰裳，率尔休畅。水南有层台，号曰“景升台”，表盛游于此，常所止憩。

我今日夜忧，诸弟各异方。不知死与生，何况道路长。避寇一分散，饥寒永相望。岂无柴门归一作扫，欲出畏虎狼。仰看云中雁，禽鸟亦有行。

蓬生非无根，漂荡随高风。天寒落万里，不复归本丛。客子念故宅，三年门巷空。怅望但烽火，戎车满关东。生涯能几何，常在羁旅中。

昔在洛阳时，亲友相追攀。送客东郊道，遨游宿南山。烟尘阻长河，树羽成皋间。回首载酒地，岂无一日还。丈夫贵壮健，惨戚非朱颜。





遣兴五首


朔风飘胡雁，惨澹带砂砾。长林何萧萧，秋草萋更碧。北里富薰天，高楼夜吹笛。焉知南邻客，九月犹绤。

长陵锐头儿〔一〕，出猎待明发。骍一作觪弓金爪镝，白马蹴微雪。未知所驰逐，但见暮光灭。归来悬两狼，门户有旌节〔二〕。

〔一〕锐头：《春秋后语》：平原君曰：“渑池之会，臣观武安君之为人，小头而锐，瞳子黑白分明。瞻视不转，难与争锋，廉颇足以当之。”

〔二〕旌节：《车服志》：大将出，赐旌以颛赏，节以颛杀。旌以绛帛五丈，粉画虎，有铜龙一，首缠绯幡，紫缣为袋，油囊为表。节垂画木盘三，相去数寸，隅垂尺麻，余与旌同。《旧书》：每扈从骊山，五家合队，国忠以剑南幢节引于前。

漆有用而割，膏以明自煎。兰摧白露下，桂折秋风前。府中罗旧尹，沙道尚依然〔一〕。赫赫萧京兆〔二〕，今为时所怜。

〔一〕沙道：《唐国史补》：凡宰相礼绝班行，府县载沙填路，自私第至于城东街，号曰沙路。张籍《沙堤行》云：白麻诏下移相印，新堤未成旧堤尽。

〔二〕萧京兆：李德裕《明皇十七事》：源乾曜奏事称旨，上骤用之，谓高力士曰：“知吾拔用乾曜之速乎？吾以其容貌、言语类萧至忠也。”力士曰：“至忠不尝负陛下乎？”帝曰：“至忠晚乃谬计耳，其初立朝，得不谓贤相乎？”东坡曰：“明皇虽诛萧至忠，然甚怀之。”侯君集云：“蹉跌至此，至忠亦蹉跌者耶？”故子美亦哀之。按：萧至忠未尝官京兆尹，若以萧望之谕至忠，则望之为左冯翊，未尝为京兆尹也。天宝八载，京兆尹萧炅坐赃，左迁汝阴太守，史称京兆尹萧炅、御史中丞宋炅，皆林甫所亲善。国忠皆诬奏遣逐，林甫不能救，则所谓“萧京兆”者，盖萧炅也。姚汝能《安禄山事迹》云：萧炅为河南尹，以赃下狱。吉温课竟其罪，炅为林甫佐之，由是特恩转太府卿。温后为万年县丞。未几，炅拜京兆尹。高力士权移将相，炅亲附之，温尤与之善，遂相结为胶漆。其事亦详《旧书·吉温传》中。炅先代裴耀卿为江淮转运使，林甫引为户部侍郎，出为岐州刺史，转河西节度使，经略吐蕃。开元二十七年，吐蕃寇白单、安人等军，炅击败之，则所谓“赫赫萧京兆”者，亦可想见矣。京兆尹多宰相私人，相与附丽，若炅与鲜于仲通辈，皆是，故曰“府中罗旧尹，沙道尚依然”也。故为人所羡，今为人所怜，用汉成帝时童谣哀之，亦刺之也。东坡解此诗未当，或亦伪托耳。

猛虎凭其威〔一〕，往往遭急缚。雷吼徒咆哮，枝撑已在脚。忽看皮寝处，无复睛闪烁。人有甚于斯，足以劝一作戒元恶。

〔一〕猛虎：此盖指吉温之流。温常云：“若遇知己，南山白额虎不足缚也。”故公借以为喻。

朝逢一作逆富家葬，前后皆一作见辉光。共指亲戚大，缌麻百夫行。送者各有死，不须羡其强。君看束练一作缚去〔一〕，亦得归山冈。

〔一〕束缚：《吴志》：孙亮杀诸葛恪，以苇席裹其身，而篾束其腰，投之于石子冈。





遣兴五首


天用莫如龙，有时系扶桑。顿辔海徒涌〔一〕，神人身更长。性命苟不存，英雄徒自强。吞声勿复道，真宰意茫茫。

〔一〕扶桑、顿辔：刘向《九叹》：维六龙于扶桑。补注：《春秋命历序》曰：皇伯登扶桑日之阳，驾六龙以上下。陶渊明《读山海经》诗：灵人侍丹池，朝朝为日浴。《山海经》：钟山之神，名曰烛龙，其长千里。何承天云：日为阳精，光曜炎炽，一夜入海，所经焦竭，百川归注，足以相补。

地用莫如马，无良复谁记。此日千里鸣，追风可君意。君看渥洼种，态与驽骀异。不杂一作在蹄啮间，逍遥有能事。

陶潜避俗翁，未必能达道。观其著诗集，颇亦恨枯槁。达生岂是足，默识盖不早。有子贤与愚，何其挂怀抱。

贺公雅吴语，在位常清狂〔一〕。上疏乞骸骨，黄冠归故乡。爽气不可致，斯人今则亡。山阴一茅宇，江一作淮海日凄凉。

〔一〕清狂：知章为礼部侍郎，取舍非允，门荫子弟，喧诉盈庭。于是以梯登墙，首出决事，时人咸嗤之。晚年尤加纵诞，因病恍惚，乃上疏请度为道士，求还乡里，仍舍本乡宅为观，上许之。

吾怜孟浩然，裋褐即长夜。赋诗何必多，往往凌鲍谢。清江空旧鱼一作旧鱼美，一作旧美鱼，春雨余甘蔗。每望东南云，令人几悲吒。





前出塞九首

《前出塞》，为征秦陇之兵赴交河而作。《后出塞》，为征东都之兵赴蓟门而作也。前则主上好武，穷兵开边，故以从军苦乐之辞言之。后则禄山逆节既萌，幽燕骚动，而人主不悟，卒有陷没之祸，假征戍者之辞以讥切之也。


戚戚去故里，悠悠赴交河〔一〕。公家有程期，亡命婴祸罗。君已富土境，开边一何多。弃绝父母恩，吞声行负戈。

〔一〕交河：《元和郡国志》：交河县，本汉车师前王庭地。贞观十四年，于此置县。交河出县北天山，水分流于城下，因以为名，天山在县东北。

出门日已远，不受徒旅欺。骨肉恩岂断，男儿死无时。走马脱辔头，手中挑青丝。捷下万仞一作丈冈，俯身试搴旗。

磨刀呜咽一作呼水〔一〕，水赤刃伤手。欲轻肠断声，心绪乱已久。丈夫誓许国，愤惋复何有。功名图骐，战骨当速朽。

〔一〕呜咽水：《说文》：陇山，天水大坂也。辛氏《三秦记》引俗歌云：“陇头流水，鸣声幽咽。遥望秦川，肝肠断绝。”

送徒既有长，远戍亦有身。生死向前去，不劳吏怒嗔。路逢相识人，附书与六亲。哀哉两决绝，不复同一作问苦辛。

迢迢万余里，领我赴三军。军中异苦乐，主将宁尽闻。隔河见胡骑，倏忽数百群。我始为奴仆，几时树功勋。

挽弓当挽强，用箭当用长。射人先射马，擒贼先擒王。杀人亦有限，列一作立国自有疆。苟能制侵陵，岂在多杀伤。

驱马天雨雪，军行入高山。径危抱寒石，指落曾冰间。已去汉月远，何时筑城还。浮云暮南征，可望不可攀。

单于寇我垒〔一〕，百里风尘昏。雄剑四五动，彼军为我奔。掳其名王归，系颈授辕门。潜身备行列，一胜何足论。

〔一〕单于：开元二十二年，契丹及奚连年为边患，张守珪使人诱杀其王屈剌及其大臣可突干，传首东都，枭于天津桥之南。天宝初，王忠嗣北伐奚、突厥，突厥十姓拔悉密叶等，攻杀乌苏米施可汗，传首京师。

从军十年余，能无分寸功。众人贵苟得，欲语羞雷同。中原有斗争，况在狄与戎。丈夫四方志，安可辞固一作困穷。





后出塞五首


男儿生世间，及壮当封侯。战伐有功业，焉能守旧丘？召募赴蓟门〔一〕，军动不可留。千金买马鞭一作鞍，百金装刀头。闾里送我行，亲戚拥道周。斑白居上列，酒酣进庶羞。少年别有赠，含笑看吴钩。

〔一〕蓟门：安禄山欲以边功市宠，数侵掠奚、契丹。开元四年，各杀公主以叛，禄山讨破之。天宝九载，禄山诱熟蕃奚、契丹，寘酖杀之，函其首以献。十载，禄山讨契丹，大败而归。十一载，大举以报去秋之役，阿布思叛去，遂顿兵不进。十四载，禄山奏破奚、契丹，是年十一月遂叛。

朝进东门营一作营门〔一〕，暮上河阳桥〔二〕。落日照大旗，马鸣风萧萧。平沙列万幕，部伍各见招。中天悬明月，令严夜寂寥。悲笳数声动，壮士惨不骄。借问大将谁〔三〕，恐是霍嫖姚。

〔一〕东门：《太平寰宇记》：上东门，洛阳东面门也，后又改为东阳门。《水经注》：谷水又东屈，而径建春门石桥下，即上东门也。”阮嗣宗诗云“步出上东门”者也。胡三省曰：“此言汉、晋洛城诸门，非隋、唐所徙洛城也。上东门之地，唐为镇。”按：《通鉴》：“李光弼将诣河阳，诸将请曰：今自洛城而北乎，当石桥而进乎？”光弼曰：“当石桥而进。”夜至河阳。石桥之地，盖即所谓“东门营”也。

〔二〕河阳桥：《通典》：河阳县古孟津，后亦曰富平津，跨河有浮桥，即杜预所建。《元和郡国志》：河阳浮桥，驾黄河为之，以船为脚，竹亘之。《晋阳秋》云：杜元凯造河桥于富平津，即此是也。《安禄山事迹》：禄山兵发范阳，先令将军何千年领壮士数千人，先俟于河阳桥。封常清、郭子仪保东京，皆断河阳桥。

〔三〕大将：天宝二年，禄山入朝，进骠骑大将军。

古人重守边，今人一作日重高勋〔一〕。岂知英雄主，出师亘《英华》作直长云。六合已一家，四夷且孤军。遂使貔樊作螭虎一作武士，奋身勇所闻。拔剑击大荒，日收胡马群〔二〕。誓开玄冥北，持以奉吾君。

〔一〕高勋：《通鉴》：旧制，百姓有勋者免征役。时调兵既多，国忠奏先取高勋。

〔二〕胡马群：《安禄山事迹》：禄山包藏祸心，将生逆节，养同罗及降奚、契丹曳落河八千余为己子，又畜单于护真大马习战斗者数万匹，已八九年矣。《通鉴》：阿布思为回纥所破，禄山诱其部落而降之，由是禄山精兵，天下莫及。

献凯日继踵〔一〕，两蕃静无虞〔二〕。渔阳豪侠地，击鼓吹笙竽。云帆转辽海〔三〕，粳稻来东吴。越罗与楚练，照耀舆台躯。主将位益崇〔四〕，气骄凌上都。边人不敢议，议者死路衢。

〔一〕献凯：《安禄山事迹》：禄山诱降阿布思部落，其男女一万口，送于京师，玄宗御勤政楼受之。又遣其子庆绪献奚、契丹及同罗、阿布思等生口三千人，金银锦罽，驼马奚车，布于阙下，玄宗大悦，张乐以会将士。

〔二〕两蕃：《安禄山事迹》：奚、契丹各杀公主，举部落以叛。禄山方邀两蕃，恣其侵掠。《通鉴》：上谓国忠曰：“禄山，朕推心待之，东西二胡，藉其镇遏。”

〔三〕辽海：《唐会要》：开元二十七年，李适为幽州节度、河北海运使。《西溪丛语》：闻习海者云：航海自二浙可至平州，闻登州竹山、驼基诸岛之外，天晴无云，可望平州城壁。杜甫《后出塞》及《昔游》篇云云，其事可见。陶九成《辍耕录》：国朝海运粮储，以为古来未尝有此。按：杜诗云云，则唐时已有海运矣。朱、张特举行耳。

〔四〕主将：《安禄山事迹》：禄山潜于诸道商胡典贩，每商至，则胡服坐重床，烧香列珍宝，令百胡侍左右，群胡罗拜于下，邀福于天。盛陈牲牢，群巫击鼓歌舞，至暮而散。自归范阳，逆状渐露。使者至，称疾不见。严介士于前后，成备而后见之，无复人臣之礼。中使冯神威，赍玺书召禄山，禄山踞床不起，但云圣人安稳。或言禄山反者，玄宗缚送禄山，道路相目，无敢言者。奏还者告禄山反，乃囚于商州。将送之，遇禄山起兵，乃放之。

我本良家子，出师亦多门。将骄益愁思，身贵不足论。跃马二十年，恐辜明主恩。坐见幽州骑〔一〕，长驱河洛昏。中夜间道归，故里但空村。恶名幸脱免，穷老无儿孙。

〔一〕幽州骑：《安禄山事迹》：十一月九日，禄山起兵反。以同罗、奚、契丹、室韦曳落河，兼范阳、平卢、河东、幽蓟之众，号父子军，马步相兼十万，鼓行而西。





别赞上人


百川日东流，客去亦不息。我生苦一作若漂荡，何时有终极。赞公释门老，放逐来上国。还为世尘婴，颇带憔悴色。杨枝晨在手〔一〕，豆子雨一作两已熟〔二〕。是身如浮云〔三〕，安可限南北。异县逢旧友一作交，初忻写胸臆。天长关塞寒一作远，岁暮饥冻一作寒逼。野风吹征衣，欲别向曛黑曛一作昏。马嘶一作鸣思故枥，归鸟尽敛翼。古来聚散地，宿昔长荆棘。相看俱衰年，出处各努力。

〔一〕杨枝：《梵网经》：头陀冬夏坐禅，结夏安居，常用杨枝。《涅槃经》：各于晨时日初出时，离常住处，方用杨柳，或以杨柳为齿木，乃凿说也。

〔二〕豆子：赵曰：“言赞公当春为寺主，来秦州已见豆熟也。”《宿赞公房》云：“杖锡何来此，秋风已飒然。”正一义。

〔三〕浮云：《维摩经》：是身如浮云，须臾变灭。



万丈潭

万丈潭〔一〕同谷县作


青溪合赵鸿刻作含冥寞，神物有显晦。龙依积水蟠，窟压万丈内。跼步凌垠堮〔二〕，侧身下烟霭。前临洪涛宽，却立苍石大。山危一径尽，崖一作岸绝两壁对。削成根虚无，倒影垂澹瀩赵作濧，一作赖〔三〕。黑如陈作为，黄作知湾澴底〔四〕，清见光炯碎。孤云《方舆》作峰倒来深，飞鸟不在外。高萝成帷一作帐幄，寒木累一作垒旌旆。远川曲通流，嵌窦潜泄濑。造幽无人境，发兴自我辈。告归遗恨多，将老斯游最。闭藏修鳞蛰，出入巨石赵作爪碍。何事赵作当暑一作炎天过，快意风雨一作云会。

〔一〕万丈潭：唐咸通十四载，西康州刺史赵鸿刻《万丈潭》诗，又题《杜甫同谷茅茨》曰：“工部栖迟后，邻家大半无。青羌迷道路，白社寄杯盂。大雅何人继，全生此地孤。孤云飞鸟什，空勒旧山隅。”鸿曰：万丈潭在公宅西，洪涛苍石，山径岸壁，如目见之。《方舆胜览》：万丈潭，在同谷县东南七里。《通志》：在成县东南七里，俗传有龙自潭飞出。

〔二〕垠堮：《西京赋》：前后无有垠堮。《淮南子》：出于无垠鄂之门。许慎曰：垠鄂，端崖也。

〔三〕澹濧：《广韵》：濧，清也，濡也。梦弼曰：澹濧，犹澹沱也。《集韵》作“滩”，水带沙往来貌。

〔四〕湾澴：《玉篇》：澴，聚流也。





两当县吴十侍御江上宅

两当县吴十侍御江上宅〔一〕


寒城朝烟澹，山谷落叶赤。阴风千里来，吹汝江上宅。鹍鸡号枉渚〔二〕，日色傍阡陌。借问持斧翁，几年长沙客。哀哀失木狖，矫矫避弓翮。亦知故乡乐，未敢思宿昔。昔在凤翔都，共通金闺一作门籍。天子犹蒙尘，东郊暗长戟。兵家忌间谍，此辈常接迹。台中领举劾，君必慎剖析。不忍杀无辜，所以分白黑。上官权许与，失意见迁斥。仲尼甘旅人，向子识损益。朝廷非不知，闭口休叹息樊本仲尼一联，在朝廷一联下。余时忝诤臣，丹陛实咫尺。相看受狼狈，至死难塞责。行迈心多违，出门无与适。于公负明义，惆怅头更白。

〔一〕两当：《寰宇记》：凤州两当县，因界内两当水为名。《水经注》云：两当水出陈仓县之大散岭，西南流入故道川，谓之故道水。河池县有两当水，西北自成州界入，东南流入故道水，县取水为名，或云县西界有两山相当为名。 吴侍御：《方舆胜览》：吴郁，两当人，为侍御史，以言事被谪，居家不仕，与杜子美交游。唐韦续《墨薮》：吴郁字体绵密，不谢当时。

〔二〕鹍鸡：《九辩》：鹍鸡啁哳而悲鸣。 枉渚：陆云《答张士然诗》：通波激枉渚。善注：引朝发枉渚。陈浩然曰：此诗枉渚，以斜曲为义，非武陵湘潭之枉渚。





发秦州

发秦州乾元二年，自秦州赴同谷县，纪行十二首。〔一〕


我衰更懒拙，生事不自谋。无食问乐土，无衣思南州〔二〕。汉源十月交〔三〕，天气凉如秋。草木未黄落，况闻山水一作东幽。栗亭名更佳〔四〕，下有良田畴。充肠多薯蓣〔五〕，崖蜜亦易求〔六〕。密竹复冬笋，清池可方舟。虽伤一作云旅寓远，庶遂平生游。此邦俯要冲，实恐人事稠。应接非本性，登临未销忧。溪谷无异石，塞田始微收。岂复慰老夫一作大，惘一作炯然难久留。日色隐孤戍，乌啼满城头。中宵驱车去，饮马寒塘流。磊落星月高，苍茫云雾浮。大哉乾坤内，吾道长悠悠。

〔一〕同谷：《寰宇记》：本汉下辨道，后魏定仇池，置广业郡，领白石、栗亭二县。后元元年，改白石为同谷县。赵傁曰：日在房公起秦亭，十一月至西康。冬春之交，发同谷，登剑门。公在同谷茅茨，盖不盈月。

〔二〕南州：《元和郡国志》：成州东北至秦州一百八十里。《地志》：同谷，蜀北秦南。郭仲产《秦州记》曰：度汧陇，无蚕桑。八月乃麦，五月乃解冻。赵傁曰：天水地寒，田瘠于同谷，而同谷丝麻，多于秦塞故也。

〔三〕汉源：《水经注》：常璩《华阳国志》曰：汉水有二源，东源出武都氐道县漾山，为漾水。《禹贡》“导漾东流为汉”是也。西源出陇西嶓冢山，会白水，经葭萌入汉，始源曰沔。《后汉志》：陇西郡氐道，养水出此。注：《巴汉志》：汉水二源，东源此县之养山。

〔四〕栗亭：《寰宇记》：同谷县有栗亭镇，兴州左溪水，自成州栗亭县来，北合嘉陵江。咸通中，刺史赵鸿刻石同谷曰：工部题栗亭十韵，不复见。鸿诗曰：“杜甫栗亭诗，诗人多在口。悠悠二甲子，题记今何有。”

〔五〕薯蓣：《本草》：薯蓣补虚劳，充五脏，久服轻身不饥。注云：蜀道者尤良。

〔六〕崖蜜：《本草》：石蜜。陶隐居云：即崖蜜也。





赤谷


天寒霜雪繁，游子有所之。岂但岁月暮，重来未有期一云亦未期。晨发赤谷亭，险艰一作难方自兹。乱石无改辙，我车已载脂。山深苦多风，落日童稚饥。悄然村墟迥，烟火何由追。贫病转零落一云飘零，故乡不可思。常恐死道路，永为高人嗤。





铁堂峡

铁堂峡〔一〕


山风吹游子，缥缈乘险绝。硖形藏堂隍〔二〕，壁色立积荆作精铁。径摩穹苍蟠，石与厚地裂。修纤无垠一作限竹〔三〕，嵌空一作孔太始雪。威迟哀壑底，徒旅惨不悦一作徒怀松柏悦。水寒长冰横，我马骨正折。生涯抵弧矢，盗贼殊未灭。飘蓬逾三年，回首肝肺热。

〔一〕铁堂峡：《方舆胜览》：铁堂山，在天水县东五里。硖有石笋、青翠，长者至丈余，小者可以为砺，蜀姜维世居此。《通志》：硖有铁堂庄，四山环抱，对面有孤冢，相传是维祖茔。

〔二〕堂隍：《汉书·胡建传》：列坐堂皇上。师古曰：堂无四壁曰皇。旧注：谓山台如堂皇，硖藏于两山之间也。

〔三〕竹：《秦州记》：陇西上邽县北有利山，川中平地有土堆，高五丈，生细竹。翠茂殊常，知陇西地多细竹也。





盐井

盐井〔一〕


卤中草木白〔二〕，青者官盐烟。官作既有程，煮盐烟在川。汲井岁榾榾《草堂》本云当作搰搰，出车日连连。自公斗三百〔三〕，转致斛六千。君子慎止足，小人苦喧阗。我何良叹嗟，物理固自然一云亦固然。

〔一〕盐井：《水经注》：盐官水南入汉水，水有盐官，在幡冢西五十许里，相承营煮不辍，味与海盐同。故《地理志》云“西县有盐官”是也。《元和郡国志》：盐井，在成州长道县东三十里。水与岸齐，盐极甘美，食之破气。盐官故城，在县东三十里，在嶓冢西四十里。相承营煮，味与海盐同。

〔二〕卤中：《说文》：卤，盐池也。东方谓之斥，西方谓之卤。《宣帝纪》：常困于莲勺卤中，如淳曰“莲勺有盐池”。

〔三〕三百：《食货志》：天宝、至德间，盐每斗十钱。乾元元年，第五琦为使。初变法，刘晏代之，法益密。贞元四年，江淮斗增二百，为钱三百一十。后复增六十，河中两池盐，斗三百七十。豪贾射利，官收不能半，以此例之，蜀井盐价，从可推矣。





寒硖


行迈日悄悄，山谷势多端。云门转绝岸，积阻霾天寒。寒硖不可度，我实一作贫衣裳单。况当仲冬交，溯㳂增波澜。野人寻烟语，行子傍水餐。此生免荷殳，未敢辞路难。

鹤曰：秦至成之界，垂二百里，又七十里至成。今寒硖尚为秦地，而已交十一月，则去秦在十月之末，无疑也。





法镜寺


身危适他州，勉强终劳苦。神伤山行深，愁破崖寺古。婵娟碧鲜净〔一〕，萧摵寒箨聚。回回一作洄洄山一作石根水，冉冉松上雨。泄云蒙清晨，初日翳复吐。朱甍半光炯，户牖粲可数。拄一作枉策忘前期，出萝已亭午。冥冥子规叫，微径不复一作敢取。

〔一〕婵娟：《楚辞》：便娟之修竹兮，寄生于江潭。《吴都赋》：檀栾婵娟，玉润碧鲜。枚乘《兔园赋》：修竹檀栾夹池水。





青阳峡


塞外苦厌山，南行道一云登路弥恶。冈峦相经亘，云水气参错。林迥硖角来，天窄一作穿壁面削。磎西五里石，奋怒向我落。仰看日车侧，俯恐坤轴弱。魑魅啸有一作有狂风〔一〕，霜霰浩漠漠。昨忆一作忆昨逾陇坂〔二〕，高秋视吴岳〔三〕。东笑莲华卑，北知崆峒薄。超然侔壮观，已谓殷一作隐寥廓。突兀犹趁人，及兹叹一作谷冥寞。

〔一〕魑魅：《芜城赋》：木魅山鬼，野鼠城狐。风嗥雨啸，昏见晨趋。

〔二〕陇坂：《后汉志》：有大坂，名陇坻。《三秦记》：其坂九回，不知高几许。欲上者，七日乃越。

〔三〕吴岳：《周礼》：雍州，其山镇曰岳山。孙炎曰：雍州镇有吴岳山也。《汉志》：吴岳在汧县西，古文以为汧山。《国语》谓之西吴。秦都咸阳，以为西岳。《元和郡国志》：吴山在县西南五十里，今为国之西镇山。





龙门镇

龙门镇〔一〕


细泉兼轻冰，沮洳栈道湿〔二〕。不辞辛苦行，迫一作迨此短景急。石门雪云一作云雷隘一作溢〔三〕，古镇峰峦集。旌竿暮惨澹，风水白刃涩。胡马屯成皋〔四〕，防虞此何及。嗟尔远戍人，山寒夜中泣。

〔一〕龙门：《水经注》：洛谷水又南径仇池郡西，瞿堆东，西南入汉水。汉水又东合洛溪水，水北发洛谷，南径威武戍，又西南与龙门水合。水出西北龙门谷，东流与横水会，东北穷溪，即水源也。又南径龙门戍东，又东南入洛，汉水又东南径上禄县故城西。《寰宇记》：龙门山，在梁州三泉故县西七十里。

〔二〕栈道：《元和郡国志》：褒斜道，一名石牛道。张良令烧绝栈道，即此道也。《水经注》：俗谓千梁无柱也。诸葛亮与兄瑾书曰：前赵子龙退军，烧坏赤崖以北阁道，缘谷一百余里。详见《飞仙阁》注。

〔三〕石门：《水经注》：褒水西北出衙岭山，东南径大石门，历故栈道下谷。又东南历小石门，门穿山通道，六丈有余。《蜀都赋》曰：岨以石门。斯之谓也。门在汉中之西，褒中之北。

〔四〕成皋：旧注言安史之兵屯于成皋，而置戍于此，道里辽远不相及也。





石龛

石龛〔一〕


熊罴咆我东，虎豹号我西。我后鬼长啸，我前狨又啼〔二〕。天寒昏无日，山远道路迷。驱车石龛下，仲冬见虹蜺。伐竹一作木者谁子，悲歌上一作抱云梯。为官采美箭，五岁供梁齐〔三〕。苦云直簳一作笴尽，无以充一作应提携。奈何渔阳骑，飒飒惊蒸黎。

〔一〕石龛：《方舆胜览》：石龛在成州近境。

〔二〕狨：《本草》：狨似猴而大，毛长，黄赤色。生川南山谷中，人将其皮作鞍褥。

〔三〕梁齐：谓剑南、河北用兵，而箭簳取给于陇右也。





积草岭

积草岭〔一〕


连峰积长阴，白日递隐见。飕飕林响交，惨惨石状变。山分一作外积草岭，路异明水县〔二〕。旅泊吾道穷一作东，衰年岁时倦。卜居尚百里，休驾投诸彦。邑有佳主人，情如已会面。来书语绝妙，远客惊深眷。食蕨不愿余，茅茨眼中见。

〔一〕积草岭：《通志》：岭在旧天水、同谷之间。

〔二〕明水：《元和郡国志》：鸣水县属兴州，东至州一百一十里，本汉沮县地也。后魏置鸣水县，以谷为名。梦弼曰：谓此岭之外，东西别行，东则同谷，西则明水也。





泥功山

泥功山〔一〕


朝行青泥上〔二〕，暮在青泥中。泥泞一作穽非一时，版筑劳人功。不畏道途一作路永，乃将一云反将，一云及此汨没同。白马为铁骊〔三〕，小儿成老翁。哀猿一作猱透却坠，死鹿力所穷。寄语北来人，后来莫匆匆。

〔一〕泥功山：《寰宇记》：雷牛山、泥公山、五仙山三山，皆历栗亭县界。《方舆胜览》：在同谷郡西二十里。《梁书·西夷传》：齐永明中，魏氏南梁州刺史、仇池公杨灵珍据泥功山归款。《元和郡国志》：贞元五年，于同谷县西界泥公山上权置行成州。

〔二〕青泥：《元和郡国志》：青泥岭，在兴州长举县西北五十三里，接溪山东，即今通路也。悬崖万仞，上多云雨，行者屡逢泥淖，故号为青泥岭。

〔三〕铁骊：《诗》：驷铁孔阜。《尔雅》：马纯黑曰骊。



凤凰台

凤凰台〔一〕山峻，不至高顶。


亭亭凤凰台，北对西康州〔二〕。西伯今寂寞，凤声亦悠悠。山峻路绝踪，石林气高浮。安得万丈梯，为君上上头。恐有无母雏，饥寒日啾啾一云啁啾。我能剖心出《方舆胜览》作心血，饮啄慰孤愁。心以当竹实，炯然无《方舆》作忘外求。血以当醴泉，岂徒比清流。所重王者瑞，敢辞微命休。坐看彩翮长一作举，举一作纵意八极周。自天衔瑞图一作图谶，飞下十二楼。图以奉一作献至尊，凤以垂鸿猷。再光中兴业，一洗苍生忧。深衷正《方舆》作止为此，群盗何淹留。

〔一〕凤凰台：《寰宇记》：凤凰山在同谷县。《水经注》云：浊水南经盘头郡东，而南合凤溪水，水上承浊水于广业郡，南径凤凰溪，中有二石双高，其形若阙，汉世有凤凰栖其上，故谓之凤凰台。北去郡二里，水出台下。《方舆胜览》：在同谷东南十里，中有二石如阙。山腰有瀑布，名迸玑泉。天宝间，哥舒翰有题刻，宛然半岩间。

〔二〕西康州：《元和郡国志》：同谷县，本汉下辨道，属武都郡，故氐白马王国。魏宣帝置广业郡，并白马石县，恭帝改白石为同谷县。开皇三年罢郡，以县属康州，大业属凤州，贞观八年属成州。《寰宇记》：武德元年，复置成州。贞观元年，以废康州之同谷县来属。





乾元中寓居同谷县作歌七首


有客有客字子美，白头乱一作短发垂过一作两耳。岁拾橡栗随狙公〔一〕，天寒日暮山谷里。中原无书一作主归不得，手脚冻皴皮肉死。呜呼一歌兮歌已一作独哀，悲风为我从天一作东来。

《旧书》：关辅乱离，谷食踊贵，甫寓居成州同谷县，自负薪采稆，男女饿殍者数人。

〔一〕橡栗：《列子》：柱厉叔居海上，夏日则食菱芰，冬日则食橡栗。《后汉·李恂》：岁荒，徙居新安关下，拾橡栗以自资。注：橡，栎实也。《挚虞传》：从惠帝幸长安，东军来迎，百官奔散，遂流离鄠杜之间。转入南山中，粮绝饥甚，拾橡实食之。 狙公：《庄子》狙公赋芧注：芧，音序，橡子也。

长镵长镵白木柄〔一〕，我生托子以为命。黄精一作独无苗山雪盛〔二〕，短衣数挽不掩胫。此时与子空一作同归来，男呻女吟四壁静。呜呼二歌兮歌始放，邻一作闾里为我色惆怅。

〔一〕长镵：《说文》：锐也。《玉篇》：錾也。

〔二〕黄独：山谷曰：陈藏器云：黄独遇霜雪枯无苗，盖蹲鸱之类也。作黄独为是。王彦辅《麈史》：《药录》云：黄精止饥。杜以穷冬采此，奚必迁就黄独耶？又以山雪为春雪，不知杜在同谷，未尝涉春也。梦弼曰：公诗每用“黄精”，不必作“黄独”。东坡诗亦读此句为“黄精”也。

有弟有弟在远方一作各一方〔一〕，三人各瘦何人强〔二〕？生别展转不相见，胡尘暗天道路长。东飞鹅后鹙鸧〔三〕，安得送我置汝旁。呜呼三歌兮歌三发，汝归何处收一作取兄骨。

〔一〕有弟：赵傁曰：公四弟，曰颖，曰观，曰丰，曰占。各散在他郡，惟占从公入蜀。

〔二〕各瘦：《后汉·赵孝》：弟礼为饿贼所得，孝自缚诣贼曰：礼久饿羸瘦，不如孝肥饱。

〔三〕鹅：《子虚赋》：弋白鹄，连鹅。陶隐居云：野鹅大于雁，犹似家苍鹅，谓之鹅。 鹙鸧：《大招》：鹍鸿群晨，杂鹙鸧只。注：鹙鸧，秃鹙也。

有妹有妹在钟离〔一〕，良人早殁诸孤痴。长淮浪高蛟龙怒，十年不见来何时一作迟。扁舟欲往箭满眼，杳杳南国多旌旗。呜呼四歌兮歌四奏，林猿一作竹林，浩然本作竹林猿为我啼清昼〔二〕。

〔一〕钟离：《地理志》：濠州治钟离县，春秋为钟离子国。

〔二〕竹林：吴若本注：蜀中鸟名。《西清诗话》：崇宁间，有贡士自同谷来。笼一鸟，大如雀，色正青，善鸣，曰此竹林鸟也。杜曰：此说未足为信，猿多夜啼，今啼清昼，自有意义。程大昌曰：竹本非啼，因其号风若啼，故谓之啼，何必有喙者而后能啼耶？《海录》：竹林静啼青竹笋。竹林，鸟名也。

四山多风溪水急，寒雨一作风飒飒枯树一云树枝湿。黄蒿古城云不开，白一作玄狐跳梁黄狐立。我生何为在穷谷，中夜起坐万感集。呜呼五歌兮歌正长，魂招不来归故乡。

南有龙兮在山湫，古木枝相樛。木叶黄落龙正蛰，蝮蛇东来水上游。我行怪此安一作寒敢出，拔剑欲斩且复休。呜呼六歌兮歌思迟一云怨迟迟，溪壑为我回春姿。

吴若本注云：此篇为明皇作也。明皇以至德二载至自蜀，居兴庆宫，谓之南内。明年改元乾元，时持盈公主往来宫中，李辅国常阴候其隙间之。故上元二年，帝迁西内。

男儿生不成名身已老，三一作十年饥走荒山道。长安卿相多少年，富贵应须致身早。山中儒生旧相识，但话宿昔伤怀抱。呜呼七歌兮悄终曲，仰视皇天白日速。





发同谷县

乾元二年十二月一日，自陇右赴剑南纪行。


贤有不黔突，圣有不暖席。况我饥愚人一作夫，焉能尚安宅？始来兹山中，休驾喜一作嘉地僻。奈何迫物累，一岁四行役〔一〕。忡忡去绝境，杳杳更远适。停骖龙潭云，回首白一作虎崖石。临岐别数子，握手泪再滴。交情无旧深一作虽无旧深知，一作虽旧情深知，穷老多惨戚。平生懒拙意，偶值栖遁迹。去住与愿违，仰惭林间翮。

〔一〕四行役：夏发华州，冬离秦州，十一月至成州，十二月发同谷。





木皮岭

木皮岭〔一〕


首路栗亭西，尚想凤皇村。季冬携童一作幼稚，辛苦赴蜀门。南登木皮岭，艰险不易论。汗流被我体，祈寒为之暄。远岫一作峘争辅佐，千岩自崩奔。始知五岳外，别一作更有一作见他山尊。仰干一作看塞大明，俯入裂厚坤。再闻虎豹斗，屡局风水昏。高有废阁道〔二〕，摧折如短一作断辕。下有冬青林，石上走长根。西崖特秀发，焕若灵芝繁。润聚金碧气，清无沙土痕。忆观昆仑图一作墟，目击玄圃存。对此欲何适，默伤垂老魂。

〔一〕木皮岭：《方舆胜览》：木皮岭，在同谷郡东二十里，河池县西十里。杜甫发同谷，取路栗亭，南入郡界，历当房村，度木皮岭，由白水峡入蜀，即此。黄巢之乱，王铎置关于此以遮秦陇，路极险阻。

〔二〕废阁道：《水经注》：诸葛亮《与兄瑾书》曰：“其阁梁一头入山腹，其一头立柱于水中，今水大而急，不得安柱，此其穷极，不可强也。”又云：“顷大水暴出，赤崖以南桥阁悉坏。时赵子龙与邓伯苗，一戍赤崖屯田，一戍赤崖口，但得缘崖与伯苗相闻而已。”后诸葛亮死于五丈原，魏延先退而焚之。自后案修旧路者，悉无复水中立柱。径涉者，浮梁振动，无不摇心眩目也。





白沙渡

白沙渡〔一〕


畏途随长江，渡口下绝岸。差池上舟楫，杳窕入云汉。天寒荒野外，日暮中流半。我马向北嘶，山猿饮相唤。水清石礧礧，沙白滩漫漫。迥一作翛然洗愁辛，多病一疏散。高壁抵嵚崟一作岑，洪涛越凌乱。临风独回首，揽辔复三叹。

〔一〕白沙渡：《方舆胜览》：“白沙渡、水会渡，俱属剑州。”按：《水经注》：“《续汉书》曰：虞诩为武都太守，下辨东三十余里有峡。峡中白水生大石，障塞水流。诩使烧石，以水灌之，石皆碎裂，因镌去焉。”诗云“水清石礧礧”，当即此地也。


水会渡


水会渡〔一〕一云水回渡


山行有常程，中夜尚未安。微月没已久，崖倾路何难。大江动一作当我前〔二〕，汹若溟渤宽。篙师暗理楫，歌笑轻波澜。霜浓木石滑，风急一作烈，一作冽手足寒。入舟已千忧，陟仍万盘〔三〕。迥一作回眺一作出积水一作石外，始知众星干。远游令人瘦，衰疾惭加餐。

〔一〕水会渡：《水经注》：汉水又东南径浊水城南，又径甘泉戍南，又东径平洛戍南，又东入汉，谓之会口。汉水东南径修道城，南与修水合，水总二原，东北合汉。汉水又东南于槃头郡南与浊水合，浊水又东径武街城南，故下辨县治也。槃头城，在兴州长举县南三里下辨，即今同谷县。

〔二〕大江：《寰宇记》：嘉陵江去兴州长举县南十里。《水经注》：汉水又南入嘉陵道，而为嘉陵水，世俗名之为阶陵水，非也。

〔三〕陟：《水经注》：汉水又东径小城固南，东历上涛，而径于龙下。伏石惊湍，流屯激怒，故有上下二涛之名。龙下，地名也，自白马迄此，则平川夹势，水丰壤沃，利方三蜀矣。自此溯洄从汉，为山行之始。





飞仙阁

飞仙阁〔一〕


土一作出门山行窄，微径缘秋豪一云径微上秋豪。栈云阑干峻〔二〕，梯石结构牢。万壑欹疏林一作竹，积阴带奔涛。寒日外淡泊，长风中怒号。歇鞍在地底，始觉所历高。往来杂坐卧，人马同疲劳。浮生有定分，饥饱岂可逃。叹息谓妻子，我何随汝一作尔曹。

〔一〕飞仙岭：《方舆胜览》：飞仙岭，在兴州东三十里，相传徐佐卿化鹤跧泊之地，故名飞仙。上有阁道百余间，即入蜀路。又云：飞仙阁在梁山。梁山，即大剑山也。

〔二〕栈阁：《寰宇记》：斜谷路在梁州西北，入斜谷路，至凤州界一百五十里，有桥阁二千九百八十九间，险板阁二千八百九十二间。《通志》：栈道在褒斜谷中。飞仙阁，即今武曲关北栈阁五十三间也，总名连云栈。《华阳国志》：诸葛亮相蜀，凿石架空，为飞梁阁道。





五盘

五盘〔一〕


五盘虽云险，山色佳有余。仰凌栈道一云阁细，俯映江木疏。地僻无网罟，水清反多鱼。好鸟不妄飞，野人半巢居。喜见淳朴俗，坦然心神舒。东郊尚格斗，巨一作臣猾何时除。故乡有弟妹，流落随丘墟。成都万事好一作在，岂若归吾庐。

〔一〕五盘：《方舆胜览》：五盘岭属利州。岑参《早上五盘》诗：平旦驱驷马，旷然出五盘。





龙门阁

龙门阁〔一〕


清江下龙门，绝壁无尺土。长风驾高一作白浪，浩浩自太古。危途中萦盘一作萦盘道，仰望垂线缕。滑石欹谁凿，浮梁袅相拄。目眩陨杂花，头风吹过雨一云过飞雨。百年不敢料，一坠那得取。饱闻一作知经瞿塘，足见度大庾。终身历艰险，恐惧从此数。

〔一〕龙门阁：《元和郡国志》：龙门山，在利州绵谷县东北八十二里，出好钟乳。《寰宇志》：亦名葱岭山。《梁州记》云：葱岭有石穴，高数十丈，其状如门，俗号为龙门。《方舆胜览》：在绵谷县。冯钤干田云：其他阁道虽险，然在山腰，亦微有径。可以增置阁道，惟此阁石壁斗立，虚凿石窍，而架木其上，比他处极险。





石柜阁

石柜阁〔一〕


季冬一作冬季日已长，山晚半天赤。蜀道多早花，江间饶奇石。石柜曾波上，临虚荡高壁。清晖回群鸥，暝色带远客。羁栖负幽意，感叹向绝迹。信甘孱懦婴，不独冻馁迫。优游谢康乐，放浪陶彭泽。吾衰未自安一作由，谢尔性所一作有适。

〔一〕石柜阁：《方舆纪胜》：石栏桥，在绵谷县北一里，自城北至大安军界，营桥栏阁，共一万五千三百一十六间。其著名者，为石柜阁、龙门阁。





桔柏渡

桔柏渡〔一〕


青冥寒江渡，驾竹为长桥。竿湿烟一云竹竿湿漠漠，江永一作水风萧萧。连笮动袅娜〔二〕，征衣飒飘飖。急流鸨鹢散，绝岸鼋鼍骄。西辕自兹异，东逝不可要。高通荆门路，阔会沧海潮。孤光隐顾眄，游子怅寂寥。无以洗心胸，前登但山椒。

〔一〕桔柏：《峡程记》：泸、合、遂、蜀四州，皆峡之郡，自峦江、桔柏池、导江等渡至此。二百八十江，会于峡前。《寰宇记》：《唐书》：广明二年，僖宗幸蜀，张恶子神见于利州桔柏津，知属利州也。陈浩然本注：桔柏，乃文州、嘉陵二江合流处也。东下入渝，合通荆门矣。《方舆胜览》：桔柏渡在昭化县，今昭化驿有古柏，土人呼桔柏，故以名潭。玄宗幸蜀，至益昌县，渡桔柏江，即桔柏渡也。

〔二〕笮：连竹索而为桥，谓之笮。《元和郡国志》：翼州卫山县有笮桥，以竹篾为索，架北江水。





剑门

剑门〔一〕


惟天有设险，剑门一作阁天下壮。连山抱西南，石角皆北向。两崖崇墉倚，刻画城郭状。一夫怒临关一作门，百万未可傍一作仰。珠玉陈作玉帛走中原，岷峨气凄怆。三皇五帝前，鸡犬各相一作自放。后王尚柔远，职贡道已丧。至今英雄人，高视见霸王。并吞与割据，极力不相让。吾将罪真宰，意欲铲叠嶂。恐此复偶然，临风默一作黯惆怅。

〔一〕剑门：《寰宇记》：小剑城，在利州益昌县西南五十里。《水经注》云：益昌有小剑城，去大剑城三十里。连山绝险，飞阁通衢，故谓之剑阁也。剑州剑门县，诸葛武侯相蜀，于此立剑门，以大剑山至此，有隘束之路，故曰剑门。《元和郡国志》：剑阁道，自利州益昌县界而南，十里至大剑镇。合今驿道，镇在剑州东四十八里。其山峭壁千丈，下瞰绝涧，飞阁以通行旅。《晋中兴书》曰：李特入汉州，至剑阁，顾盻险阻，叹曰：“刘禅有如此地，而面缚于人，岂不奴才也。”





鹿头山

鹿头山〔一〕


鹿头何亭亭，是日慰饥渴。连山西南断，俯见千里豁。游子出京华一云咸京，剑门不可越。及兹险阻尽，始喜原野阔。殊方昔三分，霸气曾间发。天下今一家，云端失双阙〔二〕。悠然想扬马，继起名硉兀。有文一作才令人伤，何处埋尔骨。纡余脂膏地，惨澹豪侠窟。仗钺非老臣，宣风岂专达。冀公柱石姿〔三〕，论道邦国活。斯人亦何幸，公镇逾岁月。仆射裴冀公冕。

〔一〕鹿头山：《寰宇记》：鹿头山，自绵州罗江县界，迤递入汉州德阳县界。

〔二〕双阙：《蜀都赋》：内则议殿爵堂，武义虎威。宣化之闼，崇礼之闱。华阙双邈，重门洞开。金铺交映，玉题相晖。

〔三〕冀公：两京平，裴冕以功封冀国公。乾元二年六月，加御史大夫、成都尹、剑南西川节度使。





成都府


翳翳桑榆日，照我征衣裳。我行山川异，忽在天一方。但逢新人民，未卜见故乡。大江东流去一作从东来，游子去日一作日月长。曾城填华屋〔一〕，季冬树木苍。喧然名都会〔二〕，吹箫间一作奏笙簧。信美无与适，侧身望川梁。鸟雀夜各归，中原杳茫茫。初月出不高〔三〕，众星尚争光。自古有羁旅，我何苦哀伤。

〔一〕曾城：《蜀都赋》：亚以少城，接乎其西。注：少城，小城也。在大城西，市在其中也。

〔二〕都会：《蜀都赋》：“金城石郭，兼市中区。既丽且崇，实号成都。”汉武帝元鼎二年，立成都十八门。扬雄《赋》：“都门二九。”左思曰：“辟二九之通门。”

〔三〕初月：《困学纪闻》：“初月出不高，众星尚争光”，谓肃宗初立，盗贼未息也。胡文定《通鉴举要补遗序》：“日毂冥蒙，众星争耀。”语本于此。





卷四 古诗三十七首





初寓成都及至阆州作。





石笋行

石笋行〔一〕


君不见益州城西门，陌一作街上石笋双高蹲。古来一云老，又作远相传是海眼〔二〕，苔藓蚀旧作食尽波涛痕。雨多一作来往往得瑟瑟〔三〕，此事恍惚难明论。恐是昔时卿相墓一作冢，立石为表今仍存。惜哉俗态好蒙蔽，亦如小臣媚至尊。政化错迕失大体，坐看倾危受厚恩。嗟尔石笋擅虚名，后来未识犹骏奔。安得壮士掷天外，使人不疑见本根。

〔一〕石笋：《后汉书·方术传》：公孙述时，蜀武担石折。任文公曰：噫！西州智士死，我乃当之。太子贤注云：武担山在今益州成都县北百二十步。扬雄《蜀王本纪》云：武都丈夫化为女子，颜色美丽，盖山精也。蜀王纳以为妃，无几物故。乃发卒之武都担土，葬于成都郭中，号曰武担。以石作镜一枚，表其墓。《华阳国志》曰：王哀念之，遣五丁之武都担土，为妃作冢。盖地数亩，高七丈，立石。俗今名为石笋。今本《华阳国志》云：蜀有五丁力士，能移山，举万钧。每王薨，辄立大石，长三丈，重千钧，为墓志，今石笋是也。号曰笋里，未有谥列。但以五色为主，故其庙称青、黑、赤、黄、白帝也。《梁益州记》云：石笋二，在子城西门外。《寰宇记》：“武担山，俗曰石笋，在郭内州城西门之外大街中。杜光庭《石笋记》：成都子城西曰兴义门，金容坊有通衢，百五十步，有石二株。挺然耸峭，高丈余，围八九尺。陆游《笔记》：石笋，其状与笋不类，乃累累数石成之。所谓“海眼”亦非妄，“瑟瑟”至今有得之者。

〔二〕海眼：《华阳风俗记》曰：蜀州之西，有石笋焉。天地之堆，以镇海眼，动则洪涛大滥。《益州名画记》：孟蜀广政中，令邸务丁晏入蜀，请画工李文才写兴义门两双石笋，征其故实。道士范德昭曰：斯乃蚕丛启国镇蜀之碑，中以铁柱贯之，下以横石相连，埋木地际。上有文字言“岁时丰俭兵革水火之事”。诸葛曾掘验之，真珠楼基、海眼皆非也。

〔三〕瑟瑟：《酉阳杂俎》：蜀石笋街，夏中大雨，往往得杂色小珠。俗谓地当海眼，莫知其故。蜀僧惠嶷曰：“前史说，蜀少城饰以金璧珠翠，桓温怒其太侈，焚之。今在此地，或拾得小珠，时有孔者，得非是乎？”予开成中读《三国典略》，梁大同中骤雨，殿前有杂色珠。梁武有喜色，虞寄因上《珠雨颂》。赵清献《蜀都事故》：石笋街，真珠楼基也。昔有胡人于此立大秦寺，其门楼十间，皆以真珠翠碧，贯之为帘，后摧毁坠地，至今基脚在。每大雨后，人多拾得珠翠异物。吴曾曰：石笋非为楼设，而楼之建，适当石笋附近耳。《酉阳》所云，未必然也。《博雅》：瑟瑟，碧珠也。《杜阳编》有瑟瑟幕，其色轻明虚薄，无与为比。

赵曰：此诗作于上元元年，是时李辅国离间两宫，擅权蒙蔽，故赋“石笋”以指讥之。





石犀行

石犀行〔一〕


君不见秦时蜀太守，刻石立作三犀牛《草堂》本注云“当作五犀牛”。自古虽有厌胜法，天生江水向一作须东流。蜀人矜夸一千载，泛溢不近张仪楼〔二〕。今年灌口一作注损户口〔三〕，此事或恐为神羞。终藉《草堂》作修筑堤防出众力，高拥木石当清秋。先王作法皆正道，诡怪何得参人谋。嗟尔三犀不经济，缺讹只与长川逝。但见元气常一作相调和，自免洪涛恣凋瘵〔四〕。安得壮士一作作者提天纲，再平水土犀奔一作苍茫。

〔一〕石犀：《华阳国志》：秦孝文王以李冰为蜀守，冰作石犀五头，以压水精。穿石犀溪于江南，命曰犀牛里。《水经注》：市桥下谓之石犀渊，李冰昔作石犀五头，以压水精。后转移犀牛二头在府中，一头在市桥，一头沉之于渊也。《寰宇记》：《李膺记》云：市北有石犀，李冰所立。陆游《笔记》：石犀在庙之东阶下，亦粗似一犀，正如陕之铁牛耳。一足不备，以他石续之，气象甚古。

〔二〕张仪楼：《华阳国志》：张仪筑成都城，屡颓不立，忽有大龟周行旋走，巫言依龟行处筑之，遂得坚立。城西南楼，百有余尺，名张仪楼，临山瞰江。《李膺记》：张仪楼，即宣明门楼也。重阁复道，跨阳城门。

〔三〕灌口：《元和郡国志》：灌口山，在彭州导江县西北二十六里。文翁穿湔江溉灌，故以灌口名山。灌口镇，在县西二十六里。灌口镇城内，有望帝祠，西有李冰祠。《华阳国志》：李冰至湔及县，见两山对如阙，因号天彭阙。仿佛若见神，遂从水上立祠三所。祭用三牲，圭璧沉。汉兴，数使使祭之。冰乃壅江作堋，穿郫江、检江，别支流，双过郡下，以行舟船。岷山膏腴，绵、络为浸沃也。 户口：鹤曰：《旧书》：上元二年七月霖雨，至八月方止。“灌口损户口”，当是其时。

〔四〕凋瘵：《海赋》：昔在帝妫巨唐之世，天纲浡潏，为凋为瘵，洪涛澜汗，万里无际。

赵曰：此寓意于三犀，指庙堂无经济之人也。





杜鹃行

杜鹃行〔一〕


君不见昔日蜀天子，化作杜鹃似老乌。寄巢生子不自啄，群鸟至今与哺雏。虽同君臣有旧礼，骨肉满眼身羁孤〔二〕。业工窜伏深树里，四月五月偏号呼。其声哀痛口流血，所诉何事常区区。尔岂摧残始晋作如发愤，羞带羽翮伤形愚。苍天变化谁料得，万事反复何所无。万事反复何所无，岂忆当殿群臣趋。

〔一〕杜鹃：《华阳国志》：鱼凫王后，有王曰杜宇。教民务农，一号杜主，七国称王。杜宇称帝，号曰望帝，更名蒲卑。自以为功德高诸王，乃以褒斜为前门，熊耳、灵关为后户，玉垒、峨眉为城郭，江、潜、绵、络为池泽。以汶山为畜牧，南中为园苑。会有水灾，其相开明，决玉垒山以除水患，帝遂委以政事。法尧、舜禅受之义，遂禅位于开明，帝升西山隐焉。时适二月，子鹃鸟鸣，故蜀人悲子鹃鸟鸣也。巴亦化其教而力农务，迄今巴蜀民，农时先祀杜主君。《蜀都赋》：鸟生杜宇之魄。刘注：《蜀记》曰：昔有人姓杜名宇，王蜀，号曰望帝。宇化，俗说云宇化为子规。子规，鸟名也。蜀人闻子规鸣，皆曰望帝也。《成都记》：望帝死，其魂化为鸟，名曰杜鹃，亦曰子规。

〔二〕羁孤：上元元年七月，上皇迁居西内，高力士流巫州，置如仙媛于归州，玉真公主出居玉真观。上皇不怿，因不茹荤，辟谷，浸以成疾。诗云“骨肉满眼身羁孤”，盖谓此也。移仗之日，上皇惊，欲坠马数四。高力士跃马厉声曰：“五十年太平天子，李辅国，汝旧臣，不宜无礼！”又令辅国拢马，护侍至西内。故曰“虽同君臣有旧礼”，盖谓此也。鲍照《行路难》曰：“愁思忽而至，跨马出北门。举头四顾望，但见松柏荆棘郁蹲蹲。中有一鸟名杜鹃，言是古时蜀帝魂。声音哀苦鸣不息，毛羽憔悴似人髠。飞走树间逐虫蚁，岂忆往日天子尊。念此死生变化非常理，心中恻怆不能言。”





赠蜀僧闾丘师兄

太常博士均之孙


大师铜梁秀〔一〕，籍籍名家孙。呜呼先博士，炳灵精气奔〔二〕。惟一云往昔武皇后，临轩御乾坤。多士尽儒冠，墨客蔼云屯。当时上紫殿，不独卿相尊。世传闾丘笔，峻极逾樊作侔昆仑。凤藏丹霄暮一作穴，龙去一作出白水浑。青荧雪岭东，碑碣旧制存〔三〕。斯文散都邑，高价越玙璠。晚看作者意，妙绝与谁论。吾祖诗冠古，同年蒙主恩〔四〕。豫章夹日月〔五〕，岁久空深根。小子思疏阔，岂能达词门。穷愁一作秋一挥泪，相遇即诸昆。我住锦官城，兄居祗树园。地近慰旅愁，往来当丘樊。天涯歇滞雨，粳稻卧不翻。漂然薄游倦，始晋作如与道侣一作旅敦。景晏步修廊，而无车马喧。夜阑接软语一作夜言词柔软，落月如金盆。漠漠世界黑一作空，一作穴，驱驱争夺繁。惟有摩尼珠〔六〕，可照浊水源。

〔一〕铜梁：《蜀都赋》：外负铜梁于宕渠。一作“严渠”。《元和郡国志》：铜梁山，在合州石镜南十里。

〔二〕炳灵：《蜀都赋》：近则江汉炳灵，世载其英。

〔三〕碑碣：旧注：东蜀牛头山下，有闾丘均撰《瑞圣寺磨崖碑》，严政书。

〔四〕同年：《唐诗纪事》：谓审言以诗，闾丘均以字，同侍武后也。《旧书》：“陈子昂卒后，成都人闾丘均，亦以文章著称。景隆中，为安乐公主所荐，起家拜太常博士。公主被诛，均坐贬循州司仓卒。有集十卷。”六朝以有韵者为文，无韵者为笔，所谓“闾丘笔”也。《纪事》以笔为字，误矣。

〔五〕豫章：服虔曰：豫章，大木也，生七年乃可知。

〔六〕摩尼：翻译名义。摩尼，或云逾摩。应法师云：正云末尼，即珠之总名也。此云离垢，此宝光净，不为垢秽所染。《九品》云：如摩尼宝，若在水中，随作一色。





泛溪


落景下高堂，进舟泛回溪。谁谓筑居小，未尽乔木西。远郊信荒僻，秋色有余凄。练练峰上雪〔一〕，纤纤云表霓。童戏左右岸一云儿童戏左右，罟弋毕提携。翻倒荷芰乱，指挥径路迷。得鱼已割一作剧鳞，采藕不洗泥。人情逐鲜美，物贱事已一云迹暌。吾村霭暝姿，异舍鸡亦栖。萧条欲何适，出处庶可齐。衣上见新月，霜中登故畦。浊醪自初熟，东城多鼓鼙。

〔一〕练练：江淹《丽色赋》：色练练而欲夺。





题壁画马歌

韦偃画，陈浩然、《草堂》本作题壁上韦偃画马歌〔一〕。


韦侯别我有所适，知我怜君一作渠画无敌。戏陈浩然本作试拈秃笔扫骅骝，欻见骐出东壁〔二〕。一匹龁草一匹嘶，坐看千里当霜蹄。时危安得真致此，与人同生亦同死。

〔一〕韦偃：吴若本注：按：张彦远《名画记》：鶠，韦鉴子，善小马、牛、羊、山原，甫他诗皆云偃，未知孰是。甫与偃同时，不应有误，疑《画记》失传。《东观余论》：韦鶠十马后，有李丞相吉甫题字，真佳迹也。少陵有《韦偃画马》诗，偃当作“鶠”，盖传写之误。《阁中集》《名画记》皆作“鶠”。又云：张彦远谓鶠，善画山原、小马、牛、羊，今晋王所藏本皆沛艾，不特善小驷而已。李将军画马神胜形，韩丞画马形胜神，鶠从容二人间，第笔格差不及耳。朱景玄《名画评》：韦偃，京兆人，寓居于蜀，善画山水、竹树、人物等。思高格逸，居闲常以越笔点簇鞍马，千变万态。或腾或倚，或龁或饮，或惊或止，或走或起，或翘或跂。其小者，或头一点，或尾一抹，山以墨斡，水以手擦，曲尽其妙，宛然如真。亦有图骐之良，尽衔勒之饰，巧妙精奇，韩干之匹也。

〔二〕骐：吴若本注：“骐”字，《说文》不载，惟《玉篇》云：马黑脊。不言良马。往见晁无咎云：既扫骅骝，乃见骐。乃是语病，不然必有误。或作“”二字，尤非。甫好用“骐”字，疑别有出云。《骢马行》：“肯使骐地上行。”《赠李二丈》云：“蹭蹬骐老。”





戏题画山水图歌

王宰画，宰丹青绝伦。


一本题字下有王宰二字〔一〕。

十日画一水，五日画一石。能事不受相促迫，王宰始肯留真迹。壮哉昆仑方壶一作丈图，挂君高堂之素壁。巴陵洞庭日本东，赤一作南岸水与银河通〔二〕，中有云气随飞龙。舟人渔子入浦溆，山木尽亚一作带洪涛风。尤工远势古莫比，咫尺应须论一作千，一作行万里〔三〕。焉得并州快剪刀，剪取吴松半江水。

〔一〕王宰：朱景玄《唐朝名画录》：王宰家于西蜀。贞元中，韦令公以客礼待之。画山水树石，出于象外。景玄曾于故席夔舍人厅事，见一图障，临江双树，一松一柏，古藤萦绕，上盘于空，下着于水，千枝万叶，交植屈曲，分布不杂。或枯或荣，或蔓或亚，或直或倚，叶叠千重，枝分八面。达士所珍，凡目难辨。又于兴善寺见画四时屏风，若移造化风候云物，八节四时于一座之内，妙之至极也。故山水松石，并可跻于妙上品。《名画记》：王宰，蜀中人。多画蜀山，玲珑嵌空，巉嵯巧峭。《益州名画记》：王宰，大历中家于蜀川。能画山水，意出象外。

〔二〕赤岸：《七发》：凌赤岸，篲扶桑。山谦之《南徐州记》曰：荆江，禹贡北江也。春秋分朔，辄有大涛至江，乘北激赤岸，尤更迅猛。

〔三〕咫尺：《历代名画记》：梁萧贲曾于扇上画山水，咫尺内万里可知。





题李尊师松树障子歌


老夫清晨梳白头，玄都道士来相访〔一〕。握发一云手呼儿延入户，手提新画青松障。障子松林静杳冥，凭轩忽若无丹青。阴崖却承霜雪一云露，一云雾干，偃盖反走虬龙形。老夫平生好奇古，对此兴与精灵聚。已知仙客意相亲，更觉良工心独苦。松下丈人巾屦同，偶坐似一作自是商一作南山翁。怅望一作惆怅聊歌紫芝曲，时危惨淡来悲风。

〔一〕玄都：《唐会要》：长安京城朱雀街有玄都观。《长安志》：隋开皇二年，自长安故城徙通道观于此，改名玄都。





戏为双松图歌

韦偃


天下几人画古松一作树，毕宏已老韦偃少〔一〕。绝笔长风起纤末，满堂动色嗟神妙。两株惨裂苔藓皮，屈铁交错回高枝。白摧朽骨龙虎死，黑入太阴雷雨垂。松根胡僧憇寂寞，庞眉皓首无住著。偏袒右肩露双脚，叶里松子僧前落。韦侯韦侯数相见，我有一匹好东一云素绢〔二〕，重之不减锦绣段。已令拂拭光凌乱，请公放笔为直干。

〔一〕毕宏：张彦远《名画记》：毕宏，大历二年为给事中。画松石于左省厅壁，好事者皆诗咏之。改京兆少尹，为左庶子。树石擅名于代，树木改步变古，自宏始也。封演《闻见记》：毕宏，天宝中御史，善画古松。后见张璪，于是阁笔。 韦偃：《名画记》：韦鉴工龙马，妙得精气。鉴弟銮工山水松石，虽有其名，未免古拙。鉴子鶠，工山水、高僧奇士、老松异石。笔力劲健，风格高举。又善小马、牛、羊、山原，俗人空知鶠善马，不知松石更佳也。咫尺千寻，骈柯攒影，烟霞翳薄，风雨飕飗。轮囷尽偃盖之形，宛转极盘龙之状。《宣和画谱》：鶠虽家学，而烟霞风云之变，轮囷离奇之状，过其父远甚。

〔二〕东绢：吴曾《漫录》：东绢，关东绡也。梁庾肩吾《答武陵王赍绢启》曰：关东之妙，潜织陋其卷绡。坡诗注：鹅溪在梓州盐亭县，出绢甚良。杜诗“我有一匹好东绢”，盖谓此也。





投简成华两县诸子


赤县官曹拥材杰〔一〕，软裘快马当冰雪。长安一作夜苦寒谁独悲，杜陵野老骨欲折。南山豆苗早荒秽，青门瓜地新冻裂。乡里儿童项领成〔二〕，朝廷故旧礼数绝。自然弃掷与时异，况乃疏顽临事拙。饥卧动即向一旬，弊裘何啻联百结。君不见空墙日色晚，此老无声泪垂血。

〔一〕赤县：《地理志》：成都、华阳二县，并次赤。鹤曰：南山、青门皆长安事，疑是咸阳、华原二县，“咸”误作“成”也。

〔二〕项领：《毛诗》：四牡项领。注云：项，大也。四牡者，人所驾。今但养大其领，不肯为用。《后汉·吕强传》：群邪项领。





徐卿二子歌


君不见徐卿二子生绝奇，感应吉梦相追随。孔子释氏亲抱送，并是天上麒麟儿〔一〕。大儿九龄色清澈，秋水为神玉为骨。小儿五岁气食牛，满堂宾客皆回头。吾知徐公百不忧，积善衮衮生公侯。丈夫生儿有如此二雏者，名位岂肯卑微休一云异时名位岂肯卑微休。

〔一〕麒麟：《陈书》：徐陵母臧氏，尝梦五色云化而为凤，集左肩上，已而诞陵焉。宝志上人者，世称其有道。陵年数岁，家人携以候之。宝志手摩其顶曰：天上石麒麟也。





病柏


有柏生崇冈，童童状车一作青盖。偃蹙龙虎姿，主当风云会。神明依正直，故老多再拜。岂知千年根，中路颜色坏。出非不得地，蟠据亦高大。岁寒忽无凭一作用，日夜柯叶改一云碎。丹凤领九雏〔一〕，哀鸣翔其外。鸱鸮志意满，养子穿穴一作窟内。客从何乡来，伫立久吁怪。静求元精一云无根理，浩荡难倚赖。

〔一〕丹凤：《古乐府》：凤凰鸣啾啾，一母将九雏。何承天云：老奶何等语，何不云凤凰将九子。

石林云：此诗亦为明皇而作。





病橘


群一作伊橘少生意，虽多亦奚为。惜哉结实小一作少，酸涩如棠梨。剖一作割之尽蠹虫樊作蚀，采掇爽其一作所宜。纷然不适口，岂只存其皮。萧萧半死叶，未忍一作匆匆别故枝。玄冬霜雪积，况乃回风吹。尝闻蓬莱殿，罗列潇湘姿。此物岁不稔，玉食失一作少光辉。寇盗尚凭陵，当君减膳时。汝病是天意，吾谂一云愁，荆作敢罪有司。忆昔南一作闻海使〔一〕，奔腾献荔支。百马死山谷，到今耆旧悲。

〔一〕南海：《后汉·和帝纪》：南海献龙眼、荔支，十里一置，五里一候，奔腾险阻，死者继路。时临武长汝南唐羌，县接南海，乃上书陈状。杜田曰：唐所贡，乃涪州荔支，由子午道而往，公借其事以谕也。按：贵妃嗜荔支，涪与南海并进，详在《解闷》注中。





枯棕


蜀门多棕一作栟榈，高者十八九。其皮割剥甚，虽众亦易朽。徒布一作有如云叶，青黄岁寒后。交横集斧斤，凋丧先蒲柳。伤时苦军乏，一物官尽取。嗟尔江汉人，生成复何有。有同枯棕木，使我沉叹久。死者即已休，生者何一作能自守。啾啾黄雀啅，侧见寒蓬走。念尔形影干一作枯形影，摧残没藜莠。





枯楠


楩楠枯峥嵘，乡党皆莫记。不知几百岁，惨惨无生意。上枝摩皇一作苍天，下根蟠厚地。巨围雷霆坼，万孔虫蚁萃。冻雨落流胶〔一〕，冲风夺佳气。白鹄遂不来，天鸡为愁思。犹含栋梁具，无复霄汉一作云霄志。良工古昔少，识者出涕泪。种榆水中央〔二〕，成长何容易。截承金露盘，袅袅不自畏。

〔一〕冻雨：《大司命》：使冻雨兮洒尘。《尔雅》注：今江东呼夏月暴雨为冻雨。

〔二〕种榆：师古[1]曰：榆生水中，地卑而物贱。今截以承露盘，以柔脆之物而胜此重任，可不自畏乎？

石林云：此诗当为房次律而作。

	[1] 古：原脱，今补。





丈人山

丈人山〔一〕


自为青城客，不唾青城地〔二〕。为爱丈人山，丹梯近幽意。丈人祠西佳气浓〔三〕，缘云拟住最高峰。扫除白发黄精在，君看他时冰雪容。

〔一〕丈人山：《寰宇记》：青城山，在县西北三十二里。道书《福地记》云：上有没溺池，有甘露芝草。《玉匮经》曰：黄帝破山通道，遍历五岳，封青城山为五岳丈人，乃岳渎之上司，真仙之崇秩。一月之内，群岳再朝，六时洒泉，以代晷漏。一名赤城，一名青城都，一名天国山，亦为第五大洞。宝仙九室之天，对郡之西北，在岷山之南。群峰掩映，互相连接。灵仙所宅，神异甚多。黄帝刻石拜谒，篆书犹存。又有石日月像，天师立青城治于其中。杜光庭《青城山记》：岷山连峰接岫，千里不绝，青城乃第一峰也。此山前号青城，后曰大面山，其实一耳。有七十二小洞，应七十二候。有八大洞，应八节。天仓诸峰，屹然三十有六。

〔二〕不唾：《左传》：不顾而唾。《智度论》：若入寺时，当歌呗赞叹，不唾僧地。

〔三〕丈人祠：《舆地纪胜》：丈人观，在青城北二十里。《上清宫记》云：昔宁封先生栖于北岩之上，黄帝师焉，乃筑坛，拜宁君为五岳丈人。





百忧集行


忆年十五心尚孩，健如黄犊走复来。庭前八月梨枣熟，一日上树能千回。即今倏忽已五十一作即今年才五六十，坐卧只多少行立。强将笑语供主人，悲见生涯百忧集。入门依旧四壁空，老妻睹我颜色同。痴儿未知父子礼，叫怒索饭啼门东〔一〕。

〔一〕门东：《漫叟诗话》：庖厨之门在东，故曰“啼门东”，非趁韵也。





戏作花卿歌

吴若本注题下：此谓段子璋反。东川李奂走成都，崔光远讨平之时事也。崔大夫谓光远，子章作此璋字。李侯疑即奂，尝领东川，以子璋乱出奔。及平，复得之镇，故云“重有此节度也”。


成都猛将有花卿，学语小儿知姓名。用如快鹘风火生，见贼唯多身始轻。绵州副使着柘黄，我卿扫除即日平。子章一作璋髑髅血模糊，手提掷还崔大夫。李侯重有此节度，人道我卿绝世一作代无。既称绝世无，天子何不唤取守京都？

上元二年四月，梓州刺史段子璋反。袭东川节度使李奂于绵州，自称梁王，改元黄龙，以绵州为黄龙府，置百官。五月，成都尹崔光远率将花惊定攻拔绵州，斩子璋。《高适传》：西川牙将花惊定，恃勇，既诛子璋，大掠东蜀。天子怒光远不能戢军，乃罢之，以适代为成都尹。吴若本注云：李奂领东川，以子璋乱奔成都。及平，复得之镇，故曰“重有此节度”也。山谷云：花卿冢，在丹陵之东馆镇，至今有英气，血食其乡。谢皋羽有《花卿冢行》云：湿云模糊埋秋空，雨青沙白丹陵东。



入奏行

入奏行〔一〕赠西山检察使窦侍御


窦侍御，骥之子，凤之雏。年未三十忠义俱，骨鲠绝代无。炯如一段清冰出万壑，置在迎风寒露之玉壶〔二〕。蔗浆归厨金碗冻，洗涤烦热足以宁君躯。政一作整用疏通合典则，戚联豪贵耽文儒。兵革未息人未苏，天子亦念西南隅。吐蕃凭陵气颇粗，窦氏检察应时须樊作才能俱。运粮绳桥壮士喜〔三〕，斩木火井穷猿呼〔四〕。八州刺史思一战〔五〕，三城守边却可图〔六〕。此行入奏计未小，密奉圣旨恩宜一作应殊。绣衣春当一云飘飘霄汉立，彩服日向一云粲粲庭闱趋樊本此下有“开济人所仰，飞腾正时须”。省郎京尹必俯拾一云相付，江花未落还成都。江花未落还成都此句一云还成都多暇，肯访浣花老翁无一云公来肯访浣花老。为君酤酒满眼酤二句一云“携酒肯访浣花老，为君着衫捋髭须”，与奴白饭马青刍。

〔一〕入奏：《唐会要》：有剑南西山运粮使，检校户部员外郎，即此官也。

〔二〕迎风寒露：《西都赋》：既新作于迎风，增露寒与储胥。

〔三〕绳桥：《元和郡国志》：绳桥，在茂州汶川县西北三里。架大江水，篾笮四条，以葛藤纬络，布板其上。虽从风摇动，而牢固有余，夷人驱牛马去来无惧。今按：其桥，以竹为索，阔六尺，长十步。《舆地纪胜》：绳桥，在维州保宁县东十五里。辫竹为绳，其上施木板，长三十丈，通蕃汉路。《旧书·玄宗赞》：西蕃君长，越绳桥而竞款玉关。

〔四〕火井：《蜀都赋》：火井沉荧于幽泉。善注：蜀郡有火井，在临邛县西南。《元和郡国志》：火井，在临邛县南一百里，邛州西，至羌夷一百三十里。

〔五〕八州：适奏云：梓、遂、果、阆等八州，分为东川节度。嘉陵北为蛮獠所陷，今虽小定，疮痍未平，所谓“八州”也。

〔六〕三城：又云：自卭关黎雅，界于南蛮也。茂州而西，经羌中至平戎数城，界于吐蕃。临边小郡，各举军戎，并取给于剑南。公有东西两川说云，如此处分，八州之人，愿贾勇复取三城不日矣。梦弼曰：西山三城，谓姚、维、松也，皆当吐蕃之要冲。

笺曰：剑南自玄宗还京后，于绵、益二州，各置一节度。百姓劳弊，高适为蜀州刺史，因出西山三城置戍论之，请罢东川节度。以一剑南，西山不急之城，稍以灭削，疏奏不纳。公为阆州王使君进《论巴蜀安危表》，亦请罢东川兵马，悉付西川，与适议合。而是时适在成都，与公往来草堂，则罢西川捐三城之奏，适盖与公咨议而后行也。此诗云“此行入奏计未小”，盖适以此疏托侍御入奏，故题曰“入奏行”也。“兵革未息”以下，括入奏之语。“江花未落”以下，望其奉圣旨以苏蜀民，相与酤酒相贺。“白饭青刍”，下及“奴马”，宴喜之至也。





楠树为风雨所拔叹

楠一作高


倚江楠树草堂前，故一作古老相传二百年。诛茅卜居总为此，五月仿佛闻寒蝉。东南飘风动地至，江翻石走流云气。干晋作斡排雷雨犹力争，根断泉源岂天意。沧波一云苍茫老树性所爱，浦上童童一青盖。野客频留惧雪霜，行人不过听竽籁〔一〕。虎倒龙颠委榛樊作荆棘，泪痕血点垂胸臆。我有新诗何处吟，草堂自此无颜色。

〔一〕竽籁：《高唐赋》：纤条悲鸣，声似竽籁。





茅屋为秋风所破歌


八月秋高风怒号，卷我屋上三重茅。茅飞度江洒一作满江郊，高者挂罥长林梢，下者飘转沉塘坳。南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似一作象铁，骄儿恶卧踏里裂。床床屋漏无干处，雨脚如麻未断绝。自经丧乱少睡眠，长夜沾湿何由彻！安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死一作意亦足！

赵曰：二诗皆上元二年作。





大雨


西蜀冬不雪，春农尚嗷嗷。上天回哀眷，朱一作清夏云郁陶。执热乃沸鼎，纤成缊袍。风雷飒万里，霈泽施蓬蒿。敢辞茅苇漏，已喜黍豆高。三日无行人，二一作大江声怒号〔一〕。流恶邑里清〔二〕，矧兹远江皋。荒庭步鹳鹤，隐几望波涛。沉痾聚药饵，顿忘所进劳。则知润物功，可以贷不毛。阴色静垄亩，劝耕自官曹。四邻耒耜出一作出耒耜，何必吾家操。

〔一〕二江：《水经注》：成都县有二江，双流郡下。故杨子云《蜀都赋》曰“两江珥其前”者也。《风俗通》曰：秦昭王使李冰为蜀守，开成都两江，溉田万顷。《寰宇记》：今谓内江、外江。

〔二〕流恶：《左传》：有汾、浍以流其恶。





溪涨


当时浣花桥，溪水才尺余。白石一作日明可把，水中有行车。秋夏忽泛溢，岂惟一作伊入吾庐。蛟龙亦狼狈，况是鳖与鱼。兹晨已半落，归路跬步疏。马嘶未敢动，前有深填淤〔一〕。青青屋东麻，散乱床上书。不意一作知远山雨，夜来复何如。我游都市间一云或作所，晚憩必村墟。乃知久行客，终日思其居。

〔一〕填淤：《沟洫志》：来春桃花水盛，必羡溢，有填淤反壤之害。





戏赠友二首


元年建巳月〔一〕，郎有焦校书。自夸足膂力，能骑生马驹。一朝被马踏，唇裂板齿无。壮心不肯已，欲得东擒胡。

元年建巳月，官有王司直。马惊折左臂，骨折面如墨。驽骀漫一作慢深陈浩然本作染泥，何不避雨色？劝君休叹恨，未必不为福。

〔一〕建巳月：是月，代宗改元，复以建巳月为四月。诗云“元年建巳月”，记其初也。





遭田父泥饮美严中丞


步屧随春风，村村自花柳。田翁逼社日，邀我尝春酒。酒酣夸新尹，畜眼未见有。回头指大男，渠是弓弩手。名在飞骑籍，长番岁时久。前日放营农，辛苦救衰朽。差科死则已，誓不举家走。今年大作社，拾遗能住否？叫妇开大瓶，盆中为吾取。感此气扬扬，须知风化首。语多虽杂乱，说尹终在口。朝来偶然出，自卯将及酉。久客惜人情，如何拒邻叟。高声索果栗，欲起时被肘。指挥过无礼，未觉村野丑。月出遮我留，仍嗔问升斗。





喜雨


春旱天地昏，日色赤如血。农事都已樊作未休，兵戈况骚屑。巴人困军须，恸哭厚土热。沧江夜来雨，真宰罪一雪。谷根小一作少苏息，沴气终不灭。何由见宁岁，解我忧思结。峥嵘群一作东山云，交会未断绝。安得鞭雷公，滂沱洗吴越时闻浙右多盗贼〔一〕。

〔一〕吴越：宝应元年八月，台州贼袁晁陷台州，连陷浙东。广德元年四月，李光弼奏生擒袁晁，浙东尽平。





渔阳


渔阳突骑犹精锐〔一〕，赫赫雍王都一作前节制〔二〕。猛将飘然恐后时，本朝不入非高计。禄山北筑雄武城〔三〕，旧防败走归其营。系书请问燕耆旧，今日何须十万兵。

〔一〕突骑：吴汉亡命在渔阳，说太守彭宠曰：“渔阳突骑，天下所闻也。”光武克邯郸，谓马武曰：“吾得渔阳、上谷突骑，欲令将军将之。”蔡邕幽州刺史议曰：“幽州突骑，冀州强弩，天下精兵，国家瞻仗。四方有事，未尝不取办于二州也。”

〔二〕雍王：宝应元年九月，鲁王适改封雍王。十月，诏天下兵马元帅雍王，统河东、朔方及诸道行营、回纥等兵十余万讨史朝义，会军于陕州。

〔三〕雄武城：《安禄山事迹》：禄山归范阳，筑雄武城，外示御寇，内贮兵器，养同罗及降奚、契丹曳落河八千余为己子。又畜单于、护真战马数万匹，牛羊五万余头。

赵傁曰：公在梓，闻雍王授钺，作此诗以讽河北诸将。谓“飘然”而来，犹“恐后时”，乃拥兵不入本朝，岂高计乎？末又举禄山往事以戒之。旧注以后事傅会，错乱殊甚。





黄河二首


黄河北岸海西军，椎鼓鸣钟天下闻。铁马长鸣不知一作如数，胡人高鼻动成群。

雍王至陕州，回纥可汗屯于河北，与僚属从数十骑往见之。诸军发陕州，仆固怀恩与回纥左杀为前锋，此所谓“河北”“海西”军也。旧注：指吐蕃入寇，谬甚。

黄河西一云北，一云南，俱非岸是吾一作故蜀，欲须供给家无粟。愿驱众庶戴君王，混一车书弃金玉。

赵傁曰：此悯蜀人之困，而愿君王之无侈，如云不宝金玉之义。





天边行


天边老人归未得，日暮东临大江哭。陇右河源不种田，胡骑羌兵入巴蜀。洪涛滔天风拔木，前飞秃鹙后鸿一作黄鹄。九度附书向洛阳，十年骨肉无消息。

鹤曰：至德二载，吐蕃侵取廓、霸、岷等州，及河源莫门军。宝应元年，陷临洮，取秦、成、渭等州。此云“陇右河源不种田”，则河、陇尚未尽失。至广德元年，始尽取陇右之地也。





大麦行


大麦干枯小麦黄，妇女一作人行泣夫走藏。东至集壁西梁洋〔一〕，问谁腰镰胡与羌？岂无蜀兵三千人一云千人去，部一作簿领辛苦江山长。安得如鸟有羽翅，托身白云还故乡。

吴若本注云：后汉桓帝时童谣：“小麦青青大麦枯，谁当获者妇与姑。”此诗源流出此。

〔一〕集壁梁洋：四州皆属山南西道。宝应元年建卯月，羌浑奴刺寇梁州。建辰月，党项奴刺寇洋州。此诗当是宝应元年作。





苦战行


苦战身死马将军〔一〕，自云伏波之子孙。干戈未定失壮士，使我叹恨伤精魂。去年江南《英华》作南行讨狂贼，临江把臂难再得。别时孤云今不飞，时独看云泪横臆。

〔一〕马将军：马将军，旧注指马璘，大谬。璘以大历十二年卒也。遂州，在涪江少南，故曰“江南”，盖必死于段子璋之乱者。





去秋行


去秋涪江木落时，臂枪一作苍走马谁家儿。到今不知白骨处，部曲有去皆无归。遂州城中汉节在〔一〕，遂州城外巴人稀。战场冤魂每夜哭，空令野营猛士悲。

〔一〕汉节：鲍钦止曰：上元二年，段子璋反。遂州刺史嗣虢王巨，修属郡礼出迎，子璋杀之。故云“遂州城中汉节在”，盖伤之也。





述古三首


赤骥顿长缨，非无万里姿。悲鸣泪至地，为问驭者谁？凤凰从东一作天来，何意复高飞。竹花不结实，念子忍朝饥。古时君臣合，可以物理推。贤人识定分，进退一作用固一作因其宜。

市人日中集，于利竞锥刀。置膏烈火上，哀哀自煎熬。农人望岁稔，相率除蓬蒿。所务谷一作农为本，邪赢无乃劳。舜举十六相，身尊道何高。秦时任商鞅，法令如牛毛。

汉光得天下，祚永固有开。岂惟高祖圣，功自萧曹来。经纶中兴业，何代无长才。吾慕寇邓勋，济时信良哉。耿贾亦宗臣，羽翼共徘徊。休运终四百〔一〕，图画在云台。

〔一〕四百：《后汉书·献帝赞》：终我四百，永作虞宾。





卷五 古诗五十六首





居东川，再至阆州，复还成都作。





观打鱼歌


绵州江水之一作水东津〔一〕，鲂鱼色胜银。渔人漾舟沉大网，截江一拥数百鳞。众鱼常才尽却弃，赤鲤腾出如有神〔二〕。潜龙无声老蛟怒，回晋作西风飒飒吹沙尘。饔子左右挥霜刀，鲙飞金盘白雪高。徐州秃尾不足忆一作惜〔三〕，汉阴槎头远遁逃〔四〕。鲂鱼肥美知第一〔五〕，既饱欢娱亦萧瑟。君不见朝来割素鬐〔六〕，咫尺波涛永相失。

〔一〕绵州：《寰宇记》：汉为涪县，属广汉郡，即涪水之所经。隋开皇五年，改潼州为绵州，以绵水为称。《水经注》：绵水西出绵竹县，又与湔水合，亦谓之郫江也。又言是洛水，洛水又南径洛县故城南，广汉郡治也。

〔二〕赤鲤：《古今注》：兖州人谓赤鲤为赤骥。《酉阳杂俎》：国朝律，取得鲤鱼即宜放，仍不得吃，号赤鲩公，卖者决六十。杜宝《大业拾遗录》：梁郡清泠水有大鱼似鲤，头一角，长尺余，鳞正赤，从水出入，横渎迸流西北十余里。入通济渠，皆谓赤龙。大鲤从渊而出，此亦唐祚将兴之兆。

〔三〕秃尾：《诗义疏》：鱮似鲂而大头，鱼之不美者。故里语曰：“买鱼得鱮，不如啖茹。”徐州谓之鲢，或谓之鳙，殆所谓徐州秃尾也。

〔四〕槎头：《襄阳耆旧传》：岘山下汉水中出鳊鱼，肥美，常禁人采捕，以槎断水，谓之槎头鳊。宋张敬儿为刺史，齐高帝求此鱼。敬儿作辘轳船，置鱼而献曰：奉槎头缩项鳊鱼一千六百头。梦弼曰：孙炎释《尔雅》：积柴木水中养鱼曰椮，襄阳俗谓椮为槎头，言积柴木槎枒然也。

〔五〕鲂鱼：《诗义疏》：辽东梁水鲂，特肥而厚，尤美于中国鲂。故其乡语曰：“居就粮，梁水鲂。”《洛阳伽蓝记》：京师语曰：“洛鲤伊鲂，贵于牛羊。”

〔六〕素鬐：《西征赋》：华鲂跃鳞，素鱮扬鬐。





又观打鱼


苍江渔子清晨集，设网提纲万一作取鱼急。能者操舟疾若风，撑突波涛挺叉入〔一〕。小鱼脱漏不可记一作纪，半死半生犹戢戢。大鱼伤损皆垂头，屈强泥沙一作沙头有时立。东津观鱼已再来，主人罢鲙还倾杯。日暮蛟龙改窟穴，山根鳣鲔随云雷〔二〕。干戈兵革斗未止一云干戈格斗尚未已，凤凰麒麟安在哉？吾徒胡为纵此乐，暴殄天物圣所哀。

〔一〕挺叉：《西征赋》：垂饵出入，挺叉来往。注：叉，取鱼叉也。《西京赋》曰：叉簇之所搀捔。

〔二〕山根：《东京赋》：“王鲔岫居。”山有穴曰岫，其穴在河南小平山，故有山根之句。《古今注》：鲤之大者曰鳣，鳣之大者曰鲔。





越王楼歌

越王楼歌〔一〕


绵州州府何磊落，显庆年中越王作。孤城西北起高楼，碧瓦朱甍照城郭。楼下长江百丈清，山头落日半轮明。君王旧迹今人赏，转见千秋万古情。

〔一〕越王楼：《绵州图经》：在绵州城外，西北有台，高百尺。上有楼，下瞰州城。唐显庆中，太宗子越王贞为绵州刺史日建。李偓诗：“越王曾牧剑南州，因向城隅建此楼。横玉远开千峤雪，暗雷下听一江流。”贞刺绵州，本传不载，盖史阙也。





海棕行


左绵公馆清江〔一〕，海棕一株高入云〔二〕。龙鳞犀甲相错落，苍棱白皮十抱文。自一作但是众木乱纷纷，海棕焉知身出群。移栽北辰不可得，时有西域胡僧识。

〔一〕左绵：《蜀都赋》：于东则左绵巴中，百濮所充。旧注：绵州，涪水所经。涪居其右，绵居其左，故曰左绵。

〔二〕海棕：唐子西《将家游治平院》诗云：江边胜事略寻遍，不见海棕高入云。注云：即老杜所云东津者。盖馆与棕皆在涪江之东津也。陆放翁云：老杜在左绵所赋“海棕”，今已不存。宋子京《益都方物·海棕赞》：棕皆褫皮，此独自干。攒叶于颠，纛首披散。秋华而实，其值则四千。注云：大抵棕类，然不皮而干，叶丛于杪，至秋乃实，似楝子。





姜楚公画角鹰歌


楚公画鹰鹰戴角〔一〕，杀气森森一作如到幽朔。观者贪愁旧作徒惊掣臂一作壁飞，画师不是无心学。此鹰写真在左绵，却嗟真骨遂虚传。梁间燕雀休惊怕，亦未抟空上九天。

〔一〕楚公：《名画记》：姜皎善画鹰鸟。玄宗在藩，为尚衣奉御。即位，累官至太常卿，封楚国公。陆务观云：画鹰，在绵州录参厅。





相从歌赠严二别驾

一云严别驾相逢歌

我行入东川〔一〕，十步一回首。成都乱罢气萧飒一作瑟，一作索，浣花草堂亦何有。梓中一作州豪俊一作贵大者谁，本州从事知名久。把臂开樽饮我酒，酒酣击剑蛟龙吼。乌帽拂尘青螺一作骡粟〔二〕，紫衣将炙绯衣走。铜盘烧蜡光一作炎吐日，夜如何其初促膝。黄昏始扣主人门，谁谓俄顷晋作我倾胶在漆。万事尽付形骸外，百年未见一作及欢娱毕。神倾意豁真佳士，久客多忧今愈疾。高视乾坤又可一作何愁，一躯交态同一作真悠悠。垂老遇君未恨晚，似君须向古人求。

陈浩然本及《草堂》诸本题下并注云：时方经崔旰之乱。吴若本无之。鹤曰：崔旰之乱，在永泰元年，公已次云安。此诗当是宝应元年避徐知道之乱往梓州作也。题下七字，乃注家妄添，而后人不察，以谓公自注也，今从吴若本削去。

〔一〕东川：《元和郡国志》：梓州，今为东川节度使理所。

〔二〕青螺粟：赵曰：青螺粟，帽之纹也。





光禄坂行

光禄坂行〔一〕


山行落日下绝壁，西望千山万山一作水赤。树枝有鸟乱鸣一作栖时，暝色无人独归客。马惊不忧深谷坠，草动只怕长弓射〔二〕。安得更似开元中，道路即今多一云何拥隔。

〔一〕光禄坂：旧注：在梓州铜山县。

〔二〕长弓：吴若本注云：白日贼多，翻是长弓子弟。

鹤曰：《崔宁传》云：宝应初，蜀中乱，山贼拥绝道路，代宗忧之。此诗乃宝应元年作。





冬到金华山观因得故拾遗陈公学堂遗迹

冬到金华山观因得故拾遗陈公学堂遗迹〔一〕


涪右众山内〔二〕，金华紫崔嵬。上有蔚蓝天〔三〕，垂光抱琼台。系舟接绝壁，杖策穷萦回。四顾俯层巅，淡然川谷开。雪岭日色一作光死〔四〕，霜鸿有余哀。焚香玉女跪〔五〕，雾里仙人来。陈公读书堂，石柱仄青苔。悲风为我起，激烈伤雄才。

〔一〕山观：《舆地纪胜》：陈拾遗书堂，在射洪县北金华山。大历中，东川节度使李叔明为立旌德碑于金华山。读书堂，今在玉京观之后，有唐刘蜕诗、卢藏用祭文。

〔二〕涪右：《元和郡国志》：涪江水，西者自郪县界流入，在射洪县东一百步。县有梓潼水，与涪江合流。《水经》：涪水南至小广魏，与梓潼合。

〔三〕蔚蓝：《度人经》：郁蓝玉明天。陆放翁云：蔚蓝乃隐语，天名，非可以义理解也。杜诗云犹未有害。韩子苍乃云：水色天光共蔚蓝，直谓天水之色，俱如蓝耳，恐又因老杜而失之者也。

〔四〕雪岭：《寰宇记》：悬岩在射洪县南十五里。远望悬岩，皎如白雪。

〔五〕玉女：曹植《远游诗》：灵鳌戴方丈，神物俨嵯峨。仙人翔其隅，玉女戏其阿。





陈拾遗故宅


拾遗平昔居，大屋一作宅尚修椽。悠扬一作悠悠荒山日，惨淡一作崔萃故园一作国烟。位下曷足伤，所贵者圣贤。有才继骚雅，哲匠不比肩。公生杨马后，名与日月悬。同游英俊人，多秉辅佐权。彦昭超一作赵玉价〔一〕，郭振晋作震起通泉。到今素壁滑，洒翰银钩连。盛事会一时，此堂岂千年。终古立一作占忠义，感遇有遗编。

《旧书》：陈子昂家世豪富，子昂独苦节读书，为《感遇诗》三十首。王适见而惊曰：此子必为天下文宗矣。高宗崩，诣阙上书，自称“梓州射洪县草莽愚臣子昂”。则天召见，拜麟台正字，再转右拾遗。

〔一〕彦昭：赵彦昭，少以文词名中宗时，累迁中书侍郎，同中书门下三品。与郭元振、张说友善。《英华》注曰：中宗时，彦昭以权幸得相。《唐史·彦昭传》不载入蜀事。鹤曰：元振尉通泉，在梓州东南一百三十里。而彦昭与元振同业太学，故宜同游。





谒文公上方


野寺隐乔木，山僧高下居。石门日色异，绛气横扶疏。窈晋作窅窕入风磴，长萝纷卷舒。庭前猛虎卧，遂得文公庐。俯视万家邑，烟尘对阶除。吾师雨花外，不下十年余。长者自布金，禅龛只晏如。大一作火珠脱玷翳，白月一作日当空虚。甫也南北人，芜蔓少耘锄。久遭诗酒污，何事忝簪裾。王侯与蝼蚁，同尽随丘墟。愿闻第一义，回向心地初。金篦刮眼膜，价重百车渠。无生有汲引，兹理傥吹嘘。





奉赠射洪李四丈

明甫


丈人屋上乌〔一〕，人好乌亦好。人生意气豁，不在相逢早。南京乱初定，所向邑一作色枯槁。游子无根株，茅斋付秋草。东征下月峡，挂席穷海岛。万里须十金，妻孥未相保。苍茫风尘际，蹭蹬骐老。志士怀感伤，心胸已倾倒。

〔一〕屋上乌：《毛诗传》：富人之屋，乌所集也。《尚书大传》：武王登夏台以临殷民。周公曰：爱其人者，爱其屋上之乌；憎其人者，憎其储胥。《孔丛子》亦云：爱屋及乌。





早发射洪县南途中作


将老忧贫窭，筋力岂能及。征途乃吴作后，一作复侵星，得使诸病入。鄙人寡道气，在困无独立。俶装逐徒旅〔一〕，达曙凌险涩。寒日出雾迟，清江转山急。仆夫行不进，驽马若维絷。汀洲稍疏散，风景开怏一云悁悒。空慰所尚怀，终非曩游集。衰颜偶一破，胜事难屡一云皆空挹。茫然阮籍途，更洒杨朱泣。

〔一〕俶装：《思玄赋》：简元辰而俶装。注：俶，始也。





通泉驿南去通泉县十五里山水作

通泉驿南去通泉县十五里山水作〔一〕


溪行衣自湿，亭午气始散〔二〕。冬温蚊蚋在一作集，人远凫鸭乱。登顿生曾阴，欹倾出高岸。驿楼衰柳侧，县郭轻烟畔。一川何绮丽，尽目一作日穷壮观。山色远寂寞，江光夕滋漫。伤一作知时愧孔父，去国同王粲。我生苦飘零，所历有嗟叹。

〔一〕通泉：《寰宇志》：通泉县，故西宕渠郡涌泉县，地名黄浒川，隋置通泉县。通泉山在县西北二十里，东临涪江，壁绝二百余丈，水从山顶涌出，下注涪江。

〔二〕亭午：《天台赋》：羲和亭午。《纂要》：日在午曰“亭午”。





过郭代公故宅

过郭代公故宅〔一〕


豪俊初未遇，其迹或脱略。代公尉通泉，放意何自若。及夫登衮冕，直气森喷薄一本此下有“精魄凛如在，所历终萧索”。磊落见异人，岂伊常情度。定策神龙后，宫中翕清廓。俄顷辨尊亲，指挥存顾托。群公有一作见惭色，王室无削弱。迥出名臣上，丹青照台阁。我行得遗迹一作址，池馆皆疏凿。壮公临事断，顾步涕横落《草堂》本“精凛魄如在”一联在此下。高咏宝剑篇，神交付冥漠。

〔一〕郭代公：张说撰《行状》云：公少倜傥，廓落有大志。十六入太学，与薛稷、赵彦昭同业。十八擢进士第，其年判入高等。请外官，授梓州通泉尉。落拓不拘小节，常铸钱，掠良人财以济四方，海内同声合气，有至千万者。则天闻其名，驿征引见，语至夜，甚奇之。问蜀川之迹，对而不隐。令录旧文，乃上《古剑歌》。则天览而佳之，令写数十本，遍赐学士。先天二年，知政事。太平公主、窦怀贞潜结凶党，谋废皇帝。睿宗犹豫不决，诸相皆阿谀顺旨，惟公廷争不受诏。及举兵诛怀贞等，宫城大乱，睿宗步肃章门观变，诸相皆窜外省，公独登奉天门楼躬侍。睿宗闻东宫兵至，将欲投于楼下。公亲扶圣躬，敦劝乃止。及上即位，宿中书十四日，独知政事，下诏封代国公。

笺曰：按，代公定策在先天二年，而杜诗云“定策神龙后”，盖太平、安乐二公主及韦后用事，俱在神龙二年，故云“神龙后”也。吴若本注云：明皇与刘幽求平韦庶人之乱，正在神龙后。元振常有功其间，而史失之。微此诗，无以见。不知元振为宗楚客等所嫉，出之安西，几为所陷。楚客等被诛，始得征还。何从与平韦后之乱，此泥诗而不考古之过也。





观薛稷少保书画壁


少保有古风，得之陕郊篇〔一〕。惜哉功名忤，但见书画传。我游梓州东，遗迹涪江边。画藏青莲界，书入金榜悬。仰看垂露姿〔二〕，不崩亦不骞。郁郁三大字，蛟龙岌相缠。又挥西方变，发地扶屋椽。惨淡壁飞动，到今色未填。此行叠壮观，郭薛俱才贤。不知百载后，谁复来通泉〔三〕。

张彦远《名画记》：薛稷字嗣通，河东汾阴人。多才藻，工书画。外祖魏文贞公，富有书画，多虞、褚手写表疏。稷锐意模学，穷年忘倦，官至银青光禄大夫、太子少保，封晋国公。窦怀贞累之，年六十九。朱景玄《名画录》：薛稷，天后朝位至宰辅。学书师褚河南，时称买褚得薛。不失其节，画踪如阎立本。曾旅游新安郡，遇李白，因相留。请书永安寺额，兼画西方佛一壁。笔力潇洒，风姿逸秀，曹、张之匹也。二迹之妙，李翰林题赞见在。张燕公《豫州判魏君碑》：公讳叔瑜。考太师郑文贞公，公善于草隶，妙绝时人，以笔意传次子华及甥河东薛稷。世称前有虞、褚，后有薛、魏。《金壶记》：吕总曰：薛稷书，如风惊苑花，雪惹山柏。《舆地纪胜》：薛稷书“慧普寺”三字，方径三尺，笔画雄健，在通泉寿圣寺聚古堂。

〔一〕陕郊：吴若本注：公诗曰“驱车越陕郊，北顾临大河”。

〔二〕垂露：《金壶记》：汉曹喜，字仲则，工篆隶，变悬针垂露之法，后世不易。

〔三〕通泉：梦弼曰：《赵彦昭传》云：与郭元振、薛稷善。郭传云：与薛稷、赵彦昭同入太学。盖郭与薛旧为同舍，后又会于通泉也。





通泉县署屋壁后薛少保画鹤


薛公十一鹤，皆写青田真〔一〕。画色久欲尽，苍然犹出尘。低昂各有意，磊落如长人。佳此志气远，岂惟粉墨新。万里不以力，群游森会神。威迟白凤态，非是仓鹒邻。高堂未倾覆，常一作幸得慰嘉宾。曝露墙壁外，终嗟风雨频。赤霄有真骨〔二〕，耻饮洿池津。冥冥任所往，脱略谁能驯。

《名画记》：稷尤善花鸟人物杂画，画鹤知名，屏风六扇鹤样，自稷始也。《名画录》：今秘书省有稷画鹤，时号一绝。又蜀郡亦有鹤并佛像、菩萨、青牛等传于世，并居神品。《封氏闻见记》[1]：今尚书省考功员外郎厅有稷画鹤，宋之问为赞。工部尚书厅有稷画树石，东京尚书坊岐王宅亦有稷画鹤，皆称精绝。米芾有《题所得苏氏薛稷二鹤》诗。

〔一〕青田：晋《永嘉郡记》曰：有沐溪，去青田九里。此中有双白鹤，年年生子，长大便去，只余父母一双在耳。精白可爱，多云神所养。

〔二〕赤霄：《七命》：挂归翮于赤霄之表。

	[1] 闻见记：原作“见闻记”，据本书改。





陪王侍御同登东山最高顶宴姚通泉晚携酒泛江


姚公美政谁与俦，不减昔时陈太丘。邑中上客有柱史，多暇日陪骢马游。东山高顶罗珍羞，下顾城郭销我忧。清江白日落欲尽，复携美人登彩舟。笛声愤怨一作怒哀中流，妙舞逶迤夜未休。灯前往往大鱼出，听曲低昂如有求。三更风起寒浪涌，取乐喧呼觉船重。满空星河光破碎，四座宾客色不动。请公临深一作江莫相违，回船罢酒上马归。人生欢会岂有极，无使霜一作露过沾人衣。





春日戏题恼郝使君兄


使君意一作俊气凌青霄，忆昨欢娱常见招。细马时鸣金袅，佳人屡出董娇饶〔一〕。东流江水西飞燕，可惜春光不相见。愿携王赵两红颜，再骋肌肤如素练。通泉百里近梓州，请一作诸公一来开我愁。舞处重看花满面，尊前还有锦缠头〔二〕。

〔一〕董娇饶：《玉台新咏》：宋子侯有《董娇饶》诗，毛晃韵新增“娆”字，误引此诗作“妖娆”，宜正之。

〔二〕缠头：《太真外传》：上戏曰：“阿瞒乐籍，今日幸得供养夫人，请一缠头。”《唐书》：鱼朝恩出锦三匹，罗五十匹，绫一百匹，为子仪缠头之费。《御览》云：旧俗赏歌舞人锦彩，置之头上，谓之“缠头”。宴享加恩，借以为词。





短歌行

短歌行赠王郎司直〔一〕


王郎酒酣拔剑斫地歌莫哀，我能拔尔抑塞磊落之奇才。豫樟翻风白日动，鲸鱼跋浪沧溟开。且脱佩剑休徘徊，西得诸侯棹锦水。欲向何门趿吴作飒珠履，仲宣楼头春色一作已深〔二〕。青眼高歌望吾子〔三〕，眼中之人吾老矣。

〔一〕王司直：《赠友诗》：官有王司直。即其人也。

〔二〕仲宣楼：《方舆胜览》：在荆州府城东南隅，后梁时高季兴建。

〔三〕吾子：《仪礼》：望吾子之教也。注：吾子，相亲之辞。





短歌行

送祁录事归合州，因寄苏使君。


《草堂》本作邛州录事。

前者途中一相见，人事经年记君面。后生相动一作劝何寂寥，君有长才不贫贱。君今起柁春江流，余亦沙边具小舟。幸为达书贤府主，江花未尽会江楼〔一〕。

〔一〕江楼：《方舆纪胜》：在合州州治之前，钓鱼山、学士山、巫山横其前，下临汉水。





陪章留后惠义寺饯嘉州崔都督赴州


中军待上客，令肃事有恒。前驱入宝地，祖帐飘金绳〔一〕。南陌一作伯既留欢，兹山亦深登。清闻树杪磬，远谒云端僧。回策匪新岸樊作崖，所攀仍旧藤。耳激洞门飙，目存寒谷冰。出尘轨躅，毕景遗炎蒸。永愿坐长夏，将衰栖大乘。羁旅惜宴会，艰难怀友朋。劳生共几何，离恨兼相仍。

〔一〕金绳：《法华经》：国名离垢，琉璃为地，有八交道，黄金为绳。





将适吴楚留别章使君留后兼幕府诸公得柳字


我一作甫来入蜀门，岁月亦已久。岂唯长儿童，自觉成老丑。常恐性坦率，失身为杯酒。近辞痛饮徒，折节万夫一作人后。昔如樊作若纵壑鱼，今如丧家狗。既无游方恋，行止复何有。相逢半新故，取别随薄厚。不意青草湖〔一〕，扁舟落吾手。眷眷章梓州，开筵俯高柳。楼前出骑马，帐下罗宾友。健儿簸红旗，此乐或一作几难朽。日车隐昆仑，鸟雀噪户牗。波涛未足畏一作慰，三峡徒雷吼。所忧盗贼多，重见衣冠走。中原消息断，黄屋今安否。终作适荆蛮，安排用庄叟。随云拜东皇〔二〕，挂席上南斗。有使即寄书，无使长回首。

〔一〕青草湖：《荆州记》：巴陵南有青草湖，周回百里，日月出没其中。湖南有青草山，故因以为名，一名洞庭湖。《南迁录》：洞庭湖西岸有沙洲，堆阜隆起，即青草庙下。一湖之内，中有此洲，南名青草，北名洞庭，所谓重湖也。

〔二〕东皇：《隋志》曰：荆州尤重祠祀，屈原制《九歌》，盖由此也。五臣曰：太乙，星名。天之尊神。祠在楚东，以配东帝，故曰东皇。





山寺

得开字。章留后同游。


野寺根一作限石壁，诸龛遍崔嵬。前佛不复辨，百身一莓苔。虽一作唯有古殿存，世尊亦尘埃。如闻龙象泣，足令信者哀。使君骑紫马，捧拥从西来。树羽静千里，临江久徘徊。山僧衣蓝缕，告诉栋梁摧。公为顾一作领宾徒荆作从，一作兵从，咄嗟檀施开。吾知多罗树〔一〕，却倚莲华台。诸天必欢喜，鬼物无嫌猜。以兹抚士卒，孰曰非周才。穷子失净处〔二〕，高人忧祸胎。岁晏风破肉，荒林寒可回。思量入一作人道苦，自哂同婴孩。

〔一〕多罗：《酉阳杂俎》：贝多出摩伽陀国，长六七丈，经冬不凋。此树有三种：一者多罗婆力义贝多，二者多黎婆力义贝多，三者都阇婆力义贝多。多罗多黎，汉翻为叶。贝多婆力义者，汉言叶树也。西域经书，用此三种皮叶。若能保护，亦得五六百年。《翻译名义》：旧名贝多，此翻岸。形如此方棕榈，极高，长八九十尺。有人云：一多罗树，高七仞。《西域记》云：南印建那补罗国北不远，有多罗树林，三十余里。其叶长广，其色光润。诸国书写，莫不采用。

〔二〕穷子：见《法华经》。





棕拂子


棕拂且薄陋，岂知身效能。不堪代白羽，有足除苍一作青蝇。荧荧金错刀〔一〕，擢擢朱丝绳。非独颜色好，亦用晋作由顾盻称。吾老抱疾病，家贫卧炎蒸。咂肤倦扑灭，赖尔甘服膺。物微世竞弃，义在谁肯征。三岁清秋至〔二〕，未敢阙缄縢。

〔一〕金错：《文选·四愁诗》：“美人赠我金错刀。”善注：“《续汉书》曰：佩刀，诸侯王黄金错环。”谢承《后汉书》：“诏赐应奉金错把刀。”《前汉志》：“新室更造契刀、错刀，错刀以黄金错其文，一刀直五千。”此云“荧荧金错刀”，谓佩刀也。《对雪》诗云：“金错囊徒罄。”谓钱刀也。《虎牙行》云：“金错旌竿满云直。”谓以黄金错镂旗竿也。盖古人以金错器，皆谓之金错。

〔二〕清秋：张九龄《白羽扇赋》：“纵秋气之移夺，终感恩于箧中。”此诗落句，亦九龄之意。而云“不堪代白羽”，其托喻深厚可讽。





桃竹杖引

赠章留后


江心一作上蟠石生桃竹〔一〕，苍波喷浸尺度足。斩根削皮如紫玉，江妃水仙惜不得〔二〕。梓橦使君一作者开一束，满堂宾客皆叹息。怜我老病赠两茎，出入仄甲铿有声。老夫复欲东南征，乘涛鼓枻一作棹白帝城。路幽必为鬼神夺，拔一作杖剑或与蛟龙争。重为告曰：杖兮杖兮，尔之生也甚正直，慎勿见水踊跃学变化为龙。使我不得尔之扶持，灭迹于君山湖上之青峰。噫！风尘洞兮豺虎咬人，忽失双杖兮吾将曷从。

〔一〕桃竹：《蜀都赋》：灵寿桃枝。注曰：桃枝，竹属也。出蛰江县，可以为杖。《元和郡国志》：合州铜梁山出桃枝竹。东坡《跋桃枝杖引后》：桃竹，叶如棕，身如竹。密节而实中，犀理瘦骨，盖天成拄杖也。岭外人多种此，而不知其为桃竹，流传四方，视其端有眼者，盖自东坡出也。又《书柳子厚诗》云：盛时一失贵反贱，桃笙葵扇安可常。偶阅《方言》：簟，宋、魏之间谓之笙。乃悟桃笙以桃竹为簟也。梁简文《答南平王饷舞簟书》云：五离九折，出桃枝之翠笋。乃谓桃枝竹簟也。郭璞有《桃杖赞》。桃竹出巴渝间。子美有《桃竹歌》。

〔二〕江妃水仙：《江赋》：冯夷倚浪以傲睨，江妃含嚬而绵眇。王逸《楚词注》：冯夷，水仙人。



寄题江外草堂

寄题江外草堂〔一〕梓州作，寄成都故居。


我生性放诞，雅[1]欲逃自然。嗜酒爱风一作修竹，卜居必一作此林泉。遭乱到蜀江，卧疴遣晋作遗所便。诛茅初一亩，广地方一作必连延。经营上元始，断手宝应年。敢谋土木丽，自觉面势坚一作贤。台亭一作亭台随高下，敞豁当清川。虽樊作惟有会心侣，数能同钓船。干戈未偃息，安得酣歌眠。蛟龙无定窟，黄鹄摩苍天。古来达士志一作贤达士，宁受外物牵。顾惟鲁钝姿，岂识悔吝先。偶携老妻去，惨澹凌风烟。事迹无固必，幽贞愧双全。尚念四小松，蔓草易一作已拘缠。霜骨不甚长，永为邻里怜。

〔一〕草堂：《旧书》：甫于成都浣花里，种竹植树，结庐枕江，纵酒啸咏。旧注：公从同谷入蜀，卜居成都。成都乱，遂走梓州。今于梓州怀思草堂，作是诗寄题。公以乾元元年冬末至成都，明年上元元年，卜筑草堂。又二年，宝应元年，草堂成。此诗当是广德元年作。

	[1] 雅：原作“难”，据杜诗诸本改。





韦讽录事宅观曹将军画马图

韦讽录事宅观曹将军画马图〔一〕


国初已来画鞍马，神妙独数江都王〔二〕。将军得名三樊作四十载，人间又见真乘黄〔三〕。曾貌先帝照夜白〔四〕，龙池十日飞霹雳〔五〕。内府殷红马脑碗一作盘，婕妤传诏才人索。碗赐将军拜舞归，轻纨细绮相追飞一作随。贵戚权门得笔迹，始觉屏障生光辉。昔日太宗拳毛䯄〔六〕，近时郭家师子花〔七〕。今之新一作画图有二马，复令识者久叹嗟。此皆骑战一敌万，缟素漠漠开风沙。其余七匹亦殊绝，迥若寒空动烟雪。霜蹄蹴踏长楸间，马官厮养森成列。可怜九马争神骏，顾视清高气深稳。借问苦心爱者谁，后有韦讽前支遁。忆昔巡幸新丰宫〔八〕，翠华拂天来向东。腾骧磊落三万匹，皆与此图筋骨同。自从献宝朝河宗〔九〕，无复射蛟江水中〔十〕。君不见金粟堆前松柏里〔十一〕，龙媚去尽鸟呼风。

〔一〕曹霸：《名画记》：曹霸，魏曹髦之后。髦画称于魏代，霸在开元中已得名。天宝末，每诏画御马及功臣，官至左武卫将军。

〔二〕江都王：《名画记》：江都王绪，霍王元轨之子，太宗皇帝犹子也。多才艺，善书，画鞍马擅名。垂拱中，官至金州刺史。《唐朝名画录》：江都王善画雀、蝉、驴子，应制明皇《潞府十九瑞应图》，实造神极妙。

〔三〕真乘黄：《穆天子传》：伯夭皆致河典，乃乘渠黄之乘，为天子先，以极西土。董逌《画跋》：曹霸画马，与当时人绝迹。其径度似不可得而寻也，若其以形似求者，亦马也，不过类真焉耳。 乘黄：其状如狐，背上有角。霸之马未常如此，特论其神骏，语大而夸，不知其形状异也。

〔四〕照夜白：《明皇杂录》：上所乘马，有玉花骢、照夜白。《开元记》：照夜白，封太山回，令陈闳图之。《画鉴》：曹霸《人马图》：红衣美髯奚官，牵玉面骍，绿衣阉官，牵照夜白。

〔五〕龙池：《唐六典》注曰：兴庆宫，今上潜龙旧宅也。宅东有旧井，忽涌为小池，常有云气，或黄龙出其中。景云中，其沼浸广，遂洞为龙池焉。

〔六〕拳毛䯄：《长安志》：太宗所乘六骏石像在陵后，五曰拳毛，平刘黑闼时乘，有石真容自拔箭处。赞曰：日精按辔，天驷横行。弧矢再戢，氛埃廓清。有中九箭处。《金石录》：太宗六马，其一曰拳毛䯄，黄马黑喙，平刘黑闼时所乘。

〔七〕师子花：《杜阳杂编》：代宗自陕还，命御马九花虬并紫玉鞭辔以赐郭子仪。九花虬，即范阳节度使李德山所贡也。额高九寸，毛拳如，以身被九花文，号九花虬。亦有师子骢，皆其类。《天中记》载杜诗注：师子花，即九花虬也。

〔八〕新丰宫：《汉志》：新丰有骊山。《唐志》：昭应，本新丰，有宫在骊山下。

〔九〕献宝：《穆天子传》曰：天子西征，至阳纡之山，河伯冯夷之所都居。是惟河宗氏，天子沉璧于河。河伯乃与天子披图视典，用观天子之宝器。《玉海》引《水经注》云：玉果、璇珠、烛银、金膏等物，皆《河图》所载。河伯以礼，穆王视图，乃导以西迈矣。旧注：周穆王自此归而上升，盖以比玄宗之升遐也。

〔十〕射蛟：《前汉纪》：元封五年，武帝自浔阳浮江，亲射蛟江中，获之。

〔十一〕金粟堆：《旧书》：明皇亲拜五陵，至睿宗桥陵，见金粟山冈有龙盘虎踞之势，复近先茔。谓侍臣曰：“吾千秋后，宜葬此地。”《长安志》：明皇泰陵，在蒲城东北三十里金粟山。广德元年三月，葬泰陵。





送韦讽上阆州录事参军


国步犹艰难，兵革未衰息。万方哀一作尚嗷嗷，十载一作年供军食。庶官务割剥，不暇忧反侧。诛求何多门，贤者贵为德晋作贤俊愧为力。韦生富春秋，洞澈有清识。操持纪纲地，喜见朱丝直。当令晋作因循豪夺吏，自此无颜色。必若救疮痍，先应去蟊贼。挥泪临大江，高天意凄恻。行行树佳政，慰我深相忆。





丹青引

赠曹将军霸


将军魏武之子孙，于今为庶为清门。英雄割据虽一作皆已矣，文彩风流犹荆作今尚存。学书初学卫夫人〔一〕，但恨无晋作未过王右军。丹青不知老将至，富贵于我如浮云。开元之中一作年常引见，承恩数上南薰殿〔二〕。凌烟功臣少颜色〔三〕，将军下笔开生面。良相头上进贤冠，猛将腰间大羽箭。褒公鄂公毛发动，英姿飒爽一作飒飒来樊作犹酣战。先帝天一作御马玉花骢，画工如山貌不同。是日牵来赤墀下，迥一作夐立阊阖生长风。诏谓将军拂绢素，意匠惨淡经营中。斯须九重真龙出，一洗万古凡马空。玉花却在御榻上，榻上庭前屹相向。至尊含笑催赐金，圉人太仆皆惆怅。弟子韩幹早入室〔四〕，亦能画马穷殊相一作状。幹惟画肉不画骨，忍使骅骝气凋丧。将军画一作尽善一作妙盖有神，必一作偶逢佳士亦写真。即今飘泊干戈际，屡貌寻常行路人。途穷反遭俗眼白，世上未有如公贫《英华》作他富至今我徒贫。但看古来盛名下，终日坎缠其身。

〔一〕卫夫人：《法书要录》：羊欣《传古来能书人名》：蔡邕授于神人，而传之崔瑗及女文姬。文姬传之钟繇，钟繇传之卫夫人，卫夫人传之王羲之。张怀瓘《书断》：卫夫人名铄，字茂猗，廷尉展之女弟，恒之从女，汝阴太守李矩之妻也。隶书尤善规矩，钟公、右军常师之。永和五年卒。子克为中书郎，亦工书。《书史会要》：王旷，导从弟，与卫世为中表，故得蔡邕书法于卫夫人，以授子羲之。

〔二〕南薰殿：兴庆宫之北有龙池，前有瀛洲门，内有南薰殿。

〔三〕凌烟：贞观十七年，诏阎立本画《凌烟阁功臣二十四图》，上自为赞。开府仪同三司、鄂国公敬德第七，故辅国大将军、杨州都督、褒国忠壮公志玄第十。韦述《两京记》：太极宫中有凌烟阁，在凝阴殿内，功臣阁在凌烟阁南。《南部新书》：画功臣皆北面，设三隔，内一层画功高宰辅，外一层写功高侯王，又外一层次第功臣。

〔四〕韩幹：《长安志》载《酉阳杂俎》云：韩幹，蓝田人。少时常为卖酒家送酒。王右丞兄弟未遇，每贳酒漫游。幹尝征债于王家，戏画地为人马，右丞奇其意趣，乃岁与钱二万，令软画十余年。《名画记》：韩幹，大梁人。王右丞见其画，遂推奖之。官至太府寺丞，善写貌人物，尤工鞍马。初师曹霸，后独自擅，杜甫赠霸《画马歌》云云，徒以幹马肥大，遂有画肉之诮。古人画马有《八骏图》，皆螭颈龙体，矢激电驰，非马之状也。晋宋间，顾、陆之辈，已称改步。周齐间，董、展之流，亦云变态。虽权奇灭没，乃屈产蜀驹，尚翘举之姿，乏安徐之体。至于毛色，率多騧骝骓驳，无他奇异。玄宗好大马，御厩至四十万。遂有沛艾大马。西域大宛岁有来献，骨力追风，毛彩照地，不可名状，号木槽马。圣人舒身安神，如据床榻，是知异于古马也。时主好艺，韩君间生，遂命悉图其骏，则有玉花骢、照夜白等。时岐、薛、申、宁王厩中皆有善马，幹并图之，遂为古今独步。《唐朝名画录》：韩幹，京兆人也。天宝中，召入供奉。上令师陈闳画马，帝怪其不同，因诘之。奏云：“臣自有师，陛下内厩之马，皆臣之师也。”上甚异之。





阆州东楼筵奉送十一舅往青城县得昏字


曾城有高楼旧作会，制古丹雘存。迢迢百余尺，豁达开四门。虽有一作会车马客，而无人世喧。游目俯大江，列筵慰别魂。是时秋冬交，节往颜色昏。天寒鸟兽休一作伏，霜露在草根。今我送舅氏，万感集清樽。岂伊山川间，回首盗贼繁。高贤意不暇，王命久崩奔。临风欲恸哭，声出已复吞。





严氏溪放歌行

严氏溪放歌行〔一〕


天下甲晋作兵马未尽销，岂免沟壑常漂漂。剑南岁月不可度，边头公卿仍独骄樊作何其骄〔二〕。费心姑息是一役，肥肉大酒徒相要。呜呼古人已粪土，独觉志士甘渔樵。况我飘转无定所，终日慽慽忍羁旅。秋宿樊作夜霜一作清溪素月高，喜得与子长夜语。东游西还力实倦，从此将身更何许。知子松根长茯苓，迟暮有意来同煮。

〔一〕严氏溪：颜鲁公《离堆记》：阆州之东百余里，有县曰新政。新政之南数千步，有山曰离堆。斗入嘉陵江，上峥嵘而下洄洑，不与众山相联属。东面有石堂焉，故京兆鲜于君之所开凿也。堂有室，堂北盘石之上，有九曲流杯池。堂南有茅斋，其壁间有诗焉。皆君舅著作郎严从、君甥殿中侍御史严侁之等，美君考槃之所作也。按：严氏溪，疑即此地。史称阆州严氏子疏言：鲜于叔明少孤，养子于外族，冒严姓。《华阳国志》：阆中大姓有三狐、五马、蒲、赵、任、黄、严也。

〔二〕公卿：边头公卿，未知所指，旧注纷纷，指郭英乂、严武，皆说梦耳。





南池

南池〔一〕


峥嵘巴阆间，所向尽山谷。安知有苍池，万顷浸坤轴。呀然阆城南，枕一作控带巴江腹。芰荷入异县，粳稻共比屋。皇天不无意，美利戒止足。高田失西成，此物颇丰熟。清源多众鱼，远岸富乔木。独叹枫香林，春时好颜色。南有汉王晋作主祠，终朝走巫祝。歌舞散灵衣，荒哉旧风俗。高堂一作皇亦明王，魂魄犹正直。不应空陂上，缥缈亲酒食。淫祀自古昔，非唯一川渎。干戈浩茫茫，地僻伤极目。平生江海一云溟渤兴，遭乱身局促。驻马问渔舟，踌躇慰羁束。

〔一〕南池：《寰宇记》：《郡国志》云：彭道将鱼池，在阆州西南。《四夷述》云：川东南池，东西二里，南北约五里，州城西南十里有郭池，周约五十亩。二池与《汉志》注相符。《方舆胜览》：南池在高祖庙旁，东西四里，南北八里。《汉志》：彭道将池，在今南池也。鱼池，在今郭池也，然则此池本彭之所开。





发阆中

发阆中〔一〕


前有毒蛇后猛虎，溪行尽日无村坞。江风萧萧云拂地，山木惨惨天欲雨。女病妻忧归意速一作急，秋花锦石谁复樊作能数。别家三月一得书一作书来，避地何时免愁苦！

《云溪友议》：李太白为《蜀道难》，乃为房、杜危之也。杜初作《阆中行》：豺狼当路，无地游从。太白初出蜀，即以《行路难》示贺知章。而野史记严武与房、杜相忤，皆在太白已卒之后。知《友议》非笃论也。

〔一〕阆中：《水经注》：汉水又东南过巴郡。阆中县，巴西郡治也。刘璋之分三巴，此其一焉。《寰宇志》：阆中县，本汉旧县。阆水迂曲，经其三面。县居其中，盖取为县名。《阆地志》：阆江迂曲，三面环之，曰阆中。





寄韩谏议


今我不乐思岳阳，身欲奋飞病在床。美人娟娟隔秋水，濯足洞庭望八荒。鸿飞冥冥日月白，青枫叶赤天雨一作飞霜。玉京群帝集北斗〔一〕，或骑骐翳凤皇。芙蓉旌旗一作旄烟雾乐，影动倒景摇潇湘。星宫之君醉琼浆，羽人稀少不在旁。似闻昨者赤松子〔二〕，恐是汉代韩张良。昔随刘氏定长安，帷幄未改神惨伤〔三〕。国家成败吾岂敢，色难腥腐餐风一作枫香。周南留滞古所一作莫惜，南极老人应寿昌〔四〕。美人胡为隔秋水，焉得置之贡玉堂。

〔一〕玉京：《邺侯外传》：泌游衡山、嵩山，遇神仙桐柏真人、羡门子、安期先生降之，羽车幢节，流云神光，照灼山谷，将曙乃去。授以长生羽化服饵之道，且戒之曰：“太上有命，以国祚中危，朝廷多难，宜以文武之道，佐佑人主，功及生灵，然后可登真脱屣耳。”自是多绝粒咽气，修谷神黄老之要。“玉京群帝”以下，盖暗记其事。

〔二〕赤松子：《旧书》：泌好谈神仙诡道，或云常与赤松子、王乔、安期、羡门游处。

〔三〕帷幄：《外传》：肃宗延于卧内，寝则对榻，出则联镳。至保定郡，泌先于本院寐。肃宗来入院，不令人惊之。登床捧泌首置于膝，久方觉。泌乞游衡岳，实以肃宗猜忌蜀郡功臣，不独以李辅国之故也。张子房“愿弃人间事，从赤松子游”以避吕氏之祸。泌之心迹略相似，故以赤松、张良为比。又曰“帷幄未改神惨伤”也。

〔四〕老人：《隋志》：老人一星，在弧南，一曰南极。常以秋分之旦见于丙，春分之夕没于丁。见则治平，主寿昌。《黄帝占》：老人星，一名寿星，色黄明大，则主寿昌，天下多贤士。

笺曰：程嘉燧曰：此诗盖为李泌而作。余考之是也。按史及家传，泌从肃宗于灵武，既立大功，而幸臣李辅国害其能，因表乞游衡岳，优诏许之。山居累年，代宗即位，累有颁赐，号天柱峰中岳先生。无几，征入翰林。公此诗，盖当邺侯隐衡山之时，劝勉韩谏议，欲其贡置之玉堂也。安刘帷幄，在玄、肃之代，舍泌其谁？韩谏议，旧本名注。余考韩休之子汯，上元中为谏议大夫，有学尚，风韵高雅，当即其人。“注”字盖传写之误。胡三省曰：据《邺侯家传》：代宗才立，即召泌也。须经幸陕，泌岂得全无一言！召泌亦在幸陕之后，李繁误记耳。此诗作于邺侯未应召之日，当亦是幸陕前后也。





忆昔二首


忆昔先皇巡朔方，千乘万骑入咸阳。阴山骄子汗血马，长驱东胡胡走藏〔一〕。邺城反覆不足怪〔二〕，关中小儿坏纪纲〔三〕，张后不乐上为忙〔四〕。至今今上犹拨乱，劳身焦思补四方。我昔近侍叨奉引，出兵一作兵出整肃不可当一作忘。为留猛士守未央〔五〕，致使岐雍防西羌。犬戎直来坐御床，百官跣足随天王。愿见北地傅介子，老儒不用尚书郎。

〔一〕东胡：回纥助兵讨贼，收复两京。安庆绪奔河北，保邺郡。故曰“胡走藏”。

〔二〕邺城：史思明既降复叛，救庆绪于邺城。故曰“反覆”。

〔三〕关中小儿：《旧书》：李辅国，闲厩马家小儿。少为阉，貎陋，粗知书计，为仆，事高力士。郭湜《高力士传》：辅国趋驰末品，小了纤人，荧惑两宫，摧伤万姓，因而恣行威福，不惧典刑。

〔四〕张后：《旧书》：后宠遇专房，与李辅国持权禁中，干预政事，请谒过当。帝颇不悦，无如之何。《唐国史补》：肃宗五月五日抱小公主，对山人李唐于便殿。顾唐曰：“念之勿怪。”唐曰：“太上皇亦应思见陛下。”肃宗涕泣，是时张氏已盛，不由己矣。

〔五〕猛士：东坡曰：“为留猛士守未央”，谓夺郭子仪兵柄留宿卫也。代宗即位，子仪自河南入朝，程元振数谮之。子仪请解副元帅节度使，留京师。广德元年十月，吐蕃入寇。上出幸陕州，子仪收复京师。十二月，驾还长安。

笺曰：《忆昔》之首章，刺代宗也。肃宗朝之祸乱，成于张后、辅国。代宗在东朝，已身履其难。少属乱离，长于军旅，即位以来，劳心焦思，祸犹未艾，亦可以少悟矣。乃复信任程元振，解子仪兵柄，以召匈奴之祸。此不亦童昏之尤乎？公不敢斥言，而以“忆昔”为词，其旨意婉而切矣。

忆昔开元全盛日，小邑犹藏万家室。稻米流脂粟米白，公私仓廪俱丰一作富，荆作盈实。九州道路无豺虎晋作狼，远行不劳吉日出。齐纨鲁缟车班班，男耕女桑不相失。宫中圣人奏云门，天下朋友皆胶漆。百余年间未灾变，叔孙礼乐萧何律。岂闻一绢直万钱，有田种谷今流血。洛阳宫殿烧焚尽，宗庙新除狐兔穴。伤心不忍问耆旧，复恐初从乱离说。小臣鲁钝无所能，朝廷记识蒙禄秩。周宣中兴望我皇，洒血晋作泪江汉身荆作长衰疾。

《明皇纪》：开元二十五年，天下断死刑五十八，几致刑措。乌巢寺之狱，上特推功元辅。封李林甫为晋国公，牛仙客为豳国公。柳芳《唐历》：开元二十八年，天下雄富，京师米价，斛不盈二百，绢亦如之。东由汴宋，西历岐凤，夹路列店，陈酒馔待客。行人万里，不持寸刃。





冬狩行

时梓州刺史章彝，兼侍御史，留后东川。


君不见东川节度兵马雄，校猎亦似观成功。夜发猛士三千人，清晨合围步骤同。禽兽已毙十七八，杀声落日回苍穹。幕前生致九青兕，馲驼峞垂玄熊。东西南北百里间，仿佛蹴踏寒山空。有鸟名鸲鹆，力不能高飞逐走蓬。肉味不足登鼎俎，何为见羁虞罗中。春搜冬狩侯一作候得同，使君五马一马骢。况今摄行大将权，号令颇有前贤风。飘然时危一老翁，十年厌见旌旗红。喜君士卒甚整肃，为我回辔擒西戎。草中狐兔尽何益，天子不在咸阳宫。朝廷虽无幽王祸，得不哀痛尘再蒙！呜呼，得不哀痛尘再蒙！

《旧书·严武传》：上皇诰：以剑两川合为一道。是时已废东川节度使，故章以刺史领留后事。诗云“东川节度”，则循其旧称也。时代宗幸陕，诏征天下兵，无一人应召者。故公感激言之。





自平


自平宫中吕太一一作中宫，一作中官〔一〕，收珠南海千余日。近供生犀翡翠稀，复恐征戎一作戍干戈密。蛮溪豪族小一作山动摇，世封刺史非时一作常朝〔二〕。蓬莱殿前一作里诸主将，才如伏波不得骄。

〔一〕吕太一：《旧书》：广德元年，宦官市舶使吕太一逐广南节度使张休，纵下大掠广州。《韦伦传》：代宗即位，中官吕太一于岭南矫诏募兵为乱。《通鉴》：张休弃城走端州，太一纵兵焚掠，官军讨平之。黄鹤曰：考《旧史》，当作中官吕太一。师古注云：《拾遗》有吕宁为太一宫使，唐未有此官号。太一，即人名也，亦初不云吕宁。按：鹤注良是。所谓《拾遗》者，即师古辈妄撰，如伪苏注之类。

〔二〕刺史：旧注：太宗时，溪洞蛮夷来归顺者，皆授以刺史，不以时朝，比于内诸侯，姑务羁糜而已。公《两川说》：八州素归心于其世袭刺史。

笺曰：此诗言唐盛时处置蛮夷之法。“蛮溪豪族小动摇”，言其小小蠢动，朝廷置之不问也。“世封刺史非时朝”，不责以时朝之礼也。如此则蛮夷率俾，虽有伏波之将，不得生事于外夷也。“蓬莱殿前诸主将”，指中官掌禁军者而言。





释闷


四海十年不解兵，犬戎一作羊也复临咸京。失道非关出襄野，扬鞭忽是过胡晋作湖城〔一〕。豺狼塞路人断绝，烽火照夜尸纵横。天子亦应厌奔走，群公固合思升平。但恐诛求不改辙，闻道嬖孽能一作今全生〔二〕。江边老翁错料事，眼暗不见风尘清。

〔一〕扬鞭：《世说》：王大将军领军姑熟。晋明帝着戎服，骑巴賨马，赍一金马鞭，阴察军形势。按，《晋书》：敦屯兵于湖阴，故曰湖城。吴若本注曰：晋王敦举兵内向，元帝微行至于湖，阴察敦营垒事。自唐以来，皆破句读。故温庭筠乐府有《湖阴曲》，金陵地名有湖阴。张文潜云“微行至于湖”句断。

〔二〕嬖孽：谓代宗不能诛程元振也。





赠别贺兰铦


黄雀饱野粟，群飞动荆榛。今君抱何恨，寂寞向时人。老骥倦骧首，苍一作饥鹰愁易驯。高贤世未识，固合婴饥贫。国步初返正〔一〕，乾坤尚风尘。悲歌鬓发白，远赴湘吴春。我恋岷下芋〔二〕，君思千里莼。生离与死别，自古鼻酸辛。

〔一〕国步：谓代宗幸陕初还也。

〔二〕芋：《水经注》：江都县滨文井江。江上有常氏堤，跨四十里。有朱亭，亭南有青城山，山上有嘉谷，山下有蹲鸱，即芋也。所谓“下有蹲鸱，至老不饥”，卓氏之所以乐远徙也。





别唐十五诫因寄礼部贾侍郎

别唐十五诫因寄礼部贾侍郎〔一〕


九载一相逢，百年能几何。复为万里别，送子山之阿。白鹤久同林，潜鱼本同河。未知栖集期，衰老强高歌。歌罢两凄恻，六龙忽蹉跎。相视发皓白，况难驻羲和。胡星坠燕地〔二〕，汉将仍横戈。萧条四海内，人少豺虎多。少人慎莫投，多虎信所过。饥有易子食，兽犹畏虞罗。子负经济才，天门郁嵯峨。飘飖适东周，来往若一作亦崩波。南宫吾故人，白马金盘陀。雄笔映千古，见贤心靡一作匪他。念子善师事，岁寒守旧柯。为吾谢贾公，病肺卧江沱。

〔一〕贾侍郎：按，《贾至传》：广德二年，转礼部侍郎。

〔二〕胡星坠燕地：广德二年，史朝义缢死，传首京师。





阆山歌


阆州城东灵一作雪山白〔一〕，阆州城北玉台一作壶碧〔二〕。松浮欲尽不尽云，江动将崩未崩石。那知根无鬼神会，已觉气与嵩华敌。中原格斗且未归，应结茅斋看一作着青壁一作应著茅斋向青壁。

〔一〕灵山：《寰宇记》：仙穴山，在阆中县东北十里。《舆地图》云：灵山峰多杂树，昔蜀王鳖灵帝登此，因名灵山。山东南隅有玉女捣练石，山顶有池常清，有洞穴悬绝，微有一小径通。

〔二〕玉台：《舆地纪胜》：玉台观在城北七里。唐滕王尝游之，有滕王亭基。





阆水歌


嘉陵江色一作山何所似〔一〕，石黛碧玉相因依。正怜日破浪花一云阆山出，更复春从沙际归。巴童荡桨欹侧过，水鸡衔鱼来去飞。阆中胜事可肠断〔二〕，阆州城南天下稀。

〔一〕嘉陵：《水经注》：汉水又南径阆中县东，阆水出阆阳县而东，径其县南，又东注汉水。《寰宇记》：嘉陵水又名西汉水，又名阆中水。《周地图》云：水源出秦州嘉陵，因名嘉陵，经阆中，即阆中水，亦曰阆江，又曰渝水。

〔二〕阆中：阆中山，其山四合于郡，故曰阆中。《名山志》云：阆中山多仙圣游集焉。《方舆胜览》：亦名锦屏山，在城南三里。冯忠恕记云：阆之为郡，当梁、洋、梓、益之冲，有五城十二楼之胜概。





三绝句


前一作去年渝州杀刺史，今年开州杀刺史。群盗相随剧虎狼，食人更肯留妻子。

“渝州杀刺史”，鲍钦止谓段子璋。子璋反梓州，袭绵陷剑，于渝无与也。师古云：吴璘杀渝州刺史刘卞，杜鸿渐讨平之。翟封杀开州刺史萧祟之，杨子琳讨平之。黄鹤云：事在大历元年与三年。考《杜鸿渐传》，无讨平吴璘事。大历三年，杨子琳攻成都，为崔宁妾任氏所败，何从讨平开州？天宝乱后，蜀中山贼塞路，渝、开之乱，史不及书，而杜诗载之。师古妄人，因杜诗而曲为之说，并吴璘等姓名，皆师古伪撰以欺人也。注杜者之可恨如此。

二十一家同入蜀，唯残一人出骆谷〔一〕。自说二女啮臂时，回头却向秦云哭。

〔一〕骆谷：《寰宇记》：骆谷道，汉、魏旧道也，南通蜀、汉。曹爽伐蜀，入骆谷三百余里，不得前。牛马驴骡，以转运死略尽。姜维出骆谷，军于长城，即此谷道也。此道废塞，武德七年复开。东北自鄠县界，西南经盩厔县，又西南入骆谷，出骆谷，入洋州兴势县界。

殿前兵马虽骁雄，纵暴略与羌浑同。闻道杀人汉水上，妇女多在官军中。





草堂


昔我去草堂，蛮夷塞成都。今我归草堂，成一作此都适无虞。请陈初乱时，反覆乃须臾一作斯须。大将赴朝廷，群小起异图。中宵斩白马，盟歃气已粗。西取邛南兵，北断剑阁隅。布衣数十人，亦拥专城居。其势不两大，始闻蕃汉殊。西卒却倒戈，贼臣互相诛。焉知肘腋祸，自及枭镜徒。义士皆痛愤，纪纲乱相逾。一国实三公，万人欲为鱼。唱和作威福，孰肯一作能辨无辜。眼前列杻械，背后吹笙竽。谈笑行杀戮，溅一作流血满长衢。到今用钺地，风雨闻号呼。鬼一作人妾与鬼马〔一〕，色悲充尔娱。国家法令在，此又足惊吁。贱子且奔走，三年望东吴。弧矢暗江海，难为游五湖。不忍竟舍此，复来薙榛芜。入门四松在，步屧一作堞万竹疏。旧犬喜我归，低徊入衣旧作我裾。邻舍喜我归，沽酒携胡芦一云提榼壶。大官喜一作知我来，遣骑问所须。城郭喜一作知我来，宾客隘一作溢村墟。天下尚未宁，健儿胜腐儒。飘飖一作飘飘风尘际，何地置一作致老夫？于时见一作是疣赘，骨髓幸未枯。饮啄愧残生，食薇不敢余。

宝应元年四月，严武入朝。七月，剑南西川节度使徐知道反，八月伏诛。公携家避乱往梓州。广德二年，武镇剑南，公复还成都草堂。此诗云“大将赴朝廷，群小起异图”，谓武入朝而知道反也。“北断剑阁隅”，谓知道以兵守要害，武不得出也。“贼臣互相诛”，谓知道为其下李忠厚所杀也。王洙、梁权道辈，以为永泰元年避崔旰之乱。而吴若本于“布衣”“专城”之下注云：即杨子琳、柏贞节之徒。是时严武已没，公下峡适楚，何尝复归草堂哉？注家唯黄鹤能辨之。

〔一〕鬼妾：赵云：“鬼妾鬼马”，如匈奴以亡者之妻为鬼妻也。





四松


四松初移时，大抵三尺强。别来忽三载一作岁，离立如人长。会看根不拔，莫计枝凋伤。幽色幸一作会秀发，疏柯亦一作已昂藏。所插小藩篱，本亦有堤防。终然掁直庚切拨损，得吝一作愧千叶黄。敢为故林主，黎庶犹未康。避贼今始归，春草满空堂。览物叹衰谢，及兹慰凄凉。清风为我起，洒面若微霜。足以送老姿一作足为送老资，聊待一作将偃盖张。我生无根带一作蒂，配尔一作汝亦茫茫。有情且赋诗，事迹可两一作两可忘。勿矜千载后，惨澹蟠穹苍。





水槛


苍江多风飙，云雨昼夜飞。茅轩驾巨浪，焉得不低垂。游子久在外，门户无人持。高岸尚如一作为谷，何伤浮柱欹〔一〕。扶颠有劝诫，恐贻识者嗤。既殊大厦倾，可以一木支。临川视万里，何必栏槛为。人生感故物，慷慨有余悲。

〔一〕浮柱：《西京赋》：跱游极于浮柱。注：三辅名梁为极，作游梁置浮柱上。





破船


平生江海心，宿昔具扁舟。岂惟青溪上，日傍柴门游。苍皇避乱兵，缅邈怀旧丘。邻人亦已非，野竹独修修。船舷不重扣，埋没已经秋。仰看西飞翼，下愧东逝流。故者或可掘，新者亦易求。所悲数奔窜，白屋难久留。





营屋


我有阴江竹，能令朱夏寒。阴通积水内，高入浮云端。甚一作如疑鬼物凭，不顾剪伐残。东偏若面势〔一〕，户牖永可安。爱惜已六载，兹晨去千竿。萧萧见白日，汹汹开奔湍。度堂匪华丽，养拙异考槃。草茅虽薙葺，衰疾方少宽。洗然顺所适，此足代加餐。寂无斤斧响，庶遂憇息欢。

〔一〕若面势：鲜于注：若，顺也。





除草

吴若本注：去荨草也，荨音潜，山韭。


草有害于人，曾何生阻修。其毒甚峰虿，其多弥道周。清晨步前林，江色未散忧。芒刺在我眼，焉能待高秋。霜露一作雪一沾凝一作衣，蕙叶亦难留。荷锄先童稚，日入仍讨求。转致水中央，岂无双钓舟〔一〕。顽根易滋蔓，敢使依旧丘。自兹一作移藩篱旷，更觉松竹幽。芟夷不可阙，疾恶信如仇。

〔一〕钓舟：晏曰：《周礼》：薙氏掌杀草，若欲其化，则以水火变之。以钓舟载而致之水，此水化也。





扬旗

二年夏六月，成都尹严公置酒公堂，观骑士试新旗帜。


江一作风雨飒长夏，府中有余清。我公会宾客，肃肃有异声。初筵阅军装，罗列照广庭。庭空六一作四马入，駊騀扬旗一作斾旌。回回偃飞盖，熠熠迸流星。来缠一作冲风飙急，去擘山岳倾。材归俯身尽，妙取略地平。虹霓就掌握，舒卷随人轻。三州陷犬戎〔一〕，但见西岭青。公来练猛士，欲夺天边城。此堂不易升，庸蜀日已宁。吾徒且加餐，休适蛮与荆。

〔一〕三州：柳芳《唐历》：广德元年，粮运绝，剑南节度高适不能军，吐蕃陷松、维、保三州。





太子张舍人遗织成褥段


客从西北来，遗我翠一作细织成〔一〕。开缄风涛涌，中有掉尾鲸。逶迤罗水族，琐细不足名。客云充君褥，承君终宴荣。空堂魑魅一作魍魉走，高枕形神清。领客珍重意，顾我非公卿。留之惧不祥，施之混柴荆。服饰定尊卑，大哉万古程。今我一贱老，裋一作短褐更无营。煌煌珠宫物，寝处祸所婴一作萦。叹息当路子，干戈尚纵横。掌握有权柄，衣马自一云已肥轻。李鼎死岐阳〔二〕，实以骄贵盈。来瑱赐自尽〔三〕，气豪直晋作真阻兵。皆闻黄金多皆闻一作昔闻，坐见悔吝生。奈何田舍翁，受此厚贶情。锦鲸卷还客，始觉心和平。振我粗席尘，愧客茹一作饭蔾羹。

〔一〕织成：《广雅》：天竺出细织成。《宋书·礼志》：诸织成衣帽、锦帐，纯金银器、云母，从广一寸以上者，皆为禁物。

〔二〕李鼎：上元元年，以羽林大将军李鼎为凤翔尹，兴、凤、陇等州节度使。二年二月，党项平羌寇宝鸡，入散关，陷凤州、凤翔，李鼎邀击之。六月，以鼎为鄯州刺史、陇右节度。

〔三〕来瑱：来瑱为襄阳节度使，代宗潜令裴茙图之，瑱擒茙于申江，入朝谢罪。广德元年正月，贬播州尉。翌日，赐死于鄠县。

笺曰：史称严武累年在蜀，肆志逞欲，恣行猛政，穷极奢靡，赏赐无度。公在武幕下，此诗特借以讽谕，朋友责善之道也。不然辞一织成之遗，而侈谈杀身自尽之祸，不疾而呻，岂诗人之意乎？《草堂诗笺》次于广德二年，在严郑公幕中之作。当从之。





莫相疑行


男儿生无所成头皓白樊作男儿一生无成头皓白，牙齿欲落真可惜。忆献三赋蓬莱宫，自怪一日声辉一作燀，荆作烜赫。集贤学士如堵墙，观我落笔中书堂。往时文彩动人主，此《文粹》作今日饥寒趋路旁。晚将末契托年少《文粹》晚将末节契年少〔一〕，当面输一作论心背面笑。寄谢悠悠世上儿，不一作莫争好恶莫相疑。

〔一〕末契：陆机《叹逝赋》：托末契于后生，余将老而为客。





别蔡十四著作


贾生恸哭后，寥落无其人。安知蔡夫子，高义迈等伦。献书谒皇帝，志已清风尘。流涕洒丹极，万乘为酸辛。天地则创痍，朝廷当一作多正臣。异才复间出，周道日惟新。使蜀见知己，别颜始一伸。主人薨城府〔一〕，扶榇归咸秦。巴道此相逢，会我病江滨。忆念凤翔都，聚散俄十春。我衰不足道，但愿子意一作音陈。稍令社稷安，自契鱼水亲。我虽消渴甚，敢忘帝力勤。尚思未朽骨，复睹耕桑民。积水驾三峡，浮龙倚长津一云轮囷。扬舲洪涛间，仗子济物身。鞍马下秦塞，王城通北辰。玄甲聚不散，兵久食恐贫。穷谷无粟帛，使者来相因。若凭一云逢南辕吏陈作使，书札到天垠。

〔一〕主人：赵云：指郭英乂。鹤云：指严武为是。盖英乂单骑奔简州，为晋州刺史韩澄所杀，不当云“薨城府”也。





卷六 古诗五十三首





居云安及至夔州作。





杜鹃


西川有杜鹃，东川无杜鹃。涪万无杜鹃，云安有杜鹃。我昔游锦城，结庐锦水边。有竹一顷余，乔木上参天。杜鹃暮春至，哀哀叫其间。我见常再拜，重是古帝魂。生子百鸟巢〔一〕，百鸟不敢嗔一作喧。仍为餧其子，礼若奉至尊。鸿雁及羔羊〔二〕，有礼太古前。行飞与跪乳，识序如一作又知恩。圣贤古一作吾法则，付与一作之后世传。君看禽鸟情，犹解事杜鹃。今忽暮春间，值我病经年。身病不能拜，泪下如迸泉。

题下旧注云：时明皇在蜀蒙尘。陈浩然本无此七字，当从陈本。此诗大历元年公在云安作，明皇晏驾久矣。

夏竦曰：诗前四句乃序耳，以叶韵，误以为诗，本题下甫自注耳。王直方曰：此与古谣语无异，岂复以韵为限耶？黄希曰：《白头吟》词云：“郭东亦有樵，郭西亦有樵。”此诗前四句或本此。吴曾《漫录》曰：乐府江南古词：“鱼戏莲叶间，鱼戏莲叶西。鱼戏莲叶南，鱼戏莲叶北。”子美正用此格。

〔一〕寄巢：《博物志》：杜鹃生子，寄之他巢，百鸟为饲之。

〔二〕鸿雁：羊祐《雁赋》：鸣则相和，行则接武，前不绝贯，后不越序。 羔羊：《春秋繁露》：羔饮其母必跪，类知礼者也。

笺曰：《东坡外集》载《辨王谊伯论杜鹃》云：子美盖讥当时之刺史，有不禽鸟若也。严武在蜀，虽横敛刻薄，而实资中原，是“西川有杜鹃”。其不虔王命，擅军旅，绝贡赋以自固，如杜克逊在梓州，是“东川无杜鹃”耳。涪、万、云安刺史，微不可考。其尊君者为有，怀贰者为无，不在夫杜鹃真有无也。按：杜克逊事，《新》《旧》两书俱无可考。严武在东川之后，节制东川者，李奂、张献诚也。其以梓州反者，段子璋也。梓州刺史见《杜集》者，有李梓州、杨梓州、章梓州，未闻有杜也。既曰讥当时之刺史，不应以严武并列也。逆节之臣，前有段子璋，后有崔旰、杨子琳，不当舍之而刺涪、万之刺史，微不可考者也。所谓杜克逊者，既不见史传，则亦子虚、无是之流，出后人伪撰耳。其文义舛错鄙倍，必非东坡之言。世所传《志林》诸书，多出妄庸人假托，如伪苏注之类，而无识者误编之集中也。黄鹤本载旧本题注云：“上皇幸蜀还，肃宗用李辅国谋，迁之西内，上皇悒悒而崩。此诗感是而作。”详味此诗，仍当以旧注为是。





客居


客居所居堂，前江后山根。下堑万寻岸，苍涛郁飞翻。葱青众木梢，邪竖杂石痕。子规昼夜啼，壮士敛精魂。峡开四千里〔一〕，水合数百源。人虎相半居，相伤终两存。蜀麻久不来，吴盐拥荆门。西南失大将〔二〕，商旅自星奔。今又降元戎，已闻动行轩。舟子候利涉，亦凭节制尊。我在路中央，生理不得论。卧愁病脚废，徐步视小园。短畦带碧草，怅望思王孙。凤随其皇去，篱雀暮喧繁。览物想故国，十年别荒村。日暮归几翼，北林空自昏。安得覆八溟，为君洗乾坤。稷契易为力，犬戎何足吞。儒生老无成，臣子忧四番《草堂》本作四藩，鲁直刊作忧思翻。箧中有旧笔，情至时复援。

〔一〕峡开：《荆州记》：巫峡首尾一百六十里。旧云：自三峡取蜀，数千里恒是一山，此盖好大之言也。惟三峡七百里中，两岸连山，略无阙处。梁简文《蜀道难》诗：峡山七百里，巴水三回曲。公所谓“峡开四千里”，盖统论江山之大势，非专指言峡山也。

〔二〕大将：永泰元年闰十月，郭英乂为崔旰所杀，蜀中大乱。大历元年二月，以杜鸿渐为山南西道、剑南东西川副元帅。





客堂


忆昨离少城，而今异楚蜀。舍舟复深山，窅窕一林麓。栖泊云安县，消中内相毒。旧疾甘载一作战，一作再来，衰年得无足一作得弱足，一作弱无足。死为殊方鬼，头白免短促。老马终望云，南雁意在北。别家长儿女，欲起惭筋力。客堂叙节改，具物对羁束。石暄蕨芽紫，渚秀芦笋绿。巴莺一作稼纷未稀，徼麦早向熟。悠悠日动江，漠漠春辞木。台郎选才俊，自顾亦已极。前辈声名人，埋没何所得。居然绾章绂，受性本幽独。平生憩息地，必种数竿竹。事业只浊醪，营葺但草屋。上公有记者，累奏资薄禄。主忧岂济时，身远弥旷职。循鲍作修文庙算正，献可天衢直。尚想趋朝廷，毫发裨社稷。形骸今若是，进退委行色。





石砚诗

平侍御者


平公今诗伯，秀发吾所羡。奉使三峡中，长啸得石砚。巨璞禹凿余，异状君独见。其滑乃波涛，其光或雷电。联坳各尽墨，多水递隐现。挥洒容数人，十手可对面。比公头上冠，贞质未为贱。当公赋佳句，况得终清宴。公含起草姿，不远明光殿。致于丹青地，知汝随顾眄。





水阁朝霁奉简严云安

一作云安严明府


东城抱春岑，江阁邻石面。崔嵬晨云白，朝旭一作日射芳甸。雨槛卧花丛，风床展书卷一作展轻幔。钩帘宿鹭起，丸药流莺啭。呼婢取酒壶，续儿诵《文选》。晚交严明府，矧此数相见。





赠郑十八贲


温温士君子，令我怀抱尽。灵芝冠众芳，安得阙亲近。遭乱意不归，窜身迹非隐。细人尚姑息，吾子色愈谨。高怀见物理，识者安肯哂。卑飞欲何待，捷径应未忍。示我百篇文，诗家一标准。羁离交屈宋，牢落值颜闵。水陆迷畏一作长途，药饵驻修轸。古人日以远，青史字不泯。步趾咏唐虞，追随饭葵。数杯资好事，异味烦县尹。心虽在朝谒，力与愿矛盾。抱病排金门，衰容岂为敏。





三韵三篇


高马勿唾一作捶面，长鱼无损鳞。辱马马毛焦，困鱼鱼有神。君看磊落士，不肯易其身。

荡荡万斛船，影若扬白虹扬，一作摇。起樯必椎牛，挂席集众功。自非风动天，莫置大水中。

烈一作列士恶多门，小人自同调。名利苟可取，杀身傍权要。何当官曹清，尔辈堪一笑。

鹤曰：此诗刺广德、永泰间朝士之趋附元载、鱼朝恩者。





青丝

青丝〔一〕


青丝白马谁家子，粗豪且逐风尘起。不闻汉主放妃嫔〔二〕，近静潼关扫蜂蚁〔三〕。殿前兵马破汝时〔四〕，十月即为齑粉期。未如一作知面缚归金阙，万一皇恩下玉墀。

〔一〕青丝：鹤曰：此诗言仆固怀恩之乱是也。广德二年二月，怀恩谋取太原，其子玚进围榆次。十月，怀恩与回纥、吐蕃进逼奉天。永泰元年九月，又诱回纥、吐蕃、吐谷浑、党项、奴刺俱入寇。是时怀恩乘吐蕃入犯之后，阻兵犯顺，故曰“粗豪且逐风尘起”也。上初遣裴遵庆诣怀恩，讽令入朝，又下诏称其勋劳，许以但当诸阙，更勿有疑，而怀恩皆不从，故曰“不如面缚归金阙，万一皇恩下玉墀”也。

〔二〕妃嫔：董逌跋《崇徽公主手痕碑》云：碑在汾州灵石。怀恩以猜嫌入回纥，没其家入后宫。大历四年，以其女为崇徽公主，嫁回纥可汗。故云“不闻汉主放妃嫔”，言怀恩独不为妻孥计，意亦隐刺代宗也。旧注引肃宗放宫人事，非是。《唐史》云：养其女于宫中。亦非实录。

〔三〕潼关：高晖引吐蕃入长安，郭子仪复长安，帅三百骁骑东走潼关，守将李日越擒而杀之。故曰“近静潼关扫蜂蚁”，以高晖比怀恩也。

〔四〕殿前：鹤曰：殿前兵马，即神策军也。《兵志》：广德元年，代宗避吐蕃幸陕。朝恩举在陕兵与神策军迎扈，悉号神策军。京师平，朝恩遂以军归禁中，自将之。永泰元年，吐蕃复入寇。朝恩遂以神策军屯禁中，自是寖盛，分为左、右厢，居北军之右矣。代宗任用中人，致功臣疑叛，又专倚中人领禁军以平祸乱。此诗虽为怀恩而作，亦以刺代宗也。





近闻

近闻〔一〕


近闻犬戎远遁逃，牧马不敢侵临洮。渭水逶迤白日净，陇山萧瑟秋云高。崆峒五原亦无事〔二〕，北庭数有关中使。似闻赞普更求亲〔三〕，舅甥和好应难弃。

〔一〕近闻：永泰元年，子仪与回纥定约，请击吐蕃为效。上停亲征，京师解严，是年，仆固名臣及党项帅皆来降。次年二月，命杨济修好于吐蕃，吐蕃遣首领论泣钦陵来朝。此诗盖记其事也。

〔二〕五原：《后汉·郡国志》：五原郡，秦置为九原，武帝更名。徐广曰：阴山在河南，阳山在河北。《史记》曰：蒙恬筑长城临洮，延袤万里余，度河据阳山。《寰宇记》：唐改为盐州，领五原县，以其地势有五原。旧有五原关，因为郡邑之称。五原：龙游原、乞地千原、青岭原、岢岚贞原、横槽原。

〔三〕赞普：《吐蕃传》：其国人号其王为赞普，相为大论、小论。





蚕谷行


天下郡国向万城，无有一城无甲兵。焉得铸甲作农器，一寸荒田牛得耕。牛尽耕，一有田字蚕亦成。不劳烈士泪滂沱，男谷女丝行复歌。

“无有一城无甲兵”言天下皆用兵也。鹤必欲举某年某事以实之，可谓固矣。





折槛行

折槛行〔一〕


呜呼房魏不复见〔二〕，秦王学士时难羡。青衿胄子困泥涂，白马将军若雷电。千载少似朱云人，至今折槛空嶙峋。娄公不语宋公语〔三〕，尚忆先皇容直臣。

〔一〕折槛：《容斋续笔》：至今宫殿正中一间横槛，独不施栏楯，谓之折槛。盖自汉以来相传如此。

〔二〕房魏：吴若本注云：房乔，故秦府学士，魏公佐建成，非十八人之列。

〔三〕娄宋：娄师德，器量宽厚，虽参知政事，深怀畏逊，竟能以功名终。杜《祭房相文》云：群公间出，魏、赵、娄、宋。亦并二公称之。

笺曰：永泰元年，命左仆射裴冕、右仆射郭英乂等文武之臣十三人，于集贤殿待制，独孤及上疏，以为虽容其直而不录其言，故曰“秦王学士时难羡”。叹集贤待制之臣，不及秦王学士之时也。次年，国子监释奠，鱼朝恩率六军诸将往听讲，子弟皆服朱紫为诸生，遂以朝恩判国子监事。故曰“青衿胄子困泥涂，白马将军若雷电”也。当时大臣钳口饱食，效师德之畏逊，而不能继宋璟之忠谠，故以“折槛”为讽。言集贤诸臣自无宋、魏辈尔，未可谓朝廷不能容直臣如先皇也。





引水


月峡瞿塘云作顶〔一〕，乱石峥嵘俗无井。云安沽水奴仆悲〔二〕，鱼复移居心力省〔三〕。白帝城西万竹蟠，接筒引水喉不干。人生留滞生理难，斗水何直百忧宽。

〔一〕月峡：《寰宇记》：三峡谓巫峡、巴峡、明月峡。惟明月峡在利州绵谷县界。又云：明月峡在渝州巴县东八十里。《华阳国志》“巴郡江州县有明月峡”，即此。李膺《益州记》：广阳州东七里，水南有遮要三搥石谷，东二里至明月峡，峡首南岸，壁高四十丈，其壁有圆孔，形若满月，因以为名。 瞿塘：《水经注》：江水又东经广溪峡，斯乃三峡之首也。峡中有瞿塘、黄龛二滩，夏水回复，溯沿所忌。

〔二〕云安：《寰宇记》：本汉朐䏰县地，属巴郡，唐属夔州。上水去州二百里。《水经注》：常璩曰：朐䏰县在巴东郡西二百九十里，县治故城，跨其山阪，南临大江，江[1]之南岸，有方山，山形方峭，枕侧江。沽水：《酉阳杂俎》：云安井，自大江溯别泒，凡三十里。近井十五里，澄清如镜，舟楫无虞。近江十五里，皆滩石险恶，难于沿溯。天师翟乾祐，于汉城山上结坛，考召追命群龙，谕以滩波之险，使皆平之。一夕之间，风雷震击，十四里尽为平潭，惟一滩仍旧，龙亦不至。乾祐复严敕神吏追之。又三日，一女子至曰：“某所以不来者，欲助天师广济物之功耳。云安之贫民，自江口负财货至近井潭以给衣食者众矣。今若轻舟利涉，平江无虞，即贫民无佣负之所，绝衣食之路。余宁险滩波以赡佣负，不能利舟楫以安富商也。”乾祐善其言，使诸龙皆复其故，风雷顷刻，而长滩如旧。

〔三〕鱼复：《水经注》：江水又东经鱼复县故城南，故鱼国也。《地理志》：江关都尉治，公孙述名之为白帝。

	[1] 江：原脱，据《水经注》补。





古柏行


孔明庙前一作阶有老柏〔一〕，柯如青铜根如石。霜一作苍皮溜雨一作水四十围，黛色参天二千尺。君臣已与时际会，树木犹为人爱惜。云来气接巫峡长，月出寒通雪山白。忆昨路绕锦亭一作城东，先主武侯同宫〔二〕。崔嵬枝干郊原古，窈窕丹青户牖空。落落盘踞虽得地，冥冥孤高多烈风。扶持自是神明力，正直原因造化功。大厦如倾要梁栋，万牛回首丘山重。不露文章世已惊，未辞剪伐谁能送。苦心岂免容蝼蚁，香一作密叶终一作曾经一作惊宿鸾凤。志士幽人莫怨嗟一作伤，古来材大难为用一作皆难用。

〔一〕老柏：范蜀公《东斋纪事》：武侯庙柏，其色若牙然，白而光泽。尚复生枝叶，今才十丈许。工部诗，石龛于庙堂中。旧注：范蜀公谓：庙柏才七丈，杜云二千尺为过。沈存中云：苍皮四十围，乃是七尺径，而长二百丈，无乃太细长乎！黄朝英云：以古制论之，四十围当有百二十尺。围有百二十尺，即径四十尺，安得云七尺也？若以一围为一小尺，即径一丈三尺三寸，亦不得云七尺，存中之言误矣。《遁斋闲览》云：诗意，其翠色苍然，仰视高远，有至二千尺而几于参天也。沈内翰云云，论诗者正不应尔。段文昌《诸葛庙古柏文》：武侯祠前，柏寿千龄。盘根拥文，势如蛇形。合抱在于旁枝，百寻及于半身。

〔二〕宫：《寰宇记》：先主祠，在成都府八里惠陵，东西七十步。武侯祠，在先主庙西。《成都记》：诸葛公庙，在先主庙故宅城西，后主塑像。先主庙西院即武侯庙，前有双文柏，古峭可爱。《陆游集》云：予在成都，屡至昭烈惠陵。此柏在陵旁庙中忠武室之南，所谓“先主武侯同宫”者，与此略无小异。按：成都武侯祠堂附于先主庙，夔州则先主庙、武侯庙各别。此诗专咏夔州庙柏，所谓“武侯祠堂不可忘，中有松柏参天长”是也。





缚鸡行


小奴缚鸡向市卖，鸡被缚急相喧争。家中厌鸡食虫蚁，不知鸡卖还遭烹。虫鸡于人何厚薄，吾叱奴人解其缚。鸡虫得失无了时，注目寒江倚山阁。





负薪行


夔州处女发半华，四十五十无夫家。更遭丧乱嫁不售，一生抱恨堪一作长咨嗟。土风坐男使女立，应坡作男当门户一作应门当户女出入。十犹一作有八九负薪归，卖薪得钱应一作当供给。至老双鬟一作镮只垂颈，野花山叶银钗并。筋力登危集市门，死生射利兼盐井〔一〕。面妆首饰杂啼痕，地褊衣寒困石根。若道巫山女粗丑，何得此一作北有昭君村〔二〕。

〔一〕盐井：《荆州图副》云：八阵图下，东西三里有一碛。碛上有盐泉井五口，以木为桶，昔常取[1]盐，即时沙壅，冬出夏没。

〔二〕昭君村：应劭曰：王嫱，王氏女，名嫱，字昭君。文颖曰：本南郡秭归人也。《寰宇记》：归州兴山县，有王昭君宅。王嫱即此邑人也，故曰昭君之县，村连巫峡，是此地。香溪在邑界，即昭君所游。《方舆胜览》：州东北四十里，有昭君村。

	[1] 取：原脱，据《太平寰宇记》补。





最能行


峡中丈夫绝轻死，少在公门多在水。富豪有钱驾大舸〔一〕，贫穷取给行艓子〔二〕。小儿学问止《论语》，大儿结束随商旅。欹帆侧柁入波涛，撇漩捎无险阻〔三〕。朝发白帝暮江陵〔四〕，顷来目击信有征。瞿塘漫天虎须一作眼怒〔五〕，归州长年行一作与最能。此乡之人气一作器量窄〔六〕，误竞南风疏北客。若道土一作士无英俊才，何得山有屈原宅〔七〕。

〔一〕大舸：《方言》：南楚荆湘，凡船之大者谓之舸。

〔二〕艓[1]子：杜田《补注》：艓，小舟名，音叶，言轻如小叶也。《切韵》《玉篇》并不载“艓”字。吴曾《漫录》曰：王智深《宋记》曰：司空刘休范举兵，潜作舰艓。则“艓”字不为无所本也。

〔三〕撇漩捎：《江赋》：旋环荥，渨㵽瀑。善注：皆波浪回旋，涌而起之貌也。旧注：撇，拂也，与撆同。捎，摇也。于漩则撇，于则捎。

〔四〕白帝江陵：《水经注》：自三峡七百里中，两岸连山，略无阙处。重岩叠嶂，隐天蔽日。自非亭午夜分，不见日月。至于夏水襄陵，沿溯阻绝。王命急宣，有时朝发白帝，暮到江陵，虽乘御奔风，不加疾也。李白有《自白帝下江陵》诗。

〔五〕虎须：《水经注》：江水又经虎须滩，滩水广大，夏断行旅。又东径羊肠、虎臂滩。

〔六〕此乡：《水经注》：袁崧曰：归乡山秀水清，故出俊异。地险流绝，故其性亦隘。

〔七〕屈原宅：《水经注》：秭归县，故归乡。《地理志》云：归子国也。《乐纬》曰：昔归典叶声律。宋忠曰：归即夔，归乡，盖夔乡矣。袁崧曰：屈原有贤姊，闻原放逐，亦来归，喻令自宽全，乡人冀其见从，因名曰姊归。县东北四十里，有屈原旧田宅。虽畦堰縻漫，犹保屈田之称也。县北一百六十里，有屈原故宅。累石为屋基，名其地曰乐平里。宅之东北六十里，有女媭庙，捣衣石犹存。故《宜都记》曰：秭归，盖楚子熊绎之始国，而屈原之乡里也。屈原宅于今具存，指谓此也。《荆州图记》：秭归县有屈原故宅，方七顷，累石为屋，今地名乐平里。

	[1] 艓：原误作“舸”，据杜诗及文意改。





寄裴施州

寄裴施州〔一〕


廊庙之具裴施州，宿昔一逢无此一作比流。金钟大镛在东序，冰壶玉衡《英华》作珩悬清秋。自从相遇感晋作减多病，三岁为客宽边愁。尧有四岳明至理，汉二千石真分忧。几度寄书白盐北，苦寒赠我青羔一作丝裘。霜雪回光避锦袖，龙蛇刊作蛟龙动箧蟠银钩。紫衣使者辞一作辟复命，再拜故人谢佳政。将老已失子孙忧，后来况接才华盛《英华》此句下有“遥忆书楼碧池映”七字。

〔一〕裴施州：裴冕，宝应元年，以右仆射充山陵使，坐附李辅国，贬施州刺史，数月移澧州。大历中，复征为左仆射。元载撰《冕碑》云：以直遇坎，牧蛮夷者二。大历四年冬，诏复入相，薨于长安。按，冕自施召还，当在大历二年之间。二年二月，史已载左仆射裴冕置宴于子仪之第，碑但记其入相之年也。史称自施移澧，碑不详其后先。以公诗考之，冕盖久于施州，当是自澧移施也。史于移官先后，如高适彭、蜀，严武巴、绵之类，每多错误。皆当据公诗考正之。





郑典设自施州归

郑典设自施州归〔一〕


吾怜荥阳秀，冒暑初有适。名贤慎所出一作出处，不肯妄行役。旅兹殊俗远一作还，竟以屡空迫。南谒裴施州，气合无险僻。攀援悬根木，登顿入天《草堂》、陈浩然并作矢石。青山自一川，城郭洗忧戚。听子话此邦，令我心悦怿。其俗则一作甚纯朴，不知有主客。温温诸侯门，礼亦如古昔。敕厨倍常羞〔二〕，杯盘颇狼籍。时虽属丧乱，事贵赏一作当匹敌。中宵惬良会，裴郑非远戚。群书一万卷，博涉供务隙。他日辱银钩，森疏见矛戟。倒屣喜旋归，画地求一作来所历。乃闻风土质，又重田畴辟。刺史似寇恂，列郡宜竞惜一作借，音迹。北风吹瘴疠，羸老思散策。渚拂蒹葭塞一云寒，峤穿萝茑幂。此身仗儿仆，高兴潜有激。孟冬方首路，强饭取崖壁。叹尔疲驽骀，汗沟血不赤。终然备外饰，驾驭何所益。我有平肩舆，前途犹准的。翩翩入鸟道，庶脱蹉跌厄。

〔一〕施州：《元和郡国志》：春秋巴国之界，汉为巫县之境。巫县，今夔州巫山县也。后周置施州，隋改为清江县。《后汉·南蛮传》注：今施州清江县水，一名盐水，源出清江县西都亭山。《水经注》：夷水，即佷山清江也。水色清照十丈，分沙石。蜀人见其澄清，因名清江也。

〔二〕敕厨：《旧书》：冕性侈靡，好尚车服，及营珍馔，每会宾友，滋味品数，坐客有昧于名者。





柴门


孤一作泛舟登瀼西〔一〕，回首望两崖。东城干旱天，其气如焚柴。长影没窈窕，余光散唅呀。大江蟠嵌根，归海成一家。下冲割坤轴，竦壁攒镆铘。萧飒洒秋色，氛一作气昏霾日车。峡一作峓门自此始〔二〕，最窄容浮查。禹功翊造化，疏凿就欹斜。巨渠决太古，众水为长蛇。风烟渺吴蜀，舟楫通盐麻。我今远游子，飘转混泥沙。万物附本性，约一云处身一作性不愿一作欲奢。茅栋盖一床，清池有余花。浊醪与脱粟，在眼无咨嗟。山荒人民少，地僻日夕佳。贫病一作贱固其常，富贵任生涯。老于干戈际，宅幸蓬荜遮。石乱上云气，杉清晋作青延月一作日华。赏妍又分外，理惬夫何夸。足了垂白年，敢居高士差。书此豁平昔，回首犹暮霞。

〔一〕瀼西：《水经注》：白帝山城，东傍瀼溪，即以为隍。《寰宇记》：夔州大昌县西，有千顷池。水分三道，一道南流，为奉节县西瀼水。《方舆胜览》：白帝城，周移治永安宫南，即瀼西也。

〔二〕峡门：《峡程记》：泸、合、遂、蜀，皆峡之郡。自蛮江、秸柏、池道等江至此，凡二百八十江，会于坂前，次荆门，都四百五十滩。谓之三峡者，即明月峡、巫山峡、广泽峡。其有瞿塘、滟滪、燕子、屏风之类，皆不与三峡之数。





贻华阳柳少府


系马乔木间，问人野寺门。柳侯披衣笑晋作啸，见我颜色温。并坐石下堂一云堂下石，一云石堂下，俯视大江奔。火云洗月露，绝壁上朝暾。自非晓相访，触热生病根。南方六七月，出入异中原。老少多暍死，汗逾水浆翻。俊才得之子，筋力不辞烦。指挥当世事，语及戎马存。涕泪一云流涕溅我裳，悲气排帝阍。郁陶抱长策，义仗知者论。吾衰卧江汉，但愧识玙璠。文章一小技，于道未为尊。起予幸斑白，因是托子孙。俱客古信州〔一〕，结庐依毁垣。相去四五里，径微山叶繁。时危挹佳士，况免军旅喧。醉从赵女舞，歌鼓秦人盆。子壮顾我伤，我欢兼泪痕。余生如过鸟，故里今空村。

〔一〕古信州：《寰宇记》：夔州，春秋时为夔子国，汉为鱼复。公孙述为白帝，蜀为永安。梁大同三年立信州，武德二年改夔州。





雷


大旱山岳焦，密云复无雨一云覆如雨。南方瘴疠地，罹此农事苦。封内必舞雩，峡中喧击鼓。真龙竟寂寞，土梗空俯偻。吁嗟公私病，税敛缺不补。故老仰面啼，疮痍向谁数。暴尪或前闻，鞭巫非稽古。请先偃甲兵，处分听人主。万邦但各业，一物休尽取。水旱其数然一云数至然，尧汤免亲睹。上天铄金石，群盗乱豺虎。二者存一端，愆阳不犹愈。昨宵殷其雷，风过齐万弩。复吹霾翳散，虚觉神灵聚。气暍肠胃融，汗滋衣裳污一云腐。吾衰尤拙计一云计拙，失望筑场圃。





火


楚山经月火，大旱则斯举。旧俗烧蛟一作蛇龙，惊惶致雷雨。爆嵌魑魅泣，崩冻岚阴昈〔一〕。罗落沸百泓，根源皆万一作太古。青林一灰烬，云气无处所〔二〕。入夜殊赫然，新秋照牛女。风吹巨焰作，河棹一作淡腾一作胜烟柱〔三〕。势欲焚昆仑，光弥焮洲渚。腥至焦长蛇，声吼一云吼争缠猛虎。神物已高飞，不一作只见石与土。尔宁要谤，凭此近荧侮。薄关长吏忧，甚昧至精主。远迁谁扑灭，将恐及环堵。流汗卧江亭，更深气如缕。

〔一〕昈：《广韵》：文彩状，又明也。旧注谓沍寒之处。亦为火所崩迫，故“岚阴”亦著明也。按《西京赋》：渐台立于中央，赫昈昈以弘敞。善注：埤苍曰：昈，赤文也，音户。火之焚山冻崩，而岚阴皆赤，其义自明。

〔二〕云气：《高唐赋》：风止雨霁，云无处所。

〔三〕河棹：《汉皋诗话》：河棹应作“河汉”，诸本皆误。





七月三日亭午已后较热退晚加小凉稳睡有诗因论壮年乐事戏呈元二十一曹长


今兹商用事，余热亦已末。衰年旅炎方，生意从此活。亭午减汗流，北邻耐人聒。晚风爽乌匼〔一〕，筋力苏摧折。闭目逾十旬，大江不止渴。退藏恨雨师，健步闻一作供旱魃〔二〕。园蔬抱金玉，无以供采掇。密云虽聚散，徂暑终一作经衰歇。前圣慎焚巫，武王亲救暍〔三〕。阴阳相主客，时序递回斡。洒落唯清秋，昏霾一空阔。萧萧紫塞雁，南向欲行列。歘思红颜日，霜露冻阶闼。胡马挟雕弓，鸣弦不虚发。长鈚逐一作及狡兔，突羽当满月。惆怅白头吟，萧条游侠窟。临轩望山阁，缥缈安可越。高人炼丹砂，未念将朽骨。少壮迹颇疏，欢乐曾倏忽。杖蔾风尘际，老丑难翦拂。吾子得神仙，本是池中物。贱夫美一睡，烦促婴词笔。

〔一〕乌匼：吴若本注：匼，魏武拟古皮弁，裁缣帛以为帢，以色别贵贱。晋咸和中制，尚书八座丞郎、门下三省，皆白帢，二宫直官乌纱帢。作帢，字书无“匼”字，音恰。

〔二〕旱魃：《神异经》：南方有人，长二三尺，走行如风，名曰魃。注曰：俗曰旱魃。

〔三〕救暍：《帝王世纪》：武王自孟津还，及于周，见暍人，王自左拥右扇之。《淮南子》：武王荫暍人于柳下，而天下怀。





牵牛织女


牵牛出河西，织女处其东。万古永相望，七夕谁见同。神光一作仙意一作竟难候〔一〕，此事终蒙胧。飒然精灵合，何必秋遂通。亭亭新妆立，龙驾具曾空一作穹。世人亦为尔，祈请走儿童。称家随丰俭，白屋达公宫。膳夫翊堂殿，鸣玉凄房栊〔二〕。曝衣遍天下〔三〕，曳月扬微风。蛛丝小人态〔四〕，曲缀一作掇瓜果中。初筵重露，日出甘所终一作从。嗟汝未嫁女，秉心郁忡忡。防身动如律，竭力机杼中。虽无姑舅事，敢昧织作功。明明君臣契，咫尺或未容。义无弃礼法，恩始夫妇恭。小大有佳期，戒之在至公。方圆苟龃龉，丈夫多英雄一云勿替丈夫雄。

〔一〕神光：周处《风土记》：七月七日，其夜洒扫于庭，露施几筵，设酒脯时果，散香粉于河鼓、织女，言此二星神当会，守夜者咸怀私愿。或云见天汉中有奕奕正白气，光耀五色，以此为征应。

〔二〕鸣玉：吴若本注：《晋·嵇康传》：鸣玉殿省。

〔三〕曝衣：宋卜子《杨园苑疏》：太液池西，有武帝曝衣阁。至七月七日，宫女出后衣，登楼曝之。

〔四〕蛛丝：《荆楚岁时记》：七夕，人家妇女结彩楼，穿七孔针，陈瓜果于庭中以乞巧，有喜子网于瓜上者，则以为符应。





毒热寄简崔评事十六弟


大暑一作火运金气，荆扬不知秋。林下有塌翼，水中无行舟。千室但扫地，闭关人事休。老夫一作大转不乐，旅次兼百忧。蝮蛇暮偃蹇，空床难暗投。炎宵恶明烛，况乃怀旧丘。开襟仰内弟，执热露白头。束带负芒刺，接居成阻修。何当清霜飞，会子临江楼。载闻大易义，讽兴一作咏诗家流。蕴藉异时辈，检身非苟求。皇皇使臣体，信是德业优。楚材择杞梓，汉苑归骅骝。短章达我心，理为一云待识者筹。





殿中杨监见示张旭草书图


斯人已云亡，草圣秘难得。及兹烦见示，满目一凄恻。悲风生微绡，万里起古色。锵锵鸣玉动，落落群松直。连山蟠其间，溟涨与笔力。有练实先书，临池真尽墨〔一〕。俊拔为之主，暮年思转极。未知张王后，谁并百代则。呜呼东吴精〔二〕，逸气感清识。杨公拂箧笥，舒卷忘寝食。念昔挥毫端，不独观酒德。

〔一〕临池：《金壶记》：张芝临池学书，池水尽黑。凡家之衣帛，必书而后练之。

〔二〕东吴精：李颀《赠张颠》诗：皓首穷草隶，时称太湖精。





杨监又出画鹰十二扇


近时冯绍正〔一〕，能画鸷鸟样。明公出此图，无乃传其状〔二〕。殊姿各独立，清绝心有向一作尚。疾禁千里马，气敌万人将。忆昔骊山宫〔三〕，冬移含元仗。天寒大羽猎，此物神俱王。当时无凡材，百中皆用壮。粉墨形似间，识者一惆怅。干戈少暇日，真骨老崖嶂。为君除狡兔，会是翻一作飞韝上。

〔一〕冯绍正：《历代名画记》：冯绍正，开元中任少府监，八年为户部侍郎。尤善画鹰鹘、鸡雉，尽其形态，嘴眼、脚瓜、毛彩俱妙。曾于禁中画五龙堂，亦称其善，有降云蓄雨之感。朱景玄《名画录》：冯绍正善鸡鹤龙水，时称其妙。

〔二〕图状：谢赫《画品》：画有六法，六传移模写是也。张彦远云：顾恺之有摹拓妙法，古时好拓画，十得七八，亦有御府拓本，谓之官拓。十二扇，盖拓冯监画本也。

〔三〕骊山：《津阳门诗》注：申王有高丽赤鹰，岐王有北山黄鹘，逸气奇姿，特异他等。上爱之，每校猎，必置于驾前，目为决胜儿。《酉阳杂俎》：目为决云儿。





送殿中杨监赴蜀见相公

送殿中杨监赴蜀见相公〔一〕


去水绝还波，泄云无定姿。人生在世间，聚散亦暂时。离别重相逢，偶然岂定期。送子清秋暮，风物长年悲。豪俊贵勋业，邦家频出师。相公镇梁益，军事无孑遗。解榻再见今，用才复择谁。况子已高位，为郡得固辞。难拒供给费，慎哀渔夺私。干戈未甚息，纪纲正所持。泛舟巨石横，登陆草露滋。山门日易久一云夕，当念居者思。

〔一〕相公：大历元年二月，杜鸿渐镇蜀，明年六月入朝。鹤曰：此诗当是元年秋作。按：《旧书·杜亚传》：杜鸿渐以宰相出领山剑副元帅，以亚及杨炎并为判官。《崔宁传》：鸿渐至蜀日，与判官杨炎、杜亚纵观高会。《羯鼓录》：鸿渐出蜀，至嘉陵江，与从事杨崖州、杜亚辈登驿楼望月，行觞宴语。此诗所谓“杨监”者，岂即崖州耶？炎以元载败，贬道州司马。诗云“况子已高位，为郡得固辞”，则知炎为判官，正以道州司马辟也。《炎传》不记其为殿中监，其为鸿渐从事，却于别传见之，则史之阙遗多矣。





赠李十五丈别


峡人鸟兽居，其室附层颠。下临不测江，中有万里船。多病纷倚薄，少留改岁年。绝域谁慰怀，开颜喜名贤。孤陋忝末亲，等级敢比肩。人生意颇一作气合，相与襟袂连。一日两遣仆，三日一共筵。扬论展寸心，壮笔过飞泉。玄成美价存，子山旧业传〔一〕。不闻八尺躯，常受众目怜。且为辛苦行，盖被生事牵。北回白帝棹，南入黔阳天〔二〕。汧公制方隅〔三〕，迥出诸侯先。封内如太古，时危独萧然。清高金茎露一作金掌露，一作金茎掌，正直朱丝弦。昔在尧四岳，今之黄颍川。于迈恨不同，所思无由宣。山深水增波，解榻秋露悬〔四〕。客游虽云久，主要陈作亦思月再圆。晨集风渚亭，醉操云峤篇〔五〕。丈夫贵知己，欢罢念归旋。

〔一〕子山：《周书》：庾信父肩吾，为梁太子中庶子，掌管记室。东海徐摛为左卫率，摛子陵及信，并为抄撰学士。父子在东宫，既有盛才，文并绮艳，故世号为“徐庾体”焉。

〔二〕黔阳：黔州。《唐·地理志》：属江南道，本黔安县，天宝元年更名。

〔三〕汧公：李勉，肃宗初年为梁州都督，宝应元年建辰月，党项、奴刺寇梁州，勉弃郡走，后历河南尹，徙江西观察使。大历二年来朝，拜京兆尹。李十五自陕中往访，正勉在江西时也。“南入黔阳天”，自黔取道之豫章也。旧注云：访勉于梁州。甚误。《新书》：大历十年，拜工部尚书，封汧国公。此诗已称“汧公”，知《新书》误也。《唐语林》：李汧公罢岭南节度，至石门停舟，悉搜家人犀象，投水中。张彦远《名画记》：曾祖魏国公与司徒汧公并佐霍国公关内三军幕府，汧公博古多艺，穷精蓄奇。许询、逸少，经年共赏山泉。谢傅、戴逵，终日唯论书画。《旧书》：勉坦率淡素，好古尚奇，清廉简易，为宗臣之表。

〔四〕解榻：《徐穉传》：陈蕃为太守，不接宾客。唯穉来，特设一榻，去则悬之。勉按察江西，故用陈蕃事。

〔五〕云峤篇：《郑南玭》诗：云峤忆登临。





西阁曝日


凛冽倦玄冬，负暄嗜飞阁。羲和流德泽，颛顼愧倚薄。毛发具自和一作私，肌肤潜沃若。太阳信深仁，衰气歘有托。欹倾烦注眼，容易收病脚。流离或作浏漓木杪一作梢猿，翩跹山颠鹤。用刊作朋知苦聚散，哀乐日已作一作亦已昨。即事会赋诗，人生忽如昨一作错。古来遭丧乱，贤圣尽萧索。胡为将暮年，忧世心力弱。





课伐木并序


课隶人伯夷、幸一作辛秀、信行等入谷斩阴木，人日四根止。维条伊枚，正直挺然。晨征暮返，委积庭内。我有藩篱，是缺是补，载伐筿簜，伊仗一作杖支持，则旅次于小安。山有虎，知禁。若恃爪牙之利，必昏黑樘晋作撑，一作搪突。夔人屋壁〔一〕，列一作例树白菊一作萄。镘为墙，实以竹，示式遏。为与虎近，混沦乎无良。宾客忧一作齿害马之徒，苟活为幸，可嘿息已。作诗示宗武一作文诵。

长夏无所为，客居课奴一作童仆。清晨饭其腹一作肠，持斧入白谷。青冥曾巅后，十里斩阴木。人肩四根已，亭午下山麓。尚闻丁丁声，功课日各足。苍皮成委积吴本作积委，素节相照烛。藉汝跨小篱，当仗一云杖，一云材苦一云若虚竹。空荒咆熊罴，乳兽待人肉。不示知禁情，岂惟干戈哭。城中贤府主〔二〕，处贵如白屋。萧萧理体净，蜂虿不敢毒。虎穴连里闾，堤防旧风俗。泊舟沧江岸，久客慎所触。舍西崖峤壮，雷雨蔚含蓄。墙宇资屡修，衰年怯幽独。尔曹轻执热，为我忍烦促。秋光近青岑，季月当泛菊。报之以微寒，共给酒一斛。

〔一〕夔人：朱仲晦曰：夔人，正谓夔州人耳。而山谷乃有“黑月虎夔藩”之语，此颂又用躨触。按，躨跜，见《鲁灵光殿赋》。自为虬龙动貌，元无触义，不知山谷何所据也？

〔二〕贤府主：鹤曰：当是柏都督。





园人送瓜


江间虽炎瘴，瓜熟亦不早。柏公镇夔国，滞务兹一作资一扫。食新先战士，共少及溪一作穷老。倾筐蒲鸽青，满眼颜色好。竹竿接嵌窦，引注来鸟道。沉浮乱水玉，爱惜如芝草。落刃嚼冰霜，开怀慰枯槁。许以秋蒂除，仍看小童一作儿抱。东陵一作溪迹芜绝，楚汉休征讨。园人非故侯，种此何草草。





信行远修水筒


汝性不茹荤，清静仆夫内。秉心识本一作根源，于事少滞碍。云端水筒坼，林表山石碎。触热藉子修，通流与厨会。往来四十里，荒险崖谷大。日曛惊未餐一作食，貌赤愧相对。浮瓜供老病，裂饼尝所爱。于斯答恭谨，足以殊殿最。讵要方士符〔一〕，何假将军盖高丽本作佩〔二〕。行诸直如笔，用意崎岖外。

〔一〕方士符：《神仙传》：葛玄取一符投江中，顺流而下。又取一符投江中，逆流而上。又取一符投江中，停立不动。须臾，下符上，上符下，三符合一处，玄乃取之。

〔二〕将军盖：《古今注》：曲盖，太公所作。武王伐纣，大风折盖，太公因折盖之形，而为曲盖焉。战国尝以赐将军。高丽刻草堂诗作“佩”，注引李贰师拔剑刀刺山而泉飞。“佩”字较“盖”字为稳，宜从之。





槐叶冷淘


青青高槐叶，采掇付中厨。新面来近市，汁滓宛相俱。入鼎资过熟，加餐愁欲无。碧鲜俱照箸，香饭兼苞芦。经齿冷于雪，劝人投此一作比珠。愿随金袅，走置锦屠苏又作廜〔一〕。路远思恐泥，兴深终不渝。献芹则小小，荐藻明区区。万里露寒殿〔二〕，开冰清玉壶。君王纳凉晚，此味亦时须。

〔一〕屠苏：吴若本注云：庵也。《博雅》：廜，庵也。服虔《通俗文》：屋平曰屠。刘孝威《结客少年场行》：“插腰铜匕首，障日锦屠苏。”或以为屠苏酒。非是。

〔二〕露寒：《上林赋》：“过鳷鹊，望露寒。”注云：在云阳甘泉宫外。





行官张望补稻畦水归


东屯大江北一云枕大江，百顷平若案。六月青稻多，千畦碧泉乱。插秧适云已，引溜加溉灌。更仆往方塘，决渠当断岸。公私各地著，浸润无天旱。主守问家臣，分明一作朋见溪伴一作畔。芊芊一作芋芋，一作竿竿炯翠羽，剡剡生一作向银汉。鸥鸟镜里来，关山雪边看。秋菰成黑米，精凿一作谷传一作傅白粲。玉粒足晨炊〔一〕，红鲜任霞散〔二〕。终然添旅食，作苦期壮观。遗穗及众多，我仓戒滋蔓。

〔一〕玉粒：《拾遗记》：山名环丘，上有方湖千里，多大鹄，高一丈。群飞于湖际，采不周之粟于环丘之上。生穟高五丈，其粒皎然如玉。

〔二〕红鲜：鲜于注：江浙人谓江米曰红鲜。又曰：红鲜谓鱼色之鲜如霞也，淮南、吴越人有此。





催宗文树鸡栅


吾衰怯行迈，旅次展崩迫。愈风传乌鸡，秋卵方漫吃。自春生成者，随母向百翮。驱趁制不禁，喧呼山腰宅。课奴杀青竹，终日憎一作增，晋作帽赤帻〔一〕。踏藉盘案翻，塞蹊使之隔。墙东有隙晋作闲散地，可以树高栅。避热时来晋作未归，问儿所为迹。织笼曹其内，令入不得掷。稀间可一作苦突过，嘴爪还污席。我宽蝼蚁遭，彼免狐貉厄。应宜各长幼，自此均勍敌。笼栅念有修，近身见一作知损益。明明领处分，一一当剖析。不昧风雨晨〔二〕，乱离减忧戚。其流则凡鸟，其气心匪石。倚赖穷岁晏，拨烦去一作及冰释。未似尸乡翁〔三〕，拘留盖阡陌。

〔一〕赤帻：《射雉赋》：摛朱冠之赩赫。向注云：雉帻赤色，故曰朱冠。《搜神记》：安阳城南有亭，一书生明术数，入亭宿。夜半有着赤帻者来。问亭主曰：“向赤帻者谁？”答曰：“西舍老雄鸡父也。”

〔二〕风雨：《诗序》：《风雨》，思君子也。乱世则思君子，不改其度焉。三章：“风雨如晦，鸡鸣不已。”

〔三〕尸乡：《列仙传》：祝鸡翁者，洛人也。居尸乡北山下，养鸡百余年，鸡至千头，皆立名字，欲引，呼名，即依呼而至。后升吴山，莫知所在。





园官送菜并序


园官送菜把，本数日阙，矧苦苣马齿，掩乎嘉蔬。伤小人妒害君子，菜不足道也。比而作诗。

清晨蒙一作送菜把，常荷地主恩。守者愆实数，略有其名存。苦苣刺如针〔一〕，马齿叶亦繁〔二〕。青青嘉蔬色，埋没在晋作自中园。园吏未足怪，世事固堪论。呜呼战伐久，荆棘暗长原。乃知苦苣辈，倾夺蕙草根。小人塞道路，为态何喧喧。又如马齿盛，气拥葵荏昏〔三〕。点染不易虞，丝麻杂罗纨。一经器一作气物内，永挂粗刺痕。志士采紫芝，放歌避戎轩。畦丁负笼至，感动百虑端。

〔一〕苦苣：《本草》：苦苣，即野苣也。今人家尝食为白苣，江外岭南吴人无白苣。常植野苣，以供厨馔。

〔二〕马齿：《图经》曰：马齿苋，虽名苋类，而苗叶与人苋辈都不相似。陈藏器云：陶以马齿与苋同类。按，此二物，厥类既殊，合从别品。

〔三〕葵荏：《广成颂》：桂荏凫葵。《尔雅》曰：苏，桂荏。《方言》曰：苏，亦荏也。《尔雅》曰：茆，凫葵，叶团似莼，生水中，今俗名水葵。





上后园山脚


朱夏热所婴，清旭一作旦步北林。小园背高冈，挽葛上崎崟。旷望延驻目，飘飖散疏襟。潜鳞恨水一作川壮，去翼依云深。勿谓地无疆，劣于山有阴〔一〕。石榞遍天下〔二〕，水陆兼浮沉。自我登陇首，十年经碧岑〔三〕。剑门来巫峡，薄倚浩至今。故园暗戎马，骨肉失追寻。时危无消息，老去多归心。志士惜白日，久客藉黄金。敢为苏门啸，庶作《梁父吟》。

〔一〕山阴：陈浩然注：山北曰阴。时丧乱，九州分裂，孰若山阴可以避乱也。

〔二〕石榞：杜田《补遗》：《唐韵》曰：榞，音原，木名，皮可食。或云：善本止是“石原”。

〔三〕十年：鹤曰：公以乾元二年入陇右，至大历二年为十年。





驱竖子摘苍耳


江上秋已分，林一作村中瘴犹剧。畦丁告劳苦，无以供日夕。蓬莠独不独一作犹焦，野蔬暗泉石。卷耳况疗风，童儿且时摘一云童仆先时摘。侵星驱之去，烂熳任远适。放筐亭一作当午际，洗剥相蒙羃〔一〕。登床半生熟，下箸还小益。加点瓜薤间，依稀橘一作木奴迹。乱世诛求急，黎民糠籺窄。饱食复何心，荒哉膏粱客。富家厨肉臭，战地骸骨白。寄语恶少年，黄金且休掷。

〔一〕蒙羃：梦弼曰：谓洗其土，剥其毛，以筐盛而巾覆之也。





秋行官张望督促东渚耗稻向毕清晨遣女奴阿稽竖子阿段往问

耗一作刈

东渚雨今足，伫闻粳稻香。上天无偏颇，蒲稗各自长。人情见非类，田家戒其荒。功夫竞榾榾，除草置岸旁。谷者命之一云令士本，客居安可忘。青春具所务，勤垦免乱常。吴牛力容易，并驱去声动莫当一云纷游场。丰苗亦已穊，云水照方塘。有生固蔓延，静一资堤防。督领不无人，提携一作挈颇在纲。荆扬风土暖，肃肃候微霜。尚恐主守疏，用心未甚臧。清朝遣婢仆，寄语逾崇冈。西成聚必散，不独陵我仓。岂要仁里誉，感此乱世忙。北风吹蒹葭，蟋蟀近中堂。荏苒百工休，郁纡迟暮伤。





阻雨不得归瀼西甘林


三伏适已过，骄阳化为霖。欲归瀼西宅，阻此江浦深。坏舟百板坼，峻岸复万寻。篙工初一弃，恐泥劳寸心。伫一作倚立东城隅，怅望高飞禽。草堂乱玄圃，不隔昆仑岑。昏浑衣裳外，旷绝同层阴。园甘长成时，三寸如黄金。诸侯旧上计，厥贡倾千林。邦人不足重，所迫豪吏侵。客居暂封殖，日夜偶瑶琴。虚徐五株态，侧塞烦胸襟。焉得一作能辍两一作雨足，杖藜出岖嵚。条流数翠实，偃息归碧浔。拂拭乌皮几，喜闻樵牧音。令儿快搔背，脱我头上簪。





雨


峡云行清晓，烟雾相徘徊。风吹苍江树晦庵作去，雨洒石壁来。凄凄生余寒，殷殷兼出一作山雷。白谷变气候，朱炎安在哉。高鸟湿不下，居人门未开。楚宫久已灭，幽佩为谁哀。侍臣书王梦，赋有冠古才。冥冥翠龙驾〔一〕，多自巫山台。

〔一〕翠龙：《高唐赋》：蜺为旌，翠为盖。





雨二首


青山澹无姿，白露谁能数。片片水上云，萧萧沙中雨。殊俗状巢居，曾台俯风渚。佳客适万里，沉思情延伫。挂帆远色外，惊浪满吴楚。久阴蛟螭出，寇盗一云冠盖复几许。

空山中宵阴，微冷先枕席。回风起清曙一作晓，万象萋已碧。落落出岫云，浑浑倚天石。日假何道行，雨含长江白。连樯荆州船，有士荷矛戟。南防草镇惨，沾湿赴远役。群盗下辟山，总戎备敌强。水深云光廓，鸣橹各有适。渔艇息一作自悠悠，夷歌负樵客。留滞一老翁，书时记朝夕。





晚登瀼上堂


故跻瀼岸高，颇免崖石拥。开襟野堂豁，系马林花动。雉堞粉如云，山田麦无垄。春气晚更生，江流静犹涌。四序婴我怀，群盗久相踵。黎民困逆节，天子渴垂拱。所思注东北，深峡转修耸。衰老自成病，郎官未为冗。凄其望吕葛，不复梦周孔。济世数向时，斯人各枯冢〔一〕。楚星南天黑，蜀月西雾重。安得随鸟翎，迫此惧将恐。

〔一〕斯人：盖指房琯、张镐、严武之流。公所相期济世者也。





又上后园山脚


昔我游山东，忆戏东岳阳。穷秋立日观，矫首望八一云北荒。朱崖著毫发，碧海吹衣裳。蓐收困用事，玄冥蔚强梁〔一〕。逝水自朝宗，镇名各其方。平原独憔悴，农力废耕桑。非关一作北阙风露凋，曾是戍役伤。于时国用富，足以守边疆。朝廷任猛将，远夺戎虏场。到今事反覆，故老泪万行。龟蒙不复见，况乃怀旧一作故乡。肺萎属久战，骨出热中肠。忧来杖匣剑，更上林北冈。瘴毒猿鸟落，峡干南日黄。秋风亦已起，江汉始如汤。登高欲有往，荡析川无梁。哀彼远征人，去家死路旁。不及祖父茔，累累冢相当。

〔一〕蓐收玄冥：蓐收，金神，西方也。玄冥，水神，北方也。穷秋之时，蓐收将退，而玄冥方来，喻长安渐凋敝，而禄山方强梁于范阳也。





雨


山雨不作埿，江云薄为雾。晴飞半岭鹤，风乱平沙树。明灭洲景微，隐见岩姿露。拘闷出门游，旷绝经目趣。消中日伏枕，卧久尘及屦。岂无平肩舆，莫辨望乡路。兵戈浩未息，蛇虺反相顾。悠悠边月破，郁郁流年度。针炙阻朋曹，糠籺对童孺。一命须屈色，新知渐成故。穷荒益自卑，飘泊欲谁诉。尪羸愁应接，俄顷恐违一作危迕。浮俗何万端，幽人有独吴作高步。庞公竟独往，尚子终罕遇。宿留洞庭秋〔一〕，天寒潇湘素。杖策可入舟，送此齿发暮。

〔一〕宿留：《汉书》：宿留海上。师古曰：有所须待也。





甘林


舍舟越西冈，入林解我衣。青刍适马性，好鸟知人归。晨光映远岫，夕露见日晞。迟暮少寝食，清旷喜荆扉。经过倦俗态，在野无所一云或违。试问甘藜藿，未肯羡轻肥。喧静不同科，出处各天机。勿矜朱门是，陋此白屋非。明朝步邻里，长老可以依。时危赋敛数，脱粟为尔挥。相携行豆田，秋花霭菲菲。子实不得吃，货市送王畿。尽添军旅用，迫此公家威。主人长跪问，戎马何时稀。我衰易悲伤，屈指数贼围。劝其死王命，慎莫远奋飞。





雨


行云递崇高，飞雨霭而至。潺潺石间溜，汩汩松上驶。亢阳乘秋热，百谷皆一作亦已弃。皇天德泽降，焦卷有生意。前雨伤卒暴，今雨喜容易。不可无雷霆，间作鼓增气。佳声达中宵，所望时一致。清霜九月天，仿佛见滞穗。郊扉及我私一云栽耘，我圃日苍翠。恨无抱瓮力，庶减临江费。吴若本注：峡内无井，取江水吃。





种莴苣并序


既雨已秋，堂下理小畦，隔种一两席许莴苣。向二旬矣，而苣不甲坼，伊人一作独野苋青青〔一〕。伤时君子，或晚得微禄，轲不进。因作此诗。

阴阳一错一作屯乱，骄蹇不复理。枯旱于其中，炎方惨如毁。植物半蹉跎，嘉生将已矣。云雷歘奔命，师伯集所使。指麾赤白日，洞青光一作云色起。雨声先已晋作以风，散足尽西靡。山泉落沧江，霹雳犹在耳。终朝纡飒沓，信宿罢潇洒。堂下可以畦，呼童对经始。苣兮蔬之常，随事艺其子。破块数席间，荷锄功易止。两旬不甲坼，空惜埋泥滓。野苋迷汝来，宗生实于此〔二〕。此辈岂无秋，亦蒙寒露委。翻然出地速，滋蔓户庭毁。因知邪干正，掩抑至没齿。贤良虽得禄，守道不封己。拥塞败芝兰，众多盛荆杞。中园陷萧艾，老圃永为耻。登于白玉盘，藉以如霞绮。苋也无所施，胡颜入筐篚。

〔一〕人苋：《图经》：苋实，即人苋也。苋有六种，入药者人、白二苋。

〔二〕宗生：《吴都赋》：宗生高冈，旋茂幽阜。





暇日小园散病将种秋菜督勒耕牛兼书触目


不爱入州府，畏人嫌我真。及乎归茅宇一云及归在茅屋，旁舍未曾嗔。老病忌一作恐拘束，应接丧精神。江村意自一作日放，林木心所欣。秋耕属地湿，山雨近甚匀。冬菁饭之半，牛力晚一作晓来新。深耕种数亩，未甚后四邻。嘉蔬既不一，名数颇具陈。荆巫非苦寒，采撷接青春。飞来两白鹤〔一〕，暮啄泥中芹。雄者左翮垂，损伤已露一作及筋。一步再流血，尚经一作惊矰缴勤。三步六号叫，志屈悲哀频。鸾凰不相待，侧颈诉高旻。杖藜俯沙渚，为汝鼻酸辛。

〔一〕白鹄：古乐府《艳歌何尝行》，一曰《飞鹄行》：“飞来双白鹄，乃从西北来。十十五五，罗列成行。妻卒被病，行不能相随。五里一反顾，六里一徘徊。吾欲衔汝去，口噤不能开。吾欲负汝去，毛羽何推颓。乐哉新相知，忧来生别离。踌蹰顾群侣，泪下不自知。”梦弼曰：此诗全用古乐府《艳歌行》四解之意。





卷七 古诗四十九首





居夔州作。





八哀诗并序


伤时盗贼未息，兴起王公、李公，叹旧怀贤，终于张相国。八公前后存殁，遂不诠次焉。





赠司空王公思礼

高丽人


司空出东夷，童稚刷劲翮。追随燕蓟儿，颖锐一云脱物不隔。服事哥舒翰，意无晋作气无流沙碛。未甚拔行间〔一〕，犬戎大充斥。短小精悍姿，屹然强寇敌。贯穿百万众，出入由咫尺。马鞍悬将首，甲外控鸣镝〔二〕。洗剑青海水，刻铭天山石。九曲非外蕃〔三〕，其王转深壁。飞兔不近驾，鸷鸟资远击。晓达兵家流，饱闻春秋癖。胸襟日沉静，肃肃晋作萧萧自有适。潼关初溃散，万乘犹辟易。偏裨无所施〔四〕，元帅见手格〔五〕。太子入朔方，至尊狩梁益。胡马缠伊洛，中原气甚逆。肃宗登宝位，塞望势敦迫一作逼〔六〕。公时徒步至，请罪将厚责〔七〕。际会清河公，间道传玉册。清河公，房琯也。时自蜀奉太上皇册命至，谏上以为可收后效，遂释之。天王拜跪毕，谠议果冰释。翠华卷飞雪一云飞雪中，熊虎亘阡陌。屯兵凤凰山〔八〕，帐殿泾渭辟。金城贼咽喉〔九〕，诏镇雄所搤。禁暴清一作靖，一作静无双，爽气春淅沥。巷有从公歌，野多青青麦。及夫哭庙后，复领太原役〔十〕。恐惧禄位高，怅望王土窄。不得见清时，呜呼就窀穸。永一作空系五湖舟，悲甚田横客。千秋汾晋间，事与云水白。昔观文苑传，岂述廉蔺绩一作迹。嗟嗟晋作诺诺邓大夫〔十一〕，士卒终倒戟。邓景山为太原尹，为军众所杀。

〔一〕行间：思礼，营州城旁高丽人也。父虔威，为朔方将。少习军旅，随节度使王忠嗣至河西，与哥舒翰对为押衙。及翰为陇右节度使，思礼与中郎周佖为翰押衙。

〔二〕甲外：鲜于注：甲外，军阵之外也，有游骑掠军离什伍者。

〔三〕九曲：拔石堡城，除右金吾卫将军。十二载，翰征九曲，思礼后期，欲引斩之，续使命释之。思礼徐言曰：斩则斩，却唤何物。

〔四〕偏裨：哥舒翰为元帅，奏充元帅府马军都将，每事独与思礼决之。

〔五〕手格：《安禄山事迹》：翰至关津驿，火拔归仁帅诸将叩马请降禄山。翰欲下马，遂以毛绳于马腹，连缚其脚，控辔出驿。翰怒，握鞭自筑其喉，又被夺鞭，拢马就乾祐，送于洛阳。

〔六〕塞望：梦弼曰：言肃宗即位于灵武，勉从劝进之请，以塞人望也。

〔七〕请罪：潼关失守，西赴行在。思礼与吕崇贲、李承光并引于纛下，责以不能坚守，并从军令，或救之可收后效。遂斩承光，而释思礼、崇贲。《新书》云：宰相房琯谏以为可收后效，遂独斩承光。《安禄山事迹》：十六日，玄宗幸蜀。十七日，至金城宿。是夜王思礼自潼关至，始知哥舒翰被擒。以思礼为河西陇右节度使，即令赴镇。《旧》《新》二书记思礼纛下被释，与公诗合。而《通鉴》载思礼自潼关至，在次马嵬驿之前，又云即授节度使。恐当有误。

〔八〕屯兵：与房琯为副使，便桥之战不利，除为关内节度使。寻遣守武功，贼将安守忠等来战，思礼以其众退守扶风。贼游兵至太和关，去凤翔五十里。凤翔戒严，上命郭子仪以朔方之众击之而退。

〔九〕金城：《寰宇记》：景龙四年，送金城公主至始平县，因改为金城。至德二载，复为兴平。思礼为关内节度使镇此。黄鹤以为河西之金城，谬矣。

〔十〕太原：从广平王收西京，领兵先入清宫，迁兵部尚书、霍国公。李光弼镇河阳，以思礼为太原尹、北京留守、河东节度使。贮军粮百万，器械精锐，寻加守司空。自武德以来，三公不居宰辅，惟思礼而已。

〔十一〕邓大夫：思礼薨，管崇嗣代为太原尹、北京留守。数月，召景山代崇嗣。思礼立法严整，士卒不敢犯，景山以文吏见称，至太原，以镇抚纪纲为己任，检覆军吏隐没者，军众愤怒，遂杀景山。





故司徒李公光弼

广德二年七月卒


司徒天宝末，北收晋阳甲〔一〕。胡一作犷骑攻吾城，愁寂意不惬。人安若泰山，蓟北断右胁。朔方气乃一作多苏，黎首见帝业。二宫泣西郊，九庙起颓压。未散河阳卒〔二〕，思明伪臣妾。复自碣石来，火焚乾坤猎。高视笑禄山，公又大献捷一云献大捷。异王册崇勋，小敌信所怯。拥兵镇河汴〔三〕，千里初妥帖。青蝇纷一作徒营营，风雨秋一叶。内省未入朝，死泪终映睫。大屋去高栋，长城扫遗堞。平生白羽扇，零落蛟龙匣。雅望与晋作叹英姿，恻怆槐里接〔四〕。三军晦光彩〔五〕，烈士痛稠叠。直笔在史臣，将来洗箱箧。吾思哭孤冢，南纪阻归楫。扶颠永萧条，未济失利涉。疲苶竟何人，洒涕巴东峡。

〔一〕晋阳：禄山之乱，命郭子仪为朔方节度，收兵河西。玄宗眷求良将，委以河北、河东之事，以问子仪。子仪荐光弼堪当阃寄，以光弼为云中太守，充河东节度副使。潼关失守，授户部尚书，兼太原尹、北京留守。史思明等四伪帅率众十万余攻太原，拒守五十余日，伺其怠出击，大破之，斩首七万余级。

〔二〕河阳：思明杀庆绪，即伪位，破洛阳。光弼率军赴河阳，大破贼众，斩万余级，生擒八千余人，收怀州。思明来救，逆击于泌水之上，又败之。遂拔怀州，生擒安太清、周挚、杨希文等，送于阙下，进爵临淮郡王。《颜鲁公神道碑》：乾元二年冬十月甲申，贼将周挚悉河北之众，萃于河阳城北。思明以河南之众，顿于河阳南城之南。南北夹攻，表里受敌。公设奇分锐，袭其虚而大破挚军，擒其大将徐璜玉。挚仅以身免，思明心悸气索，烟火不举者三日，官军大振。

〔三〕河汴：《谭宾录》：光弼之未至河南也，田神功平刘展后，逗留于杨府，尚衡殷仲卿相攻于兖郓，来瑱旅拒而还襄阳。朝廷患之，及光弼自河中入朝，复拜太尉，出镇临淮，至徐州，史朝义退走。田神功遽归河南，尚衡、殷仲卿、来瑱皆惧其威名，相继赴阙。吐蕃犯都，上手诏追光弼率众赴长安，光弼与程元振不协，迁延不至。初，光弼御军严肃，天下服其威名。及惧朝恩之害，不敢入朝。田神功等诸军，皆不受其制，因此不得志，愧耻成疾，薨于徐州。《神道碑》：遂趣徐州，因召田神功与同寝宿，以宋州之难告，祖道郊外，俾先饮以宠之。分麾下隶于其将乔岫，仍令兵马使郝庭玉与岫犄角而击之，贼遂一战而走。上在陕州，以公兼东都留守。制书未下，久待命于徐州。将赴中都，属痢疾增剧。公知不起，使使赍表奉辞。广德二年七月，薨于官舍，将吏问以后事，公曰：“吾久在军中，不得就养。今为不孝子矣，夫复何言！”

〔四〕槐里：《长安志》：槐里故城，即大丘城，在兴平县东南一十里，即《汉书》所谓“槐里环堤者”也。《神道碑》：窆公于富平县先茔之东。铭曰：渭水川上，檀山路旁。檀山在县西北四十里。汉武帝墓在槐里之茂陵，卫青、霍去病墓去茂陵不三里。光弼葬在冯翊，犹卫、霍之接近槐里，故曰“恻怆槐里接”。

〔五〕光彩：《国史补》：郭汾阳自河阳入，李太尉代领其兵。旧营垒也，旧士卒也，旧旗帜也，光弼一号令之，精彩皆变。





赠左仆射郑国公严公武

永泰元年卒


郑公瑚琏器，华岳金天晶。昔在童子日，已闻老成名。嶷然大贤后〔一〕，复见秀骨清。开口取将相，小心事友生〔二〕。阅书百纸一云氏尽，落笔四座惊。历职匪父任，嫉邪常力争。汉仪尚整肃，胡骑忽纵横。飞传自河陇〔三〕，逢人问公卿。不知万乘一作乘舆出，雪涕风悲鸣。受词剑阁道，谒帝萧关城〔四〕。寂寞云台仗，飘飖沙塞旌。江山少使者，笳鼓凝皇情。壮士血相视一作见，忠臣气不一作未平。密论贞观体，挥发岐阳征。感激动四极，联翩收二京。西郊牛酒再一作至，原庙丹青明。匡汲俄宠辱，卫霍竟哀荣。四登会府地〔五〕，三掌华阳兵〔六〕。京兆空柳色一作市〔七〕，尚书无履声。群乌自朝夕，白马休横行。诸葛蜀人爱，文翁儒化成。公来雪山重，公去雪山轻。记室得何逊，韬钤延子荆。四郊失壁垒，虚馆开逢迎。堂上指图一作书画，军中吹玉笙。岂无成都酒，忧国只细倾。时观锦水钓，问俗终相并。意待犬戎灭，人藏红粟盈。以兹报主愿，庶或一作获裨世程。炯炯一心在，沉沉二竖婴。颜回竟短折，贾谊徒忠贞。飞旐出江汉，孤舟转荆衡。虚无旧本作虚为，时本作虚横。横字，盖公自况也马融笛〔八〕，怅望龙骧茔〔九〕。空余老宾客，身上愧簪缨。

〔一〕大贤后：《旧书》：中书侍郎挺之子，神气隽爽，敏于闻见。幼有成人之风，读书不究精义，涉猎而已。弱冠以门荫策名。《云溪友议》：严挺之登历台省，亦有时名。娶裴卿之女，才三夕，梦一人佩服金紫，美须髯，曰诸葛亮也，来为夫人儿。既妊而产婴孩，其状端伟，颇异常流。旧注：大贤后，谓挺之之子。《唐诗纪事》谓严子陵，非也。

〔二〕小心：《唐诗纪事》：甫与武，世契也。尝醉登武床，呼斥其父名，而武不忤。

〔三〕河陇：武在陇右，节度使哥舒翰奏充判官，迁侍御史。此云“飞传自河陇”，盖禄山之乱。武自河陇访知乘舆所在，趋赴剑阁，然后玄宗遣赴行在也。

〔四〕谒帝：《旧书》：至德初，武仗节赴行在。房琯以武名臣之子，素重之。至是首荐才略可称，累迁给事中。按公此诗，则武亦如张镐、房琯，以玄宗命赴行在者也。房琯首荐之，而旋坐琯党，诏书与刘秩并列，亦以蜀郡旧臣之故也。当据以补唐史之阙。 萧关：应劭曰：回中在安定高平，有险阻，萧关在其北。如淳曰：《匈奴传》：入朝那萧关，萧关在安定朝那县也。《寰宇记》：平凉府高平县，本汉高平，属安定郡。萧关故城，在县东南三十里。肃宗自彭原至平凉郡。数日，始回军趋灵武，武盖于平凉谒肃宗也。

〔五〕四登：为京兆少尹，拜成都尹，迁京兆尹，复拜成都尹。故云“四登会府地”。

〔六〕三掌华阳：按《旧书·严武传》：武初以御史中丞出为绵州刺史，迁东川节度使；再拜成都尹兼御史大夫，充剑南节度使；三迁黄门侍郎，拜成都尹，充剑南节度等使。诗所谓“三掌华阳兵”“主恩前后三持节”者是也。惟史于《武传》，不记其迁拜出镇之岁月。而两川之分合，《新》《旧书》志、表与诸书互异，莫能归一。余详考之：两川之分也，《旧书·地理志》云：至德二载十月，玄宗驾回西京，改蜀郡为成都府，长史为尹。又分剑南西川、东川，各置节度使。《新书·方镇表》亦同。而《唐会要》则云：上元元年二月，分为两川。《会要》误也。先是称剑南节度，至是更号西川节度，兼成都尹。乾元二年，以裴冕为之，令两川分于上元，则裴冕何得先兼成都尹乎？《武传》载上皇诰，合剑两川为一道。余谓合两川非上皇诰，而分两川为上皇诰。盖西内之后，上皇之诰不行久矣。此史误也。《图经》云：至德二载，明皇幸蜀，始分剑南为东、西两川。西川治益州，东川治梓州。此其证也。武以乾元元年六月贬巴州刺史，未久而节度东川。上元二年，段子璋反，东川节度使李奂败奔成都。武自东川入朝，当在奂前。然则武之初镇，盖在乾元元、二之间也。两川之合也，《旧书·志》以为广德元年，《新书·表》以为广德二年，《唐会要》则以为广德二年正月八日，盖皆在武三镇之时。《旧书·武传》云：上皇诰，以剑两川合为一道，拜武成都尹，兼御史大夫，充剑南节度使。则合两川在武再镇之日。余谓《旧书·武传》是，而志、表、诸书皆非也。按《高适传》：剑南自玄宗还京后，于绵、益二州各置一节度，适因出西山三城置戍论之，疏奏不纳。后绵州副使段子璋反，崔光远不能戢军，以适代光远为成都尹、剑南西川节度使。以《适传》考之，适论罢西川节度，在子璋未反之前。及子璋反，李奂败，而光远不能兼制东川，故朝廷用适前论，合两川为一，而罢东川也。光远之罢也，武实代之。武召入，以适代，适失西山三州，又以武代，适实代武，而武又代适，谓适代光远者，误也。赵抃《玉垒记》曰：上元二年，东剑段子璋反，李奂走成都，崔光远命花惊定平之。纵兵剽掠士女，至断腕取金，监军按其罪。冬十月恚死。其月廷命严武，此武代光远之证。宝应元年，杜有《严中丞见过》诗曰：“川合东西瞻使节。”系曰：自东川除西川，敕令两川都节制，此武再镇时合两川之证也。李奂虽重有节度，亦不能久于东川。何自奂后直至张献诚，无一人除东川者乎。故曰《旧书·武传》是，而他皆非也。若大历初复分两川，《旧书》云：在崔宁镇蜀之后。而《方镇表》以为元年，《会要》及卢求《成都序记》以为二年正月。按：元年杜鸿渐表张献诚以山南西道兼领东川，至二年而始定。此又当以《旧书》《会要》为是也。《旧书》既失之不详，多所牴牾，而《通鉴》则尤踳驳。武之初镇，《通鉴》既失载，而再镇则载于宝应元年六月。是年四月，召武入朝，为二圣山陵桥道使，却云六月出镇。七月，徐知道反，以守剑阁，武九月尚未出巴。故杜有“何路出巴山”之句。而云知道守要害拒武，武不得进，何背谬之甚也。胡三省泥于《通鉴》，乃云：武只再镇剑南。《唐书》盖因杜诗致有此误，则纰缪更不可言矣。谨书之以俟博闻者。

〔七〕柳色：《张敞传》：为京兆尹时，罢朝会过，走马章台街。《游侠传》：城西柳市。《汉宫阙》疏云：细柳仓有柳市。《三辅黄图》云：长安大侠黄子夏，居柳市。

〔八〕马融笛：马融《长笛赋序》：独卧郿县平阳坞中，有洛客舍逆旅，吹笛，为《气出》《精列》相和。融去京师逾年，暂闻甚悲而乐之。殷芸《小说》：马融性好音乐，善鼓琴吹笛，笛声一发，感得蜻蛚出吟，有如相和。出融《别传》。

〔九〕龙骧茔：《王浚传》：葬柏谷山，大营茔域，葬垣周四十五里，面别开一门，松柏茂盛。





赠太子太师汝阳郡王琎

天宝九载卒


汝阳让帝子，眉宇真天人。虬须似太宗〔一〕，色映塞外一作寒夜春。往者开元中，主恩视遇频〔二〕。出入独非时，礼异见群臣。爱其谨洁极，倍此骨肉亲。从容听一作退朝后，或在风雪晨。忽思格猛兽〔三〕，苑囿腾清尘。羽旗动若一，万马肃駪駪。诏王来射雁，拜命已挺身。箭出飞鞚内，上又一作入回翠麟。翻然紫塞翮，下拂明月轮。胡人虽获多，天笑不为新。王每中一物，手自与金银。袖中谏猎书，扣马久上陈。竟无衔橛虞，圣聪一作慈矧多仁。官免供给费，水有在藻鳞。匪唯帝老大，皆是王忠勤。晚年务置醴，门引申白宾。道大容无能，永怀侍芳茵。好学尚贞烈，义形必沾巾。挥翰绮绣扬，篇什若有神。川广不可溯，墓久狐兔邻。宛彼汉中郡王弟汉中王瑀，文雅见天伦。何以开一作慰我悲，泛舟俱远津。温温昔风味，少壮已书绅。旧游易磨灭，衰谢增一作多酸辛。

〔一〕虬须：《南部新书》：太宗文皇帝，虬须上可挂一弓。《酉阳杂俎》：太宗虬须，常戏张挂弓矢。

〔二〕主恩：南卓《羯鼓录》：汝阳王琎，宁王长子也，姿容妍美，秀出藩邸，玄宗特钟爱焉。自传受之，又以其聪悟敏慧，妙达音旨。每随游幸，顷刻不舍。上尝语：“花奴资质明莹，肌发光细，非人间人，必神仙谪堕也。”宁王谦谢，随而短斥之。上笑曰：“大哥不在过虑，阿瞒自是相师。花奴端秀迈人，当更得公卿间令誉耳。”《新书》：琎眉宇秀整，性谨洁，善射，帝爱之。

〔三〕猛兽：张彦远《名画记》：高平公镇太原，进《玄宗马射真图表》曰：“玄宗天纵神武，艺冠前王，凡所游畋，必有绘事。岂止云梦殪兕，楚人美旌盖之雄；浔阳射蛟，汉史称舳舻之盛。”《玉海》：陈闳画《玄宗马射图》。





赠秘书监江夏李公邕


长啸宇宙间，高才日陵一作沦替。古人不可见，前辈复谁继。忆昔李公存，词林有根柢。声华当健笔，洒落富清制。风流散金石，追琢山岳锐。情穷造化理，学贯天人际。干谒走其门，碑版照四裔〔一〕。各满深望还，森然起凡例。萧萧白杨路，洞彻晋作涸辙宝珠惠。龙宫塔庙涌卞作踊，浩劫浮云一作空卫。宗儒俎豆事，故吏去思计。眄睐已皆虚，跋涉曾不泥。向来映当时，岂独一作特劝后世。丰屋珊瑚钩，骐织成罽。紫骝随剑几，义取无虚岁。分宅脱骖间，感激怀未济。众归赒给美〔二〕，摆落多藏晋作赃秽。独步四十年〔三〕，风听九皋唳。呜呼江夏姿，竟掩宣尼袂。往者武后朝，引用多宠嬖。否臧太常议〔四〕，面折二晋作三张势〔五〕。衰俗凛生风，排荡秋旻霁。忠贞负冤晋作怨恨，宫阙深旒缀。放逐早联翩〔六〕，低垂困炎厉。日斜鸟入，魂断苍梧帝。荣一作策枯走不暇，星驾无安税。几分汉廷竹，夙拥文侯篲。终悲洛阳狱〔七〕，事近小臣敝一作毙。祸阶初负谤，易力何深哜。伊昔临淄亭，酒酣托末契。重叙东都别，朝阴改轩砌。论文到崔苏〔八〕，指晋作推尽流水逝。近伏盈川雄杨炯，未甘特进丽李峤。是非张相国燕公说〔九〕，相扼一危脆。争名古岂然，键捷《英华》作关键。注云：键、揵二字《广韵》通用歘不闭〔十〕。例一作倒及吾家诗，旷怀扫氛翳。慷慨嗣真作和李大夫〔十一〕，咨嗟玉山桂。钟律俨高悬，鲲鲸喷迢递。坡陁青州血，芜没汶阳瘗。哀赠竟萧条〔十二〕，恩波延揭厉。子孙存如线，旧客舟凝滞。君臣尚论兵，将帅接燕蓟。朗咏六公篇张桓等五王洎狄相六公〔十三〕，忧来豁蒙蔽。

〔一〕碑版：《旧书》：邕早擅才名，尤长碑颂。虽贬职在外，中朝衣冠及天下寺观，多赍持金帛，往求其文。前后所制，凡数百首。受纳馈遗，多至巨万。时议以为自古鬻文获财，未有如邕者。

〔二〕赒给：陈州之狱，许州人孔璋上书救邕曰：“斯人所能者，拯孤恤穷，救乏赈惠。积而便散，家无私聚。”

〔三〕独步：《唐诗纪事》：邕知名长安中，死天宝初。四十年间，可谓独步矣。累献词赋，甚称玄宗旨。后因上计，中使临索其新文，以文章彻天听。故有“九皋鹤唳”之句。《朝野佥载》：李邕文章、书翰、正直、辞辨、义烈皆过人，时谓六绝。

〔四〕太常议：太常博士李处直议韦巨源谥曰昭，邕再驳之。

〔五〕二张：召拜左拾遗，御史中丞宋璟奏侍臣张昌宗兄弟有不顺之言，请付法推断。则天初不应，邕在陛下进曰：“璟言事关社稷，望陛下可其奏。”则天色稍解，始允璟所请。孔璋书曰：往者张易之用权，人畏其口，而邕折其角。韦氏恃势，言出祸应，而邕挫其锋。颜鲁公《宋文贞碑》：张易之、昌宗兄弟，席宠胁权，天下侧目。公危冠入奏，奋不顾身，天后失色，仓皇欲起。拾遗李邕奏曰：“陛下坐则天下安，起则天下危。”遂俱摄诣台，庭立切责，二竖股栗气索，不敢仰视。自朝至于日昃，敕使驰救之。

〔六〕放逐：邕始以与张柬之善，贬雷州。玄宗初，又贬崖州。召还，为姚崇所嫉，贬括州，征为陈州。玄宗东封回，邕于汴州谒见，累献词赋，颇自矜衒。张说甚恶之，发陈州赃事抵死。孔璋上书，请代邕死，贬钦州。累转括、淄、滑三州刺史。天宝初，为汲郡、北海二太守。

〔七〕洛阳狱：邕与柳绩马一匹，及绩下狱，吉温令绩引邕议及休咎，词状连引，敕刑部员外郎祁顺之、监察御史罗希奭驰往就郡决杀之，年七十余。《后汉·蔡邕传》：下邕质于洛阳狱。《邕集》曰：以辛卯诏书收邕，送洛阳诏狱。

〔八〕崔苏：《新书》：李峤与崔融、苏味道齐名。《朝野佥载》：李峤、崔融、苏味道、杜审言为文章四友，世号“崔李苏杜”。崔、苏者，融、味道也。《唐诗纪事》注云：崔信明、苏源明。误矣。

〔九〕是非：张说曰：杨盈川文思如悬河注水，酌之不竭。既优于卢，亦不减王。耻居王后信然，愧在卢前谦也。又曰：李峤、崔融、薛稷、宋之问之文，如良金美玉，无施不可。特进谓李峤也。

〔十〕关键：老子《道经》：善闭无关键而不可开。河上公注：善以道闭情欲守精神者，不如门户有关键可得开。

〔十一〕嗣真作：杜审言有《和李大夫嗣真奉使存抚河东》诗。

〔十二〕哀赠：《唐诗纪事》：代宗时，国恩例赠秘书监。

〔十三〕六公篇：赵明诚《金石录》：唐《六公》诗，李邕撰，胡履灵书。余初读《八哀诗》，恨不见其诗。晚得石本，其文词高古，真一代佳作也。六公者，五王各为一章，狄丞相为一章。董逌《书跋》云：李北海《六公咏》，今《泰和集》中，虽有诗而无其姓名。又其说一章不尽，或遗余荆州《六公咏》石刻，文既不刓，故得尽存，可以序载于此。五王皆狄公所进，故邕叹其成大功者六人。诗尤奇伟，豪气激发，如见断鳌立极时。至今读之，令人想望风采。宜老杜有云：余见邕他文，亦不若是壮厉警拔。殆感愤而作，故气激于内，而横放于外者也。《序》言邕为荆州，今《新》《旧书》皆不书。

笺曰：“论文”以下，论其文也。杨、李、崔、苏，邕同时文笔之士，邕之论文也，叹崔、苏之已逝。“伏盈川”而“抑特进”，与燕公之论相合。燕公首推盈川，次及崔、李，世皆叹其是非之当，何至于邕则相扼不少贷？盖崔、李已皆没，而邕独与说争名。说虽忌刻，亦邕之露才扬己，有以取之，卢藏用所以致戒于干将、莫邪也。“关键歘不闭”，用老子《道经》之言也。“例及”以下，论其诗也。邕之诗，可以接踵我祖。《六公》之篇，可以追配嗣真之作。所谓“钟律俨高悬，鲲鲸喷迢递”也。膳部之殁也，李峤以下请加命，武平一为表上之。邕既子孙如线，而己则旧客凝滞。此所以感今追昔，而不能自已于哀也。





故秘书少监武功苏公源明


武功少也孤，徒步客一作寓徐兖。读书东岳中，十载考坟典。时下莱芜郭，忍饥浮云。负米晚为身，每食脸必泫。夜字照爇薪，垢衣生一作带碧藓。庶以勤苦志，报兹劬劳显一作愿。学蔚醇儒姿，文包旧史善。洒落一作泪辞幽人，归来潜京辇。射君东堂策鲁作射策君东堂〔一〕，宗匠集精选。制可题一作制题墨未干〔二〕，乙科一作休声已大阐〔三〕。文章日自负，吏禄晋作椽吏亦累践。晨趋阊阖内，足踏宿昔趼〔四〕。一麾出守还，黄屋朔风卷。不暇陪八骏，虏庭悲所遣。平生满樽酒，断此朋知展。忧愤病二秋，有恨石一作不可转。肃宗复社稷，得无逆顺辨。范晔顾其儿〔五〕，李斯忆黄犬。秘书茂松意，《文苑英华》云：秘书茂松色，屡扈祠坛。前后百卷文，枕藉皆禁脔。篆刻扬雄流，溟涨本末浅。王仲正本：屡扈作再从，篆刻作制作。溟涨本末浅。青荧芙蓉剑，犀兕岂独。反为后辈亵，予实苦怀缅。煌煌斋房芝〔六〕，事绝万手搴。垂之俟来者，正始征一作贞，避嫌名劝勉。不要一作恶悬黄金，胡为投乳一作乱贙〔七〕。结交三十载，吾与谁游衍。荥阳复冥寞，罪罟已横罥音泫。呜呼子逝日，始泰则晋作即终蹇。长安米万钱〔八〕，凋丧尽余喘。战伐何当解，归帆阻清沔。尚缠漳水疾〔九〕，永负蒿里饯。

《新书》：源明，京兆武功人。少孤，寓居徐、兖，工文词有名。天宝间，及进士第，更试集贤院，累迁太子谕德，出为东平太守，召为国子司业。禄山陷京师，以病不受伪署。肃宗复西京，擢考功郎中，知制诰，后以秘书少监卒。

〔一〕东堂：山谦之《丹阳记》：太极殿，周制路寝也，秦汉曰前殿。今称太极曰前殿，东西堂亦魏制，于周小寝也。《晋起居注》：成帝咸康二年，依中兴故事，朔望听政中堂。按：挚虞举贤良，武帝诏诸贤良方正直言，会东堂策问。故曰“射策君东堂”也。唐有尚书省东堂。

〔二〕制可：蔡邕《独断》：群臣有所奏请，尚书令奏之。有制曰：天子答之曰可，若下某官云云，亦曰诏书。

〔三〕乙科：《唐令》：诸进士试时务策五条，帖所读一大经，十帖得四以上，经策全得，为甲第；策得四，帖过四以上，为乙第。

〔四〕足趼：旧注：夙昔趼，言其由贫贱中也。足胝曰趼。《庄子》云：百舍重趼。

〔五〕范晔：《文苑辩证》：《八哀诗》：“范云顾其儿。”当从集，作“范晔”。《宋书》：晔谋反诛，将死，顾念其儿也。

〔六〕斋房芝：汉武帝大兴祠祀，斋房生芝而作歌。肃宗时，宰相王玙以祈禬进，禁中祷祀穷日夜。源明数陈政治得失，上疏极谏。

〔七〕乳贙：《尔雅》：贙有力。注曰：出大秦国，有养者，似狗，多力犷恶。

〔八〕长安米：鹤曰：《旧书》：广德二年，自秋及冬，斗米千钱。今曰万钱，盖以一斛言之。苏、郑皆当卒于是年，故又曰“凶问一年俱”也。

〔九〕漳水：刘桢诗：余婴沉痼疾，窜身清漳滨。





故著作郎贬台州司户荥阳郑公虔


至鲁门，不识钟鼓飨。孔翠望赤霄，愁思一作入雕笼养。荥阳冠众儒，早闻名公赏。地崇士大夫，况乃气精爽。往者公在疾，苏许公颋，位尊望重，素未相识。早爱才名，躬自哀问，后结忘年之契，远迩嘉之。天然生知姿，学立游夏上。神农极阙漏，黄石愧师长。药纂西极一作域名，兵流指诸掌〔一〕。公著《荟蕞》等诸书之外，又撰《胡本草》七卷。贯穿无遗恨，荟蕞何技痒〔二〕。圭臬星经奥〔三〕，虫篆丹青广。子云窥未遍，方朔谐太枉。神翰顾不一，体变钟兼两〔四〕。文传天下口，大字犹在榜。昔献书画图，新诗亦俱往。沧洲动玉陛，宣一作寡鹤误一响。三绝自御题〔五〕，四方尤所仰。嗜酒益疏放，弹琴视天壤。形骸实土木，亲近唯几杖。未曾寄鲁作记官曹，突兀倚书幌。晚就芸香阁，胡尘昏坱莽。反复归圣朝，点染无涤荡。老蒙台州椽，泛泛《英华》作遐泛浙江桨。履穿四明雪〔六〕，饥拾楢溪橡〔七〕。空闻紫芝歌，不见杏坛丈。天长眺东南，秋色余魍魉。别离惨至今，斑白徒怀曩。春深秦一作泰山秀，叶坠清渭朗。剧谈王侯门，野税林下鞅。操纸终夕酣，时物集遐想。词场竟疏阔，平昔滥吹晋作咨奖。百年见存没，牢落吾安放一作仿。萧条阮咸在〔八〕，出处同世网。他日访江楼，含凄述飘荡。著作与今秘书监郑君审，篇翰齐价，谪江陵，故有“阮咸”“江楼”之句。

〔一〕兵流：《新书》：虔学长于地理，山川险易，方隅物产，兵戎众寡，无不详。尝为《天宝军防录》，言典事该，诸儒服其善著书。

〔二〕荟蕞：封演《闻见记》：天宝中，协律郎郑虔，采集异闻，著书八十余卷。人有窃窥其草稿，告虔私修国史。虔闻而遽焚之，由是贬谪十余年。方从调选，授广文馆博士。虔所著书，既无别本，后更纂录，率多遗忘，犹成四十余卷，书未有名。及为广文博士，询于国子司业苏源明。源明请名《会萃》，取《尔雅序》“会萃旧说”也。西河太守卢象赠虔诗曰：“书名会粹才偏逸，酒号屠苏味更醇。”即此之谓也。高元之曰：虔自谓著书虽多，皆碎小之事也。后人传写，误为《会粹》。唐《新书》曰：名其书为《会粹》，则误矣。 技痒：《射雉赋》：徒心烦而技痒。徐爰注曰：有技艺欲逞，曰技痒也。《草堂》本或作“枝痒”，误。

〔三〕圭臬：《景福殿赋》：制无细而不协于规景，作无微而或违于水臬。郑玄曰：槷，古文臬，假借字也。

〔四〕钟兼两：羊欣《古来能书人名》：钟繇，魏太尉。书有三体：一曰铭石书，二曰章程书，三曰行押书。《金壶记》：繇工三色书，草隶八分最优。虔善草隶，故云“兼两”也。《金壶记》又云：吕总曰：郑虔书如风逼云收，霞催月上。

〔五〕三绝：《唐诗纪事》：虔自写其诗并画以献，帝大署其尾曰：郑虔三绝。

〔六〕四明：《天台山赋》：登陆则有四明天台。谢灵运《山居赋》注曰：天台四明相接连。四明，方石四面，自然开窗。

〔七〕楢溪：谢灵运《山居赋》曰：凌石桥之莓苔，越楢溪之萦纡。《天台山赋》：济楢溪而直进。顾恺之《启蒙记》注曰：之天台山，去天不远。路经楢溪，水深险清冷，前有平桥，路径不盈尺，长数十丈，下临绝涧，唯忘其身，然后能济。《寰宇记》：楢溪，在临海县东三十五里。

〔八〕阮咸：《旧书》：郑审，繇之子，亦善诗翰，乾元中任袁州刺史。张彦远《名画记》云：郑审，事具彦远所撰《彩笺诗集》中。



故右仆射相国张公九龄

故右仆射相国《英华》有曲江二字张公九龄开元二十八年七月卒


相国生南纪，金璞无留矿。仙鹤下人间〔一〕，独立霜毛整。矫然江海一作汉思，复与云路永。寂寞想土一作玉阶，未遑等箕颍。上君白玉堂，倚君金华省〔二〕。碣石一作竭力岁峥嵘〔三〕，天地一作池日蛙黾。退食吟大庭，何心记一作托榛梗〔四〕。骨惊畏曩哲，鬒一作须变负人境。虽蒙换蝉冠〔五〕，右地恧多幸〔六〕。敢忘一作志二疏归，痛迫苏耽井〔七〕。紫绶一作金紫映暮年，荆州谢所领〔八〕。庾公兴不浅，黄霸镇每静。宾客引调同〔九〕，讽咏在务屏。诗罢地有余一云诗地能有余，篇终语清省〔十〕。一阳发阴管，淑气含公鼎。乃知君子心，用才文章境。散帙起翠螭，倚薄巫庐并。绮丽玄晖拥，笺诔任昉骋。自我一作成一家则一作削，未缺只字警。千秋沧海南，名系朱鸟影。归老守故林，恋阙悄一作尝延颈。波涛良史笔，芜绝大庾岭。向时礼数隔，制作难上请。再读徐孺碑〔十一〕，犹思理烟艇。

〔一〕仙鹤：《九龄家传》：九龄母梦九鹤自天而下，飞集于庭，遂生九龄。

〔二〕白玉堂、金华省：《翼奉传》：文帝时，未央宫又无高门、武台、麒麟、凤凰、白虎、玉堂、金华之殿。《西都赋》：金华玉堂。注：黄图曰：未央宫有金华殿、大玉堂殿。《扬雄传》：上玉堂。晋灼注云：黄图有大玉堂、小玉堂殿，今本无。《汉书》：郑宽中、张禹朝夕入说《尚书》《论语》于金华殿中。沈约《八咏》：讲金华兮议宣室，昼武帐兮夕文昌。

〔三〕碣石：禄山在范阳，偏裨入奏。九龄见之曰：乱幽州者，此胡雏也。

〔四〕榛梗：《本事诗》：张曲江与李林甫同列，林甫疾之若仇，曲江度其巧谲，虑终不免，为《海燕》诗以致意曰：无心与物竞，鹰隼莫相猜。亦终退斥。

〔五〕蝉冠：《唐六典》注云：侍中，二人，正六品，冠武弁大冠，加金珰。附蝉为文，取居高饮清。

〔六〕右地：九龄为中书令，恐为林甫所危。因帝赐白羽扇，乃献赋自况。帝虽优答，卒以尚书右丞相罢政事。《明皇杂录》：九龄洎裴耀卿罢免之日，自中书至月华门，将就班列。二人鞠躬卑逊，林甫处其中，抑扬自得。观者窃谓一雕挟两兔。俄而诏张、裴为左右仆射，罢知政事。林甫怒曰：犹为左右丞相耶。二人趣就本班，林甫目送之。公卿已下视之，不觉股栗。

〔七〕苏耽井：《水经注》：《桂阳列仙传》云：苏耽，郴县人，少孤，养母至孝，辞母云：受性应仙，当违供养。又曰：年将大疫，死者略半，穿一井饮水，可得无恙。九龄初以母老，固请换江南一州。数承音耗，后丁母丧归乡里。故云“痛迫苏耽井”也。今郴州橘井，在苏仙故宅。

〔八〕荆州：九龄荐长安尉周子谅为监察御史，坐引非其人，左迁荆州大都督府长史，俄请归拜墓，因遇疾卒。

〔九〕宾客：孟浩然还襄阳，张九龄镇荆州，署为从事，与之唱和。

〔十〕诗篇：中书舍人姚子颜状其行曰：公以风雅之道，兴寄为主，一句一咏，莫非兴寄，时皆讽诵焉。

〔十一〕徐稚碑：九龄《徐征君碣》曰：有唐开元十五年，予忝牧兹邦，风流是仰。在悬榻之后，想见其人。有表墓之仪，岂孤此地。





写怀二首


劳生共乾坤，何处异风俗。冉冉自趋竞，行行见羁束。无贵贱不悲，无富贫亦足。万古一骸骨，邻家递歌哭。鄙夫到巫峡，三岁如转烛。全命甘留滞，忘情任荣辱。朝班及暮齿，日给还脱粟。编蓬石城东，采药山北一作林谷。用心霜雪间，不必条蔓绿。非关故安排，曾是顺幽独。达士如弦直，小人似钩曲。曲直我不知，负暄候樵牧。

夜深坐南轩，明月照我膝。惊风翻河汉，梁栋已出日一作日已出。群生各一宿，飞动自俦匹。吾亦驱其儿，营营为私实晋作室。天寒行旅稀，岁暮日月疾。荣名忽一云惑中人，世乱如虮虱。古者三皇前，满腹志愿毕。胡为有结绳，陷此胶与漆。祸首燧人氏，厉阶董狐笔。君看灯烛张，转使飞蛾密。放神八极外，俯仰俱萧瑟。终契如往还一云终然契真如，得匪合仙术一作归匪金仙术。





可叹


天上浮云如一作似白衣，斯须改变如苍狗。古往今来共一时，人生万事无不有。近者抉眼去其夫陈作眯，河东女儿身姓柳。丈夫正色动引经，酆城客子王季友〔一〕。群书万卷常暗诵，孝经一通看在手。贫穷老瘦家卖屐一作履，好事就之为携酒。豫章太守高帝孙〔二〕，引为宾客敬颇久。闻一作问道三年未曾语，小心恐惧闭其口。太守得之更不疑，人生反复看亦丑。明月无瑕岂容易，紫气郁郁犹冲斗。时危可仗真豪俊，二人得置君侧否。太守顷者领山南，邦人思之比父母。王生早曾拜颜色，高山之外皆培塿。用为羲和天为成，用平水土地为厚。王也论道阻江湖，李也丞疑旷前后。死为星辰终不灭，致君尧舜焉肯朽。吾辈碌碌饱饭行，风后力牧长回首〔三〕。

〔一〕王季友：《困学纪闻》：季友，肃、代间诗人也。殷璠谓其诗放荡、爱奇、务险，然而白首短褐。钱起有《赠季友赴洪州幕下诗》云：“列郡皆用武，南征所从谁。诸侯重才略，见子如琼枝。”即豫章宾客之事也。《潘淳诗话》：元结《箧中集》载季友数诗，殊高古。《唐江西新幢子记题名》云：使兼御史中丞李勉，兼监察御史王季友。盖勉罢京兆尹，以御史中丞归两台，出为江西观察使，故结衔如此。于邵《送王司议季友赴洪州序》云：洪州之为连率旧矣，朝廷重于镇定。咨尔宗枝，勉移独坐之权，实专方面之寄。是以王司议得为副车，况嘉彼数贤，为之督理。

〔二〕豫章太守：勉于肃宗初为梁州都督，山南西道观察使，后由京兆尹徙江西观察使。大历二年来朝，拜京兆尹。故云“顷者领山南”。潘淳曰：高帝孙者，李勉也。郑惠王元懿生安德郡公琳，琳生择言，择言生勉。鹤云：勉为京兆尹，故曰“领南山”，误也。鹤曰：隆兴有石幢，载勉在张镐之后，魏少游之前。镐以广德二年九月卒，勉即以是月继之，则诗当作于二年也。

〔三〕风后力牧：《圣贤群辅录》：风后受金法，力墨受准斥。宋均曰：力墨或作“力牧”。右黄帝七辅，见《论语摘辅象》。





观公孙大娘弟子舞剑器行并序


大历二年十月十九日，夔府别驾元持一作特宅，见临颍李十二娘舞剑器。壮其蔚跂，问其所师。一本此下有答字曰：余公孙大娘弟子也。开元三载，一作五载，时公年六岁，公七龄思即壮，六岁观剑，似无不可。诗云“五十年间似反掌”。自开元五年至是年，凡五十一年。《草堂》注云：疑作十二载，误也。余尚童稚，记于郾城，观公孙氏舞剑器《浑脱》，浏漓顿挫，独出冠时。自高头宜春、梨园二伎一作教坊内人，洎外供奉，晓是舞者，圣文神武皇帝初，公孙一人而已。玉貌锦一作绣衣，况余白首。今兹弟子，亦匪盛颜。既辨其由来，知波澜莫二。抚事慷慨，聊为《剑器行》。往者吴人张旭，善草书书帖，数常于邺一作叶县，见公孙大娘舞《西河剑器》，自此草书长进。豪荡感激，即公孙可知矣。

昔有佳人公孙氏，一舞剑器动四方。观者如山色沮丧，天地为之久低昂。音酷如羿射九日落，矫如群帝骖龙翔。来一作末如雷霆收震怒，罢如江海凝清光。绛唇珠袖两寂寞，况陈作脱，一作晚有弟子传芬芳。临颍美人在白帝，妙舞此曲神扬扬。与余问答既有以，感时抚事增惋伤。先帝一作皇侍女八千人，公孙剑器初第一。五十年间似反掌，风尘倾动一作洞昏王室。梨园子弟散如烟，女乐余姿映寒日。金粟堆南木已拱，瞿唐石城草一作暮萧瑟。玳筵急管曲复终，乐极哀来月东出。老夫不知其所往，足茧荒山转愁疾一作寂。

《明皇杂录》：天宝中，上命宫女数百人为梨园弟子，皆居宜春北苑。上素晓音律，时有马仙期、李龟年、贺怀智，皆洞晓音度。安禄山从范阳入觐，亦献白玉箫管数百事，皆陈于梨园。自是音响，遂不类人间。诸公主洎虢国以下，竞为贵妃弟子，每授曲之终，皆广有进奉。时有公孙大娘者，善舞剑，能为《邻里曲》及《裴将军满堂势》《西河剑器》《浑脱遗》，妍妙皆冠绝于时也。又曰：开元中，有公孙大娘，善舞剑器。僧怀素见之，草书遂长，盖壮其顿挫势也。《历代名画记》：开元中，裴旻善舞剑。吴道玄观旻舞毕，挥毫益进。时又有公孙大娘，亦善舞《西河剑器》《浑脱》。张旭见之，因为之草书。杜甫歌行述其事，是知书画之艺，皆须意气而成，亦非懦夫所能作也。





往在


往在西京日一作时，胡来满彤一作丹宫。中宵焚九庙，云汉为之红。解瓦飞十里，穗帷纷一作粉曾空。疚心惜木主〔一〕，一一灰悲风。合昏排铁骑，清旭散锦一作幪〔二〕。贼臣表逆节晋作帅，相贺以成功。是时妃嫔戮，连为粪土丛。当宁陷玉座，白间剥画虫〔三〕。不知二圣处，私泣百岁翁。车驾既云还，楹桷歘穹崇。故老复涕泗，祠官树椅桐。宏壮不如初，已见帝力雄。前春礼郊庙，祀事亲圣躬。微躯忝近臣，景从陪群公。登阶捧玉册，峨冕耿一作聆金钟。侍祠恧先露一作沾，掖垣迩濯龙〔四〕。天子惟孝孙，五云起九重。镜奁换粉黛〔五〕，翠羽犹葱胧。前者厌羯胡，后来遭犬戎。俎豆腐一作脔膻肉，罘罳行角弓。安得自西极〔六〕，申命空山东。尽驱诣阙下，士庶塞关中。主将晓逆顺，元元归始终。一朝自罪己一云罪已已，万里车书通。锋镝供锄犁，征戍听所从。冗官各复业，土著还力农。君臣节俭足，朝野欢呼一作娱同。中兴似一作比国初，继体如太宗。端拱纳谏诤，和风日冲融。赤墀樱桃枝，隐映银丝笼。千春荐陵寝，永永垂无穷。京都不再火，泾渭开愁容。归号故松柏，老去苦飘蓬。

〔一〕木主：天宝末，两都倾陷，神主亡失。肃宗既复旧物，建主作庙于上都。其东都神主，大历中始于人间得之。会昌五年，中书门下奏，东都太庙九室神主共二十六座。禄山取太庙为军营，神主弃于街巷，所司潜聚，见在太微宫新造小屋之内。

〔二〕锦：《广韵》：驴子曰。禄山陷两京，以槖驼运御府珍宝于范阳。故曰“散锦”。旧注改作“锦幪”，非是。

〔三〕白间：《景福殿赋》：皎皎白间，离离列钱。善注：白间，青琐之间，以白涂之，今犹谓之白间。

〔四〕濯龙：《后汉·后纪》：帝幸濯龙中。《后汉·马皇后纪》：置织室蚕于濯龙中。《续汉志》曰：濯龙，园名也，近北宫，又前过濯龙门上。

〔五〕镜奁：《阴后纪》：帝从席前伏御床，视太后镜奁中物，感动悲涕，令易脂泽装具。

〔六〕西极：西极指吐蕃，山东指史朝义诸降将也。





昔游


昔者与高李适、白，晚一作同登单父台〔一〕。寒芜际碣石〔二〕，万里风云来。桑柘叶如雨，飞藿去一作共徘徊。清霜大泽冻，禽兽有余哀。是时仓廪实，洞达寰区一作瀛开。猛士思灭胡，将帅望三台〔三〕。君王无所惜，驾驭英雄材。幽燕盛用武，供给亦劳哉。吴门转粟帛，泛海陵蓬莱。肉食三一作四十万，猎射起黄埃。隔河忆长眺，青岁已摧颓。不及少年日，无复故人杯。赋诗独流涕，乱世想贤才。有一作君能市骏骨，莫恨少龙媒。商山议得失〔四〕，蜀主脱嫌猜。吕尚封国邑一云内国〔五〕，傅说已盐梅。景晏楚山深，水鹤去低回。庞公任本性，携子卧苍苔。

〔一〕单父台：《元和郡国志》：单父县，古鲁邑。贞观十七年，隶宋州。《寰宇记》：琴台在县北一里，高三丈。

〔二〕碣石：《水经》：碣石山，在今辽西临渝县南水中也。注曰：秦始皇、汉武帝皆尝登之。海水西侵，岁月逾甚而苞其山，故言水中矣。《山海经注》：或曰在右北平骊城县海边山。

〔三〕三台：梦弼曰：时宠任蕃将，侥幸边功，禄山领范阳节度，求平章事也。

〔四〕商山：谓李泌为肃宗弥缝匡救，上皇即日还京也。唐人多以蜀王指明皇者，李贺《过华清宫》云“蜀王无近信，泉上有芹芽”是也。

〔五〕吕尚：似指房公罢相后册封清河郡公也。言国邑虽封，而相业则已矣。“楚山”以下，自伤其不遇也。其文意似断续不可了，所谓“定哀多微词”耳。





壮游


往昔一作者十四五，出游一作入翰墨场。斯文崔魏徒崔郑州尚，魏豫州启心〔一〕，以我似一作比班扬。七龄思即壮，开口咏凤凰。九龄书大字，有作成一囊。性豪业嗜酒，嫉恶怀刚肠。脱略一作落小时辈，结交皆老苍。饮酣视八极，俗物都茫茫。东下姑苏台，已具浮海航。到今有遗恨，不得穷扶桑。王谢风流远，阖庐丘墓荒。剑池石壁仄，长洲荷芰香。嵯峨阊门北，清庙映回一作池塘〔二〕。每趋吴太伯，抚事泪浪浪。枕戈忆勾践，渡浙想秦皇。蒸鱼闻匕首，除道哂要章〔三〕。越女天下白，鉴湖五月凉。剡溪蕴秀异〔四〕，欲罢不能忘。归帆拂天姥，中岁贡旧乡。气劘屈贾垒，目一作日短曹刘墙。忤下考功第〔五〕，独辞京尹堂。放荡齐赵间，裘马颇清狂。春歌丛台上〔六〕，冬猎青丘旁〔七〕。呼鹰皂一作紫枥晋作栎林，逐兽云雪冈。射飞曾纵鞚，引一云跋臂落鹙鸧。苏侯据鞍喜监门胄曹苏预，忽如携葛强。快意八九年，西归到咸阳。许与必词伯，赏一作贵游实贤王。曳裾置醴地，奏赋入明光。天子废食召，群公会轩裳。脱身无所爱一作受，痛饮信行藏。黑貂不一作宁免弊，斑鬓兀称觞〔八〕。杜曲晚一作换耆旧，四郊多白杨。坐深乡党敬，日一作自觉死生忙。朱门任一作务倾夺，赤族迭罹殃。国马竭粟豆〔九〕，官鸡输稻粱〔十〕。举隅见烦费，引古惜兴亡。河朔风尘起，岷山行幸长。两宫各警跸〔十一〕，万里遥相望。崆峒杀气黑，少海旌旗黄。禹功亦命子，涿鹿亲戎行。翠华拥英一作吴岳，螭虎噉豺狼。爪牙一不中，胡兵更陆梁。大一作天军载草草，凋瘵满膏肓。备员窃补衮，忧愤心飞扬。上感九庙焚一作毁，下悯万民一作苍生疮。斯时伏青蒲，廷争守御床。君辱敢爱死，赫怒幸无伤。圣哲体仁恕，宇县复小康。哭庙灰烬中，鼻酸朝未央。小臣议论绝，老病客殊方。郁郁苦不展，羽翮困低昂。秋风动哀壑，碧蕙捐一作损微芳。之推避赏从，渔父濯沧浪。荣华敌勋业，岁暮有严霜。吾观鸱夷子，才格出寻常。群凶逆未定，侧伫英俊翔。

〔一〕崔魏：《唐科名记》：崔尚擢久视二年进士。《唐会要》：神龙三年，才膺管乐科，魏启心及第。

〔二〕清庙：《吴郡志》：太伯庙，东汉永兴二年，太守麋豹建于阊门外。修可注：指为孙皓父和之庙。按《和传》明载有司言宜庙京邑，营立寝堂，号曰清庙矣。梦弼徒据清庙为证。而黄鹤又辨之曰：孙和明陵在乌程县，此乃指和故宅之庙。注家之愚如此。

〔三〕除道：《朱买臣传》：会稽闻太守至，发民除道。入吴界，见其故妻，妻夫治道。要章，会稽太守章也。《吴郡图经续记》：死亭湾，在阊门外七里。故传朱太守妻惭。自经于此，蒸鱼除道，皆咏吴郡故事也。

〔四〕剡溪：《沃州禅院记》：东南山水，越为首，剡为面，沃州天姥为眉目。

〔五〕下第：《选举志》：每岁仲冬，州县馆监举其成者，送之尚书省。而举选不由馆学者，谓之乡贡，皆怀牒自列于州县。既至省，由户部集阅，而关于考功员外郎试之。《唐摭言》：俊秀等科，比皆考功主之。开元二十四年，廷议以省郎位不足以临多士，乃诏礼部侍郎专之。公以乡贡下考功第，当在二十四年以前。本传云：天宝初，举进士不第。恐非也。

〔六〕丛台：《高后传》：赵王宫丛台灾。师古曰：连聚非一，故名丛台。盖本六国时赵王故台也，在邯郸城中。《元和郡国志》：在磁州邯郸县城内东北隅。《郡国志》曰：邯郸有丛台。故刘劭《赵都赋》曰“结云阁于南宇，立丛台于少阳”者也。

〔七〕青丘：《子虚赋》：秋田乎青丘，彷徨乎海外。服虔曰：青丘国，在海东三百里。谢灵运《山居赋》注：青丘，齐之海外。

〔八〕斑鬓：《秋兴赋》：斑鬓飒以承弁。

〔九〕粟豆：吴若本注：汉有太常三辅粟豆。

〔十〕官鸡：《东城父老传》：玄宗即位，治鸡坊于两室间，选六军小儿五百人，使驯扰教饲。

〔十一〕两宫：“两宫各警跸”，刺灵武之事也。“禹功亦命子”，谓肃宗自立而后玄宗始加册命，不得比于禹之命子也。“之推避赏从”，喻己之赏薄而不自言，耻与灵武诸臣争功也。





遣怀


昔我游宋中〔一〕，惟梁孝王都。名今陈留亚，剧则贝魏俱。邑中九万家，高栋照通衢。舟车半天下，主客多欢娱。白刃雠不义，黄金倾有无。杀人红尘里，报答在斯须。忆与高李辈适、白，论交入酒垆。两公壮藻思，得我色敷腴。气酣登吹一作文台〔二〕，怀古视平芜。芒砀云一去〔三〕，雁鹜空相呼。先帝正好武，寰海未凋枯。猛将收西域〔四〕，长戟破林胡〔五〕。百万攻一城，献捷不云输。组练弃如泥，尺土负一作胜百夫。拓境功未已，元和辞大炉。乱离朋友尽，合沓岁月徂。吾衰将焉托，存没再呜呼〔六〕。萧条益堪愧，独在天一隅一云萧条病益甚，块独天一隅。乘黄已去矣，凡马徒区区。不复见颜鲍，系舟卧荆巫。临餐吐更食，常恐违抚孤。

〔一〕宋中：《元和郡国志》：汉文帝以皇子武为梁王，都大梁，以其地卑湿，东徙睢阳，今宋州也。

〔二〕吹台：《元和郡国志》：吹台，在开封县南东六里。《水经注》：《陈留风俗传》：县有苍颉、师旷城，上有列仙之吹台。梁王曾筑以为吹台，城隍夷灭，略存故址。其台方一百许步，即阮嗣宗《咏怀诗》所谓“驾言发魏都，南向望吹台。箫管有遗音，梁王安在哉”。晋世丧乱，乞活凭居，削隳故台，遂成二层。土基犹方四五十步，高一丈余，世谓之乞活台，又谓之婆台城。《九域志》：后有繁姓居侧，亦名繁台。唐子西云：世以谢惠连[1]尝为《雪赋》，又谓之雪台。《新书》：甫从高适、李白过汴州，酒酣登吹台，慷慨怀古，人莫测也。

〔三〕芒砀：砀山县，汉砀县，隋属宋州。

〔四〕西域：开元末，高仙芝讨小勃律，下坦驹岭，斫婆夷河藤桥，掳勃律王及公主，趣赤佛路班师。

〔五〕林胡：高适《信安王幕府诗序》：开元二十年，国家有事林胡，诏信安王总戎大举。《旧书》：开元十九年，信安王袆出范阳之北，大破奚、契丹两蕃之众。《唐会要》：开元二十六年，张守珪大破契丹林胡，遣使献捷。胡三省曰：契丹即战国时林胡地，故云然。

〔六〕存没：鹤曰：李以宝应元年卒，高以永泰元年卒，故曰“存殁再呜呼”。

	[1] 惠连：原作“希逸”，疑钱氏误记，今改。





同元使君舂陵行并序


览道州元使君结《舂陵行》兼《贼退后示官吏作》二首，志之曰：当天子分忧之地，效汉官旧作朝良吏之目，今盗贼未息，知民疾苦，得结辈十数公，落落然参错天下为邦伯，万物吐晋作姓壮气，天下少一作小安可得矣一作已。不意复见比兴体制，微婉顿挫之词。感而有诗，增诸卷轴。简知我者，不必寄元晋作云。

遭乱发尽一作遽白，转衰病相婴一作萦。沉绵盗贼际，狼狈江汉行。叹时药力薄，为客羸瘵成。吾人诗家秀一作流，博采世上名。粲粲元道州，前圣畏后生。观乎舂陵作，歘见俊哲情。复览贼退篇，结也实国桢。贾谊昔流恸，匡衡常引经。道州忧一作哀黎庶，词气浩纵横。两章对秋月一作水，一字偕一作皆华星。致君唐虞际，纯朴忆一作意大庭。何时降玺书，用尔为丹青。狱讼永衰息，岂唯偃甲兵。凄恻念诛求，薄敛近休明。乃知正人意，不苟飞长缨。凉飊振南岳，之子宠若惊。色阻晋作沮金印大，兴含沧浪一作溟清。我多长卿病，日夕思朝廷。肺枯渴太甚，漂泊公孙城。呼儿具纸笔，隐几临轩楹。作诗呻吟内，墨淡字欹倾。感彼危苦词，庶几知者听。





舂陵行有序


元结

癸卯岁，漫叟授道州刺史。道州旧四万余户，经贼已来，不满四千，大半不胜赋税。到官未五十日，承诸使征求符牒二百余封，皆曰失其限者，罪至贬削。於戏！若悉应其命，则州县破乱，刺史欲焉逃罪？若不应命，又即获罪戾，必不免也。吾将守官，静以安人，待罪而已。此州是舂陵故地，故作舂陵行以达下情。

军国多所须，切责在有司。有司临郡县，刑法竟一作意欲施。供给岂不忧，征敛又可悲。州小经乱亡，遗人实困疲。大乡无十家，大族命单羸。朝餐是草根，暮食乃树皮。出言气欲绝，意速行步迟。追呼尚不忍，况乃鞭朴之。邮亭传急符，来往迹相追。更无宽大恩，但有迫促期。欲令鬻儿女，言发恐乱随。悉使索其家，而又无生资。听彼道路言，怨伤谁复知。去冬山贼来，杀夺几无遗。所愿见王官，抚养以惠慈。奈何重驱逐，不使存活为。安人天子命，符节吾所持。州县忽乱亡，得罪复是谁。逋缓违诏令，蒙责固所宜。前贤重守分，恶以祸福一作败移。亦云贵守官，不爱一作忧能适时。顾唯孱弱者，正直当不亏。何人采国风，吾欲献此辞。





贼退示官吏有序


元结

癸卯岁，西原贼入道州，杀掠一云焚烧杀掠几尽而去。明年，贼又攻永破邵，不犯此州边鄙而退。岂力能制敌，盖蒙其伤怜而已。诸使何为忍苦征敛？故作诗一篇，以示官吏。

昔岁逢太平，山林二十年。泉源在庭户，洞壑当门前。井税有常期，日晏犹得眠。忽然遭世变，数岁亲戎旃。今来典斯郡，山夷又纷然。城小贼不屠，人贫伤可怜。是以陷邻境，此州独见全。使臣将王命，岂不如贼焉。今彼征敛者，迫之如火煎。谁能绝人命，以作时世贤。思欲委符节，引竿自刺船。将家就鱼菱一作麦，穷一作归老江湖边。

《颜鲁公表墓碑》：家于武昌之樊口。岁余，上以君居贫，起家为道州刺史。州为西原贼所陷，人十无一，户才满千。君下车，行古人之政。二年间，归者万余家，贼亦怀畏，不敢来犯。既受代，百姓诣阙，请立生祠。《容斋随笔》：《次山集》中载其为道州刺史上《谢表》两通。其一云：“今日刺史，若无武略以制暴乱，若无文才以救疲弊，若不清廉以身率下，若不变通以救时须，则乱将作矣。臣料今日州县，堪征税者无几，已破败者实多。百姓恋坟墓者盖少，思流亡者乃众。则刺史宜精选谨择以委任之，固不可拘限官次，得之货贿，出之权门者也。”其二云：“今四方兵革未宁，赋敛未息，百姓流亡转甚，官吏侵刻日多，实不合使凶庸贪猥之徒，凡弱下愚之类，以货贿权势而为州县长官。”观次山《表》语，但因谢上而能极论民穷吏恶，劝天子以精择长吏。自《谢表》以来，未之见也。余是以备录之，以风后之君子。





李潮八分小篆歌

李潮八分小篆歌〔一〕


苍颉鸟迹既茫昧，字体变化如浮云。陈仓石鼓又一作文已讹〔二〕，大小二篆生八分〔三〕。秦有李斯汉蔡邕，中间作者寂不闻。峄山之碑野火焚〔四〕，枣木传刻肥失真。苦县光和尚骨立〔五〕，书一作画贵瘦硬方通神。惜哉李蔡不复一作可得，吾甥李潮下笔亲。尚书韩择木〔六〕，骑曹蔡有邻〔七〕。开元已来数八分，潮也奄有二子成三人。况潮小篆逼秦相，快剑长戟森相向。八分一字直百一作千金，蛟龙盘拏肉屈强。吴郡张颠夸草书，草书非古空雄壮。岂如吾甥不流宕，丞相中郎丈人行〔八〕。巴东一作江逢李潮，逾月求我歌。我今衰老才力薄，潮乎潮乎奈汝何！

〔一〕李潮：《金石录》：唐惠义寺《弥勒像碑》，李潮八分书。潮书初不见重于当时，独杜诗盛称之。今石刻在者，唯此碑与彭元曜墓志，其笔法亦不绝工，非韩、蔡比也。吾衍《学古篇》云：阳冰名潮，杜甫之甥，后以字行，遂别字少温。《海赋》云：“阳冰不冶，阴火潜然。”则知名潮有理。按阳冰，赵郡人，太白之从叔。宝应元年，已为当涂宰。吾子行以《海赋》二语，想象其名字宜尔。初无引据，矫乱后学，斯亦妄人也已矣。

〔二〕石鼓：王厚之《石鼓文》考正：石鼓文，周王之猎碣也，其鼓有十。因其石之自然粗有鼓形，字刻于其旁，石质坚顽，类今人为碓硙者。其初散在陈仓野中，韩吏部为博士时，请于祭酒，欲以数槖驼舆致太学，不从，郑余庆始迁之凤翔孔子庙。又曰：韩愈以为宣王鼓，韦应物以为文王鼓，宣王刻。自欧阳《集古录》始设三疑，郑樵摘“㞼”“殹”二字，见于秦斤、秦权，而指以为秦鼓。伪刘词臣马定国，以宇文泰常搜岐阳，而指以为后周物。予不得不辩。董逌曰：《传》曰：成有岐阳之搜。杜预谓还归自奄，乃大搜于岐阳。叔向曰：昔成王盟诸侯于岐阳，楚为荆蛮，置茅蕝。宣王搜岐阳，世遂无闻哉。方成康与穆赋颂钟鼎之铭，皆番吾之迹，则此为番吾可知。《吕氏》记曰：苍颉造大篆。后世有科斗书，则谓篆为籀。汉制八书，有大篆，又有籀书。张怀瓘以柱下史始变古文或异，谓之为篆。而籀文盖以其名自著，宣王世史所作也，是大篆又与籀异，不得定为史籀所书。程大昌《雍录》亦云是成王鼓也。

〔三〕二篆八分：许氏《说文解字·序》：宣王太史籀，著大篆十五篇，与古文或异。秦兼天下，李斯作《苍颉篇》，赵高作《爰历篇》，胡母敬作《博学篇》，皆取史籀大篆，或颇省改，所谓小篆者也。是时官狱职务繁，初有隶书以趣约易，而古文由此绝矣。师古曰：篆书谓小篆，始皇使程邈所作也，隶书亦程邈所献。主于徒隶，从简易也。《水经注》：古文出于黄帝之世，苍颉本鸟迹为字，取其孳乳相生，故文字有六义焉。自秦用篆书，焚烧先典，古文绝矣。鲁恭王得孔子宅书，不知有古文，谓之科斗书。盖因科斗之名，遂效其形耳。言大篆出于周宣之时，史籀创著。平王东迁，文字乖错，秦之李斯及胡母敬，又改籀书谓之小篆，故有大篆、小篆焉。然许氏字说专释于篆，而不本古文，言古隶之书起于秦代，而篆字文繁，芜会剧务，故用隶人之省，谓之隶书。或云即程邈于云阳增损者，是言隶者篆捷也。张怀瓘《书断》：八分者，秦羽人上谷王次仲所作也。《水经注》曰：上郡王次仲，变苍颉旧文为今隶书，秦王三召不至，令槛车送之。次仲化为大鸟，落翮于居庸山中。明次仲是秦人，既变苍颉书，即非效程邈隶也。按蔡邕《劝学篇》：上谷王次仲，初变古形是也。始皇之世，出其数书，小篆古形，犹存其半。八分已减小篆之半，隶又减八分之半。然可云子似父，不可云父似子，故知隶不能生八分矣。八分则小篆之捷，隶亦八分之捷。本谓之楷书。楷隶初制，大范几同，故后人惑之。学者务之，盖其岁深。渐若八字分散，故又名之曰八分。唯蔡伯喈乃造其极焉。按郭氏《佩觿》言：蔡邕以隶作八分体。又曰：小篆散而八分生，八分破而隶书出。则其言自相矛盾，不足据也。

〔四〕峄山：《封演闻见记》：峄山始皇刻石，其文李斯小篆。后魏太武登山，使人排倒之。然而历代摹拓，以为楷则。邑人疲于奔命，聚薪其下，因野火焚之，由是残缺，不堪摹写。然犹上官求请，行李登涉，人吏转益劳弊。有县宰取旧文勒于石碑之上，凡成数片，置之县廨，须则拓取。今人间有峄山碑，皆新刻之碑也。《集古录》：《峄山碑》，秦二世诏李斯篆，今俗谓之《峄山碑》，《史记》不载，其字特大，不类泰山存者。其本出于徐铉，又有别本出于夏竦家。自唐封演，已言《峄山碑》非真，而杜甫直谓“枣木传刻”耳。《金石录》：秦峄山刻石，郑文宝得其摹本于徐铉，刻石置之长安。据唐封演所云，则人间所有，皆新刻之本。而杜以为枣木传刻，岂又有别本欤？

〔五〕苦县光和：洪适《隶释》：《老子铭》在亳州苦县，苦属陈国。故其文陈相边韶所作。碑云：延熹八年八月，帝梦老子，尊而祀之。《帝纪》：此年春冬，两遣中常侍至苦祀老子。《水经注》载《蒙城王子乔碑》，亦云延熹八年八月，帝遣使致祀。盖威帝方修神仙之事。故一时郡国，竞作碑表，此石立于延熹无疑。杜云“苦县光和”，误也。《金石录》：《老子铭》，旧传蔡邕文并书。杜诗云云，世云此碑是也。然而边韶延熹八年作，非光和中，未知甫所云是此碑否？近时周越《书苑》遂以为韶文而邕书，初无所据。潘淳曰：《北岳碑》，后汉光和二年立。《苦县老子庙》亦汉碑，字刻极劲。杜诗谓二碑也。洪适云：今之言汉字者，则谓之隶；言唐字者，则谓之分。不知在秦汉时，分隶已兼有之。孙根及《华山亭碑》，为汉人八分无疑也。按：二碑皆立于光和，安知杜所谓光和者，非指此耶？

〔六〕韩择木：韩愈《科斗书后记》：愈叔父云卿，当大历世，文辞独行中朝。于时李监阳冰独能篆书，而配叔父择木善八分。窦泉《述书赋》：韩常侍则八分中兴，伯喈如在。光和之美，古今远代。昭刻石而成名，类神都之冠盖。《宣和书谱》：韩择木，昌黎人，官至工部尚书，散骑常侍，工隶，兼作八分字。隶学之妙，唯蔡邕一人而已。择木能追其遗法，风流闲媚，世谓邕中兴焉。

〔七〕蔡有邻：《述书赋》：卫包蔡邻，功夫亦到，出于人意，乃近天造。注：有邻，济阳人，善八分，本拙弱，至天宝之间，遂至精妙，相卫中多其迹。《书史会要》：邕十八代孙，官至右卫率府兵曹参军。工八分书，书法瘦劲，驱使笔墨，尽得如意。

〔八〕丞相中郎：《国史补》：李阳冰善小篆，自言斯翁之后至小生。曹喜、蔡邕不足言。《书断》：斯小篆入神，大篆入妙。伯喈八分，飞白入神，大篆、小篆、隶书入妙。





览柏中允兼子侄数人除官制词因述父子兄弟四美载歌丝纶


纷然丧乱际，见此忠孝门。蜀中寇亦甚，柏氏功弥存。深诚补王室，戮力自元昆。三止锦江沸，独清玉垒昏。高名入竹帛，新渥照乾坤。子弟先卒伍，芝兰叠玙璠。同心注师律，洒血在戎轩。丝纶实具载，绂冕已殊恩。奉公举骨肉，诛叛经寒温一作暄。金甲雪犹冻，朱旗尘不翻。每闻战场说，歘激懦气奔。圣主国多盗，贤臣官则尊。方当节钺用，必绝祲沴根。吾病日回首，云台谁再论。作歌挹盛事，推毂期孤骞。

柏中允，蔡兴宗《正异》云：当作中丞。注家云：即柏茂琳贞节，起兵讨崔旰者，集所谓“夔府柏都督”也。按《新》《旧书·帝纪》及《杜鸿渐》《崔宁传》载茂琳贞节事，彼此互异。今合而考之，为郭英乂之前军，与崔旰战，败于成都西门者，柏茂琳也。以邛州牙将，起兵讨崔旰者，柏贞节也。英乂之败，郭英幹以都知兵马使为左军，郭嘉琳以都虞侯为后军，而茂琳为前军，是时旰亦西山都知兵马使耳。茂琳之官，与三人相颉颃可知。茂琳败，英乂死，而贞节复自邛剑起兵，与旰为难。柏氏实为职志。是故鸿渐至骆谷，即请授茂琳为邛南防御使，旰为西山防御使，以两解之。既入成都，又请授旰为西川节度行军司马，茂琳为邛南节度使，而贞节等为本州刺史，各令解兵。《方镇表》云：大历元年，置邛南防御使，治邛州，寻升为节度使，未几废。置剑南西山防御使，治茂州，未几废。二使之置废，专为旰与茂琳也。《旧书·帝纪》：邛州牙将，误书茂琳。又《帝纪》不书授贞节刺史，而《鸿渐传》不书授茂琳节度，故先后踳驳也。邛南节度旋废，史不书茂琳他除，岂即拜夔州都督乎！《谢上表》云：就其小效，复分深忧，察臣剑南区区，恐失臣节如彼，失臣节者，旰也。曰剑南区区，则由剑南而荆南可知也。《丝纶》诗曰：“纷纷丧乱际，见此忠孝门。深诚补王室，戮力自元昆。同心注师律，洒血在戎轩。奉公举骨肉，诛叛经寒温。”则岂非茂琳、贞节出于一门，同心讨旰之证乎？杜又有《柏二别驾将中丞命》诗云：“迁转五州防御使。”广德二年，置夔涪忠都防御使，治夔州，夔州都督当兼领防御使，中丞盖其兼官也。茂琳以节度使迁夔州，而贞节自牙将起兵，遂授刺史。此诗云“方当节钺用”，必茂琳，非贞节也。史既不详，而《通鉴》尤为阙误，故详辨之于此。





听杨氏歌


佳人绝代歌，独立发皓齿。满堂惨不乐，响下清虚里一作浮云里。江城带素月，况乃清夜起。老夫悲暮年，壮士泪如水。玉杯久寂寞，金管迷宫徵。勿云听者疲，愚智心尽死。古来杰出士一作事，岂待一知己。吾闻昔秦青〔一〕，倾侧天下耳。

〔一〕秦青：《列子》：薛谭学讴于秦青。张湛注：二人并秦国之善歌者。





荆南兵马使太常卿赵公大食刀歌


太常楼船声嗷嘈，问兵刮寇趋陈作超下牢楚地〔一〕。牧出令奔飞百艘，猛蛟突兽纷腾逃。白帝寒城驻锦袍，玄冬示我胡国刀。壮士短衣头虎毛，凭轩拔鞘天为高。翻风转日木一作水怒号，冰翼雪淡伤哀猱。镌错碧罂鹈膏〔二〕，铓锷一作铦锋已莹虚一作灵秋涛。鬼物撇捩辞陈作乱坑壕，苍水使者扪赤绦〔三〕。龙伯国人罢钓鳌〔四〕，芮公回首颜色劳〔五〕。分阃救世用贤豪，赵公玉立高歌起。揽环结佩相终始，万岁持之护天子。得君乱丝与君理，蜀江如线如针水一作针如水。荆岑弹丸心未已〔六〕，贼臣恶子休干纪。魑魅魍魉徒为耳，妖腰乱领敢欣喜。用之不高亦不庳〔七〕，不似长剑须天倚〔八〕。吁嗟光禄英雄弭，大食宝刀聊可比〔九〕。丹青宛转麟麟里，光芒六合无泥滓。

〔一〕下牢：《十道志》：三峡口地曰峡州，上牢下牢，楚、蜀分畛。鹤曰：夷陵县有下牢镇，与江陵相近。

〔二〕鹈：《尔雅注》：鹈似凫而小，膏中莹刀。

〔三〕苍水：《搜神记》：秦时有人夜渡河，见一人丈余，手横刀而立，叱之，乃曰：“吾苍水使者也。”

〔四〕龙伯：《列子》：龙伯之国有大人，举足不盈数步，而暨五山之所，一钓而连六鳌。

〔五〕芮公：吴若本注：以《唐书》考之，恐是卫伯玉。

〔六〕荆岑：《登楼赋》：蔽荆山之高岑。

〔七〕不庳：《射雉赋》：如轾如轩，不高不庳。注曰：埤，短也。埤与庳，古字通用。

〔八〕长剑：宋玉《大言赋》：方地为舆，圆天为盖，长剑耿耿倚天外。

〔九〕大食：《旧书》：大食本在波斯之西，兵刃劲利，其俗勇于战斗。





王兵马使二角鹰

王兵马使二角鹰〔一〕


悲台萧飒一作瑟石，哀壑杈枒浩呼刊作污汹。中有万里之长江，回风滔陈作陷日孤光动。角鹰翻倒壮士臂，将军玉帐轩翠一云昂，一云勇气〔二〕。二鹰猛脑徐侯穟，荆作绦徐坠。赵云：徐侯穟，殊无理义，介甫善本作绦徐坠，于理或然。目如愁胡视天地〔三〕。杉鸡竹兔不自惜，溪一作孩虎野羊俱辟易。鞲上锋棱十二翮〔四〕，将军勇锐与之敌。将军树勋起安西，昆仑虞泉入马蹄。白羽曾肉三狻猊〔五〕，敢决岂不与之齐。荆南芮公得将军，亦如角鹰下翔一作入朔云。恶鸟飞飞啄金屋，安得尔辈开其群，驱出六合枭鸾分。

〔一〕角鹰：《酉阳杂俎》：雕角鹰等，四月一日停放，五月上旬置笼。《埤雅》：鹰鹞，二年之色也，顶有角，毛微起，今通谓之角鹰。

〔二〕翠气：《甘泉赋》：飏翠气之宛延。善曰：言宫观之高，故翠气宛延，在其侧而扬之。

〔三〕愁胡：孙楚《鹰赋》：深目蛾眉，状似愁胡。魏彦《深鹰赋》：立如植木，望似愁胡。

〔四〕十二翮：傅玄《鹰赋》：左看若侧，右视如倾，劲翮二六，机连体轻。

〔五〕狻猊：《尔雅》：狻麑如虦猫，食虎豹。注：狮子也。





狄明府

博济。一作寄狄明府。


梁公曾孙我姨弟，不见十年官济济。大贤之后竟陵迟，浩荡古今同一体。比看叔伯四十人，有才无命百僚底。今者兄弟一百人，几人卓绝秉周礼。在汝更用文章为，长兄白眉复天启。汝门请从曾翁一云公说，太后当朝多巧诋一作计。狄公执政在末年，浊河终陈浩然本作中不污清济。国嗣初将付诸武，公独廷诤守丹陛。禁中决册陈作册决请一作诏房陵〔一〕，前一作满朝长老皆流涕。太宗社稷一朝正，汉官威仪重昭洗。时危始识不世才，谁谓荼苦甘如荠。汝曹又宜列土一作鼎食，身使门户多旌棨。胡为漂泊岷汉间，干谒王侯颇历抵一作诋。况乃山高水有波，秋风萧萧露泥泥。虎之饥，下巉岩，蛟之横，出清泚。早归来，黄土泥衣浩然本作黄污人衣眼易眯。

〔一〕决册：《旧书》：中宗自房陵还宫，则天匿之帐中，召仁杰以庐陵为言。仁杰慷慨敷奏，言发涕流，遽出中宗谓仁杰曰：“还卿储君。”仁杰降阶泣贺，既已，奏曰：“太子还宫，人无知者，物议安审是非？”则天以为然，乃复置中宗于龙门，具礼迎归，人情感悦。仁杰前后匡复奏对凡数万言，北海太守李邕撰为《梁公别传》，备载其辞。





秋风二首


秋风淅淅吹巫山，上牢下牢修水关〔一〕。吴樯楚柂牵百丈〔二〕，暖向神一作成都寒未还〔三〕。要路何日罢长戟，战自青羌〔四〕连百一作白蛮〔五〕。中巴不曾消息好〔六〕，暝传戍鼓长云间。

〔一〕上牢下牢：《唐志》：峡州西北二十八里，有下牢镇，有黄牛山。《元和郡县志》：下牢镇，在夷陵县二十八里，隋于此置峡州。贞观九年，移于步阐垒，其旧城因置镇。《方舆胜览》：下牢溪，在秭归县西六十里。旧注：上牢巫峡，下牢夷陵。

〔二〕百丈：《演繁露》：杜诗多用百丈。问之蜀人，云：水峻，岸石又多廉棱，若用索牵，遇石辄断，故劈竹为大瓣，以麻索连贯，以为牵具，是名百丈。《南史·朱超石传》：宋武北伐，超石董舟师入河阳，军人缘河南岸牵百丈，有漂度北岸者。陆游《入蜀记》：上峡惟用橹及百丈，不复张帆。百丈以巨竹四破为之，大如人臂，予所乘千六百斛舟，凡用橹六枝，百丈两车。

〔三〕神都：《唐志》：光宅元年，号东都曰神都。

〔四〕青羌：《水经注》：青衣县，故有青衣羌国也。《竹书记年》：梁惠成王九年，瑕阳人自秦导岷山青衣水来归。《华阳国志》：天汉四年，罢沈黎，置两部都尉，一治旄牛，主外羌；一治青衣，主汉民。《郡国志》：汉嘉故青衣，阳嘉二年改。 白蛮：《唐会要》：东谢蛮在黔州之西数百里，北至白蛮。《通鉴》：武德七年，以白狗羌等地，置维、恭二州。

〔五〕中巴：《方舆纪胜》：《华阳国志》云：刘璋为益州牧，以垫江以上为巴郡，江州至临江为永宁郡，朐䏰至鱼复为固陵，巴遂分矣。巴州居其中，为中巴。

秋风淅淅吹我衣，东流之外西日微。天清小城捣练急，石古细路行人稀。不知明月为谁好，早晚孤帆他一作也夜归。会将白发倚庭树，故园池台今是非。





久雨期王将军不至


天一云山雨萧萧滞一云带茅屋，空山无以慰幽独。锐头将军来何迟，令我心中苦不足。数看黄雾乱玄云，时听严风折乔木。泉源泠泠杂猿狖，泥泞一云滓漠漠饥鸿鹄。岁暮穷阴耿未已，人生会面难再得。忆尔腰下铁丝箭，射杀林中雪色鹿。前者坐皮因问毛，知子历险人马劳。异兽如飞星宿落，应弦不碍苍山高。安得突骑只五千，崒然眉骨皆尔曹。走平乱世相催促，一豁明主正郁陶。忆一云恨昔范增碎玉斗，未使吴兵着白袍〔一〕。昏昏阊阖闭氛祲，十月荆南雷怒号。

〔一〕吴兵：《吕蒙传》：蒙至寻阳，尽伏其精兵中，使白衣摇橹，作商贾人服。此所谓“吴兵着白袍”也。旧注引夫差、侯景事，俱谬。





别李秘书始兴寺所居


不见秘书心若失，及见秘书失心疾。安为动主理信然，我独觉子神充实一作精神实。重闻西方止观经，老身古寺风泠泠。妻儿待我一作来，陈作米且归去，他日杖藜来细听。





虎牙行

虎牙行〔一〕


秋一作北风歘吸晋作歘歘吹南国，天地惨惨无颜色。洞庭扬波江汉回，虎牙铜柱皆倾侧〔二〕。巫峡阴岑朔漠气，峰峦窈窕溪谷黑。杜鹃不来猿狖寒一作啼，山鬼幽忧雪霜逼。楚老长嗟忆炎瘴，三尺角弓两斛力。壁立石城横塞起，金错旌竿满云直。渔阳突骑猎青丘，犬戎锁甲闻丹极。八荒十年防盗贼，征戍诛求寡妻哭，远客中宵泪沾臆。

〔一〕虎牙：《水经》：江水又东，历荆门、虎牙之间。注：荆门山在南，上合下开，其状似门。虎牙山在北，石壁色红，间有白文，类牙形。此二山，楚之西塞也。《汉书注》：在今峡州夷陵县东南。《江赋》：虎牙嵥竖以屹崒，荆门阙竦而盘礴。

〔二〕铜柱：《水经注》：江水又东径汉平二百余里，左自涪陵东出百余里，而届于积石东，为铜柱滩。





锦树行


今日苦短昨日休，岁云暮矣增离忧。霜凋碧树待荆作行，一云作锦树，万壑东逝无停留。荒戍之城石色古，东郭老人住青丘。飞书白帝营斗粟，琴瑟几杖柴门幽。青荆作春草萋萋尽枯死，天马跂陈作与骥，跂一作跛足随牦牛〔一〕。自古圣贤多薄命，奸雄恶少皆封侯一作封公侯。故国三年一消息，终南渭水寒悠悠。五陵豪贵反颠倒，乡里小儿狐白裘。生男堕地要膂力〔二〕，一生一作生女富贵倾邦国。莫愁父母少黄金，天下风尘儿亦得。

〔一〕牦牛：《山海经》：荆山其中多牦牛。注：旄，牛属也，黑色，出西南徼外也，音狸，一音来。按：郭云：旄，牛属也，其非即旄牛可知。旧注引《上林赋》，误。

〔二〕生男：傅玄《豫章行》云：苦相身为女，卑陋难具陈。男儿当门户，堕地自生神。





赤霄行


孔雀未知牛有角〔一〕，渴饮寒泉逢抵触。赤霄玄圃须往来，翠尾金花不辞辱。江中淘河吓飞燕〔二〕，衔泥却落羞华屋。皇孙犹曾莲勺困〔三〕，卫一作鲍庄见贬伤其足〔四〕。老翁慎莫怪少年，葛亮贵和书有篇〔五〕。丈夫垂名动万年，记忆细故非高贤。

〔一〕孔雀：《岭南异物志》：交趾郡人网捕孔雀，采其金翠毛，装为扇拂。或全株生截其尾为方物，云生取，则金翠之色不减耳。

〔二〕淘河：《本草》：鹈鹕一名淘河，胸前有两块肉，云昔人窃肉入河所化，故名逃河。

〔三〕莲勺：《宣帝纪》：常困于莲勺卤中。

〔四〕卫庄：见《左传》成十七年。

〔五〕贵和：陈寿定《诸葛氏集目录》，凡二十四篇，《贵和》第十一。





前苦寒行二首


汉时长安雪一丈〔一〕，牛马毛寒缩如猬。楚江巫峡冰入怀，虎豹哀号又堪记。秦城老翁荆扬客，惯习炎蒸岁绤。玄冥祝融气或交，手持白羽未敢释。

〔一〕长安雪：《西京杂记》：元封二年，大寒，雪深一丈。野中鸟兽皆死，牛马蜷蹜如猬，三辅人民冻死者，十有二三。

去年白帝雪在山，今年白帝雪在地。冻埋蛟龙南浦缩，寒刮陈作割肌肤北风利。楚人四时皆麻衣，楚天万里《英华》作顷无晶辉。三足之乌足《英华》作骨恐断，羲和送将何所归一作迭送将安归，一作送之将安归。





后苦寒行二首


南纪巫庐瘴不绝〔一〕，太古以来无尺雪。蛮夷长老怨苦寒，昆仑天关冻应《英华》作欲折。玄猿口噤不能啸，白鹄翅垂眼流一作出血，安得春泥补地裂。

〔一〕南纪：旧注：巫、庐二山，南国之纲纪也。《唐·天文志》：李淳风撰《法象志》，以天下山河分为两戒，北戒自积石、终南，负地络之阴，东及太华，逾河并雷首、底柱、王屋、太行，北抵常山之右，乃东循塞垣，至濊貊朝鲜，是为北纪，所以限戎狄也。南戒自岷山、嶓冢，负地络之阳，东极太华，连商山、熊耳、外方、桐柏，自上洛南逾江汉，携武当、荆山，至于衡阳，乃东循岭徼，达东瓯，至闽中，是为南纪，所以限蛮夷也。故《星传》谓北戒为胡门，南戒为越门。

晚一作晓来江门一作边失大木，猛风中夜吹《英华》作飞白屋。天兵斩断《英华》作新斩青海戎，杀气南行动地轴。不尔苦寒何太一作其酷，巴东之峡生凌凘，彼苍回轩旧作轲，刊作斡人得知。





晚晴


高唐暮冬雪壮哉，旧瘴无复似尘埃。崖沉谷没白皑皑，江石缺裂青枫摧。南天三旬苦雾开，赤日照耀从西来。六龙寒急光徘徊，照我衰颜忽落地。口虽吟咏心中哀，未怪及时少年子。扬眉结义黄金台，洎陈作汩乎吾生何飘零，支离委绝同死灰。





复阴


方冬合沓玄阴塞，昨日晚晴今日黑。万里飞蓬映天过，孤城树羽扬风直。江涛簸一作欺岸黄沙走，云雪埋山苍兕吼。君不见夔子之国杜陵翁，牙齿半落左耳聋。





夜归


夜来归来冲虎过，山黑家中已眠卧。傍见北斗向江低，仰看明星当空大。庭前把烛嗔一作唤两炬，峡口惊猿闻一个。白头老罢舞复歌〔一〕，杖藜不睡谁能那。

〔一〕老罢：《顾况集》：闽俗呼子为囝，父为郎罢。此云老罢，亦戏用闽俗语也。





寄柏学士林居


自胡之反持干戈，天下学士亦奔波。叹彼幽栖载典籍，萧然暴露依一作向山阿。青山万里一作重静散地，白雨一洗空垂萝。乱代飘零余一作馀到此，古人成败子如何。荆扬春冬异风土，巫峡日夜多云一作风雨。赤叶枫林百舌鸣，黄泥一作花野岸天鸡舞〔一〕。盗贼纵横甚密迩，形神寂寞甘辛苦。几时高议排金门，各使苍生有环堵。

〔一〕天鸡：《尔雅》：鶾，天鸡。谢灵运诗：天鸡弄和风。《尔雅·释虫[1]》，亦有螒，天鸡。《杨文公谈苑》：杜诗两用天鸡，皆指鸟也。

	[1] 虫：原作“鸟”，据《尔雅》改。





寄从孙崇简


嵯峨白帝城东西，南有龙湫北虎溪。吾孙骑曹不骑一作记马，业学尸乡多养鸡。庞公隐时尽室去，武陵春树他人迷。与汝林居未相失，近身药里酒长携。牧竖樵童亦无赖，莫令斩断青云梯〔一〕。

〔一〕青云梯：谢灵运诗：惜无同怀客，共登青云梯。张湛《列子注》曰：云梯可以陵虚。





奉酬薛十二丈判官见赠


忽忽峡中睡，悲风一作秋方一醒。西来有好鸟，为我下青冥。羽毛净一作尽白雪，惨淡飞云汀。既蒙主人顾，举翮唳孤亭。持以比佳士，及此慰扬舲。清文动哀玉，见道发新硎。欲学鸱夷子，待勒燕山铭。谁重断蛇剑一云国重斩邪剑〔一〕，致君君未听。志在麒麟阁，无心云母屏。卓氏近新寡，豪家朱门一作户扃。相如才调逸，银汉会双星。客来洗粉黛，日暮拾流萤。不是无膏火，劝郎勤六经。老夫自汲涧，野水日泠泠。我叹黑头白，君看银印青。卧病识山鬼，为农知地形。谁矜坐锦帐，苦厌食鱼腥。东西两岸坼晋作岸两坼，横一作积水注沧溟。碧色忽一作苦惆怅，风雷搜百灵。空中右一作有白虎，赤节引娉婷。自云帝里一作季女，噀雨凤凰翎。襄王薄行迹，莫学冷如丁一作冰。千秋一拭泪，梦觉有微馨。人生相感动，金石两青荧。丈人但安坐，休辨渭与泾。龙蛇尚格斗，洒血暗郊垧。吾闻聪明主，治一作活国用轻刑。销兵铸农器，今古岁方宁。文一作天王日俭德，俊乂始盈庭。荣华贵少壮，岂食楚江萍。

〔一〕断蛇：吴若本注云：斩邪用朱云事，断蛇恐非人臣所用。按李贺《寄权璩杨敬之》诗云：自言汉剑当飞去。唐人使事，无容拘泥若此。





醉为马坠诸公携酒相看


甫也诸侯老宾客，罢酒酣歌拓金戟。骑马忽忆少年时，散蹄迸落瞿塘石。白帝城门水云外，低身直下八千尺。粉堞电转紫游缰，东得平冈出天壁。江村野堂争入眼，垂鞭一作肩亸鞚凌紫陌。向来皓首惊万人，自倚红颜能骑射。安知决臆追风足，朱汗骖犹喷玉。不虞一蹶终损伤，人生快意多所辱。职当忧戚伏衾枕，况乃迟暮加烦促。明一作朋知来问腆我颜，杖藜强起依僮仆。语尽还成开口笑，提携别扫清溪曲。酒肉如山又一时，初筵哀丝动豪竹。共指西日不相贷，喧呼且覆杯中渌。何必走马来为问一作不为身，君不见嵇康养生遭一作被杀戮。





别李义


神尧十八子〔一〕，十七王其门。道国洎一作及舒国〔二〕，督一作实唯亲弟昆。中外贵贱殊，余亦忝诸孙。丈人嗣三叶一作王业，之子白玉温。道国继德业，请从丈人论。丈人领宗卿〔三〕，肃穆古制敦。先朝纳谏诤，直气横乾坤。子建文笔壮，河间经术存。尔克富诗礼〔四〕，骨清虑不喧。洗然遇知己，谈论淮湖奔。忆昔初见时，小襦一作孺绣芳荪。长成忽会面，慰我久疾魂。三峡春冬交，江山云雾昏。正宜且聚集，恨此当离樽。莫怪执杯迟，我衰涕唾烦。重问子何之，西上岷江源。愿子少干谒，蜀都足戎轩。误失将帅意，不如亲故恩。少年早归来，梅花已飞翻。努力慎风水，岂惟数盘飧。猛虎卧在岸，蛟螭出无痕。王子自爱惜，老夫困石根。生别古所嗟，发声为尔吞。

〔一〕十八子：鲍曰：高祖二十二子，卫怀王玄霸、楚哀王智云皆先薨，太子建成，巢王元吉，以事诛，诏除籍，故止言十八。太宗有天下，故言十七王也。

〔二〕道国舒国：道王元庆，高祖第十六子。舒王元明，第十八子。赵云：详味诗意，则李义道国之裔孙，而公则舒国后裔之外孙也。旧注云：公自言杜、李同出陶唐氏，是何梦语？《祭外祖祖母文》曰：纪国则夫人之门，而舒国则府君之外父。外父者，即外王父也。公为舒国外孙之外孙，故云“余亦忝诸孙”。赵注未详。

〔三〕宗卿：道王元庆，麟德元年薨，谥曰孝。子临淮王诱嗣，次子询，询子微，神龙初，封为嗣道王。景云元年宗正卿，卒。子炼，开元二十五年，袭封嗣道王。广德中，官至宗正卿。公诗所谓“丈人嗣三叶”者，微也。《困学纪闻》云：义盖微之子是也。《宗室世系表》：微下不载义，偶失之耳。

〔四〕尔克：诸宋刻皆作“温克”。





送高司直寻封阆州


丹雀衔书来〔一〕，暮栖何乡树。骅骝事天子，辛苦在道路。司直非冗官，荒山甚无趣。借问泛舟人，胡为入云雾。与子姻娅间，既亲亦有故。万里长江边，邂逅一相遇。长卿消渴再，公幹沉绵屡。清谈慰老夫，开卷得佳句。时见文章士，欣然淡一作谈情素。伏枕闻别离，畴能忍漂寓。良会苦短促，溪行水奔注。熊罴咆空林，游子慎驰骛。西谒巴中侯〔二〕，艰险如跬步。主人不世才，先帝常特顾。拔为天军佐〔三〕，崇大王法度。淮海生清风，南翁尚思慕。公宫造广厦，木石乃无数。初闻伐松柏，犹卧天一柱。我瘦一作病书不成，成字读一作字亦误。为我问故人，劳心练征戍。

〔一〕赤雀：《竹书》：季秋之甲子，赤爵衔书及丰，置于昌户，昌拜稽首受其文。

〔二〕巴中：《华阳国志》：巴子后理阆中，秦为巴郡地。《十道录》：果、阆、合三州，同是汉巴郡之地。

〔三〕天军：天军即禁军也。《天文志》有羽林天军。





君不见简苏徯


君不见道边废弃池，君不见前者摧折桐。百年死树中琴瑟〔一〕，一斛旧水藏蛟龙。丈夫盖棺事始定，君今幸未成老翁。何恨憔悴在山中。深山穷谷不可处，霹雳魍魉兼一作并狂风。

〔一〕死树：庾信《拟连珠》：龙门死树，尚抱《咸池》之曲。





赠苏四徯


异县昔同游，各云厌转蓬。别离已五年，尚在行李中。戎马日衰息，乘舆安九重。有才何栖栖，将老委所穷。为郎未为贱，其奈疾病攻。子何面黧黑，不得豁心胸。巴蜀倦剽掠一作劫，下愚成土风。幽蓟已削平，荒徼尚弯弓。斯人脱身来，岂非吾道东。乾坤虽宽大，所适装囊空。肉食哂菜色，少壮欺老翁。况乃主客间，古来逼侧同。君今下荆扬，独帆如飞鸿。二州豪侠场，人马皆自雄。一请甘饥寒，再请甘养蒙。





寄薛三郎中

据


人生无贤愚，飘飖若埃尘。自非得神仙，谁免危其身。与子俱白头，役役常苦辛。虽为尚书郎，不及村野人。忆昔村野人，其乐难具陈。蔼蔼桑麻交，公侯为等伦。天未厌戎马，我辈本常贫。子尚客荆州，我亦滞江滨。峡中一卧病，疟疠终冬春。春复加肺气，此病盖有因。早岁与苏郑，痛饮情相亲。二公化为土，嗜酒不失真。余今委修短，岂得恨命屯。闻子心甚壮，所过信席珍。上马不用扶，每一作忽扶必怒嗔。赋诗宾客间，挥洒动八垠。乃知盖代手，才力老益神。青草洞庭湖，东浮沧海漘。君山可避暑，况足采白苹。子岂无扁舟，往复江汉津。我未下瞿塘，空念禹功勤。听说松门峡，吐药揽衣巾。高秋却束带，鼓枻视青旻。凤池日澄碧，济济多士新。余病不能起，健者勿逡巡。上有明哲君，下有行化臣。





大觉高僧兰若

和尚去冬往湖南


巫山不见庐山远，松林一作间兰若秋风晚。一老犹鸣日暮钟，诸僧尚乞斋时饭。香炉峰色隐晴湖〔一〕，种杏仙家近白榆。飞锡去年啼邑子，献花何日许门徒。

〔一〕香炉：远法师《庐山记》曰：山东南有香炉山，孤峰秀起，游气笼其上，即氛氲若烟气。





卷八 古诗四十五首





居松陵公安及至湖南作。





宿青溪驿奉怀张员外十五兄之绪

宿青溪驿奉怀张员外十五兄之绪〔一〕


漾舟千山内，日入泊枉渚。我生本飘飘，今复在何许。石根青枫林，猿鸟聚俦侣。月明游子静，畏虎不得语。中夜怀友朋，乾坤此深阻。浩荡前后间，佳期付荆楚。

〔一〕青溪：《寰宇记》：青溪，在峡州远安县南六十里，源出青溪山下。《鬼谷先生传》云：楚有青溪，下深千仞，其水灵异。青溪驿当以此为名，公出峡下荆州，宿此，故曰“佳期付荆楚”。太白诗：“夜发青溪向三峡。”亦即此地也。《舆地纪胜》：青溪驿在嘉州犍为县。恐地名偶同耳。





敬寄族弟唐十八使君

敬寄族弟唐十八使君〔一〕


与君陶唐后，盛族多其人。圣贤冠史籍，枝派罗源津。在今气磊落，巧伪莫敢亲。介立实吾弟，济时肯杀身。物白讳受玷，行高无污真。得罪永泰末，放之五溪滨。鸾凤有铩翮，先儒曾抱麟。雷霆霹长松，骨大却生筋。一失不足伤，念子孰自珍。泊舟楚宫岸，恋阙浩酸辛。除名配清江〔二〕，厥土巫峡邻。登陆将首途，笔札枉所申。归朝跼病肺，叙旧思重陈。春风洪涛壮，谷转颇弥旬。我能泛中流，搪突鼍獭瞋。长年已省柂，慰此贞良臣。

〔一〕族弟：旧注：甫自撰《万年县君京兆杜氏墓志》云：其先系统于伊祁，分姓于唐杜。范宣子曰：祖自虞以上为陶唐氏，在夏为御龙氏，在商为豕韦氏，在周为唐杜氏。师古曰：唐，太原晋阳县也；杜，京兆杜县也。

〔二〕清江：清江，施州郡。《九域志》：施与夔为邻，在夔之南三百余里。





忆昔行


忆昔北寻小有洞〔一〕，洪河怒涛过轻舸。辛勤不见华盖君，艮岑青辉惨么麽。千崖无人万壑静，三步回头五步坐。秋山眼冷魂未归，仙赏心违泪交堕。弟子谁依白茅一作石室，卢老独启青铜锁。巾拂香余捣药尘，阶一作前除灰死烧丹火。玄圃沧洲莽空阔，金节羽衣飘婀娜。落日初霞闪余映〔二〕，倏忽东西无不可。松风磵水声合时，青兕黄熊啼向我。徒然咨嗟抚遗迹，至今梦想仍犹佐一作左，音如佐。秘诀隐文须内教，晚岁何功使一作收愿果。更讨一作觅衡阳董炼师〔三〕，南浮一作游早鼓潇湘柂。

〔一〕小有：《茅君内传》：大天之内，有玄中之洞三十六所。第一王屋山之洞，周围万里，名曰“小有清虚之天”。《真诰》：王屋山，仙之别天，所谓阳台也。始得道者皆诣台，是清虚之宫也。南岳夫人言，明日当诣王屋清虚宫。《寰宇记》：王屋山，在王屋县北十五里。

〔二〕落日：《苕溪渔隐诗话》：王屋山中，日西落而人影或在西，日东落而人影或在东。不可致诘。故曰“落日初霞闪余映，倏忽东西无不可”。

〔三〕董炼师：《六典》：道士修行，其德高思精，谓之炼师。《舆地纪胜》：董奉先，天宝中修九华丹法于衡阳，栖朱陵后洞。杜甫《忆昔行》云：更忆衡阳董炼师。





魏将军歌


将军昔着从事衫，铁马驰突重两衔。被坚执锐略西极，昆仑月窟东崭岩〔一〕。君门羽林万猛士，恶若哮虎子所监。五年起家列霜戟，一日过海收风帆。平生流辈徒蠢蠢，长安少年气欲尽。魏侯骨耸精爽紧，华岳峰尖见秋隼。星缠宝校金盘陁〔二〕，夜骑天驷超天河〔三〕。欃枪荧惑不敢动，翠蕤云旓相荡摩〔四〕。吾为子起歌都护〔五〕，酒阑插剑肝胆露。钩陈苍苍风玄武一云玄武暮〔六〕，万岁千秋奉明主，临江节士安足数〔七〕。

〔一〕东崭岩：荆溪吴子良曰：昆仑月窟在西南。云东者，谓将军略地至西方之极，而昆仑月窟反在东也。

〔二〕星缠宝校：吕东莱注曰：“星缠宝校金盘陁。”盖马装也。颜延年《赭白马赋》云：“具服金组，兼饰丹雘。宝铰星缠，缕章霞布。”注云：以金组丹雘饰其装具，如星霞之布。又张平子《东京赋》：“龙辀华轙，金錽镂锡。方釳左纛，钩膺玉瓖。”注：蔡邕曰：金錽者，马冠也。高广各五寸，上如玉华形，在马髦前。镂，雕饰也，当颅刻金以为之。《诗》：“钩膺镂锡。”所谓宝校，此其具也。第尊卑之制殊耳。又古乐府：“白马金具装，横行辽水旁。”

〔三〕天驷：《天官书》：汉中四星曰天驷，旁一星曰王良，旁八星绝汉曰天潢。

〔四〕翠蕤云旓：吕东莱注：旓，所交反，旌旗旒也。翠蕤云旓，皆旗也。相荡摩，舒闲也。《选》：启翠华之葳蕤。张平子《西京赋》曰：栖鸣鸢，曳云旓。司马相如《子虚赋》：下摩兰蕙，上拂羽盖，错翡翠之葳蕤。注：徐广曰：错音措，或作“错纷翠蕤”。

〔五〕歌都护：乐府《丁督护歌》，一曰《阿都护》。《唐志》曰：“《丁督护》，晋、宋间曲也。”今歌是宋武帝所制，云“督护北征去，前锋无不平”。李白集作《丁都护歌》云：一唱都护歌，心摧泪如雨。

〔六〕钩陈：《甘泉赋》注曰：勾陈，紫宫外营钩陈星也。《水经注》：河南有钩陈垒，世传武王伐纣，八百诸侯所会处。紫微有钩陈之宿，主斗讼兵陈，故遁甲攻取之法。以所攻神与钩陈并气，下制所临之辰，则决禽敌，是以垒资其名矣。《隋志》：勾陈六星，在紫微宫中，故天子殿前，亦有钩陈，所以法天也。 玄武：《汉志》：北宫玄武虚危，其南有众星，曰羽林天军，军西为垒。《晋志》：壁垒阵十二星，在羽林北，羽林之垣垒也。

〔七〕临江节士：宋陆厥有《临江王节士歌》。





北风


北风破南极，朱凤日威一作低垂。洞庭秋欲雪，鸿雁将安归。十年杀气盛，六合人烟稀。吾慕汉初老，时清犹茹芝。





客从


客从南溟来，遗我泉客珠〔一〕。珠中有隐字，欲辨不成书。缄之箧笥久，以俟公家须。开视化为血，哀今征敛无。

〔一〕泉客：《吴都赋》：泉室潜织而卷绡，渊客慷慨而泣珠。刘渊林注：鲛人从水中出，曾寄寓人家，积日卖绡。临去，从主人家索器，泣而出珠满盘，以与主人。





白马


白马东北来，空鞍贯双箭。可怜马上郎，意气今谁见。近时主将戮，中夜商一作伤於〔一〕战。丧乱死多门，呜呼泪如霰。

〔一〕商於：《水经注》：丹水经流南乡两县之间，历於中之北，所谓商於者也，故张仪说楚绝齐，许以商於之地六百里。谓以此也。鹤曰：大历三年二月，商州兵马使刘洽杀防御使殷仲卿，寻讨平之。梦弼曰：谓臧玠杀崔瓘也。





白凫行


君不见黄鹄高于五尺童，化为白凫似一作象老翁。故畦遗穗已荡尽，天寒岁一作日暮波涛中。鳞介腥膻素不食，终日忍饥西复东。鲁门亦蹭蹬，闻道如樊作于今犹避风。





朱凤行


君不见潇湘之山衡山高，山巅卞圜本作岩朱凤声一作鸣嗷嗷。侧身长顾求其群一作曹，翅垂口噤心甚劳一作劳劳。下愍百鸟在罗网，黄雀最小犹难逃。愿分竹实及蝼蚁，尽使鸱枭相怒号。

鹤云：为衡州刺史阳济讨臧玠而作。其说迂缪。





惜别行送向卿进奉端午御衣之上都


肃宗昔在灵武城，指挥猛将收咸京。向公一云向公亦卫伯玉，盖芮字传写之误泣血洒行殿，佐佑卿相乾坤平。逆胡冥寞随烟烬，卿家兄弟功名震。麒麟图一作阁画鸿雁行，紫极出入黄金印。尚书勋业超千古，雄镇荆州继吾祖〔一〕。裁缝云雾成御衣，拜跪题封向吴本作贺端午。向卿将命寸心赤，青山落日江潮白。卿到朝廷说老翁，漂零已是沧浪客。

〔一〕尚书：广德元年，卫伯玉拜江陵尹，兼御史大夫、荆南节度使，寻加检校工部尚书，封阳城郡王。此云镇荆州，知为伯玉也。“继吾祖”者，杜预以镇南大将军都督荆州诸军事也。向卿者，尚书将命之人也。旧注：尚书指向卿之父珣。又云：向秀继杜预镇荆州。唐人无所谓向珣者。向秀在晋朝，史称其在朝不任职，容迹而已。安得有继杜预镇荆之事？旧注无稽伪撰，皆此类也。





醉歌行赠公安颜少府请顾八题壁


《英华》作“赠公安县颜十少府”。

神仙中人不易得，颜氏之子才孤标。天马长鸣待驾驭，秋鹰整翮当云霄。君不见东吴顾文学〔一〕，君不见西汉杜陵老。诗家笔势君不嫌，词翰升堂为君扫。是日霜风冻七泽，乌蛮落照衔赤壁。酒酣耳热忘头白，感君意气无所惜，一为歌行歌主客一本云醉歌行，歌主客。《英华》同。

〔一〕顾文学：即顾八分文学也。旧注以为顾况，甚误。





夜闻觱篥

夜闻觱篥〔一〕


夜闻觱篥沧江上，衰年侧耳情所向。邻舟一听多感伤，塞曲三更歘悲壮。积雪飞霜此夜寒，孤灯急管复风一作奔湍。君知天地一作下干戈满，不见江湖一作湘行路难。

〔一〕觱篥：杜氏《通典》：觱篥，本名悲栗，出于胡中，其声悲。东夷有以卷桃皮为之者，亦出南蛮。《乐府杂录》：觱栗者，大龟兹国乐，亦名悲栗，有类于笳也。





发刘郎浦

发刘郎浦〔一〕


挂帆早发刘郎浦，疾风飒飒昏亭午。舟中无日不沙尘，岸上空村尽豺虎。十日北风风未回，客行岁晚晚一作兀相催。白头厌伴渔人宿，黄帽青鞋归去来。

〔一〕刘郎浦：吴若本注：蜀先主纳吴女处也。吕温诗云：吴蜀成婚此水浔，明珠步障幄黄金。谁将一女轻天下，欲换刘郎鼎峙心。《十道志》：刘郎浦在荆州。《江陵图经》：在石首县。





别董颋


穷冬急风水，逆浪开帆难。士子甘旨阙，不知道里寒。有求彼乐土，南适小长安〔一〕。到刊作别我舟楫去，觉君衣裳单。素闻赵公节，兼尽宾主欢。已结门庐一作闾望，无令霜雪残。老夫缆亦解，脱粟朝未餐。飘荡兵甲际，几时怀抱宽。汉阳颇宁静，岘首试考盘。当念着白帽一作褐，采薇青云端。

鹤曰：诗云“急风”“逆浪”，盖董自岳阳溯汉水而之邓也。又云：“老夫缆亦解”，公是时亦有适潭之期矣。

〔一〕小长安：《光武纪》：战于小长安。注：《续汉书》：淯阳县有小长安聚，故城在今邓州南阳县南。张叔卿《流桂州》诗：胡尘不到处，即是小长安。





送重表侄王砅评事使南海

砅，力制切。


《说文》引《诗》“深则砅”。

我之曾祖吴作老姑，尔之高祖母。尔祖未显时，归为尚书妇王珪也〔一〕。隋朝大业末，房杜俱交友。长者来在门，荒年自糊口。家贫无供给，客位但箕箒。俄顷羞颇珍一作颇羞珍，寂寥人散后。入怪鬓发空，吁嗟为之久。自陈剪髻鬟，鬻市充杯一作沽酒。上云天下乱，宜与英俊厚。向窃窥数公，经纶亦俱有。次问最少年，虬髯十八九。子等成大名，皆因此人手。下云风云合，龙虎一吟吼。愿展丈夫雄，得辞儿女丑。秦王时在坐，真气惊户牖。及乎贞观初，尚书践台斗。夫人常肩舆〔二〕，上殿称万寿。六宫师柔顺，法则化妃后。至尊均嫂叔，盛事垂不朽。凤雏无凡毛，五色非尔曹。往者胡作逆，乾坤沸嗷嗷。吾客左冯翊，尔家同遁逃。争夺至徒步，块独委蓬蒿。逗留热尔肠，十里却呼号。自下所骑马，右持腰间刀。左牵紫游缰〔三〕，飞走使我高。苟活到今日，寸心铭佩牢。乱离又聚散，宿昔恨滔滔。水花笑白首，春草随青袍。廷评近要津，节制收英髦。北驱汉阳传，南泛上泷舠〔四〕。家声肯坠地，利器当秋毫。番禺亲贤领，筹运神功操。大夫出卢宋樊作宗〔五〕，宝贝休脂膏。洞主降接武，海胡舶千艘。我欲就丹砂，跋涉觉身劳。安能陷粪土，有志乘鲸鳌。或骖鸾腾天〔六〕，聊樊作不作鹤鸣皋。

〔一〕王珪：《新书》：珪始隐居时，与房玄龄、杜如晦善。母李尝曰：尔必贵，但未知所与游者何如人，而试与偕来。会玄龄等过其家，李窥大惊，敕具酒食，欢尽日。喜曰：“二客公辅才，汝贵不疑。”《复斋漫录》：房、杜旧不与太宗相识，太宗起兵，玄龄杖策谒军门，乃荐如晦，珪则建成诛后始见召。以史传参考，诗为误也。《西清诗话》：以《新唐书》所载，质之子美是诗，则珪之妇杜，非其母李也。且一妇人识真主于侧微，其事甚伟，史阙而不录，是诗载之为悉，世号诗史，信不诬也。《容斋随笔》：珪与太宗非素交。《唐书》载李氏事，亦采之小说，恐未必然。而杜公称其祖姑事，不应不实。且太宗朝宰相，别无姓王者，真不可晓也。赵傁曰：珪与房、杜同游文中子之门，则交友可知矣。

〔二〕肩舆：《唐会要》：命妇朝谒，并不得乘檐子，其尊属年高，特敕赐檐子者，不在此例。

〔三〕紫游缰：《晋中兴书》：太和中，邺下童谣曰：“青青御路杨，白马紫游缰。”

〔四〕上泷：《水经注》：武溪水又南入重山，山名蓝豪，广圆五百里，悉曲江县界。崖峻岨，岩岭干天，交柯云蔚，霾天晦景，谓之泷中。悬湍回注，崩浪震山，名之泷水。泷水又南出峡，谓之泷口。泷水又南径曲江县东。

〔五〕卢宋：大历四年，李勉除广州刺史，兼岭南节度观察使。番禺贼帅冯崇道、桂州叛将朱济时阻洞为乱，遣将招讨，悉斩之，五岭平。前后西域舶泛海至者，岁才四五，勉性廉洁，舶来都不检阅，故末年至者四十余。代归至石门，停舟，悉搜家人所贮南货犀象诸物，投之江中。耆老以为可继前朝宋璟、卢奂、李朝隐之徒。人吏诣阙请立碑，代宗许之。诗所谓“亲贤大夫”者，谓李勉也。梦弼以为并指王砅，失之远矣。

〔六〕骖鸾：《别赋》：驾鹤上汉，骖鸾腾天。





咏怀二首


人生贵是男，丈夫重天机。未达善一身，得志行所为。嗟余竟轲，将老逢艰危。胡雏逼神器，逆节同所归。河洛化为血，公侯一作卿草间啼。西京复陷没，翠盖蒙尘飞。万姓悲赤子，两宫弃紫微。倏忽向二纪，奸雄多是非。本朝再树立，未及贞观时。日给在军储，上官督有司。高贤迫形势，岂暇相扶持。疲苶苟怀策，栖屑无所施。先王实罪己，愁痛正为兹。岁月不我与，蹉跎病于斯。夜看酆城气，回首蛟龙池。齿发已自料，意深陈苦吴本作昔词。

邦危坏法则，圣远益愁慕。飘飖桂水游〔一〕，怅望苍梧暮〔二〕。潜鱼不衔钩，走鹿无反顾。皦皦幽旷心，拳拳异平素。衣食相拘阂，朋知限流寓。风涛上春沙，千刊作十里侵刊作浸江树。逆行少陈作值吉日，时节空复度。井灶任尘埃，舟航烦数具。牵缠加老病，琐细隘俗务。万古一死生，胡为足名数。多忧污桃源，拙计泥铜柱。未辞炎瘴毒，摆落跋涉惧。虎狼窥中原，焉得所历住。葛洪及许靖〔三〕，避世常此路。贤愚诚等差，自爱各驰骛。羸瘠且如何，魄夺针灸屡。拥滞僮仆慵，稽留篙师怒。终当挂帆席，天意难告诉。南为祝融客，勉强亲杖屦。结托老人星，罗浮展衰步〔四〕。

〔一〕桂水：《水经注》：郴旧县也，桂阳郡治也。《地理志》曰：桂水所出，因以名也，桂水出桂阳县北界山。应劭曰：桂水出桂阳东北入湘，湘水自桂阳而来。故云“飘飖桂水游”。公实未尝到郴也。

〔二〕苍梧：郭景纯云：长沙零陵，古者总名其地为苍梧。

〔三〕葛洪：《葛洪传》：洪见天下已乱，欲避地南土，乃参广州刺史嵇含军事。及含遇害，遂停南土多年。后以年老，闻交趾出丹，求为勾漏令，止罗浮山炼丹。在山积年，优游闲养。 许靖：《蜀志》：孙策东渡江，皆走交州，以避其难，靖身坐岸边，先载附从，亲疏悉发，乃从后去。既至交州，太守士燮厚加敬待。靖与曹公书曰：若荆楚平和，王泽南至，令得假途由荆州出，得归死国家，没躯九泉，将复何恨。

〔四〕罗浮：《罗浮山记》：罗，罗山也。浮，浮山也。二山合体，谓之罗浮，在增城、博罗二县之境。裴渊《广州记》：罗山隐天，唯石楼一路，时有闲游者少得至，山际大树合抱，视之如荠菜在地。山之阳，有一小岭，云蓬莱边浮来着此，因名号罗浮。





送顾八分文学适洪吉州


中郎石经后〔一〕，八分盖憔悴。顾侯运炉锤，笔力破余地。昔在开元中，韩择木蔡有邻同赑屃〔二〕。玄宗妙其书，是以数子至。御札早流传〔三〕，揄扬非造次。三人并入直，恩泽各不二。顾于韩蔡内，辨眼工小字。分日示《英华》作侍诸王，钩深法更秘。文学与我游，萧疏外声利。追随二十载，浩荡长安醉。高歌卿相宅，文翰飞省寺。视我扬马间，白首不相弃。骅骝入穷巷，必脱黄金辔。一论朋友难，迟暮敢失坠。古来事反复，相见横涕泗。向者玉珂人，谁是青云器。才尽伤形体一作骸，病渴污官位。故旧独依然，时危话颠踬。我甘多病老，子负忧世志。胡为困衣食，颜色少称遂。远作辛苦行，顺从众多意。舟楫无根蒂，蛟鼍好为祟。况兼水贼繁，特戒风飙驶。崩腾戎马际一作险，往往杀长吏。子干东诸侯，劝一作勤勉防纵恣。邦以民为本，鱼饥费香饵。请哀疮痍深，告诉皇华使。使臣精所择，进德知历试。恻隐诛求情，固应贤愚异。列一作烈士恶苟得，俊杰思自致。赠子猛虎行，出郊载酸鼻。

《东观余论》：《跋顾诫奢书吕肃公碑后》云：杜诗《顾八分文学》，谓诫奢也。观其遗迹，乃知子美弗虚称之。碑首倒，亦自奇古，不独八分可尚云。《西溪丛语》：《唐吕公表》，吕也，元结撰，前太子文学翰林待诏顾诫奢书。

〔一〕石经：《蔡邕传》：邕以经籍去圣久远，文字多缪，俗儒穿凿，疑误后学。熹平四年，奏求正定六经文字，灵帝许之。邕乃自书册于碑，使工镌刻，立太学门外。于是后儒晚学，咸取正焉，及碑始立。其观视及摹写者，车乘日千余辆，填塞街陌。书册，《水经注》作书丹。洪氏《隶释》：《水经注》云：光和六年，立石于太学，其上悉刻蔡邕名。魏正始中，又刻古、篆、隶三字石经。盖诸儒受诏在熹平，而碑成则光和年也。《隋志》有一字石经七种，三字石经三种。其论云：汉镌七经，皆蔡邕书。又云：魏立一字石经。其说自相矛盾。《新》《旧唐·志》有今字石经七种，而注《论语》云蔡邕作。又有三字石经古、篆两种，盖《唐书》以隶为今字也。观遗经字画之妙，非中郎辈不能为。以黄初后碑刻比之，相去不啻霄壤，岂魏人笔力可到，当以《水经》为据。三体者，乃后人所刻，《儒林传》为篆、隶二体者，非也。

〔二〕赑屃：《西京赋》：巨灵赑屃。注：赑屃，作力之貌也。

〔三〕御札：《书苑》：唐明皇好图画，工八分章草，丰茂英特。初，张说为丽正殿学士献诗，明皇自于彩笺上八分书赞。所谓“御札流传者”此也。张燕公等因献赋诗，上各赐赞褒美。自于五色笺八分书之，赍付院散付学士。《金壶记》：明皇亲书西岳碑文。刺史徐知仁上言曰：亲迂彩笔，写在香笺，随手生姿，入神变态。势如飞动，妙绝古今，谅得自然，岂因外物。《次柳氏旧闻》：玄宗善八分书，将命相，先以御体书其姓名，置案上。





上水遣怀

上水遣怀〔一〕


我衰太平时，身病戎马后。蹭蹬多拙为，安得不皓首。驱驰四海内，童稚日糊口。但遇新少年，少逢旧亲友。低颜下色地，故人知善诱。后生血气豪，举动见老丑。穷迫挫曩怀，常如中风走〔二〕。一纪出西蜀，于今向南斗。孤舟乱春华一作草，暮齿依蒲柳。冥冥九疑葬〔三〕，圣者骨亦一作已朽。蹉跎陶唐人〔四〕，鞭挞日月久。中间屈贾辈，谗毁竟自取。郁没樊作悒二悲魂，萧条犹在否。崒清湘石，逆行杂林薮。篙工密逞巧，气若酣杯酒。歌讴互激远樊作越，回斡明受樊作相授。善一作盖知应触类，各藉颖脱手。古来经济才，何事独罕有。苍苍众色晚，熊挂玄蛇吼。黄罴在树颠〔五〕，正为群虎守。羸骸将何适，履险颜益厚。庶与达者论，吞声混瑕垢。

〔一〕上水：赵子栎曰：自岳之潭之衡为上水，自衡回潭为下水。旧注：公以乾元二年入蜀，大历三年出蜀之楚，至今五年，恰十二年矣。

〔二〕中风走：朱叔元《与彭宠书》：伯通犹中风狂走，自捐盛时。

〔三〕九疑：《山海经》：南方苍梧之丘，苍梧之渊，其中有九嶷之山，舜之所葬，在长沙零陵界中。郭璞曰：其山九峰皆相似，故曰九疑。古者总名其地为苍梧也。文颖曰：九嶷半在苍梧，半在零陵。

〔四〕陶唐人：旧注：指羲和也。

〔五〕熊罴：《诗义》：熊能攀援上高树，见人则颠倒投地而下也。柳子厚《熊说》：鹿畏䝙，䝙畏虎，虎畏罴。





遣遇


磬折辞主人，开帆驾洪涛。春水满南国，朱崖云日高。舟子废寝食，飘风争所操。我行匪利涉，谢尔从者劳。石间采蕨女，鬻菜一作市输官曹。丈夫死百役，暮返空村号。闻见事略同，刻剥及锥刀。贵人岂不仁，视汝如莠蒿。索钱多门户，丧乱纷嗷嗷。奈何黠吏徒，渔夺成逋逃。自喜遂生理，花时甘刊作贳缊袍。





解忧


减米散同舟，路难思共济。向来云涛盘，众力亦不细。呀坑一作帆，一作吭瞥眼过〔一〕，飞橹本无蒂。得失瞬息间，致远宜恐泥。百虑视安危，分明曩贤计。兹理庶可广，拳拳期勿替。

〔一〕呀坑：梦弼曰：呀坑，乃滩口也。赵曰：呀坑者，淤坑如口之呀开者也。





宿凿石浦


早宿宾从劳，仲春江山丽。飘风过无时，舟楫敢不一作不敢系。回塘澹暮色，日没众星嘒。缺月殊未生，青灯死分翳。穷途多俊异，乱世少恩惠。鄙夫亦放荡，草草频卒樊作年岁。斯文忧患余，圣哲垂彖系。

赵谱云：《发潭州》，溯湘。《宿凿石浦》《过津口》《至空灵岸》《宿花石戍》，过衡山。





早行


歌哭俱在晓，行迈有期程。孤舟似昨日，闻见同一声。飞鸟数一作散求食，潜鱼亦一作向独惊。前王作网罟，设法害生成。碧藻非不茂，高帆终日征。干戈未一作异揖让，崩迫开樊作关其情。





过津口

过津口〔一〕


南岳自兹近，湘流东逝深。和风引桂楫，春日涨云岑。回首过津口，而多枫树林。白鱼困密网，黄鸟喧嘉音。物微限通塞，恻隐仁者心。瓮余不尽酒，膝有无声琴。圣贤两寂寞，眇眇独开襟。

〔一〕津口：《水经注》：江陵故城有江津戍，北对大岸，谓之江津口。《家语》曰：江水至江津，非方舟避风，不可涉也。故郭景纯云：济江津以起涨。





次空灵岸


沄沄逆素浪，落落展清眺。幸有舟楫迟，得尽所历妙。空灵霞石峻，枫栝一作枯隐奔峭。青春犹无一作有私，白日亦一作已偏照。可使营吾居一作屋，终焉托长啸。毒瘴未足忧，兵戈满边徼。向者留遗恨，耻为达人诮。回帆觊赏延，佳处领其要。

梦弼曰：空灵当作“空舲”，刀笔误耳。《水经注》：湘水县北有空舲峡，惊浪雷奔，浚同三峡。《十道四番志》：湘水空舲滩。《水经注》又云：江水自建平至东界峡，盛弘之谓空舲峡，峡甚高峻，即宜都、建平二郡界也。





宿花石戍


午辞空灵岑，夕得花石戍。岸疏开辟水一作山，木杂今古树。地蒸南风盛，春热西日暮。四序本平分，气候何回互。茫茫天造间，理乱岂恒数。系舟盘藤轮，策杖古樵路。罢人不在村，野圃泉自注。柴扉虽芜没，农器尚牢固。山东残逆气，吴楚守王度。谁能扣君门，下令减征赋。

《水经注》：湘水又北经三石山，东山枕侧湘川，此即三石水口也。水北有三石戍，戍城为二水之会也。《地理志》：潭州长沙，有渌口、花石二戍。





早发


有求常百虑，斯文亦吾病。以兹朋故多，穷老驱驰并。早行篙师怠，席挂风不正。昔人戒垂堂，今则奚奔命。涛翻黑蛟跃，日出黄雾映。烦促瘴岂侵，颓倚睡未一作还醒。仆夫问盥栉，暮颜一作未腼青镜。随意簪葛巾，仰惭林花盛。侧闻夜来寇，幸喜囊中净。艰危作远客，干请伤直性。薇蕨饿首阳，粟马资历聘。贱子欲适从，疑误此二柄。





次晚洲


参错云石稠，坡陁风涛壮。晚洲适知名，秀色固异状。棹经垂猿把，身在度鸟上。摆浪散帙妨，危沙折花当〔一〕。羁离暂愉悦，羸老反惆怅。中原未解兵，吾得终疏放。

〔一〕花当：俞舜卿云：危沙既险，无他标识，插花以当之，非“玉巵无当”之“当”字也。《广韵》：当，底也。今体诗云：“常苦沙崩损药阑。”危沙易崩，故折花以为之当，此亦偶写近江之景色也。





望岳


南岳配朱鸟〔一〕，秩礼自百王。歘吸领地灵，鸿一作洞半炎方。邦家用祀典，在德非馨香。巡守何寂寥，有虞今则亡。洎一作泊吾隘世网，行迈越潇湘。渴日绝壁出，漾舟清光旁。祝融五一作三峰尊，峰峰次低昂。紫盖独不朝〔二〕，争长嶪相望。恭闻魏夫人〔三〕，群仙夹翱翔。有时五峰气，散风如飞霜。牵迫限一作恨修途，未暇杖崇冈。归来觊命驾，沐浴休玉堂。三叹问府主，曷以赞我皇。牲璧忍一作感衰俗，神其思降祥。

〔一〕南岳：《后汉志》：湘南侯国，衡山在东南。郭璞曰：俗谓之岣嵝山。《风俗通》：衡山一名霍山。《水经注》：湘水又北径衡山县东，山在西南，有三峰焉，一名紫盖，一名容峰。最为竦杰，独容峰焉。自远望之，苍苍隐天。故罗含云：望若阵云，自非清霁素朝，不见其峰。《山经》谓之岣嵝山，为南岳也。山下有舜庙，南有祝融冢。容峰之东，有仙人石室，学者经过，往往闻讽诵之音矣。衡山东南二面，临映湘川，自长沙至此，江湘七百里，中有九背。故渔者歌曰：“帆随湘转，望衡九面。”罗含《湘中记》云：衡山九疑，皆有舜庙。逢衡山如阵云，沿湘九里，九向九背，乃不复见。又云：度应权衡，位直离宫，故曰衡山，又名霍山。徐灵期《南岳记》云：衡山者，朱陵之灵台，太灵之宝洞。上承翼轸，钤总万物。故名衡山。下踞离宫，统摄大师，故号南岳。赤帝馆其巅，祝融宅其阳，逮于轩辕，以潜、霍二山副焉。《元和郡国志》：衡岳庙在衡山县西三十里。《南岳记》曰：南宫四面皆绝，人兽莫至，周回天险，无得履者。汉武帝移于江北霍山，隋文帝复移于今所。 朱鸟：《天官书》：南宫朱鸟。《索隐》曰：南宫赤帝，其精为朱鸟也。《唐·天文志》：星纪鹑尾，以负南海，其神主乎衡山，荧惑位焉。

〔二〕紫盖：《荆州记》：衡山有三峰，其一名紫盖，每见有双白鹤徊翔其上，一峰名石囷，一曰芙蓉。《长沙记》：衡山轩翔耸拔，九十余丈，尊卑差次，七十二峰，最大者五：芙蓉、紫盖、石廪、天柱、祝融，而祝融为最高。《树萱录》：岳之诸峰，皆朝于祝融，独紫盖一峰，势转东去。

〔三〕魏夫人：颜真卿《魏夫人仙坛碑铭》：夫人白日升晨，北诣上清宫玉阙之下。授夫人玉札金文，位为紫虚玄君，领上真司命南岳夫人，比秩仙公。陶弘景《真诰》所呼“南真”即夫人也。





湘江宴饯裴二端公赴道州


白日照舟师，朱旗散广川。群公饯南伯，肃肃秩初筵。鄙人奉末眷，佩服自早年。义均骨肉地，怀抱罄所宣。盛名富事业，无取愧高贤。不以丧乱婴，保爱金石坚。计拙百僚下，气苏君子前。会合苦不久，哀乐本相缠。交游飒向尽，宿昔浩茫然。促觞激百虑，掩抑泪潺湲。热云集曛黑一作初集黑，缺月未生天。白团为我破，华烛蟠长烟。鸹鹖一作鹖，一作鸹鸧催明星〔一〕，解袂从此旋。上请减兵甲，下请安井田。永念病渴老，附书远山巅。

〔一〕鸹鹖：师古注：《子虚赋》曰鸧鸹也。今关西呼为鸹鹿，山东谓之鸧，鄙俗名为错落。错落者，亦言鸧声之急耳。又谓鸹捋。鸹鹿、鸹捋，皆象其鸣声也。





清明


著处繁花务陈作华矜是一作足日，长沙千人万人出。渡头翠柳艳明眉，争道朱蹄骄啮膝〔一〕。此都好游湘西寺，诸将亦一作远，一作方自军中至。马援征行在眼前，葛强山简爱将也亲近同心事。金镫《广韵》镫与灯同下山红粉一作日晚，牙樯棙柂青楼远。古时丧乱皆可知，人世悲欢暂相遣。弟侄虽存不得书，干戈未息苦离一作难居。逢迎少壮非吾道，况乃今朝更祓除。

〔一〕啮膝：《魏志》：朱建平善相马，魏文帝将出，取马外入。建平曰：“此马今日死矣。”及将乘，马恶衣香，惊啮帝膝。帝怒，遣杀之。王子渊《圣主得贤臣颂》：及至驾啮膝，骖乘旦。应劭曰：马怒有余气，常啮膝而行也。孟康曰：良马低头口至膝，故曰啮膝。





风雨看舟前落花戏为新句


江上人家桃树枝，春寒细雨出疏篱。影遭碧水潜勾引，风妒红花却倒吹。吹花困癫一作懒傍舟楫，水光风力俱相怯。赤憎轻薄遮入一作人怀，珍重分明不来接一作折。湿久飞迟半日一作欲高，萦沙惹草细于毛。蜜蜂蝴蝶生情性一作住，偷眼蜻蜓避百劳。





岳麓山道林二寺行

岳麓山道林二寺行〔一〕


玉泉之南麓山殊，道林林壑争盘纡〔二〕。寺门高开洞庭野，殿脚插入赤沙湖〔三〕。五月寒风冷佛一作拂骨，六时天乐朝香炉。地灵步步雪山草，僧宝人人沧海珠。塔劫宫墙壮丽敌，香一作石厨松道清凉樊作崇俱。莲花樊、陈俱作池交响共命鸟〔四〕，金榜双回三足乌〔五〕。方丈涉海费时节，玄圃寻河知有无。暮年且喜经行近，春日兼蒙暄暖扶。飘然斑白身一作将奚适，傍此烟霞茅可诛。桃源人家易制度，橘洲田土仍膏腴〔六〕。潭府邑中甚淳古，太守庭内不喧呼。昔遭衰世皆晦迹，今幸乐国养微躯。依止老宿亦未晚，富贵功名焉足图。久为野一作谢客寻幽惯，细学何当作周颙免兴孤〔七〕。一重一掩山也吾肺腑，山一作仙鸟山花吾友于。宋公之问也放逐曾题壁，物色分留与一作待老夫。

〔一〕岳麓：《水经注》：湘水又北经麓山东，其山东临湘川，西傍原隰，息心之士，多所萃焉。盛弘之《荆州记》曰：长沙西岸有麓山，其下有精舍，左右林岭环回，泉涧傍有矾石。每至严冬，其水不停，霜雪宗渊。徐灵期《南岳记》曰：南岳周回八百里，回雁为首，岳麓为足。《元和郡国志》：岳麓山，在长沙县西南，隔湘江水六里，盖衡山之足。《方舆胜览》：又名灵麓峰，乃岳山七十二峰之数。自湘西古渡登岸，夹径乔松，泉涧盘绕，诸峰叠秀，下瞰湘江，岳麓寺在山上，百余级乃至。今名惠光寺，下有李邕麓山寺碑。

〔二〕道林：《方舆胜览》：在岳麓山下，距善化县八里，寺有四绝堂，保大中马氏建，谓沈传师、裴休笔札，宋之问、杜甫篇章。治平间，蒋颖叔作记，乃为诠次，以沈书、欧书、杜诗、韩诗为“四绝”。

〔三〕赤沙湖：《水经注》：澧水经南安县，又东与赤沙湖水会，湖水北通江而南注澧，谓之决口。《方舆胜览》：赤沙湖与洞庭通。

〔四〕共命鸟：《海录》：释氏书有共命鸟，二首而一身。

〔五〕金乌：《舆地纪胜》：金乌井，在衡阳县北二十里。

〔六〕橘洲：《水经注》：湘水又北径南津城，西对橘洲，或作吉字，为南津洲尾。水西有橘洲，子戍故郭尚存。《寰宇记》：橘洲，在长沙西南四里。江中时有大水，洲渚皆没，此洲独存。《湘中记》：谚曰：“昭潭无底橘洲浮。”

〔七〕何颙：《石林诗话》：何颙见《后汉·党锢传》，与是诗之义不类，当作“周颙”。按《南史》，周颙音辞辨丽，长于佛理，著《三宗论》，言空假义。西凉州智林道人遗颙书，深相赞美。于钟山西立精舍，休沐则归之，清贫寡欲，终日长蔬。虽有妻子，独处山舍。公又曰：“何颙好不忘。”亦同此误也。案：《文选》李善注引梁简文帝《草堂传》曰：汝南周颙，昔经在蜀，以蜀草堂寺林壑可怀，乃于钟岭雷次宗学馆立寺，因名草堂，亦号山茨。公以颙自喻，言他日虽去蜀，而周颙之兴未忘也。





奉送魏六丈佑少府之交广


贤豪赞经纶，功成空名一作名空垂。子孙不振耀一云子孙没不振，历代皆有之。郑公四叶孙，长大常苦饥。众中见毛骨，犹是麒麟儿。磊落贞观事，致君朴直词。家声盖六合，行色何其微。遇我苍梧阴一作野，忽惊会面稀。议论有余地，公侯来未迟。虚思黄金贵一作遗，自笑青云期。长卿久病渴，武帝元同时。季子黑貂敝，得无妻嫂欺。尚为诸侯客，独屈州县卑。南游炎海甸，浩荡从此辞。穷途仗神道，世乱轻土宜。解帆岁云暮，可与春风归。出入朱门家，华屋刻蛟螭。玉食亚王者，乐张游子悲。侍婢艳倾城，绡绮轻一作烟雾霏。掌中琥珀钟，行酒双逶迤。新欢继明烛，梁栋星辰飞。两情顾盻合，珠碧赠于斯。上贵见肝胆，下贵不相一作见疑。心事披写间，气酣达一作远所为。错挥铁如意，莫避珊瑚枝。始兼一作无逸迈兴，终慎宾主仪。戎马暗天宇，呜呼生别离。





别张十三建封


尝读唐实录，国家草昧初。刘裴建首义〔一〕，龙见尚踌蹰。秦王拨乱姿，一剑总兵符。汾晋为丰沛，暴隋竟涤除。宗臣则庙食，后祀何疏芜。彭城英雄种，宜膺将相图。尔惟外曾孙，倜傥汗血驹。眼中万少年，用意尽崎岖。相逢长沙亭，乍问绪业余。乃吾故人子〔二〕，童丱联居诸。挥手洒衰泪，仰看八尺躯。内外名家流，风神荡江湖。范云堪晚晋作结友〔三〕，嵇绍自不孤〔四〕。择材征南幕〔五〕，湖一作潮落回鲸鱼。载感贾生恸，复闻乐毅书。主忧急盗贼，师老荒京都。旧丘岂税驾，大厦倾宜扶。君臣各有分，管葛本时须。虽当霰雪严，未觉栝柏枯。高义在云台，嘶鸣望天衢。羽人扫碧海，功业竟何如。

〔一〕刘裴：刘文静，隋末为晋阳令，遇裴寂为晋阳宫监，因而结友，引寂交于太宗，得通谋议，事见本传。

〔二〕故人子：张建封，兖州人，父玠，少豪侠。安禄山反，令伪将李庭伟率番兵胁下城邑，玠率乡豪集兵杀之。太守韩择木方遣使奏闻，玠流荡江南，不言其功。公父为兖州司马，当以趋庭之日，与玠游也。

〔三〕范云：云本传：云好节尚奇，专趋人之急。少时与领军长史王畡善，畡亡于官舍，贫无居宅，云乃扶丧还家，躬营唅殡。

〔四〕嵇绍：康临诛，谓其子绍曰：“巨源在，汝不孤矣。”

〔五〕征南：大历初，道州刺史裴虬荐建封于观察使韦之晋，辟为参谋，奏授左清道兵曹，乃不乐吏役而去。





暮秋枉裴道州手札率尔遣兴寄近呈苏涣侍御


久客多枉友朋书，素书一月凡一束。虚名但蒙寒温问，泛爱不救沟壑辱。齿落未是无心人，舌存耻作穷途哭。道州手札适复至，纸长要自三过读。盈把那须沧海珠，入怀本倚昆山玉。拨弃潭州百斛酒〔一〕，芜没潇岸千株菊。使我昼立烦儿孙，令我夜坐费灯烛。忆子初尉永嘉去〔二〕，红颜白面花映肉。军符侯印取岂迟，紫燕绿耳行甚速。圣朝尚飞战斗尘，济世宜引英俊人。黎元愁痛会苏息，夷狄跋扈徒逡巡。授钺筑坛闻意旨，颓纲漏网期弥纶。郭钦上书见大计〔三〕，刘毅答诏惊群臣〔四〕。他日更仆语不浅，明公论兵气益振。倾壶箫管黑一作理，荆作动白发，舞剑霜雪吹青春。宴筵曾语苏季子，后来杰出云孙比。茅斋定王城郭门〔五〕，药物楚老渔商市。市北肩舆每联袂，郭南抱瓮亦隐几。无数将军西第成〔六〕，早作丞相东山起。鸟雀苦肥秋粟菽，蛟龙欲蛰寒沙水。天下鼓角何时休，阵前部曲终日死。附书与裴因示苏，此生已愧须人扶。致君尧舜付公等，早据要路思捐躯。

〔一〕百斛酒：《荆州记》：长沙郡酃县有酃湖，周回三里，取湖水为酒，酒极甘美。《水经注》：县有酃湖，湖中有洲，洲上民居，彼人资以给，酿酒甚醇美，谓之酃酒，岁常贡之。湖边尚有酃县故治，又郴县有绿水，出县东侯公山，西北流而南屈注于耒，谓之程乡溪。郡置酒官，酝于山下，名曰程酒，献同酃也。《元和郡国志》：晋武帝平吴，荐酃酒于太庙是也。

〔二〕初尉：虬以天宝未乱时尉永嘉。《浯溪观唐贤题名》有河东裴虬，字深原，大历四年为著作郎，兼侍御史、道州刺史。蒋之奇《武昌怡亭序》云：《怡亭铭》，乃永泰元年李阳冰篆，李莒八分书，而裴虬作铭。刘长卿有《过裴虬郊园》诗曰：“军符侯印取岂迟，紫燕绿耳行甚速。”谓七年之间，由尉而至于刺史也。

〔三〕郭钦：干宝《晋纪》：御史大夫郭钦上书曰：戎狄强犷，历古为患。今西北郡皆与戎居，若百年之后，有风尘之警，戎骑自平阳上党，不三日而至盟津，宜及平吴之威，出北地西河安定，复上郡，实冯翊。晋武帝弗听。

〔四〕刘毅：见《晋书·刘毅传》，答武帝比桓灵语。

〔五〕定王城：《水经注》：苏林曰：青阳，长沙县也。汉高祖五年，以封吴芮为长沙王，是城即芮筑也。景帝二年，封唐姬子发为王，都此。《寰宇记》：定王庙在长沙县东一里，庙连冈高一丈，俗谓之定王冈。

〔六〕西第：《马融传》：又作《大将军西第颂》。





奉赠李八丈判官

曛


我丈时英特，宗枝神尧后。珊瑚市则无，骥人得有。早年见标格，秀气冲星斗。事业富清机，官曹正独守。顷来树嘉政，皆已传众口。艰难体贵安，冗长吾敢取。区区犹历试，炯炯更持久。讨论实解颐，操割纷应手。箧书积讽谏，宫阙限奔走。入幕未展材一作怀，秉钧孰为偶。所亲问淹泊，泛爱惜衰朽。垂白乱一作辞南翁〔一〕，委身希北叟〔二〕。真成穷辙鲋，或似丧家狗。秋枯洞庭石，风飒长沙柳。高兴激荆衡，知音为回首。

〔一〕南翁：虞般佑《高士传》：南公者，楚人，埋名藏用，世莫能识，居国南鄙，因以为号，著书言阴阳事。

〔二〕北叟：《幽通赋》：北叟颇识其倚伏。高允《塞上公亭诗序》曰：延和三年，余赴京师，发石门，北行失道，夜寓宿代之快马亭。其俗云：古塞上公所遗之邑也。公有良马，因以命之。代人云：塞上公姓李，代之李氏，并其后也。





岁晏行


岁云暮矣多北风，潇湘洞庭白雪一作云中。渔父天寒网罟冻，莫徭射雁鸣桑弓〔一〕。去年米贵阙军食，今年米贱大伤农。高马达官厌酒肉，此辈杼轴茅茨空。楚人重鱼不重鸟一作肉，汝休枉杀南飞鸿。况闻处处鬻男女，割慈忍爱还租庸。往日用钱捉私铸〔二〕，今许一云来铅锡和青铜。刻泥为之最易得，好恶不合长相蒙。万国城头吹画角，此曲哀怨何时终。

〔一〕莫徭：《隋·地理志》：长沙郡杂有夷蜑，名曰莫徭。自言其先祖有功，常免征役，故以为名。常衮《草江南西道观察魏少游制》曰：都团练观察处置莫徭，使莫徭，江湖猎手不他徭。刘长卿《连州腊日观莫徭猎诗》云：莫徭自生长，名字无符籍。市易杂蛟人，婚姻通木客。《广异记》：阑州莫徭，以樵采为事。

〔二〕私铸：《旧书》：张九龄初知政事，奏请不禁铸钱，令百官详议，以为不便。天宝数载之后，富商奸人，渐收好钱。潜将往江淮之南，每钱货得私铸恶者五文，假托官钱，将入京私用。鹅眼铁锡，古文环之类，每贯重不过三四斤。按高宗尝谓侍臣，私铸过多，如闻荆、潭、宣、衡犯法尤甚，遂有将船筏宿于江中，所部官人不能觉察。公时居荆、衡间。故作此诗。





人日寄杜二拾遗


高适

人日题诗寄草堂，遥怜故人思故乡。柳条弄色不忍见，梅花满枝空樊作堪断肠。身在南一作远蕃无所预，心怀百忧复千虑。今年人日空相忆，明年人一作此日知何处。一卧东山二一作三十春，岂知书剑与一作老风尘。龙钟还一作远忝二千石，愧尔东西南北人。





追酬故高蜀州人日见寄并序


开文书帙中，检所遗忘，因得故高常侍适往居在成都时，高任蜀州刺史，人日相忆见寄诗。泪洒行间，读终篇末。自枉诗已十余年，莫记存殁，又六七年矣。老病怀旧，生意可知。今海内忘形故人，独汉中王樊作郡王瑀，与昭州敬使君超先在。爱而不见，情见乎辞。大历五年正月二十一日，却追酬高公此作，因寄王及敬弟。

自蒙一作枉蜀州人日作，不意清诗久零落。今晨散帙眼忽开一作明，迸泪幽吟事如昨。呜呼壮士多慷慨，合沓高名动寥廓。叹我凄凄求友篇，感时郁郁匡君略。锦里春光空烂熳，瑶墀侍臣已冥寞。潇湘水国傍鼋鼍，鄠杜秋天失雕鹗。东西南北更谁吴作堪论，白首扁舟病独存。遥一作犹拱北辰缠寇盗，欲倾东海洗乾坤。边塞西蕃最充斥，衣冠南渡多崩奔。鼓瑟至今悲帝子〔一〕，曳裾何处觅王门。文章曹植波澜阔，服食刘安德业尊。长笛谁能一作邻家乱愁思〔二〕，昭州词翰与招魂。

〔一〕鼓瑟：《远游》：二女御九韶歌，使湘灵鼓瑟兮。补注：上言二女，则此湘灵乃湘水之神，非湘夫人也。

〔二〕长笛：向子期《思旧赋》：邻人有吹笛者，发声寥亮。追思曩者游宴之好，感音而叹。





苏大侍御访江浦赋八韵纪异并序


苏大侍御涣〔一〕，静者也，旅于江侧。凡一作乃是不交州府之客，人事都绝久矣。肩舆江浦，忽访老夫，舟楫而已。茶酒内，余请诵近诗，肯吟数首，才力素壮，词句动人，接对明日，忆其涌思雷出。书箧几杖之外，殷殷留金石声，赋八韵记异，亦见老夫倾倒于苏至矣。

庞公不浪出，苏氏今有之。再闻诵新作，突过黄初诗。乾坤几一云洎反复，扬马宜同时。今晨清镜中，胜食斋房芝。余发喜却变，白间生一作添黑丝。昨一作永夜舟火灭一作接，湘娥帘外悲。百灵未敢刊作永夜散，风破一作波寒江迟。

〔一〕苏涣：《南部新书》：苏涣本不平者，善放白弩，巴中号为“弩跖”，人患之。比壮年后，自知非，变节从学，乡赋擢第，累迁至侍御史，佐湖南幕。崔瓘中丞遇害，遂逾岭，扇动哥舒晃，跋扈交广，作变伏诛。有《变律》诗十九首，上广帅李公。唐人谓涣诗长于讽刺，得陈拾遗一鳞半甲。余观其词气颉颃如此，固可见其胸中矣。子美逆旅相遇，美其能诗，又以庞公比之，此过情之誉也。权德舆《南兖郡王伊慎神道碑》：大历中，岭南裨将哥舒晃作乱，晃谋主苏涣，屯据要害，诏公讨之。明年十月，斩晃、涣泔溪，揭其首以徇。





题衡山县文宣王庙新学堂呈陆宰


旄头彗紫微〔一〕，无复俎豆事。金甲相排荡，青衿一憔悴。呜呼已十年，儒服弊于地。征夫不遑息，学者沦素志。我行洞庭野，歘得文翁肆〔二〕。侁侁胄子行，若舞风雩至。周室宜中兴，孔门未应弃。是以资雅才，涣然立新意。衡山虽小邑，首唱恢大义。因见县尹心，根源旧宫。讲堂非曩构，大屋加涂塈。下可容百人，墙隅亦深邃。何必三千徒，始压戎马气。林木在庭户，密干叠苍翠。有井朱夏时，辘轳冻阶所。耳闻读书声，杀伐灾仿佛。故国延归望，衰颜减愁思。南纪改陈作收波澜，西河共风味。采诗倦跋涉，载笔尚可记一云常记异。高歌激宇宙，凡百慎失坠。

〔一〕彗紫微：《公羊注》曰：天下血书鲁端门曰：“周姬亡，彗东出。”《东家杂记》：二经既成，孔子斋戒，面北斗而拜，告备于天，紫微于是降光于讲堂。

〔二〕文翁肆：《华阳国志》：文翁立讲堂，作石室，一曰玉堂，在城南。初，堂遇火，太守更修立，又增二石室。





入衡州


兵革自久远，兴衰看帝王。汉仪甚照耀，胡马何猖狂。老将一失律〔一〕，清边生战场。君臣忍瑕垢，河岳空金汤。重镇如割据，轻权绝纪纲。军州体不一，宽猛性所将。嗟彼苦节士〔二〕，素于圆凿方。寡妻从为郡，兀者安堵墙。凋弊惜邦本，哀矜存事常。旌麾非其任，府库实过防。恕刊作怒己独在此，多忧增内伤。偏裨限酒肉，卒伍单衣裳。元恶迷是似，聚谋一作谍泄康庄。竟流帐下血，大降湖南殃。烈火发中夜，高烟焦上苍。至今分粟帛，杀气吹沅湘。福善理颠倒，明徵天莽茫。销魂避飞镝，累足穿豺狼。隐忍枳棘刺，迁延胝趼疮。远归儿侍侧，犹乳女在旁。久客幸脱免，暮年惭激昂。萧条向水陆，汩没随鱼商。报主身已老，入朝病见妨。悠悠委薄俗，郁郁回刚肠。参错走洲渚，春容转林篁。片帆左郴岸，通郭前衡阳。华表云鸟埤，名园花草香。旗亭壮邑屋，烽橹蟠城隍。中有古刺史，盛才冠岩廊。扶颠待柱石，独坐飞风霜。昨者间琼树，高谈随羽觞。无论再缱绻，已是安苍黄。剧孟七国畏，马卿四赋良。门阑苏生在苏生，侍御涣，勇锐白起强。问罪富形势〔三〕，凯歌悬否臧。氛埃期必扫，蚊蚋焉能当。橘一作井旧地宅〔四〕，仙山引舟航。此行厌暑雨，厥土闻清凉。诸舅剖符近〔五〕，开缄书札光。频繁命屡及，磊落字百行。江总外家养〔六〕，谢安乘兴长。下流匪珠玉，择木羞鸾凰。我师嵇叔夜，世贤张子房彼掾张劝。紫荆寄乐土，鹏路观翱翔。

大历五年二月，潭州刺史崔瓘为其兵马使臧玠所杀。玠据潭州为乱，湖南将王国良因之而反，公避地入衡州。

〔一〕失律：谓哥舒翰失守潼关也。

〔二〕苦节：瓘以士行闻，莅职清谨，选潭州刺史，政在简肃，恭守礼法，将吏自经时艰，久不奉法，多不便之。大历五年四月，会月给粮储，兵马使臧玠与判官达奚觏忿争。觏曰：“今幸无事。”玠曰：“有事何逃？”厉色而去。是夜玠遂构乱，犯州城，以杀觏为名。瓘遑遽走，逢玠兵至，遂遇害。

〔三〕问罪：澧州刺史杨子琳、道州刺史裴虬、衡州刺史杨济各出兵讨玠。

〔四〕地宅：《后汉志》注：郴县南十数里，有马岭山，山有仙人苏耽坛。《水经注》：黄溪东有马岭山，汉阳有郡民苏耽，栖游此山，后见耽乘白马，还此山中，百姓为立坛祠。《元和郡国志》：马岭山在县东北五里，苏耽旧宅在郴州东半里，俯临城，余迹犹存。

〔五〕诸舅书：鲁訔曰：橘井在郴州，诸舅谓崔伟。前有《送二十三舅录事之摄郴州》诗，公将往依焉。

〔六〕江总：《江总传》：总七岁而孤，依于外氏，幼聪敏，有至性。舅吴平光侯萧劢名重当时，特所钟爱。





舟中苦热遣怀奉呈杨中丞通简台省诸公


愧为湖外客，看此戎马乱。中夜混黎甿，脱身亦奔窜遇臧玠之乱入衡州。平生方寸心，反掌一作当帐下难。呜呼杀贤良，不叱白刃散。吾非丈夫特，没齿埋冰炭。耻以风病辞，胡然泊湘岸。入舟虽苦热，垢腻可溉灌。痛彼道边人，形骸改昏旦。中丞连帅职，封内权得按。身当问罪先，县实诸侯半。士卒既辑睦，启行促精悍。似闻上游兵，稍逼长沙馆。邻好彼克修，天机自明断。南图卷云水，北拱戴霄汉。美名光史臣，长策何壮观。驱驰数公子，咸愿同伐叛。声节哀有余，夫何激衰懦。偏裨表三上，卤莽同一贯。始谋谁其间〔一〕，回首增愤惋。宗英李端公〔二〕，守职甚昭焕。变通迫胁地，谋画焉得算。王室不肯微，凶徒略无惮。此流须卒斩，神器资强干。扣寂豁烦襟，皇天照嗟叹。

〔一〕始谋：《通鉴》：臧玠之乱，澧州刺史杨子琳起兵讨之，取赂而还。初崔旰杀郭英乂，子琳起兵讨旰，杜鸿渐各授官以和解之。及子琳攻旰败还，纵兵涪夔，卫伯玉请于朝，以为峡州团练使。及臧玠杀崔瓘，子琳声言问罪，取赂而还。公诗所谓“偏裨表三上，卤莽同一贯。始谋谁其间，回首增愤惋”者，合前后三叛言之也，始谋盖追论鸿渐、伯玉。故曰“回首增愤惋”。唐藩镇有事，俱用偏裨上表，假众论以胁制朝廷也。

〔二〕李端公：梦弼曰：谓李勉也。按：是时，勉在广州，方招讨番禺贼帅，及桂州叛将，未闻起兵讨臧玠也。





聂耒阳以仆阻水书致酒肉疗饥荒江诗得代怀兴尽本韵至县呈聂令陆路去方田驿四十里舟行一日时属江涨泊于方田

聂耒阳以仆阻水书致酒肉疗饥荒江诗得代怀兴尽本韵至县呈聂令陆路去方田驿四十里舟行一日时属江涨泊于方田〔一〕


耒阳驰尺素，见访荒江眇。义士烈女家，风流吾贤绍。昨见狄相孙，许公人伦表。前期刊作朝翰林后，屈迹县邑小。知我碍湍涛，半旬获浩溔溔，《玉篇》以沼切，《上林赋》浩溔演漾。麾下杀元戎，湖边有飞旐。孤舟增郁郁，僻路殊悄悄。侧惊猿猱捷，仰羡鹳鹤矫。礼过宰肥羊，愁当置清醥〔二〕。人非西喻蜀，兴在北坑赵。方行郴岸静，未话长沙扰。崔师乞已至，澧卒用矜少。问罪消息真，开颜憩亭沼。闻崔侍御潩乞师于洪府，师已至袁州北，杨中丞琳问罪将士，自澧上达长沙矣。

〔一〕耒阳：《元和志》：因耒水在县东为名，西北至衡州一百六十八里。

〔二〕清醥：曹植《酒赋》：其味有宜城醪醴，苍梧清醥。《释名》：宜城醪，苍梧清，酒名也。《蜀都赋》：觞以清醥。

本传：甫溯沿湘流，游衡山，寓居耒阳，尝游岳庙，为暴水所阻，旬日不得食。耒阳聂令知之，自棹舟迎甫而还。《明皇杂录》：杜甫客耒阳，游岳祠，大水遽至，涉旬不得食。县令具舟迎之，令尝馈牛炙白酒。后漂寓湘潭间，羁旅憔悴于衡州耒阳县，颇为令长所厌。甫投诗于宰，宰遂致牛炙白酒以遗甫，甫饮过多，一夕而卒。集中犹有《赠聂耒阳》诗也。

王彦辅《麈史》：世言子美卒于衡之耒阳，《寰宇记》亦载其坟在县北二里。唐《新书》称耒阳令遗白酒黄牛，一夕而死。予观子美侨寄巴峡三岁。大历三年二月，始下峡，流寓荆南，徙泊公安。久之，方次岳阳，即四年冬末也。既过洞庭，入长沙，乃五年之春。四月遇臧玠之乱，仓皇往衡阳，至耒阳，舟中伏枕。又畏瘴，复沿湘而下。故有《回棹》之作。又《登舟将适汉阳》云：“秋帆催客归。”盖回棹在夏末，此篇已入秋矣。又继之以《暮秋将归秦留别湖南幕府亲友》诗，则子美北还之迹，见此三篇，安得卒于耒阳耶？以元微之《墓志》及吕汲公《诗谱》考之，其卒当在潭、岳之交，秋冬之际。但《诗谱》云“是年夏卒”，则非也。鹤曰：谢聂令诗云“兴尽本韵”，又且宿留驿近山亭，若果以饫死，岂能为是长篇，又复游憩山亭？以诗证之，其诬明矣。

笺曰：《旧书》本传：甫游衡山，寓居耒阳，啖牛肉白酒，一夕而卒于耒阳。元稹《墓志》：扁舟下荆楚间，竟以寓卒旅殡岳阳。公卒于耒阳，殡于岳阳，史志皆可考据。自吕汲公《诗谱》不明旅殡之义，以谓是年夏还襄汉，卒于岳阳。于是王得臣、鲁訔、黄鹤之徒，纷纷聚讼，谓子美未常卒于耒阳，又牵引《回棹》等诗，以为是夏还襄、汉之证。按史，崔旰杀郭英乂，杨子琳攻西川，蜀中大乱，甫以其家避乱荆楚，扁舟下峡，此大历三年也。是年至江陵，移居公安，岁暮之岳阳，明年之潭州，此于诗可考也。大历五年夏，避臧玠之乱，入衡州。史云溯沿湘流，游衡山，寓居耒阳以卒。《明皇杂录》亦与史合。安得反据《诗谱》而疑之？其所引《登舟》《归秦》诸诗，皆四年秋冬潭州诗也，断不在耒阳之后。《回棹》诗有“衡岳蒸池”之句，盖五年夏入衡，苦其炎暍，思回棹为襄汉之游而不果也。此诗在耒阳之前明矣，安可据为北还之证乎？以诗考之，大历四年，公终岁居潭，而诸谱皆言是年春入潭，旋之衡，夏畏热，复还潭，则又误认《回棹》诗为是年作也。作《年谱》者，臆见猜度，遂奋笔而书之，其不可为典要如此。吾断以史志为证，曰子美三年下峡，由江陵、公安之岳，四年之潭，五年之衡，卒于耒阳，殡于岳阳。其他支离傅会，尽削不载可也。当逆旅憔悴之日，涉旬不食，一饱无时，牛肉白酒，何足以为诟病，而杂然起为公讳。若夫刘斧之《摭遗》小说，韩退之、李元宾之伪诗、伪传，三尺童子皆知笑之。而诸人互相驳正，以为能事，又何足道哉！

近代有为《杜工部耒阳祠堂记》者，大略曰：子美出瞿塘，下江陵，登岳阳楼，览衡岳，抵耒阳，适江水暴涨，有诗干聂令。令馈以牛肉白酒，因饫死。为惊湍所漂，仅得所遗靴，因垒土筑虚冢瘗之。解缙有诗云：“蔡伦池上雾如纸，杜老祠前秋日黄。为问靴洲江上水，流船三日到衡阳。”按此，则杜陵之殁，不特以牛肉白酒，并罹汨罗之酷矣。然则元《志》所谓旅殡岳阳者何丧，而四十年后嗣业所葬者又何柩耶！大抵贤者所在，人各引以为重。不妨耒阳自葬子美之遗靴，亦不足置辨也。又《耒阳县志》：墓祠在县治北郭外二里耒江左畔，洞阳观之西。





卷九 近体诗八十二首





天宝未乱及陷贼中作。





冬日洛城北谒玄元皇帝庙

冬日洛城北谒玄元皇帝庙〔一〕


庙有吴道子画《五圣图》。

配极玄都，凭虚一作高，又作空禁御一作籞长〔二〕。守祧严具礼〔三〕，掌节镇非常。碧瓦初寒外，金茎一气旁。山河扶绣户，日月近雕梁。仙李盘根大〔四〕，猗兰奕叶光〔五〕。世家遗一作随旧史〔六〕，道德付一作冠今王〔七〕。画手看前辈，吴生远擅场〔八〕。森罗移地轴，妙绝动宫墙。五圣联晋作连龙衮〔九〕，千官列一作引雁行〔十〕。冕旒俱秀发〔十一〕，旌旆尽飞扬。翠柏深留景，红梨迥得霜。风筝吹玉柱，露井冻《英华》作动银床〔十二〕。身退卑周室，经传拱汉皇〔十三〕。谷神如不死，养拙更何乡一作方。

〔一〕玄元皇帝庙：封演《闻见记》[1]：国朝以李氏出自老君，故崇道教。高祖武德三年，晋州人吉善行于羊角山，见白衣老父呼谓曰：“为吾语唐天子，吾是老君，即汝祖也。今年无贼，天下太平。”高祖即遣使致祭，立庙于其地。高宗乾封元年，还自岱岳，过真源，诣老君庙，追尊为玄元皇帝。《唐书》：开元二十九年，制两京诸州各置玄元皇帝庙。天宝元年，陈王府参军田同秀上言，玄元皇帝降于丹凤门之通衢，告锡灵符在尹喜故宅，上遣使就函谷关尹喜台西发得之，乃置玄元庙于天宁坊，东都于积善坊临淄旧邸，亲享于新庙。九月，改为太上玄元皇帝宫。二年，改为太清宫，东都为太微宫。此诗作于称庙之时，当是开元末年。

〔二〕禁御：《羽猎赋》：禁御所营。应劭曰：御，止也，谓禁止往来。

〔三〕守祧：《周礼》：守祧，掌守先王先公之庙。祧，注曰：庙谓太祖之庙，及三昭三穆，迁主所藏曰祧。先公之迁主，藏于后稷之庙；先王之迁主，藏于文武之庙。今于玄元之庙，严守祧之礼，不亦过乎。《唐书》：老君庙置令丞各一员。

〔四〕仙李：《神仙传》：老子生而能言，指李树曰：“以此为我姓。”唐太宗《探得李》诗：“盘根直盈渚，交干横倚天。”

〔五〕猗兰：《汉武内传》：景帝使王夫人移居崇芳阁，改为猗兰殿。旬余，景帝梦神女捧日以授王夫人，夫人吞之，十四月而生武帝，以猗兰对仙李，亦以汉武比玄宗也。

〔六〕世家：《史记》伯夷为列传之首，开元二十三年，老子、庄子奉敕升为列传首，处伯夷上。唐封玄元父周上御大夫为先天太皇，母益寿氏为先天太后。

〔七〕道德付今王：封演《闻见记》[2]：开元二十一年，明皇亲注老子《道德经》，令学者习之。《旧书》：开元二十年，诏两京及诸州置崇玄学，其生徒令习《道德经》及《庄子》《列子》《文子》等，每年准明经例举送。《选举志》：《道德经》注成，诏天下家藏其书，贡举人减《尚书》《论语》而考试《老子》。

〔八〕吴生远擅场：《名画记》：吴道子，阳翟人，明皇召入禁中，改名道玄，因授内教博士。张怀瓘每云：吴生之画，下笔有神，是张僧繇后身也。《东京赋》：秦政利觜长距，终得擅场。注：终擅一场也。《唐国史补》：唐人燕集必赋诗，推一人擅场。

〔九〕五圣：天宝八载闰六月，上亲谒太清宫，册圣祖玄元皇帝尊号为圣祖大道玄元皇帝。高祖、太宗、高宗、中宗、睿宗皆加“大圣皇帝”字。朱景玄《画断》：吴生画东都玄元庙五圣千官，宫殿冠冕，势倾云雷，心夺造化，居神品之上也。康骈《剧谈录》：东都北邙山有玄元观，南有老君庙。台殿高敞，下瞰伊洛，神仙泥塑之像，皆开元中杨惠之所制。奇巧精严，见者增敬。壁有吴道子画五圣真容，及老子化胡经事，丹青妙绝，古今无比。蔡宽夫云：吴生画，国初犹存，真宗朝陵经过，爱其笔迹，命行在画工遍阅之，后诏有司修葺，墁壁见毁。

〔十〕千官：《雍录》：天宝五载，于太清像设东刻石为李林甫、陈希烈之形，后又制杨国忠而瘗林甫，知吴生所画千官，皆生面也。

〔十一〕冕旒：《雍录》：太清宫成，采白石为玄元圣容，衮冕之服，当扆南面，玄元庙当亦如此。

〔十二〕银床：《淮南王篇》：后园凿井银作床，金瓶素绠汲寒浆。梁简文《双桐生空井》诗：银床系辘轳。庾肩吾《九日》诗：银床落井桐。吴曾曰：《山海经》：昆仑墟有九井，以玉为槛。银床者，以银作阑，犹《山海经》所谓以玉为槛耳。

〔十三〕经传：《老氏圣纪图》：河上公授汉文帝道德二经旨奥，帝乃斋戒受之。《唐会要》：开元七年，左庶子刘子玄上议：今之所注《老子》是河上公，其序云：河上公者，是汉文帝时人，结茅庵于河曲，因以为号，以所注《老子》授文帝，因冲空上天。不经之鄙言、流俗之虚语。《汉书·艺文志》注：老子者有三家，河上所释无闻焉，请黜河上公，升王弼所注。司马微亦云：《汉史》实无其人，然所注以养神为宗，以无为为体，请河、王二注俱行。

笺曰：“配极”四句，言玄元庙用宗庙之礼，为不经也。“碧瓦”四句，讥其宫殿逾制也。“世家遗旧史”，谓《史记》不列于“世家”。开元中敕升为“列传”之首，然不能升之于“世家”，盖微词也。“道德付今王”，谓玄宗亲注《道德经》及置崇玄学，然未必知“道德”之意，亦微词也。“画手”以下，记吴生画图，冕旒旌旆，炫耀耳目，为近于儿戏也。老子五千言，其要在清静无为，理国立身，是故身退则周衰，经传则汉盛。即令不死，亦当藏名养拙，安肯凭人降形，为妖为神，以博世主之崇奉也。“身退”以下四句，一篇讽谕之意，总见于此。

	[1] 闻见记：原作“见闻记”，据本书改。

	[2] 闻见记：原作“见闻记”，据本书改。





赠韦左丞丈

赠韦左丞丈济〔一〕


左辖频虚位〔二〕，今年得旧儒。相门韦氏在，经术汉臣一作官须。时议归前烈吴作列〔三〕，天伦恨莫俱〔四〕。鸰原荒宿草，凤沼接亨衢〔五〕。有客虽安命，衰容岂壮夫。家人忧几杖，甲子混泥途。不谓矜余力，还来谒大巫。岁寒仍顾遇，日暮且踟蹰。老骥思千里，饥鹰待一呼。君能微感激，亦足慰榛芜一云折骨效区区。

〔一〕韦济：《旧书》：济早以词翰闻，天宝七载，为河南尹，迁尚书左丞，三代为省辖，衣冠荣之。

〔二〕左辖：《唐六典》：左右丞掌管辖省事，纠察宪章。傅咸《答辛旷序》曰：尚书左丞，弹八座以下，居万机之会，斯乃皇朝之司直，天台之管辖。《旧书》刘垍疏曰：尚书万几，实为政本，是以二丞方于管辖，八座比于文昌。白居易为庾承宣尚书右丞制，乃命承宣操右辖。

〔三〕前烈：《旧书》：济制《先德》诗四章，辞致高雅。

〔四〕天伦：嗣立三子孚、恒、济，皆知名，孚累迁至左司员外郎，恒开元初为砀山令。宇文融密荐恒有经济之才，擢拜殿中侍御史，为陇右道河西黜陟使，出为陈留太守，未行而卒。时人甚伤惜之。

〔五〕凤沼：谢庄《让中书令表》曰：璧门天邃，凤沼神深。荀勖从中书监为尚书令，人贺之，乃发恚曰：“夺我凤凰池，何贺之有？”韦思谦，高宗时为尚书左丞，武后时同兰台凤阁三品，子承庆、嗣立。长寿中，嗣立代承庆为凤阁舍人。长安三年，承庆代嗣立为天官侍郎，顷之，又代嗣立知政事。及承庆卒，嗣立又代为黄门侍郎。前后四职相代，又父子三人皆至宰相，有唐以来莫与为比。





投赠哥舒开府二十韵

投赠哥舒开府翰二十韵〔一〕


今代麒麟阁〔二〕，何人第一功。君王自神武，驾驭必英雄。开府当朝杰〔三〕，论兵迈古风。先锋百胜一作战在〔四〕，略地一作妙略两隅空〔五〕。青海无《英华》作飞传箭〔六〕，天山早挂弓〔七〕。廉颇仍走敌〔八〕，魏绛已和戎〔九〕。每惜河湟弃〔十〕，新兼节制通〔十一〕。智谋垂睿《英华》作眷想，出入冠诸公。日月低秦树，乾坤绕汉宫。胡人愁逐北〔十二〕，宛马又从东。受命边沙一作军麾远〔十三〕，归来御席同〔十四〕。轩墀曾宠鹤，畋猎旧非熊〔十五〕。茅土加名数〔十六〕，山河誓始终。策行遗《英华》作宜战伐，契合动昭融。勋业青冥上，交亲气概中。未为朱履客，已见一作是白头翁。壮节初题柱，生涯独转蓬。几年春草歇，今日暮途穷。军事留孙楚〔十七〕，行间识吕蒙一云“乡曲轻周处，将军拔吕蒙”〔十八〕。防身一长剑〔十九〕，将欲倚崆峒一云“腰间有长剑，聊欲倚崆峒”。

〔一〕哥舒翰：《旧书》：哥舒翰，突骑施首领哥舒部落之裔也。蕃人多以部落称姓，因以为氏。

〔二〕麒麟阁：《雍录》：未央宫有麒麟阁，宣帝图功臣于此，则以藏书之地，清贵可尚，而章显功臣于此也。

〔三〕当朝杰：翰家富于财，倜傥任侠，好然诺，纵蒱酒，好读《左氏春秋传》及《汉书》，疏财重气，士多归之。

〔四〕先锋：翰初事节度使王倕，倕攻新城，使翰经略，三军无不震慑。后节度使王忠嗣补为衙将，为大斗军副使，讨吐蕃于新城，迁左卫郎将。吐蕃寇边，翰拒之于苦拔海，其众三行，从山差池而下。翰持半段枪当其锋击之，三行皆败。无不摧靡，由是知名。

〔五〕两隅：翰初仗剑之河西，事节度使王倕及王忠嗣。天宝六载，充陇西节度副使，前后与吐蕃战于新城、苦拔海、积石军。所谓“两隅”者，指河西陇右而言也。旧注：北征突厥，西伐吐蕃。谬甚。

〔六〕青海：天宝六载，翰代王忠嗣为陇右节度使。明年，筑神威军于青海上。吐蕃至，攻破之。又筑城于青海中龙驹岛，有白龙见，遂名为应龙城。吐蕃屏迹，不敢近青海。

〔七〕天山：《寰宇志》：天山，在交河县北一百二十里，一名祁连山，又名白山，又名天山军。唐开元中置，在伊州城内。《唐·地理志》：并隶河西道。《吐蕃传》：吐蕃陷石堡城。天宝初，令皇甫惟明、王忠嗣为陇西节度，皆不能克。八载，哥舒翰攻而拔之，改石堡城为神武军。本传：以朔方、河东群牧十万众，委翰总统，攻石堡城。翰使麾下将高秀岩、张守瑜进攻，不旬日而拔之。

〔八〕廉颇：翰年已老，素有风疾，故以廉颇为比。

〔九〕魏绛：《新书》：十二载，赐翰音乐田园。

〔十〕河湟：《吐蕃传》：湟水出蒙谷，抵龙泉，与河合，河之上流，由洪济梁西南行二千里，世举谓西戎地曰河湟。《郡国志》：湟水名湟河，亦谓之乐都水，出青海东乱山中，东南流至兰州，西南入黄河。睿宗时，杨矩为鄯州都督，奏请黄河九曲之地，以为金城公主汤沐之所。吐蕃既得九曲，顿兵畜牧，又与唐境接近，自是复叛。

〔十一〕节制：十二载，进封凉国公，加河西节度使。《通鉴》：十二载，翰击吐蕃，拔洪济大漠门等城，悉收九曲部落。是时中国盛强，自安远门西尽唐境，万二千里。翰每遣使入奏，常乘白橐驼，日驰五百里。十三载，翰奏于所开九曲之地，置洮阳、浇河二郡及神策军。《新书》：置神策军于临洮西，浇河郡于积石西，及宛秀军以实河曲。

〔十二〕逐北：《南部新书》：哥舒翰为安西节度使，控地数千里，甚著威令。西鄙人歌曰：“北斗七星高，哥舒夜带刀。吐蕃总杀尽，更筑两重壕。”

〔十三〕边沙：翰素与禄山、思顺不协，上每和解之为兄弟。禄山在范阳，翰与思顺分控陇、朔。故曰“受命边沙远”。

〔十四〕御席：《安禄山事迹》：哥舒翰与禄山并来朝，玄宗使高力士及贵人迎于京城东。驸马崔惠童山池宴会，使射生官供鲜鹿，取血煮其肠，谓之热洛河，以赐之，以翰好之故也。《旧书》：十一载冬，禄山、思顺、翰并来朝。

〔十五〕宠鹤、非熊：即指同御席之人也。盖谓禄山、思顺，不过轩墀之宠鹤。如翰者，乃畋猎之非熊也。以宠鹤喻禄山、思顺，亦以卫懿公托讽玄宗也。刘会孟漫评之曰：此语深愧士大夫。不知何谓。

〔十六〕茅土：天宝十二载，陇右节度使凉国公哥舒翰进封平西郡王，食实封五百户。

〔十七〕军事：翰奏严挺之之子武为节度判官，河东吕为度支判官，前封丘尉高适为掌书记，又萧昕亦为翰掌书记。

〔十八〕行间：翰为其部将论功，陇右十将皆加封。若王思礼为翰押衙，鲁炅为别将，郭英乂亦策名河陇间，又是年，奏安邑曲环为别将，皆拔之行间也。

〔十九〕长剑：宋玉《大言赋》：长剑耿耿倚天外。



上韦左相二十韵

上韦左相二十韵〔一〕见素


凤历轩辕纪，龙飞四十春〔二〕。八荒开寿域，一气转洪钧。霖雨思贤佐〔三〕，丹青忆老一作直，樊作旧臣〔四〕。应图求骏马，惊代得麒麟。沙汰江河浊〔五〕，调和鼎鼐新。韦贤初相汉，范叔已归秦〔六〕。盛业今如此，传经固绝伦〔七〕。豫樟深出地，沧海阔无津。北斗司喉舌〔八〕，东方领搢绅〔九〕。持衡留藻鉴〔十〕，听履上星辰〔十一〕。独步才超古，余波德照邻一云余阴照北邻。聪明过管辂〔十二〕，尺牍倒陈遵。岂是池中物，由来席上珍。庙堂知至理，风俗尽还淳。才杰俱登用，愚蒙但隐沦。长卿多病久，子夏索居频。回首驱流俗，生涯似众人。巫咸不可问〔十三〕，邹鲁莫容身。感激时将晚，苍茫兴有神。为公歌此曲，涕泪在衣巾。

〔一〕韦左丞：鹤曰：见素天宝十三载拜武部尚书、同中书门下事。十五载，从玄宗幸蜀，至巴西，诏兼左相、豳国公。此诗是十三载初入相时投赠，题云“左相”，或编写时追称之也。

〔二〕四十春：天宝十三载，玄宗在位四十二年。

〔三〕霖雨：天宝十三载秋，霖雨六十余日，天子以宰辅或未称职，见此咎征，命杨国忠精求端士，访于窦华、宋昱等，言见素方雅，柔而易制。上亦以经事相王府有旧恩，可之。故有“霖雨”之句。

〔四〕老臣：吴若本注云：相公之先人，遗风余烈，至今称之，故云“丹青忆老臣”。按：见素父凑，开元中累官太原尹，谥曰文。或云应作“旧臣”，玄宗以相王府之旧用见素也。

〔五〕沙汰：陈希烈为太子太师，罢政事。故云“沙汰江河浊”。

〔六〕范叔：见素虽为国忠引荐，公深望其秉正以去国忠，故有“范叔”之谕。盖国忠以外戚擅国，犹穰侯之擅秦也。今范叔已归秦矣，穰侯其可少避乎？盖诡词以劝之也。见素虽不能用公言，公之谋国用意如此，千载而下，可以感叹。

〔七〕传经：《汉书》：韦贤兼通《礼》《尚》书，以《诗》教授，号称邹鲁大儒。七十余为相，少子玄成，复以明经历位至丞相，故邹鲁谚曰：“遗子黄金满籯，不如一经。”

〔八〕北斗：《李固传》：陛下之有尚书，犹天之有北斗也。斗为天喉舌，尚书亦为陛下喉舌。

〔九〕东方：《顾命》：《孔氏传》：司马第四，毕公领之。《康王之诰》：毕公率东方诸侯，入应门右。见素兼兵部尚书，故以毕公儗之。

〔十〕持衡：见素为吏部侍郎，平判皆诵于口。典选累年，铨序平允，人士称之。

〔十一〕听履：吴若本注云：公时兼兵部尚书。故曰“听履上星辰”。

〔十二〕聪明：《新书》：肃宗改元，十月有星犯昴。见素言于肃宗曰：“昴者，胡也，禄山将死。”帝曰：“日月可知乎？”见素曰：“福应在德，祸应在刑，昴金忌火，行当火位，昴之昏中，乃其时也。明年正月丙寅，禄山其殪乎。”帝曰：“贼何等死？”答曰：“五行。子者视妻所生，昴犯以丙申。金，木之妃也；木，火之母也。丙火为金，子申亦金也。二金本同末异，还以相克，贼殆为子与首乱者更相屠戮乎！”已而皆验。见素孙觊，亦精阴阳象纬，盖其家学也。

〔十三〕巫咸：《离骚经》：巫咸将夕降兮，怀椒糈而要之。





奉赠太常张卿二十韵

奉赠太常张卿二十韵均〔一〕


方丈三韩外〔二〕，昆仑万国西〔三〕。建标天地阔，诣绝古今迷。气得神仙迥，恩承雨露低。相门清议众，儒术大名齐。轩冕罗天一作高阙，琳琅识介珪。伶官诗必诵〔四〕，夔乐典犹稽〔五〕。健笔凌鹦鹉，铦锋莹鹈。友于皆挺拔，公望各端倪〔六〕。通籍逾青琐〔七〕，亨衢照紫泥〔八〕。灵虬传夕箭〔九〕，归马散霜蹄。能事闻重译，嘉谟及远黎〔十〕。弼谐方一展，班序更何跻。适越空颠踬，游梁竟惨凄。谬知终画虎，微分是醯鸡。萍泛一作迹无休日，桃阴想旧蹊。吹嘘人所羡，腾跃事仍暌。碧海真难涉，青云不可梯。顾深惭一作忘锻炼，才小辱提携。槛束哀猿叫一作巧，枝惊夜鹊栖。几时陪羽猎〔十一〕，应指钓璜溪。

〔一〕太常张卿：《旧书·均传》云：均、垍皆能文，说在中书，兄弟已掌纶翰之任。九载，迁刑部尚书，自以才名当为宰辅。杨国忠用事，罢陈希烈知政事，引韦见素代之，仍以均为大理卿，均大失望。《垍传》云：天宝十三载，尽逐张垍兄弟，出均为建安太守，垍为卢溪郡司马，岁中召还再迁，为太常卿。据此则均于岁中召还之后，自大理卿迁太常卿，故云再迁也。《新书》云：均还授大理卿，垍授太常卿。《通鉴》亦仍其误。又书太常卿垍为翰林供奉，在卢溪未贬之前，则失之远矣。黄鹤欲改此诗为赠垍，则又仍《新书》《通鉴》之误也。

〔二〕方丈：《郊祀志》：自齐威、宣、燕昭，使人入海求蓬莱、方丈、瀛洲，此三神山者，其传在渤海中。《十洲记》曰：方丈洲在东海中央，东西南北岸相去正等，方丈方五千里。《朝鲜志》：智异山在南原府东六十里，女真白头山之脉连延至此，又名头流，一名方丈。杜诗“方丈三韩外”，注及《通鉴辑览》皆云方丈在带方郡，即南原之南者是也。 三韩：《后汉·东夷传》：韩有三种：一曰马韩，二曰辰韩，三曰弁韩，各在山海间，地方合四千余里，东西以海为限，皆古之辰国也。马韩最大。辰韩耆老自言秦之亡人，避苦役，适韩国。马韩割东界地与之，其名国为邦，弓为弧，贼为寇，行酒为行觞，相呼为徒，有似秦语，故或名之为秦韩。

〔三〕昆仑：王肃云：昆仑在临羌西。《水经》：昆仑墟在西北，去嵩高五万里地之中也。注引《外国图》云：从大晋国正西七万里，得昆仑之墟。

〔四〕伶官：张说诗：诵诗闻国政。

〔五〕夔乐：《舜典》：命夔典乐，教胄子。此言均为胄子之事。

〔六〕公望：均自以才名当为宰辅，为李林甫、杨国忠所抑。天宝中，玄宗常幸垍内宅，谓垍曰：“陈希烈累辞机务，朕择其代者，无逾吾爱婿矣。”《通鉴》：均、垍兄弟及姚崇、萧嵩、韦安石之子，皆以才望至大官。上尝曰：“吾命相，当遍举故相子弟耳。”既而皆不用。《晋书·虞传》：王导谓曰：“孔愉有公才而无公望，丁潭有公望而无公才，兼之者其在卿乎！”

〔七〕青琐：应劭曰：黄门侍郎每日暮向青琐门拜，谓之夕郎。均、垍供奉翰林院，故曰“逾青琐”。

〔八〕紫泥：《西京杂记》：汉以武都紫泥为玺室，加绿绨其上。《陇右记》：武都紫水有泥，其色紫而粘，用封玺书，故诏谥有紫泥之美。此言掌纶翰之事也。

〔九〕灵虬：陆倕《新漏刻铭》：灵虬承注，阴虫吐噏。铜史司刻，金徒抱箭。

〔十〕远黎：《新书》：均为兵部侍郎，以累迁饶、苏二州刺史。

〔十一〕羽猎：言均侍从，得陪羽猎，当荐己以应非熊之占也。

笺曰：“方丈”“昆仑”，指秦皇、汉武也。秦皇之求方丈，汉武之穷昆仑，皆为天地古今阔绝不可致之事。岂如玄宗使张均求妙宝真符于宝仙洞，往而遂获乎？故即继之曰“气得神仙迥，恩承雨露低”也，以秦皇、汉武谕玄宗之求仙，亦讽均之以求仙得幸也。“相门”以下，言均之门第如此，闻望如此，自可坐致公辅，不当以求仙幸进也。末复自言其“颠踬”而望均汲引，盖谓逢人主以求仙，不若荐贤为国，为大臣之事也。“应指钓璜溪”，以太公望自况，其自待亦不薄矣。





敬赠郑谏议十韵


谏官非不达，诗义早知名。破的由来事，先锋孰敢争。思飘云物外一作动，律中鬼神惊。毫发无遗恨，波澜独老成〔一〕。野人宁得所，天意薄浮生。多病休儒服，冥搜信客旌。筑居仙缥缈，旅食岁峥嵘。使者求颜阖，诸公厌祢衡。将期一诺一作语重，歘使寸心倾。君见途穷哭，宜忧阮步兵。

〔一〕波澜：《文赋》：或因枝以振叶，或沿波而讨源。





奉赠鲜于京兆二十韵

奉赠鲜于京兆二十韵〔一〕


王国称多士，贤良复几人。异才应间出一作世〔二〕，爽气必殊伦。始见张京兆，宜居汉近臣。骅骝开道路，雕鹗离风尘。侯伯知何等刊作算，文章实致身。奋飞超等级，容易失沉沦。脱略磻溪钓〔三〕，操持郢匠斤。云霄今已逼，台衮更谁亲。凤穴雏皆好〔四〕，龙门客又新。义声纷感激，败绩自逡巡。途远一作永欲何向，天高难重陈。学诗犹孺子一云子夏，乡赋念一作忝嘉宾。不得同晁错〔五〕，吁嗟后郄诜〔六〕。计疏疑翰墨，时过忆松筠。献纳纡皇眷，中间谒紫宸。且随诸彦集〔七〕，方觊薄才伸。破胆遭前政〔八〕，阴谋独秉钧。微生沾忌刻，万事益酸辛。交合丹青地，恩倾雨露辰。有儒愁饿死，早晚报平津〔九〕。

〔一〕鲜于京兆：《旧书》：李叔明本姓鲜于氏，兄仲通，天宝末为京兆尹、剑南节度使。按：鲁公《仲通墓碑》及《离堆记》：天宝九载，充剑南节度副大使。十一载，拜京兆尹。仲通拜京兆，自剑南入，《旧书》误也。又按：《通鉴》：仲通以杨国忠荐为剑南节度使。天宝十载，丧师泸南，国忠掩其败状，仍叙其战功。天宝十二载，讽选人为国忠刻颂，立于省门。然记云忤杨国忠，贬邵阳郡司马。碑云公初善执事者，后为所忌，则亦不没其实也。

〔二〕异才：颜鲁公《神道碑》：公好侠，以鹰犬射猎自娱，轻财尚义，果于然诺。年二十余，尚未知书。县南有离堆山，斗入嘉陵江，形胜峻绝。慷慨发愤，屏弃人事，凿石构室以居焉。读书好观大略，颇工文而不好为之。开元二十年，年近四十，举乡贡进士高第，调补益州新都尉，视事二十日，谢病去。公负不羁之才，怀当世之志，方及知命，始擢一第，从官十年，超登四岳。按：公《投赠诗》与鲁公《神道碑》叙次略同。鲁公碑记节度剑南，拔吐蕃摩弥城，而不载南诏之役。公诗美其文章义激，而不及其武略。古人不轻谀人若此。

〔三〕磻溪：《水经注》：渭水之右，磻溪水注之。《吕氏春秋》所谓太公钓兹泉也，今人谓之丸谷。石壁深高，幽隍邃密，林障秀阻，人迹罕交。东南隅有石室，盖太公所居也。水流次平石钓处，即太公垂钓之所也。其投竿跽饵，两膝遗迹犹存，是有磻溪之称也。

〔四〕凤穴：《东京赋》：舞丹穴之凤凰。《旧书》：仲通兄弟并涉学，轻财好施。碑载公弟晋，字叔明，超迁京兆尹，不十载而兄弟相代，有子六人，皆有令闻。

〔五〕晁错：《汉书》：文帝诏有司举贤良文学士，错在选中，时对策者百余人，唯错为高第，由是迁中大夫。

〔六〕郄诜：《晋书》：诜迁雍州刺史，武帝于东堂会送，问诜曰：卿自以为何如？对曰：臣举贤良对策为天下第一，犹桂林之一枝，昆山之片玉。

〔七〕诸彦：公献《三大礼赋》，上命待诏于集贤殿。

〔八〕前政：天宝六载，诏通一艺以上皆诣京师。李林甫恐草野之士对策斥言其奸恶，建言委尚书覆试，遂无一人及第。十一载十一月，林甫薨，杨国忠为右相。此诗云“前政”，当在国忠秉国之后也。

〔九〕平津：《公孙弘传》：弘自见为举首，起徒步，数年至宰相、封侯。于是起客馆，开东阁以延贤人。





赠特进汝阳王二十韵

赠特进汝阳王二十韵〔一〕


特进群公表，天人夙德升〔二〕。霜蹄千里骏，风翮九霄鹏。服礼求毫发，惟一作推忠忘寝兴。圣情常有眷，朝退若无凭。仙醴一作酝来一作求浮蚁〔三〕，奇毛或赐鹰。清关尘不杂，中使日相乘。晚节嬉游简，平居孝义称。自多亲棣萼，谁敢问山陵〔四〕。学业醇儒富，辞一作才华哲匠能。笔飞鸾耸立〔五〕，章罢凤骞腾。精理通谈笑，忘形向友朋。寸长一作肠堪缱绻，一诺岂骄矜。已忝归曹植，何知对李膺。招要恩屡至，崇重力难胜。披雾初欢夕，高秋爽气澄。樽罍临极浦，凫雁宿张灯。花月穷游宴，炎天避郁蒸。砚寒金井水，檐动玉壶冰。瓢饮唯三径，岩栖在百层陈作岩居异一塍。且鲁作谬持蠡测海，况挹酒如渑。鸿宝宁全秘〔六〕，丹梯庶可凌〔七〕。淮王门有一作下客，终不愧孙登。

〔一〕特进：《汉杂事》曰：诸侯功德优盛，朝廷所敬异，赐位特进，在三公下。 汝阳王：《旧书》：让皇帝长子琎，封汝阳郡王，历太仆卿，与贺知章、褚庭诲为诗酒之交。天宝初，终父丧，加特进。九载卒，赠太子太师。鹤曰：让皇帝以开元二十九年十一月薨。天宝三载，琎终丧，加特进。公还长安，从汝阳游，在天宝五六载间。

〔二〕天人：《魏略》：邯郸淳见曹植才辩，归对其所知叹植之材，谓之天人。

〔三〕浮蚁：曹植《七启》：浮蚁鼎沸。庾信《谢赐酒诗》：浮蚁对春开。

〔四〕山陵：宁王宪薨，追谥曰让皇帝。长子琎上表恳辞，手制不许。号其墓为惠陵。《长安志》：让皇帝惠陵，在奉先县西北十里。

〔五〕笔飞：索靖《书状》：草书之为状也，宛若银钩，飘如惊鸾，舒翼未发，若举未安。许敬宗谓太宗书凤翥鸾回，实古今书圣。

〔六〕鸿宝：《刘向传》：淮南有枕中鸿宝苑秘书。

〔七〕丹梯：谢玄晖《敬亭山》诗：要欲追奇趣，即此陵丹梯。又《鼓吹登山曲》：游驾凌丹梯。注：丹梯谓山也。





郑驸马宅宴洞中

郑驸马宅宴洞中〔一〕


主家阴洞细烟雾，留客夏簟清一作青琅玕〔二〕。春酒杯浓琥珀薄，冰浆椀碧玛瑙寒。误疑茅堂一作屋过江麓一云江底，已入风磴霾云端。自是秦楼压郑谷〔三〕，时闻杂佩声珊珊。

〔一〕郑驸马：《唐书》：明皇临晋公主下嫁郑潜曜。潜曜有孝行，广文博士郑虔之侄也。公尝作公主母皇甫淑妃《神道碑》云：甫忝郑庄之宾客，游窦主之园林。 洞中：《长安志》：莲花洞在神禾原，即郑驸马之居。所谓“主家阴洞”者也。张礼《游城南记》：直樊川之上，倚神禾原，有洞曰莲花。旧为村人郑氏之业，远祖潜曜，尚明皇之女。

〔二〕青琅玕：《本草》：青琅玕一名青珠。陶隐居云：《蜀都赋》所称“青珠黄环”也。唐本注云：琅玕乃有数种色，以青者入药为胜。

〔三〕郑谷：《雍录》：谷口，在云阳县西四十里。





李监宅

李监宅〔一〕


尚觉王孙贵，豪家意颇浓。屏开金孔雀〔二〕，褥隐绣芙蓉。且食双鱼美，谁看异味重。门阑多喜色，女婿近乘龙〔三〕。

〔一〕李监：《灵怪录》：李令问开元中为秘书监，颇事饮馔，其炙驴罂鹅之属，取味惨毒，病毒。朱衣鬼自内挟令问出，掷火车中，载之而去。诗云“谁看异味重”，或其人也。

〔二〕金孔雀：《旧书》：高祖皇后窦氏父毅，于门屏画二孔雀，有求婚，辄与两箭射之，潜约中目者许之。高祖后至，两发各中一目，遂归于帝。

〔三〕乘龙：《初学记》：《魏志》：黄尚为司徒，与李元礼俱娶太尉桓焉女。时人谓桓叔元两女俱乘龙，言得婿如龙。又《御览》载《楚国先贤传》：孙隽字文英，与李元礼俱娶太尉桓焉女。吴曾《漫录》云：盖用《神仙传》弄玉乘凤、萧史乘龙语也。





重题郑氏东亭

在新安界


华亭入翠微，秋日乱清晖。崩石欹山树，清涟曳水衣〔一〕。紫鳞冲岸跃，苍隼护巢归。向晚寻征路，残云傍马飞。

〔一〕水衣：张协诗：堂上水衣生。注：水衣，苔也。





题张氏隐居二首

题张氏隐居二首〔一〕


春山无伴独相求，伐木丁丁山更幽。涧道余寒历冰雪，石门斜日到林丘。不贪夜识金银气〔二〕，远害朝看麋鹿游。乘兴杳然迷出处，对君疑是泛虚舟。

〔一〕张氏：鹤曰：《杂述》云：鲁之张叔卿、孔巢父二才士者，面目黧黑，常不得饱饭吃。张氏隐居，岂非其人与？《旧史·李白传》云：少与鲁中诸生张叔明、孔巢父六人隐于徂徕山。叔明、叔卿，殆是一人也。或曰张氏以为张山人彪亦可，正不必求其人以实之。

〔二〕金银气：《天官书》：大水处，败军场，破国之墟，下有积钱，金宝之上，皆有气，不可不察。《寓简》曰：齐梁间，山阴隐者孔祐，至行通神，尝于四明山谷中见积钱数百斛，视之如瓦石。樵人竞取之，入手即成沙砾。“不贪夜识金银气”，祐之谓耶！

之子时相见，邀人晚兴留。霁一作济潭鳣发发，春草鹿呦呦。杜酒偏劳劝，张梨不外求。前村山路险，归醉每无愁。




天宝初南曹小司寇舅于我太夫人堂下累土为山一匮盈尺以代彼朽木承诸焚香瓷瓯瓯甚安矣旁植慈竹盖兹数峰嵚岑婵娟宛有尘外数致乃不知兴之所至而作是诗


天宝初南曹小司寇舅于我太夫人堂下累土为山一匮盈尺以代彼朽木承诸焚香瓷瓯瓯甚安矣旁植慈竹盖兹数峰嵚岑婵娟宛有尘外数一本无数字致乃不知兴之所至而作是诗〔一〕


一匮功盈尺，三峰意出群。望中疑在野，幽处欲生云。慈竹春阴覆，香炉晓势分。惟南将献寿，佳气日氛氲。

〔一〕太夫人：范阳太君卢氏，审言之继室。天宝三载五月，卒陈留郡之私第，公作墓志。 慈竹：《述异记》：南方生子母竹，今慈竹是也。汉章帝三年，子母竹笋生白虎殿前，谓之孝竹，群臣作《孝竹颂》。





龙门


龙门横野断，驿树出城来。气色皇居近〔一〕，金银佛寺开〔二〕。往还时屡改，川水一作陆日悠哉。相阅征途上，生涯尽几回。

〔一〕皇居：《元和郡国志》：炀帝登邙山，望伊阙曰：“此非龙门耶？自古何不建都于此？”仁寿四年，诏杨素营东京，今洛阳宫是也。北据邙山，南直伊阙之口，洛水贯都，有河汉之象。韦应物诗：都门逼相望，佳气生朝夕。

〔二〕佛寺：韦诗：精舍绕层阿，千龛邻峭壁。元人《龙门记》：旧有八寺，无一存者。


奉寄河南韦尹丈人


奉寄河南韦尹丈人〔一〕甫敝庐在偃师，承韦公频有访问，故有下句。


有客传河尹，逢人问孔融。青囊仍隐逸，章甫尚西东。鼎食分一作为门户，词场继国风。尊荣瞻地绝，疏放忆途穷。浊酒寻陶令，丹砂访葛洪。江湖漂短一作裋褐，霜雪满飞蓬。牢落乾坤大，周流一作旋道术空。谬惭知蓟子，真怯笑扬雄。盘错神明惧，讴歌德义丰。尸乡余土室〔二〕，难说祝鸡翁一云谁话喌鸡翁〔三〕。

〔一〕韦尹：韦济天宝七载为河南尹，迁左丞。

〔二〕尸乡：《水经注》：阳渠水又东流，经汉广野君郦食其庙南，庙在北山上。成公绥所谓偃师西山，即陆士衡会王辅嗣处也。此山即祝鸡翁之故居也。

〔三〕祝鸡：《风俗通》：呼鸡“朱朱”。俗说鸡本朱公化为之，而今呼鸡皆朱朱也。《说文解字》：喌喌，二口为欢，州其声也，读若祝。祝者，诱致禽畜和顺之意。喌与朱音相似耳。





赠李白


秋来相顾尚飘蓬，未就丹砂愧葛洪。痛饮狂歌空度日，飞扬跋扈为谁雄〔一〕。

〔一〕飞扬跋扈：吴若本注：贺六浑论侯景专制河南十四年，有飞扬跋扈之意。按太白性倜傥，好纵横术。魏颢称其“眸子炯然，哆如饿虎”。少任侠，手刃数人。故公以“飞扬跋扈”目之，犹云“平生飞动意”也。旧注俱大谬。





与任城许主簿游南池

与任城许主簿游南池〔一〕


秋水通沟洫，城隅进小船。晚凉《草堂》本作来看洗马，森木乱鸣蝉。菱熟经时一作旬雨，蒲荒八月天。晨朝降白露，遥忆旧青毡〔二〕。

〔一〕任城：《唐志》：汉县，隋属兖州。

〔二〕青毡：《语林》：王子敬呼曰：偷儿，石渠青毡，是我家旧物。





登兖州城楼


东郡趋庭日〔一〕，南楼纵目初。浮云连海岳一作岱，平野入青徐。孤嶂秦碑在〔二〕，荒城鲁殿余〔三〕。从来多古意，临眺独踌蹰。

〔一〕东郡：《前汉·志》：东郡，秦置，属兖州。 趋庭：甫父闲，尝为兖州司马。鹤曰：天宝九载，改兖州为鲁郡。乾元元年，复为兖州。

〔二〕秦碑：《水经注》：峄山北有绝岩，秦始皇观礼于鲁，登于峄山之上，命李斯以大篆勒铭山岭，名曰书门。《邹山记》：邹山盖古之峄山，始皇刻碑处，文字分明。始皇乘羊车以上，其路犹存。

〔三〕荒城：《寰宇记》：古鲁城，春秋之时鲁国都也，其城凡十有二门。 鲁殿：《水经注》：孔庙东南五百步，有双石阙，即灵光之南。阙北百余步，即灵光殿基，中间方七百余步。《寰宇记》：灵光殿高一丈，在鲁城内曲阜县西南二里。





刘九法曹郑瑕丘石门宴集

刘九法曹郑瑕丘石门宴集〔一〕


秋水清无底，萧然净客心。掾曹乘逸兴，鞍马去相寻一云到荒林。能吏逢联璧，华筵直一金〔二〕。晚来横吹好〔三〕，泓下亦龙吟一云“尊酒宜如此，人生复至今。白头逢晚岁，相顾一悲吟”〔四〕。

〔一〕法曹：《唐志》：府州各有法曹司法参军事。 瑕丘：《水经注》：瑕丘，鲁邑，春秋之负瑕矣。《唐志》：瑕丘郭下，宋置兖州于鲁瑕邑故地，隋因置瑕丘县。 石门：《水经》：济水又北过临邑县东。注曰：《地理志》曰：县有济水祠也，水有石门，以石为之，故济水之门也。春秋齐、郑会于石门，郑车偾济，即此也。京相璠曰：石门齐地。今济北卢县故城西南六十里，有故石门，去水三百步，盖水渎流移故侧岸也。

〔二〕一金：《平准书》：一金，黄金一斤。《淮南子》曰：秦以一镒为一金，而重一斤。汉以一斤为一金。

〔三〕横吹：《古今乐录》：横吹，羌乐也。《乐纂》曰：横笛，小箎也。汉灵帝时好羌笛，羌笛箎出于横吹，即此也。

〔四〕泓下：《说文》：泓，下深貌。 龙吟：马融《长笛赋》：近世双笛从羌起，羌人伐竹未及已。龙吟水中不见已，截竹吹之声相似。《乐书》：笛者，涤也，丘仲所作。剪云梦之霜筠，法龙吟之异类。六孔为笛，羌人吹之。九孔下调，汉部用也。《晋书》：鼓角横吹曲，蚩尤氏率魑魅与黄帝战于涿鹿，帝乃命吹角为龙吟以御之。





暂如临邑至㟙山湖亭奉怀李员外率尔成兴

暂如临邑至㟙山湖亭奉怀李员外率尔成兴〔一〕


野亭逼湖水，歇马高林间。鼍吼风奔浪，鱼跳日映山。暂游阻词伯，却望怀青关。霭霭生云雾，唯应促驾还。

〔一〕临邑：《唐志》：临邑县，属齐州河南道。 㟙 山湖亭：即员外新亭，详见首卷。《齐乘》：在济南城北，㟙山湖上。





对雨书怀走邀许十一簿公


东岳云峰起，溶溶满太虚。震雷翻幕燕，骤雨落河一作溪鱼。座对贤人酒〔一〕，门听长者车。相邀愧泥泞，骑马到阶除。

〔一〕贤人酒：《魏略》：太祖时禁酒，而人窃饮之，故难言酒，以浊酒为贤人，清酒为圣人。





巳上人茅斋


巳公茅屋下〔一〕，可以赋新诗。枕簟入林僻，茶瓜留客迟。江莲摇白羽〔二〕，天棘梦一作蔓青丝〔三〕。空忝许询辈，难酬支遁词。

〔一〕巳公：伪欧注云：齐己。谬甚。

〔二〕江莲：宋《乐府》：种莲长江边。

〔三〕天棘：《本草图经》曰：天门冬，春生，藤蔓高至丈余，其叶如丝杉而细散。《尔雅》：髦颠蕀。注曰：白华，有刺，蔓生，蕀音棘。《抱朴子》及《神仙服食方》云：天门冬，一名颠棘。梦弼云：颠、天，声相近也。许彦周云：江南徐铉家本云：“天棘蔓青丝。”蔓生如青丝，尤见是天门冬也。《通志》：柳，一名天棘。





房兵曹胡马诗


胡马大宛名，锋棱瘦骨成。竹批双耳峻〔一〕，风入四蹄轻〔二〕。所向无空阔，真堪托死生。骁腾有如此〔三〕，万里可横行。

〔一〕竹批：鲁国黄伯仁为《龙马颂》曰：“耳如削筒，目象明星。”《相马经》：耳欲得相近而前竖，小而厚。相马之法，先除三羸五驽。大头缓耳，一驽也。唐太宗叙《十骥》曰：耳根纤锐，杉竹难方，尾本高尻，掘搏非拟。

〔二〕风入：《拾遗记》：曹洪所乘马曰白鹄。此马走，唯觉耳中风声，脚似不践地，时人谓乘风行也。谚云：凭空虚跃，曹家白鹤。

〔三〕骁腾：颜延年《赭白马赋》：料武艺，品骁腾。





画鹰


素练风一作如霜起，苍鹰画作殊。身思狡兔〔一〕，侧目似愁胡。绦镟光堪擿〔二〕，轩楹势可呼。何当击凡鸟，毛血洒平芜。

〔一〕：《礼部韵略》：挺也。杜诗注：，犹竦也，音荀勇切。

〔二〕绦镟：绦，《广韵》：编丝绳也。镟，《玉篇》：徐钏切，转轴裁器也。又徐专切，圆辘轳也。傅玄《鹰赋》：饰玉彩之华绊，结旋玑之金环。魏彦深《鹰赋》：缀轻丝于双脸，结长皮于两足。





与李十二白同寻范十隐居


李侯有佳句，往往似阴铿。余亦东蒙客〔一〕，怜君如弟兄。醉眠秋共被，携手日一作月同行。更想幽期处，还寻北郭生〔二〕。入门高兴发，侍立小童清。落景闻寒杵，屯云对古城。向来吟橘颂，谁欲讨莼羹。不愿论簪笏，悠悠沧海情。

〔一〕东蒙：《寰宇记》：东蒙山，在费县西北七十五里。在蒙山之东，故曰“东蒙”。

〔二〕北郭：《太白集》：《寻鲁城北范居士失道落苍耳中》诗云：犹忆范野人，闲园养幽姿。故此诗云“来寻北郭生”也。





临邑舍弟书至苦雨黄河泛溢堤防之患簿领所忧因寄此诗用宽其意

临邑舍弟书至苦雨黄河泛溢堤防之患簿领所忧因寄此诗用宽其意〔一〕


二仪积风雨，百谷漏波涛。闻道洪河坼，遥一作径连沧海高。职思一作司忧悄悄，郡国诉嗷嗷。舍弟卑栖邑，防川领簿曹。尺书前日至，版筑不时操。难假鼋鼍力〔二〕，空瞻乌鹊毛。燕南吹畎亩，济上没蓬蒿。螺蚌满近郭，蛟螭乘九皋。徐关深水府〔三〕，碣石小秋毫〔四〕。白屋留孤树〔五〕，青天一作云矢一作失万艘〔六〕。吾衰同泛梗，利涉想蟠桃〔七〕。倚一作却赖天涯钓，犹能掣巨鳌〔八〕。

〔一〕黄河泛溢：《寰宇志》：旧黄河，在临邑县南二十里，上从禹城经县。

〔二〕鼋鼍：《恨赋》：方架鼋鼍以为梁。注引《纪年》曰：周穆王三十七年，大起九师，东至九江，叱鼋鼍以为梁。

〔三〕徐关：公《送舍弟颖赴齐州》诗：徐关东海西。 水府：《述异记》：汉、沔会流处，岸上有石铭云：下至水府三十里。皆传李斯刻石于此。

〔四〕碣石：《水经注》：张君云：碣石在海中，盖沦于海水也。昔燕齐辽旷，分置营州今城届海滨，海水北侵，城垂沦者半。王璜之言，信而有征，碣石入海，非无证矣。《地理志》曰：大碣石山，在右北平骊城县西南，王莽改为碣石。

〔五〕白屋：颜师古注《汉书》：白屋，茅屋也。

〔六〕矢万艘：范梈云：矢，言舟如矢之疾也。

〔七〕蟠桃：《十洲记》：东海有山，名度索山。有大桃树，屈蟠三千里，名曰蟠桃。

〔八〕巨鳌：张湛注《列子》：《列仙传》云：巨鳌戴蓬莱而扞沧海之中。《玄中记》云：即巨龟也。



过宋员外之问旧庄

过宋员外之问旧庄〔一〕员外季弟执金吾，见知于代，故有下句。


宋公旧池馆，零落守一云首阳阿〔二〕。枉道只从入，吟诗许更过。淹留问耆老，寂寞向山河。更识将军树，悲风日暮多。

〔一〕宋员外：之问景德中再转考功员外郎。弟之悌，有勇力，之逊善书。之悌开元中自右羽林将军出为益州长史、剑南节度兼采访使。

〔二〕首阳：《寰宇记》：首阳山，在偃师县西北二十五里。阮籍诗：步出上东门，北望首阳岑。





夜宴左氏庄


风林晋作林风纤月落，衣露净琴张。暗水流花径，春星带草堂。检书烧烛短，看一作说剑一云煎茗引杯长。诗罢闻吴咏〔一〕，扁舟意不忘。

〔一〕吴咏：《壮游诗》：东下姑苏台，已具浮海航。此诗作于游吴之后，故闻“吴咏”而起“扁舟”之兴也。




送蔡希曾都尉还陇右因寄高三十五书记

送蔡希曾一作鲁都尉还陇右因寄高三十五书记

时哥舒入奏，勒蔡子先归。


蔡子勇成癖，弯弓西射胡。健一作男儿宁斗死，壮士耻为儒。官是先锋得，材缘挑徒了切战须。身轻一鸟过，枪急万人呼。云幕随开府，春城赴一作入上都。马头金狎帢一作匼匝〔一〕，驼背锦模糊。咫尺云荆作雪山路一云自至青云外〔二〕，归飞青一作西海隅。上公犹荆作独宠锡，突将且前驱。汉使黄河远，凉州白麦枯〔三〕。因君问消息，好在阮元瑜〔四〕。

〔一〕狎帢：匼匝，《韵会》：周绕貌。《礼部韵略》：匼，帽也，亦作帕，士服，状如弁，缺四角。《魏志》注云：太祖拟士皮弁，裁缣角以为帢，以色别其贵贱，本施军饰，非为国容。

〔二〕雪山：《寰宇记》：姑臧南山，一名雪山。山无冬夏积雪，属武威郡。又番和县南山，一名天山，一名雪山，山阔千余里，其高称是。

〔三〕白麦：陈藏器《本草》：河、渭以西，白麦面凉，以其春种，关二时之气故也。梦弼曰：凉州正在河、渭之西，其出白麦，盖土地所宜。

〔四〕阮元瑜：谢灵运《邺中诗序》：阮瑀管书记之任，故有优渥之言。





春日忆李白


白也诗无敌一作数，飘然思不群。清新庾开府〔一〕，俊逸鲍参军〔二〕。渭北春天树，江东日暮云。何时一尊酒，重与细论文一作话斯文。

〔一〕庾信：《周书》：信留长安，迁骠骑大将军，开府仪同三司。

〔二〕鲍照：《宋书》：临淮王子瑱为荆州，照为参军。《西溪丛语》：鲍照《白纻词》一篇，白用之。又如“柳色黄金嫩，梨花白雪香”，乃阴铿诗也。





赠陈二补阙


世儒多汩没，夫子独声名。献纳开东观〔一〕，君王问长卿。皂雕寒始音试急〔二〕，天马老能行。自到青冥里，休看白发生。

〔一〕东观：和帝永元十三年，帝幸东观，览书林，阅篇籍，博选艺术之士，以充其官。注：陆机《洛阳记》曰：在南宫。高阙十二间，介于承风观。

〔二〕皂雕：《旧书》：王志愔除左台御史，百僚畏惮，时人呼为“皂雕”，言其顾瞻人吏，如皂雕之视燕雀也。





寄高三十五书记

适


叹惜高生老，新诗日又多〔一〕。美名人不及，佳句法如何。主将收才子，崆峒足凯歌〔二〕。闻君已朱绂，且得慰蹉跎。

〔一〕新诗：《旧书》：天宝中，海内事干进者，注意文词。适年过五十，始留意篇什。数年之间，体格渐变，以气质自高。每吟一篇已，为好事者称诵。

〔二〕凯歌：《乐府诗集》：天宝中，哥舒翰以破吐蕃收黄河九曲，置洮阳郡，适由是作《九曲词》。





送裴二虬作尉永嘉


孤屿亭何处〔一〕，天涯水气中。故人官就此，绝境兴一作与谁同。隐吏逢梅福〔二〕，游山忆谢公〔三〕。扁舟吾已就一作具，把钓待秋风一云“扁舟吾已买，只是待秋风”。

〔一〕孤屿：谢灵运《登江中孤屿》诗：乱流趋正绝，孤屿媚中川。《寰宇记》：孤屿，在温州南四里永嘉江中，渚长三百丈，阔七十步，屿有二峰。李白诗：康乐上官去，永嘉游石门。江亭有孤屿，千载迹犹存。

〔二〕梅福：梅福补南昌尉，比裴之作尉也。

〔三〕谢公：灵运出为永嘉太守，郡有名山水，肆意游遨。今积谷山南有谢公岩，其东有谢公池，又有东山。旧注引谢安，非是。





城西陂泛舟

城西陂泛舟〔一〕


青蛾皓齿在楼船，横笛短箫悲远天。春风自信牙樯动，迟日徐看锦缆牵。鱼吹细浪摇歌一作欹扇，燕蹴飞花落舞筵。不有小舟能荡桨樊作，百壶那送酒如泉。

〔一〕西陂：鹤曰：城西陂即渼陂。《与源少府宴渼陂》诗云：为爱西陂好。



赠田九判官

赠田九判官〔一〕梁丘


崆峒使节上青霄，河陇降王款圣朝〔二〕。宛马总肥春或作秦苜蓿，将军只数汉一作霍嫖姚。陈留阮瑀谁争长，京兆田郎早见招。麾下赖君才并入，独能无意向渔樵。

〔一〕田梁丘：颜真卿撰《颜允南神道碑》：潼关陷，朝官多出骆谷至兴道，中丞田梁丘为哥舒翰行军司马。既败，犹自振矜，因诵表云云。君独抗声叱之曰：“君何得尚为贼说征祥乎？”一坐皆壮之。《旧书》：哥舒翰讨禄山，以田梁丘为御史中丞，充行军司马。

〔二〕降王：十三载，吐谷浑苏毗王款塞，诏翰至磨环川应接之。



赠献纳使起居田舍人

赠献纳使起居田舍人〔一〕澄


献纳司存雨露边一作偏，地分清切任才贤。舍人退食收封事，宫女开函近一作捧御筵。晓漏追飞刊作趋，吴亦作趋青琐闼，晴窗点检白云篇。扬雄更有河东赋〔二〕，唯待吹嘘送上天。

〔一〕起居舍人：《唐志》：起居郎二人，从七品。其后复置起居舍人，分侍左右，秉笔随丞相上殿。垂拱元年，置知匦使。天宝九载，玄宗以匦声近鬼，改为献纳使，至德二载复旧。田以中书舍人知匦也。

〔二〕河东赋：公既献《三赋》投延恩匦，又欲奏《封西岳赋》，故云“更有河东赋”也。





送韦书记赴安西


夫子歘通贵，云泥相望悬。白头无籍在〔一〕，朱绂有哀怜。书记赴三捷一作接，公车留二年〔二〕。欲浮江海去，此别意苍一作茫然。

〔一〕无籍：籍在，谓无人慰籍如韦也。引通籍及尹赏传无市籍，俱非是。

〔二〕公车：“公车留二年”，公献赋隶有司参列选序之时也。《东方朔传》：朔待诏公车。





陪郑广文游何将军山林十首

陪郑广文游何将军山林十首〔一〕


不识南塘路，今知第五桥〔二〕。名园依绿水，野竹上青霄。谷口旧相得，濠梁同见招。平生为幽兴，未惜马蹄遥。

〔一〕何将军山林：《长安志》：塔坡者，以其浮屠故名，在韦曲西，何将军之山林也。今其地出美稻，土人谓之塔坡米。《通志》：少陵原乃樊川之北原，自司马村起，至何将军山林而尽。其高三百尺，在杜城之东，韦曲之西，上有浮图，亦废，俗呼为塔坡。张礼《游城南记》：谒龙堂，循清明渠而西，至皇子陂，徘徊久之。览韩、郑郊居，至韦曲，叩尧夫门，上逍遥公读书台，寻所谓何将军山林而不可见，因思唐人之居城南者，往往旧迹湮没，无所考求，岂胜遗恨哉！

〔二〕南塘第五桥：《游城南记》：今第五桥在韦曲之西，与沈家桥相近。南塘，按许浑诗云：背岭枕南塘。其亦韦曲之左右乎？又云：内家桥之西有沈家桥，第五桥亦以姓名。《通志》：韦曲之西有华严寺，寺西北有雁鹜陂，陂西北有第五桥。杜云“今知第五桥”也。隋开皇三年，筑京城，引香积渠水，自赤栏桥经第五桥西北入城。

百顷风潭上，千重《草堂》本作章夏木清。卑枝低结子，接叶暗巢莺。鲜鲫银丝鲙，香芹碧涧羹。翻疑柁楼底，晚饭越中行。

万里戎王子，何年别月支。异花开绝域，滋蔓匝清池。汉使徒空到，神农竟不知。露翻兼雨打，开拆日荆作渐离披。

赵汸曰：绝域之花，久种中国，人不复以为异，详其托谕之意，殆为玄宗宠任蕃将，禄山骄恣而作也。

旁舍连高竹，疏篱带晚花。碾涡深没马〔一〕，藤蔓曲藏一作垂蛇。词赋工无一作何益，山林迹未赊。尽捻书籍卖〔二〕，来问尔东家。

〔一〕碾涡：《通俗文》：石砣轹谷曰碾。

〔二〕捻：梦弼曰：捻正作拈。

剩水沧江破，残山碣石开。绿垂风折笋，红绽雨肥梅。银甲弹筝用〔一〕，金鱼一作盘，非换酒来〔二〕。兴移无洒扫，随意坐莓苔。

〔一〕银甲：李义山诗：十二学弹筝，银甲不曾卸。

〔二〕金鱼：《晋书·阮孚传》：孚迁黄门侍郎散骑常侍，常以金貂换酒，复为所司弹劾，帝宥之。

风磴吹阴一作梅雪，云门吼瀑泉。酒醒思卧簟，衣冷欲一作得装绵。野老来看客，河鱼不取钱。只疑淳朴处，自有一山川。

棘刊作梀树寒云色〔一〕，茵春藕香〔二〕。脆添生菜美，阴益一作盖食单凉〔三〕。野鹤清晨出一作至，山精白日藏。石林蟠水府，百里独苍苍。

〔一〕棘树：吴若本注：刊作“梀”。《尔雅》云：桋，赤梀。白者，梀，山厄切。注云：赤梀好丛生山中，白梀圆叶而岐为大木。

〔二〕茵蔯：陈藏器《本草》：茵蔯，蒿类，经冬不死，更因旧苗而生，故名因陈。

〔三〕食单：郑望《膳夫录》：韦仆射巨源有烧尾宴食单。

忆过杨柳渚，走马定昆池〔一〕。醉把青荷叶，狂遗白接䍠 〔二〕。刺七亦切船思郢客，解水乞吴儿。坐对秦山晚，江湖兴颇随。

〔一〕定昆池：《雍录》：定昆池在长安西南十五里。《游城南记》：第五桥在韦曲之西，定昆池在韦曲之北，杨柳渚今不可考。

〔二〕白接䍠：《尔雅》注：白鹭翅上有长翰毛，江东取为接䍠。

床上书连屋，阶前树拂云。将军不好武，稚子总能文。醒酒微风入，听诗静夜分。衣挂萝薜，凉月白纷纷。

幽意忽不惬，归期无奈何。出门流水注一作住，回首白云多一作杂花多。自笑灯前舞，谁怜醉后歌。只应与朋好，风雨亦来过。





重过何氏五首


问讯东桥竹，将军有报书。倒衣还命驾，高枕乃吾庐。花妥刊作堕莺捎蝶〔一〕，溪喧獭趁鱼。重来休沐地，真作野人居。

〔一〕妥：吴若本注：刊作“堕”，音妥，妥又音堕，关中人谓落为妥。三山老人曰：花妥，即花堕也。《曲礼正义》云：妥，下也。毛苌《诗传》：妥，安坐也。

山雨樽仍在，沙沉榻未移。犬迎曾宿客吴曾《漫录》、顾陶本作犬憎闲宿客，鸦护落巢儿。云薄翠微寺〔一〕，天清《雍录》作寒黄子陂〔二〕。向来幽兴极，步屣一作履，一作屐过东篱。

〔一〕翠微寺：《长安志》：翠微寺在终南山。《会要》：武德八年，造太和宫于终南山。贞观二十一年，改建为翠微宫，包山为苑，自栽木至设幄，九日毕工。元和元年，废为寺，杜诗“云薄翠微寺”，则固已谓之寺矣。杨大年云：“宫在骊山绝顶，太宗上仙于此，后改为寺，寺亦废。”考《长安志》，骊山无翠微宫，大年误也。

〔二〕黄子陂：《水经注》：沈水上承黄子陂于樊川，其地即杜之樊乡也。《长安志》：永安陂，在万年县南二十五里，周七里。《十道志》曰：秦葬皇子，起冢陂北原上，故名皇子陂。隋改永安陂，唐复旧。《游城南记》：龙堂在牛头寺之西，皇子陂又在龙堂之西。《雍录》：杜诗“天寒皇子陂”，或书“皇”为“黄”，误也。

落日平台上，春风啜茗时。石阑斜点一云照笔，桐叶坐题诗。翡翠鸣衣桁，蜻蜓立钓丝。自今幽兴熟一云自逢今日兴，来往亦无期。

颇怪朝参懒〔一〕，应耽野趣长。雨抛金锁甲〔二〕，苔卧绿沉枪〔三〕。手自移蒲柳〔四〕，家才足稻粱。看君用幽意，白日到羲皇。

〔一〕朝参：《右军帖》：吾怪足下朝参少晚，不审有何事情，致使如然也。

〔二〕金锁甲：周益公《诗话》：苻坚使熊邈造金银细铠，金为钱以缧之。蔡琰诗云：“金甲耀日光。”至今谓甲之精细者为锁子甲，言相衔之密也。

〔三〕绿沉枪：《西溪丛语》：《北史》：隋文帝赐张渊绿沉枪甲，兽文具装。《武库赋》曰：绿沉之枪。《续齐谐记》云：王敬伯夜见一女取酒，提一绿沉漆榼。王羲之《笔经》云：有人以绿沉漆竹管及镂管见遗，藏之多年，实可爱玩。恐绿沉以调绿漆之，其色深沉。薛仓注云：精铁。非也。吴曾《漫录》：枪用绿沉饰之，如弩称黄间，以黄为饰。刘劭《赵都赋》曰：其用器则六弓四弩，绿沉黄间。《古乐府》：绿沉明月弦。此弓亦号绿沉也。宋元嘉《起居注》：广州刺史韦郎作绿沉屏风。《六典》：鼓吹工人之服，亦有绿沉。此以绿沉饰器服也。《南史》：任彦升卒，武帝方食西苑绿沉瓜。皮日休《新竹》诗：一架三百本，绿沉森冥冥。皆语其色也。赵德麟误以为竹名，而或以为铁，尤谬也。

〔四〕蒲柳：《古今注》：蒲柳生水边，叶似青杨，一曰蒲杨。

到此应常宿，相留可判年。蹉跎暮容色一作鬓，怅望好林泉。何路一作日沾微禄，归山买薄田。斯游一作终身恐不遂，把酒意茫然。





冬日有怀李白


寂寞书斋里，终朝独尔思。更寻嘉树传，不忘角弓诗。短刊作裋褐风霜入〔一〕，还丹日月迟。未因乘兴去，空有鹿门期。

〔一〕裋褐：《方言》曰：自关而西谓襜褕，短者谓之裋。





杜位宅守岁

杜位宅守岁〔一〕


守岁阿戎刊作咸家〔二〕，椒盘已颂花〔三〕。盍簪喧枥马，列炬散林鸦。四十明朝过，飞腾暮景斜。谁能更拘束，烂醉是生涯。

〔一〕杜位：公之从弟。《宰相世系表》：位考功郎中，湖州刺史。《困学纪闻》：位，林甫诸婿也。“四十明朝过”，《年谱》谓天宝十载，时林甫在相位，“盍簪”“列炬”，其炙手之徒欤？又《寄位》诗：“近闻宽法离新州。”其流贬盖以林甫故。《林甫传》云：诸婿杜位等皆贬官。

〔二〕阿戎：近时胡俨曰：“旧注以阿戎为王戎。位乃公从弟，不当用父子事。善本作‘阿咸’。东坡《与子由》诗：‘头上银幡笑阿咸’，‘又欲唤阿咸来守岁，林乌枥马斗喧哗。’正用此诗也。”余观《南史》，齐王思远，小字阿戎，王晏之从弟也，清介有识鉴。隆昌之事，尝规切晏。及晏贵盛，与思远兄思征曰：“隆昌之际，阿戎劝我自裁，若从阿戎言，岂得有今日？”思远遽应曰：“果如阿戎言，尚未晚也。”晏大怒，后果及祸。子美诗用“阿戎”，盖出于此。注者遂定为阿咸，不知阿咸事，亦与兄弟不相当。东坡与子由，偶误用耳，何必据以为证耶！

〔三〕椒盘：《晋书》：刘臻妻陈氏，元旦献《椒花颂》曰：标美灵葩，爰采爰献。庾信诗：椒花逐颂来。





与鄠县源大少府宴渼陂

得寒字


应为西陂好，金钱罄一餐。饭抄云子白〔一〕，瓜嚼水精寒。无计回船下，空愁避酒难。主人情烂熳，持答翠琅玕。

〔一〕云子：《汉武内传》：王母曰：太上之药，乃有风实云子，玉津金浆。葛洪《丹经》：云子，碎云母也。许彦周云：今蜀中有碎砾，状如米粒圆石云。云子，石也。岑参《得人字》云：“载酒入天色，水凉难醉人。”盖公与参频游渼陂也。





崔驸马山亭宴集

崔驸马山亭宴集〔一〕


萧史幽栖地，林间踏凤毛。洑流何处入，乱石闭门高。客醉挥金碗，诗成得绣袍〔二〕。清秋多宴会一云赏乐，终日困香醪。

〔一〕山亭：即京城东驸马崔惠童山池也。

〔二〕绣袍：《唐会要》：天授二年，内出绣袍，赐新除都督刺史。其袍皆刺绣，作山形，绕山勒回文。又延载元年，内出绣袍，赐文武官三品已上。其袍文，宰相饰以凤池，尚书饰以对雁，舒襟皆各为回文。





九日杨奉先会白水崔明府


今日潘怀县，同时陆浚仪〔一〕。坐开桑落酒〔二〕，来把菊花枝。天宇清霜净，公堂宿雾披。晚酣留客舞，凫舄共差池。

〔一〕潘、陆：《晋书》：潘岳栖迟十年，出为河阳令，转怀令。陆云以公府掾为太子舍人，出补浚仪令。

〔二〕桑落酒：《水经注》：河东郡民有姓刘名堕者，宿擅工酿，采挹河流，酝成芳酎，悬食同枯枝之年，排于桑落之辰，故酒得其名矣。然香醑之色，清白若浆焉。《齐民要术》：酿桑落酒，亦以九月。索郎，桑落反语也。庾信诗：“蒲城桑叶落，灞岸菊花秋。”





赠翰林张四学士

赠翰林张四学士〔一〕


翰林逼华盖〔二〕，鲸力破沧溟。天上张公子〔三〕，宫中汉客星〔四〕。赋诗拾翠殿〔五〕，佐酒望云亭〔六〕。紫诰仍兼绾，黄麻似六经〔七〕。内分鲁作颁金带赤〔八〕，恩与荔枝青。无复随高凤〔九〕，空余泣聚萤。此生任春草，垂老独漂萍。傥忆山阳会，悲歌在一听。

〔一〕翰林：《旧书》：玄宗即位，张说、陆坚、张九龄、徐安贞、张垍等召入翰林，谓之翰林待诏。《唐会要》：玄宗以四隩大同，万枢委积，诏敕文诰，悉由中书，由是始选朝官有词艺学识者，入居翰林，供奉别旨。虽有密近之殊，亦未定名制。制诏书敕，犹或分在集贤。张九龄、徐安贞等迭居其职。开元二十六年，始以翰林供奉改称学士，由是别建学士院，俾专内命。于是太常少卿张垍、起居舍人刘光谦等首居之，集贤所掌，于是罢息。李肇《翰林志》：翰林院，在银台门中麟德殿西厢重廊之后，学士院在翰林之南，别户东向，引铃门外，虽宣事不敢入。始以翰林供奉改称学士。韦执谊《翰林旧事》：翰林院，在银台门内麟德殿西，学士院在翰林院南，后又置东院于金銮殿西，随上所在而迁，取其近便。《续翰林志》：唐制，驾在大内，则明福门内置学士院。驾在兴庆宫，则金明门内置院。

〔二〕华盖：《晋·天文志》：大帝上九星曰华盖，所以蔽覆大帝之座，天子之华盖象之。薛综曰：华盖星覆北斗。刘歆《遂初赋》：奉华盖于帝侧。按：金銮殿在学士院之左，盖近寝殿，故曰“逼华盖”也。

〔三〕天上：汉成帝时，童谣曰：燕燕尾涎涎，张公子，时相见。徐陵诗：由来张姓本连天，张星近在天河上。

〔四〕宫中：垍尚宁亲公主，玄宗特加恩宠，许于禁中置内宅，侍为文章。《雍录》：李肇曰：学士院有两厅，北厅从东来第一间，常为承旨阁，余皆学士居之。南厅本驸马张垍为学士时以居公主，此其画堂也，后皆以居学士。

〔五〕拾翠殿：东内大明宫、麟德殿，次北翰林门，内翰林院、学士院。翰林门北曰九仙门、大福殿、拾翠殿。

〔六〕望云亭：延嘉殿西北有景福台，台西有望云亭。

〔七〕黄麻：《唐会要》：开元三年十月，始用黄麻纸写诏。至上元三年，诏制敕并用黄麻纸。又云：故事：中书以黄白二麻为纶并重轻之辨，近者所出犹得用黄麻，其白麻皆在此院。《翰林志》：故事：中书舍人专掌诏诰。开元始置学士，大事直出中禁，不由两省。凡制用白麻纸，诏用白藤纸，书用黄麻纸。《唐六典》：凡王言之别有七：一曰册书，二曰制书，三曰劳慰制书，四曰发日敕，五曰敕旨，六曰论事敕书，七曰敕牒。册书用简，制书、劳慰制书、发日敕用黄麻纸，敕旨、论事敕、及敕牒用黄藤纸，其敕书颁下诸州用绢。程大昌曰：自制书已下至发日敕，则用黄麻纸书之，所谓“黄麻似六经”也。

〔八〕内分：《国史补》：张均兄弟俱在翰林，垍以尚主独赐珍玩，以夸于均。均曰：此乃妇翁与女婿，固非天子赐学士也。

〔九〕高凤：取《卷阿》“高冈凤鸣”之义。刘会孟谓用“高凤”姓名，假对“聚萤”。此儿童之见耳。





送张二十参军赴蜀州因呈杨五侍御


好去张公子，通家别恨添。两行秦树直，万点一作朵蜀山尖。御史新骢马，参军旧紫髯。皇华吾善处，于汝定无嫌。





陪诸贵公子丈八沟携妓纳凉晚际遇雨二首

陪诸贵公子丈八沟携妓纳凉晚际遇雨二首〔一〕


落日放船好，轻风生浪迟。竹深留客处，荷净纳凉时。公子调冰水，佳人雪藕丝〔二〕。片云头上黑，应是雨催诗。

〔一〕丈八沟：《游城南记》：下杜城之西，有丈八沟，即子美纳凉遇雨之地。《通志》：下杜城西，有第五桥、丈八沟。

〔二〕雪：《家语》：黍以雪桃。注：雪，拭也。

雨来沾席上，风急一作恶打船头。越女红裙湿，燕姬翠黛愁。缆侵堤柳系，幔宛一作卷浪花浮。归路翻萧飒，陂塘五月秋。





白水明府舅宅喜雨

得过字


吾舅政如此，古人谁复过。碧山晴又湿，白水雨偏多。精祷既不昧，欢娱将谓何。汤年旱颇甚，今日醉弦歌





陪李金吾花下饮

陪李金吾花下饮〔一〕


胜地初相引，余一作徐行得自娱。见轻吹鸟毳，随意数花须。细草称偏一作偏称坐，香醪懒再沽。醉归应犯夜，可怕李金吾。

〔一〕金吾：左右金吾将军，掌宫中及京城昼夜警巡之法。苏味道诗：金吾不惜夜。





赠高式颜

赠高式颜〔一〕


昔别是一作人何处，相逢皆老夫。故人还寂寞，削迹共艰虞。自失论文友，空知卖酒垆。平生飞动意，见尔不能无。

〔一〕高式颜：高适有《宋中送族侄式颜》诗云：“惜君才未遇，爱君才若此。世上五百年，吾家一千里。”《遣怀》诗云：“昔与高李辈，论文入酒垆。”故云“空知卖酒垆”也。





赠比部萧郎中十兄

甫从姑子也


有美生人杰，由来积德门。汉朝丞相系，梁日帝王孙。蕴藉为郎久，魁梧秉哲尊。词华倾后辈，风雅蔼孤骞。宅相荣姻戚〔一〕，儿童惠讨论。见知真自幼，谋拙丑一作愧诸昆。漂荡云天阔，沉埋日月奔。致君时已晚，怀古意空存。中散山阳锻，愚公野谷村〔二〕。宁纡长者辙，归老任乾坤。

〔一〕宅相：《魏舒传》：舒少孤，为外家宁氏所养。宁氏起宅，相宅者云：当出贵甥。舒曰：当为外氏成此宅相。

〔二〕愚公：《水经注》：时水又屈而经社山北，有愚公谷。齐桓公时，公隐于溪，邻有认其驹者，公以与之。山即社山之通阜，以其人状愚，故谓之愚公。《寰宇记》：愚公谷，在临淄县西二十五里。本社山，名愚公山、愚公谷。《郡国志》云：社山之西，愚公谷之东，有愚公冢存。





九日曲江


缀席茱萸好，浮舟菡萏衰。季秋时欲半刊作百年秋已半，九日意兼悲。江水清源曲，荆门此路疑。晚来高兴尽，摇荡菊花期。





承沈八丈东美除膳部员外阻雨未遂驰贺奉寄此诗

承沈八丈东美除膳部员外阻雨未遂驰贺奉寄此诗〔一〕


今日西京掾〔二〕，多除南省郎府掾四人同日拜郎〔三〕。通家惟沈氏，谒帝似冯唐。诗律群公问，儒门旧史长。清秋便寓直〔四〕，列宿顿辉光。未暇申宴一作安慰。含情空激扬。司存何所比，膳部默凄伤甫大父昔任此官〔五〕。贫贱人事略，经过霖潦妨。礼同诸父长，恩岂布衣忘。天路牵骐骥，云台引栋梁。徒怀贡公喜〔六〕，飒飒鬓毛苍。

〔一〕沈东美：《广记》四百四十八卷云：唐沈东美，为员外郎太子詹事佺期之子。

〔二〕西京掾：《六典》：炀帝罢州置郡，有东西曹掾及主簿，皇朝省主簿置录事参军。开元初，改司录参军事三人。

〔三〕南省：《唐志》：膳部郎中、员外各一人。《国史补》：旧说吏部为省眼，礼部为南省舍人。《唐诗纪事》：先天中，王主敬为侍御史，自以才望华妙，当入省望前行，忽除膳部员外，微有怅惋。吏部郎中张敬忠《戏咏》曰：“有意嫌兵部，专心望考功。谁知脚蹭蹬，几落省墙东。”盖膳部在省最东北隅也。

〔四〕寓直：《秋兴赋序》：以太尉掾兼虎贲中郎将，寓直于散骑之省。

〔五〕膳部：杜审言，则天朝拜膳部员外郎。

〔六〕贡公：《广绝交论》：王阳登则贡公喜。





奉留赠集贤院崔于二学士

奉留赠集贤院崔于二学士国辅、休烈〔一〕


昭代将垂白，途穷乃叫阍〔二〕。气冲星象表，词感帝王尊。天老书题目〔三〕，春官验讨论。倚风遗路，随水到龙门。竟与蛟螭杂，空闻一作宁闻，一作宁无燕雀喧。青冥犹契阔一云连洞，陵厉不一云小飞翻。儒术诚难起，家声庶已存。故山多药物，胜概忆桃源。欲整还乡旆，长怀禁掖垣〔四〕。谬称三赋在〔五〕，难述二公恩。甫献《三大礼赋》出身，二公常谬称述。

〔一〕崔于：崔国辅，吴郡人，累迁集贤直学士。于休烈，开元初第进士，累迁右补阙起居郎，直集贤院学士。

〔二〕叫阍：《六典》：立匦之制，一房四面，各以方色。东曰延恩，怀材抱器，希于闻达者投之。公后进《雕赋》《封西岳赋》，亦投延恩匦，故曰“叩阍”也。

〔三〕天老：《韩诗外传》：黄帝即位，天下和平，未见凤皇，乃召天老而问之。张衡《应间》注：引《帝王世纪》，帝以风后配上台，天老配中台，五圣配下台，谓之三公。张说诗：“扈跸参天老。”

〔四〕禁掖垣：刘公幹诗：“谁谓相去远，隔此西掖垣。拘限清切禁，中情无由宣。”学士院在禁中，故以“禁掖”为言。葛常之曰：是时陈希烈、韦见素为宰相，而公诗独颂崔、于。又有《上见素》诗云：“持衡留藻鉴。”则公文为见素所赏，非希烈也。

〔五〕三赋：《旧书》：天宝末，献《三大礼赋》。玄宗奇之，召试文章，授京兆府兵曹参军。《旧书·玄宗纪》：天宝十载，行三大礼。《新书》本传作十三载，吕汲公《年谱》因之，皆误也。公虽待诏集贤，召学官试文章，然再降恩泽，止送隶有司，参列选序，故有“青冥”“契阔”之叹。





故武卫将军挽歌三首

故武卫将军挽歌三首〔一〕


严警当寒夜，前军落大星〔二〕。壮夫思感陈作敢决，哀诏惜精灵。王者今无战，书生已勒铭。封侯意疏阔，编简为谁青。

〔一〕武卫：《唐志》：左右武卫将军，职掌如左右卫，统领宫廷警卫之法。

〔二〕大星：《宋·天文志》：蜀建兴十二年，诸葛亮率大众伐魏，屯于渭南。有长星，赤而芒角，自东北西南流，投亮营，三投再还，往大还小。占曰：两军相当，有大流星来走军上，及堕军中，皆破败征也。九月，亮卒于军营而退。

舞剑过人绝，鸣弓射兽能。铦锋行惬顺，猛噬失蹻腾。赤羽一作雨千夫膳，黄河十月冰。横行沙漠外，神速至今称。

笺曰：“赤羽千夫膳”二句，状沙漠外之风景也，穷边绝漠，转运既断，裹粮亦竭，军中咸仗一矢以给膳食。故曰“赤羽千夫膳”。非蹑上二句，夸将军之能射也。“黄河十月冰”者，《左·昭二十五年传》：公徒释甲，执冰而踞。注曰：冰，椟丸盖。或云：椟丸是箭筩，其盖可以取饮。此言黄河十月，军士乏水，而以箭筩之盖取饮，极状其苦寒也。若解为冰冻之冰，于义何取。若帖释上“铦锋”一句，则文义不属。结云“横行沙漠外，神速至今称”，于此地能横行，方显其神速也。

哀挽青门去〔一〕，新阡绛水遥〔二〕。路人纷雨泣，天意飒风飙。部曲精仍锐，匈奴气不骄。无由睹雄略，大树日萧萧。

〔一〕青门：《三辅黄图》：长安城东出南头第一门曰霸城门，民见门色青，因曰青门。

〔二〕绛水：《寰宇记》：绛山在绛州曲沃县南十三里，绛水出绛山东谷，东距白马山。





官定后戏赠

时免河西尉，为右卫率府兵曹。


不作河西尉，凄凉为折腰。老夫怕趋走，率府且逍遥。耽酒须微禄，狂歌托圣朝。故山归兴尽，回首向风飙。

天宝十四载，授河西尉，不拜，改右卫率府胄曹参军。是年禄山反，故曰“昔罢河西尉，初兴蓟北师”也。



九日蓝田崔氏庄

九日蓝田崔氏庄〔一〕自此已后诗十三首没贼时作。


老去悲秋强自宽，兴来今一作终日尽君欢。羞将短发还吹帽，笑倩旁人为正冠。蓝水远从千涧落〔二〕，玉山高并两峰寒〔三〕。明年此会知谁健一云在，醉一云再把茱萸子细看。

〔一〕蓝田：《长安志》：蓝田，秦旧县也。

〔二〕蓝水：《长安志》：霸谷，古滋水也，亦名蓝田谷水，即秦岭水之下流也。《汉书》：霸水出蓝田谷入渭，又蓝谷水自秦岭西流，经蓝关、蓝桥，过王顺山，水下出蓝谷，西北流入霸水。

〔三〕玉山：《太平寰宇记》：蓝田山在县西三十里，一名玉山，一名覆车山。郭缘生《述征记》曰：山形如覆车之象也，霸水之源出此。《三秦记》曰：有川方三十里，其水北流，出玉。





崔氏东山草堂


爱汝玉山草堂静，高秋爽气相一作多鲜新。有时自发钟磬响，落日更见渔樵人。盘剥白鸦谷口栗〔一〕，饭煮青泥坊底芹〔二〕。何为西庄王给事〔三〕，柴门空闭锁一作好松筠。

〔一〕白鸦谷：《通志》：白鸦谷，在蓝田东南二十里，谷中有翠微寺，其地宜栗。

〔二〕青泥坊：《水经注》：泥水历峣柳城南，魏置青泥军于城内，俗亦谓之青泥城。《长安志》：青泥驿在县郭下。

〔三〕西庄：《雍录》：辋川在蓝田县西南二十里，王维别墅在焉，本宋之问别圃也。《长安志》：辋谷水出南山辋谷，北流入霸水。吴若本注云：王维时被张通儒禁在京城东山北寺，有所叹息，故云。《安禄山事迹》：王维在贼中，拘于菩提佛寺。





对雪


战哭多新鬼，愁吟独老翁。乱云低薄暮，急雪舞回风。瓢弃一作飘弄樽无绿，炉存火似红。数州消息断，愁坐正书空。





月夜


今夜鄜州月，闺中只独看。遥怜小儿女，未解忆长安。香雾云鬟湿，清辉玉臂寒。何时一云当倚虚幌，双照泪痕干。





遣兴


骥子好男儿，前年学语时。问知人客姓，诵得老夫诗。世乱怜渠小，家贫仰母慈。鹿门携不遂，雁足系难期一云“鹿门携有处，鸟道去无期”。天地军麾满，山河战角悲。傥一作东归免相失，见日一作尔敢辞迟。





元日寄韦氏妹


近闻韦氏妹，迎在汉钟离。郎伯殊方镇，京华旧国移。春城回北斗〔一〕，郢树发南枝〔二〕。不见朝正使〔三〕，啼痕满面垂。

〔一〕北斗：《三辅黄图》：初置长安城，本狭小，至惠帝，更筑之，高三丈五尺，上阔九尺，下阔一丈五尺，雉高三板，周回六十五里。城南为南斗形，北为北斗形，至今人呼汉旧京为斗城。

〔二〕郢树：柳诗：“长在荆门郢树烟。”

〔三〕朝正：《唐会要》：天宝六载，敕中书门下奏，自今已后，诸道应贺正使，并取元日，随京官例，序立便见。





春望


国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。





忆幼子

字骥子，时隔绝在鄜州。


骥子春犹隔，莺歌暖正繁。别离惊节换，聪慧晋作惠与谁论。涧水空山道，柴门老树村。忆渠愁只荆作即睡，炙背俯晴轩。





一百五日夜对月

一百五日夜对月〔一〕


无家对寒食，有泪如金波。斫却顾陶本作折尽月中桂〔二〕，清光应更多。仳离放红蕊，想像青蛾晋作娥〔三〕。牛女漫愁思，秋期犹渡河。

〔一〕一百五日：《荆楚岁时记》：去冬至一百五日，即有疾风甚雨，谓之寒食。

〔二〕月中桂：《酉阳杂俎》：旧言月中有桂，有蟾蜍，故异书言月桂高五百丈，下有一人，常斫之，树创随合。人姓吴，名刚，西河人，学仙有过，谪令伐树。

〔三〕青蛾：吴曾曰：谓蛾眉也，作娥，非是。





卷十 近体诗一百二十四首





避贼至凤翔，及收复京师，在谏省。出华州，转至秦州作。



喜达行在所三首

喜达行在所三首〔一〕自京窜至凤翔。


西忆岐阳信〔二〕，无人遂却回。眼穿当一作看落日，心死着寒灰。雾一作茂树行相引，莲峰一作连山望忽一作或开〔三〕。所亲惊老瘦，辛苦贼中来。

〔一〕行在：《寰宇记》：至德二载，肃宗自顺化郡幸扶风，十月复两京，十二月置凤翔府，号为西京，与成都、京兆、河南、太原为五京。

〔二〕岐阳：凤翔府，汉右扶风，魏为扶风郡，后魏改为岐州。隋于州城内置岐阳宫。岐阳县在岐州东一百里，居岐山之阳，因以为名。

〔三〕莲峰：赵曰：当以连山为正。

愁一作秋思胡笳夕，凄凉汉苑春。生还今日事，间道暂时人。司隶章初睹〔一〕，南阳气已新。喜心翻倒极，呜咽泪一作涕沾巾。

〔一〕司隶：谢玄晖诗：还睹司隶章，复见东都礼。

死去凭谁报，归来始自怜。犹瞻太白雪〔一〕，喜遇武功天。影静千官一作门里，心苏七校前〔二〕。今朝汉社稷，新数中张仲反兴年。

〔一〕太白雪：辛氏《三秦记》曰：太白山在武功县南，去长安三百里，不知高几许。俗云：武功太白，去天三百。

〔二〕七校：《汉书》：京师有南北军之屯，至武帝平百越，内增七校。





得家书


去凭游客寄一云休汝骑，来为附家书。今日知消息，他乡且旧居。熊儿幸无恙，骥子最怜渠。临老羁孤极，伤时会合疏。二毛趋帐殿，一命侍鸾舆。北阙妖氛满，西郊白露初。凉风新过雁，秋雨欲生鱼。农事空山里，眷言终荷锄一云终篇言荷锄。





奉赠严八阁老

奉赠严八阁老〔一〕


扈圣《英华》作扈从，一作今日登黄阁〔二〕，明公独妙年〔三〕。蛟龙得云雨，雕鹗在秋天。客礼容疏放，官曹可一作许接联。新诗句句好，应任老夫传。

〔一〕阁老：李肇《国史补》：宰相相呼为“堂老”，两省相呼为“阁老”。《通鉴》：王涯谓给事中郑肃、韩佽曰：二阁老不用封敕。此唐人称给事中为阁老也。

〔二〕黄阁：《宋志》曰：“三公黄阁，前史无其义。”按：《礼记》曰：“士鞞与天子同，公侯大夫则异。”郑玄注云：“士贱，与君同，不嫌也。”夫朱门洞启，当阳之正色也。三公之与天子，礼秩相亚，故黄其阁以示嫌，不敢斥天子，疑是汉来制也。《缃素杂记》：“《汉旧仪》曰：丞相听事门曰黄阁。又《王莹传》云：既为公，须开黄阁。张敬儿谓其妻嫂‘我拜后府开黄阁’是也。”故杜诗云：“扈圣登黄阁。”《困学纪闻》：“给事中属门下省，开元曰黄门省，故曰黄阁。”左拾遗亦东省之属，故曰“官曹可接联”。近世用此诗为宰辅事，误矣。

〔三〕妙年：武弱冠，以门荫策名。至德初，仗节赴行在，房琯首荐才略可称。累迁给事中。既收长安，为京兆少尹兼御史中丞，时年三十二。





奉送郭中丞兼太仆卿充陇右节度使三十韵〔一〕英乂


诏发西山一作山西将〔二〕，秋屯一作营陇右兵〔三〕。凄凉余部曲，一作烜赫旧家声〔四〕。雕鹗乘时去，骅骝顾主鸣。艰难须一作思上策，容易即前程。斜日当轩盖，高一作归风卷旆旌。松悲天水冷〔五〕，沙乱雪山清〔六〕。和虏犹怀惠〔七〕，防边不一作讵敢惊。古来于异域，镇静示一作得专征。燕蓟奔封豕，周秦触骇鲸。中原何惨黩〔八〕，余一作遗孽尚纵横。箭入昭阳殿，笳吟细柳营。内人红袖泣一作短〔九〕，王子白衣行。宸极祅星动一作大〔十〕，园陵一作林杀气平。空余金碗出，无复穗帷轻。毁庙天飞雨，焚宫火彻明。罘罳朝共落〔十一〕，桷夜同倾。三月师逾整，群胡一作凶势就烹。疮痍一作恭承亲接战，勇决一作余勇冠垂成〔十二〕。妙誉期元宰，殊恩且列卿。几时回节钺，戮力扫搀枪。圭窦一云蓬户三千士，云梯七十城。耻非齐说客，只荆作甘似鲁诸生。通籍微班忝，周行独坐荣。随肩趋漏刻，短发寄一作愧簪缨。径欲依刘表，还疑一作能无厌祢衡。渐衰那一作宁此别，忍泪独含情。废邑狐狸语，空村虎豹争。人频坠涂炭，公岂忘精诚。元帅调新律一作鼎，前军压旧京。安边仍扈从，莫作一云无使后功名。

〔一〕郭英乂：鹤曰：《旧书》：至德初，迁陇右节度使，兼御史中丞。不言兼太仆卿。《新书》：禄山乱，拜秦州都督、陇右采访使。至德二载，加陇右节度使。不言兼御史中丞。此诗可以补二史之缺。按《旧书·肃宗纪》：肃宗即位，以陇右节度使郭英乂为天水郡太守。十二月，以秦州都督郭英乂为凤翔太守。《通鉴》又载：大震关使郭英乂擒斩贼将高嵩。皆与本传不合。

〔二〕山西：《汉书·赵充国传赞》：秦汉以来，山东出相，山西出将。天水、陇西、安定、北地皆为山西。英乂，瓜州长乐人。故云山西将也。

〔三〕陇右：《六典》：陇右道，古雍、梁二州之境，东接秦川，西逾流沙，南连蜀及吐蕃，北界沙漠。

〔四〕家声：《旧书》：英乂，知运之季子也。知运为鄯州都督，陇右诸军节度大使，自居西陲，甚为蛮夷所惮。开元九年，卒于军。至德初，肃宗兴师朔野，英乂以将门子特见任用。英乂继其父节度陇右，故有“部曲”“家声”之句。

〔五〕天水：《水经注》：上邽，故邽戎国也，旧天水郡治，五城相接。汉武帝元鼎三年，改为天水郡。《元和郡国志》：天宝元年，改秦州为天水郡。

〔六〕雪山：《元和郡国志》：雪山，在瓜州晋昌县南百六十里，积雪夏不消，东南九十里，南连吐谷浑界。《后汉·明帝纪》注：天山，即祁连山，一名雪山，今名折罗汉山，在伊川北。

〔七〕和虏：吐蕃使来请讨贼，既而侵廓岷等州，又请和。

〔八〕惨黩：《英华辩证》：庾信《哀江南赋》：茫茫惨黩。杜诗：中原何惨黩。按：陆机《汉功臣赞》：茫茫宇宙，上下黩。，楚锦切，尘也，并当作墋。

〔九〕内人：《侯鲭录》云：唐梨园弟子，以置院近于禁苑之梨园也。女妓入宜春院，谓之内人。亦曰“前头人”，谓在上前也。骨肉居教坊谓之内人家，有请俸。其得幸者，谓之十家。故郑嵎《津阳门》诗云：十家三国争光辉。

〔十〕祅星：《西溪丛语》：祅，音酰坚切，胡神也。《四夷朝贡图》云：毕国有火祅祠，唐有祅寺。

〔十一〕罘罳：黄朝英《缃素杂记》：唐苏鹗《演义》：罘罳，织丝为之，轻疏浮虚，象罗网交文之状，盖宫殿檐户之间。杜诗“罘罳朝共落”，鹗说是也。

〔十二〕勇决：《通鉴》：二月，兵马使郭英乂军东原，安守忠寇武功。英乂战不利，矢贯其颐，走，王思礼退军扶风。





送杨六判官使西蕃


送远秋风落，西征海气寒。帝京氛祲满，人世别离难。绝域遥怀怒，和亲愿结欢〔一〕。敕书怜赞普，兵甲望长安。宣命一作令前程急，惟良待士宽。子云清自守，今日起为官。垂泪方投笔，伤时即据鞍。儒衣山鸟怪，汉节野童看。边酒排金盏一作碗，夷歌捧玉盘。草轻一作肥蕃马健，雪重拂庐干〔二〕。慎尔参筹画，从兹正羽翰。归来权可取，九万一朝抟。

〔一〕和亲：至德元载，吐蕃遣使请和亲，愿助国讨贼。二载三月，吐蕃遣使和亲，遣给事中南巨川报命。

〔二〕拂庐：《吐蕃传》：其国都城号为逻些城，屋皆平头，高者至数十尺。贵人处于大毡帐，名为拂庐。《唐会要》：其君长或居拔布州，或居逻娑州，有小城而不居，坐大毡帪，张大拂庐，其下可容数百人。





月


天上秋期近，人间月影清。入河蟾不没，捣药兔长生。只益丹心苦，能添白发明。干戈知满地一作道，休照国西营。





留别贾严二阁老两院补阙得云字。


贾至、严武。一作两院遗补诸公。

田园须暂往，戎马惜离群。去远留诗别，愁多任酒醺。一秋常苦雨，今日始无云。山路时一作晴吹角一作笛，那堪处处闻。

《新书》：甫家寓鄜，弥年艰窭，诏许自往视。





晚行口号


三川不可到，归路晚山稠。落雁浮寒水，饥乌集戍楼。市朝今日异，丧乱几时休。远愧梁江总〔一〕，还家尚黑头。

〔一〕梁江总：江总，年十八解褐，年少有名。侯景之乱，避难崎岖累年，至会稽郡，憩于龙华寺。曰“梁江总”，以总在梁遇乱，尚少年也。刘会孟云：“总自梁入陈，自陈入隋，归尚黑头。”不知总入隋，年七十余矣。刘之不学可笑如此。总后有《自梁南还寻草宅》诗云：“红颜辞巩洛，白首入辕。”





独酌成诗


灯花何太喜，酒绿一作色正相亲。醉里从为客，诗成觉有神。兵戈犹在眼，儒术岂谋身。共一作苦被微官缚，低头愧野人。





行次昭陵

行次昭陵〔一〕


旧俗疲庸主，群雄问独夫〔二〕。谶归龙凤质〔三〕，威定虎狼都。天属尊尧典〔四〕，神功协禹谟。风云随绝一作逸足，日月继一作享高衢。文物多师古，朝廷半老儒。直词宁戮辱，贤路不崎岖。往者灾犹降〔五〕，苍生喘未苏。指麾安率土，荡涤抚洪炉。壮士悲陵邑，幽人拜鼎湖。玉衣晨自举〔六〕，铁《英华》作石马汗常趋〔七〕。松柏瞻虚一作灵殿〔八〕，尘沙立暝樊作暗途。寂寥开国日，流恨满山隅。

〔一〕昭陵：《唐会要》：太宗谓侍臣曰：“古者因山为坟，我看九嵕山孤耸迥绝，因而傍凿可置山陵处。”《长安志》：昭陵因九嵕山为陵，在醴泉北五十里。宋绍圣中，武功游师雄云：昭陵今已毁废，陪葬诸臣碑刻，十亡八九。因刊图说于太宗庙。

〔二〕独夫：《旧书·赞》：高祖审独夫之运去，知新主之勃兴。

〔三〕龙凤质：太宗方四岁，有书生见之，曰：“龙凤之姿，天日之表。年将二十，必能济世安民。”高祖欲杀之，忽失所在，因采其言以为名。

〔四〕尧典：高祖谥曰“神尧”。其逊位如尧禅舜，故曰“尊尧典”。

〔五〕往者：班固《东都赋》：“往者王莽作逆，汉祚中缺，天人致诛，六合相灭。秦、项之灾，犹不克半。上帝怀而降监，乃致命乎圣皇。绍百王之荒屯，因造化之荡涤。”固之《赋》，序建武克命之事，几二百言，此诗括以二十言。

〔六〕玉衣：《王莽传》：杜陵便殿乘舆虎文衣废藏在室匣中者出，自树立于外堂上，良久乃委地。莽恶之。程大昌《演繁露》引《三辅故事》，非是。

〔七〕铁马：《唐会要》：上欲阐扬先帝徽烈，乃令匠人琢石，写诸蕃君长十四人，列于陵司马北门内，又刻石为常所乘破敌马六匹于阙下也。《安禄山事迹》：潼关之战，我军既败，贼将崔乾祐领白旗引左右驰突，我军视之，状若神鬼。又见黄旗军数百队，官军潜谓是贼，不敢逼之。须臾又见与乾祐斗，黄旗军不胜，退而又战者不一，俄不知所在。后昭陵奏是日灵宫前石人马汗流。李义山《复京》诗：“天教李令心如日，可要昭陵石马来。”韦庄诗：“兴庆玉龙寒自跃，昭陵石马夜空嘶。”盖咏此事也。铁马，当从《英华》作“石马”。

〔八〕虚殿：《唐会要》：开元十七年，玄宗谒昭陵，仿佛见太宗立于神游殿前。及寝宫，闻室中謦咳之音。

笺曰：“往者灾犹降”，盖言天宝之乱乃隋末之灾再降于今日也。“指麾”“荡涤”，颂收复之功也。旧本载在天宝初，安得先举昭陵石马之事？《草堂诗笺》次于《北征》之后，当从之。





重经昭陵


草昧英雄起，讴歌历数归。风尘三尺剑，社稷一戎衣。翼亮贞文德，丕承戢武威。圣图天广大，宗祀日光辉。陵寝盘空曲〔一〕，熊罴守翠微。再窥松柏路，还见《草堂》作有五云飞〔二〕。

〔一〕陵寝：《唐会要》：陵在醴泉县，因九嵕层峰，凿山南面深七十五丈为玄宫，傍岩架梁为栈道，悬绝百仞，绕回二百三十步，始达玄宫门，顶上亦起游殿。

〔二〕五云：《瑞应图》：景云，一曰庆云。非气非烟，氤氲五色，谓之庆云。《春秋运斗枢》：天子孝则景云出。《西京杂记》：董仲舒曰：“太平之时，云则五色而为庆，三色而为矞。”





喜闻官军已临贼寇二十韵


胡虏一作骑潜京县〔一〕，官军拥贼壕〔二〕。鼎鱼犹假息，穴蚁欲何逃。帐殿罗玄冕〔三〕，辕门照白袍。秦山当警跸，汉苑入旌旄。路失一作湿羊肠险，云横雉尾高。五原空壁垒〔四〕，八水散风涛〔五〕。今日看天意，游魂贷尔曹。乞降那更得，尚诈莫徒劳。元帅归龙种，司空握一作拥豹韬〔六〕。前军一作旌苏武节〔七〕，左将吕虔刀〔八〕。兵气回飞鸟，威声没巨鳌。戈开雪色，弓矢尚晋作向秋毫。天步艰方尽，时和运更遭。谁云遗一作贵毒螫一作虿，已是沃腥臊。睿想一作思丹墀近，神行羽卫牢。花门腾绝漠，拓羯渡临洮〔九〕。此辈感恩至，羸俘何足操。锋先衣染血，骑突剑吹毛。喜觉都城动，悲怜吴作连子女号。家家卖钗钏，只待献春醪。

〔一〕胡虏：至德二载闰八月，贼寇凤翔。崔光远行军司马王伯伦等帅众捍贼，乘胜攻中渭桥，追击至苑门。贼大军屯武功，烧营而去，自是不敢复南侵。

〔二〕官军：九月丁亥，元帅广平王将朔方等军及回纥、西域之众十五万发凤翔，壬寅至长安西，陈于香积寺北，澧水之东。癸卯大军入西京。甲辰，捷书至凤翔。

〔三〕帐殿：庾信《马射赋》：帷宫宿设，帐殿开筵。《六典》：尚舍奉御，凡大驾行幸，预设三部帐幕，帐皆乌毡为表，朱绫为覆，下有紫帷方座，金铜行床，覆以帘。其外置排城，以为蔽捍。

〔四〕五原：毕原、白鹿原、少陵原、高阳原、细柳原为五原。“五原空壁垒”，明指长安之五原，谓贼之壁垒已空也，而鹤注强解为盐州之五原。“路失羊肠险”，借言道路之梗塞耳，而赵注指为太原，无端曲说，并所不取。

〔五〕八水：关中八水，谓灞、浐、泾、渭、澧、镐、涝、潏。

〔六〕司空：四月，子仪进位司空，充关内河东副元师。

〔七〕前军：李嗣业为前军，郭子仪为中军，王思礼为后军。

〔八〕左将：贼伏精骑，欲袭官军。朔方左厢兵马使仆固怀恩引回纥就击之，剪灭殆尽。

〔九〕拓羯：《唐·西域传》：安西者，即康居小君长罽王故地。募勇健者为拓羯。拓羯，犹之乎言战士也。至德二载正月，安西、北庭及技汗那、大食诸国兵至凉、鄯。





收京三首


仙仗离丹极，妖星照玉除〔一〕。须为下殿走〔二〕，不可好楼居一云“得非群盗起，难作九重居”〔三〕。暂屈汾阳驾，聊飞燕将书〔四〕。依然七庙略，更与万方初。

〔一〕妖星：《安禄山事迹》：禄山生夜，赤光旁照，群兽四鸣。望气者见妖星芒炽，落其穹庐。

〔二〕下殿：梁武帝大通中谚曰：荧惑入南斗，天子下殿走。

〔三〕楼居：《连昌宫词》：上皇正在望仙楼，太真同凭栏干立。又兴庆宫西曰“华萼相辉之楼”，东曰“勤政务本之楼”，帝时时登之。

〔四〕燕将书：《安禄山事迹》：哥舒翰至洛阳，禄山令以书招李光弼等。诸将报至，皆让翰不死节。禄山知事不遂，闭翰于苑中而害之。“聊飞燕将书”盖指此事。

笺曰：此诗大意，似惜玄宗西幸，而有灵武之事，遂失大柄，故婉辞以叹惜之。云“不可好楼居”，下又云“暂屈汾阳驾”，明不可遂窅然丧其天下也，似不应拘“楼居”句字疏之。

生意甘衰白〔一〕，天涯正寂寥。忽闻哀痛诏〔二〕，又下圣明朝。羽翼怀一作惭商老，文思忆帝尧〔三〕。叨逢罪己日，沾洒一作洒涕望青霄。

〔一〕衰白：赵汸曰：嵇康《养生论》：积损成衰，从衰得白，从白得老。

〔二〕哀痛诏：天宝十五载八月，上皇御蜀都府衙，宣诏罪已，赦天下。是时尚未知太子即位。明年九月，收西京。上皇遣裴冕入京，启告郊庙社稷。十月，上还京。十一月壬申朔，御丹凤楼下制。十二月，上皇至自蜀。

〔三〕帝尧：灵武使至，上用灵武册，称太上皇，诏称诰，临轩册命肃宗。

笺曰：收京之时，上皇在蜀，诰定行日。肃宗汲汲御丹凤楼下制，李泌有言：“后代何以辨陛下灵武即位之意乎？”故曰“忽闻哀痛诏，又下圣明朝”，盖讥之也。灵武诸臣争夸拥立之功，至有蜀郡、灵武功臣之目，故以“商老”“羽翼”刺之。《洗兵马》云“攀龙附凤势莫当，天下尽化为侯王”云云，与此正相发明也。玄宗内禅，故目之曰帝尧。史称灵武使至，上用灵武册，称太上皇，亦可谓殆哉岌岌乎矣！公心伤之，故以“忆帝尧”为言。又肃宗已即大位，而用商老羽翼之事，则仍是东朝故事，亦元结书太子即位之义也。逢罪己之日，而沾洒青霄，其不颂而规可知矣。

汗马收宫阙，春城铲贼壕。赏应歌《杕杜》，归及荐樱桃〔一〕。杂虏横戈数鲁作槊，功臣甲第高〔二〕。万方频一作同送喜，无乃圣躬劳。

〔一〕樱桃：《月令》：仲夏之月，天子乃羞以含桃，先荐寝庙。唐李绰《岁时记》：四月一日，内园进樱桃，先荐寝庙。《肃宗纪》：乾元元年四月，九庙成，迎神主入新庙。甲寅，上亲享九庙。

〔二〕甲第：《长安志》：天宝中，京师堂寝。已极宏丽，而第宅未甚逾制。安、史二逆之后，大臣宿将，竞崇栋宇无界限。人谓之木妖。杨盈川碑曰：“匈奴未灭，甲第何高？”此言亦有讽也。





腊日


腊日常年一作年年暖尚遥，今年腊日冻全消。侵陵雪色还萱草，漏泄春光有柳条。纵酒欲谋良一作长夜醉，还家初散一云放紫一云北宸朝。口脂面药随恩泽〔一〕，翠管银罂下九霄。

〔一〕口脂：《景龙文馆记》：三年腊日，帝于苑中召近臣赐腊，晚自北门入于内殿赐食，加口脂蜡脂，盛以碧镂牙筩。《太平御览》：《卢公家范》，腊日上澡豆及头膏面脂口脂。





紫宸殿退朝口号

紫宸殿退朝口号〔一〕


户外昭容紫袖垂〔二〕，双瞻御座引朝仪。香飘合殿春风转，花覆千官淑景移。昼漏希一作声闻高阁报，天颜有喜近臣知。宫中每出归东省〔三〕，会送夔龙集一作到凤池。

〔一〕紫宸：《雍录》：含光之北为宣政，宣政之北为紫宸。《五代史·李琪传》：唐故事：天子日御前殿见群臣，曰常参。朔望荐食诸陵寝，御便殿见群臣曰入阁。宣政，前殿也，谓之衙，衙有仗。紫宸，便殿也，谓之阁。其不御前殿而御紫宸也，乃自正衙唤仗，由阁门而入，百官候朝于衙者，因随以入见，故谓之入阁。《春明退朝录》：唐日御宣政殿，殿列细仗、兵部旗旛等于廷，朝官退，皆赐食。自开元后，朔望宗庙上牙盘食。明皇意欲避正殿，遂御紫宸殿，唤仗入阁门。遂有入阁之名。

〔二〕昭容：《酉阳杂俎》：今阁门有宫人垂帛引百寮，或云自则天，或言因后魏。据《开元礼疏》曰：晋康献褚后临朝不坐，则宫人传百寮拜，周、隋相沿，国家因之不改。程大昌《演繁露》：《唐会要》：天祐二年，敕今后每遇延英坐朝日，只令小黄门祗候引从，宫人不得擅出内。杜诗“户外昭容紫袖垂”，郑谷《入阁》诗亦言“导引出宫钿”，盖至天祐始罢。

〔三〕东省：《雍录》：政事堂在东省，属门下。至中宗时，裴炎以中书令执政事笔，故徙政事于中书省，则堂在右省也。杜甫为左拾遗，其诗所谓“凤池”者，中书也。左省官方自宫中退朝而出，则归东省者，以本省言也。已又送夔龙于凤池，殆左省堂集政事堂白六押事耶！杜为拾遗时，政事堂已在中书。故出东省而集于西省者，就政事堂见宰相也。为其官于东省，而越至西省。故文昌录于此阙疑。





曲江二首


一片花飞减却春，风飘万点正愁人。且看欲尽花经眼，莫厌伤多酒入唇。江上小堂川作棠巢翡翠，花一作苑边高冢卧麒麟〔一〕。细推物理须行乐，何用晋作事浮名一作荣绊此身。

〔一〕麒麟：《西京杂记》：五柞宫前有青梧观，观前有三梧桐树，足下有石麒麟二枚，刊其胁为文字，是始皇骊山墓上物也。

朝回日日典春衣，每日江头尽醉归。酒债寻常行处有〔一〕，人生七十古来稀。穿花蛱蝶深深见一作舞，点水蜻蜓款款一云缓缓飞。传语风光共流转，暂时相赏莫相违。

〔一〕酒债：孔融诗：还家酒债多，门客粲成行。





曲江对酒


苑外江头坐不归，水精春一作宫殿转霏微〔一〕。桃花细逐杨花落一云欲共梨花语，黄鸟时一作仍兼白鸟飞。纵饮久判人共弃，懒朝真与世相违。吏一作含情更觉沧洲远，老大悲伤未拂衣。

〔一〕水精宫：《述异记》：阖庐构水精宫，尤极珍巧，皆出自水府。《魏略》：大秦国以水精为殿柱。





曲江对雨晋作值雨


城上春云覆苑墙，江亭晚色静年一作天芳。林花着雨燕脂一作支落〔一〕，水荇牵风翠带长〔二〕。龙武新军深一作经驻辇〔三〕，芙蓉别殿谩焚香〔四〕。何时诏一作重此金钱会〔五〕，暂一作烂醉佳人锦瑟旁。

〔一〕燕脂：崔豹《古今注》：燕支叶似蒯，花似菖蒲，中国人谓红蓝。

〔二〕水荇：陆玑《尔雅疏》：接余，白茎，叶紫赤，正员，径寸余，浮在水上，根在底，与水深浅等，大如钗股。严粲曰：池州人称荇为莕公须，盖细荇乱生，有若须然。杜审言诗：“绾雾青条弱，牵风紫蔓长。”公句法所本也。

〔三〕龙武军：玄宗以万骑平韦氏，改为左右龙武军，皆用唐元功臣子弟，制若宿卫兵。《雍录》：左右龙武军，即太宗时飞骑也。衣五色袍，乘六闲驳马，武皮鞯。唐祖讳虎，故曰龙武。言其才质服饰，有似龙虎也。

〔四〕芙蓉殿：玄宗自蜀回銮，居南内兴庆宫。宫南楼下临通衢，时幸此楼，置酒眺望，召伶官作乐。李辅国常阴候其隙而间之。故曰“芙蓉别殿谩焚香”，悲南内之寂莫也。

〔五〕金钱会：《旧书》：开元元年九月，宴王公百寮于承天门，令左右于楼下撒金钱，许中书五品以上官及诸司三品以上官争拾之，仍赐物有差。《剧谈录》：开元中，上巳锡宴臣寮，会于曲江山亭。恩赐教坊声乐，池中备彩舟数只，唯宰相三使北省官与翰林学士登焉，每岁倾动皇州，以为盛观。

笺曰：此亦怀上皇南内之诗也。玄宗用万骑军以平韦氏，改为龙武军。亲近宿卫，亦深居南内，无复昔日驻辇游幸矣。兴庆宫南楼置酒眺望，欲由夹城以达曲江芙蓉苑，不可得矣。金钱之会，无复开元之盛，对酒感叹，意亦在上皇也。程大昌曰：龙武军中官主之，最为亲昵。初时拟幸芙蓉，后遂留驻龙武。此诗盖有讥也。余以为不然。





早朝大明宫两省僚友


贾至

银烛朝天紫陌长，禁城春色晓苍苍。千条弱柳垂青琐，百转流莺满建章。剑佩声随玉墀步，衣冠身染御炉香。共沐恩波凤池里，朝朝染翰侍君王。





奉和贾至舍人早朝大明宫〔一〕舍人先世尝掌丝纶


五夜漏声催晓箭〔二〕，九重一作天春色醉仙桃〔三〕。旌旗日暖龙蛇动，宫殿风微燕雀高。朝罢香烟携满袖，诗成珠玉在挥毫。欲知世掌丝纶美，池上于一作如今有一作得凤毛。

〔一〕舍人：《旧书》：贾曾，景云中特拜中书舍人。开元中，复拜中书舍人。子至，天宝末为中书舍人。肃宗即位，上皇遣至为传位册文。上皇览之，叹曰：“先帝逊位于朕，册文则卿之先父所为。朕以大宝付储君，卿又当演诰。累朝盛典，出卿父子之手，可谓难矣。”至伏于御前，呜咽感涕。

大明宫：《长安志》：东内大明宫，在禁苑之东南。贞观八年，置为永安宫。九年，改大明宫。龙朔三年，号蓬莱宫。咸亨元年改含元宫，寻复大明宫。正殿曰含元殿，天后改大明殿。《雍录》：唐都城有三大内：太极宫在西，故名西内。大明宫在东，故名东内。别有兴庆宫，号南内也。三内更迭受朝，而大明最数。

〔二〕五夜：卫宏《汉旧仪》：五夜者，甲夜、乙夜、丙夜、丁夜、戊夜。又《浑天仪》曰：以左手把箭，右手指刻，以别天时早晚。《缃素杂记》：《梁本纪》：帝然烛侧光，常在戊夜。杜诗“五夜漏声”，正谓戊夜耳。

〔三〕仙桃：醉仙桃者，言春色之酣，着桃如醉也。





同 前


王维

绛帻鸡人报一作送晓筹，尚衣方进翠云裘。九天阊阖开宫殿，万国衣冠拜冕旒。日色才临仙掌动，香烟欲傍衮龙浮。朝罢须裁五色诏，佩声归到凤池头。





同前


岑参

鸡鸣紫陌曙光寒，莺啭皇州春色《草堂》作夜阑。金锁晓钟开万户，玉阶仙仗拥千官。花迎剑佩星初落，柳拂旌旗露未干。独有凤凰池上客，阳春一曲和皆难。





宣政殿退朝晚出左掖

宣政殿退朝晚出左掖〔一〕


天门日射黄金榜，春殿晴曛一作熏赤羽旗。宫草微微一云霏霏承委佩，炉烟细细驻游丝。云近蓬莱常好一作五色，雪残鹊亦多时。侍臣缓步归青琐，退食从容出每迟。

〔一〕宣政殿：《长安志》：龙朔二年，造蓬莱宫、含元殿，又造宣政、紫宸、蓬莱三殿。宣政殿在宣政门内，殿东有东上阁门，殿西有西上阁门，殿前东廊曰日华门，东有门下省。 左掖：《吕后纪》注：非正门而在两旁，若人之臂掖。





题省中院壁


掖垣竹埤梧十寻，洞门对霤 一作雪常阴阴〔一〕。落花游丝白日静，鸣鸠乳燕青春深。腐儒衰晚谬通籍，退食迟回违寸心。衮职曾无一字补，许身愧比双南金。

〔一〕洞门：《董贤传》：重殿洞门。师古曰：谓门门相当也。 对霤：《吴都赋》：玉堂对霤，石室相距。





春宿左省


花隐掖垣暮，啾啾栖鸟过。星临万户动，月傍九霄多。不寝听金钥《英华》作不寐听金锁，因风想玉珂。明朝有封事，数问夜如何〔一〕。

〔一〕问夜：《唐会要》：景云二年，敕南衙北门及诸门进状及封状意见及降墨敕，并于状上昼题时刻，夜题更筹。程嘉燧曰：味“明朝”句，似用傅玄欲入奏即朝衣待旦，时人谓台阁生风事。





送翰林张司马一云学士南海勒碑〔一〕相国制文


冠冕通南极，文章落上台。诏从三殿一云天上去〔二〕，碑到百蛮开。野馆浓花发，春帆细雨来。不知沧海上一作使，天遣几时回。

〔一〕司马：鹤曰：翰林无司马。玄宗置翰林院，延文章之士，下至僧道、书画、琴棋、数术之士，皆处于此，谓之待诏。今云“勒碑”，或镌刻之流也。

〔二〕三殿：《雍录》：李肇记曰：翰林院在少阳院南，其东当三院。韦执谊曰：在银台门内，麟德殿西重廊之后。三殿者，麟德殿也。一殿而有三面，故曰三殿，亦曰三院。结璘郁仪楼，即三殿之东西廊也。《南部新书》：大明宫中有麟德殿，在仙居殿之西北。此殿三面，亦以三殿为名。





晚出左掖


昼刻传呼浅，春旗簇仗齐。退朝花底散〔一〕，归院柳边迷。楼雪融城湿，宫云去殿低。避人焚谏草〔二〕，骑马欲鸡栖〔三〕。

〔一〕退朝：《雍录》：宣政殿下有东西两省。别有中书门下外省，又在承天门外。两省官亦分左右，各为廨舍，曰散曰归，分班而出，东西各归其廨也。 花底：晦庵云：唐殿庭间种花柳，故杜诗云云。本朝惟树槐楸，郁然有严毅气象。

〔二〕谏草：《晋·羊祜传》：其嘉谋谠议，皆焚其草，故世莫闻。

〔三〕鸡栖：吴若本注云：朱仲卿“车如鸡栖马如狗”。按：此诗为晚出左掖，不如用日之夕矣为当也。





曲江陪郑八丈南史饮


雀啄江头黄柳花，㶉满晴沙〔一〕。自知白发非春事，且尽芳尊恋物华。近侍即今难浪迹，此身那得更无家。丈人文刊作才力犹强健，岂傍青门学种瓜。

〔一〕：《通鉴》：玄宗初年，遣宦者诣江南，取、㶉等置苑中。





送贾阁老出汝州

送贾阁老出汝州〔一〕


西掖梧桐树，空留一院阴。艰难归故里，去住损春心。宫殿青门隔，云山紫逻深〔二〕。人生五马贵〔三〕，莫受二毛侵。

〔一〕阁老：《旧书》：故事，舍人年深者，谓之阁老。

〔二〕紫逻：《寰宇记》：废临汝县，在汝州西南六十里，本汉梁县地。唐先天二年，割置县于今县西二十里紫逻川置。

〔三〕五马：《潘子真诗话》：《礼》：天子六马，左右骖；三公九乡驷马，右。汉制，九卿则中二千石亦右骖，太守驷马而已，其有加秩中二千石，乃右骖，故以五马为太守美称。《遯斋闲览》及《学林》云：汉时，朝臣出使为太守，增一马。宋人《五色线集》：北齐柳元伯五子同时领郡，时五马参差于庭，故时人呼太守为“五马”。

笺曰：贾至本传不载出守之故，杜有《别贾严二阁老》及《寄岳州两阁老》诗，知其为房琯党也。琯与武尚未贬，而先出至者，以普安郡制置天下之诏，至实当制，故先去之也。岳州之谪，亦本于此。公诗有“艰难”“去住”之句，情见乎词矣。





郑驸马池台喜遇郑广文同饮


不谓生戎马，何知共酒杯。然脐郿坞败，握宋景文作秃节汉臣回〔一〕。白发千茎雪，丹心一寸晋作片灰。别离经死一作此地，披写忽登台。重对秦箫发，俱过阮宅一作巷来。留连一作醉留春夜舞一作席，泪落强一作更徘徊一云“醉留春苑夜，舞泪落徘徊”。

〔一〕秃节：张衡《应间》：苏武以秃节效贞。





送郑十八虔贬台州司户伤其临老陷贼之故阙为面别情见于诗


郑公樗散鬓成一作如丝，酒后常称老画师。万里伤心严谴日，百年垂死中兴时。苍惶一作伶俜已就长途往，邂逅无端出饯迟。便与先生应永诀，九重泉路一作下尽交期。

《新书》：虔迁著作郎。禄山反，遣张通儒劫百官置东都，伪授水部郎中。因称风缓，求摄市令，潜以密章达灵武。贼平，与王维并囚宣阳里。然皆善画，崔圆使绘斋壁。虔即祈解于圆，卒免死，贬台州司户参军。





题郑十八著作虔


台州地阔一作僻海冥冥，云水长和岛屿青。乱后一作缱绻故人双别泪，春深一作飘飖逐客一浮萍。酒酣懒舞谁相拽，诗罢能吟不复听。第五桥东流恨水，皇陂岸北结愁亭。贾生对伤王傅，苏武看羊陷贼庭。可念此翁怀一作常直道，也沾新国用轻刑〔一〕。祢衡实恐遭江夏，方朔虚传是岁星〔二〕。穷巷悄然一作一朝车马绝，案头干死读书萤。

〔一〕轻刑：是时陷贼官以六等定罪，虔在次三等之数，贬台州司户，故曰“用轻刑”也。虔称风缓，以密章达灵武，而议罚过重，故有惜之之语。

〔二〕岁星：吴曾《漫录》曰：《汉武故事》并《西京杂记》云：西王母使者曰：朔是水帝精，为岁星。下游人中，以观天下，非陛下臣也。故夏侯孝若《画赞》云：神变造化，灵为星辰。旧注曰：方朔为太白星。非也。《列仙传》云：东方朔，平原厌次人，智者疑其岁星精也。《西京杂记》《汉武故事》俱无吴氏云云。





端午日赐衣


宫衣亦有名，端午被恩荣。细葛含风软，香罗叠雪轻。自天题处湿，当暑着来清。意内称一云恰称身长短，终身荷圣情。





赠毕四曜


才大今诗伯，家贫苦宦卑。饥寒奴仆贱，颜状老翁为。同调嗟谁惜，论文笑自知。流传江鲍体〔一〕，相顾免无儿〔二〕。

〔一〕江鲍：《诗品》：文通诗体总杂，善于摹拟，筋力于王微，成就于谢朓。鲍参军诗，其源出于二张，善制形状写物之词，贵尚巧似，不避危仄。

〔二〕无儿：中宗曰：“苏瓌有子，李峤无儿。”公与曜皆有子传其诗，庶免无儿之慨。





酬孟云卿


乐极伤头白，更长一作深爱烛红。相逢难流俗本作虽衮衮，告别莫匆匆。但恐天河落，宁辞酒盏空。明朝牵世务，挥泪各西东。





奉赠王中允维


中允声名久，如今契阔深〔一〕。共传收庾信〔二〕，不比得陈琳〔三〕。一病缘明主，三年独此心。穷愁应有作，试诵《白头吟》。

维为给事中，扈从不及，为贼所得，服药取痢，伪称瘖病。禄山素怜之，遣人迎置洛阳，拘于普施寺，迫以伪署。贼平，陷贼官六等定罪。维以“凝碧”诗闻于行在，肃宗特宥之，责授太子中允。

〔一〕契阔：《毛传》：契阔，勤苦也。

〔二〕庾信：《周书》：侯景作乱，台城陷，信奔于江陵。元帝承制，除御史中丞，后留长安，作《哀江南赋》曰：“大盗移国，金陵瓦解。余乃窜身荒谷，公私涂炭，华阳奔命，有去无归，中兴道消，穷于甲戌，三日哭于都亭，三年囚于别馆。”

〔三〕陈琳：《魏志》：琳避难冀州，袁绍使典文章。袁氏败，琳归太祖。

笺曰：“共传收庾信”，以侯景比禄山，以子山比中允也。玄宗谓肃宗曰：张均兄弟皆与逆贼作权要官，就中张均更与贼毁三哥阿奴家事。当时从逆之臣，谤讪朝廷，如陈琳之为袁绍檄状曹公者多矣。维独痛愤赋诗，闻于行在，故曰“不比得陈琳”也。维一病三年，不当复责授中允。落句讥肃宗之失刑也。





奉陪郑驸马韦曲二首

奉陪郑驸马韦曲二首〔一〕


韦曲花无赖，家家恼杀人。绿樽虽一作须尽日，白发好禁一作伤春。石角钩衣破，藤枝一作萝刺眼新。何时占丛竹，头戴小乌巾。

〔一〕韦曲：《雍录》：《吕图》，韦曲在明德门外，韦后家在此，盖皇子陂之西，所谓“城南韦杜”者也。《游城南记》[1]：览韩郑郊居，至韦曲。注云：韦曲在韩郑庄之北，逍遥公读书台犹在。《通志》：韦曲在樊川，唐韦安石之别业。

野寺垂杨里，春畦乱水间。美花多映竹，好鸟不归山。城郭终何事，风尘岂驻颜。谁能共公子，薄暮欲俱还。





寄左省杜拾遗


岑参

联步趋丹陛，分曹限紫微。晓随天仗入，暮惹御香归。白发悲花落，青云羡鸟飞。圣朝无阙事，自觉谏书稀。

	[1] 游城南记：原作“游南城记”，据引文内容改。





奉答岑参补阙见赠


窈窕清禁闼，罢朝归不同。君随丞相后，我往一作住，非日华东。冉冉柳枝碧，娟娟花蕊红。故人得佳句，独一作犹赠白头翁。

〔一〕罢朝：《雍录》：《唐六典》：宣政殿前有两庑，两廊各有门，其东曰日华，日华之东，则门下省也，居殿庑之左，故曰左省。西廊有门曰月华，月华之西，即中书省也。凡两省官系衔以左右者，皆分属焉。“罢朝归不同”，言分东西班各归本省也。“君随丞相后”，宰相罢朝，由月华门出而入中书。凡西省官，亦随丞相出西也。若左省官，仍自东出，故云“我往日华东”也。





送许八拾遗归江宁觐省甫昔时常客游此县于许生处乞瓦棺寺维摩图样志诸篇末

送许八拾遗归江宁觐省甫昔时常客游此县于许生处乞瓦棺寺维摩图样志诸篇末〔一〕


诏许辞中禁，慈颜赴樊作拜北堂一云“天语辞中禁，家荣赴北堂”。圣朝新孝理，祖席倍辉光一作行子倍恩光。内一作赠帛擎偏重，宫衣着更香。淮阴清一云新夜驿，京口渡江航。春隔鸡人昼，秋期燕子凉。赐书夸父老，寿酒乐城隍一云“竹引趋庭曙，山添扇枕凉。十年过父老，几日赛城隍”。看画曾饥渴，追踪恨一作限淼茫。虎头金粟影，神妙独难忘。

〔一〕许拾遗：《岑参集》有《送许子擢第归江宁拜亲》诗，在天宝元年告赐灵符上加尊号之日。此云“许八拾遗”，盖擢第后十余年，官拾遗，又得觐省也。 维摩画：张彦远《名画记》：顾恺之，字长康，小字虎头。曾于瓦棺寺北小殿画维摩诘。画讫，光彩耀目数日。《京师寺记》云：兴宁中，瓦棺寺初置，僧众设会，请朝贤鸣剎注钱，其时士大夫莫有过十万者。既至长康，直打剎注钱百万。长康素贫，众以为大言。后寺众请勾疏，长康曰：宜备一壁。遂闭户。往来一月余日，所画维摩诘一躯。工毕，将欲点眸子，乃谓寺僧曰：第一日观者，请施十万，第二日可五万，第三日可任例责施。及开户，光照一寺，施者填咽。俄而得百万钱。吴曾《漫录》：《世说》顾恺之为虎头将军，非小字也。按晋无此官，《世说》亦无此语。





因许八奉寄江宁旻上人


不见旻公三十年，封书寄与泪潺湲。旧来好事今能否，老去新诗谁与一作为传。棋局动随寻一作幽涧竹，袈裟忆上泛湖船。闻君话我为官在，头白昏昏只醉眠。





至德二载甫自京金光门出问樊作间道归凤翔乾元初从左拾遗移华州掾与亲故别因出此门有悲往事

至德二载甫自京金光门出问樊作间道归凤翔乾元初从左拾遗移华州掾与亲故别因出此门有悲往事〔一〕


此道昔归顺，西郊胡正一作骑繁。至今残破胆，应一作犹有未招魂〔二〕。近得一作侍归京邑，移官岂一作远至尊〔三〕。无才日衰老，驻马望千门。

〔一〕金光门：《长安志》：唐京师外郭城西面三门，北曰明远门，中曰金光门，西出趋昆明池，南曰延平门。 间道：《旧书》：肃宗征兵灵武，甫自京师宵遁，赴河西，谒肃宗于彭原郡，拜右拾遗。《新书》：禄山乱，天子入蜀，甫避走三川。肃宗立，自鄜州羸服欲奔行在，为贼所得。至德二年，亡走凤翔，上谒，拜左拾遗。

〔二〕招魂：《招魂》曰：魂兮归来，入修门些。经年之后，再出国都之门，痛定思痛，犹有未招之魂。比《招魂》之言，尤可伤矣。盖深叹肃宗之少恩也。

〔三〕移官：公上疏救房琯，诏三司推问，以张镐力救，敕放就列。至次年，复与房琯、严武俱贬，坐琯党也。此公事君交友，平生出处之大节，《旧书》载之甚明。元稹《志》亦云：左拾遗岁余，以直言出华州司功。而《新书》则云：从还京师，出为华州司功参军。作年谱者，至以为不知为何事而出，则为《新书》所误耳。





寄高三十五詹事适


安稳高詹事，兵戈久索居。时来如一作知宦达，岁晚莫情疏。天上多鸿雁，池一作河中足鲤鱼。相看过半百，不寄一行书。

至德二载，适节度淮南。兵罢，李辅国恶于上前，左授太子少詹事。故曰“时来如宦达”，婉词以慰之也。适有《酬裴员外》[1]诗云：“小人胡不仁，谮我成死灰。赖得日月明，照耀无不该。留司洛阳官，詹府唯蒿莱。”

	[1] 裴员外：原作“崔员外”，据《高常侍集》卷四改。





路逢襄阳杨少府入城戏呈杨员外绾

路逢襄阳杨少府入城戏呈杨员外绾〔一〕


甫赴华州日，许寄员外茯苓一本〔二〕。戏题四韵，附呈许员外为求茯苓。

寄语杨员外，山寒少茯苓。归来稍暄一云候和暖，当为青冥〔三〕。翻动一作倒神仙一作龙蛇窟，封题鸟兽形。兼将老藤杖，扶汝醉初醒。

〔一〕杨绾：鹤曰：《旧书》：绾自贼中赴行在，除起居舍人，知制诰，历司勋员外郎。《新史》不书。

〔二〕茯苓：《龟策传》：下有茯灵，上有兔丝。茯灵在兔丝之下，状如飞鸟之形。

〔三〕：《说文》：斫也。《尔雅》：斪谓之定。郭璞注：锄属。





题郑县亭子

题郑县亭子〔一〕


郑县亭子涧之滨，户牖凭高发兴新。云断岳莲临大路一作道〔二〕，天晴一作清宫一作官柳暗长春〔三〕。巢边野雀一作鹊群欺燕，花底山蜂远趁人。更欲题诗满青竹，晚来幽独恐伤神。

〔一〕郑县：《唐志》：华州上辅，隋京兆郡之郑县。陆游《笔记》：先君入蜀，至华州之郑县，过西溪。唐昭宗避兵常幸之。其地在官道旁七八十步，澄深可爱。亭曰西溪亭，盖所谓“郑县亭子”。亭傍古松间，支径入小寺，外弗见也。

〔二〕大路：《汉皋诗话》：大路，陕、华间地名也。《晋书》：檀道济从刘裕伐姚弘，至潼关。姚鸾屯大路，以绝道济粮道。而蜀本正作“大道”，误矣。

〔三〕长春：《寰宇记》：长春宫在强梁原上，周宇文护所筑。唐高祖起义，大军济河，舍此宫休甲养士，西定京邑。《雍录》：在同州朝邑县界。





望岳


西岳崚嶒一云危棱竦处尊，诸峰罗立一作列如一作似儿孙。安得仙人九节杖〔一〕，拄到玉女洗头盆〔二〕。车箱入谷无归一作回路〔三〕，箭栝晋作阁，一作阙通天有一门〔四〕。稍待西吴作秋风凉冷后，高寻白帝问真源〔五〕。

〔一〕九节杖：《刘根外传》：汉武帝登少室，见一女子以九节杖仰指日。《神仙传》：王遥有竹箧，长数寸。有一弟子姓钱，随遥数十年，未曾见开之。一夜，天雨晦冥，遥使钱以九节杖负此箧，将钱出，冒雨而行。遥及弟子，衣皆不湿。

〔二〕玉女：《诗含神雾》：华山上有明星玉女，手执玉浆。《集仙录》：玉女祠前有五石臼，号曰玉女洗头盆。

〔三〕车箱：《寰宇记》：车箱谷，一名车水涡，在华阴县西南二十五里，深不可测。祈雨者以石投之，其中有一鸟飞出，应时获雨。《西溪丛语》引柏谷。柏谷在弘农县，亦无车箱之名。 入谷：《水经注》：自下庙历列柏，南行十一里，东回三里，至中祠。又西南出五里，至南祠。从北南入谷七里，又届一祠，出一里，至天井。

〔四〕箭栝：《韩子》：秦昭王令工施钩梯而上华山，以松柏之心为博箭，长八尺，棋长八寸。而勒之曰：“昭王尝与天神博于此。”姚宽云：“凤翔岐山。俗呼为箭筈岭，亦与华山无与。”通天：《水经注》：华山中路名天井，才容人行，迂回顿曲而上，可高六丈余。山上有微涓细水，流入井中，亦不沾人。出井望空，视明如在室窥窗也。

〔五〕白帝：《洞天记》：华山名太极，总仙之天，即少昊为白帝，治西岳。





至日遣兴奉寄北省旧阁老两院故人一作补遗二首


去岁兹辰捧御床，五更三点入鹓行。欲知趋走伤心地，正想氛氲满眼香。无路从容陪语笑，有时颠倒着衣裳。何人错忆一作认穷愁日，愁日愁随刊作日日愁随一线长〔一〕。

〔一〕一线：见《小至》诗注。

忆昨逍遥供奉班，去年今日侍龙颜。麒麟不动炉烟上，孔雀徐开扇影还〔一〕。玉几一作座由来天北极，朱衣只在殿中间〔二〕。孤城此日堪肠断，愁对寒云雪一作白满山。

〔一〕扇影：《仪卫志》：宰臣两省官对班于香案前，百官班于殿庭。扇合，皇帝升御座，内谒者承旨唤仗。《六典》：尚辇局，掌舆辇伞扇。大朝会，则孔雀扇一百五十有六，分居左右。旧翟尾扇，开元初，改为绣孔雀。

〔二〕朱衣：《唐·仪卫志》：朝日，殿上设黼扆、蹑席、熏炉、香案。御史大夫领属官至殿西庑，从官朱衣传呼，促百官就班。





得弟消息二首


近有平阴信〔一〕，遥怜舍弟存。侧身千里道，寄食一家村。烽举新酣战，啼垂旧血痕。不知临老日，招得几人一作时魂。

〔一〕平阴：隋属济州。天宝十三载，州废，县属郓州。

汝懦归无计，吾衰往未期。浪传乌鹊喜，深负鹡鸰诗。生理何颜面，忧端且岁时。两京三十口，虽在命如丝。





忆弟二首时归在南陆浑庄


丧乱闻吾弟，饥寒傍济州。人稀吾一作书不到，兵在见何由。忆昨狂催走，无时病去忧。即今千种恨，惟共水东流。

且喜河南定，不问邺城围。百战今谁在，三年望汝归。故园花自发，春日鸟还飞。断绝人烟久，东西消息稀。





得舍弟消息


乱后谁归得，他乡胜故乡。直一作若为心厄苦，久念一作得与刊作汝存亡。汝书犹在壁，汝妾一作室已辞房。旧犬知愁恨，垂头傍我床。





秦州杂诗二十首

秦州杂诗二十首〔一〕


满目悲生事，因人作远游。迟回度陇怯〔二〕，浩荡及一作入关愁〔三〕。水落鱼龙夜〔四〕，山空一作通鸟鼠秋〔五〕。西征问烽火，心折此淹留。

〔一〕秦州：《寰宇记》：秦州，本秦陇西郡，汉武帝分陇西置天水郡。王莽末，隗嚣据其地。后汉更天水为汉阳郡。《地道记》云：汉阳有大坂，名曰陇坻，亦曰陇山是也。魏初，中分陇右为秦州。唐武德二年，仍置秦州。天宝元年，改天水郡。乾元元年，复为秦州。

〔二〕度陇：《说文》：陇山，天水大阪也。《三秦记》：陇谓西关也。其坂九回，不知高几许。欲上者，七日乃得越。山顶有泉，清水四注。东望秦川，如四五里。人上陇者，想还故乡，悲思而歌，有绝死者。

〔三〕及关：《晋地道》云：汧县，属秦国，故城在汧阳县南。汉置陇关，西当戎翟，今名大震关。赵至《与嵇茂齐书》云：李叟入秦，及关而叹。

〔四〕鱼龙：《水经注》：汧水出县西山，世谓之小龙山。其水东北流，历涧，注以成渊。潭涨不测，出五色鱼。俗以为灵而莫敢采捕，因谓是水为鱼龙水，自下亦通，谓之鱼龙川。《西溪丛语》：陆农师引《水经》：鱼龙以秋日为夜。按，龙秋分而降，则蛰寝于渊。龙以秋日为夜，岂为是乎？鱼龙，水名。鸟鼠，山名。“鸟鼠秋”而“鱼龙夜”，两句而合三事也。

〔五〕鸟鼠：《水经》：渭水，出陇西首阳县渭谷亭南鸟鼠山。《禹贡》所谓渭出鸟鼠者也。《后汉志》：首阳有鸟鼠同穴山。《元和郡国志》：鸟鼠山，今名青雀山，在渭源县西七十六里。渭水所出，凡有三源并下。

秦州山一作城北寺〔一〕，胜迹一云传是隗嚣宫。苔藓山门古一作故，丹青野殿空。月明垂叶露，云逐渡溪风。清渭无情极〔二〕，愁时独向东。

〔一〕山寺：《元和郡国志》：秦州伏羌县，本秦冀县也。隗嚣称西伯都此。《方舆胜览》：雕窠谷，在秦州麦积山之北，旧有隗嚣避暑宫。《寰宇记》：雕窠峡在渭州南三十里，对面瀑布，泻出于两崖之间。

〔二〕清渭：《寰宇记》：渭水，源出鸟鼠山，入关，为八水之一。

州图领同谷〔一〕，驿道出流沙〔二〕。降虏兼千帐，居人有万家〔三〕。马骄珠一作朱汗落，胡舞白蹄一作题斜〔四〕。年少临洮子一作至，西来亦自夸。

〔一〕同谷：《十道志》：汉下辩道，正始中，立广乐郡，领白石栗亭，后改曰同谷。《唐志》：天宝元年，改秦州为天水郡，依旧都督府，督天水、陇西、同谷三郡。

〔二〕流沙：《六典》：陇右道东接秦州，西逾流沙。注曰：流沙，在沙州以北，连延数千里。

〔三〕万家：《水经注》：裴方明伐杨难当，追出塞峡。峡侧有石穴，潜通下辩。建安水出峡，流注汉水。又西经南岈北，有二城相对，丘坟低昂，亘山被阜，万有余家。诸葛亮《表》云：祁山县去沮五百里，有民万户。

〔四〕白题：《南史》：西北远边有白题及滑国，遣使由岷山道入贡。裴子野曰：汉颍阴侯斩胡白题将一人。服虔注云：白题，胡名也。又汉定远侯击胡入滑。此其后乎？

鼓角缘边郡，川原欲夜时。秋听殷地发，风散入云悲。抱叶寒蝉静，归来一作山独鸟迟。万方一作年声一概，吾道竟何之。

南使宜天马〔一〕，由来万匹强。浮云连阵没，秋草遍一作满山长。闻说真龙种，仍残一云空余老骕骦〔二〕。哀鸣思战斗，迥立向苍苍。

〔一〕天马：《水经注》：故广武城之西南二十许里，水西有马蹄谷。胡马感北风之思，遂顿羁绝绊，骧首而驰。晨发京城，夕至敦煌北塞外，长鸣而去，因名其处曰候马亭。今晋昌郡南及广武马蹄谷，盘石上马迹若践泥中，有自然之形，故其俗号曰天马径。《寰宇记》：秦州清水县有马池，水源出嶓冢山。《开山图》云：陇西神马山有渊池，龙马所生。《水经注》：马池水，出上邽西南六十里，谓之龙渊水，言神马出水，事同徐吾来渊之异，故有马池之号。昔刺史张彝得马头骨长三尺，即此也。又龙马泉出大潭县西北，平地水下渥洼，作龙马之状。长老相传，每春夜放牝马饮此泉水，自然怀孕，生驹初无毛，不能起，以毡裹之。经数月，内生毛，不至三岁，与大宛马略同。

〔二〕骕骦：《释畜》于马无肃爽之名，爽或作霜。贾逵云：色如霜纨。马融说：肃爽，雁也。其羽如练，高首而修颈，马似之。

笺曰：按《通鉴》：是年春三月，九节度之师溃于邺城。战马万匹，惟存三千。此诗“浮云连阵没”，正其事也。秦州乃出西域之道，故感天马事而赋之。

城上胡笳奏，山边汉节归。防河赴沧海〔一〕，奉诏发金微一作徽〔二〕。士苦形骸黑，旌旌一作林疏鸟兽稀。那闻一作堪往来戍，恨解邺城围。

〔一〕防河：见《兵车行》注，谓防河西也。

〔二〕金微：《后汉·纪》：窦宪遣左校尉耿夔出居延塞，围北单于于金微山。《唐·志》：羁縻州有金微都督府，隶安北都护府。

莽莽万重山，孤城山一作石谷间。无风云出塞，不夜月临关〔一〕。属国归何晚，楼兰斩未还。烟尘独一作一长望，衰飒正摧一云催颜。

〔一〕不夜：《郊祀志》：祠之罘山于腄，成山于不夜，皆属东莱。《齐地记》：不夜城，在阳迁东南，盖古有日，夜出此，城以不夜名，异之也。《邵氏闻见录》：无风，谷名。不夜，城名。王子韶经略西夏，亲至其地。赵子栎云：今秦州有之。后人因杜诗而为名也。

闻道寻源使，从天此路回。牵牛去几许，宛马至今来。一望幽燕隔，何时郡国开。东征健儿尽，羌笛暮吹哀。

今日明人眼，临池好驿亭。丛篁低地碧，高柳半天青。稠叠多幽事，喧呼阅使星。老夫如有此，不异在郊垧。

云气接昆仑〔一〕，涔涔塞雨繁。羌童看渭水，使一作估客向一作尚河源。烟火军中幕，牛羊岭上村。所居秋草净，正闭小蓬门。

〔一〕昆仑：《寰宇志》：昆仑，在肃州酒泉县西南八十里。杜佑曰：长庆中，刘元鼎为盟会使。言河之上流，由洪济西行二千里，水益狭，冬春可涉，夏秋乃胜舟。其南三百里，三山中高四下，曰历山，直大羊同国。古所谓昆仑者也，夷曰闷摩黎山，东距长安五千里，河源其间，流澄缓下，稍合众流。色赤，行益远，他水并注则浊。河源东北，直莫贺延碛尾，隐测其地，盖在剑南之西。

萧萧古塞冷，漠漠秋云低。黄鹄翅垂雨，苍鹰饥啄泥。蓟门谁自北，汉将独征西。不意书生耳一作眼，临衰厌一作见鼓鞞。

山头南一云东郭寺，水号北流泉〔一〕。老树空庭得，清渠一邑传〔二〕。秋花危石底，晚景卧钟边一作前。俯仰悲身世，溪风为飒一作肃然。

〔一〕北流：《寰宇记》：天水县界，有水一派，北流入长道县界。

〔二〕清渠：《秦州记》：天水郡前有湖水，冬夏无增减，天水取此名。

传道东柯谷〔一〕，深藏数十家。对门藤盖瓦，映竹水穿沙。瘦地翻宜粟，阳坡可种瓜。船人近相报，但恐失桃花。

〔一〕东柯：《通志》：东柯，在秦州东南五十里。有桥，杜甫有祠于此。宋栗亭令王知彰记云：工部弃官，寓东柯谷侄佐之居。

万古仇池穴〔一〕，潜通小有天。神鱼人不见，福地语真传。近接西南境，长怀十九泉。何时一作当一茅屋，送老白云边。

〔一〕仇池：辛氏《三秦记》：仇池山上有百顷池。郭仲产《秦州记》：仇池山，本名仇维山。上有池，似覆壸，有瀑布，望之如舒布。《后汉志》：河池一名仇池。方百顷，左右悉白马氐。《水经注》：绝壁峭峙，孤崄云高。望之，形若覆唾壶。其高二十余里，羊肠蟠道，三十六回，《开山图》谓之仇夷。所谓积石嵯峨，嵚岑隐阿者也。上有平田百顷，煮土成盐，因以百顷为号。山上丰水泉，所谓清泉涌沸，润气上流者也。《东坡志林》：赵德麟曰：仇池，小有洞天之附庸也。王仲至谓余曰：尝奉使过仇池，有九十九泉，万山环之，可以避世如桃源。

未暇泛沧海，悠悠兵马间。塞门风落木一云塞风寒落木，客舍雨连山。阮籍行多兴，庞公隐不还。东柯遂疏懒一云放，休镊鬓毛班。

东柯好崖谷，不与众峰群。落日邀双鸟，晴天养一作卷片云。野人矜一作吟险绝，水竹会平分。采药吾将老，儿童未遣闻。

边秋阴易久一作夕，不复辨晨光。檐雨乱淋幔，山云低度墙。鸬鹚窥浅井〔一〕，蚯蚓上深一作高堂。车马何萧索，门前百草长。

〔一〕鸬鹚：《本草衍义》：陶隐居云：此鸟不卵生，口吐其雏。今人谓之水老鸦。巢于大水，群集，宿处有常。

地僻秋将尽，山高客未归。塞云多断续，边日少光辉。警急烽常报，传闻一作声檄屡飞。西戎外甥国〔一〕，何得迕一作近天威。

〔一〕外甥：开元十八年，吐蕃赞普请和。上表曰：外甥是先皇帝舅宿亲，又蒙降金城公主，遂同为一家，深识尊卑，岂敢失礼。千岁万岁，外甥终不敢先违盟誓。

凤林戈未息〔一〕，鱼海路常难〔二〕。候火云烽一作峰峻，悬军幕一作暮井干〔三〕。风连西极动，月过北庭寒〔四〕。故老思飞将，何时一作人 议筑坛。

〔一〕凤林：《水经注》：凤林，山名也。五峦俱峙。《秦州记》曰：枹罕原北，名凤林川，川中则黄河东流也。《寰宇记》：凤林县属河州，本汉白石县，地属金城郡。凤林关在黄河侧。大历二年，吐蕃首领论泣陵入奏云：赞普请以凤林关为界。

〔二〕鱼海：天宝元年，河西节度使王邮奏破吐番鱼海及游奕等军。

〔三〕幕井：《易》：井收勿幕。

〔四〕北庭：《班彪传》：南匈奴掩破北庭。唐北庭大都护府，属陇右道。

唐尧真自圣，野老复何知。晒药能无妇，应门幸一作亦有儿。藏书闻禹穴，读记忆一作悟仇池。为报鸳行旧，鹪鹩在一枝。





月夜忆舍弟


戍鼓断人行，秋边一作边秋一雁声。露从今夜白，月是故乡明。有弟皆分散一作羁旅，无家问死生。寄书长不避樊作达，况乃未休兵。





宿赞公房京中大云寺主谪此安置


杖锡何来此一作久，秋风已飒然。雨荒深院菊，霜倒半池莲。放逐宁违一作亏性，虚空不离禅。相逢成夜宿，陇月向人圆。





东楼


万里流沙道，西征一云行，一云征西过北一作此门。但添新战骨，不返旧征魂一云“但添征战骨，不返死生魂”。楼角凌风迥，城阴带水一作雨昏。传声看驿使，送节向河源。





雨晴一云秋霁


天水一云外，一云际秋云薄〔一〕，从西万里风。今朝好晴景，久雨不妨农。塞一云岸柳行疏翠，山梨结小红。胡笳楼上发，一雁入高空。

〔一〕天水：《容斋三笔》：“天永秋云薄，从西万里风”，谓秋天辽永，风从万里而来，而集乃作“天水”。此秦州郡名，入此篇则其思致浅矣。





寓目


一县蒲萄熟，秋山苜蓿多。关云常带雨，塞水不成河。羌女轻一作摇熢燧，胡儿制一作掣骆驼。自伤迟暮眼，丧乱饱经过。





山寺


野寺残僧少，山园细路高。麝香眠石竹〔一〕，鹦鹉啄金桃〔二〕。乱石一作水通人过，悬崖置屋牢〔三〕。上方重阁晚，百里见秋一作纤毫。

〔一〕麝香：《本草图经》：麝香出秦州、文州，诸蛮中尤多。

〔二〕鹦鹉：祢衡《赋》：命虞人于陇坻。

〔三〕悬崖：《玉堂闲话》：麦积山北跨清渭，南渐两当。五百里冈峦，麦积处其半。古记云：自平地积薪，至于岩巅，从上镌凿其龛室佛像。功毕，旋旋拆薪而下，然后梯空架险而上。其间千房万室，悬空蹑虚，登之者不敢四顾。《方舆胜览》：麦积山在秦州东南百里，状如积麦，为秦地林泉之冠。姚秦时建瑞应寺，在山之后。姚兴凿山而修，千崖万象，转崖为关，乃秦州胜境。又有隋时塔，杜甫有诗。《天水图经》：陇城邑南，唐杜工部故居侄佐草堂，在东柯谷南。积麦山瑞应寺上，山形如积麦，佛龛刳石，阁道萦旋，上下千余丈。





即事


闻道花门破，和亲事却非。人怜汉公主，生得渡河归〔一〕。秋思抛云髻一作鬓，腰支胜一作剩宝衣。群凶犹索战，回首意多违。

〔一〕渡河：乾元二年，回纥从郭子仪战于相州城下，不利，奔于西京。四月，可汗死，其牙官都督等欲以宁国公主殉葬，公主亦依回纥法剺面大哭，竟以无子得归。八月，诏百官于明凤门外迎之。





遣怀


愁眼看霜露，寒城菊自花。天风随断柳，客泪堕清一作晴笳。水净楼一作城阴直，山昏塞日斜。夜来归鸟尽，啼杀后栖鸦。





天河


常时任显晦，秋至辄一作最分明。纵被微云掩，终能一云当，一云输永夜清。含星动双阙，伴月落边城。牛女年年渡，何曾风浪生。





初月


光细一云常时弦岂刊作初，陈作欲上，影斜轮未安。微升古塞一作堞外，已隐暮云端。河汉不改色，关山空自寒。庭前有白露，暗满菊花团一云阑，《英华》亦作栏〔一〕。

〔一〕菊花团：吴曾《漫录》：谢惠连诗：“团团满叶露。”谢玄晖诗：“犹沾余露团。”庾抱《胥台露》诗：“惟有团阶露，承睫苦沾衣。”杜诗所本，此也。





归燕


不独避霜雪，其如俦侣稀。四时无失序，八月自知归。春色岂相访一作误，众雏还识机。故巢傥未毁，会傍主人飞。





捣衣


亦知戍不返，秋至拭清砧。已近苦一作暮寒月，况经一作惊长别心。宁辞捣熨一作衣倦，一寄塞垣深。用尽闺中力，君听空外音。





促织

促织〔一〕


促织甚微细，哀音一作声何动人。草根吟一作冷不稳，床下夜相亲。久客得无泪，放一作故妻难及晨。悲丝一云弦与急管，感激异天真。

〔一〕促织：《释虫》：蟋蟀，蛬。注：今促织也。陆机疏云：蟋蟀一名蛬，一名青。楚人谓之王孙，幽州人谓之趋织。里语曰：趋织鸣，懒妇惊。





萤火


幸因腐草出，敢近太阳飞。未足临书卷，时能点客衣。随风隔幔小，带雨傍林微。十月清霜重，飘零何处归。





兼葭


摧折不自守一云与，秋风吹若何。暂时花戴一作载雪，几处一作堕水叶沉波。体弱春甲一云风，一云苗早，丛长夜露多。江湖后摇落，亦一云只恐岁蹉跎。





苦竹


青冥亦自守，软弱强扶持。味苦夏虫避，丛卑春鸟疑。轩墀曾不重，剪伐欲一云亦无辞。幸近幽人屋，霜根结在兹。





除架


束薪已零落，瓠叶转一作卷萧一云相疏。幸结白花了，宁辞青蔓除。秋虫声不去，暮雀意何如。寒事今牢落，人生亦有初。





废畦


秋蔬拥霜露，岂敢惜凋残。暮景数枝叶，天风吹汝寒。绿沾泥滓尽，香与岁时阑。生意春如昨，悲君白玉盘〔一〕。

〔一〕玉盘：沈约《应诏咏梨诗》云：摧折非所怯，但令入玉盘。





夕烽


夕峰来不近一作止，每日报平安一云“夕烽明照灼，了了报平安”〔一〕。塞上传光一云声小，云边落一云数点残。照秦通警急，过陇自艰难一云“焰销仍再灭，烟迥不胜寒”。闻道蓬莱殿，千门立马看一云“恐照蓬莱殿，城中几道看”。

〔一〕平安：《唐六典》：凡烽候所置，大率相去三十里。其放烽有一炬、二炬、三炬、四炬者，随贼多少而为差焉。开元二十五年，敕以边隅无事，内地置烽，量停近畿烽二百六十所。唐镇戍每日初夜放烟一炬，谓之平安火。《安禄山事迹》：六月十四日辛卯，潼关失守。是夕平安火不至，玄宗惧焉。十五日壬辰，闻于朝廷。





秋笛


清商欲尽奏〔一〕，奏苦血沾衣。他日伤心极，征人白骨归。相逢恐恨过，故作发声微〔二〕。不见秋云动，悲风稍稍飞。

〔一〕清商：宋玉《笛赋》：“吹清商，进流征。”王徽谓桓伊，试为一奏。

〔二〕发声：《思旧赋》：发声嘹喨。





送远


带甲满天地，胡为君远行。亲朋尽一哭，鞍马去孤城。草木岁月晚，关河霜雪清。别离已昨日，因见古人情。





观兵


北庭送壮士〔一〕，貔虎数尤多。精锐旧无敌，边隅今若何。妖氛拥白马，元帅待雕戈。莫守邺城下〔二〕，斩鲸辽海波。

〔一〕北庭：谓镇西北庭节度使李嗣业之兵，即安西兵也。

〔二〕邺城：乾元元年十月，郭子仪九节度围相州。明年三月，史思明来援，战于城下，官军溃而围解。先是李光弼曰：“思明得魏州而按兵不动，此欲使我懈惰，而以精锐掩吾不备也，请与朔方军同逼魏城，求与之战。彼惩嘉山之败，必不敢轻出，得旷日引久，则邺城必拔矣。”鱼朝恩以为不可而止。《安禄山事迹》云：汾阳以诸将欲袭思明，谋议不同，乃与李广琛同谋灌城。又云：汾阳与李光弼所谋不协，遂列大阵于邺城南十里。然则临淮之谋，不独朝恩不可，即汾阳亦未必相协也，临淮云同逼魏城。公诗云“斩鲸辽海”，皆谓不当困守邺城，老师乏馈，以待援师之至也。早用此计，安有滏水之溃乎？





不归


河间尚征一作战伐，汝骨在空城。从弟人皆有，终身恨不平。数金怜俊迈，总角爱聪明。面上三年土，春一作秋风草一作吹又生。





天末怀李白

天末怀李白〔一〕


凉风起天末，君子意如何。鸿雁几时到，江湖秋水多。文章憎命达，魑魅喜人过〔二〕。应共冤魂语，投诗赠汨罗。

〔一〕天末：陆士衡诗：借问叹何为，佳人眇天末。

〔二〕魑魅：“魑魅喜人过”，喜其来而择人以食也。《招魂》：得人肉以祀，以其骨为醢，吞人以益其心。正此意也。





独立


空外一鸷鸟，河间双白鸥。飘飖搏击便，容易往来游。草露亦多湿，蛛丝仍未收。天机近人事，独立万端忧。





日暮


日落风亦起，城头鸟晋作乌尾讹〔一〕。黄云高未动，白水已扬波。羌妇语还哭，胡儿行且歌。将军别换马一云换骏马，夜出拥雕戈。

〔一〕乌尾：《后汉·五行志》：桓帝时，童谣曰：城上鸟，尾毕逋。梦弼曰：作“鸟”为是。





空囊


翠柏苦犹食，晨一云明霞高一云朝可餐〔一〕。世人共卤莽，吾道属艰难。不爨井晨冻，无衣床夜寒。囊空恐羞涩，留得一钱看〔二〕。

〔一〕晨霞：《远游》：漱正阳而含朝霞。《陵阳子明经》言：春食朝霞。朝霞者，日始欲出，赤黄气也。

〔二〕一钱：赵壹诗：文籍虽满腹，不如一囊钱。伪苏注：阮孚事。类书多误载，宜削。





病马


乘尔亦已久，天寒关塞深。尘中老尽力〔一〕，岁晚病伤心。毛骨岂殊众，驯良犹至今。物微意不浅，感动一沉吟。

〔一〕尽力：《韩诗外传》：田子方见老马于道，喟然叹曰：“少尽其力，老弃其身，仁者不为也。”束帛赎之。





蕃剑


致一云至此自僻远，又非珠玉装。如何有奇怪，每夜吐光芒。虎气必腾趠一作上〔一〕，龙身宁久藏〔二〕。风尘苦未息，持汝奉明王。

〔一〕虎气：殷芸《小说》载《世说》云：王子乔墓在京茂陵。国乱时，有人盗发之，惟有一剑，悬在空中。欲取之，剑便作龙鸣虎吼，俄而飞上天。

〔二〕龙身：《水经注》：雷氏为建安从事，经践濑溪，所留之剑，忽于其怀跃出落水。初犹是剑，后变为龙。故吴均《剑骑》诗云：剑是两蛟龙。张华之言不孤为验矣。





铜瓶


乱后碧井废，时清瑶殿深。铜瓶未失水，百丈有哀音。侧想美人意，应非一作悲寒甃沉。蛟龙半缺落，犹得折黄金。

瞽者唐仲曰：张籍《楚妃怨》：“梧桐落叶黄金井，横架辘轳牵素绠。美人初起天未明，手拂银瓶秋水冷。”读籍诗，杜义自明。





观安西兵过赴关中待命二首

观安西兵过赴关中待命二首〔一〕


四一云西镇富精锐，摧锋皆绝伦。还闻献一作就士卒，足以静风尘。老马夜知道，苍鹰饥一作秋着人。临危经久战，用急一作意始一作使如神。

〔一〕安西：《旧书》：长寿二年，收复四镇，依前于龟兹国置安西都护府。至德后，河西陇右戍兵皆征集，收复两京。四镇都督府：龟兹、畋沙、疏勒、焉耆，皆安西都护所统。鹤曰：乾元元年，李嗣业以镇西北庭兵同讨安庆绪。二年正月，嗣业卒。安西节度使，至德元载改名镇西，而此犹循其旧名也。

奇兵不在众，万马救中原。谈笑无河北，心肝奉至尊。孤云随杀气，飞鸟避辕门。竟日留欢乐一作观乐，城池未觉喧。





送人从军


弱水应无地〔一〕，阳关已近天〔二〕。今君渡沙碛〔三〕，累月断人烟。好武宁论命，封侯不计年。马寒防失道，雪没锦鞍鞯。

〔一〕弱水：《寰宇记》：弱水，东自删丹县界流入，在甘州北二十三里。

〔二〕阳关：《元和郡国志》：阳关，在沙州寿昌县西六里，以居玉门关之南，故曰阳关。本汉置也，谓之南道，西趋鄯善、莎车。玉门故关在县西北百一十八里，谓之北道，西趋车师、前庭及疏勒。此西域之门户也。《西域传》：东则接汉，阨以玉门、阳关。孟康曰：二关皆在敦煌西界。 近天：岑参诗：“走马西来欲到天。”西方地最高，故曰近天。

〔三〕沙碛：《北边备对》：赵信降匈奴，武帝必欲越漠征之，言沙积广漠，望之漠漠然也。汉以后史家变称为碛。碛者，沙积也，其义一也。





野望


清秋望不极，迢递起曾阴。远水兼天浄，孤城隐雾深。叶稀风更落，山迥日初沉。独鹤归何晚，昏鸦已满林。





示侄佐佐草堂在东柯谷


多病秋风落，君来慰眼前。自闻茅屋趣，只想竹林眠。满谷山云起，侵篱涧水悬。嗣一云阮宗诸子侄，早觉仲容贤。

《世系表》：佐出襄阳杜氏，殿中侍御史之子。





佐还山后寄三首


山晚浮一云黄云合，归时恐路迷。涧寒人欲到，村黑鸟应栖。野客茅茨小，田家树木低。旧谙疏懒叔，须汝故相携。

白露黄粱熟，分张素有期。已应舂得细，颇觉寄来迟。味岂同金一作甘菊，香宜配绿葵〔一〕。老人他日爱，正想滑流匙。

〔一〕绿葵：《闲居赋》：绿葵含露，白薤负霜。《颜氏家训》：有葵郎者，讳纯，遂专呼莼为露葵。承圣中，有士人聘齐，主客郎李恕问曰：“江南有露葵否？”答曰：“露葵是莼。”水乡所出，今食者绿葵耳。

几道泉浇圃，交横落慢或作幔坡。葳蕤秋叶少一作小，一作菜色，隐映野云多。隔沼连香芰，通林带女萝。甚闻霜薤白，重惠一云荐意如何。





从人觅小胡孙许寄


人说南州路，山猿树树悬。举家闻若骇一云共爱，为寄小如拳。预哂愁胡面，初一作何调见马鞭。许求聪慧者，童稚捧应癫。





秋日阮一作陈隐居致薤三十束


隐者柴门一云荆内，畦蔬绕舍秋。盈筐承露薤，不待致书求。束比青色，圆齐玉筯头。衰年关鬲冷，味暖并一作腹无忧。





秦州见敕一云除目薛三璩当刊作据授司议郎毕四曜除监察与二子有故远喜迁官兼述索居凡三十韵


大雅何寥阔一作廓，斯人尚典刑。交期余潦倒，材力尔精灵。二子声同日，诸生困一经。文章开穾一作窔，鸟吊切奥一云隩〔一〕，迁擢润朝廷。旧好何由展，新诗更忆听。别来头并白，相见眼终青。伊昔贫皆甚，同忧心一作岁不宁。栖遑分半菽〔二〕，浩荡逐流萍。俗态犹猜忌一作忍，妖氛忽一作遂杳冥。独惭投汉阁，俱一作但议哭秦庭。还蜀祗无补，囚梁亦固扃。华彜相混合，宇宙一膻腥。帝力收三统，天威总四溟。旧都俄望幸，清庙肃惟馨。杂种虽一作难高垒一作壁，长驱甚建瓴。焚香淑景殿〔三〕，涨水望云亭。法驾初还日，群公若会星。宫臣仍点染，柱史正零丁。官忝趋栖凤〔四〕，朝回叹一作欲聚萤。唤人看腰袅，不嫁惜娉婷。掘剑知埋狱，提刀见发硎。侏儒应共饱，渔父忌偏醒。旅泊穷清渭，长吟望浊泾。羽书还似急，烽火未全停。师老资残寇，戎生及近垧。忠臣辞愤激，烈士涕飘零。上一云小将盈边鄙，元勋溢鼎铭。仰思调玉烛，谁定握一作淬青萍。陇俗轻鹦鹉，原情类鹡鸰。秋风动关塞，高卧想仪形。

〔一〕穾奥：穾，《说文》作窔，深也。《荀子》：奥窔之间。《释宫》：西南隅谓之奥，东南隅谓之窔。《释文》：音要。

〔二〕半菽：《广绝交论》：莫肯费其半菽。

〔三〕淑景殿：《长安志》：西内安仁殿后有彩丝院，院后有淑景殿。

〔四〕栖凤：《六典》：含元殿夹殿两阁，左曰翔鸾阁，右曰栖凤阁，与殿飞廊相接。





寄彭州高三十五使君适虢州岑二十七长史参三十韵时患疟病

寄彭州高三十五使君适虢州岑二十七长史参三十韵时患疟病〔一〕


故一作古人何寂寞，今我独凄凉。老去才难一作虽尽，秋来兴甚长。物情尤可见，辞客未能忘。海内知名士，云端各异方。高岑殊缓步，沈鲍得同樊作周行。意惬关飞动，篇终接混茫。举天悲富骆〔二〕，近代惜卢王。似尔官仍贵，前贤命可伤。诸侯非弃掷，半刺已翱翔〔三〕。诗好几时见，书成无信一作使将。男儿行处是，客子斗一作问身强。羁旅推贤圣，沉绵抵咎殃。三年犹疟疾〔四〕，一鬼不一作未销亡〔五〕。隔日搜脂髓，增寒抱雪霜。徒然潜隙地，有腼屡鲜妆。何太龙钟极〔六〕，于今出处妨。无钱居帝里，尽室在边疆。刘表虽遗恨，庞公至死藏。心微傍鱼鸟，肉瘦怯豺狼。陇草萧萧白，洮云片片黄。彭门一作天彭剑阁外〔七〕，虢略鼎湖旁〔八〕。荆玉簪头冷〔九〕，巴笺染翰光〔十〕。乌麻蒸续晒〔十一〕，丹橘露应尝〔十二〕。岂异神仙宅，俱兼山水乡。竹斋烧药灶，花屿读书床。更得清新否，遥知对属忙。旧官宁改汉〔十三〕，淳俗本归一云不离唐〔十四〕。济世宜公等，安贫亦士常。蚩尤终戮辱，胡羯漫猖狂。会待祅氛静一云灭，论文暂裹粮。

〔一〕高岑：《旧书》：高适左授太子少詹事。未几，蜀中乱，出为蜀州刺史，迁彭州。鹤曰：适以至德二载，永王璘败后为李辅国所短，左授詹事，公有《寄高詹事诗》。此诗作于乾元二年之秋，题云彭州，其后始云高蜀州，则是适先刺彭而后多蜀也。史云：乾元二年五月，贬李岘为蜀州刺史。柳芳《历》亦云：适乾元初刺彭，上元初牧蜀。房琯作《蜀州先主庙碑》载：州将高适建，其末云：“公顷自彭迁蜀。”皆与杜诗合。史误其先后耳。按：适《谢上彭州刺史表》云：“始拜宫允，今列蕃条。以今月七日，到所部上讫。”则适自詹事，即出刺彭，鹤注是也。高集有《春酒歌》云：“前年持节将楚兵，去年留司在东京。今年复拜二千石，盛夏五月西南行，彭门剑门蜀山里。”则适之刺彭，在乾元元年，岁月皆可考。《岑参集·佐郡思旧游诗序》云：“己亥春三月，参自补阙转起居舍人。夏四月，署虢州长史。”则岑之黜官，正乾元二年之夏，公诗作于是秋也。

〔二〕富骆：富嘉谟与吴少微，属词以经典为本，称为富吴体。

〔三〕半刺：庾亮《答郭豫书》：别驾旧与刺史别乘，同宣王化于万里，其任居刺史之半，安可任非其人？《职源》云：别驾，长史司马，通谓之上佐。周必大云：郡丞，秦官，惟掌兵马，自汉迄唐，其名不常，曰别驾，曰司马，曰治中，曰长史。虽均号上佐，其实从事之长耳。岑为长史，而曰“半刺已翱翔”。贾为司马，而曰“治中实弃捐”。盖并可以互称也。

〔四〕三年：梦弼曰：《过王倚诗》：“疟疠三秋孰可忍。”正与此合。三秋，一在鄜，一在华，一在秦也。

〔五〕一鬼：《汉旧仪》：颛顼氏有二子，生而亡，去为疫鬼。一居江水，是为疟鬼。《宾退录》曰：高力士流巫州，李辅国授谪制。力士方逃疟功臣阁下，则避疟之说。自唐已然。

〔六〕龙钟：《苏氏演义》：龙钟谓不昌炽，不翘举，如䰐鬖拉搭之类。按《荀子·议兵篇》：陇种东笼而退。注：陇种，遗失貌。如陇之种物然，或曰即钟也。《新序》作陇种而退，龙钟似即陇种，语转而然耳。薛苍舒注：《广韵》：龙钟，竹名，世言龙钟，谓年老如竹之枝叶摇曳，不自矜持。此说杜撰不经，后《记事珠》等书，据为故实，可笑也。李济翁《资暇集》解龙钟字尤支离，今尽芟去。

〔七〕彭门：《水经注》：李冰为蜀守，见氐道县有天彭山。两山相对，其形如阙，谓之天彭门。亦曰天彭阙。《寰宇记》：彭州取古天彭山为名。扬雄《蜀记》云：李冰以秦时为蜀守，谓汶山为天彭阙，号曰天彭门。云亡者悉过其中，鬼神精灵数见。

〔八〕虢略：《左传》：东尽虢略。杜注：从河内而东尽虢界也。《寰宇记》：陕州湖城县，古胡城也。《郊祀志》：黄帝以首山之铜，铸鼎于荆山之下，后名其地为鼎湖，即此邑。陕州亦虢国之地，春秋谓北虢。

〔九〕荆玉：《水经注》：荆山在冯翊，首山在蒲坂，与湖县相连。《寰宇记》：荆山在鼎湖县南，出美玉，即黄帝铸鼎之所。

〔十〕巴笺：《蜀笺纸谱》：蜀笺纸尽用蔡伦法，有玉版、贡余、经屑、表光。

〔十一〕乌麻：《本草》：胡麻生中原山谷。《南都赋》：其原野则有桑漆麻纻。

〔十二〕丹橘：《蜀都赋》：户有橘柚之园。《幽怪录》：巴邛人家有橘园，霜后余二大橘，如三斗盎，巴人异之。

〔十三〕旧官：武帝元光三年，初置郡刺史十三人，掌奉诏条察诸州，故云“宁改汉”。

〔十四〕淳俗：《毛诗》：此晋地也，而谓之唐。虢本晋地，故云“不离唐”也。





寄岳州贾司马六丈巴州严八使君两阁老五十韵

寄岳州贾司马六丈巴州严八使君两阁老五十韵〔一〕


衡岳啼猿里，巴州鸟道边。故人俱不利一作别，谪宦两悠一作茫然。开辟乾坤正一作大，荣枯雨露偏。长沙才子远，钓濑客星悬。忆昨趋行殿，殷忧捧御筵。讨胡愁李广〔二〕，奉使待张骞〔三〕。无复云台仗，虚修水战船。苍茫城七十，流落剑三千。画角吹一作欹秦晋一作塞，旄头俯涧瀍。小儒轻董卓〔四〕，有识笑苻坚。浪作禽填海，那将血射天。万方思助顺，一鼓气无前。阴散陈仓北〔五〕，晴熏太白巅。乱麻尸积卫，破竹势临燕。法驾还双阙，王师下八川〔六〕。此时沾奉引，佳气拂周旋。貔虎开金甲刊作匣，麒麟受玉鞭。侍臣谙入仗，厩马解登仙〔七〕。花动朱楼雪，城凝碧树烟。衣冠心惨怆，故老泪潺湲。哭庙悲风急，朝正霁景鲜。月分梁汉米，春得刊作给水衡钱。内蕊繁于缬，宫莎刊作花软胜绵。恩荣同拜手，出入一作处最随肩。晚着华堂醉，寒重绣被眠。辔齐兼秉烛，书枉满怀笺。每觉升元辅，深期列大贤。秉钧方咫尺，铩翮再联翩。禁掖朋从改一作换，微班性命全。青蒲甘受一作就戮，白发竟谁怜。弟子贫原宪，诸生老伏当作服虔。师资谦未达，乡党敬何一作推先。旧好肠堪断，新愁一作秋眼欲穿。翠干危栈竹，红腻小湖一作池莲。贾笔论孤愤〔八〕，严诗赋几篇〔九〕。定知深意苦一作好，莫使众人传。贝锦无停织，朱丝有断弦。浦鸥防碎首，霜鹘不空拳。地僻昏炎瘴，山稠隘石泉。且将棋度日，应用酒为年。典郡终微眇，治中实弃捐〔十〕。安排求傲吏，比兴展归田。去去才难得，苍苍理又玄。古人称逝矣，吾道卜终焉。陇外翻投迹，渔阳复控弦。笑为妻子累，甘与岁时迁。亲故行稀少，兵戈动接联。他乡饶梦寐，失侣自迍邅。多病加一作成淹泊。长吟阻静便，如公尽雄俊。志在必腾骞一云“公如尽忧患，何事有陶甄”。樊云“如公尽雄俊，何事负陶甄”。

〔一〕贾至：鹤曰：贾至由中书舍人出守汝州，《新》《旧》史皆不书。《旧书》载乾元二年，九节度师溃，汝州刺史贾至奔于襄邓。则《新书》所谓坐小法，贬岳州司马者，正坐此也。

〔二〕李广：当是指哥舒翰，谓以其老将败绩也。

〔三〕张骞：肃宗即位，即遣使回纥，修好征兵。

〔四〕小儒：《袁绍传》：卓按剑叱绍曰：“竖子敢然。”绍勃然曰：“天下健者，岂惟董公。”横刀长揖径出，悬节于上东门，而奔冀州。《郑太传》：袁本初公卿子弟，生长京师。

〔五〕陈仓：贼据长安，陈仓令薛景仙收扶风郡守之。

〔六〕八川：《上林赋》：八川分流。

〔七〕登仙：上皇教舞马百匹，衔杯上寿。禄山克长安，皆运载诣洛阳。收京后，当复旧也。

〔八〕贾笔：陆放翁云：南朝词人谓文为笔，杜诗、贾笔、严诗。杜牧之亦云“杜诗、韩笔”。往时诸晁谓诗为诗笔，非也。

〔九〕严诗：《艺文志》赋家：庄夫子赋三十四篇，严助赋三十五篇。《严助传》助留侍中，有奇异辄使为文，及作赋颂数十篇。

〔十〕治中：《梁书》：陆闲为扬州治中，辞职，高祖听与府司马换廨居之。《珩璜新论》：庾信《柳遐[1]墓铭》：敕用君为本州理中，寻迁别驾。理中，即汉治中也。

笺曰：至出守汝州，在乾元元年，《旧书》不载，皆无可考。此诗云“秉钧方咫尺，铩翮再联翩”，当是与公及严武后先贬官也。按：十五载八月，玄宗幸普安郡，制置天下之诏。房琯建议，而至当制。琯将贬而至先出守，其坐琯党无疑矣。至父子演纶，受知于玄宗。肃宗深忌蜀郡旧臣，至安能一日容于朝廷？其再贬岳州，虽坐小法，亦以此故也。“每觉升元辅，深期列大贤”，盖琯既用事，则必汲引至、武，故其贬也，亦联翩而去。“贝锦”以下，忧谗畏讥，虽移官州郡，相戒不敢忘也。当据此诗，以补唐史之阙。

	[1] 遐：原作“选”，疑为刻误，据《四部丛刊》影明本《庾子山集》改。





寄张十二山人彪三十韵

寄张十二山人彪三十韵〔一〕


独卧嵩阳一作云客〔二〕，三违颍水春。艰难随老母，渗澹向时人。谢氏寻山屐，陶公漉酒巾。群凶弥宇宙，此物在风尘。历下辞姜被〔三〕，关西得孟邻。早通交契密，晚接道流新。静者心多妙一云好，先生艺绝伦。草书何太苦一云应甚苦，诗兴不无神。曹植休前辈，张芝更后身。数篇吟可老，一字买堪贫。将恐曾防寇，深潜一作情托所亲。宁闻倚门夕，尽力洁餐晨〔四〕。疏懒为名误，驱驰丧我真。索居犹一作尤寂寞，相遇益悲一作酸，吴作愁辛。流转一云转徙依边徼，逢迎念席珍。时来故旧少，乱后别离频。世祖修高庙，文公赏从臣〔五〕。商山犹入楚〔六〕，渭水不离一作知秦刊作湍水不流秦。存想青龙秘〔七〕，骑行白鹿驯。耕岩非谷口，结草即一作欲河滨〔八〕。肘后符应验，囊中药未陈。旅一作放怀殊不惬，良觌渺无因。自古皆悲恨，浮生有屈伸。此邦今一作全尚武，何处且依仁〔九〕。鼓角凌天籁，关山信樊作倚月轮。官场一作壕罗镇一作锦碛〔十〕，贼火近洮岷。萧瑟论兵一作功地，苍茫斗将辰。大军多处所，余孽尚纷纶。高兴知笼鸟，斯文起一作岂获麟。穷秋正摇落，回首望松一作湘筠。

〔一〕张彪：《唐诗纪事》：彪盖颍洛间静者。天宝末，将母避乱，尝有《北游酬孟云卿》诗，云：善道居贫贱，洁服蒙尘埃。慈母忧疢疾，家室念栖栖。

〔二〕嵩阳：《元和郡国志》：登封县，本汉嵩高县，少室山在县西十里，颍水出焉。

〔三〕姜被：《海内先贤传》：姜肱事继母。年少，肱兄弟同被而寝，不入室，以慰母心。

〔四〕洁餐：束晳《补亡诗》：馨尔夕膳，洁尔晨餐。

〔五〕修庙赏从：至德二载十二月，蜀郡、灵武元从功臣皆加封爵。次年四月，九庙成，备法驾，自长安迎九庙神主入新庙。此二句借汉晋为喻，以括焚毁收复之事也。肃宗赏功，独厚于灵武从臣，故曰“文公赏从臣”。引介子推之事以讥之，此《春秋》之微词也。

〔六〕商山：商山、渭水，皆不离秦、楚疆域。喻两都丧乱，而山人仍隐于嵩阳也。

〔七〕存想：彪有《神仙诗》曰：长老思养寿，后生笑寂寞。五谷无长年，四气乃灵药。

〔八〕结草：《神仙传》：河上公，汉文帝时，公结草为庵于河之滨。

〔九〕依仁：《论语》：依于仁。注曰：依，倚也。仁者功施于人，故可倚。此正用《论语》义也，唐人于训故之学不苟如此。

〔十〕镇碛：赵曰：言四镇皆置官场，收赋敛以供军也。

〔十一〕洮、岷：皆属陇右道。





寄李十二白二十韵


昔年有狂客〔一〕，号尔谪仙人〔二〕。笔落惊一作闻风雨，诗成泣鬼神。声名从此大，汩没一朝伸。文彩承殊渥〔三〕，流传必绝伦。龙舟移棹晚，兽锦夺袍新。白日来深殿，青云满后尘。乞归优诏许，遇我宿心亲。未负一作遂幽栖志，兼全宠辱身。剧一作戏谈怜野逸，嗜酒见天真。醉舞梁园夜，行歌泗水春。才高心不展，道屈善无邻。处士祢衡俊，诸生原宪贫。稻粱求未足，薏苡谤何频。五岭炎蒸地，三危放逐臣〔四〕。几年遭鸟，独泣一作立向麒麟一云不独泣麒麟。苏武先还汉，黄公岂事秦。楚筵辞醴日，梁狱上书辰。已用当时法，谁将此义一作议陈。老吟秋月下，病起暮江滨。莫怪恩波隔，乘槎与一作得问津。

孟棨《本事诗》：杜赠白二十韵，备叙其事。读其文，尽得其故迹。杜逢禄山之难，流离陇蜀，毕陈于诗，推见至隐，殆无遗事，故当时号为“诗史”。

〔一〕狂客：李《对酒忆贺监诗序》：“太子宾客贺监，于长安紫极宫一见，呼余为谪仙人。”因解金龟换酒为乐。《本事诗》：白自蜀至京师，舍于逆旅。贺监知章闻其名，首访之，请所为文。白出《蜀道难》以示之，读未竟，称叹者数四，号为“谪仙”。解金貂换酒，与倾尽醉，期不间日，自是声誉光赫。范传正《新墓碑》：贺知章号公为“谪仙人”，吟公《乌栖曲》云：此诗可以哭鬼神矣。《本事诗》云：或言是《乌夜啼》。二篇未知孰是。

〔二〕谪仙：裴敬《墓碑》：或曰太白之精下降，故字太白，故贺监号为谪仙，不其然乎？李阳冰《草堂集序》：惊姜之夕，长庚入梦，故生而名白，以太白字之，世称太白之精，得之矣。

〔三〕殊渥：《草堂集序》：天宝中，皇祖下诏，征就金马，降辇步迎，如见绮皓。以七宝床赐食，御手调羹以饭之。置于金銮殿，出入翰林中，问以国政，潜草诏诰，人无知者。

〔四〕放逐：曾巩《李翰林集序》：永王璘节度东南，白时卧庐山，璘迫致之。璘军败丹阳，白奔至宿松，系浔阳狱。是时白年五十有七矣，终以璘事长流夜郎，遂泛洞庭，上峡江，至巫山，以赦得释。白有《经乱离后天恩流夜郎忆旧游书怀》诗，云：“二圣出游豫，两京遂丘墟。帝子许专征，秉旄控强楚。节制非桓文，军师拥熊虎。人心失去就，贼势腾风雨。仆卧香炉顶，餐霞漱瑶泉。门开九江转，枕下五湖连。半夜水军来，浔阳满旌旃。空名适自误，迫胁上楼船。徒赐五百金，弃之若浮烟。辞官不受赏，翻谪夜郎天。夜郎万里道，西上令人老。扫荡六合清，仍为负霜草。日月无偏照，何由诉苍昊。”白此诗，纪放逐之故，与公诗相发明，故备载于此。

笺曰：鲁訔、黄鹤辈叙杜诗年谱，并云开元二十五年后，客游齐、赵，从李白、高适过汴州，登吹台，而引《壮游》《昔游》《遣怀》三诗为证。余考之，非也。以杜诗考之，《赠李十二诗》云：“乞归优诏许，遇我宿心亲。醉舞梁园夜，行歌泗水春。”则李之遇杜，在天宝三载乞归之后。然后同为梁园、泗水之游也。东都《赠李诗》云：“李侯金闺彦，脱身事幽讨。亦有梁宋游，方期拾瑶草。”李阳冰《草堂集序》云：天子知其不可留，乃赐金归之。遂就从祖陈留采访大使彦允，请北海高天师授道箓于齐州紫极宫。曾巩《序》云：白，蜀郡人。初隐岷山，出居湖汉之间，南游江淮。至楚，留云梦者三年。去，之齐鲁，居徂徕山竹溪。入吴，至长安，明皇召见，以为翰林供奉，顷之，不合去。北抵赵、魏、燕、晋，西涉邠、岐，历商於，至洛阳，游梁最久，复之齐鲁，南游淮、泗，再入吴，转涉金陵。上秋浦，抵浔阳。记白游梁、宋、齐、鲁，在罢翰林之后，并与杜诗合。《鲁城北同寻范十隐居诗》：“不愿论簪笏，悠悠沧海情。”亦李去官后作也。《遣怀》云：“忆与高李辈，论交入酒垆。”《昔游》云：“昔者与高李，晚登单父台。”《壮游》则云：“放荡齐赵间，裘马颇清狂。春歌丛台上，冬猎青丘旁。苏侯据鞍喜，忽如携葛强。”在齐、赵则云苏侯，在梁、宋则云高、李，其朋友固区以别矣。苏侯，注云：监门胄曹苏预，即源明也。开元中，源明客居徐、兖，天宝初举进士，诗独举苏侯，知杜之游齐赵，在开元时，而高、李不与也。以《李集》考之，《书情》则曰：“一朝去京国。十载游梁园。”《梁园吟》则曰：“我浮黄云去京关，挂席欲进波连山。天长水阔厌远涉，访古始及平台间。”此去官后游梁、宋之证，与杜诗合也。《单父东楼秋夜送族弟况之秦》则云：“长安宫阙九天上，此地曾经为近臣。屈平憔悴滞江潭，亭伯流离放辽海。”《鲁郡东石门送杜二甫》则曰：“醉别复几日，登临遍池台。何言石门路，重有金樽开。”此知李游单父后，于鲁郡石门与杜别也。单父至兖州二百七十里，盖公辈游梁、宋后，复至鲁郡，始言别也。以《高集》考之，《东征赋》曰：“岁在甲申，秋穷季月。高子游梁既久，方适楚以超忽，望君门之悠哉，微先容以效拙，姑不隐而不仕，宜其漂沦而播越。”甲申为天宝三载，盖适解封丘尉之后，仍游梁、宋，亦即李去翰林之年也。《登子贱琴堂赋诗序》曰：甲申岁，适登子贱琴堂。即杜诗所谓“晚登单父台”也。以其时考之，天宝三载，杜在东都，四载在齐州，斯其与高、李游之日乎？李、杜二公先后游迹如此，《年谱》纰缪，不可以不正。段柯古《酉阳杂俎》载《尧祠别杜补阙》之诗，以谓别甫，则宋人已知其误矣。





卷十一 近体诗一百四首





此下在成都作。





蜀相


丞相祠堂何处寻〔一〕，锦官城外柏森森〔二〕。映阶碧草自春色，隔叶黄鹂空一作多好音。三顾频烦吴作繁天下计，两朝开济老臣心。出师未捷一作用身先死，长使英雄泪满襟。

〔一〕祠堂：《寰宇记》：诸葛武侯祠，在先主庙西，府城西有故宅。《方舆胜览》：在府城西北二里。武侯初亡，百姓遇节朔，各私祭于道中。李雄称王，始为庙于少城内。桓温平蜀，平少城，独存孔明庙。《蜀志》：后主景耀六年春，诏为亮立庙于沔阳。

〔二〕锦官城：《华阳国志》：成都西城，故锦官城也。锦江，织锦濯其中则鲜明，他江则不好，故命曰锦里也。《水经注》：成都夷里桥南岸道西有城，故锦官也。言锦工濯锦，则濯之江流，而锦至鲜明；濯以他江，则锦色弱矣，遂命之为锦里也。《元和郡国志》：锦城，在成都县南十里，故锦官城也。《益州记》：锦城在益州南笮桥东流江南岸，昔蜀时故锦官也，今号锦城，墉犹在。





卜居


浣花流一作之水水西头，主人为卜林塘幽。已知出郭少尘事，更有澄江销客愁。无数蜻蜓齐上下，一双㶉对沉浮。东行万里堪乘兴，须向山阴上小舟。





一室


一室他乡远一作老，空林暮景悬。正愁闻塞笛，独立见江船。巴蜀来多病，荆蛮去几年一云千。应同王粲宅〔一〕，留井岘山前。

〔一〕王粲宅：《襄沔记》：王粲宅，在襄阳县西二十里岘山坡下。《襄阳耆旧传》：王粲与繁钦并邻同井，粲以西京扰乱，乃之荆州依刘表，其墓及井见在。





梅雨


南京西一作犀浦道〔一〕，四月熟黄梅〔二〕。湛湛一作黤黤长江去，冥冥细雨来。茅茨疏易湿，云雾密难开。竟日蛟龙喜，盘涡与岸回〔三〕。

〔一〕南京：至德二载，以蜀郡为南京。《寰宇记》：犀浦县，周垂拱二年，割成都之西鄙置。杜甫宅，地属犀浦县。

〔二〕黄梅：《风土记》：夏至雨名黄梅雨，沾衣服，皆败黕。《埤雅》：江、湘二浙，四五月梅欲黄落，则水润土溽，其霏如雾，名梅雨。自江以南。

三月雨谓之“迎梅”，五月雨谓之“送梅”。唐子西云：江南五月雨为黄梅雨。杜诗云云，蜀中梅雨在四月。柳诗：“梅实迎时雨，苍茫值晚春。”则岭外梅雨，又在春末也。陆放翁云：今成都未尝有梅雨，惟秋半积阴，气令蒸溽，与吴中四月时相类。岂古今地气有不同耶？

〔三〕盘涡：《江赋》：盘涡谷转，凌涛山颓。





为农


锦里烟尘外，江村八九家。圆荷浮小叶，细麦落一作堕轻花。卜宅从兹老，为农去国赊。远惭勾漏令，不得问丹砂。





有客《草堂》本作宾至。


幽栖地僻经过少，老病人扶再拜难。岂有文章惊海内，漫劳车马驻江干。竟日淹留佳客坐，百年粗粝腐儒餐。不嫌野外无供给，乘兴还来看药栏〔一〕。

〔一〕药栏：药栏，花药之栏也。李济翁《资暇集》：谓药即栏也。引《汉书》池籞为说，不知籞音御，与药音异。





狂夫


万里桥西一一云新草堂〔一〕，百花潭水即沧浪〔二〕。风含翠筿娟娟静，雨裛红蕖冉冉香。厚禄故人书断绝，恒饥稚子色凄凉。欲填沟壑唯疏放〔三〕，自笑狂夫老更狂。

〔一〕万里桥：《华阳国志》：郡治少城西南有七桥，直西门郫江，南渡流曰万里桥。《元和郡国志》：万里桥，架大江水，在县南八里。蜀使费袆聘吴，诸葛亮祖之，袆叹曰：“万里之路，始于此桥。”因以为名。《寰宇记》：成都星桥之二。 草堂：《北山移文》李善注，引梁简文帝《草堂传》曰：汝南周颙，昔经在蜀，以蜀草堂寺林壑可怀，乃于钟山雷次宗学馆立寺，因名草堂，亦号山茨，所谓草堂之灵也。李德裕《益州五长史真记》曰：益州草堂寺，列画前长史一十四人。注引《成都记》云：在府西七里，去浣花亭三里，草堂寺自梁有之。故德裕记又云：精舍甚古，貌像将倾。甫卜居浣花里，近草堂寺，因名。《草堂志》云：寺枕浣花溪，接杜工部旧居草堂，俗呼为草堂寺，此大误也。本传云：于成都浣花里，种竹植树，结庐枕江。《卜居》诗：“浣花流水水西头。”《狂夫》诗：“万里桥西一草堂，百花潭水即沧浪。”《堂成》云：“背郭堂成荫白茆。”《西郊》诗：“时出碧鸡坊，西郊向草堂。”《怀锦水居止》诗：“万里桥南宅，百花潭北庄。”然则草堂背成都郭，在西郊碧鸡坊外，万里桥南，百花潭北，浣花水西，历历可考。陆放翁云：少陵有二草堂，一在万里桥西，一在浣花，万里桥踪迹不可见。放翁在蜀久，无容有误。然少陵在成都，实无二草堂也。

〔二〕百花潭：《寰宇记》：杜甫宅，在成都西郭外，地属犀浦，接浣花溪，地名百花潭。旧注引冀国夫人事，即崔宁之妾任氏也。宋人任正一《游浣花记》云：百花潭见于杜诗，非由冀国而得名也。陆游《笔记》：四月十九日，成都谓之浣花遨头，宴于杜子美草堂沧浪亭，倾城皆出，自开岁宴游，至是日而止。蜀人云：虽戴白之老，未尝见浣花日雨也。大历中，崔宁镇蜀，以任氏本浣花人，重修草堂寺，故蜀人因百花潭之名，附会其说耳。薛涛亦家于潭旁，以潭水造纸，为十色笺，李义山诗“浣花笺纸桃花色”，又可谓潭因薛涛得名也。

〔三〕疏放：向秀《思旧赋》：嵇志远而疏，吕心旷而放。瞽者唐仲曰：杜诗每云“疏放”，盖本于此。





宾至《草堂》本作有客。


患气经时久，临江卜宅新。喧卑方避俗，疏快颇宜人。有客过茅宇，呼儿正葛巾。自锄稀菜甲，小摘为情亲。





王十五司马弟出郭相访兼遗营茅屋资


客里何迁次，江边正寂寥。肯来寻一老，愁破是今朝。忧我营茅栋，携钱过野桥。他乡唯表弟，还往莫辞遥。





堂成


背郭堂成荫白茅，缘江路熟俯青郊。桤林碍日吟风叶〔一〕，笼竹和烟滴露梢〔二〕，暂止一作下飞乌将数子，频来语燕定新巢。旁人错比扬雄宅〔三〕，懒惰一作慢无心作解嘲。

〔一〕桤林：旧注：诸韵无桤字，蜀人相传，以为音丘宜切。周公谨《齐东野语》：桤或读作岂。又郑氏注曰：五来反，若然，当作呆字。余尝见陈体仁端明云：见前辈读若欹韵，颇以为疑。后见《剑南》诗有“著书增木品，搜句觅桤栽”。又荆公云：“濯锦江边木有桤，小园封植伫华滋。”盖信欹音为然。桤惟蜀有之，不才木也，或谓即榕也。

〔二〕笼竹：宋子京《益部方物记》：慈竹别有一种，节间容八九尺者，曰龙竹。

〔三〕扬雄宅：《成都记》：成都县百步有严君平、司马相如、扬雄宅，今草玄亭余迹尚存。《寰宇记》：子云宅在少城西南角，一名草玄堂。张孟阳诗：“郁郁少城内，峨峨百族居。借问扬子宅，想见长卿庐。”





田舍


田舍清江曲一作上，柴门古道旁。草深迷市井，地僻懒衣裳。榉唐顾陶作杨柳枝枝弱〔一〕，枇杷树树顾陶作对对香。鸬鹚西日照，晒翅满鱼梁。

〔一〕榉柳：《本草衍义》：榉木皮，今人呼为榉柳，然叶谓柳非柳，谓槐非槐。吴曾《漫录》：今本作榉柳，非也，枇杷一物，榉柳则二物矣，对对亦胜树树也。





进艇


南京久客耕南亩，北望伤神坐一作卧北窗。昼引老妻乘小艇，晴看稚子浴清江。俱飞蛱蝶元相逐，并蒂芙蓉本自双。茗饮蔗浆携所有〔一〕，瓷罂无谢玉为缸〔二〕。

〔一〕蔗浆：《招魂》：有柘浆些。注：柘，薯蔗也。

〔二〕瓷罂：邹阳《酒赋》：醪酿既成，绿瓷既启。





西郊


时出碧鸡坊〔一〕，西郊向草堂。市桥官柳细〔二〕，江路晋作岸野梅香。傍架齐书帙，看题减晋作检药囊，无人觉一云竞，一云与来往，疏懒意何长。

〔一〕碧鸡坊：梁《益州记》：成都之坊，百有二十，第四曰碧鸡坊。

〔二〕市桥：《寰宇记》：市桥，在益州西四里。常璩云：石牛门曰市桥，石犀所潜渊中。李膺《益州记》云：冲星桥，旧市桥也，在今成都县西南四里，汉旧州市在桥南，因以名。《华阳国志》云“延岑渡市桥挑战”即此是也。《后汉书注》：市桥，即七星之一桥也。





所思


苦忆荆州醉司马崔吏部漪，谪官一云居樽俎一云酒定常开。九江日落醒何处〔一〕，一柱观头眠几回〔二〕。可怜怀抱向人尽，欲问平安无使来。故凭锦水将双泪，好过瞿塘滟滪堆。

〔一〕九江：《禹贡》：过九江，至于东陵。《传》曰：江分为九道，在荆州。东陵，地名。《水经》：江水又南过江陵县南。注云：县江有洲，号曰枝回洲，江水自此两分，而为南北江也。

〔二〕一柱观：《渚宫故事》：宋临川王义庆在镇，于罗公洲立观甚大，而惟一柱。刘孝绰诗：经从一柱观，出入三休台。张说诗云：旧说江陵观。初疑神化来。





江村


清江一曲抱村流，长夏江村事事幽。自去自来一作归堂上燕，相亲相近水中鸥。老妻画纸为一作成棋局〔一〕，稚子敲针作钓钩〔二〕。多病所须唯药物一云但有故人供禄米；供，樊作分，微躯此外更何一作无求。

〔一〕画纸：东晋李秀《四维赋》云：“四维戏者，卫尉挚侯所造也，画纸为局，截木为棋。”

〔二〕敲针：东方朔《七谏》：以直针而钓兮，又何鱼之能得。





江涨


江涨柴门外，儿童报急流。下床高数尺，倚杖没中洲。细动迎风燕，轻摇逐浪鸥。渔人萦小楫，容易拔一作捩船头。





野老


野老篱前一作边江岸回，柴门不正逐江开。渔人网集澄潭下，贾客船随返照来。长路关心悲剑阁，片云何意一作事，又云行云几处傍琴台。王师未报收东郡〔一〕，城阙秋生画角哀两京同南都，得云城阙也。

〔一〕东郡：东郡，今滑州也。上元二年，令狐彰以滑州归朝，是时犹为思明所据，故云“未收”。





云山


京洛云山外，音书静不来。神交作赋客，力尽望乡台〔一〕。衰疾江边卧，亲朋日暮回。白鸥元水宿，何事有余哀。

〔一〕望乡台：《成都记》：隋蜀王秀所筑。《寰宇记》：《益州记》云：升迁亭夹路有二台，一名望乡台，在县北九里。





遣兴


干戈犹未定，弟妹各何之。拭泪沾襟一作巾血，梳头满面丝。地卑荒野大，天远暮江迟。衰疾那能久，应无见汝时一云期。





北邻


明府岂辞满〔一〕，藏身方告劳。青钱买野竹，白帻岸江皋。爱酒晋山简，能诗何水曹。时来访老疾，步屧到蓬蒿。

〔一〕明府：《后汉·张湛传》“明府”注：郡守所居曰府，明府者，尊高之称。《前书》：韩延寿为东郡太守，门卒谓之明府，亦其义也。《宾退录》：明府，汉人以称太守，唐人以称县令。





南邻


锦里先生乌角巾，园收芋粟一云栗不全贫。惯看宾客一云门户儿童喜，得食阶除鸟雀驯。秋水才深一云池虽四五尺，野航鲁直作艇恰受两三人〔一〕。白沙翠竹江村一作山暮一作路，相对一作送柴门一作篱南月色新。

〔一〕航：山谷云：航，方舟也，当以艇为正，音平声。《方言》云：小舟也。近时杨慎曰：古乐府：“沿江引百丈，一濡多一艇。上水郎担蒿，何时至江陵。”杜诗正用此音也。按《方言》云：舟自关而西谓之船，自关而东或谓之舟，或谓之航。又云：小艒䑿谓之艇。《释名》云：二百斛以上谓之艇，鲁直之改，用修之证。皆臆说也。





出郭


霜露晚凄凄，高天逐望低。远烟盐井上，斜景雪峰西。故国犹兵马，他乡亦一云正鼓鼙。江城今夜客，还与旧乌啼。





过南邻朱山人水亭


相近竹参差，相过人不知。幽花欹满树，小水细通池。归客村非远，残樽席更移。看君多道气，从此数追随。





恨别


洛城一别四一云三千里，胡骑长驱五六一云六七年。草木变衰行剑外，兵戈阻绝老江边。思家步月清宵立，忆弟看云白日眠。闻道河阳近乘胜〔一〕，司徒急为破幽燕。

〔一〕河阳：乾元元年十月，光弼悉军赴河阳，大破贼众。上元元年，进围怀州。思明求救，光弼再逐北，即日怀州平，此河阳乘胜之事也。当时用兵之失，在于专事河阳，与贼相持，而不为直捣幽、燕之举，公诗盖屡言之。尝制郭子仪自朔方直取范阳，还定河北，制下旬日，为鱼朝恩所沮。次年，光弼遂有邙山之败。《散愁诗》：“司徒下燕赵。”亦此意也。





寄贺兰铦


朝野欢娱后，乾坤震荡中。相随万里日，总作白头翁。岁晚仍分袂，江边更转蓬。勿云俱异域，饮啄几回同。





寄杨五桂州〔一〕谭因州参军段子之任


五岭皆炎热，宜人独桂林〔二〕。梅花万里外，雪片一冬深。闻此宽相忆，为邦复好音。江边送孙楚，远附白头吟。

〔一〕桂州：《元和郡国志》：梁天监六年，立桂州于苍梧郁林之境，因桂江以为名。

〔二〕桂林：《山海经》：桂林八树，在番禺东。《寰宇记》：漓水，一名桂江，江源多桂，不生杂木，故秦时立为桂林郡。





逢唐兴刘主簿弟

逢唐兴刘主簿弟〔一〕


分手开元末，连年绝尺书。江山且相见，戎马未安居。剑外官人冷，关中驿骑疏。轻舟下吴会，主簿意何如。

〔一〕唐兴：《寰宇记》：遂州蓬溪县，本汉广汉县地。唐永淳元年，置唐兴县。天宝元年，改为蓬溪。公此诗及《唐兴县客馆记》，俱循旧名。





和裴迪登新津寺寄王侍郎〔一〕王时牧蜀


何限一作恨倚山木，吟诗秋叶黄。蝉声集古寺，鸟影度寒塘。风物悲游子，登临忆侍郎。老夫贪佛一云赏，一云费日，随意宿僧房。

〔一〕新津：《寰宇记》：李膺《益州记》云：皂里江津之所，曰新津市。《周地图记》云：闵帝元年，于此立新津县，属蜀州。 王侍郎：王侍郎，旧注以为王缙，考缙传未尝牧蜀，注家因裴迪而附会也，今削去。





敬简王明府


叶县郎官宰，周南太史公。神仙才有数，流落意无穷。骥病思偏秣，鹰愁一作秋怕苦笼。看君用高义，耻与万人同。

鹤曰：此明府，当是唐兴县宰王潜也。





重简王明府


甲子西南异，冬来只薄寒。江云何夜尽一作静，蜀雨几时干。行李须相问，穷愁岂有一云自宽。君听鸿雁响，恐致稻粱难。





建都十二韵


苍生未苏息，胡马半乾坤。议在云台上，谁扶黄屋尊。建都分魏阙，下诏辟荆门〔一〕。恐失东人望，其如西极存。时危当雪耻，计大岂轻论。虽倚三阶正，终愁万国翻。牵裾恨不死，漏网辱殊恩。永负汉庭哭，遥怜湘水魂。穷冬客江剑一云剑外，随事有田园。风断青蒲节，霜埋翠竹根。衣冠空穰穰，关辅久一云远昏昏。愿枉一云唯驻，一云愿驻长安日，光辉照北原〔二〕。

《旧书》：上元元年九月，以荆州为南都，州曰江陵府，官吏制置同京兆，其蜀郡先为南京，宜复为蜀郡。

〔一〕荆门：《后汉志》：夷陵有荆门，岑彭破田戎处。《荆州记》曰：荆门江南，虎牙江北。《水经注》：荆门在南，上合下开，闬达山南有门像，荆门虎牙，楚之西塞也。

〔二〕北原：《西都赋》：南望杜霸，北眺五陵。良注：高、惠、景、武、昭五陵，皆在北。程大昌曰：在渭之北也。庾信诗“北原风雨散”，岑参诗“五陵北原上，万古青濛濛”。《长安志》：毕原在咸阳县北。《左传》：杜注曰：毕在长安西北。《关中记》曰：高陵北有毕原陌，谓北原之陌也。《元和郡县图志》曰：毕原即县所理，原南北数十里，东西二三百里，无山川陂湖，井深五十丈，亦谓之毕陌，汉朝诸陵，并在其上下。

笺曰：此诗因建南都而追思分镇之事也。初房琯建分镇讨贼之议，诏下，远近相庆，禄山抚膺曰：“吾不得天下矣。”肃宗以此恶琯，贬之。久之，东南多事，从吕之请，置南都于荆州，以扼吴、蜀之冲。公闻建都之诏，终以琯议为是，而惜肃宗之不知大计，故作此诗。“牵裾”以下，乃追叙移官之事。盖公之移官以救琯，而琯之得罪以分镇，故牵连及之也。是岁七月，上皇移幸西内，九月置南都，革南京为蜀郡。肃宗于荆州、蜀都汲汲然一置一革，其意皆为上皇也。公心痛之而不敢讼言，故曰：“虽倚三阶正，终愁万国翻。愿枉长安日，光辉照北原。”定哀之微辞如此。





岁暮


岁暮远为客，边隅还用兵。烟尘犯雪岭〔一〕，鼓角动江城。天地日流血，朝廷谁请缨。济时敢爱死，寂寞壮心惊。

〔一〕雪岭：《元和郡国志》：雪山在松州嘉城县东八十里，春夏常有积雪，故名。又云：傍便山与青城山连接，当吐蕃之界，溪谷深邃，夏积冰雪，此山所以隔中外也。《元和郡国志》：乾元元年，维州没于西戎。《九域志》：维州南至雪岭二百六十里。





和裴迪登蜀州东亭送客逢早梅相忆见寄


东阁官梅动诗兴，还如何逊在扬州〔一〕。此时对雪遥相忆，送客逢春一作花可樊作更自由。幸不折来伤岁暮，若为看去乱乡一作春愁。江边一树垂垂发，朝夕催人自白头。

〔一〕何逊：何逊《咏早梅诗》：“兔园标物序，惊时最是梅。衔霜当路发，映雪拟寒开。枝横却月观，花绕凌风台。朝洒长门泣，夕驻临邛杯。应知早飘落，故逐上春来。”按逊本传，天监中，起家奉朝请，迁中卫，建安王水曹，行参军兼记室。王爱文学之士，日与游宴，建安王者，南平元襄王伟初封也。天监六年，迁使持节都督扬、南徐二州诸军事，右军将军，扬州刺史。七年，以疾表解州。则逊为建安王记室，正在扬州，故云何逊在扬州也。近时杨慎云：却月观，凌风台，皆扬州台观名。考《寰宇记》，风亭月观，吹台琴室，并在宫城东角池侧，未审是逊诗所咏耳。





寄赠王十将军承俊


将军胆气雄，臂悬两角弓。缠结青骢马，出入锦城中。时危未授钺，势屈难为功。宾客满堂上，何人高义同。





暮登四一云西安寺钟楼寄裴十迪


暮倚高楼对雪峰，僧来不语自鸣钟。孤城返照红将敛，近市浮烟翠且重。多病独愁常阒寂，故人相见未从容。知君苦思缘诗瘦，大一云太向交游万事慵。





散愁二首


久客宜旋旆，兴王未息戈。蜀星阴见少，江雨夜闻多。百万传深入，寰区望匪它。司徒光弼下燕赵，收取旧山河。

此诗亦作于上元元年光弼胜河阳之后，所谓“司徒下燕赵”，喜而望之之词也。

闻道并州镇，尚书王思礼训士齐。几时通蓟北，当日报关西。恋阙丹心破，沾衣皓首啼。老魂招不得，归路恐长迷。

乾元二年，以王思礼为太原尹、北京留守、河东节度使，时军粮百万，器械精锐。上元二年卒。





奉酬李都督表丈早春作


力疾坐清晓，来时一云诗，《律髓》云采诗悲早春。转添愁伴客，更觉老随人荆作身。红入桃花嫩，青归柳叶新。望乡应未已，四海尚风尘。





客至喜崔明府相过


舍南舍北皆春水〔一〕，但见一作有群鸥日日来。花径不曾缘客扫，蓬门今始为君开。盘飧市远无兼味，樽酒家贫只旧醅。肯与邻翁相对饮，隔篱呼取尽余杯。

〔一〕舍南：近时杨慎曰：韦述《开元谱》曰：倡优之人，取媚酒食，居于社南者，呼为“社南氏”，居于北者，呼为“社北氏”。杜诗正用此。后人改“社”作“舍”。按：“舍南舍北”，公之所居也，若云社南社北，则倡优之所居，安得取以自况乎？杨氏引据穿凿，其文义舛误若此。





遣意二首


啭枝黄鸟近，泛渚白鸥轻。一径野花落，孤村春水生。衰年催酿黍，细雨更一作夜移橙。渐喜交游绝，幽居不用名。

檐影微微落，津流脉脉斜。野船一作松明细火，宿雁聚圆一作寒沙。云掩初弦月，香传小树花。邻人有美酒，稚子夜一作也能赊。





漫成二首


野日荒荒一作野月茫茫白，春一云江流泯泯清〔一〕。渚蒲随地有，村径逐门成。只作披衣惯，常从漉酒生。眼边无俗物，多病也身轻。

〔一〕泯泯：希曰：张有《复古编》：涽，古“活”字，泯泯，当是活活，如“北流活活”之义。

江皋已仲春，花下复清晨。仰面贪看鸟，回头错应人。读书难字过，对酒满壶频。近识峨眉老东山隐者〔一〕，知予懒是真。

〔一〕峨眉：《水经注》：《益州记》曰：峨眉山在南安县界，去成都南千里，然秋日清澄，望见两山相峙，如峨眉焉。





春夜喜雨


好雨知时节，当春乃一云及发生。随风潜入夜，润物细无声。野径云俱黑，江船火独明。晓看红湿处，花重锦官城〔一〕。

〔一〕花重：梁简文帝《赋得入阶雨》诗：渍花枝觉重。





春水


三月桃花浪一云水〔一〕，江流复旧痕。朝来没沙尾一云岸，碧色动柴门。接缕垂芳饵，连筒灌小园。已添无数鸟，争浴故相喧《英华》云“不知无数鸟，何意更相喧”。

〔一〕桃花浪：《韩诗》：溱与洧，方涣涣兮。注云：谓三月桃花水下时也。《沟洫志》：来春桃花水盛。师古曰：月令，仲春之月，始雨水，桃始华。盖桃方华时，既有雨水，川谷冰泮，众流猥集，波澜盛长，故谓之桃花水。





春水生二绝


二月六夜春水生，门前小滩一云篱浑欲平。鸬鹚㶉莫漫喜，吾与汝曹俱眼明。

一夜水高二尺强，数日不可更禁当。南市津头有船卖，无钱即买系篱旁。





江亭


坦腹江亭暖，长吟野望时。水流心不竞，云在意俱迟。寂寂春将晚，欣欣物自私。故林归未得，排闷强裁诗《草堂》本一云“江东犹苦战，回首一颦眉”。





村夜


萧萧风色暮樊作风色萧萧暮，江头人不行。村舂雨外急，邻火夜深明。胡羯何多难，渔樵寄此生。中原有兄弟，万里正含情。





早起


春来常早起，幽事颇相关。帖石防岸，开林出远山。一丘藏曲折，缓步有跻攀。童仆来城市，瓶中得酒还。





可惜


花飞有底急，老去愿春迟。可惜欢娱地，都非少壮时。宽心应是酒，遣兴莫过诗。此意陶潜解，吾生后汝期。





落日


落日在帘钩，溪边春事幽。芳菲缘岸圃，樵爨倚滩舟。啅雀争枝坠，飞虫满院游。浊醪谁造汝，一酌一云酌罢散千忧一云一酌罢人忧。





独酌


步屧一作履，一作倚杖深林晚，开樽独酌迟。仰蜂粘落絮一作蕊，行户郎切蚁上枯梨。薄劣惭真隐，幽偏得自怡。本无轩冕意，不是傲当时。





徐步


整履一作屐，晋作屣步青芜，荒庭日欲晡。芹泥随燕觜，花蕊一作蕊粉上蜂须。把酒从衣湿，吟诗信杖扶。敢论才见忌，实有醉如愚。





寒食


寒食江村路一作树，风花高下飞。汀烟轻冉冉，竹日净晖晖。田父一云舍要皆去，邻家闹晋作问不违。地偏相识一作失尽，鸡犬亦忘归一作机。





高楠


楠树色冥冥，江边一盖青。近根开药圃，接叶制茅亭。落景阴犹合，微风韵可听。寻常绝醉困，卧此片时醒。

鹤曰：《楠树为风雨所拔叹》：“浦上童童一盖青。”故知即此树也。





恶树


独绕虚斋径，常持小斧柯。幽阴成颇杂，恶木剪还多。枸杞因一作固吾有，鸡栖奈汝何。方知不材者一云木，生长漫婆娑。





石镜

石镜〔一〕


蜀王将此镜，送死置空山。冥寞怜香骨，提携近玉颜。众妃无复叹，千骑亦虚还。独有伤心石，埋轮月宇间。

〔一〕石镜：《华阳国志》：成都有一丈夫化为女子，美而艳，盖山精也，蜀王纳为妃。不习水土，欲去，王必留之，乃为《东平之歌》以乐之。无几，物故，蜀王哀念之，乃遣五丁之武都，担土为妃作冢，盖地数亩，高七丈，上有石镜，今成都北角武担是也。《寰宇记》：冢上有一石，圆五寸，径五尺，莹彻，号曰“石镜”。王见悲悼，遂作《臾邪之歌》《龙归之曲》（或作“就归”）。今都内及毗桥侧有一折石，长丈许，云是五丁担土担也。





琴台

琴台〔一〕


茂陵多病后，尚爱卓文君。酒肆人间世，琴台日暮云。野花留宝靥，蔓草见罗裙。归凤求皇意，寥寥不复闻。

〔一〕琴台：《寰宇记》：相如宅在州西四里。《蜀记》云：相如宅在市桥西，即文君当垆涤器处。又《益部耆旧传》云：宅在少城中笮桥下，有百余步是也，又有琴台在焉。《成都记》云：在浣花溪之海安寺南，今为金花市，城内非其旧，元魏伐蜀，下营于此，掘堑得大瓮二十余口，盖所以响琴也。





闻斛斯六官未归


故人南郡去，去索作碑钱。本卖文为活，翻令室倒悬。荆扉深蔓草，土锉冷疏烟〔一〕。老罢休无赖，归来省醉眠。

〔一〕锉：吴若本注：蜀人呼釜为锉。《困学纪闻》：潏水李氏云：老杜多用方言，如“岸溉土锉”，皆黔、蜀人语。





游修觉寺


野寺江天豁，山扉花竹幽。诗应有神助，吾得及春游。径石相一云深萦带，川云自一云晚去留。禅枝宿众鸟〔一〕，漂转暮归愁。

〔一〕禅枝：庾信《安昌寺碑》：禅枝四静，慧窟三明。





后游


寺忆新一云曾游处，桥怜再渡时。江山如有待，花柳更无私。野润烟光薄，沙暄日色迟。客愁全为减，舍此复何之。





题新津北桥楼得郊字


望极春城上，开筵近鸟巢。白花檐外朵，青柳槛前梢。池水观为政，厨烟觉远庖。西川供容一作远眼一云醉客，唯有一云偏爱此江郊。





江涨


江发蛮夷涨，山添雨雪流〔一〕。大声吹地转，高浪蹴天浮。鱼鳖为人得，蛟龙不自谋。轻帆好去便，吾道付沧洲。

〔一〕雨雪流：鹤曰：蜀山多积雪，盛夏始解，济之以雨，江流愈涨也。





晚晴


村晚惊风度，庭幽过雨沾。夕阳薰细草，江色映疏帘。书乱谁能帙，杯干可自添。时闻有余论，未怪老夫潜。

〔一〕薰草：《别赋》：陌上草薰。





朝雨


凉气晚一云晓萧萧，江云乱眼飘。风鸳藏近渚，雨燕集深条。黄绮终辞一作投汉，巢由不见尧。草堂樽酒在，幸得过清朝一作宵。





江上值一作置水如海势聊短述


为人性僻耽佳句，语不惊人死不休。老去诗篇浑漫兴，春来花鸟莫深愁。新添水槛供垂钓，故着浮槎替入舟。焉得思如陶谢手，令渠述作与同游。





送裴五赴东川


故人亦流落，高义动乾坤。何日通燕塞，相看老蜀门。东行应暂别，北望苦销魂。凛凛悲秋意，非君谁与论。





赴青城县出成都寄陶王二少尹

赴青城县出成都寄陶王二少尹〔一〕


老耻妻孥笑一云老被樊笼役，贫嗟出入劳。客情投异县，诗态忆吾一作君曹。东郭沧江一云沧浪合，西山白雪高。文章差底病〔二〕，回首兴滔滔。

〔一〕青城：《元和郡国志》：青城县，因山为名，垂拱二年，改为蜀州，开元十八年，仍为青城。大江经县北，去县二里。《寰宇志》：傍便山在县西，与青城山连接，溪谷深邃，夏积冰雪。

〔二〕底：《匡谬正俗》：俗谓何物为底，此本言何等物，其后遂省何，但直云等物耳。底音丁儿反，等字本音都在反，转音丁儿反，今吴越之人呼齐等皆丁儿反。应璩诗云：“用等称才学，往往见叹誉。”此言讥其用何等才学，见叹誉而为官乎，以是知去何而言等，其言已旧，今人不详根本，乃作底字，非也。旧注云：“差底病”，犹云差得何病也。





因崔五侍御寄高彭州一绝


百年已过半，秋至转饥寒。为问彭州牧，何时救急难。





野望因过常少仙

野望因过常少仙〔一〕


野桥齐度马，秋望转悠哉。竹覆青城合，江从灌口来〔二〕。入村樵径引，尝果栗皱一作园开〔三〕。落尽高天日，幽人未遣回。

〔一〕少仙：《随笔》载：县尉为少公，予后得晏几道叔原一帖，与通叟少公者，正用此也。杜诗《过常少仙》蜀士注云：应是言县尉也。县尉谓之少府，而梅福为尉，有神仙之称，少仙二字，犹今俗呼“仙尉”也。

〔二〕灌口：《元和郡国志》：灌口山，在彭州导江县西北二十六里，蜀州东北至彭州一百二十里，汉文翁穿湔江灌溉，故以灌口名。

〔三〕栗皱：《西溪丛语》：或作“雏”字，殊不可解。《集韵》：皱，侧尤切，革文蹙也。《汉上题襟》：周繇诗云：“开栗戈之紫皱。”贯休云：“新蝉避栗皱。”又云：栗不和皱落，即栗蓬也。梦弼曰：皱当作皴，皮裂也。





寄杜位位京中宅，近西曲江，诗尾有述。


近闻宽法离一云别新州〔一〕，想见怀归尚百忧。逐客虽皆万里去，悲君已是十年流。干戈况复尘一云行随眼，鬓发还应雪一云白满头。玉垒题书心绪乱〔二〕，何时更得曲江游。

〔一〕新州：《唐志》：蜀岭南道至京师五千五十二里。

〔二〕玉垒：《寰宇记》：玉垒山，湔水所出。郭璞《江赋》“玉垒作东别之标”是也。李膺《益州记》云：在沈黎郡，去蜀城南八百里，在导江县西北二十九里。





奉简高三十五使君


当代论才子，如公复几人。骅骝开道路，鹰隼出风尘。行色秋将晚，交情老更亲。天涯喜相见，披豁对一作道吾真吴若本作君，恐误。

《旧书》：有唐以来，诗人之达者，唯适而已。





送韩十四江东觐省


兵戈不见老莱衣，叹息人间万事非。我已无家寻弟妹，君今何处访庭闱。黄牛峡静滩声转一作急〔一〕，白马江寒树影稀〔二〕。此别应须各努力，故乡犹恐未同一作堪归。

〔一〕黄牛峡：《水经》：江水又东经黄牛山。注曰：下有滩，名曰黄牛滩，南岸重岭叠起，最外高崖间，有石如人负刀牵牛，人黑牛黄，成就分明。行者谣曰：“朝发黄牛，暮宿黄牛。”言水路纡深，回望如一矣。《宜都记》曰：自黄牛滩东入西陵界，至峡口一百许里。

〔二〕白马江：《寰宇记》：王僧达为荆州刺史，大水江溢堤坏，刑白马祭江神，酹酒于江，水退堤出。





赠杜二拾遗


高适

传道招提客，诗书自讨论。佛香时入院，僧饭屡过门。听法还应难，寻经剩欲翻。草玄今已毕，此外吴作后更何言。





酬高使君相赠


古寺僧牢落〔一〕，空房客一作得寓居。故人供禄米，邻舍与园蔬。双树容听法，三车肯载书〔二〕。草《玄》吾岂敢，赋或似一云比相如。

〔一〕古寺：公所居草堂寺，时寓寺中，故高诗云“传道招提客”也。

〔二〕三车：旧注：牛车、羊车、鹿车。《唐慈恩窥基传》云：基师，姓尉迟氏，鄂国公其诸父也。奘师因缘相扣，欲度为弟子，基曰：“听我三事，方誓出家。”奘许之，行至太原，以三车自随，前乘经论箱袠，中乘自御，后乘妓女食馔。道中，文殊菩萨化为老人，诃之而止。

笺曰：此诗正用慈恩事也，言如容我双树听法，亦应许我如慈恩三车自随，但我只办用以载书耳。落句谓文字习气未尽，故下有草《玄》作赋之言，如旧注指《法华》三车，不知临门三车，乃《法华》三乘要义。泛滥引用，同外典之五车，戏论侮法，莫大于是，况文意粗鄙，公宁有是句法耶？





草堂即事


荒村建子月〔一〕，独树老夫家。雾一云雪里江船渡，风前径竹斜。寒鱼依密藻，宿鹭起圆沙。蜀酒禁愁得，无钱何处赊。

〔一〕建子：上元二年建子月壬午朔，上受朝贺如正旦仪，以其月为岁首也。





魏十四侍御就敝庐相别


有客骑骢马，江边问草堂。远寻留药价，惜别到一云倒文场。入幕旌旗动，归轩锦绣香。时应念衰疾，书疏一作迹及沧浪。





徐九少尹见过


晚景孤村僻，行军数骑来。交新徒有喜，礼厚愧无才。赏静怜云竹，忘归步月台。何当看花蕊，欲发照江梅。





范二员外邈吴十侍御郁特枉驾阙展待聊寄此


暂往比邻去晋作至，空闻二妙归。幽栖诚简略，衰白已光辉。野外贫家远，村中好客稀。论文或不愧，肯重款柴扉。





王十七侍御抡许携酒至草堂奉寄此诗便请邀高三十五使君同到


老夫卧稳朝慵起，白屋寒多暖始开。江鹳一作鹤巧当幽径浴，邻鸡还过短墙来。绣衣屡许携家酝，皂盖能忘折野梅。戏假霜威促山简，须成一醉一作醉里习池回。





王竟携酒高亦同过共用寒字


卧病荒郊远，通行小径难。故人能领客，携酒重相看。自愧无鲑一作虾菜，空烦卸马鞍。移时劝山简，头白恐风寒。高每云：“汝年几？不必小于我。”故此句戏之。《草堂》本云：“汝年几小，且不必小于我。”此句戏之也。





陪李七司马皂江上观造竹桥即日成往来之人免冬寒入水聊题短作简李公二首

陪李七司马皂江上观造竹桥即日成往来之人免冬寒入水聊题短作简李公二首〔一〕


伐竹为桥结构同，褰裳不涉往来通。天寒白鹤归华表，日落青龙见水中〔二〕。顾我老非题柱客〔三〕，知君才是济川功。合欢《考异》作观却笑千年事，驱石何时到海东〔四〕。

〔一〕皂江：《元和郡国志》：江，一名皂江，经蜀州唐兴县东三里。《寰宇记》：江出麸金，一名皂里水，自永康军百丈水南流，入蜀州江源县界，自隰江界流入猪母水。《方舆胜览》：天柱山在新津县南二里，皂水自江源县流入山下。又云：皂江水环郡城中。

〔二〕青龙：《朝野佥载》：赵州石桥，望之如初月出云，长虹饮涧。天后时，默啜欲南过，至桥，马不进，见青龙卧桥上，乃去矣。

〔三〕题柱：《华阳国志》：蜀城北十里，有升仙桥、送客观。司马相如初入长安，题其桥曰：大丈夫不乘赤车驷马，不过汝下也。

〔四〕驱石：始皇作石桥，欲过海观日出处，时有神人驱石下海，石去不速，神辄鞭之，石皆流血。

把烛成桥一作桥成夜，回舟坐客一作客坐时。天高云去尽，江迥月来迟。衰谢多扶病，招邀屡有期。异方乘此兴，乐罢不无悲。

《草堂》本题云：观作桥成月夜舟中有述还呈李司马。





李司马桥了承高使君自成都回


向来江上手纷纷，三日成功事出群。已传童子骑青竹一作马，总拟桥东待使君。

鹤曰：《九域志》：蜀州东至成都一百里，则高为蜀州明矣，若云彭州，则成都在彭州之南也。





少年行二首


莫笑田家老瓦盆，自从盛酒长一作养儿孙。倾银注瓦瓦，《英华》作玉；《辩证》云当依古本惊人眼，共醉终同卧竹根〔一〕。

〔一〕竹根：庾信《谢赵王赐酒》诗：“始闻传上命，定是赐中尊。野炉燃树叶，山杯捧竹根。”《天中记》：杜诗“共醉终同卧竹根”。《酒谱》云：盖以竹根为饮器也。段氏《蜀记》：巴州以竹根为酒注子，为时珍贵。

巢燕养《西溪丛语》作引雏《英华》作儿浑去尽，江花结子已一作也无多。黄衫年少来宜《丛语》作宜来数〔一〕，不见堂前东逝波。

〔一〕黄衫：《西溪丛语》：蒋防作《霍小玉传》，书大历中李益事，有一豪士，衣轻黄衫，挟朱筋弹至霍，霍遂死，乃三月牡丹时也。甫作诗。时大历间，正在蜀，想有好事者传去作此诗耳。《剧谈录》：裴相国游曲江，见五六人坐于水次，中有黄衣，饮酒半酣，笑语轻脱。





野人送朱樱


西蜀樱桃也自红，野人相赠满筠笼。数回细写愁仍破〔一〕，万颗匀圆讶许同。忆昨赐沾门下省，退朝擎出大明宫。金盘玉筯无消息，此日尝新任转蓬。

〔一〕写：写，洗野切。《礼记》：器之溉者不写，其余皆写。注谓传之器中。





即事


百宝装腰带，真珠络臂鞲〔一〕。笑时花近眼，舞罢锦缠头。

〔一〕臂鞲：《淳于髠传》：帣鞲鞠。《通鉴》注：鞲，臂捍也。《东方朔传》：董君绿帻傅鞲。韦昭曰：鞲，形如射鞲，以缚左右手。《汉官仪》：大宫赐官奴婢各三千人，置酒，皆缇鞲蔽膝。





赠花卿


锦城丝管日纷纷，半入江风半入云。此曲只应天上有《乐府》作去，人间能得几回闻。

唐曲《水调歌》，后六叠入破第二，即此诗。见郭茂倩《乐府诗集》。





少年行


马上一云骑马谁家薄媚一云白面郎，临阶《英华》作轩下马坐一作踏人床。不通姓字粗豪一作疏甚，指点银瓶索酒尝一云酒未尝。

《英华辩证》云：杜集作“临阶下马”。此云“临轩”，当以《英华》为正。





观李固请司马弟山水图三首


简易高人意一云体，匡床竹火炉。寒天留远客，碧海挂新图。虽对连山好，贪看绝岛孤。群仙不愁思，冉冉下蓬壶。

方丈浑连水，天台总映云。人间长见画，老去一作身老恨空闻。范蠡舟偏小，王乔鹤不群。此生随万物，何路出尘氛。

高浪垂翻屋，崩崖欲压床。野桥一作楼分子细，沙岸绕微茫。红浸珊瑚短，青悬薜荔长。浮查并坐得一云相并坐〔一〕，仙老暂相将。

〔一〕浮查：《拾遗记》：尧时有巨查，浮于四海，查上有光若星月，常绕四海，十二年一周，名贯月查，又名挂星查，羽仙栖息其上。





题桃树


小径升堂旧不斜，五株桃树亦从遮。高秋总喂一作馈贫人实，来岁还舒满眼花。帘户每宜通乳燕，儿童莫信打慈鸦。寡妻群盗非今日，天下车书正一作已一家。





萧八明府堤一作实处觅桃栽


奉乞桃栽一百根，春前为送浣花村。河阳县里虽无数，濯锦江边一作头未满园。





从韦二明府续处觅绵竹


华轩蔼蔼他年到，绵竹亭亭出县高。江上舍前无此物，幸分苍翠拂波涛。





凭何十一少府邕觅桤木栽

凭何十一少府邕觅桤木栽〔一〕


草堂堑西无树林一作木，非子谁复见幽心。饱闻桤木三年大，与致溪边十亩阴。

〔一〕桤木：宋子京《益部方物记》：厥植易安，数年辄成林，民家莳之，不三年，材可倍常，故薪之，频种亟取，里人以为利。





凭韦少府班觅松树子


落落出群非榉柳，青青不朽岂杨梅。欲存老盖千年意，为觅霜根数寸栽一云来。





又于韦处乞大邑瓷碗

又于韦处乞大邑瓷碗〔一〕


大邑烧瓷轻且坚，扣如哀一作寒玉锦城传。君家白碗胜霜雪，急送茅斋也可怜。

〔一〕大邑：《元和郡国志》：邛州大邑县，本汉江源县地，咸通二年，割晋原县之西界置。





诣徐卿觅果栽


草堂少花今欲栽，不问绿李与黄梅。石笋街中却归去，果园坊里为求来。





赠别何邕


生死论交地，何由见一人。悲君随燕雀，薄宦走风尘。绵谷元通汉〔一〕，沱江不向秦〔二〕。五陵花满眼，传语故乡春。

〔一〕绵谷：绵谷县属利州。《蜀志》：先主使陈戒绝马鸣阁，魏武闻之曰：此阁过汉中之阴平，乃咽喉之要路。《蜀梼杌》曰：利州四会五达之地。

〔二〕沱江：《寰宇记》：《禹贡》：岷山导江，东别为沱。《汉书·地理志》：《禹贡》：沱江在郫县，东入大江。郭璞云：沱水自蜀郡都水县湔山与江别而更流。据《汉书·沟洫志》郫江即李冰所凿，非《禹贡》之沱江矣。





赠别郑炼赴襄阳


戎马交驰际，柴门老病身。把君诗过日俗本作目，念此别惊神一云念别意惊神。地阔峨眉晚一云晓，晋作远，天高岘首春。为于耆旧内，试觅姓庞人。





重赠郑炼绝句


郑子将行罢使臣，囊无一物献尊亲。江山路远羁离日，裘马谁为感激人。





卷十二 近体诗一百二十八首





在成都及绵、汉、梓州作。





奉和严中丞西城晚眺十韵


汲黯匡君切，廉颇出将频。直词才不世，雄略动一作用如神。政简移风速，诗清立意新。层城临暇一作媚景，绝域望余春。旗尾蛟龙会，楼头燕雀驯。地平江动蜀，天阔树浮秦。帝念深分阃，军须远算缗〔一〕。花罗封蛱蝶，瑞锦送麒麟。辞第输高义，观图忆古人。征南多兴绪，事业暗相亲。

〔一〕算缗：《食货志》：商贾滋众，贫者畜积无有，皆仰县官，异时算轺车，贾人之缗钱皆有差，请算如故。师古曰：缗，谓钱贯也。





严中丞枉驾见过严自东川除西川，敕令两川都节制。


元戎小队出郊坰，问柳寻花到野亭。川合东西瞻使节〔一〕，地分南北任流一作孤萍。扁舟不独如张翰〔二〕，白一作皂帽还应一作应兼似管宁〔三〕。寂寞一云今日江天云雾里，何人道有少微星〔四〕。

〔一〕川合东西：上元二年十月，武代崔光远镇蜀，是时合剑，两川为一道，废东川节度。此诗系云“自东川除西川”，以武初镇东川故也。详见《八哀诗》注。

〔二〕张翰：《张翰传》：会稽贺循，赴命入洛，经吴阊门，于船中弹琴。翰初不相识，乃就循言谭，曰：“吾亦有事北京。”便同载即去。

〔三〕皂帽：《魏志》：管宁常着皂帽、布襦袴、布裙，随时单复。

〔四〕少微：《隋志》：少微四星在太微西，士大夫之位也。一名处士星，明黄则处士举矣。





广州段功曹到得杨五长史谭书功曹却归聊寄此诗


卫青开幕府，杨仆将楼船〔一〕。汉节梅花外，春城海水边。铜梁书远及，珠浦使将旋〔二〕。贫病他乡老，烦君万里传。

〔一〕杨仆：《南粤传》：杨仆为楼船将军，出豫章，下横浦。《元和郡国志》：桂江，一名漓水，经临桂县东，去县十步。杨仆平南粤，出零陵，下漓水，即谓此也。

〔二〕珠浦：《后汉·循吏传》：孟尝为合浦太守，郡不产谷实，而海出珠。





得广州张判官叔卿书使还以诗代意

得广州张判官叔卿书使还以诗代意〔一〕


乡关胡骑远一云满，宇宙蜀城偏。忽得炎州信，遥从月峡传。云深骠骑幕，夜隔孝廉船〔二〕。却寄双愁眼，相思一作望泪点悬。

〔一〕张叔卿：鲁人，见公《杂述》及《旧书·李白传》。

〔二〕孝廉船：《世说》：张凭谒丹阳尹刘惔，惔留宿，明日乃还船，须臾，惔传教觅张孝廉船，召与同载。





送段功曹归广州


南海春天外，功曹几月程一云行。峡云笼树小，湖日落一云荡船明。交趾丹砂重，韶州白葛轻。幸君因旅一作估客，时寄锦官城。





绝句漫兴九首


眼见一云前客愁愁不醒，无赖春色到江亭。即遣花开一作飞深一作从造次，便觉一作教莺语太丁宁。

手种桃李非无主，野老墙低还似一作是家。恰似春风相入声欺得，夜来吹折数枝花。

陆放翁云：白乐天用“相”字，多作思必切，如“为问长安月，如何不相离”也。此诗“相欺”，亦当从入声读。

熟一作耐知晋作孰如茅斋绝低小，江上燕子故来频。衔泥点污琴书内，更接飞虫打着人。

二月已破三月来，渐老逢春能几回。莫思《草堂》作辞身外无穷事，且尽生前有限杯。

肠断春江一云江春欲尽一作白头，杖藜徐步立芳洲。颠狂柳絮随风去，轻薄桃花逐水流。

懒慢无堪不出村，呼儿日在掩柴门。苍苔浊酒林中静，碧水春风野外昏。

糁径杨花铺白毡，点溪荷叶叠一作累青钱一云钿。笋一作竹根稚一作雉子无人见〔一〕，沙上凫雏傍母眠。

〔一〕稚子：吴若本注：稚子，笋也，一作雉子。汉铙歌有《雉子班》。《西溪丛语》：杜牧之《朱坡》诗：“小莲娃欲语，幽笋稚相携。”言笋如稚子，与竹根稚子同意。

舍西柔桑叶可拈，江畔细麦复纤纤。人生几何春已夏，不放香醪如蜜甜〔一〕。

〔一〕蜜甜：梁朱异《田饮引》：岂味薄于东鲁，鄙牵甜于南湘。

隔户一云户外杨柳弱袅袅，恰似十五女儿腰。谁谓朝来不作意，狂风挽断最长条。





江畔独步寻花七绝句


江上被花恼不彻，无处告诉只颠狂。走觅南邻爱酒伴，经旬出饮独空床斛斯融，吾酒徒。

稠花乱蕊畏一云裹江滨，行步欹危实一云独怕春。诗酒尚堪驱使在，未须料理白头人〔一〕。

〔一〕料理：《晋书·王徽之传》：卿在府日久，比当相料理。

江深竹静两三家，多事红花映白花。报答春光知有处，应须美酒送生涯。

东望少城花满烟〔一〕，百花高楼更可怜。谁能载酒开金盏一作锁，唤取佳人舞绣筵。

〔一〕少城：《元和郡国志》：少城，一曰小城，在成都县西南一里二百步。《寰宇志》：少城在县南一百步。李膺《记》：与大城俱筑，唯西南北三壁，东即大城之西墉。故《蜀都赋》云：亚以少城，接乎其西。

黄师塔前江水东〔一〕，春光懒困倚微风。桃花一簇开无主，可爱深红爱一云映，晋作与浅红。

〔一〕黄师塔：陆放翁曰：“予以事至犀浦，过松林，甚茂，问驭卒何处，答曰：师塔也。”盖谓僧所葬之塔，于是乃悟杜诗“黄师塔前”之句。

黄四娘家花满蹊，千朵万朵压枝低。留连戏蝶时时舞，自在娇莺恰恰啼。

不是爱花即肯一作欲死一作不是看花即索死，只恐花尽老相催。繁枝容易纷纷落，嫩叶一作蕊商量细细开。





三绝句


楸树馨香倚钓矶，斩新花蕊未应飞。不如醉里风吹一云春风尽，可一作何忍醒时雨打稀。

门外鸬鹚去一作久不来，沙头忽见眼相猜。自今已后知人意，一日须来一百回。

无数春笋满林生，柴门密掩断人行。会须上番去声看成竹，客至从嗔不出迎。





戏为六绝句


庾信文章老更成〔一〕，凌云健笔意纵横。今人嗤点流传赋〔二〕，不觉前贤畏后生。

〔一〕庾信：《周书·传赞》曰：子山之文，发源于宋末，盛行于梁季，其体以淫放为本，其词以轻险为宗，故能夸目侈于红紫，荡心逾于郑卫。扬子云有言：诗人之赋丽以则，词人之赋丽以淫。若以庾氏方之，斯又词赋之罪人也。

〔二〕嗤点：干宝《晋纪》：盖世共嗤点以为灰尘，而相诟病矣。

杨王一作王杨卢骆当时体，轻薄为文哂未休。尔曹身与名俱灭，不废江河万古流。

纵使卢王操翰墨，劣于汉魏近风骚〔一〕。龙文虎脊皆君驭，历块过都见尔曹。

〔一〕风骚：《宋书》：自汉至魏，文体三变，莫不同祖风骚。杜牧《李贺歌诗序》：骚之苗裔，理虽不逮，辞或过之。

才力应难夸数公，凡今谁是出群雄。或看翡翠兰苕上〔一〕，未掣鲸鱼碧海中。

〔一〕翡翠：郭璞《游仙诗》：翡翠戏兰苕，容色更相鲜。

不薄今人爱古人，清词丽句必为邻。窃攀屈宋宜方驾，恐与齐梁作后尘。

未及前贤更勿疑，递相祖述复先谁〔一〕。别裁伪体亲风雅，转益多师是汝师。

〔一〕祖述：《谢灵运传论》：王褒、刘向、杨、班、崔、蔡之徒，递相师祖。

笺曰：作诗以论文，而题曰《戏为六绝句》，盖寓言以自况也。韩退之之诗曰：“李杜文章在，光焰万丈长。不知群儿愚，那用故谤伤。蚍蝣撼大树，可笑不自量。”然则当公之世，群儿之谤伤者或不少矣，故借庾信四子以发其意。“嗤点流传”“轻薄为文”皆指并时之人也。一则曰“尔曹”，再则曰“尔曹”，正退之所谓群儿也。卢、王之文，劣于汉魏，而能江河万古者。以其近于风骚也。况其上薄风骚，而又不劣于汉魏者乎？凡今谁是出群雄，公所以自命也。“兰苕翡翠”指当时研揣声病，寻摘章句之徒。“鲸鱼碧海”则所谓浑涵汪洋，千汇万状，兼古人而有之者也，亦退之之所谓“横空盘硬”“妥帖排奡”“垠崖崩豁”“乾坤雷硠”者也。论至于此，非李、杜谁足以当之，而他人有不怃然自失者乎？“不薄今人”以下，惜时人之是古非今，不知别裁而正告之也。齐梁以下，对屈、宋言之，皆今人也。不薄今而爱古，期于清词丽句，必与古人为邻则可耳。今人侈言屈、宋，而转作齐梁之后尘，不亦伤乎？又曰：今人之未及前贤，无怪其然也。以其递相祖述，沿流失源，而不知谁为之先也。骚雅有真骚雅，汉魏有真汉魏，等而下之，至于齐、梁、唐初，靡不有真面目焉，舍是则皆伪体也。别者，区别之谓；裁者，裁而去之也。果能别裁伪体，则近于风雅矣。自风雅而下，至于庾信四子，孰非我师。虽欲为嗤点轻薄之流，其可得乎？故曰“转益多师是汝师”，呼之曰汝，所谓尔曹也，哀其身与名俱灭，谆谆然呼而寤之也。题之曰戏，亦见其通怀商榷，不欲自以为是。后人知此意者鲜矣。





江头五咏


丁香

丁香〔一〕


丁香体柔弱，乱结枝犹垫。细叶带浮毛，疏花披素艳。深栽小斋后，庶近幽人占。晚堕兰麝中，休怀粉身念。

〔一〕丁香：《本草衍义》：《日华子》云：丁香治口气，此正是御史所含之香也。树高丈余，叶似栎叶，花圆细，黄色，凌冬不凋。





丽春


百草竞春华，丽春应最胜。少须晋作顷好颜色《草堂》作颜色好，多漫枝条剩。纷纷桃李枝，处处总能移。如何贵此重晋作稀如可贵重，却怕有人知。





栀子

栀子〔一〕


栀子比众木，人间诚未多。于身色有用，与道气伤一作相和。红取风霜实，青看雨露柯。无情移得汝，贵在映江波。

〔一〕栀子：《本草图经》：栀子，西蜀州郡皆有之，木高七八尺，花皆六出，甚芬香，俗说即西域薝匐也。夏秋结实，如诃子状，生青熟黄，中仁深红，本经主治五内邪气，胃中热气。《酉阳杂俎》：诸花少六出者，唯栀子花六出。陶贞白言：栀子剪花六出，刻花七道，其花香甚，即西域薝匐花也。





㶉


故使笼宽织，须知动损毛。看云莫怅望，失水任呼号。六翮曾经剪，孤飞卒一作只未高。且无鹰隼虑，留滞莫辞劳。





花鸭


花鸭无泥滓，阶前一作中庭每缓行。羽毛知独立，黑白太分明。不觉群心妒，休牵众眼惊。稻粱沾一作知汝在，作意莫先鸣。





畏人


早花随处发，春鸟异方啼。万里清江上，三年一云峰落日低。畏人成小筑，褊性合幽栖。门径一云径没从榛草，无心走一作待马蹄。





远游


贱子何人记，迷芳荆作方着处家。竹风连野色，江沫拥春沙。种药扶衰病，吟诗解叹嗟。似闻胡骑走，失喜问京华。





野望


西山白雪三奇一作城，一作年戍〔一〕，南浦清江万里桥。海内风尘诸弟隔，天涯涕泪一身遥。唯将迟暮供多病，未有涓埃答圣朝。跨马出郊时极目，不堪人事日一作自萧条。

〔一〕三奇：《困学纪闻》：《唐·地理志》：彭州导江县有三奇戍。《韦皋传》：遣大将陈垍等出三奇。《西南备边录》所谓“三奇营”也。当从旧本，作“三奇”为是。按，西山三城，界于吐蕃，为蜀边要害，屡见杜诗。正不必作“三奇”。此穿凿之过耳。





官池春雁二首


自古稻粱多不足，至今鸂鶒乱为群。且休怅望看春水，更恐归飞隔暮云。

青春欲尽急还乡，紫塞宁论尚有霜。翅在云天终不远，力微缯缴绝须防。





水槛遣心二首


去郭轩楹敞，无村《草堂》作材眺望赊。澄江平少岸，幽树晚多花。细雨鱼儿出，微风燕子斜。城中十万户，此地两三家。

蜀天常夜雨，江槛已朝晴。叶润林塘密，衣干枕席清。不堪只老病，何得尚晋作向浮名。浅把涓涓酒，深凭送此生。





屏迹三首


用拙存一作诚吾道，幽居近物情。桑麻深雨露，燕雀半生成。村鼓时时急，渔舟个个轻。杖藜从白首，心迹喜双清。

晚起家何事，无营地转幽。竹光团一作围野色，舍一云山影漾江流。失学从儿懒，长贫任妇愁。百年浑得醉，一月不梳头。

衰颜一作年甘屏迹，幽事供高卧。鸟下竹根行，龟开萍叶过。年荒酒价乏，日并园蔬课。犹酌甘泉歌一云独酌酣且歌，一云独酌酌甘泉，歌长击樽破。





寄题杜二锦江野亭


严武

漫向江头把钓竿，懒眠沙草爱风湍。莫倚善题鹦鹉赋，何须不着鵕䴊冠。腹中书籍幽时晒，肘后医方静处看。兴发会能驰骏一云五马，终须晋作当重一作直到使君滩〔一〕。

〔一〕使君滩：《水经注》：江水东经羊肠虎臂滩。杨亮为益州，至此舟覆，征其波澜，蜀人至今犹名之为“使君滩”。





奉酬严公寄题野亭之作


拾遗曾奏数行书，懒性从来水竹居。奉引滥骑沙苑马，幽栖真钓锦江鱼。谢安不倦登临费一作赏，阮籍焉知礼法疏。枉沐一云何日旌麾出城府，草茅无一作荒径欲教锄。

孔毅夫《续世说》：严武为成都尹，甫与武世旧，待遇甚隆。于浣花里种竹植木，结庐枕江，纵酒吟咏，与田畯野老相荡狎。武过之，有时不冠，故武此诗云：“何须不着鵕䴊冠。”而公解其嘲曰“阮籍焉知礼法疏”也。





中丞严公雨中垂寄见忆一绝奉答二绝


雨映行宫一作官，一作云，非是辱赠诗〔一〕，元戎肯赴野人期一云元戎欲动野人知。江边老病虽无力，强拟晴天理钓丝。

〔一〕行宫：《国史补》：蜀郡有万里桥，玄宗至而喜曰：“吾自知行地万里则归。”公草堂在万里桥，当与行宫相近。张说《奉和早渡蒲关》诗：“楼映行宫日。”

何日雨晴云出溪，白沙青石先一云洗无泥。只须伐竹开荒径，倚一作拄杖穿花听马嘶一云鸟啼。





谢严中丞送青城山道士乳酒一瓶


山瓶乳酒下青云，气味浓香幸见分。鸣鞭走送怜渔父，洗盏开尝对马军军州谓驱使骑为马军。





严公仲夏枉驾草堂兼携酒馔得寒字《草堂》本一作郑公枉驾携馔访水亭


竹里行厨洗玉盘，花边立马簇金鞍。非关使者征求急，自识将军礼数宽。百年地辟今本作僻柴门迥，五月江深草阁寒。看弄渔舟移白日，老农何有罄交欢。

《国史补》：严武少以强俊知名，蜀中坐衙，杜甫袒跣登其几案，武爱其才，终不加害，此所谓“将军礼数宽”也。“钩帘欲杀”之语，最为诬罔，不知宋子京《新书》何以载之本传。





严公厅宴同咏蜀道画图得空字


日临公馆静，画满一作列地图雄。剑阁星桥北〔一〕，松州雪岭东〔二〕。华夷山不断，吴蜀水相通。兴与烟霞会，清樽幸不空。

〔一〕星桥：《水经注》：李冰沿水造桥，上应七宿，故世祖谓吴汉曰：安军宜在七星连桥间。

〔二〕松州：《元和郡国志》：雪山，在松州嘉城县东八十里。





奉送严公入朝十韵


鼎湖瞻望远〔一〕，象阙宪章新。四海犹多难，中原忆旧臣。与时安反侧，自昔有经纶。感激张天步，从容静塞尘。南图回羽翮，北极捧星辰。漏鼓还思昼，宫莺罢啭春。空留玉帐术〔二〕，愁杀锦城人。阁道通丹地〔三〕，江潭隐白。此生那老蜀，不死会归秦。公若登台辅，临危莫爱身。

〔一〕鼎湖：二圣山陵，召武为桥道使，故云鼎湖。

〔二〕玉帐：《唐·艺文志》：李靖有《玉帐经》一卷。

〔三〕丹地：汉制，省中皆胡粉涂壁，画古贤列女，以丹漆地，谓之丹墀。张正见《艳歌》：“执戟移丹地。”





酬别杜二


严武

独逢尧典日，再睹汉官仪。未效风霜劲，空惭雨露私。夜钟清万户，曙漏拂千旗。并向殊一作斜庭谒，俱承别馆追。斗城怜旧路。涡水惜归期〔一〕。峰树还相伴，江云更对垂。试回沧海棹，莫一作更妒敬亭诗。只是书应寄，无忘酒共持。但令心事在，未肯鬓毛衰。最怅巴山里，清猿恼梦思。

〔一〕涡水：《元和郡国志》：涡水，在谯县西四十八里。魏文帝以舟师自谯循涡入淮，非二公送别之地。诗云：“斗城怜旧路。”按《元和郡国志》：绵州城理，汉涪县，去成都三百五十里，依山作州，东据天池，西临涪水，形如北斗，卧龙伏焉，则斗城指绵州之城，非谓长安也。所临之水，应在绵州，无容远指涡水，涡水断是涪水。盖传写之误耳。





送严侍郎到绵州同登杜使君江楼〔一〕得心字


野兴每难尽，江楼延赏心。归朝送使节，落景惜登临。稍稍烟集渚，微微风动襟。重船依浅濑，轻鸟度层阴。槛峻背幽谷，窗虚交茂林。灯光散远近，月彩静高深。城拥朝来客，天横醉后参。穷途衰谢意，苦调短长吟。此会共能几，诸孙贤至今。不劳朱户闭，自待白河沉。

〔一〕江楼：《方舆胜览》：枕绵州城之东隅，上有唐《江亭记》。观杜诗，则古之江楼在南山下。





奉济驿重送严公四韵


远送从此别，青山空复情。几时杯重把，昨夜月同行。列郡讴歌惜，三朝出入荣。江村独归处，寂寞养残生。





巴西驿亭观江涨呈窦使君

巴西驿亭观江涨呈窦使君〔一〕


《草堂》本作窦十五使君

宿雨南江涨〔二〕，波涛乱远峰。孤亭凌喷薄，万井逼舂容。霄汉愁高鸟，泥沙困老龙。天边同客舍，携我豁心胸。

〔一〕巴西：《寰宇记》：巴西县属绵州，本汉涪县。杜安简《地志》：巴郡，巴渝集壁，巴东夔忠，巴西绵州。

〔二〕南江：即绵江也。





九日登梓州城


伊昔黄花酒，如今白发翁。追欢筋力异，望远岁时同。弟妹悲歌里，朝廷一作乾坤醉眼中。兵戈与关塞〔一〕，此日意无穷。

〔一〕兵戈、关塞：指徐知道以兵守剑阁也。鹤注牵引朝义、党项，愚矣。





巴岭答杜二见忆


严武

卧向巴山落月时，两乡千里梦相思。可但步兵偏爱酒，也知光禄最能诗。江头赤叶枫愁客，篱外黄花菊对谁。跋马望君非一度，冷猿秋雁不胜悲。





九日奉寄严大夫


九日应愁思，经时冒险艰。不眠持汉节，何路出巴山。小驿香醪嫩，重岩细菊《草堂》作雨斑。遥知簇鞍马，回首白云间。

宝应元年四月，代宗即位，召武入朝。是年徐知道反，武阻兵，九月尚未出巴。《通鉴》载六月以武为西川节度使，徐知道守要害拒武，武不得进。误也，当以此诗正之。





黄草

黄草〔一〕


黄草峡西船不归，赤甲山下行人一云人行稀。秦中驿使无消息，蜀道兵一云干戈有是非。万里秋风吹锦水，谁家别泪湿罗衣。莫愁剑阁终堪据，闻道松州已被围〔二〕。

〔一〕黄草：胡三省曰：《水经注》：涪州之西有黄葛峡，山高险绝，无人居，意即此峡也。杜诗“黄草峡西”，注云：在涪州之西。

〔二〕松州：《舆地纪胜》：《通鉴》于代宗广德元年书：吐蕃陷松、维、保三州。《茂州图经》云：广德二年，吐蕃取陇右，西川节度高适出兵西山，牵制无功，遂亡松、维。

鹤曰：秦中驿使，谓李之芳奉使见留也。蜀道兵戈，谓徐知道据剑阁也。当时公在梓阆，非夔州诗也。按：鹤说良是，但又引来瑱、裴茂之战以解首二句，为曲说耳。





怀旧


地下苏司业，情亲独有君。那因丧一作衰乱后，便有一云更作死生分。老罢知明镜，悲来望白云。自从失词伯，不复更论文。公前名预，缘避御讳，改为源明。





所思得台州郑司户虔消息


郑老身仍窜，台州信所一云始传。为农山涧曲，卧病海云边。世已疏儒素，人犹乞酒钱。徒劳望牛斗，无计斸龙泉。





不见近无李白消息


不见李生久，佯狂真可哀。世人皆欲杀，吾意独怜才。敏捷诗千首，飘零酒一杯。匡山读书处〔一〕，头白好一云始归来。

〔一〕匡山：《唐诗纪事》载东蜀杨天惠《彰明逸事》云：元符二年，补令于此，闻李白本邑人，微时募小吏，弃去，隐居大匡山，今犹有读书台。吴曾《能改斋漫录》、欧阳忞《舆地广记》皆本天惠之说。按，太白居庐山，见于诗文，不一而足。曾巩《诗序》云：永王璘节度东南，白时卧庐山，璘迫致之。公怜其因此得罪，故云“匡山读书处，头白好归来”。《彰明遗事》所载乃委巷传闻之语。近时杨慎辈力引为蜀中故事，殊不足信。《容斋三笔》亦云：太白乡郡，当以《范传正碑》为正。《范碑》云：国朝已来，编于属籍。神龙初，潜还广汉，因侨为郡人。杜田《杜诗补遗》引《范碑》云：白之先客居蜀之彰明，太白生焉云云。此好事者伪为之，以附会杜诗也。





题玄武禅师屋壁

题玄武禅师屋壁〔一〕


何年顾虎头，满壁一云座画瀛曾作沧州。赤日石林气，青天江海一云水流。锡飞常近鹤，杯度不惊鸥。似得庐山路，真随惠远游。

〔一〕玄武：《寰宇记》：玄武山。《九州要记》云：一名宜君山。《华阳国志》云：一名三嵎山，在玄武县东二里，其山六屈三起。《方舆胜览》：大雄山在中江，有真武庙。杜诗“玄武禅师屋”在此。





客夜


客睡何曾着，秋天不肯明。卷帘残月影，高枕远江声。计拙无衣食，途穷仗友生。老妻书数纸，应悉未归情。

吴曾《漫录》：张说有《深渡驿》诗云：洞房悬月影，高枕听江流。此诗用其意。





客亭


秋窗犹曙色，落木一作木落更天一作高风。日出寒山外，江流宿雾中。圣朝无弃物，老病已成一云衰翁。多少残生事，飘零似转蓬。





秋尽


秋尽东行且未回，茅斋寄在少城隈。篱边老却陶潜菊，江上徒逢袁绍杯〔一〕。雪岭独看西日落一云暮，剑门犹阻北人来〔二〕。不辞万里长为客，怀抱何时得好开一云好一开。

〔一〕袁绍杯：《郑玄传》：袁绍总兵冀州，遣使要玄，大会宾客，玄最后至，乃延升上坐。身长八尺，饮酒一斛，秀眉明目，容仪温伟。公以玄自况，为儒而遭世难也。旧注引河朔饮，非是。

〔二〕剑门：徐知道兵据剑阁，故曰“犹阻北人来”。邵宝曰：此时雪岭无人可到，但可望日落而已。





陪王侍御宴通泉东山野亭


江水东流去，清樽日复斜。异方同宴赏，何处是京华。亭景临山水，村烟对浦沙。狂歌过于一云形胜，得醉即为家。





野望


金华山北一云南涪水西〔一〕，仲冬风日始凄凄。山连越嶲蟠三蜀〔二〕，水散巴渝下五溪〔三〕。独鹤不知何事舞，饥乌似欲向人啼。射洪春酒寒仍绿〔四〕，目极伤神谁为携。

〔一〕金华山：《方舆胜览》：在射洪县。 涪水：《寰宇记》：涪江，在郪县西二百里，自涪城县东南流入县界，合中江，东流入射洪县界，屈曲二十里，北通遂州。《水经》云：涪江水又东南合射江，今射洪县南有此水。

〔二〕越嶲：《寰宇记》：嶲州越嶲郡，本益州西南外夷地，汉武帝以邛都之地为越嶲郡，郡有越水、嶲水，皆出深羌界，南历本郡焉，故名越嶲郡。

〔三〕巴渝：《寰宇记》：巴州北水，一名巴岭水，一名渝州水，一名宕渠水，渝州今隶巴县。《三巴记》云：阆、白二水，东南流，曲折三回，如巴字，故谓三巴。 五溪：《寰宇记》：黔州涪陵水，一名内江水，在州西五十步，西北注涪州，入蜀江。五溪，谓酉、辰、巫、武、沅等五溪。《水经注》云：武陵有五溪，谓雄溪、樠溪、力溪、无溪、酉溪，辰溪其一焉。夹溪悉是蛮左右所居，故谓此蛮为五溪蛮也。

〔四〕射洪：《元和郡国志》：梓潼水与涪江合流，急如箭，奔射涪江口，蜀人谓水口为洪，因名射洪。





闻官军收河南河北一云收两河


剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日一云首放歌须纵酒，青春作伴好还乡。即从巴峡穿巫峡，便下襄阳向洛阳。余田园在东京。

宝应元年十一月，官军破贼于洛阳，进收东都。河南平，朝义走河北，李怀仙斩其首以献，河北平。此诗公在剑外闻捷书而作也。





涪江泛舟送韦班归京得山字


追饯同舟日，伤春一云心一水间。飘零为客久，衰老羡君还。花远一云杂重重树，云轻处处山。天涯故人少，更益一作忆鬓毛斑。





春日梓州登楼二首


行路难如此，登楼望欲迷。身无却少壮，迹有但旧作但有羁栖。江水流城郭，春风入鼓鞞。双双新燕子，依旧已衔泥。

天畔登楼眼，随春一云风入故园。战场今始定，移晋作栘柳更能存。厌蜀交游冷，思吴胜事繁。应须理舟楫，长啸下荆门〔一〕。

〔一〕荆门：《寰宇记》：荆门本汉旧地，荆襄之要津。





郪城西原送李判官兄武判官弟赴成都府

郪城西原送李判官兄武判官弟赴成都府〔一〕


凭高送所亲，久坐惜芳辰。远水非无浪，他山自有春。野花随处发，官一作妖柳着行新。天际伤愁别，离筵何太频。

〔一〕郪城：《寰宇记》：梓州今理郪县。





泛江送魏十八仓曹还京因寄岑中允参范郎中季明


迟日深春一云江水，轻舟送别筵。帝乡愁绪外，春色泪痕边。见酒须相忆，将诗莫浪传〔一〕。若逢岑与范，为报各衰年。

〔一〕莫浪传：《朝野佥载》：咸亨中谣曰：莫浪传，阿婆颠。





送路六侍御入朝


童稚情亲四一云三十年，中间消息两茫然。更为后会知何地，忽漫相逢是别筵。不分《草堂》本作愤桃花红胜锦〔一〕，生憎柳絮白于一作如绵。剑南春色还无赖，触忤愁人到酒边。

〔一〕桃花：《寰宇记》：桃花溪在郪县三十里，南流入射洪县。《舆地纪胜》：桃花水在射洪县东，北合涪江。





泛江送客


二月频送客，东津江欲平〔一〕。烟花山际重，舟楫浪前轻。泪逐劝杯下一作落，愁连吹笛生。离筵不隔日，那得易为情！

〔一〕东津：《打鱼歌》：绵州江水之东津。《舆地纪胜》：在郪县东四里，渡涪江水。





上牛头寺

上牛头寺〔一〕


青山意不尽，衮衮上牛头。无复能拘碍，真成浪出游。花浓春寺静，竹细野池幽。何处莺啼切，移时独未休。

〔一〕牛头山：《寰宇记》：牛头山在郪县西南二里，高一里，形似牛头，四面孤绝，俯临州郭，下有长乐寺，楼阁烟花，为一方胜概。《图经》云：山上无禽鸟栖集。而杜诗有“莺啼”之句，则《图经》误也。





望牛头寺


牛头见鹤林，梯径绕幽深一云秀丽一何深。春色浮一作流山外，天河宿蔡作没殿阴。传灯无白日，布地有黄金。休作狂歌老，回看不住心。





上兜率寺

上兜率寺〔一〕


兜率知名寺，真如会法堂。江山有巴蜀，栋宇自齐梁。庾信哀虽久，何颙好不忘〔二〕。白牛车远近，且欲上慈航〔三〕。

〔一〕兜率寺：兜率寺，前瞰郡城，拱揖如画。侯圭《东山观音寺记》云：梓州浮图，大小有十二，慧义居其北，兜率当其南，牛头据其西，观音距其东。《舆地纪胜》：兜率阁在南山。

〔二〕何颙：何颙当作“周颙”，传写之误，详见前注。

〔三〕慈航：清凉禅师序《般若经》：般若者，苦海之慈航。





望兜率寺


树密当山径，江深隔寺门。霏霏云气重一云动，闪闪浪花翻。不复知天大，空余见佛尊。时应清盥一云兴罢，随喜给孤园。





甘园


春日清江岸，千甘二顷园。青云羞一作着叶密，白雪避花繁。结子随边使，开筒近至尊。后于桃李熟，终得献金门〔一〕。

〔一〕金门：《太真外传》：开元末，江陵进乳柑橘，上以十枚种于蓬莱宫。天宝十载秋，结实，宣赐宰臣。





数陪李梓州泛江有女乐在诸舫戏为艳曲二首赠李《草堂》作章诸，《方舆胜览》作渚。


上客回空骑，佳人满近船。江清歌扇底，野旷舞衣前。玉袖凌风并，金壶隐浪偏。竞将明媚色，偷眼艳阳天一云年。

白日移歌袖，清霄近笛床。翠眉萦度曲〔一〕，云鬓俨分行。立马千山暮，回舟一水香。使君自有妇，莫学野鸳鸯〔二〕。

〔一〕度曲：一音大各反，一音徒故反。俱见《汉书》注。师古曰：应、荀二说皆是。

〔二〕鸳鸯：《古乐府》歌曰：湖中百种鸟，半雌半是雄。鸳鸯逐野鹤，恐畏不成双。





登牛头山亭子


路出双林外，亭窥万井中。江城孤照日，山一作春谷远含风。兵革身将老，关河信不通。犹残数行泪，忍对百花丛。





陪李梓州王阆州苏遂州李果州四使君登惠义寺


春日无人境，虚空不住天。莺花随世界，楼阁寄一作倚山巅。迟暮身何得，登临意惘一云寂然。谁能解金印，潇洒共安禅一云“三车将五马，若个合安禅”。





送何侍御归朝李梓州泛舟筵上作


舟楫诸侯饯，车舆使者归。山花相映发，水鸟自孤飞。春日垂霜鬓，天隅把绣衣。故人从此去一云远，寥落寸心违。





江亭送眉州辛别驾升之得芜字


柳影含云幕一云重，江波近酒壶。异方惊会面，终宴惜征途。沙晚低风蝶，天晴喜浴凫。别离伤老大，意绪日荒芜。





涪城县香积寺官阁

涪城县香积寺官阁〔一〕


寺下春江深不流，山腰官阁迥添愁。含风翠壁孤云细，背日丹枫万木稠。小院回廊春一作清寂寂，浴凫飞鹭晚悠悠。诸天合在藤萝外，昏黑应须到上头。

〔一〕香积寺：《寰宇记》：香积山，在涪城县东南三里，北枕涪江。





戏题寄上汉中王三首〔一〕时王在梓州，初至，断酒不饮，篇有戏述。


西汉亲王子，成都老客星。百年双白鬓，一别五秋一作飞萤。忍断杯中物，只王作眠看座右铭。不能随皂盖，自醉逐浮萍。

〔一〕汉中王：《旧书》：瑀，让皇帝第六子，早有才望，伟仪表，初封陇西郡公，从明皇幸蜀，至汉中，因封汉中王，仍加银青光禄大夫、汉中郡太守。《新书》：肃宗诏收群臣马，瑀持不可，贬蓬州长史。郭湜《高力士传》：李辅国缪承恩宠，窃弄威权，不死则流，动逾千计，黔中道此一邑尤多。一郡王，瑀是也；一开府，力士是也。鹤曰：“不能随皂盖”，又云“剖符来蜀道”，当是蓬州刺史，史云长史，误也。

策杖时能出，王门异昔游。已知嗟不起，未许醉相留。蜀酒浓无敌〔一〕，江鱼美可求。终思一酩酊，净扫雁池头〔二〕。

〔一〕蜀酒：《水经注》：鱼复尉戍此，江之左岸有巴乡村，村人善酿，故俗称“巴乡清郡出美酒”。

〔二〕雁池：《西京杂记》：梁孝王筑菟园，园有雁池，池间有鹤洲、凫渚。

群盗无归路，衰颜会远方。尚怜诗警策，犹记一作忆酒颠狂。鲁卫弥尊重〔一〕，徐陈略丧亡〔二〕。空余枚一作故叟在，应念早升堂。

〔一〕鲁卫：开元十四年十一月己丑，幸宁王宪宅，与诸王宴，探韵赋诗曰：“鲁卫情先重，亲贤尚转多。”瑀为宁王之子，故曰“鲁卫弥尊重”，用明皇诗语也。

〔二〕徐陈：魏文帝《与吴质书》：昔年疾疫，亲故多罹其灾，徐、陈、应、刘一时俱逝。





陪章留后侍御宴南楼得风字


绝域长夏晚，兹楼清宴同。朝廷烧栈北〔一〕，鼓角满一作漏天东〔二〕。屡食将军第一云邸，仍骑一云骄御史骢。本无丹灶术一作诀〔三〕，那免白头翁。寇盗狂歌外，形骸痛饮中。野云低渡水，檐雨细随风。出号江城黑，题诗蜡炬一作烛红。此身醒复醉，不拟哭途穷。

〔一〕栈北：广德二年，吐蕃入大震关。

〔二〕漏天：《梁益州记》：大小漏天在雅州。朱晦庵云：当作漏天。愚谓仍作“满”字为是。

〔三〕丹灶：《别赋》：守丹灶而不顾。





台上得凉字


改席台能迥，留门月复光。云行一作霄遗暑湿，山谷进风凉。老去一杯足，谁怜屡舞长。何须把官烛，似恼鬓毛苍。





送王十五判官扶侍还黔中得开字


大家东征逐子回〔一〕，风生洲渚锦帆开。青青竹笋迎船出〔二〕，日日一云白白江鱼入馔来〔三〕。离别不堪无限意，艰危深仗济时才。黔阳信使应稀少，莫怪频频一作频烦劝酒杯。

〔一〕大家：《东征赋》：惟永初之有七兮，余随子乎东征。《大家集》曰：子谷为陈留长，大家随至官，作《东征赋》。

〔二〕竹笋：孟宗事，见《楚国先贤传》。

〔三〕江鱼：《东观汉记》：姜诗与妇，佣作养母。俄而涌泉出于舍侧，味如江水，井旦出双鲤鱼。吴曾《漫录》作“日日”，韩子苍作“白白”。《后汉·列女传》：姜诗母嗜鱼鲙，每旦辄出双鲤，常以供母膳。曰每旦，则以日日为是。





倦夜


竹凉侵卧内，野月满一作遍庭隅。重露成涓滴，稀星乍有无。暗飞萤自照，水宿鸟相呼。万事干戈里，空悲清夜徂。

吴曾《漫录》：顾陶《类编》题云“倦秋夜”，三联云：“飞萤自照水，宿鸟竞相呼。”





悲秋


凉风动万里，群盗尚纵横。家远传书日，秋来为客情。愁窥高鸟过，老逐众人行。始欲投三峡，何由见两京。





对雨


莽莽天涯雨，江边独立时。不愁巴道路，恐湿汉旌旗。雪岭防秋急〔一〕，绳桥战胜迟。西戎甥舅礼，未敢背恩私。

〔一〕雪岭：鹤曰：高适出西山三城置戍，即雪岭也。





警急时高公适领西川节度


才名旧楚将，妙略拥兵机。玉垒虽传檄，松州会解围。和亲知拙计，公主漫无归。青海今谁得，西戎实饱飞。

至德二载，永王璘反，适因陈江东利害，永王必败，上奇其对，以适为扬州左都督府长史、淮南节度使，故云“旧楚将”。《旧书》：代宗即位，吐蕃陷陇右，渐逼京畿，适练兵于蜀。临吐蕃南境以牵制之，师出无功，而松、维等州寻为蕃兵所陷，以黄门侍郎严武代还。此诗松州未陷时作也。





王命


汉一云漠北豺狼满，巴西道路难。血埋诸将甲，骨断使臣一云君鞍〔一〕。牢落新烧栈，苍茫旧筑坛〔二〕。深怀喻蜀意，恸哭望王官一云京峦。

〔一〕使臣：广德元年，李之芳等使吐蕃被留，二年方得归。

〔二〕筑坛：旧注以为指郭子仪，余谓指严武也。武入朝而吐蕃陷河西、陇右，又围松州，蜀人思得武以代适也。





征夫


十室几人在，千山空自多。路衢唯见哭，城市不闻歌。漂梗无安地，衔枚有荷戈。官军未通蜀，吾道竟如何。





有感五首


将帅蒙恩泽，兵戈有岁年。至今劳圣主，何以报皇天。白骨新交战，云台旧拓边〔一〕。乘槎断消息，无处觅张骞〔二〕。

〔一〕拓边：唐自武德以来，开拓边境，地连西域，皆置都督府州县，开元中，置朔方等处节度使以统之。禄山反后数年间，西北数十州相继沦没，尽取河西、陇右之地，自凤翔以西，邠州以北，皆为左衽矣。

〔二〕张骞：李之芳被留，次年始放还，故云。

幽蓟余蛇樊作封豕，乾坤尚虎狼。诸侯春不贡，使者日相望。慎勿吞青海，无劳问越裳。大君先息战，归马华山阳。

笺曰：是时史朝义下诸降将，奄有幽、魏之地，骄恣不贡，代宗懦弱，不能致讨。此诗云“慎勿吞青海，无劳问越裳”，安有节镇之近不修职贡，而顾能从事远略者乎？盖叹之也。“息战”“归马”，谓其不复能用兵，而婉词以讥之也。李翱云：“唐子孙不能以天下取河北。”正此意也。旧注谓戒人主生事外夷，可谓愚矣。

洛下舟车入，天中贡赋均。日闻红粟腐，寒待翠华春。莫取金汤固，长令宇宙新。不过行俭德，盗贼本王臣。

笺曰：自吐蕃入寇，车驾东幸，天下皆咎程元振，又以子仪新立功，不欲天子还京，劝帝且都洛阳，以避蕃寇，代宗然之。子仪因兵部侍郎张重光宣慰回，附章论奏。代宗省表垂涕，亟还京师。其略曰：东周之地，久陷贼中，宫室焚烧，十不存一。矧其土地狭阨，才数百里间。东有成皋，南有二室，险不足恃，适为战场。明明天子，躬俭节用，苟能黜素餐之吏，去冗食之官。抑竖刁、易牙之权，任蘧瑗、史鳅之直，则黎元自理，盗贼自平，中兴之功，旬月可冀。公诗云：“莫取金汤固，长令宇宙新。不过行俭德，盗贼本王臣。”正括汾阳论奏大意。

丹桂风霜急〔一〕，青梧日夜凋〔二〕。由来强干地，未有不臣朝。受钺亲贤往〔三〕，卑宫制诏遥。终依古封建，岂独听箫韶。

〔一〕丹桂：汉成帝时谣：桂树华不实，黄雀巢其颠。注：桂赤色，汉家象。

〔二〕青梧：上官仪《册殷王文庆表》：栽梧，德成观梓。

〔三〕受钺：乾元二年，史思明僭号于河北，李光弼请以亲贤统师，以赵王系为兵马元帅。诏曰：靖难平凶，必资于金革，总戎授律，实仗于亲贤。次年四月，以亲王遥统兵柄。宝应元年，代宗即位，十月，以雍王适为天下兵马元帅。

笺曰：初房琯建分镇讨贼之议。诏曰：令元子北略朔方，命诸王分守重镇。诏下，远近相庆，咸思效忠于兴复。禄山抚膺曰：“吾不得天下矣。”肃宗即位，恶琯，贬之，用其诸子统师。然皆不出京师，遥制而已。宗藩削弱，藩镇不臣。公追叹朝廷不用琯议，失强干弱枝之义，而有事则仓卒以亲贤授钺也。“丹桂”言王室，“青梧”言宗藩也。“卑宫制诏”即天宝十五载七月丁卯制置天下之诏也，谓其分封诸王，如禹之与子，故以卑宫言之。《壮游》诗：“禹功亦命子。”此其证也。落句言不“依古封建”，而欲坐听箫韶，不可得也。公之冒死救琯，岂独以交友之故哉！

盗一作胡灭人还乱，兵残将自疑。登坛名绝假，报主一云执玉尔何迟。领郡辄无色，之官皆有词。愿闻哀痛诏，端拱问疮痍。

笺曰：李肇《国史补》：开元以前，有事于外，则命使臣，否则止。自置八节度、十采访，始有坐而为使，其后名号益广。大抵生于置兵，盛于专利，普于衔命。于是为使则重，为官则轻。故天宝末，佩印有至四十者。大历中，请俸有至千贯者。宦官内外，悉属之使，旧为权臣所管，州县所理，今属中人者有之。此诗云：“登坛名绝假。”谓诸将兼官太多，所谓坐而为使也，领郡辄无色，州郡皆权臣所管，不能自达，故曰“无色”也。“之官皆有词”，所谓为使则重，为官则轻也。《送陵州路使君》诗云：“王室比多难，高官皆武臣。”与此正相发明。东坡谓唐郡县多不得人，由重内轻外者，此天宝以前事。以言乎广德之时，则迂矣。





送元二适江左

送元二适江左〔一〕


乱后今相见，秋深复远行。风尘为客日，江海送君情。晋室丹阳尹〔二〕，公孙白帝城〔三〕。经过自爱惜，取次莫论兵。元尝应孙吴科举。

〔一〕元结：刘会孟本题下公自注：元结也。考《颜鲁公墓碑》及《次山集》，代宗时，以著作郎退居樊上，起家为道州刺史，未尝至蜀，亦未尝至江左。次山《舂陵行》及广德二年道州上《谢表》，时月皆可据，所谓元二者，必非结也。宋刻善本无此六字，明是后人妄益耳。

〔二〕丹阳尹：梁元帝《丹阳尹传序》曰：自二京版荡，五马南渡，因乃上烛天文，下应地理。既变淮海为神州，亦即丹阳为京尹。虽得人之盛，颇愧前贤，而盻遇之深，多用宰辅。《晋中兴书》：大兴元年，改丹阳内史为丹阳尹。《晋书》：王敦以温峤为丹阳尹，欲使觇伺朝廷。峤至，具言敦逆谋。刘谦之《晋纪》曰：苏峻召祖约为逆，约遣许柳以众会，峻克京师，拜丹阳尹，后以罪诛。

〔三〕白帝城：《郡国志》：公孙述至鱼复，有白龙出井中，因号鱼复为白帝城。《寰宇记》：公孙述据蜀，自以承汉土运，故号曰“白帝城”。





章梓州水亭时汉中王兼道士席谦在会，同用荷字韵。


城晚通云雾，亭深到芰荷。吏人桥外少，秋水席边多。近属淮王至，高门蓟子过〔一〕。荆州爱山简，吾醉亦长歌。

〔一〕蓟子：《后汉·方术传》：蓟子训既到京师，公卿以下候之者，坐上恒数百人。





玩月呈汉中王


夜深露气清，江月满江城。浮一作游客转危坐，归舟应独行。关山同一照《海录》作点，乌鹊自多惊。欲得淮王术〔一〕，风吹晕已生。

〔一〕淮王：《淮南子》：画随灰而月晕阙。许慎注曰：有军士相围守则月晕，以芦灰环，阙其一面，则月晕亦阙于上。周王褒《关山月》诗：“天寒光转白，风多晕欲生。”庾肩吾《望月》诗：“圆随汉东蚌，晕逐淮南灰。”





戏作寄上汉中王二首王新诞明珠


云里不闻双雁过，掌中贪见一珠新。秋风袅袅吹江汉，只在他乡何处人。

谢安舟楫风还起，梁苑池台雪欲飞〔一〕。杳杳东山携汉妓，泠泠修竹待王归〔二〕。

〔一〕池台：《水经注》：睢阳城故宫东即梁王之吹台也。基陛阶础尚在。钓台池东，又有一台，世谓之清泠台。北城凭隅，又结一池台。晋灼曰：或说平台在城中东北角，亦或言兔园在平台侧。

〔二〕修竹：《水经注》：睢水又东南流，历于竹圃，水次绿竹荫渚，菁菁实望，世人言梁王竹园也。





投简梓州幕府兼简韦十郎官


幕下郎官安稳无，从来不奉一行书。固知贫病人须弃，能使韦郎迹也疏。





登高


风急天高猿啸哀，渚清沙白鸟飞回。无边落木萧萧下，不尽长江滚滚来。万里悲秋常作客，百年多病独登台。艰难苦恨繁霜鬓，潦倒新停浊酒杯。





九日


去年登高郪县北，今日重在涪江滨。苦遭白发不相放，羞见黄花无数新。世乱郁郁久为客，路难悠悠常傍人。酒阑却忆十年事，肠断骊山清路尘。





遣愤


闻道花门将，论功未尽归。自从收帝里，谁复总戎一云兵机一云军麾。蜂虿终怀毒，雷霆可振威。莫令鞭血地，再湿汉臣衣。

笺曰：回纥既助顺收河北，以贼平，恣行暴掠。代宗册命可汗，复论功封左右杀都督以下，寻为仆固怀恩所诱，与吐蕃合兵入寇。此诗盖深忧之也。初，雍王见回纥可汗于黄河北，责雍王不于帐前舞蹈，车鼻遂引药子昂、李进、章少华、魏琚各榜棰一百。少华、琚一宿而死。汉臣鞭血，正记此事也。





章梓州一云使君橘亭饯成都窦少尹得凉字


秋日野亭千橘香，玉杯锦席高云凉。主人送客何所作音佐，行酒赋诗殊未央。衰老应为难离去声别一云难为应离别，贤声此去有辉光。预传籍籍新京尹一作兆，青史无劳数一作缺赵张。





送陵州路使君赴任

送陵州路使君赴任〔一〕


王室比荆作此多难，高官皆武臣〔二〕。幽燕通使者，岳牧用词人。国待贤良急，君当拔擢新。佩刀成气象，行盖出风尘。战伐乾坤破，疮痍府库贫。众僚宜洁白，万役但平均一云万物役平均。霄汉瞻佳士樊作家事，泥途任此身。秋天正摇落，回首大江滨。

〔一〕陵州：《寰宇记》：属剑南东道，汉犍为郡之武阳县，东境属益州部，周闵帝置陵州，因陵井为名。

〔二〕武臣：《房琯传》：邠州久屯军旅，多以武将兼领刺史，法度隳废，州县廨宇，并为军营，官吏侵夺百姓室屋以居，人甚弊之。





薄暮


江水长流一云最深地，山云薄暮时。寒花隐乱草，宿鸟择一云探深枝。旧国见何日，高秋心苦悲。人生不再好，鬓发白一作自成丝。





西山三首

西山三首〔一〕


夷界荒山顶，蕃州积雪边〔二〕。筑城依一作连白帝，转粟上青天。蜀将分旗鼓，羌兵助一作动井泉一作铠鋋。西南背和好，杀气日相缠。

〔一〕西山：《寰宇记》：王羲之《与谢安书》曰：岷山夏含霜雪，校之所闻，昆仑之仲也。《华阳国志》：岷山，一曰汶焦山，岷岭之最高者，遇大雪开泮，望见成都。《元和郡国志》：岷山即汶山也，南去青城石山百里，天色晴明，望见成都。山岭停雪，常深百丈，夏月融泮，江川为之洪溢，即陇之南首也。《图经》云：岷山巉绝崛立，实捍阻羌夷，全蜀倚为巨屏，煕宁置永康军诏云：正控西山六州军隘口。又《图经》云：雪山在维州保宁县西南，连乳州白苟岭。《九域志》云：山有九峰，上有积雪，冬夏不消。

〔二〕蕃州：高适疏云：今所界吐蕃城堡，不过平戎以西数城，邈在穷山之巅，垂于险绝之末，运粮于束马之路，坐甲于无人之乡。李宗谔《图经》：维州南界江城，岷山连岭而西，不知其极。北望高山，积雪如玉，东望成都若井底，一面孤峰，三面临江，是西蜀控吐蕃之要冲。

辛苦三城戍，长防万里秋。烟尘侵火井，雨雪闭松州。风动将军幕一云盖，天寒使者裘。漫平声山贼营垒一云成壁垒，回首得无忧。

广德元年，吐蕃陷松、维、保三城及云山新筑二城，高适不能救。于是剑南西山诸州，亦入于吐蕃。

子弟犹深入，关城未解围。蚕崖铁马瘦〔一〕，灌口米船稀〔二〕。辩士安边策，元戎决胜威。今朝乌鹊喜，欲报凯歌归。

〔一〕蚕崖：《寰宇记》：蚕崖关，在导江县西北四十七里。《方舆胜览》：在县西五十里，以镇西山之走集。

〔二〕灌口：《寰宇记》：灌口镇，在导江县西六十里。《方舆胜览》：淳熙五年，胡元质奏曰：唐之季年，吐蕃入寇，必入黎文；南诏入寇，必入沈、黎；吐蕃、南诏合入寇，必出灌口。沈、黎两州，去成都尚千里，关隘险阻，足以限隔。惟灌口一路，去成都止百里，又皆平陆，朝发夕至。威、茂两州，即灌口之蔽障。





薄游


淅淅一云渐渐风生砌，团团日隐墙。遥一云满空秋雁灭一云过，半岭暮云长一云张。病叶多先坠，寒花只暂香。巴城添泪一作月眼，今夜复清光。





赠韦赞善别


扶病送君发，自怜犹不归。只应尽客泪，复作掩荆扉。江汉故人少，音书从此稀。往还二十载，岁晚寸心违。





送李卿晔

送李卿晔〔一〕


王子思归日，长安已乱兵。沾衣问行在，走马向承明。暮景巴蜀僻，春风江汉清。晋山虽自弃〔二〕，魏阙尚含情。

广德元年十月，吐蕃入寇，车驾幸陕。

〔一〕李晔：《颜真卿集》：《颜允南神道碑》：潼关陷，舆驾幸蜀，朝官多出骆谷，至兴道，房琯、李晔、高适等数十人尽在。《世系表》：晔终刑部侍郎。

〔二〕晋山：《水经》：袁崧《郡国志》曰：界休县有介山，有绵上聚、子推庙，公自以不与灵武之赏，每以子推自喻也。





绝句


江边踏青罢〔一〕，回首见旌旗。风起春城暮，高楼鼓角悲。

〔一〕踏青：李绰《岁时记》：上巳锡宴曲江，都人于江头褉饮，践踏青草，曰踏青。刘禹锡《竹枝词》：昭君坊中多女伴，永安宫外踏青来。





城上荆作空城


草满巴西绿，空城山谷作城空白日长。风吹花片片，春动一作荡水一云春送雨茫茫。八骏随天子，群臣从武皇。遥闻出巡守，早晚遍遐荒。





舍弟占归草堂检校聊示此诗


久客应吾道，相随独尔来。孰知江路近，频为草堂回。鹅鸭宜长数，柴荆莫浪开。东林竹影薄，腊月更须栽。





卷十三 近体诗九十六首





居阆州及再至成都作。





伤春五首


天下兵虽满，春光一作青春日自浓。西京疲百战，北阙任群凶。关塞三千里，烟花一万重。蒙尘清露急，御宿且一作有谁供。殷复前王道，周迁旧国容。蓬莱足云气，应合总从龙。

广德元年，吐蕃陷京师，车驾至华州。官吏奔散，无复供拟。扈从将士，不免饥馁。乃幸鱼朝恩营。

莺入新年语，花开满故枝。天青风卷幔，草碧水通池。牢落官军速，萧条万事危。鬓毛元自白，泪点向来垂。不是无兄弟，其如有别离。巴山春色静，北望转逶迤。

日月还相斗，星辰屡合一作亦屡围。不成诛执法〔一〕，焉得变危机。大角缠兵气〔二〕，钩陈出帝畿〔三〕。烟尘昏御道，耆旧把天衣一云“固无牵白马，几至着青衣”。行在诸军阙，来朝大将稀。贤多隐屠钓，王肯载同归。

〔一〕执法：《史记·天官书》：南宫、衡、太微三光之廷，匡卫十二星，藩臣，西将东相。南四星执法，月五星顺入轨道，司其出所守，天子所诛也。《晋志》：左执法，廷尉之象；右执法，御史大夫之象。《广雅》曰：荧惑谓之罚星，或谓之执法。《旧书·程元振传》：吐蕃、党项入犯京畿，下诏征兵，诸道卒无至者。蕃军至便桥，代宗苍黄出幸陕州。及至行在，太常博士柳伉，上疏切谏诛元振以谢天下。代宗罢元振官，放归田里。

〔二〕大角：《天官书》：房南众星曰骑官，左角李，右角将。大角者，天王帝廷。

〔三〕钩陈：《星经》：钩陈大星为六宫，亦主六军。《晋志》：钩陈，后宫也。

再有朝廷乱，难知消息真。近传王在洛，复道使归一作通秦。夺马悲公主〔一〕，登车泣贵嫔。萧关迷北上〔二〕，沧海欲东巡。敢料安危体，犹多老大臣。岂一作得无嵇绍血，沾洒属车尘。

〔一〕夺马：《旧书》：肃宗女和政公主，下嫁柳潭。安禄山陷京师，宁国公主嫠居。主弃三子，夺潭马以载宁国，身与潭步日百里。颜鲁公《和政公主神道碑》：广德元年冬，上既东幸，主志期扈跸，回兵充斥，咫尺不通。因至荆南，尉荐诸将。

〔二〕萧关：《武纪》：元封四年，行幸雍，祠五畤，通回中道，遂北出萧关。如淳曰：萧关在安定朝那县。

闻说初东幸，孤儿却走多。难分太仓粟，竞弃鲁阳戈。胡虏登前殿，王公出御河。得无一作忍为中夜舞，谁一作宜忆大风歌。春色生烽燧，幽人泣薜萝。君臣重修德，犹足见时和。





送梓州李使君之任故陈拾遗，射洪人也。篇末有云。


籍甚黄丞相，能名自颍川。近看除刺史，还喜得吾贤。五马何时到，双鱼会早传。老思笻竹杖一云笻杖拄，冬要锦衾眠。不作临歧恨，唯听举最先。火云挥汗日，山驿醒心泉。遇害陈公殒〔一〕，于今蜀道怜。君行射洪县，为我一潸然。

〔一〕陈公：《旧书》：子昂父在乡，为县令段简所辱。子昂闻之，遽还乡里，简乃因事收系狱中，忧愤而卒。《云溪友议》：或谓章仇大夫兼琼为陈拾遗雪狱，高适侍御与王江宁昌龄申冤，当时用为义士也。





王阆州筵奉酬十一舅惜别之作


万壑树声满，千崖秋气高。浮舟一作云出郡郭，别酒寄江涛。良会不复久，此生何太劳？穷愁但一云唯有骨，群盗尚如毛。吾舅惜分手，使君寒赠袍。沙头暮黄鹄，失侣自一作亦哀号。





放船


送客苍溪县，山寒雨不开。直愁骑马滑，故作泛舟回。青惜峰峦过，黄知橘柚来。江流大一作天自在，坐稳兴悠哉。

《寰宇志》：阆州苍溪县，因县界苍溪谷为名。嘉陵江在县东一里，东南流。





奉待严大夫


殊方又喜故人来，重镇还须济世才。常怪偏裨终日待，不知旌节隔年回。欲辞巴徼啼莺合，远下荆门去鹢催。身老时危思会面，一生襟一作怀抱向谁开。

广德二年正月，武以黄门侍郎拜成都尹，充剑南节度使。此云“大夫”，再镇时兼官也，以后称郑公。





奉寄高常侍一云寄高三十五大夫


汶上相逢年颇多，飞腾无那故人何。总戎楚蜀应全未，方驾一云价曹刘不啻过。今日朝廷须汲黯，中原将帅忆廉颇。天涯春色催迟暮，别泪遥添锦水波。

代宗以严武代适，召还为刑部侍郎，转散骑常侍。适善言王霸大略，务功名，尚节义。逢时多难，以安危为己任，故以汲黯许之。





奉寄章十侍御时初罢梓州刺史、东川留后，将赴朝廷。


淮海维扬一俊人，金章紫绶照青春。指麾能事回天地，训练强兵动鬼神。湘西不得归关羽〔一〕，河内犹宜借寇恂。朝觐从容问幽仄，勿云江汉有一作老垂纶。

《旧书》：梓州刺史章彝，初为武判官，及是小不副意，赴成都杖杀之。《国史补》：武与章彝素善，再入蜀，谈笑杀之。《云溪友议》：刺史章彝因小瑕，武遂棒杀，后为彝外家报怨，严氏遂微焉。按此诗，武再镇蜀，彝已入觐矣，岂及其未行而杀之耶！《新书》并载欲杀甫之事，尤为失实。

〔一〕湘西：此暗指来瑱之事也。瑱镇襄阳，犹羽之专有荆土。以程元振构陷而死，故曰“不得归关羽”，婉词以伤之也。瑱徙淮西，讽将吏留己，若河内自请借寇，则当听之。故曰“犹宜借寇恂”也。





将赴荆南寄别李剑州


使君高义驱今古，寥落三年坐剑州。但见文翁能化俗一作蜀，焉知李广未封侯。路经滟滪双蓬鬓，天入沧浪一钓舟。戎马相逢更何日，春风回首仲宣楼〔一〕。

〔一〕仲宣楼：盛弘之《荆州记》：当阳县城楼，王仲宣登之而作赋。





奉寄别马巴州时甫除京兆功曹在东川


勋业终一作真归马伏波，功曹非一云无复汉萧何〔一〕甫曾任华州司功。扁舟系缆沙边久，南国浮云水上多。独把鱼竿终远去，难随鸟樊作乌翼一相过。知君未爱春湖色，兴在骊驹白玉珂。

〔一〕功曹：《西溪丛语》：刘贡父据曹参未尝为功曹，以此诗为误。按《史记》：萧何为沛主吏掾。注曰：主吏，功曹也。杜未尝误。《吴志》：孙策谓虞翻曰：“孤有征讨事，未得还府，卿复以功曹为吾萧何，守会稽耳！”《旧书》：久之，召补京兆府功曹。严武镇成都，奏为节度参谋。





泛江


方舟不用楫，极目总无波。长日容杯酒，深江净绮罗。乱离还奏乐，飘泊且听歌。故国流清渭，如今花正多。





陪王使君晦日泛江就黄家亭子二首


山豁何时断，江平不肯流。稍知花改岸，始验鸟随舟。结束多红粉，欢娱恨白头。非君爱人客，晦日更添一作禁愁。

有径金沙软，无人碧草芳。野畦连蛱蝶，江槛俯鸳鸯。日晚烟花乱，风生锦绣香。不须吹急管，衰老易悲伤。





南征


春岸桃花水，云帆枫树林。偷生长避地，适远更沾襟。老病南征日，君恩北望心。百年歌自苦，未见有知音。





久客


羁旅知交态，淹留见俗情。衰颜聊自哂，小吏最相轻。去国哀王粲，伤时哭贾生。狐狸何足道，豺虎正一作乱纵横。





春远


肃肃花絮晚，菲菲红素轻。日长唯鸟雀，春远独柴荆。数有关中乱，何曾剑外清。故乡一作园归不得，地入亚夫营〔一〕。

〔一〕亚夫营：《后汉志》：长安有细柳聚，周亚夫所屯处。《长安志》：细柳仓，在咸阳县西南三十里。如淳曰：细柳仓在渭北，近石徼。张楫曰：在昆明池南，今有柳市是也。师古曰：《匈奴传》云：置三将军，军长安西细柳、渭北棘门、霸上。则此细柳不在渭北，楫说是也。《三辅故事》曰：今石徼是也。石徼西有细柳仓。《樊哙传》：柳中，即细柳地也，在长安西。





暮寒


雾隐平郊树，风含广岸波。沉沉春色静，惨惨暮寒多。戍鼓犹长击，林莺遂不歌。忽思高宴会，朱袖拂云和。





双燕


旅食惊双燕一作双飞燕，衔泥入此堂。应同避燥湿，且复过一作遇炎凉。养子风尘际，来时道路长。今秋天地在，吾亦离殊方。





百舌


百舌来何处，重重只报春。知音兼众语，整翮岂多身。花密藏难见一云难相见，枝高听转新。过时如发口〔一〕，君侧有谗人。

〔一〕过时：《汲冢周书·时训解》：芒种之日，螳螂生。又五日，鵙始鸣。又五日，反舌无声。螳螂不生，是谓阴息；鵙不始鸣，令奸壅逼；反舌有声，佞人在侧。





地隅


江汉山重阻，风云地一隅。年年非故物，处处是穷途。丧乱秦公子〔一〕，悲凉一云秋楚大夫。平生心已折，行路日荒芜。

〔一〕秦公子：谢灵运《拟邺中》诗：王粲，家本秦川贵公子。遭乱流寓，自伤情多。





游子


巴蜀愁谁语，吴门兴杳然。九江春草外，三峡暮帆前。厌就成都卜，休为吏部眠。蓬莱如可到〔一〕，衰白问群仙。

〔一〕蓬莱：《哀江南赋》：风飙道阻，蓬莱无可到之期；舟楫路穷，星汉非乘槎可上。





归梦


道路时通塞，江山日寂寥。偷生唯一老，伐叛已三朝。雨急青枫暮，云深黑水遥〔一〕。梦归归未得一作梦魂归亦得，不用楚辞招。

〔一〕黑水：《禹贡》：华阳黑水惟梁州。传曰：东据华山之南，西距黑水。又曰：黑水自北而南，经三危，过梁州，入南海。疏曰：滇池县有黑水祠。《水经注》：黑水出张掖鸡山，南流至燉煌，过三危山，南流入于南海。《寰宇记》：嶲州越嶲县有黑水。杜诗“云深黑水遥”是也。





江亭王阆州筵饯萧遂州


离亭非旧国，春色是他乡。老畏歌声断一云短，愁随吴作从舞曲长。二天开一云悲宠饯，五马烂生一作辉光。川路风烟接，俱宜一云看下凤皇。





绝句二首


迟日江山丽，春风花草香。泥融飞燕子，沙暖睡鸳鸯。

江碧鸟逾白，山青花欲燃。今春看又过，何日是归年。





滕王亭子〔一〕在玉台观内。王调露年中，任阆州刺史。


君王台榭枕巴山，万丈丹梯尚可攀。春日莺啼修竹里〔二〕，仙家犬吠白云间〔三〕。清江锦一作碧石伤心丽，嫩蕊浓花满目斑。人到于今歌出牧，来游此地不知还。

〔一〕滕王：元婴，高祖第二十二子，都督洪州，数犯宪章，徙授隆州刺史。《方舆胜览》：滕王以隆州衙宇卑陋，遂修饬宏大之，拟于宫宛，谓之隆苑，后以明皇讳，改曰阆苑。滕王亭，即元婴所建，在玉台观。成都杨慎以为嗣滕王湛然。误也。

〔二〕修竹：枚乘《菟园赋》：修竹檀栾夹池水。孙绰《兰亭诗》：啼莺吟修竹。

〔三〕犬吠：《论衡》：传言淮南王得道，畜产皆仙。犬吠天上，鸡鸣云中。





玉台观〔一〕滕王造


中天积翠玉台一云虚遥〔二〕，上帝高居绛节朝。遂有冯夷来击鼓〔四〕，始知嬴女善吹箫〔五〕。江光隐见鼋鼍窟〔六〕，石势参差一云差池乌鹊桥。更肯一云有红颜生羽翼吴作翰，便应黄发老渔樵。

〔一〕玉台观：《方舆胜览》：在阆州北七里，唐滕王尝游，有亭及墓。

〔二〕中天：《新序》：魏襄王将起中天台。 玉台：汉《郊祀歌》：游阊阖，观玉台。应劭曰：阊阖，天门。玉台，上帝之所居。

〔三〕冯夷：《洛神赋》：冯夷鸣鼓，女娲清歌。

〔四〕吹箫：《列仙传拾遗》：萧史善吹箫，日教弄玉作凤鸣。居数年，吹箫似凤声，凤皇来止其屋，公为作凤台。

〔五〕鼋鼍：《海赋》：或屑没于鼋鼍之穴。





滕王亭子


寂寞春山路，君王不复行。古墙犹竹色，虚阁自松声。鸟雀荒村暮，云霞过客情。尚思歌吹入，千骑把霓旌〔一〕。

〔一〕千骑：《梁孝王传》：赐天子旌旗，千乘万骑。





玉台观滕王造


浩劫因王造一云起，平台访古游。彩云萧史驻，文字鲁恭留。宫阙通群帝，乾坤到十洲。人传有笙鹤，时过此一云北山头。





渡江


春江不可一作用渡，二月已风涛。舟楫欹斜疾一作甚，鱼龙偃卧高。渚花兼陈作张素锦，汀草乱青袍。戏问垂纶客，悠悠见一作是汝曹。





喜雨


南国旱一云早无雨，今朝江出云。入空才漠漠，洒迥已纷纷。巢燕高飞尽，林花润色分。晚来声不绝，应得夜深闻。





送韦郎司直归成都


窜身来蜀地，同病得韦郎。天下干一作兵戈满，江边岁月长。别筵花欲暮，春日鬓俱苍一云春鬓色俱苍。为问南溪竹一云笋，抽梢合过墙。余草堂在成都西郭。





将赴成都草堂途中有作先寄严郑公五首


得归茅屋赴成都，直一云真为文翁再剖符。但使闾阎还揖让，敢论松竹久荒芜。鱼知丙穴由来美〔一〕，酒忆郫筒不用酤〔二〕。五马旧曾谙小径，几回书札待潜夫。

〔一〕丙穴：《蜀都赋》：嘉鱼出于丙穴。刘渊林注：丙穴在汉中沔阳县，有鱼穴二所，常以三月取之。丙，地名也。《水经注》：褒水又东南得丙水口，水上承丙穴，穴出嘉鱼，常以三月出，十月入地。穴口广五六尺，去平地七八尺。泉悬注：鱼自穴下透入水，穴口向丙，故曰丙穴，下注褒水。《周地图记》：兴州有丙山，山有穴，即丙穴，其口向丙，因以为名。《寰宇记》：大丙山、小丙山，在兴州顺政县东南七十里。其山峻崖，南北相对，阔七步。其崖峻峭，高百丈，山衣石发，被于崖际。北有穴，方圆二丈余，其穴有水潜流，土人相传为丙穴。沮水经穴门而过，或谓之大丙水，每春三月上旬，复有鱼长七八寸或二三寸，连绵从穴出跃，相传名为嘉鱼。

〔二〕郫筒：《成都记》：成都府西五十里，因水标名曰郫县。以竹筒盛美酒，号曰郫筒。《华阳风俗录》：郫县有郫筒池，池旁有大竹。郡人刳其节，倾春酿于筒，苞以藕丝，蔽以蕉叶，信宿馨达于林外，然后断之以献，俗号郫筒酒。李商隐诗：“锦石为棋子。”郫筒当酒壸是也。

处处青江带白〔一〕，故园犹得见残春。雪山斥候无兵马，锦里逢迎有主人。休怪儿童延俗客，不教鹅鸭恼比邻。习池未觉风流尽，况复荆州赏更新。

〔一〕白：，大萍，花白者季春始生。

竹寒沙碧浣花溪，菱一作橘刺藤梢咫尺迷。过客径须愁出入，居人不自解东西。书签药里封蛛网，野店山桥送马蹄。岂一作肯藉荒庭春草一作新月色，先判一饮醉如泥。

常苦沙崩损药栏，也从江槛落风湍。新松恨不高一作长千尺，恶竹应须斩万竿。生理只凭黄阁老，衰颜一作容欲付一作赴紫金丹。三年奔走空皮骨，信有人间行路难。

锦官一作馆城西生事微一作锦官生事城西微，乌皮几在还思归。昔去为忧乱兵入，今来已恐邻人非。侧身天地更怀古，回首风尘甘息机。共说总戎云鸟阵，不妨游子芰荷衣。





别房太尉墓阆州

别房太尉墓阆州〔一〕


他乡复行役，驻马别孤坟。近泪无干土，低空一云空山有断云。对棋陪谢傅〔二〕，把剑觅徐君〔三〕。唯见林花落，莺啼送客闻。

〔一〕房太尉：琯以乾元元年贬邠州刺史，上元元年为汉州刺史，宝应三年拜刑部尚书，在路遇疾。广德元年八月，卒于阆州僧舍。《新书》载琯卒在宝应二年，与《旧书》异。按杜祭房公文，广德元年九月，而《酉阳杂俎》记琯舍阆州紫极宫，见治龟兹版，忆邢和璞言终身事，皆与《旧书》合，知《新书》误也。《国史补》：宰相自张曲江之后，称房太尉、李梁公为重德。又云：开元以后，不以姓而可称者：燕公、曲江、太尉、鲁公；不以名而可称者：宋开府、陆宣公、王右丞、房太尉。《困学纪闻》：司空图《房太尉》诗曰：“物望倾心久，匈渠破胆频。”注谓禄山初见分镇诏书，抚膺叹曰：“吾不得天下矣。”琯建议遣诸王为都统节度，而贺兰进明谗于肃宗。晋以琅琊立江左，宋以康王建中兴。以表圣之言观之，琯可谓善谋矣。

〔二〕对棋：琯为宰相，听董庭兰弹琴。李德裕《游房太尉西池诗》注：房公以好琴闻于海内。公此诗以谢傅围棋为比，盖为房公解嘲也。刘禹锡《和德裕房公旧竹亭闻琴》云：尚有竹间露，永无棋下尘。

〔三〕把剑：祭文云：抚坟日落，脱剑秋高。





自阆州领妻子却赴蜀山行三首


汩汩一作揖揖，又作浥浥，音蛰避群盗，悠悠经十年。不成向南国，复作游西川。物役水虚照，魂伤山寂然。我生无倚着，尽室畏途边。

长林偃风色，回复一云首意犹迷。衫裛翠微润，马衔青草嘶。栈一云径悬斜避石，桥断却寻溪。何日干一作兵戈尽，飘飘愧老妻。

行色递隐见，人烟时有无。仆夫穿竹语，稚子入云呼。转石惊魑魅，抨弓落狖鼯。真供一笑乐〔一〕，似欲慰穷途。

〔一〕一笑：《射雉赋》：昔贾氏之如皋，始解颜于一箭。





山馆《草堂》本作移居公安山馆


南国昼多雾，北风天正寒。路危行木杪，身远樊作迥宿云端。山鬼吹灯灭，厨人语夜阑。鸡鸣问前馆，世乱敢求安。





行次盐亭县聊题四韵奉简严遂州蓬州两使君咨议诸昆季

行次盐亭县聊题四韵奉简严遂州蓬州两使君咨议诸昆季〔一〕


马首见盐亭，高山拥县青。云溪花淡淡一云漠漠，春郭水泠泠。全蜀多名士，严家聚德星。长歌意无极，好为老夫听。

《寰宇记》：盐亭县因井为名。负戴山在县西一里，高二里，自剑门南来，过剑州，入当县，龙盘虎踞，起伏四百余里，至此却蹲。山有飞龙泉，喷下南流，入梓潼江，水色清泠，其味甘美，时以为琼浆水。

〔一〕严君：《旧书》：严震，梓州盐亭人。屡出家财以助军，授州长史王府咨议参军。严武移西川，署为押衙。砺，震之宗人也。《寰宇记》：严震及弟砺二墓，在负戴山下，去县西一里。





倚杖盐亭县作


看花虽郭内一云外，倚杖即溪边。山县早休市，江桥春聚船。狎一云野鸥轻白浪一云日，归雁喜青一作清天。物色兼生意，凄凉忆去年。





陪王汉州留杜绵州泛房公西湖

陪王汉州留杜绵州泛房公西湖〔一〕


旧相恩追后，春池赏不稀。阙庭分未到，舟楫有光辉。豉化莼丝熟，刀鸣鲙缕飞。使君双皂盖，滩浅正相依。

〔一〕房公：《旧书·房琯传》：上元二年八月，改汉州刺史。宝应二年四月，拜特进刑部尚书，在路遇疾。广德元年，卒于阆州，所谓“阙庭分未到”也。 西湖：《方舆胜览》：房公湖又名西湖。按壁记，房相上元初牧此邦，其时始凿湖，有诗存焉。李德裕《汉州月夕游房太尉西湖》诗云：谁怜济川楫，长与夜舟归。陆务观诗：房公一跌丛众毁，八年汉州为刺史。绕湖凿池一百顷，岛屿屈曲三四里。





舟前小鹅儿汉州城西北角官池作

舟前小鹅儿汉州城西北角官池作〔一〕


鹅儿黄似酒〔二〕，对酒爱新鹅。引颈嗔船逼一作过，无行乱眼多。翅开遭宿雨，力小困沧波。客散层城暮，狐狸奈若何。

〔一〕官池：旧注：官池即房公西湖。

〔二〕鹅儿酒：《方舆胜览》：鹅黄乃汉中酒名，蜀中无能及者。陆务观亦云：两川名酝避鹅黄。





得房公池鹅


房相西池鹅一群，眠沙泛浦白于一作如云。凤皇池上应回首，为报笼随王右军。





答杨梓州


闷到房公池水头，坐逢杨子镇东州。却向青溪不相见，回船应载阿戎游。

师古本“房公池”误作“杨公”，又造杨梓州先人凿池之说，旧注已匡其缪矣。





登楼


花近高楼伤客心，万方多难此登临。锦江春色来一云水流天地，玉垒浮云变古今〔一〕。北极朝廷终不改，西山寇盗莫相侵。可怜后主还祠庙，日暮聊为《梁甫吟》〔二〕。

〔一〕玉垒：《蜀都赋》：包玉垒而为宇。刘注：玉垒，山名也，湔水出焉，在成都西北。岷山界在后，故曰宇也。《寰宇记》：在茂州汶川县北三里。又有玉轮坂，其下汶水所经。

〔二〕梁甫吟：《水经注》：沔水又东经乐山北。昔诸葛亮好为《梁甫吟》，每取登游，故俗以乐山为名。《西溪丛语》：《艺文类聚》载诸葛亮《梁甫吟》，不知何义。张衡《四愁诗》：欲往从之梁甫艰。言人君有德则封泰山，泰山以喻人君，梁甫以喻小人也。诸葛好为《梁甫吟》，恐取此意。

鹤曰：此广德二年避乱归成都之作。吐蕃陷京师，立广武郡王承宏为帝。郭子仪复京师，乘舆反正，故曰“北极朝廷终不改”。言吐蕃虽立君，终不能改命也。

笺曰：“西山寇盗”，指吐蕃言之，非谓“剑南西山”也。“可怜后主还祠庙”，其以代宗任用程元振、鱼朝恩，致蒙尘之祸，而托讽于后主之用黄皓乎？其兴寄微婉如此。





春归


苔径临江竹，茅檐覆地花。别来频甲子，倏忽一作归到又春华。倚杖看孤石，倾壶就浅沙。远鸥浮水静，轻燕受风斜。世路虽多梗，吾生亦有涯。此身一云且应醒复醉，乘兴即为家。





归雁


东来万里客，乱定一云走几年归。肠断江城雁，高高正一作向北飞。





赠王二十四侍御契四十韵


往往虽相见，飘飘愧此身。不关轻绂冕，俱是避风尘。一别星桥夜，三移斗柄春。败亡非赤壁，奔走为黄巾。子一作尔去何潇洒，余藏异隐沦。书成无过雁，衣故有悬鹑。恐惧行装数，伶俜卧疾一云病频。晓莺工迸泪，秋月解伤神。会面嗟黧黑，含凄话苦辛。接舆还入楚，王粲不归秦。锦里残丹灶，花溪得钓纶。消一作宵中只自惜，晚起索谁亲。伏柱闻周史，乘槎有汉臣。鸳鸿不易狎，龙虎未宜驯。客则一云即挂冠至，交非倾盖新。由来意气合，直取性情真。浪迹同生死，无心耻贱贫。偶然存蔗芋〔一〕，幸各对松筠。粗饭依他日，穷愁怪此辰。女长裁褐稳，男大卷书匀。漰口江如练〔二〕，蚕崖雪似银。名园当翠，野棹没青。屡喜王侯宅，时邀一作逢江海人。追随不觉晚，款曲动弥旬。但使芝兰秀，何烦一作须栋宇邻。山阳无俗物，郑驿正留宾。出入并鞍马，光辉参一云忝席珍。重游先主庙，更历少城闉。石镜通幽魄，琴台隐绛唇。送终惟粪土，结爱独荆榛。置酒高林下，观棋积水滨。区区甘累趼，稍稍息劳筋。网聚粘圆鲫，丝繁煮细莼。长一云慨歌敲柳瘿〔三〕，小睡凭藤轮。农月须知课，田家敢忘勤？浮生难去食，良会惜清晨。列国兵戈暗，今王德教淳。要闻除猰㺄，休作画麒麟。洗眼看轻薄，虚怀任屈伸。莫令胶漆地，万古重雷陈。

〔一〕蔗芋：《蜀都赋》：瓜畴芋区，甘蔗辛姜。

〔二〕漰口：《水经注》：江水又历都安县，县有桃关、汉武帝祠，李冰作大堰于此。堰于江作漰。漰有左右口，谓之湔。漰江入郫江检江以行舟，俗谓之都安大堰，亦曰湔堰，又谓金堤。左思赋“西逾金堤”者也。《寰宇记》：导江县有都安堰，一名湔堰。李冰拥江作堋，蜀人谓堰为堋。

〔三〕柳瘿：曹植诗：我有柳瘿瓢。





寄董卿嘉荣十韵


闻道君牙帐〔一〕，防秋近赤霄〔二〕。下临千雪岭一作千仞雪，却背五绳桥。海内久戎服，京师今晏朝。犬羊曾烂熳，宫阙尚萧条。猛将宜尝胆，龙泉必在腰。黄图遭污辱，月窟可焚烧。会取干戈利，无令斥候骄。居然双捕虏，自是一嫖姚。落日思轻骑，高一作秋天忆射雕。云台画形像，皆为扫氛妖。

〔一〕君牙：吴若本注云：此邢君牙也。本传云：田神功为兖郓节度使，使君牙将屯兵好畤防秋。神功镇兖郓，在代宗初，故曰京师今晏朝。是时君牙尚微，在神功麾下，乃名斥之。按此诗言“君牙帐”者，谓君之牙帐也。雪岭、绳桥，皆防西之地。邢君牙领防秋兵入镇好畤，又扈从代宗幸陕，与此诗绝不相涉。若但以“君牙”二字，曲说附会耳。 牙帐：《唐志》：佛堂一百八十里至勃令驿，鸿胪馆至赞普牙帐。《南部新书》：近代通谓府庭为公衙，即古之公朝也。字本作“牙”。《诗》曰：“祈父，予王之爪牙。”祈父，司马，掌武备。象兽以爪牙为衙，故军前大旗谓之牙旗，出师则有建牙、禡牙之事。军中听号令，必至牙旗之下，与府朝无异。近俗尚武，是以通呼。公府门为牙门，字讹变转而为“衙”。《珩璜新论》：突厥畏李靖，徙牙于碛中。牙者，旗也。《东京赋》：竿上以象牙饰之。后人遂以牙为衙。

〔二〕赤霄：鹤曰：赤霄言三城之高，高适谓邈在穷山之巅是也。





寄司马山人十二韵


关内昔分袂，天边今转蓬。驱驰不可说，谈笑偶然同。道术曾留意，先生早击蒙。家家迎蓟子，处处识壶公〔一〕。长啸峨嵋北，潜行玉垒东。有时骑猛虎，虚室使仙童。发少何劳白，颜衰肯更红。望云悲轲，毕景羡冲融。丧乱形仍役，凄凉信不通。悬旌要路口，倚剑短亭中。永作殊方客，残生一老翁。相哀骨可换，亦遣驭清风。

〔一〕壶公：《水经注》：昔费长房为市吏，见王壶公悬壶郡市，长房从之，因而自退，同入此壶，隐沦仙路。骨谢怀灵，无会而返，虽能役使鬼神，而终同物化。





寄李十四员外布十二韵新除司议郎兼万州别驾，虽尚伏枕，已闻理装。


名参汉望苑，职述景题舆〔一〕。巫峡将之郡，荆门好附书。远行无自苦，内热比何如。正是炎天阔，那堪野馆疏。黄牛平驾浪，画鹢上凌虚。试待盘涡歇，方期解缆初。闷能过小径，自一作日为摘嘉蔬。渚柳元幽僻，村花不扫除。宿阴繁素㮈，过雨乱红蕖。寂寂夏先晚，泠泠风有余。江清心可莹，竹冷发堪一云宜梳。直作移巾几，秋帆发弊庐。

〔一〕题舆：谢承《书》：周景为豫州，辟陈蕃为别驾，不就。景题别驾舆曰：“陈仲举坐也，不复更辟。”蕃惶惧起视职。





归来


客里有所过一作适，归来知路难。开门野鼠走，散帙壁鱼干〔一〕。洗杓开新酝，低头拭小盘一云着小冠。凭谁给曲蘖，细酌老江干。

〔一〕壁鱼：《尔雅》：蟫，白鱼。注：衣书中虫，一名蛃鱼。《本草》谓之衣鱼。





王录事许修草堂赀不到聊小诘


为嗔王录事，不寄草堂赀。昨属愁春雨，能忘欲漏时。





寄邛州崔录事


邛州崔录事，闻在果园坊坊名在成都。久待无消息，终朝有底忙。应愁江树远，怯见野亭荒。浩荡风尘一作烟外，谁知酒熟香。





过故斛斯校书庄二首老儒艰难时，病于庸蜀。叹其没后，方授一官。《英华》注云：公名融。


此老已云殁，邻人嗟亦休一云叹未休。竟无宣室召，徒有茂陵求。妻子寄他食，园林非昔游。空堂穗帷在，淅淅野风秋。

燕入非傍舍，鸥归只故池。断桥无复板，卧柳自生枝。遂有山阳作，多惭鲍叔知。素交零落尽，白首泪双垂。

公诗有“走觅南邻爱酒伴”。注云：斛斯融，吾酒徒。





立秋雨院中有作


山云行绝塞，大火复西流。飞雨动华屋，萧萧梁栋秋。穷途愧知己，暮齿借前筹。已费清晨谒，那成长者谋。解衣开北户，高枕对南楼。树湿风凉进，江喧水气浮。礼宽心有适，节爽病微瘳。主将归调鼎，吾还访旧丘。





军城早秋


严武

昨夜秋风入汉关，朔云边雪一作月满西山。更催飞将追骄虏，莫遣一作放沙场匹马还。





奉和


秋风袅袅动高旌，玉帐分弓射虏营。已收滴博云间戍〔一〕，更夺胡三省作次取蓬婆雪外城〔二〕。

《严武传》：广德二年，破吐蕃七万余众，拔当狗城。十月取盐川城。《崔旰传》：武遣旰统兵西山，拓地数百里。

〔一〕滴博：《困学纪闻》：的博岭在维州。《韦皋传》：出西山灵关，破峨和通鹤，定廉城。逾的博岭，遂围维州。搏鸡栖，攻下羊溪等三城，取剑山屯焚之。李义山《献杜仆射》诗：南诏应闻命，西山莫敢惊。寄辞收的博，端坐扫欃枪。

〔二〕蓬婆：《元和郡国志》：柘州城西面险阻，易于固守。有安戎江、蓬婆水，在州南三十里。大雪山一名蓬婆山，在柘县西北一百里。《吐蕃传》：开元二十六年，王昱率剑南兵攻安戎，顿兵于蒲婆岭下，运剑南道资粮以守之。胡三省曰：《新书》作蓬婆岭，其地在雪山外。





院中晚晴怀西郭茅舍


幕府秋风日夜清，澹云疏雨过高城。叶心朱实看一作堪时落，阶面青苔先自生。复有楼台衔暮景，不劳钟鼓报新晴。浣花溪里花饶笑，肯信吾兼一作今吏隐名。

张璁曰：此公有不乐于幕府者也。明年正月，遂行归草堂。





到村


碧涧虽多雨，秋沙先去声，陈作亦少泥。蛟龙引子过〔一〕，荷芰逐花低。老去参戎幕，归来散马蹄。稻粱须就列，榛草即相迷。蓄积思江汉，疏顽吴作顽疏惑一作感町畦。稍吴作暂酬知己分，还入故林栖。

〔一〕引子：《西京杂记》：瓠子河决，有蛟龙从九子，自决中逆上入河，喷沫流波数十里。





宿府


清秋幕府井梧一作桐寒，独宿江城蜡炬一作烛残。永夜角声悲自语，中天月色好谁看。风尘荏苒音书绝，关塞萧条行路难。已忍伶俜十年事，强移栖息一枝安。





遣闷奉呈严吴本有郑字公二十韵


白水鱼竿客，清秋鹤发翁。胡为来一作居幕下，只合在舟中。黄卷真如律，青袍也一音夜自公。老妻忧坐痺，幼女问头风。平地专欹倒，分曹失异同。礼甘衰力就，义忝上官通。畴昔论诗早，光辉仗钺雄。宽容存性拙，剪拂念途穷。露裛思藤架，烟霏想桂丛。信然龟触网，直作鸟窥笼。西岭纡村北，南江绕舍东〔一〕。竹皮寒旧翠，椒实雨新红。浪簸船应坼，杯干瓮即空。藩篱生野径，斤斧任樵童。束缚酬知己，蹉跎效小忠。周防期稍稍。太简遂匆匆。晓入朱扉启〔二〕，昏归画角终。不成寻别业，未敢息微躬。乌鹊愁银汉，驽骀怕锦幪。会希全物色，时放倚梧桐。

〔一〕南江：南江，即二江也。《旧书》云：结庐枕江。《元和郡国志》：大江一名汶江，一名流江，经成都县南七里。李冰穿二江成都中，皆可行舟于浣花里。

〔二〕晓入：周益公《诗话》：韩退之《上张仆射书》云：使院故事，晨入夜归，非有疾病事故，辄不许出。抑而行之，必发狂疾。乃知唐藩镇之属，皆晨入昏归，亦自少暇，如牛僧孺待杜牧，固不以常礼也。





送舍弟频《草堂》本作颖赴齐州三首


岷岭南蛮北，徐关东海西。此行何日到，送汝万行啼。绝域惟高枕，清风独杖藜。危时暂相见，衰白意都迷。

风尘暗不开，汝去几时来？兄弟分离苦，形容老病催。江通一柱观，日落望乡台。客意长东北，齐州安在哉！

诸姑今海畔〔一〕，两弟亦山东。去傍干戈觅，来看道路通。短衣防战地，匹马逐秋风。莫作俱流落，长瞻碣石鸿〔二〕。

〔一〕诸姑：鹤曰：公作《范阳太君卢氏墓志》，审言之女，薛氏所出者。适魏上瑜、裴荣期、卢正均，皆前卒。卢氏所出者，适京兆王佑、会稽贺㧑。会稽濒于海也。

〔二〕碣石：《淮南·览冥训》：遇归雁于碣石。《广绝交论》：轶归鸿于碣石。





严郑公阶下新松得沾字


弱质岂自负，移根方尔瞻。细声闻一作侵玉帐，疏翠近珠帘。未见紫烟集，虚蒙清露沾。何当一百丈，欹盖拥高檐。





严郑公宅同咏竹得香字


绿竹半含箨，新梢才出墙。色侵书帙晚，阴过酒樽凉。雨洗娟娟净，风吹细细香。但令无剪伐，会见拂云长。





奉观严郑公厅事岷山沱江画图十韵得忘字


沱水流一作临中座，岷山到一作对此一作北堂。白波吹一作侵粉壁，青嶂插雕梁。直讶杉松冷，兼疑菱荇香。雪云虚点缀，沙草得微茫。岭雁随毫末，川蜺饮练光。霏红洲蕊乱，拂黛石萝长。暗谷一作谷暗非关雨，丹枫一作枫丹不为霜。秋成一作城玄圃外，景物洞庭旁。绘事功殊绝，幽襟兴激昂。从来谢太傅，丘壑道难忘。





晚秋陪严郑公摩诃池泛舟得溪字

晚秋陪严郑公摩诃池泛舟得溪字〔一〕


湍驶风醒酒，船回一作行雾起堤。高城秋自落，杂树晚相迷。坐触鸳鸯起，巢倾翡翠低。莫须惊白鹭，为伴宿青溪。

〔一〕摩诃池：《寰宇记》：污池，一名摩诃池，昔萧摩诃所置，在锦城西。《元和郡国志》：摩诃池在州中城西。





初冬


垂老戎衣窄，归休寒色一云气深。渔舟上急水，猎火着高林。日有习池醉，愁来梁甫吟。干戈未偃息，出处遂何心？





至后


冬至至后日初长，远在剑南思洛阳。青袍白马有何意，金谷铜驼非故乡〔一〕。梅花欲开不自觉，棣萼一别永相望。愁极本凭诗遣兴，诗成吟咏转凄凉。

〔一〕金谷：《水经注》：金谷水，出河南太白原，东南流历金谷，谓之金谷水。东南流，经石崇故居。 铜驼：陆机《洛阳记》：汉铸铜驼二枚，在宫南四会道头，夹路相对。





正月三日归溪上有作简院内诸公


野外堂依竹，篱边水向城。蚁浮仍腊味，鸥泛已春声。药许邻人斸，书从稚子擎。白头趋幕府，深觉负平生。





敝庐遣兴奉寄严公


野水平桥路，春沙映竹村。风轻粉蝶喜，花暖蜜蜂喧。把酒且一作宜深酌，题诗好细论。府中瞻暇日，江上忆词源。迹忝一作寄朝廷旧，情依节制尊。还思长者辙，恐避席为门。





春日江村五首


农务村村急，春流岸岸深。乾坤万里眼，时序百年心〔一〕。茅屋还堪赋，桃源自可寻。艰难贱一作浅，陈作昧生理，飘泊到如今。

〔一〕“乾坤”二句：鲍明远诗：争先万里途，各事百年身。

迢递来三蜀，蹉跎有一作又六年。客身逢故旧，发兴自林泉。过懒从衣结，频游任履穿。藩篱无限景陈川本并作颇无限，恣意买一作向江天。

种竹交加翠，栽桃烂熳红。经心石镜月，到面雪山风。赤管随王命〔一〕，银章付老翁。岂知牙齿落，名玷荐贤中。

〔一〕赤管：《汉官仪》：尚书令仆丞郎，月给赤管大笔一双，篆题曰北宫著作。又二千石以上，银印龟钮，刻曰某官之章。

扶病垂朱绂，归休步紫苔。郊扉存一作在晚计，幕府愧群材。燕外晴丝卷，鸥边水叶开。邻家送鱼鳖，问我数能来。

群盗哀王粲，中年召贾生。登楼初有作，前席竟为荣。宅入先贤传〔一〕，才高处士名。异时怀二子，春日复含情。

〔一〕先贤传：《郡国志》：长沙南寺贾谊宅，亦陶侃宅在焉。殷芸《小说》：湘州有南寺，东有贾谊宅，宅有井，小而深，上敛下大，状似壶，即谊所穿。井傍局脚石床，容一人坐，即谊所坐也。出盛弘之《荆州记》。又云：谊宅今为陶侃庙，时种甘犹有存者。出庾穆之《湘州记》。《襄沔记》：繁钦宅、王粲宅，并在襄阳，井台尚存。





绝句六首


日出篱东水，云生舍北泥。竹高鸣翡翠，沙僻舞鹍一作鸭鸡。

蔼蔼花蕊乱，飞飞蜂蝶多。幽栖身懒动，客至欲如何？

凿井交棕叶吴若本注“交棕”作井绠也，开渠断竹根。扁舟轻袅缆，小径曲通村。

急雨捎溪足，斜晖转树腰。隔巢黄鸟并，翻藻白鱼跳。

舍下笋穿壁，庭中藤刺一作到檐。地晴丝冉冉，江白草纤纤。

江动月移石，溪虚云傍花。鸟栖知故道，帆过宿谁家？





绝句四首


堂西长笋别开门，堑北行椒却背村。梅熟许同朱老吃，松高拟对阮生论。朱、阮，剑外相知。

欲作鱼梁云复一作覆湍，因惊四月雨声寒。青溪先有蛟龙窟，竹石如山不敢安。

两个黄鹂鸣翠柳，一行白鹭上青天。窗含西岭千秋雪，门泊东吴万里船。西山白雪，四时不消。

药条药一作菜甲润青青，色过棕亭入草亭。苗满空山惭取誉，根居隙地怯成形。





卷十四 近体诗一百十九首





行过戎、渝州。居云安、夔州作。





哭严仆射归榇


素幔随流水，归舟返旧京。老亲如宿昔，部曲异平生。风送一作逆蛟龙雨一作匣〔一〕，天长骠骑营。一哀三峡暮，遗后见君情。

〔一〕蛟龙匣：《西京杂记》：汉帝送死，皆珠襦玉匣。武帝匣上皆镂为蛟龙、鸾凤、龟麟之象，世谓为“蛟龙玉匣”。按《霍光传》：赐璧珠玑玉衣梓宫。则人臣亦可称“蛟龙匣”也。





宴戎州杨使君东楼

宴戎州杨使君东楼〔一〕


胜绝惊身老，情忘发兴奇。座从歌妓密，乐任主人为。重碧拈一作酤，一作擎，一作拓春一作筒酒〔二〕，轻红擘荔枝〔三〕。楼高欲愁思，横笛未休吹。

〔一〕戎州：《太平寰宇记》：春秋为僰侯国，梁为戎州，隋炀帝废，以其地为犍为郡。

〔二〕拈酒：赵曰：元稹《元日诗》：羞看稚子先拈酒。白乐天《岁假诗》：岁酒先拈辞不得。拈酒，唐人语也。作酤，非是。

〔三〕荔枝：《寰宇记》：戎州僰道县，有荔枝园。《郡国志》云：僰，住施夷中最贤者，古所谓僰僮之富。多以荔枝为业，园植万株，一树可收一百五十斛。又有荔枝滩。《方舆胜览》：荔枝厅在倅厅，名曰万朵红。又一本在尉厅，一树四柯，西南一柯。独肉厚而味甘。黄鲁直云。





渝州候严六侍御不到先下峡

渝州候严六侍御不到先下峡〔一〕


闻道乘骢发，沙边待至今。不知云雨散，虚费短长吟。山带乌蛮阔〔二〕，江连白帝深。船经一柱观，留眼一作滞共登临。

〔一〕渝州：《元和郡国志》：渝州，古之巴国也。开皇元年，改为渝州，以渝水为名。《寰宇记》：其地东至鱼复，西连僰道，北接汉中，南极牱。 下峡：《寰宇记》：明月峡，在巴县东八十里。

〔二〕乌蛮：梁《益州记》：隽州隽山，其地接诸蛮部，有乌蛮秋蛮。





拨闷一云赠严二别驾


闻道云安曲米春〔一〕，才倾一盏即醺人。乘舟取醉非难事，下峡消愁定几巡。长年三老遥怜汝，棙柂开头一作鸣铙捷有神。已办青钱防雇直，当令美味入吾唇。

〔一〕曲米春：东坡云：退之诗：“且可勤买抛青春。”杜诗有“曲米春”，裴硎《传奇》有松醪春。《国史补》云：郢之富水，乌程之若下，荥阳之土窟春，富平之石冻春，剑南之烧春。乃知唐人名酒多以“春”也。





闻高常侍亡忠州作


归朝不相见，蜀使忽传亡。虚历金华省，何殊地下郎。致君丹槛折，哭友白云长。独步诗名在，只令故旧伤。

永泰元年正月，左散骑常侍高适卒。





宴忠州使君侄宅

宴忠州使君侄宅〔一〕


出守吾家侄，殊方此日欢。自须游阮巷一作舍，不是怕湖一作溪滩〔二〕。乐助长歌逸一作送，杯一作林饶旅思宽。昔曾如意舞，牵率强为看。

〔一〕忠州：后汉巴东郡。贞观八年，改临州为忠州，以地边巴徼，意怀忠信为名。

〔二〕湖滩：《峡程记》：四百五十滩，有清水、重峰、湖滩、汉滩。





禹庙

禹庙〔一〕


禹庙空山里，秋风落日斜。荒庭垂橘柚，古屋画龙蛇〔二〕。云气生虚壁一云嘘清壁，江声走白沙。早知乘四载，疏凿一云流落控三巴〔三〕。

〔一〕禹庙：《方舆胜览》：禹祠在忠州临江县南，过岷江二里。

〔二〕龙蛇：《招魂》：仰观刻桷，画龙蛇些。孙莘老云：橘柚锡贡、驱龙蛇，皆禹之事，公因见此有感也。

〔三〕三巴：《山海经》云：西南有巴国。《三巴记》云：阆、白二水东南流，曲折三回，如巴字，故谓三巴。郭璞《江赋》：巴东之峡，夏后疏凿。《元和郡国志》：项羽封高祖为汉王，王巴蜀。天下既定，乃分巴蜀，置广汉郡。武帝又置犍为郡。刘璋为益州牧，于是分巴郡，自垫江已下为永宁郡。先主又以固陵为巴东郡。于是巴郡分而为三，号曰三巴。





题忠州龙兴寺所居院壁


忠州三峡内，井邑聚云根。小市常争米，孤城早闭门。空一作岂看过客泪，莫觅主人恩。淹泊仍愁虎，深居赖独园。

陆务观有《龙兴寺吊少陵先生寓居》诗：“扈跸老臣身万里，天寒来此听江声！”寺门听江声甚壮。





旅夜书怀


细草微风岸，危樯独夜舟。星垂平野阔，月涌大江流。名岂文章著，官应老病休。飘飘一作零何所似？天地一作外一沙鸥。星垂，俗本多作“星随”。





别常徵君


儿扶犹杖策，卧病一秋强。白发少新洗，寒衣宽总长。故人忧见及，此别泪相忘。各逐萍流转，来书细作行。





十二月一日三首


今朝腊月春意动，云安县前江可怜。一声何处送书雁，百丈谁家上水一作濑船。未将梅蕊惊愁眼，要一作更取楸一作椒花媚远天。明光起草人所羡，肺病几时朝日边。

云安冬蒸地暖，有烟雾。又家有盐井，其俗以女当门户，多贩盐自给。

寒轻市上山烟碧，日满楼前江雾黄。负盐出井此溪女，打鼓发船何郡郎。新亭举目风景切〔一〕，茂陵著书消渴长。春花不愁不烂熳，楚客唯听棹相将〔二〕。

〔一〕新亭：山谦之《丹阳记》：新亭，吴旧亭也。隆安中，丹阳尹司马恢移创今地。

〔二〕楚客：夔为南楚，故公谓“楚客”，将送也。

即看燕子入山扉，岂有黄鹂历翠微？短短桃花临水岸，轻轻柳絮点人衣。春来准拟开怀久，老去亲知见面稀。他日一杯难强进，重嗟筋力故山违。





又雪


南雪不到地，青崖沾未消。微微向日薄，脉脉去人遥。冬热鸳鸯病，峡深豺虎骄。愁边有江水，焉得北之朝？





奉汉中王手札


国有乾坤大，王今叔父尊。剖符来蜀道，归盖取荆门。峡险通舟过陈作峻，江长注海奔。主人留上客，避暑得名园。前后缄书报，分明馔玉恩。天云浮绝壁，风竹在华轩。已觉良宵永陈作逸，何看骇浪翻。入期朱邸雪，朝傍紫微垣。枚乘文章老，河间礼乐存。悲秋宋玉宅，失路武陵源。淹薄俱崖口，东西异石根。夷音迷咫尺，鬼物傍一作倚黄昏。犬马诚为恋，狐狸不足论。从容草奏罢，宿昔奉清樽。





赠崔十三评事公辅


飘飘吴作飖西极马，来自渥洼池。飒飁定一作寒，一作邓山桂〔一〕，低徊风雨枝。我闻龙正直，道屈尔何为？且有元戎命，悲歌识者谁吴作知？官联辞冗长，行路洗欹危。脱剑主人赠，去帆春色随。阴沉铁凤阙，教练羽林儿。天子朝侵早，云台仗数移。分军应供给，百姓日支离。黠吏因封己，公才或守雌。燕王买一作贾骏骨，渭老得熊罴。活国名公在，拜坛群寇疑。冰壶动瑶碧，野水失蛟螭。入幕诸彦集，渴贤高选宜。骞腾坐可致，九万起于斯。复进出矛戟，昭然开鼎彝。会看之子贵，叹及老夫衰。岂但江曾决，还思雾一披。暗尘生古镜，拂匣照西施。舅氏多人物，无惭困翮垂。

〔一〕寒山：谢灵运《入华子冈》诗：南州实炎德，桂树凌寒山。





长江二首


众水会涪万〔一〕，瞿塘争一门〔二〕。朝宗人共挹，盗贼尔谁尊？孤石隐如马〔三〕，高萝垂饮猿〔四〕。归心异波浪，何事即飞翻？

〔一〕涪万：鹤曰：瞿塘在夔州东一里，而云安在州西百三十里。云安与万州为邻，使君一滩占两[1]境。故此诗为云安作。

〔二〕瞿塘：《水经注》：峡中有瞿塘、黄龙二滩，夏水回复，沿溯所忌。《寰宇记》：瞿塘在夔州东一里，古西陵峡也。连崖千丈，奔流电激，舟人为之恐惧。《方舆胜览》：瞿塘峡乃三峡之门，两崖对峙，中贯长江，望之如门。

〔三〕如马：《寰宇记》：滟滪堆，周围二十丈，在州西南二百步，蜀江中心，瞿塘峡口。李膺《益州记》云：滟滪堆。夏水涨没数十丈，其状如马，舟人不敢进。又曰犹预，言舟子取途，不决水脉，故犹预也。乐府作“淫豫”。其歌曰：“淫豫大如马，瞿塘不可下。”

〔四〕饮猿：《水经注》：巴东郡治白帝山城，西南临大江，窥之眩目。唯马岭小差逶迤，犹斩为路，羊肠数四，然后得上。益州刺史鲍陋镇此，为谯道福所围。城里无泉，乃南开水门，凿石为函道，上施木天公直下。至江中，有似猿臂相牵汲引，然后得水。水门之西，江中有孤石，为淫豫石，冬出水二十余丈，夏则没，亦有裁出矣。

浩浩终不息，乃知东极临一作深。众流归海意，万国奉君心。色借潇湘阔，声驱滟滪深荆作沉。未辞添雾雨，接上遇一作过衣襟。

	[1] 两：原作“西”，据黄鹤本改，疑为刻误。





承闻故房相公灵榇自阆州启殡归葬东都有作二首


远闻房太守一作尉，归葬陆浑山〔一〕。一德兴王后〔二〕，孤魂久客间。孔明多故事〔三〕，安石竟崇班〔四〕。他日嘉陵涕〔五〕，仍沾楚水还。

〔一〕陆浑山：《旧书》：琯少好学，与东平吕向隐于陆浑伊阳山中，读书凡十余岁。

〔二〕一德：伊尹作《咸有一德》以戒太甲曰：“惟尹躬暨汤，咸有一德。”琯建分镇讨贼之议，首定兴复之功，故以“一德兴王”许之。琯为肃宗所恶，几有伊生婴戮之祸，故以伊尹比之，亦寓意于玄、肃父子之间也。

〔三〕孔明：《蜀志》：臣寿等言：臣前在著作郎，侍中领中书监济北侯臣荀勖、中书令关内侯臣和峤奏使臣定故蜀丞相诸葛亮故事。

〔四〕安石：《王献之传》：谢安薨，赠礼有异同之议。惟献之与徐邈共明安之忠勋，孝武帝遂加安殊礼。

〔五〕嘉陵：《寰宇记》：《周地图》云：水源出秦州嘉陵，因名嘉陵，即阆中水。楚水，夔已下之江也。

丹旐飞飞日，初传发阆州。风尘终不解，江汉忽同流。剑动新赵云善本作亲身匣，书归故国楼。尽哀知有处，为客恐长休。





云安九日郑十八携酒陪诸公宴


寒花开已尽，菊蕊独盈枝。旧摘人频异，轻香酒暂随。地偏初衣夹，山拥更登危。万国皆戎马，酣歌泪欲垂。





答郑十七郎一绝


雨后过畦润，花残步屐迟。把文惊小陆，好客见当时。





将晓二首


石城除击柝，铁锁欲开关。鼓角悲荒塞，星河落曙山。巴人常小梗，蜀使动无还。垂老孤帆色，飘飘犯百一作白蛮。

军吏回官烛，舟人自楚歌。寒沙蒙薄雾，落月去清波。壮惜身名晚，衰惭应接多。归朝日簪笏，筋力定如何？





怀锦水居止二首


军旅西征僻，风尘战伐多。犹一作独闻蜀父老，不忘舜讴歌。天险终难立，柴门岂重过？朝朝巫峡水，远逗锦江波。

万里桥南当作西宅，百花潭北庄。层轩皆面水，老树饱经霜。雪岭界天白，锦城曛日黄。惜哉形胜地，回首一茫茫。





子规


峡里云安县，江楼翼瓦齐。两边山木合，终日子规啼。眇眇春风见，萧萧夜色凄。客愁那听此，故作傍人低一作故傍旅人低。

吴曾《漫录》：鲍彪《诗谱》：柳子厚永州游山记云：多秭归之禽。秭归是蜀中地名，疑其地多此禽也。《史记·历书》：秭鴂先滜。注：秭音姊，鴂音规，子规鸟也。一名鷤塢。乃知子规作“秭归”，不为无本矣。按郦道元《水经注》，乃县之名，秭归以屈原姊得名。鲍说非也。





立春


春日春盘细生菜〔一〕，忽忆两京梅发时。盘出高门行白玉〔二〕，菜传纤手送青丝。巫峡寒江那对眼，杜陵远客不胜悲。此身未知归定处，呼儿觅纸一题诗。

〔一〕春盘：《摭遗》：东晋李鄂，立春日命以芦菔芹芽为菜盘相馈贶。《四时宝镜》：立春日春饼生菜，号春盘。

〔二〕高门：《三辅旧事》：武帝于未央宫起高门武台殿。《鲍宣传》：高门去省户数十步，求见出入，二年未省。《水经注》：北出西头第二门，本名洛门，又曰朝门，一曰高门。苏林曰：高门，长安城北门也。一曰厨门，其内有长安厨官在东，故曰“厨门”也。





漫成一绝


江月去人只数尺，风灯照夜欲三更。沙头宿鹭联拳静一作起，船尾跳鱼拨一作跋剌鸣〔一〕。

〔一〕拨剌：吴曾《漫录》：《思玄赋》云：“弯威弧之拨剌。”注：拨剌，张弓声，而非鱼也。太白诗：“双鳃呀呷鳍鬣张，跋剌银盘欲飞去。”意与杜同，以“拨”为“跋”。





老病


老病巫山里，稽留楚客中。药残他日裹，花发去年丛。夜足沾沙雨，春多逆水风。合分双赐笔〔一〕，犹作一飘蓬。

〔一〕赐笔：《汉官仪》：尚书丞郎，月给赤管大笔一双、隃糜墨一枚。





南楚


南楚青春异，暄寒早早分。无名江上草，随意岭头云。正月蜂相见，非时鸟共闻。杖藜妨跃马，不是故离群。





寄常徵君


白水青山空复春，徵君晚节傍风尘。楚妃堂上色殊众，海鹤阶前鸣向人。万事纠纷犹绝粒，一官羁绊实藏身。开州入夏知凉冷〔一〕，不似云安毒热新。

〔一〕开州：开州，盛山郡。巴郡朐䏰县地，东至夔州云安县龙目驿一百九十里。





寄岑嘉州州据蜀江外


不见故人十年余，不道故人无素书。愿逢颜色关塞远，岂意出守江城居。外江三峡且相接，斗酒新诗终日一作自疏。谢朓每篇堪讽诵，冯唐已老听吹嘘。泊船秋夜经春草，伏枕青枫限玉除。眼前所寄选何物，赠子云安双鲤鱼。

按杜确《岑嘉州诗集序》，参自库部正郎出为嘉州，杜鸿渐表为职方郎中兼侍御史，列于幕府。无几使罢，寓居于蜀。鸿渐使罢还朝，在大历二年六月。则公寄此诗当在元年。





移居夔州郭

移居夔州郭〔一〕


伏枕云安县，迁居白帝城。春知催柳别，江与一作已放船清。农事闻人说，山光见鸟情。禹功饶断石，且就土微平〔二〕。

〔一〕夔州：《寰宇记》：夔州，春秋时为夔子国，秦为巴郡地，汉属益州部。《汉书·地理志》云：江关都尉理鱼复，有橘官，即此地也。公孙述至鱼复，有白龙出井中，因号鱼复为白帝城。蜀先主败于夷陵，退屯白帝，改为永安郡。武德二年，改夔州。天宝元年，改云阳郡。乾元元年，复为夔州。夔州云安县上水，去夔州奉节县二百四十三里。

〔二〕微平：《水经注》：江水又东经广溪峡，斯乃三峡之首也。盖自昔禹凿以通江。郭景纯所谓“巴东之峡，夏后疏凿”者。《方舆胜览》引杜诗旧注云：沿峡皆开凿而成，故少平土，惟夔州稍平耳。





船下夔州郭宿雨湿不得上岸别王十二判官


依沙宿舸船，石濑月娟娟。风起春灯乱，江鸣夜雨悬。晨钟云外晋作岸湿，胜地石堂烟。柔橹轻鸥外，含凄觉汝贤。





雨不绝


鸣雨既过渐细晋作细雨微，映空摇扬如丝飞。阶前短草泥不乱，院里长条风乍稀。舞石旋应将乳子〔一〕，行云莫自湿仙衣。眼边江舸何匆促，未待晋作得安流逆浪归。

〔一〕舞石：《水经注》：石燕山。其山有石，绀而状燕，因以名山。其石或大或小，若母子焉。及雷风相薄，则石燕群飞颉颃如真燕矣。罗君章云：今燕不必复飞也。





崔评事弟许相迎不到应虑老夫见泥雨怯出必愆佳期走笔戏简


江阁要宾许马迎，午时起坐自天明。浮云不负青春色，细雨何孤白帝城。身过花间沾湿好，醉于马上往来轻。虚疑皓首冲泥怯，实少银鞍傍险行。





宿江边阁


暝色延山径，高斋次水门。薄云岩际宿，孤月浪中翻。鹳鹤追飞静一作尽，豺狼得食喧。不眠忧战伐，无力正乾坤。





夜宿西阁晓呈元二十一曹长


城暗更筹急，楼高雨雪微。稍通绡幕霁，远带玉绳稀。门鹊晨光起一作喜，墙一作樯乌宿处飞〔一〕。寒江流甚细，有意待人归。

〔一〕樯乌：樯乌，旧注以为相风之乌。又谓门鹊，指门端刻鹊。皆曲说也。





西阁口号呈元二十一


山木抱云稠，寒江绕上头。雪崖才变石，风幔不依楼。社稷堪流涕，安危在运筹。看君话王室，感动几销忧。





西阁雨望


楼雨沾云幔，山寒一作高着水城。径添沙面出，湍减石棱生。菊蕊凄疏放，松林驻远情。滂沲朱槛湿，万一作方虑傍一作倚檐楹。





不离西阁二首


江柳非时发，江花冷色频。地偏应有瘴，腊近已含春。失学从愚子，无家住一作任老身。不知西阁意，肯别定留一作何人。

旧注：落句言“西阁”之意肯令我别乎？莫定要留人也。

西阁从人别，人今亦故亭。江云飘素练一作叶，石壁断一作斩空青。沧海先迎日，银河倒列星。平生耽胜事，吁骇始初经。





西阁三度期大昌严明府同宿不到


问子能来宿，今疑索故要。匣琴虚夜夜，手板自朝朝。金吼霜钟彻〔一〕，花催腊一作蜡炬销。早凫江槛底，双影漫飘飖。

〔一〕霜钟：《山海经》：丰山有九钟焉，是知霜鸣。郭云：霜降则钟鸣，故言知也。





西阁二首


巫山小摇落，碧色见松林。百鸟各相命〔一〕，孤云无一作非自心。层轩俯江壁，要路亦高深。朱绂犹纱帽，新诗近玉琴。功名不早立，衰病一作疾谢知音。哀世非一作无王粲，终然一作朝学越吟〔二〕。

〔一〕相命：《登楼赋》：鸟相鸣而举翼。《大戴礼·夏小正》曰：鸣也者，相命也。

〔二〕越吟：《登楼赋》：庄舄显而越吟。

懒心似江水，日夜向沧洲。不道含香贱〔一〕，其如镊白休。经过调一作凋碧柳，萧索一作瑟倚朱楼。毕娶何时竟，消中得自由。豪一作荣华看古往，服食寄冥搜。诗尽人间兴，兼须入海求。

〔一〕含香：《汉官仪》：尚书郎握兰含鸡舌香奏事，与黄门侍郎对揖。





阁夜


岁暮阴阳催短景，天涯霜雪霁寒宵。五更鼓角声悲壮，三峡星河影动摇〔一〕。野哭几晋作千家闻战伐，夷歌数晋作是处起渔樵。卧龙跃马终黄土〔二〕，人事依依漫一作音尘日，一作音书颇寂寥。

〔一〕星河：《天官书》：天一、枪、棓、矛、盾动摇，角大，兵起。《汉书》：元光中，天星尽摇。上以问候星者。对曰：星摇者，民劳也。后伐四夷，百姓劳于兵革。《汉武故事》：元光元年，天星大动，光耀焕焕竟天，数夜乃止。上以问董仲舒，对曰：是谓星摇，民人劳之妖也。是岁谋伐匈奴，天下始不安。

〔二〕卧龙跃马：吴若本注：夔州有白帝祠，郭外有孔明庙。





西阁夜


恍惚寒山暮，逶迤白雾昏。山虚风落石，楼静月侵门。击柝可怜子，无衣何处村。时危关百虑，盗贼尔犹存。





瀼西寒望


水色含群动，朝光切太虚。年侵一作终频怅望，兴远一萧疏。猿挂时相学，鸥行烱自如。瞿塘春欲至，定卜瀼西居〔一〕。

〔一〕瀼西：《方舆胜览》：大瀼水，在奉节县。《入蜀记》：土人谓山间之流通江者曰瀼。





入宅三首赤甲、白盐二山


奔峭背赤甲〔一〕，断崖当白盐〔二〕。客居愧迁次，春酒渐多添。花亚欲移竹，鸟窥新卷帘。衰年不敢恨，胜概欲相兼。

〔一〕奔峭：谢灵运诗：徒旅苦奔峭。善引《淮南子》：岸峭者必陀。许慎曰：陀，落也。然则峭亦落也。 赤甲：《水经》：江水又东南经赤岬西。注：是公孙述所造。因山据势，周回七里一百四十步，东高二百丈，西北高一千丈。南连基白帝，山甚高大，不生树木，其石悉赤。土人云，如人袒胛，故谓之赤岬山。《淮南子》曰：彷徨于山岬之傍。注：岬，山胁也。郭仲产曰：斯名将因此而兴矣。《荆州图记》云：鱼复县西北赤甲城，东连白帝城，西临大江。

〔二〕白盐：《水经注》：广溪峡，斯乃三峡之首也。其间三十里，颓岩倚木，厥势殆交。北岸山上有神渊，渊北有白盐崖，高可千余丈，俯临神渊。土人见其高白，故因名之。《寰宇记》：白盐山在州城涧东，山半有龙池。

乱后居难定，春归客未还。水生鱼复音腹浦〔一〕，云暖麝香山〔二〕。半樊作米顶梳头白，过眉拄杖班。相看多使者，一一问函关。

〔一〕鱼复浦：《寰宇志》：奉节县，本汉鱼复县也。今县北三十里有赤甲城，是旧鱼复县基。《地理志》：江关都尉理鱼复，有橘官。《水经注》：江水又东经鱼复县故城南，故鱼国也。《地志》：夔治鱼复。滟滪风涛电射，巨鱼却而不得上，故名曰鱼复浦也。

〔二〕麝香山：《寰宇志》：在秭归县东南一百一十里，多麝。

宋玉归州宅〔一〕，云通白帝城。吾人淹老病，旅食岂才名？峡口风常急，江流气不平。只应与儿子，飘转任浮生。

〔一〕归州：《汉志》：秭归本国。杜预曰：夔国，唐置归州。《西溪丛语》曰：归州亦有宋玉宅。





赤甲


卜居赤甲迁居新，两见巫山楚水春。炙背可以献天子〔一〕，美芹由来知野人。荆州郑薛寄书近，蜀客郗岑非我邻〔二〕。笑接郎中评事饮，病从深酌道吾真。

〔一〕炙背：嵇康《绝交书》：野人有快炙背而美芹子者，欲献之至尊。虽有区区之意。亦已疏矣。

〔二〕郗岑：符载《杨鸥墓志》：永泰三载，相国杜公鸿渐奏授犀浦县令，僚友杜员外甫、岑郎中参、郗舍人昂，闻公摈落，失声咨嗟。郑、薛，即郑审、薛据也。





卜居


归羡辽东鹤，吟同楚执珪。未成游碧海，着处觅丹梯。云障陈作嶂宽江左一云北，春耕破瀼西。桃红客若至，定似昔一作晋人迷。





暮春题瀼西新赁草屋五首


久嗟三峡客，再与暮春期。百舌欲无语，繁花能几时？谷虚云气薄，波乱日华迟。战伐何由定，哀伤不在兹。

此邦千树橘，不见比封君〔一〕。养拙干戈际，全生麋鹿群。畏人江北草，旅食瀼西云。万里巴渝曲〔二〕，三年实饱闻〔三〕。

〔一〕封君：《水经注》：沅水东历龙阳县之汜洲，洲长二十里，吴丹阳太守李衡植柑于其上。临死，敕其子曰：“吾洲里有木奴千头，不责衣食，岁绢千匹。”太史公曰：“江陵千树橘，可当封君。”此之谓矣。衡柑成，岁绢千匹。

〔二〕巴渝曲：《晋·乐志》：汉高祖自蜀汉将定三秦，阆中范因率賨人以从帝，为前锋。及定秦中，封因为阆中侯，复賨人七姓。其俗喜舞，高祖乐其猛鋭，数观其舞，后使乐人习之。阆中有渝水，因其所居，故名曰巴渝舞。

〔三〕三年：公以永泰元年五月下忠、渝至夔，大历三年正月出峡。今二年之暮春，故曰“三年”。

彩云阴复白，锦树晓晋作晚来青。身世双蓬鬓，乾坤一草亭。哀歌时自短，醉舞为谁醒？细雨荷锄立，江猿吟翠屏。

壮年晋作志学书剑，他日委泥沙。事主非无禄，浮生即有涯。高斋依药饵，绝域改春华。丧乱丹心破，王臣未一家。

欲陈济世策，已老尚书郎。未息豺虎斗，空惭鸳鹭行。时危人事急晋作恶，风逆晋作急羽毛伤。落日悲江汉，中宵泪满床。





园


仲夏流多水，清晨向小园。碧溪摇艇阔，朱果烂枝繁。始为江山静，终防市井喧。畦蔬绕茅屋，自足媚盘餐。





竖子至


樝梨且一作才缀碧〔一〕，梅杏半传黄。小子幽园至，轻笼熟柰香〔二〕。山风犹满把，野露及新尝。欲寄一作欹枕江湖客，提携日月长。

〔一〕樝：《山海经》：洞庭之山，其木多柤梨橘櫾。

〔二〕柰：《蜀都赋》：朱樱春熟，素柰夏成。





示獠奴阿段

示獠奴阿段〔一〕


山木苍苍落日曛，竹竿袅袅细泉分。郡人入夜争余沥，竖一作稚子寻源独不闻。病渴三更回白首，传声一注湿青云。曾惊陶侃胡奴异〔二〕，怪尔常穿虎豹群。

〔一〕獠奴：《北史》：獠无名字，以长幼次第呼之。丈夫称阿谟、阿段，妇人称阿夷、阿等之类。

〔二〕胡奴：陶侃胡奴，未详所出，旧引伪坡注，今削之。有人云见刘敬叔《异苑》。考之，仍是伪苏注也。《异苑》是流俗刻本，或缮写人剿入耳，不足援据。





秋野五首


秋野日疏一作荒芜，寒江动碧虚。系舟蛮井络一作路〔一〕，卜宅楚村墟。枣熟从一作行人打，葵荒欲自一作且锄。盘飧老夫食，分减及溪一作樵鱼。

〔一〕井络：《蜀都赋》：岷山之精，上为井络。注曰：岷山之地，上为东井维络也。

易识浮生理，难教一物违。水深鱼极乐，林茂鸟知归。吾老甘贫病，荣华有是非。秋风吹几杖，不厌此一作北山薇。

礼乐攻吾短，山林引兴长。掉头纱帽仄，曝背竹书光。风落收松子，天寒割蜜房〔一〕。稀疏小红翠，驻屐近微香。

〔一〕蜜房：《蜀都赋》：蜜房郁毓被其阜。班固《终南颂》：蜜房溜其巅。

远岸秋沙白，连山晚照红。潜鳞输骇浪，归翼会高风。砧响家家发，樵声个个同。飞霜任青女〔一〕，赐被隔南宫〔二〕。

〔一〕青女：《淮南子》：秋三月，青女乃出，以降霜雪。高诱注曰：青女，天神，青腰玉女，主霜雪也。昭明太子《博山香炉赋》：青女司寒，红花翳景。

〔二〕赐被：《药崧传》：诏大官赐尚书郎已下食，并给帷被。

身许骐画，年衰鸳鹭群。大江秋易盛，空峡夜多闻。径隐千重石，帆留一片云。儿童解蛮语，不必作参军。





溪上


峡内淹留客，溪边四五家。古苔生迮一作湿，又作窄地，秋竹隐疏花。塞俗人无井，山田饭有沙。西江使船至，时复问京华。





树间


岑寂双甘树，婆娑一院香。交柯低几杖，垂实碍衣裳。满岁如松碧，同时待菊黄。几回沾叶一作落露，乘月坐胡床。





课小竖鉏斫舍北果林枝蔓荒秽净讫移床三首一云秋日闲居三首


病枕依茅栋，荒净果林。背堂资僻远，在野兴清深。山雉防求敌，江猿应独吟。泄云高不去，隐几亦无心。

众壑生寒早，长林卷雾齐。青虫悬就日，朱果落封一作成泥。薄俗防人一作狸面，全身学马蹄。吟诗坐一作重回首，随意葛巾低。

篱弱门何向，沙虚岸只一作自摧。日斜鱼更食，客散鸟还来。寒水光难定，秋山响易哀。天涯稍曛黑，倚杖更一作独徘徊。





寒雨朝行视园树


柴门杂树向千株，丹橘黄甘此地无。江上今朝寒雨歇，篱中秀一作边新色画屏纡。桃蹊李径年虽故一作古，栀子红椒艳复殊。锁石藤梢元自落，倚刊作到天松骨见来枯。林香出实垂将尽，叶蒂辞一作离枝不重苏。爱日恩光蒙借贷，清霜杀气得忧虞。衰颜更一作动觅藜床坐，缓步仍须竹杖扶。散骑未知云阁处〔一〕，啼猿僻在楚山隅。

〔一〕云阁：《秋兴赋》：寓直于散骑之省。高阁连云，阳景罕曜。





季秋江村


乔木村墟古，疏篱野蔓悬。清一作素琴将暇日，白首望霜天。登俎黄甘重，支床锦石圆。远游虽寂寞，难见此山川。





小园


由来巫峡水，本自楚人家。客病留因药，春深买为花。秋庭风落果，瀼岸雨颓沙。问俗营寒事，将诗待物华。





自瀼西荆扉且移居东屯茅屋四首

自瀼西荆扉且移居东屯茅屋四首〔一〕


白盐危峤北，赤甲古城东。平地一川稳，高山四面同。烟霜凄野日，粳稻熟天风。人事伤蓬转，吾将守桂丛。

〔一〕东屯：《困学纪闻》：东屯，乃公孙述留屯之所，距白帝五里。东屯之田，可百许顷，稻米为蜀第一。于㮚《东屯少陵故居记》：峡中多高山峻谷，地少平旷。东屯距白帝五里而近。稻田水畦，延袤百顷。前带清溪，后枕崇冈。树林葱茜，气象深秀。称高人逸士之居。《四川总志》：大瀼水。府治东，自达州万顷地发源，经此流入大江。东瀼水，府治东十里，公孙述于东滨垦稻田，号曰东屯。《夔门志》曰：东屯诸处，宜瓜畴芋区，瀼西亦然。陆务观《记》：东屯李氏，居已数世。上距少陵，才三易主。大历初故券犹在。王龟龄云：世传计台乃少陵旧宅，今有祠堂。《旧经》云：少陵祠有三，在漕台、奉节县及东屯三处。

东屯复瀼西，一种住青溪。来往皆陈作兼茅屋，淹留为稻畦。市喧宜近利西居近市，林僻此无蹊。若访衰翁语，须令剩客迷〔一〕。

〔一〕剩客：陆机诗：游赏愧剩客。

道北冯都使，高斋见一川〔一〕。子能渠细石，吾亦沼清泉。枕带一作席还相似，柴荆即有焉。斫畬应费日，解缆不知年。

〔一〕高斋：陆务观《高斋记》：少陵居夔，三徙居皆名高斋。其诗曰“次水门”者，白帝城之高斋也；曰“依药饵”者，瀼西之高斋也；曰“见一川”者，东屯之高斋也。故又曰“高斋非一处”。按：此云“高斋”，冯都使之高斋也。

牢落西江外，参差北户间。久游巴子国吴作宅，卧病楚人山。幽独移佳境，清深隔远关。寒空见鸳鹭，回首忆晋作想朝班。





茅堂检校收稻二首


香稻三秋末，平田百顷间。喜无多屋宇，幸不碍云山。御夹侵寒气，尝新破旅颜。红鲜终日有，玉粒未吾悭。

稻米炊能白，秋葵煮复新。谁云滑易饱，老藉软俱匀。种幸房州熟〔一〕，苗同伊阙春〔二〕。无劳映渠碗，自有色如银。

〔一〕房州：房州，唐与夔州并属山南道。

〔二〕伊阙：伊阙，属河南府，公有庄墅在焉。





东屯月夜


抱疾漂萍老，防边旧谷屯。春农亲异俗，岁月在衡门。青女霜枫重，黄牛峡水喧。泥留虎斗迹，月挂客愁村。乔木澄稀影，轻云倚细根。数惊闻雀噪，暂睡想猿蹲。日转东方白，风来北斗昏。天寒不成寝，无梦寄一作有归魂。





东屯北崦


盗贼浮生困，诛求异俗贫。空村惟见鸟，落日未一作不逢人。步壑风吹面，看松露滴身。远山回白首，战地有黄尘。





从驿次草堂复至东屯二首


一本东屯下有茅屋二字

峡陈作山内一作里归田客一作舍，江边借马骑。非寻戴安道，似向习家池。峡险风烟僻陈作合，天寒橘柚垂。筑场看敛积，一学楚人为。

短景难高卧，衰年强此身。山家蒸栗暖，野饭射麋新。世路知交薄，门庭畏客频。牧童斯一作须在眼，田父实为邻。





暂往白帝复还东屯


复作归田去，犹残获稻功。筑场怜穴蚁，拾穗许村童。落杵光辉白，除一作殊芒子粒红。加餐可扶老，仓庾一作廪慰飘蓬。





刈稻了咏怀


稻获空云水，川平对石门。寒风疏落荆作草木，旭日散鸡豚。野哭初闻战，樵歌稍出村。无家问消息，作客信乾坤。





上白帝城


城峻随天壁〔一〕，楼高更一作望女墙〔二〕。江流思夏后，风至忆襄王。老去闻悲角，人扶报夕阳。公孙初恃险〔三〕，跃马意何长。

〔一〕城峻：《寰宇记》：《荆州记》云：巴东郡峡上北岸有一山，孤峙甚峭，巴东郡据以为城。《水经注》云：白帝山北缘马岭，接赤岬山。其间平处，南北相去八十五丈，东西七十丈。又东傍瀼溪，即以为隍。西南临大江，瞰之眩目。惟马岭小差逶迤，犹斩山为路，羊肠数转，然后得上。故《记》云：寒山九坂，最为险峻。

〔二〕女墙：《释名》：城上垣谓之女墙，言其卑小，比之于城，如女子之于丈夫也。

〔三〕公孙：《蜀都赋》：公孙跃马而称帝。





上白帝城二首


江城含变态，一上一回新。天欲今朝雨，山归万古春。英雄余事业，衰迈久风尘。取醉他乡客，相逢故国人。兵戈犹拥蜀，赋敛强一作尚输秦。不是烦形胜，深惭一作愁畏损神。

白帝空祠庙〔一〕，孤云自往来。江山城宛转，栋宇客徘徊。勇略今何在，当年亦壮哉！后人将酒肉，虚殿日尘埃。谷鸟鸣还过，林花落又开。多惭病无力，骑马入青苔。

〔一〕白帝庙：《方舆胜览》：白帝庙，在奉节县东八里旧州城内。有三石笋犹存。





武侯庙

武侯庙〔一〕


遗庙丹青落一作古，空山草木长。犹闻辞后主，不复卧南阳〔二〕。

〔一〕武侯庙：《方舆胜览》：在夔州城中八阵台下。《宋知州张震祠堂记》：唐夔州治白帝，侯庙在西郊。王十朋《记》：武侯故祠，在州之南门。沿城而西，少陵所谓西郊诸葛庙，其在兹地乎？

〔二〕南阳：《南雍州记》：隆中诸葛亮故宅，有旧井一，今涸无水。盛弘之《记》云：井深五丈，广五尺。堂前有三间屋，基址极高，云是孔明避水台。宅西有山临水，孔明常登之，鼓琴而为《梁父吟》，因名此山为乐山。殷芸《小说》：南阳是襄阳墟名，非南阳郡也。出《异苑》。





八阵图

八阵图〔一〕


功盖三分国，名成八阵图。江流石不转，遗恨失吞吴〔二〕。

〔一〕八阵：《寰宇记》：八阵图，在奉节县西南七里。《水经注》：江水又东经诸葛亮图垒南，石碛平旷，望兼川陆，有亮所作八阵图，东跨故垒，皆累细石为之。自垒西去，聚石八行，行间相去二丈，因曰八阵。既成，自今行师，更不覆败，皆图兵势行藏之权，自后深识者所不能了。《荆州图记》云：永安宫南一里渚下平碛上，有孔明八阵图。聚细石为之，各高五尺，广十围。历然棋布，纵横相当。中间相去九尺，正中间南北巷悉广五尺，凡六十四聚，或为人散乱。及为夏水所没，冬水退，复依然如故。《成都图经》：武侯之八阵有三，在夔者六十有四，方阵法也。《嘉话录》：王武子曾为夔州，之西市，俯临江岸沙石，下看诸葛亮八阵图，箕张翼舒，鹅形鹳势，象石分布，宛然尚存。峡水大时，巴蜀雪消之际，大树十围，枯槎百丈，破硙巨石，随波塞川而下。水与岸齐，雷奔山裂，聚石为堆者断可知也。及乎水落川平，万物皆失故态，唯阵图小石之堆，标聚行列依然。如是者垂六七百年，陶洒推激，迨今不动。刘禹锡曰：是诸葛公诚明一心，为玄德效死。况此法出《六韬》，是太公上智之材所构。自有此法，惟孔明行之，所以神明保持，一定而不可改也。桓温征蜀过此，布常山蛇阵，遂勒铭曰：“望古识其真，临源爱往迹。恐君遗事节，聊下南山石。”陆法和亦曾征蜀，及上白帝城，插标云：“此下必掘得诸葛镞。”掘之得箭镞一斛。

〔二〕吞吴：按先主征吴，败绩，还至鱼复。孔明叹曰：“法孝直若在，必能制主上东行，不至倾危矣。”公诗意亦如此。世传子瞻云云，坡无此言，纤儿伪托耳。





谒先主庙

谒先主庙〔一〕


惨澹风云会，乘时各有人。力侔分社稷，志屈偃经纶。复汉留长策，中原仗老臣。杂耕心未已，欧血事酸辛〔二〕。霸气西南歇，雄图历数屯。锦江元过楚，剑阁复通秦。旧俗存祠庙，空山立一作泣鬼神。虚檐交一作扶鸟道一作过，枯木半龙鳞。竹送清樊作青溪月，苔移玉座春。闾阎儿女换，歌舞岁时新。绝域归舟远，荒城系马频。如何对摇落，况乃久风尘。孰荆作势与关张并〔三〕，功临耿邓亲。应一作继天才不小，得士晋作土契无邻。迟暮堪帷幄，飘零且钓缗。向来忧国泪，寂寞洒衣巾。

〔一〕先主庙：《方舆胜览》：先主庙，去奉节县六里。

〔二〕欧血：《魏书》：亮粮尽势穷，忧恚呕血。一夕烧营，遁走入谷道，发病卒。臣松之以为亮在渭滨，魏人蹑迹，胜负之形，未可测量。而云呕血，盖因亮自亡而自夸大也。夫以孔明之略，岂为仲达呕血乎？及至刘琨丧师，与晋元帝笺，亦云亮军败呕血。此则引虚记以为言也。

〔三〕关张：关、张既丧，蜀之虎臣无与二人并者。李义山云“关张无命欲何如”，皆惜之之词也。今谓公不当比并关、张，则陋矣。“功临耿邓亲”，惜公之功业，将临耿、邓而未就也。《述古诗》云：“吾慕寇邓勋，济时亦良哉。”亦寓叹仰之意。细思“孰与关张”二联，毕竟是公自叙语。公当流落风尘之中，而不忘应天得士之感，故有此言。若云称道武侯，则嚼然无味矣。“伯仲之间见伊吕”，公所以称武侯也。若以关、张比并，则儿童皆知其不然，何烦子美激赞耶？





白盐山


卓立群峰外，蟠根积水边〔一〕。他皆任厚地，尔一作我独近高天。白榜千家邑，清秋万估一作里船。词人取佳句，刻画竟谁传《英华》作刷练始堪传？

〔一〕积水：《荆州记》曰：三峡之首，北岸有白盐峰，峰下有黄龙滩，水最急，沿溯所忌。故曰“积水边”也。





滟滪堆


巨积陈作石水中央，江寒出水长。沉牛答云雨，如马戒舟航。天意存倾覆，神功接混茫。干戈连解缆，行止忆垂堂。





滟滪


滟滪既没孤根深，西来水多愁太阴。江天漠漠鸟双去，风雨时时龙一吟。舟人渔子歌回首，估客胡商泪满襟。寄语舟航恶年少，休翻盐井横一云摸，又作掷黄金。





白帝


白帝城中云出门一作城头云若屯，白帝城下雨翻盆。高江急峡雷霆斗，翠一作古木苍藤日月昏。戎一作去马不如归马逸，千家今有百一作十家存。哀哀寡妇诛求尽，恸哭秋原何处村。





白帝城楼


江度寒山阁，城高绝塞楼。翠屏宜晚对，白谷会深游。急急能鸣雁，轻轻不下鸥。夷陵春色起，渐拟放扁舟。





晓望白帝城盐山

晓望白帝城盐山〔一〕


徐步移班杖，看山仰白头。翠深开断壁，红一作江远结飞楼。日出清一作寒江望，暄和散旅愁。春城见松雪，始拟进归舟。

〔一〕盐山：《水经注》：广溪峡，其间三十里，颓岩倚木，厥势殆交。北岸山上有神渊，渊北有白盐崖，高可千余丈。土人见其高白，因以名之。《方舆胜览》：在城东七十里，崖壁五十余里。其色炳耀，状若白盐。





白帝城最高楼


城尖径昃一作翼旌旆愁，独立缥缈之飞楼。峡坼云霾龙虎卧吴作睡，江清日抱鼋鼍游。扶桑西枝对一作封断石〔一〕，弱水东影随长流〔二〕。杖藜叹世者谁子，泣血迸空回白头。

〔一〕扶桑：《山海经》：旸谷上有扶桑，十日所浴居。水中有大木，九日居下枝，一日居上枝。

〔二〕弱水：《禹贡》疏云：弱水最在西北，水又西流。





白帝楼


漠漠虚无里，连连睥睨侵。楼光去日远，峡影入江深。腊破思端绮，春归待一金。去年梅柳意，还欲搅边心。





陪诸公上白帝城吴有头字宴越公堂之作

陪诸公上白帝城吴有头字宴越公堂之作〔一〕


此堂存古制，城上俯江郊。落构垂云雨，荒阶蔓草茅。柱穿蜂溜蜜，栈缺燕添巢。坐接春杯气，心伤艳蕊梢。英灵如过隙，宴衎愿投胶〔二〕。莫问东流水一作水清浅，生涯未即抛。

〔一〕越公堂：《方舆胜览》：在瞿塘关城内，隋杨素所为。

〔二〕投胶：吴若本注《古乐府》：以胶投漆中，谁能别离此？





峡隘


闻说江陵府，云沙静一作净眇然。白鱼如切玉，朱橘不论钱。水有远湖树，人今何处船？青山各陈作若在眼，却望峡中天。





诸葛庙


久游巴子国，屡入武侯祠。竹日斜虚寝，溪风满薄帷。君臣当共济，贤圣亦同时。翊戴归先主，并吞更出师。虫蛇穿画壁，巫觋醉蛛丝。欻忆吟梁父，躬耕也一作起未迟。





峡口二首


峡口大江间，西南控百蛮。城欹连粉堞，岸断更青山。开辟多一作当天险，防隅一水关。乱离闻鼓角，秋气动衰颜。

时清关失险，世乱戟如林。去矣英雄事，荒哉割据心。芦花留客晚，枫树坐猿深。疲苶烦亲故，诸侯数赐金。主人柏中丞频分月俸。





天池


天池马不到，岚壁鸟才通。百顷青云杪，层波白石中。郁纡腾秀气，萧瑟浸寒空。直对巫山出一作峡，兼疑夏禹功。鱼龙开辟有，菱芡一作芰古今同一云丰。闻道奔雷黑，初看浴日红。飘零神女雨，断续楚王风。欲问支机石，如临献宝宫。九秋惊雁序，万里狎渔翁一作樵童。更是无人处，诛劳一作茅任薄躬。





瞿塘两崖


三峡传何处，双崖壮此门。入天犹石色，穿水忽云根〔一〕。猱玃须髯古，蛟龙窟宅尊。羲和冬一作骖驭近，愁畏日车翻。

〔一〕云根：诗人多以云根为石，以云触石而生也。宋孝武《登乐山诗》：屯烟扰风穴，积水溺云根。元魏宣武裴粲诏云：栖素云根，饵芝清壑。





夔州歌十绝句


中巴之东巴东山〔一〕，江水开辟流其间。白帝高为三峡镇，夔州一作瞿塘险过百牢关〔二〕。

〔一〕巴东：《三巴记》：巴地东至鱼复，西连僰道，北接汉中，南极牱，是其界也。《寰宇记》：刘备改鱼复为永安，后主改为巴东郡。

〔二〕百牢关：《寰宇记》：在汉中郡西县西南，隋开皇中置，以蜀路险，号曰百牢关。一云置在百牢谷。《元和志》：隋置白马关，后以黎阳有白马关，故更此名。按百牢关为入川之隘口，但不如瞿塘之险耳。伪苏注载辛毗云：夔州百牢关，兵马不可越。祝穆误引之，遂载百牢关于夔州，宜削去。

白帝夔州各异城，蜀江楚峡混殊名。英雄割据非天意，霸主并吞在物情。

《入蜀记》：晚至瞿唐关，唐故夔州，与白帝城相连。杜诗“白帝夔州各异城”，盖言难辨也。

群雄竞起问刊作闻前朝，王者无外见今朝。比讶渔阳结怨恨〔一〕，元听舜日旧箫韶。

〔一〕渔阳：《朱浮传》：浮以书责彭宠曰：“奈何以区区渔阳，结怨天子？”

赤甲白盐俱刺天，闾阎缭绕接山巅。枫林橘树丹青合〔一〕，复道重楼锦绣悬。

〔一〕丹青：《西京杂记》：终南山有树，叶一青一赤，望之斑驳如锦绣。长安谓之丹青树。

瀼东瀼西一万家，江北江南晋作江南江北春冬花。背飞鹤子遗琼蕊，相趁凫雏入蒋牙。

东屯稻畦一百顷，北有涧水通青苗〔一〕。晴浴狎鸥分处处，雨随神女下朝朝。

〔一〕青苗：《困学纪闻》：东屯有青苗陂。

蜀麻吴盐自古通，万斛之舟行若风。长年三老长歌里〔一〕，白昼一作买摊钱高浪中。江邻几《杂志》：白马滩前高浪中。

〔一〕长年：《入蜀记》：长读如长幼之长。“长年三老”，梢工是也。“摊钱”，博也。梁冀能意钱之戏，注云：即摊钱也。

忆昔咸阳都市合，山水之图张卖时。巫峡曾经宝屏见，楚宫犹对碧峰疑。

武侯祠堂一作生祠不可忘，中有松柏参天长。干戈满地客愁破，云日如火炎天凉。

阆风玄圃与蓬壶，中有高堂晋作唐天下无。借问夔州压何处，峡门江腹拥城隅。





上卿翁请修武侯庙遗像缺落时崔卿权夔州


大贤为政即多闻，刺史真符不必分。尚有西郊诸葛庙，卧龙无首对江。





卷十五 近体诗一百四十三首





居夔州作。





偶题


文章千古事，得失寸心知。作者皆殊列，名声岂浪垂？骚人嗟不见，汉道盛于斯。前辈飞腾入，余波绮丽为。后贤兼旧列一云制，一云利，别本作例，历代各清规。法自儒家有，心从弱岁疲。永怀江左逸〔一〕，多病一作谢邺中奇〔二〕。騄骥皆良马，骐带好儿。车轮徒已斲，堂构惜一作肯仍亏。漫作潜夫论，虚传幼妇碑一作词。缘情慰漂荡，抱疾屡迁移。经济惭长策，飞栖假一枝。尘沙傍蜂虿，江峡绕蛟螭。萧瑟唐虞远，联翩楚汉危。圣朝兼盗贼，异俗更喧卑。郁郁星辰剑，苍苍云雨池。两都开幕府，万宇插军麾。南海残铜柱，东风避月支〔三〕。音书恨乌鹊，号怒怪熊罴。稼穑分诗兴，柴荆学土宜。故山迷白阁，秋水隐一作忆黄陂。不敢要佳句，愁来赋别离。

〔一〕江左：沈约《谢灵运传论》：降及元康，潘、陆特秀。遗风余烈，事极江左。自建武暨于义熙，历载将百，遒丽之辞无闻焉耳。仲文始革孙、许之风，叔源大变太元之气。爰逮宋氏，颜、谢腾声。《文心雕龙》：江左篇制，溺乎玄风。《续晋阳秋》曰：正始中，王、何好庄老。至过江，佛理尤盛。郭璞五言，始会合道家之言而韵之。孙绰、许询，转相祖尚，而诗骚之体尽矣。

〔二〕邺中：江淹《杂体诗序》：关西邺下，既已罕同；河外江南，颇为异法。

〔三〕月支：《匈奴传》：东胡强而月支盛。





秋兴八首

秋兴八首〔一〕


〔一〕秋兴：殷仲文诗云：独有清秋日，能使高兴尽。潘岳《秋兴赋序》云：于时秋也，遂以名篇。

笺曰：此诗旧笺影略，末悉其篇章次第，钩锁开阖。今要而言之：“玉露凋伤”一章，秋兴之发端也。“江间”“塞上”，状其悲壮；“丛菊”“孤舟”，写其凄紧。末二句结上生下，故即以“夔府孤城”次之。绝塞高城，杪秋薄暮。俄看落日，俄见南斗。炉烟而哀猿号，急杵断而悲笳发。萝月芦花，凄清满眼。萧辰遥夜，攒簇一时。“请看”二字，紧映“每依南斗”，即连上“城高暮砧”，当句呼应耳。夜夜如此，朝朝亦然。日日如此，信宿亦然。心抱南斗京华之思，身与渔人燕子为侣，远则匡衡、刘向之不如，近则同学轻肥之相笑。第三章正申秋兴名篇之意，古人所谓文之心也。然“每依北斗望京华”一句，是三章中吃紧啮节。萧条岁晚，身事如此。长安棋局，世事如此。企望京华，平居寂寞，故曰“百年世事不胜悲”也，次下乃重章以申之。“蓬莱宫阙”一章，思全盛日之长安也；“瞿唐峡口”一章，思陷没后之长安也；“昆明池水”一章，思自古帝王之长安也；“昆吾御宿”一章，思承平昔游之长安也。由瞿唐鸟道之区，指曲江禁近之地。兵尘秋气，万里连延。首章即云“塞上风云接地阴”也。唐时游幸，莫盛于曲江，故悲陷没则先举曲江；汉朝形胜，莫壮于昆明，故追隆古则特举昆明。曰“汉时”，曰“武帝”，正克指自古帝王也。此章盖感叹遗迹，企想其妍丽，而自伤远不得见，乃叠申“曲江”。末句文势了然，今以为概指丧乱则迂矣。天宝之祸，干戈满地，营垒俱在国西。及郭令收西京，陈于香积寺北。沣水之东，皆汉上林苑地，在昆明御宿之间。然城南故地，风景无恙，故曰“自逶迤”也。“碧梧”“红豆”，秋色依然；“拾翠”“同舟”，春游如昨。追彩笔于壮盛，感星象于至尊。岂非神游化人，梦回帝所？低垂吟望，至是而秋兴之能事毕矣。此诗一事叠为八章，章虽有八，重重钩摄。有无量楼阁门在，今人都理会不到。但少分理会，便恐随逐穿穴，如鼷鼠入牛角中耳。余义则更于分章下详之。

玉露凋伤枫树林，巫山巫峡气萧森〔一〕。江间波浪兼天涌，塞上风云接地阴。丛菊两一作重开他日泪，孤舟一系故园心〔二〕。寒衣处处催刀尺，白帝城高急暮砧。

〔一〕巫山巫峡：《水经注》：江上历峡东，经新崩滩。其下十余里有大巫山，非惟三峡所无，乃当抗峰岷峨，偕岭衡疑。其间首尾一百六十里，谓之巫峡，盖因山为名也。自三峡七百里中，两岸连山，略无阙处。重岩叠嶂，隐天蔽日。自非亭午夜分，不见曦月。

〔二〕孤舟：张璁曰：时公舣舟以俟出峡。

笺曰：《招魂》曰：“湛湛江水兮上有枫，目极千里兮伤心悲。”宋玉以枫树之茂盛伤心，此以枫树之凋伤起兴也。

又曰：江间汹涌，则上接风云；塞上阴森，则下连波浪，此所谓悲壮也。“丛菊两开”，储别泪于他日；“孤舟一系”，僦归心于故园。此所谓凄紧也。《秋夜客舍》诗云：“南菊再逢人卧病。”公在夔府，两见菊花，故有“两开”之句。旧笺指樊川故里之菊，非也。《九日》诗云：“系舟身万里。”“孤舟一系”，即已辨故园之心矣，所谓远望当归也。以节则杪秋，以地则高城，以时则薄暮，刀尺苦寒，急砧促别。末句标举兴会，略有五重。所谓嵯峨萧瑟，真不可言。公孙白帝城，亦英雄割据之地，此地闻砧，尤为凄断。《上白帝城》诗云：“老去闻悲角。”意亦如此。

夔府孤城落日斜，每依南一作北斗望京华。听猿实下三声泪〔一〕，奉使虚随八月查。画省香炉违伏枕〔二〕，山楼粉堞隐悲笳〔三〕。请看石上藤萝月，已映洲前芦荻花。

〔一〕听猿：《水经注》：每至晴初霜旦，林寒涧肃，常有高猿长啸，属引清异，空岫传响，哀转久绝。故渔者歌曰：巴东三峡巫峡长，猿鸣三声泪沾裳。范注：《荆州记》：夷陵县峡口山，非日中夜半，不见日月。多猿鸣，至清远。

〔二〕画省：《汉官仪》：省中皆胡粉涂壁，画古贤烈女，以丹涂地，谓之丹墀。 香炉：《汉官仪》：尚书郎主作文书起草，昼夜直更于建礼门内。台给青缣白绫被，或以锦被，帷帐茵褥，画通中枕。女侍史二人，絜被服，执香炉烧薰，从入台中，给使护衣服。

〔三〕山楼：张璁曰：谓所寓西阁也。

笺曰：“孤城落日”，怅望京华，曰“每依南斗”，盖无夕而不然也。石上之月，已映藤萝，又是依斗望京之候矣。“请看”二字，紧映“每”字，无限凄断，见于言外，如云已又过却一日矣，不知何日得见京华也。

又曰：“每依南斗望京华。”皎然所谓“截断众流句”也。孤城砧断，日薄虞渊。万里孤臣，翘首京国。虽复八表昏黄，绝塞惨澹，唯此望阙寸心，与南斗共芒色耳。此句为八首之纲骨，章重文叠，不出于此。听猿奉使，伏枕悲笳。遥夜憯凄，莫可为喻。然石上藤萝之月，已映洲前芦荻之花矣。莫遂谓长夜漫漫何时旦也。细思“请看”二字，又更是不觉乍见讶而叹之之词。作如是解，此二字唤起有力。此翁老不忘君，千岁而下，可以相泣也。

千家山郭静朝晖，一日一作百处江楼坐翠微。信宿渔人还泛泛，清秋燕子故飞飞。匡衡抗疏功名薄〔一〕，刘向传经心事违〔二〕。同学少年多不贱，五陵衣马自轻肥。

〔一〕匡衡：衡为少傅数年，数上疏陈便宜。及朝廷有政议，傅经以对，言多法义，上以为任公卿。建昭三年，代韦玄成为丞相。

〔二〕刘向：《九叹》序曰：向以博古敏达，典校经书，追念屈原忠信之节，故作《九叹》。叹者，伤也，息也。

笺曰：渔人燕子，即所见以自伤也，亦以自况也。公抗疏不减匡衡，而近侍移官，一斥不复，故曰“功名薄”。若刘向虽数奏封事不用，而犹居近侍，典校五经。公则白头幕府，深愧平生，故曰“心事违”也。《七歌》云：“长安卿相多少年。”所谓“同学”者，盖长安卿相也。曰“少年”，曰“轻肥”，公之目当时卿相如此。

又曰：山郭千家，朝晖冷静，写出夔府孤城也。“信宿渔人”，不但自况，以其延缘荻苇，携家啸歌，羁栖之客，殆有弗如。“还泛泛”者，亦羡之之词也。《九辩》曰：“燕翩翩其辞归兮，蝉寂寞而无声。”以燕遇秋寒，徊翔而畏惧也，故以清秋目之。“燕燕于飞”，诗人取喻送别。己则系舟伏枕，而燕乃下上辞归，飞翔促数，搅余心焉。曰“故飞飞”者，恼乱之词，亦触迕也。抗疏之功名既薄，传经之心事又违，旋观“同学少年”“五陵衣马”，亦渔人燕子之俦侣耳，故以“自轻肥”薄之。下一“自”字，与“还泛泛”“故飞飞”翻倒相应。“杜陵有布衣，老大心转拙”。于长安卿相何有哉？

闻道长安似弈棋〔一〕，百年世事不胜一作堪悲〔二〕。王侯第宅皆新主〔三〕，文武衣冠异昔时。直北关山金鼓振〔四〕，征西车马樊作骑羽书迟一作驰。鱼龙寂寞秋江冷〔五〕，故国平居有所思。

〔一〕弈棋：《左传》：弈者举棋不定，不胜其偶。而况置君而不定乎？

〔二〕百年：辛有曰：不及百年，此其戎乎？

〔三〕第宅：《长安志》：奉慈寺，本虢国夫人宅，其地本中书令马周宅。《津阳门》诗曰：“八姨新起合欢堂。”右相李林甫宅，本卫国公李靖宅。林甫死后，改为道士观。天宝中，京师堂寝，已极宏丽，而第宅未甚逾制，然卫国公李靖庙，已为嬖人杨氏厩矣。及安、史二逆之后，大臣宿将，竞崇栋宇。人谓之木妖。

〔四〕直北：谓陇右关辅间也。

〔五〕鱼龙：郦道元曰：鱼龙以秋日为夜。龙秋分而降，蛰寝于渊，故以秋日为夜也。

笺曰：“长安似奕棋”，言谋国者如奕棋之无定算，故贻祸于百年之后，而不胜其悲也。“百年世事”，用辛有之言也。“王侯第宅”，指误国之人，如林甫、国忠辈也。玄宗宠任蕃将，而肃宗信向中官，俾居朝右。文武衣冠，皆异于昔时也，所谓“百年世事”者如此。

又曰：肃宗收京已后，委任中人，中外多故。公不以移官僻远，憗置君国之忧，故有“闻道长安”之章。“每依南斗望京华”，情见于此。白帝城高，目以故国。兼天波浪，叹彼鱼龙。曰“平居有所思”，殆欲以沧江遗老，奋袖屈指，覆定百年举棋之局。非徒悲伤晼晚，如昔人愿得入帝城而已。

蓬莱宫阙对南山〔一〕，承露金茎霄汉间。西望瑶池降王母〔二〕，东来紫气满函关〔三〕。云移雉尾开宫扇〔四〕，日绕龙鳞识圣颜。一卧沧江惊岁晚，几回青琐照一作点朝班。

〔一〕蓬莱：《剧谈录》：含元殿，国初建造。凿龙首冈以为基址，彤墀扣砌，高五十余丈。左右立栖凤、翔鸾二阙，龙尾道出于阙前，倚栏瞰前山，如在诸掌。殿去五门二里。每元朔朝会，禁军御仗，宿于殿庭，金甲葆戈，杂以绮绣，文武缨佩序立。蕃胡夷长，仰观玉座，如在霄汉。识者以为自姬汉迄于隋，未有如此之盛。《雍录》：东内大明宫含元殿基，高于平地四丈。含元之北为宣政，宣政之北为紫宸。地每退北，辄又加高，至紫宸则极矣，其北遂为蓬莱殿。自丹凤门北，则有含元殿，又北则有宣政殿，又北则有紫宸殿，三殿南北相沓，皆在山上。至紫宸又北而为蓬莱，则山势尽矣。

〔二〕王母：乐史《杨贵妃外传》：开元二十八年十月，玄宗幸温泉宫，使高力士取杨氏女于寿邸，度为女道士，号太真，住内太真宫。天宝四载七月，于凤皇园册太真宫女道士杨氏为贵妃。进见之日，奏《霓裳羽衣曲》。唐人诗多以王母比贵妃。刘禹锡诗：“仙心从此在瑶池，三清八景相追随。”公诗云：“惜哉瑶池饮。”又曰“落日留王母”也。

〔三〕函关：天宝元年，田同秀见玄元皇帝降于永昌街，云有灵宝符在函谷关尹喜宅旁，上发使求得之。《高力士外传》：开元之末，天宝之初，陈希烈上玄元之尊，田同秀献宝符之瑞，贵妃受宠，外戚承恩。

〔四〕宫扇：《仪卫志》：唐制，人君举动必以扇。大驾卤簿仪物，则有曲直华盖，六宝香蹬大伞。雉尾障扇、雉尾扇、方雉尾扇、花盖、小雉尾扇、朱画团扇，俾倪之属。《会要》：开元中，萧嵩奏：每月朔望，皇帝受朝于宣政殿。先列仗卫，及文武四品以下于庭。侍中进外办，上乃步自序西门出，升御座，起步入东序门，然后放仗散臣。以为宸仪肃穆，升降俯仰，众人不合得而见之，乃请备羽扇于殿两厢。上将出，所司承旨索扇，扇合，上座定，乃去扇，给事中奏无事，将退，又索扇如初。今以为常。

笺曰：公诗曰：“忆献三赋蓬莱宫。”此记其事也。“王母”“函关”，记天宝承平盛事，而荒淫失政，亦略见矣。“云移”二句，记朝仪之盛。曰“识圣颜”者，公以布衣朝见，所谓“往时文彩动人主”也。落句方及拾遗移官之事。

又曰：此诗追思长安全盛，叙述其宫阙崇丽，朝省尊严，而感伤则见于末句。盖自灵武回銮，放逐蜀郡旧臣，自此中官窃柄，开元、天宝之盛事，不可复见。而公坐此移官，沧江岁晚，能无三叹于今昔乎？“几回青琐”，追数其近侍奉引，时日无几也。嗟乎！“西望瑶池”以下，开宝之长安也；“王侯第宅”以下，肃宗之长安也。徘徊感叹，亦所谓重章而共述也。

瞿唐峡口曲江头，万里风烟接素秋。花萼夹城通御气，芙蓉小苑入边愁〔一〕。朱帘绣柱围黄鹤通作鹄，锦缆牙樯起白鸥。回首可怜歌舞地，秦中自古帝王州。

〔一〕夹城、小苑：《旧唐书》：开元二十年，遣范安及于长安广花萼楼，筑夹城至芙蓉园。《长安志》：开元二十年，筑夹城入芙蓉园，自大明宫夹东罗城复道，经通化门观，以达南内兴庆宫。次经春明、延喜门，至曲江芙蓉园。而外人不之知也。

笺曰：此记长安失陷之事也。玄宗自秦幸蜀，故有“瞿唐”“曲江”“万里风烟”之感。盖玄宗幸蜀，正八月也。“入边愁”，并指吐蕃陷长安也。歌舞乐游之地，一切残毁，则宗庙宫阙，不言而可知矣。

又曰：开元中，广花萼楼，筑夹城复道，自南内径达曲江芙蓉园。乱后，御道崩，宸游绝迹，故曰“通御气”也。禄山反报至，上欲迁幸，登兴庆宫花萼楼，置酒，四顾凄怆，此所谓“入边愁”也。旧笺谓并指吐蕃陷长安，非也。“珠帘绣柱”，指陆地帟幕之妍华；“锦缆牙樯”，指水嬉棹枻之炫耀。《哀江头》云：“江头宫殿锁千门。”此则痛定而追思也。长安天府，三成帝畿，故曰周以龙兴，秦以虎视。至有唐而胡虏长驱，天子下殿。不亦伤乎？落句之意，以为乐游歌舞之地，逸豫不戒，驯至于都邑风烟，九庙灰烬，而自古帝王都会，遂有百年为戎之叹也。王仲宣《七哀》云：“南登灞陵岸，回首望长安。”回首之言，良可深省。

昆明池水汉时功，武帝旌旗在眼中〔一〕。织女机丝虚月夜一作夜月〔二〕，石鲸鳞甲动秋风〔三〕。波漂菰米沉云黑〔四〕，露冷莲房坠粉红〔五〕。关塞极天唯鸟道，江湖满地一渔翁。

〔一〕旌旗：《西京杂记》：昆明池中，有戈船、楼船各数百艘。楼船上建楼橹，戈船上建戈矛，四角悉垂幡眊旍葆麾盖，照灼涯涘，余少时犹忆见之。

〔二〕织女：《汉宫阙疏》：昆明池有二石人，牵牛、织女象。《西都赋》：“左牵牛而右织女，似云汉之无涯。”

〔三〕石鲸：《西京杂记》：昆明池刻玉石为鱼，每至雷雨，鱼常鸣吼，鳍尾皆动。汉世祭之以祈雨，往往有验。

〔四〕菰米：《西京杂记》：太液池边皆是雕胡紫箨绿节之类。菰之有米者，长安人谓为雕胡。菰之有首者，谓之绿节。 沉云黑：《西京赋》：“昆明灵沼，黑水玄址。”善曰：水色黑，故曰玄址也。赵注曰：言菰米之多，黯黯如云之黑也。

〔五〕莲房：昌黎《曲江荷花行》云：“问言何处芙蓉多，撑舟昆明渡云锦。”注云：昆明池周回四十里，芙蓉之盛，如云锦也。

笺曰：此借武帝以喻玄宗也。《兵车行》云：“武皇开边意未已。”韦应物诗云：“少事武皇帝。”唐人皆然。

又曰：今人论唐七言长句，推老杜“昆明池水”为冠，实不解此诗所以佳。杨用修曰：观《西京杂记》《三辅黄图》所载，则知盛世殷富之景。观“织女机丝”四句，则知兵火凋残之状。此亦强作解事耳。叙昆明之胜者莫如孟坚、平子，一则曰：“集乎豫章之馆，临乎昆明之池。左牵牛而右织女，若云汉之无涯。”一则曰：“豫章珍馆，揭焉中峙。牵牛[1]立其左，织女处其右，日月于是乎出入，象扶桑与蒙汜。”此用修所夸盛世之文也。余谓班、张以汉人叙汉事，铺陈名胜，故有“云汉”“日月”之言。公以唐人叙汉事，摩娑陈迹，故有“机丝夜月”之词，此立言之体也。何谓彼颂繁华而此伤丧乱乎？“菰米”“莲房”，补班、张铺叙所未见；“沉云”“坠粉”，描画素秋景物。居然金碧粉本，昆池水黑，故赋言“黑水玄址”，菰米沉沉，象池水之玄黑，极言其繁殖也。用修言兵火残破，菰米漂沉不收，不已倍乎？旧笺谓借汉武以喻玄宗，指武皇开边为证。玄宗虽兴兵南诏，未尝如武帝穿昆明以习战，安得有“旌旗在眼”之语？《兵车行》、前后《出塞》，讽谏穷兵者多矣，安用于此中廋辞致讥？岂主文谲谏之义乎？今谓“昆明”一章，紧承上章“秦中自古帝王州”一句而申言之。时则曰汉时，帝则曰武帝。织女石鲸、莲房菰米、金堤灵沼之遗迹与戈船楼橹，并在眼中，而自伤其僻远而不得见也。于上章末句克指其来脉，则此中叙致襵叠环锁，了然分明。如是而曰七言长句果以此诗为首，知此老亦为点头矣。末二句，正写所思之况，“关塞极天”，岂非风烟万里，满地一渔翁，即信宿泛泛之渔人耳。上下俯仰，亦在眼中。谓公自指一渔翁则陋。

昆吾御宿自逶迤〔一〕，紫阁峰阴入渼晋作漾陂〔二〕一云“紫阁峰阴入漾陂，昆吾御宿自逶迤”。香稻《草堂》本作红豆，一作红稻，一作红饭啄余一作残鹦鹉粒〔三〕，碧梧栖老凤凰枝。佳人拾翠春相问〔四〕，仙侣同舟晚更移。彩笔昔游一作曾干气象，白头吟望苦低垂。

〔一〕昆吾御宿：《羽猎赋序》：武帝广开上林，东南至宜春、鼎湖、御宿、昆吾。晋灼曰：昆吾，地名，上有亭。师古曰：御宿，则今长安城南御宿川也。羞、宿声相近，故或云御羞，或云御宿。《三辅黄图》曰：御宿川，在长安城南，武帝离宫别馆，禁御人不得往来。上宿其中，故曰御宿。

〔二〕紫阁：《游城南记》：东上朱坡，憩华严寺，下瞰终南之胜。雾岩玉案，圭峰紫阁，粲在目前。注曰：圭峰、紫阁在终南山祠之西，圭峰下有草堂寺，紫阁之阴即渼陂。杜诗“紫阁峰阴入渼陂”是也。

〔三〕红豆：沈括《笔谈》及洪兴祖《楚词补注》并作“红豆啄余鹦鹉粒”，当以《草堂》本为正。《云溪友议》：李龟年曾于湘中采访使筵上唱“红豆生南国，春来发几枝”。

〔四〕拾翠：《洛神赋》：或采明珠，或拾翠羽。

笺曰：此记游宴渼陂之事也。“仙侣同舟”，指岑参兄弟也。公诗云：“气冲星象表，诗感帝王尊。”所谓“彩笔昔游干气象”也。公与岑参辈宴游，在天宝献赋之后，穷老追思，故有“白头吟望”之叹焉。

又曰：笺以为思昔游之长安，是矣。今更指昔游之地，谓亦连蹑上章而来。盖武帝建元中微行数出，广开上林，东南至宜春、鼎湖、昆吾、御宿，北绕黄山，周袤数百里。元狩三年，始穿昆明池以象滇河。今诗“昆吾御宿”二句，正指武帝所开城南故地。言“自逶迤”者，蹑昆明池水言之。谓不独穿凿昆明为武帝之功，凡上林、黄山之间，更衣禁御，建置历然，亦皆如昆明旗帜常在眼中也。“秦中自古帝王州”一句，亦总结于此，盖事讫而重申，亦章重而事别矣。公诗如骇鸡之犀，四面皆见，故错综互举，以告知者。

	[1] 牛：原作“女”，据文意改。





咏怀古迹五首


支离东北风尘际，漂泊西南天地间。三峡楼台淹日月，五溪衣服共云山〔一〕。羯胡事主终无赖，词客哀时且未还。庾信平生最萧瑟〔二〕，暮年诗赋动江关。

〔一〕五溪：《荆州记》曰：临沅县南临沅水，水源出牂牁且兰县。至郡界，分为五溪，故云五溪蛮。《元和郡国志》：辰州取辰溪为名，蛮戎所居也，其人皆盘瓠之子孙。或曰：巴子兄弟，入为五溪之长。今两溪在州西，次南武溪，次南沅溪，次南辰溪，次东南熊溪，次东南朗溪。其熊朗二溪，与郦道元《水经注》虽不同，推其次第相当，则五溪尽在今辰州界也。干宝《晋纪》：武陵、长沙、庐江郡蛮，盘瓠之后。《后汉·南蛮传》：帝女解去衣裳，为仆鉴之结，着独力之衣。鉴结，《汉书》注云：或作竖髻。生六男六女，织绩木皮，染以草实，好五色衣服。《叙州图经》：五溪之南，即益州牂牁郡界。五溪诸蛮，遥接益州四郡。故先主伐吴，使马良招五溪诸蛮，授以官爵。

〔二〕庾信：《周书》：信在周，虽位望通显，常有乡关之思，乃作《哀江南赋》以致其意。其辞曰：“信年始二毛，即逢丧乱，藐是流离，至于暮齿，燕歌远别，悲不自胜，楚老相逢，泣将何及？”又云：“将军一去，大树飘零。壮士不还，寒风萧瑟。”

摇落深知宋玉一作为主悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思〔一〕。最是楚宫俱泯灭〔二〕，舟人指点到今疑。

〔一〕云雨荒台：《选》善注曰：《汉书》注云：云梦中高唐之台。此赋盖假设其事，讽谏淫惑也。

〔二〕楚宫：《寰宇记》：楚宫，在巫山县西二百步，在阳台古城内，即襄王所游之地。阳云台高一百二十丈，南枕长江。宋玉《赋》云：“游阳云之台，望高唐之观。”即此也。

群山万壑赴荆门〔一〕，生长明妃尚有村。一去紫台连朔漠〔二〕，独留青冢向黄昏。画图省识春风面，环佩空归月夜魂。千载一作岁琵琶作胡语〔三〕，分明怨一作愁恨曲中论。

〔一〕荆门：郭景纯《江赋》：巴东之峡，夏后疏凿。绝壁万丈，壁立霞驳。虎牙嵥竖以屹崒，荆门阙竦而盘礴。《秭归志》云：左荆襄，右巴蜀，面施黔，背金房，大江经其前，香溪绕其后。乐史《杨贵妃外传》：昭君生于峡州，故有昭君村。

〔二〕紫台：《别赋》：紫台稍远，关山无极。善注：紫台，即紫宫也。

〔三〕琵琶：石崇《王明君词序》：昔公主嫁乌孙，令琵琶马上作乐，以慰其道路之思。其送明君，亦必尔也。其造新曲，多哀怨之声，故叙之于纸云尔。

蜀主窥吴幸三峡〔一〕，崩年亦在永安宫〔二〕。翠华想象空一作寒山里，玉殿虚无野寺中。古庙杉松巢水鹤，岁时伏腊走村翁。武侯祠屋常邻近，一体君臣祭祀同。殿今为寺。庙在宫东。

〔一〕窥吴：《水经注》：江水又东经石门滩，滩北岸有山，山上合下开，洞达东西，缘江步路所由。刘备为陆逊所破，走经此门，追者甚急，乃烧铠断道。孙桓为逊前驱，斩上夔道，截其要径。备逾山越险，仅乃得免。忿恚而叹曰：“吾昔至京，桓尚小儿，而今迫孤乃至于此！”遂发愤而薨矣。

〔二〕永安宫：《华阳国志》：先主战败，委舟舫，由步道还鱼复，改鱼复为永安。明年正月，召丞相亮于成都。四月，殂于永安宫。《水经注》：江水又东经南乡峡东，经永安宫南，刘备终于此，诸葛亮受遗处也。其间平地可二十里许，江山迥阔，入峡所无。城周十余里，背山面江，颓墉四毁，荆棘成林，左右民多垦其中。《寰宇记》：刘备改鱼复为永安，仍于州之西七里别置永安宫。

诸葛大名垂宇宙，宗臣遗像肃清高。三分割据纡筹策，万古云霄一羽毛。伯仲之间见伊吕〔一〕，指挥若定失萧曹〔二〕。福一作运移汉祚难恢复一作终难复，志决身歼军务劳。

〔一〕伊吕：张辅《乐葛优劣论》：孔明包文武之德，文以宁内、武以折冲，殆将与伊吕争俦，岂徒乐毅为伍哉？

〔二〕萧曹：《后魏书》：毛循之曰：昔在蜀中，闻长老言陈寿曾为诸葛门下书佐，得挞百下。故其论武侯云：应变将略，非其所长。崔浩《典论》曰：亮之相刘备，当九州鼎沸之会，英雄奋发之时，君臣相得，鱼水为喻，而不能与曹氏争天下，委弃荆州，退入巴蜀，诱夺刘璋，伪连孙氏，守穷崎岖之地，僭号边鄙之间，此策之下者。可与赵佗为偶，而以为萧曹亚匹，不亦过乎？谓寿贬亮，非为失实。此诗所以正浩之过论也。





诸将五首


汉朝陵墓对南山〔一〕，胡虏千秋尚入关。昨日玉鱼蒙葬地〔二〕，早时金碗出人间〔三〕。见愁汗马西戎逼，曾闪朱旗北斗殷〔四〕。多少材官守泾渭〔五〕，将军且莫破愁颜。

〔一〕汉朝陵墓：张载《七哀诗》云：北芒何垒垒，高陵有四五。借问谁家坟？皆云汉世主。恭文遥相望，原陵郁膴膴。季世丧乱起，贼盗如豺虎。毁壤过一抔，便房启幽户。珠柙离玉体，珍宝见剽掳。魏文帝《典论》：丧乱以来，汉氏诸陵，无不发掘，至乃烧取玉柙金镂，体骨并尽。《董卓传》：卓自留屯毕圭苑中，使吕布发诸帝陵及公卿以下冢墓，收其珍宝。

〔二〕玉鱼：韦述《西京新记》：宣政门内曰宣政殿。初成，每见数十骑驰突出，高宗使巫祝刘明奴问其所由。鬼曰：“我汉楚王戊太子，死葬于此。”明奴曰：“按《汉书》，戊与七国反，诛死无后。焉得葬此？”鬼曰：“我当时入朝，以路远不随坐病死。天子于此葬我。《汉书》自遗误耳。”明奴因宣诏，欲为改葬。鬼曰：“出入诚不安，改葬幸甚，天子敛我玉鱼一双。”及发掘，玉鱼宛然，棺柩略尽。

〔三〕金碗：吴若本注云：金作玉。《汉武故事》：茂陵事本言玉碗。按《汉武故事》：邺县有一人，于市货玉杯，吏疑其御物，欲捕之，因忽不见。县送其器，推问，乃茂陵中物也。光自呼吏问之，说市人形貌如先帝。沈炯《行经汉武通天台表奏》亦云：甲帐珠帘，一朝零落。茂陵玉碗，遂出人间。旧注引干宝《搜神记》卢充幽婚事，虽有棺中金碗，与陵墓无与也。

〔四〕北斗殷：《英华辨证》：《汉书》有朱旗绛天。杜云“曾闪朱旗北斗殷”，则是因朱旗绛天，闪见斗亦赤也。本是“殷”字，于颜切，红色也。修书时，宣宗讳正紧，或改作“闲”。今既祧不讳，则是“殷”字何疑？《左传》：左轮朱殷。

〔五〕泾渭：二水在长安西北。是春吐蕃请和，郭子仪以利我不虞，乃遣兵戍奉天，即此地也。

笺曰：此诗指汉朝陵墓，以喻唐也。宫阙陵墓，并对南山，有充奉屯卫之盛，而不能禁胡虏之入，故曰“千秋尚入关”也。禄山作逆，继以吐蕃，焚毁未已，骎骎有发掘之虞。“玉鱼”“金碗”，借寻常坟墓之事以婉言之，不忍如张载《七哀》所谓“便房启幽户，珠柙离玉体”，斥言之而无讳也。昔日玉鱼，才蒙葬地。早时金碗，已出人间。曰“昔日”，曰“早时”，言变乱倏忽，不可常保也。指西戎入犯之促数，故曰“见愁汗马”；指胡虏焚宫之烟焰，故曰“曾闪朱旗”，所以告戒长安之诸将者如此。

韩公本意筑三城〔一〕，拟绝天骄拔汉旌。岂谓尽烦回纥马〔二〕，翻然远救朔方兵。胡来不觉潼关隘〔三〕，龙起犹闻晋水清〔四〕。独使至尊忧社稷，诸君何以答升平。

〔一〕三城：《旧书》：神龙三年，张仁愿于河北筑三受降城。先是，朔方与突厥以河为界，河北岸有拂云祠。突厥每入寇，必祷祠，候冰合而入。时默啜西击娑葛，仁愿乘虚夺漠南之地，筑三城，首尾相应。以拂云祠为中城，相去各四百里，皆据津济，遥相应接。北拓三百余里，于牛头朝那山北置烽燧一千八百所。自是突厥不得度山放牧，朔方无复寇掠。吕温《三受降城碑》曰：跨大河以北向，制胡马之南牧。以拂云祠为中城，东西相去，各四百里。过朝那而北，辟斥候迭望，几二千所，分形以据，同力而守，纳阴山于寸眸，拳大漠于一掌。涉河而南，门用晏闭，公犹以为未也。方将建大斾，提金鼓，驰神笇，鞠虎旅，定保塞一隅之安，空苦寒万里之野，大略方运，元勋不集。厥后贤愚迭任，工拙异势，城堕险固，寇得凌轶，或驱马饮河而去，或控弦俾垒而旋，吾知韩公不瞑目于地下矣。

〔二〕回纥：禄山反范阳，河北皆陷。郭子仪以孤军起朔方，贼将诱河曲九府六戎州部落数万逼行在，子仪以回纥首领葛逻支击走之。回纥太子叶护自将助讨禄山，战于沣上，贼诡伏将袭我。回纥驰剪其伏，出贼背夹㢁之，贼大败，遂收长安。新店之役，贼陈出轻骑，子仪悉军追掩，贼张两翼包之，官军乱而却回。回纥望见，即逾西岭从后击，尘且坌，飞矢射贼。贼惊曰：“回纥至矣。”遂大败，僵尸相属，官军乘胜，遂收东都。由此观之，汾阳以朔方孤军，收复两都，皆赖回纥助顺之力。故曰“岂意尽烦回纥马”也。肃宗即位日，朝廷草昧，军容单寡，诏子仪、光弼班师赴行在，国威始振，故帝唯依朔方军为根本。仆固怀恩曰：“朔方将士，为先帝中兴主人，是陛下蒙恩故吏。”今曰“翻然远救朔方兵”，故知助顺之功，不独在朔方矣。

〔三〕潼关：广德元年，吐蕃度便桥。上幸陕，至华州，丰王珙见上于潼关。上至陕，恐吐蕃东出潼关，征子仪诣行在。子仪曰：“若出兵蓝田，虏必不敢东向。自哥舒失守之后，潼关之险，与贼共之。”仆固怀恩诱回纥、吐蕃，连兵入犯，蹂躏三辅。故曰“胡来不觉潼关隘”也。

〔四〕晋水：一行《并州起义堂颂》：我高祖龙跃晋水，凤翔太原。《册府元龟》：高祖师次龙门县，代水清。太宗生时，有二龙戏于门外井中，经三日乃冲天而去。“龙起犹闻晋水清”，即李翱所谓“神尧以一旅取天下”也。其感叹如此。

笺曰：当景龙之时，张仁愿筑城虏腹中，制其南牧，犹以狼居澣海、绝幕未空为恨。不及百年，而羯胡作逆，回鹘助顺。堂堂中夏，借力犬羊，以资匡复，国势之寖衰如此，边事之倒置如此，不亦伤乎？是以悲潼关之失隘，思唐尧之一旅，劝勉河北诸将，不应无韩公之老谋，而以贼遗君父也。往余沿袭旧闻，谓责诸将不应借助于回纥。当盗发幽陵，天子西走，汾阳提朔方孤军，转战逐北，香积之翦伏，西岭之却回，非回纥协力奋击，或出其背，或出其后，胜负未决，两都之收复未可知也。当此之时，能预料其怙恩肆掠，逆而拒之乎？魏勃曰：失火之家，当先白大人后救火乎？此切谕也。故吾谓“岂谓尽烦”云云，乃俯仰感叹之词，非以是为谋国不臧而有所弹刺也。有言未章二句，属劝勉汾阳之词。汾阳自相州罢归，部曲离散。承诏日，麾下才数十骑，仅免于朝恩、元振交口訾啮。少陵于此时，惜之可也，讼之可也，又何庸执三寸之管，把其短长乎？《新书》亦谓太宗能用突厥，而肃宗不能用回纥。兔园书生，不识世务，钞略论断，妄谈兵事。如此类者，皆可以一笑也。

洛阳宫殿化为烽，休道秦关百二重。沧海未全归禹贡，蓟门何处尽尧封。朝廷衮职虽多预一作谁争补〔一〕，天下军储不自供。稍喜临边王相国〔二〕，肯销金甲事春农。

〔一〕衮职：《后汉》论：王畅、李膺，弥缝衮阙。注：弥缝，犹补合也。

〔二〕临边：广德二年，王缙同平章事。其年八月，代李光弼都统河南、淮西、山南东道诸节度行营事，兼领东京留守。岁余，迁河南副元帅，请减军资钱四十万贯，修东都殿宇。大历三年，领幽州卢龙节度，又兼太原尹、北京留守，充河东军节度。

笺曰：此责朝廷之大臣出将者也。将相大臣，当安危重任，不思何以归职贡、复封疆、补衮职于朝廷，供军储于天下。如王缙者，不过募耕劝农，修承平有司之职业而已。曰“稍喜”者，盖深致不满之意，非褒词也。“朝廷衮职”，思得中兴贤佐如仲山甫以补衮阙，非寻常谏诤之谓也。

回首扶桑铜柱标〔一〕，冥冥氛祲未一作不全销。越裳翡翠无消息〔二〕，南海明珠久寂寥。殊锡曾为大司马〔三〕，总戎皆插侍中貂〔四〕。炎风朔雪天王地，只在忠臣陈作良翊圣朝。

〔一〕铜柱：《水经注》：昔马文渊积石为塘，达于象浦，建金标为南极之界。《林邑记》曰：马援树两铜柱于象林南界，与西屠国分汉之南疆也。俞益期笺曰：马文渊立两铜柱于林邑岸北，山川移易，铜柱今复在海中。《新书》：环王本林邑，其南大浦有五铜柱，山形若倚盖。西重岩，东涯海。明皇令特进何履光以兵定南诏，取安宁城及盐井，复立马援铜柱，乃还。

〔二〕越裳：开元中，用中官杨思勖将兵，讨安南、五溪、陇州等处首领。思勖有膂力，残忍好杀，积尸为京观，所至立功。

〔三〕大司马：《旧书》：李辅国判元帅行军司马，专掌禁兵。上元二年，拜兵部尚书，诏群臣于尚书省送上。杨炎《灵武受命宫颂》：广平王俶、太尉光弼、司徒子仪、尚书仆射冕、兵部尚书辅国。

〔四〕总戎：至德二年，九节度讨安庆绪于相州。不立统帅，以鱼朝恩为观军容宣慰处置使，观军容使名自朝恩始。广德元年，改为天下观军容宣慰处置使。程元振代辅国判元帅行军司马，专制禁兵，加镇军大将军，右监门卫大将军，充宝应军使。 侍中：应劭《汉书》：侍中，周官也。金蝉有貂，秦始皇破赵，得其冠以赐侍中。《汉官仪》：侍中左蝉右貂，本秦丞相吏，往来殿内，故谓之侍中，分掌乘舆服物，下至亵器虎子之属。《晋·舆服志》：天子元服，亦先加大冠，左右侍臣及诸将军武官通服之。侍中常侍，则加金珰，附蝉为饰，插以貂毛，黄金为竿，侍中插左，常侍插右。

笺曰：此深戒朝廷不当使中官出将也。杨思勖讨安南五溪，残酷好杀，故越裳不贡。吕太一收珠南海，阻兵作乱，故南海不靖。李辅国以中官拜大司马，所谓“殊锡”也。鱼朝恩等以中官为观军容使，所谓“总戎”也。“炎风朔雪”，皆天王之地，只当精求忠良，以“翊圣朝”，安得偏信一二中人，据将帅之重任，自取溃偾乎？肃、代间，国势衰弱，不复再振，其根本胥在于此。斯岂非忠规切谏救世之针药与？

锦江春色逐人来，巫峡清秋万壑哀。正忆往时严仆射，共迎中使望乡台。主恩前后三持节，军令分明数举杯〔一〕。西蜀地形天下险，安危须仗出群材。

〔一〕数举杯：《新书》：鸿渐入成都，政事一委崔宁，日与僚属杜亚、杨炎纵酒高会。《羯鼓录》载鸿渐出蜀，至嘉陵江，与从事杨崖州、杜亚登驿楼望月，行觞燕语，遂命家僮取鼓与板笛。此云“军令分明数举杯”，盖暗讥其日饮不事事也。《八哀诗》于严武云：“岂无成都酒，忧国只细倾。”则鸿渐之纵饮，于忧国之志荒矣。

笺曰：此言蜀中将帅也。崔旰杀郭英乂，柏茂琳、李昌夔、杨子琳举兵讨旰，蜀中大乱。杜鸿渐受命镇蜀，畏旰，数荐之于朝，请以节制让旰，茂琳等各为本州刺史，上不得已从之。鸿渐以宰相兼成都尹，剑南东西川副元帅，主恩尤隆于严武，而畏怯无远略，惮旰雄武，反委以任，姑息养乱。日与从事置酒高会，其有愧于前镇多矣。公诗标“巫峡”“锦江”，指西蜀之地形也。曰“正忆”，曰“往时”，感今而指昔也。“主恩”则是，而“军令”则非。昔人之三杯，何如今人之纵饮？如武者真出群之材，可以当安危之寄。而今之非其人，居可知也。公身居蜀中，而风刺出镇之宗衮，故其诗指远而词文如此。





秋日夔府咏怀奉寄郑监审李宾客之芳一百韵


绝塞乌蛮北，孤城白帝边。飘零仍百里，消渴已三年。雄剑鸣开匣，群书满系船《草堂》本云一作“所向皆穷辙，余生日系船”。乱离心不展一作转，衰谢日萧然。筋力妻孥问，菁华岁月迁。登临多物色，陶冶赖诗篇。峡束沧江起，岩排石一作古树石楠也圆。拂云霾楚气，朝川作潮海蹴一作衬吴天。煮井为盐速〔一〕，烧畬度地偏〔二〕。有时惊叠嶂，何处觅平川。鸂鶒双双舞，猕猴垒垒悬。碧萝长似带，锦石小如钱。春草何曾歇，寒花亦可怜。猎人吹戍火，野店引山泉。唤起搔头急〔三〕，扶行几屐穿。两京犹薄产，四海绝随肩。幕府初交辟，郎官幸备员。瓜时犹一作仍，一作拘旅寓，萍泛苦夤缘。药饵虚狼藉，秋风洒静便。开襟驱晋作袪瘴疠，明目扫云烟。高宴诸侯礼，佳人上客前。哀筝伤老大，华屋艳神仙。南内开元曲〔四〕，常时弟子传。法歌声变转，满座涕潺湲。都督柏中丞筵，闻梨园弟子李仙奴歌。吊影夔州僻，回肠杜曲煎。即今龙厩水〔五〕，莫带犬戎膻〔六〕。西京龙厩门，苑马门也。渭水流苑马门内。耿贾扶王室，萧曹拱御筵。乘威灭蜂虿，戮力效川作教鹰鹯。旧物森犹在，凶徒恶未悛。国须行战伐，人忆止戈鋋。奴仆何知礼，恩荣错与权。胡星一彗孛川作暗，黔首川作首恶遂拘挛。哀痛丝纶切，烦苛法令蠲。业成陈始王，兆喜出于畋。宫禁经纶密，台阶翊戴全。熊罴载吕望，鸿雁美周宣。侧听中兴主，长吟不世贤。音徽一柱数，道里下牢千。郑在江陵。李在夷陵。郑李光时论，文章并我先。阴何尚清省，沈宋歘联翩。律比昆仑竹，音知燥湿弦〔七〕。风流俱善价，惬当久忘筌。置驿常如此，登龙盖有焉。虽云隔礼数，不敢坠周旋。高视收人表，虚心味道玄。马来皆汗血，鹤唳必青田。羽翼商山起，蓬莱汉阁连。管宁纱帽净，江令锦袍鲜〔八〕。东郡时题壁〔九〕，南湖日扣舷。远游凌绝境，佳句染华笺。每欲孤飞去，徒为百虑牵。生涯已寥落，国步乃一作尚迍邅。衾枕成芜没，池塘作弃捐。平生多病。卜筑遣怀。别离忧怛怛，伏腊涕涟涟。露菊班酆镐，秋蔬一作菰影涧瀍。共谁论昔事，几处有新阡。富贵空回首，喧争懒着鞭。兵戈尘漠漠，江汉月娟娟。局促看秋燕，萧疏听晚蝉。雕虫蒙记忆，烹鲤问沉绵。卜羡君平杖〔十〕，偷存子敬毡。囊虚把钗钏，米尽坼花钿。甘子阴凉叶，茅斋八九椽。阵图沙北岸，市暨瀼西巅。市暨音既，峡人目市井处曰市暨。八阵图、市暨，夔人语也。江水横通山谷处，方人谓之瀼。羁绊心常折，栖迟病即痊。紫收岷岭芋一云紫秧岷下芋，白种陆池一作家莲。色好梨胜颊，穰多栗过拳〔十一〕。敕厨唯一味，求饱或三鳣〔十二〕。儿去看鱼笱，人来坐马鞯〔十三〕一云“俗异邻蛟室，朋来坐马鞯”。缚柴门窄窄，通竹溜涓涓。堑抵公畦棱，京师农人，指田远近，多云几棱。棱音去声。村依野庙壖。缺篱将棘拒，倒石赖藤缠。借问频朝谒，何如稳醉一作昼眠。谁云行不逮一作达，自觉坐能坚。雾雨银章涩，馨香粉署妍。紫鸾无近远，黄雀任翩翾。困学违从众，明公各勉旃。声华夹宸极，早晚到星躔。恳谏留匡鼎，诸儒引服一作伏，误虔。不逢一作过输鲠直，会是正陶甄。宵旰忧虞轸，黎元疾苦骈。云台终日画，青简为谁编。行路难何有，招寻兴已专。由来具飞楫，暂拟控鸣弦。身许双峰寺〔十四〕，门求七祖禅〔十五〕。落帆追宿昔，衣褐向真诠。安石名高晋，郑高简，得谢太傅之风。昭王客赴燕。李宗亲有燕昭之美，燕周之裔。途中非阮籍，查上似张骞。披拂一作晤，晋作豁云宁在，淹留景不延。风期终破浪，水怪莫飞涎。他日辞神女，伤春怯杜鹃。淡交随聚散，泽国绕回旋。本自依迦叶，何曾藉偓佺。炉峰生转眄，橘井尚高褰。东走穷归鹤，南征尽跕鸢。晚闻多妙教，卒践塞前愆。顾凯丹青列，头陀琬琰镌〔十六〕。众香深黯黯，几地肃芊芊。勇猛为心极，清羸任体孱。金箆空刮眼，镜象未离铨一云平等未难铨。

〔一〕煮井：《寰宇记》：大宁监，本夔州大昌县前镇溪井。山岭峭壁之中，有咸泉涌出，土人以竹引泉，置镬煮盐。

〔二〕烧畬：刘禹锡《畬田作》：“何处好畬田，团团缦山腹。钻龟得雨卦，上山烧卧木。”又《竹枝词》：“银钏金钗来负水，长刀短笠去烧畬。”旧注：楚俗烧榛种田曰畬，先以刀芟治林木曰研畬。其刀以木为柄，刃向曲，谓之畬刀。

〔三〕搔头：《西京杂记》：武帝过李夫人，就取玉簪搔头。自此后，宫人搔头皆用玉，玉价倍贵焉。

〔四〕开元曲：《长安志》：长生殿教坊。《唐纪》曰：玄宗置左右教坊于蓬莱宫侧，帝自为法曲俗乐，以教宫人，号皇帝梨园弟子。《唐会要》：开元二年，上以天下无事，听政之暇，于梨园自教法曲，必尽其妙，谓之皇帝梨园弟子。又太常梨园，别教院法歌乐章曲等。《明皇杂录》：天宝中，上命宫中女子数百人为梨园弟子，皆居宜春北院。其后李龟年流废江南，每遇良辰美景，常为人歌。歌阕，座上闻之，莫不掩泣而罢酒。

〔五〕龙厩：《雍录》：后苑有骥德院，禁马所在。韦后入飞龙厩，为卫士斩首，盖自玄武门出宫入厩也。《六典》：东都玄武门内之东，曰飞龙厩。

〔六〕犬戎：犬戎，谓吐蕃陷京师也。凶徒奴仆，指安史降将也。始王，指代宗初年也。于畋，喻其幸陕。犹所谓“贤多隐屠钓，王肯载同归”也。

〔七〕燥湿：《广绝交论》：客所谓抚弦徽音，未达燥湿变响。《韩诗外传》：天时有燥湿，弦有缓急，徽柱推移，不可记也。

〔八〕锦袍：《总集》有《山水衲袍赋》，其序曰：皇储监国余辰，劳谦终宴，有令以衲袍降赐，何以奉扬恩德？

〔九〕东郡：江陵，汉旧县，属南郡。《史记》：江陵故郡都，西通巴巫，在巴武之东，故曰东郡也。

〔十〕君平杖：《益州记》：雁桥东，有严君平卜处，土台高数丈也。岑参《严君平卜肆》诗：君平曾卖卜，卜肆荒已久。至今杖头钱，时时地上有。

〔十一〕梨、栗：《蜀都赋》：紫梨津润，樼栗罅发。

〔十二〕三鳣：《杨震传》：冠雀衔三鳣鱼，飞集讲堂前。注：鳣音善。臣贤按《续汉》及谢承《书》，鳣字皆作“鳝”，然则鳣、鳝古字通。《颜氏家训》：孙卿云：鱼鳖鳅鳝。韩非《说苑》皆曰鳣似蛇，蚕似蠋。并作“鳣”字，假鳣为鳝，其来久矣。按《杨震传》，三鳣音善，所谓假鳣为鳝者也。《尔雅·释鱼》：音知然反。陆德明《音义》：张连反，即黄鱼也。此鳣鲔之鳣。杜诗所谓“三鳣”也，盖用《杨震传》三鳣而兼取郭、陆音释，未知当否。吴曾曰：以杨震碑考之，则云“贻我三鱼，以辨懿德”，则称鳣称鳝，皆未必得其真也。

〔十三〕马鞯：《海录碎事》：苏秦既贵，张仪来谒，坐于马鞯而食之。

〔十四〕双峰寺：《旧书》：达摩传慧可，慧可尝断其左臂以求法。慧可传璨，璨传道信，道信传弘忍。弘忍与道信，并住蕲州双峰山东山寺，故谓其法为东山法门。赞宁《高僧传》：道信禅师留止庐山大林寺十年，蕲州道俗请度江北黄梅县，见双峰寺有好泉石，即住入山，三十余年。蕲州东山弘忍，七岁至双峰，信密付法衣，号东山法门。六祖得法于东山，削椎髻于法性寺，移住宝林寺。刺史韦据命出大梵寺，苦辞入双峰曹侯溪。《宝林传》云：能大师传法衣处，在曹溪宝林寺。宝林后枕双峰。咸淳中，魏武帝玄孙曹叔良，住双峰山宝林寺左，人呼为双峰曹侯溪。仪凤二年，叔良惠地于大师。自开元以来，时人乃号六祖为双峰和尚。今按信、忍二祖并住双峰寺，寺号东山，故称东山法门。六祖还岭南，自云于菩提树下开东山法门。昔人云：天台之佛陇，犹邹鲁之洙泗。故所至可以称东山也。然据《宝林志》及《宁公僧传》，则曹溪亦有双峰之号。今《曹溪志》阙此名者，盖失考耳。诗云“身许双峰寺”，应指蕲之双峰。赵嘏《宿四祖寺》诗“千林树下双峰寺”，亦其证也。

〔十五〕七祖禅：笺曰：禅门自南能北秀两宗分列，二宗弟子，各立其师为第六祖。而北宗遂尊秀之弟子普寂，立为第七祖。李华《大德云禅师碑》云：自菩提达摩降及大照禅师，七叶相承，谓之七祖。《中岳越禅师记》云：摩诃七叶，至大照禅师。王缙《大证禅师碑》叙达摩历传至大通，大通传大照，相传如嫡，密付法印。大通即秀，大照即寂也。独孤及《三祖碑》云：能公退老于曹溪，其嗣无闻。秀公传普寂，门徒万人，升堂者六十三。是时曹溪顿门，孤行岭南，秀公师弟，两京法主，三帝门师。帝王分座，后妃临席，两宗喧寂，门宇天渊。至之之文，可谓实录矣。开元末，荷泽会公直入东都，面抗北祖，致普寂之门，盈而复虚。天宝收复，设坛度以助军须。能祖宗风，于斯大振。王维撰《六祖能禅师碑》云：弟子曰神会，遇师于晚景，问道于长年。虽末后供乐最上乘，会自叙六祖宗脉。房琯作《六叶图序》，而后震旦六祖之传始定。公与右丞、房相，皆归心于曹溪，不许北宗门人跻秀而祧能者也。故其诗曰：“身许双峰寺，门求七祖禅。”既曰“身许双峰”，知其不许度门矣。七祖之禅门，系之以“求”，则知李华诸人所叙大照七叶者，固未可克定为宗子矣。张燕公，南北两事者也，撰《大通碑》，极叹深广，而六祖之号阙如。岂非南海一瓣香，故有深寄与？房叙六叶，公求七祖，金汤护法之深旨，固可以参考也。然上元迁塔之后，真宗般若宗风，茂著水南，弟子岂无援祖功宗德之议，刊正祖门之统系者？公其或以大鉴既没，佛衣不传，不应循北宗之例，建立七祖，滋宗门之诤论，聊以“门求七祖”，示置衣之微旨与。贞元十二年，楷定禅门宗旨，敕立荷泽为七祖。刘禹锡《送宗密上人归草堂》云：“自从七祖传心印，不要三乘入便门。”虞集叙曹溪后系，亦定以荷泽为首。如洪觉范辈，执知见料拣，或非通人之所与也。不能繁叙，聊举要以询识者。

〔十六〕头陀：《姓字英贤录》：王巾，字简栖，为《头陀寺碑》，文词巧丽，为世所重。碑在鄂州。《困学纪闻》：《说文通释》以为王山。





赠李八一作公秘书别三十韵


往时中补右〔一〕，扈跸上元初。反气凌行在，妖星下直庐。六龙瞻汉阙一作殿，万骑略一作集姚一作妫墟〔二〕。玄朔回一作还天步，神都忆帝车。一戎才汗马，百姓免为鱼。通籍蟠螭印，差肩列凤舆。事殊迎代邸，喜异赏朱虚〔三〕。寇盗方归顺，乾坤欲晏如。不才同补衮，奉诏许牵裾。鸳鹭叨云阁，麒麟滞玉除一作石渠。文园多病后，中散旧交疏。飘泊哀相见，平生意有余。风烟巫峡远，台榭楚宫虚一作除。触目非论故，新文尚起予。清秋凋碧柳，别浦落红蕖。消息多旗帜，经过叹里闾。战连唇齿国，军急羽毛书。幕府筹频问，山剑元帅杜相公，初屈幕府参筹划。相公朝谒，今赴后期也。山家药正锄。秘书比卧青城山中。台星入朝谒，使节有吹嘘。西蜀灾长弭，南翁愤始摅。对扬抗一作坑士卒〔四〕，干没费仓储。势藉兵须用，功无礼忽诸。御鞍金袅，宫砚玉蟾蜍。拜舞银钩落，恩波锦帕舒。此行非不济，良友昔相于。去斾一作棹依颜色，沿流想疾徐。沉绵疲井臼〔五〕，倚薄似樵渔〔六〕。乞去米烦佳客，抄诗听小胥。杜陵斜晚照，潏水带寒淤。莫话清溪发，萧萧白映梳。

〔一〕中补右：公于肃宗初拜左拾遗。所谓“中补右”者，必李秘书于是时官右补阙也。中者，右补阙属中书省也。“上元初”，谓上之元初，非若寄题草堂诗经营上元始也。

〔二〕姚墟：《后汉·郡国志》：汉中郡城固，妫墟在西北。《前书》曰：在西城。《帝王世纪》云：安康谓之妫墟，或谓之姚墟。此指明皇幸蜀，先至汉中郡也。

〔三〕朱虚：汉文帝即位，先封太尉朱虚侯等，而后封宋昌。肃宗行赏，独厚于灵武诸臣。公有文公赏从臣之讥，而此又以朱虚为喻，皆微词也。

〔四〕抗士卒：吴曾《漫录》：《上林赋》：抗，挫也，吾官切。言李方入对，宜论蜀中师老财匮也。又王褒《四子讲德论》曰：“惊边杌士，屡犯蒭荛。”案《上林赋》：扬翠叶，杌紫茎。张揖云：杌，动也，音兀。五臣作杭，音亢。翰曰：杭，摇也。《讲德论》扤士亦同。吴曾盖取五臣音以释此诗耳。

〔五〕井臼：《冯衍传》：儿女常自操井臼。

〔六〕倚薄：谢灵运诗：拙疾相倚薄。





寄刘峡州伯华使君四十韵


峡内多云雨，秋来尚郁蒸。远山一作天朝白帝，深水谒一作出夷陵〔一〕。迟暮嗟为客，西南喜得朋。哀猿更一作劳起坐，落雁失飞腾。伏枕思琼树，临轩对玉绳。青松寒不落，碧海阔逾澄。昔岁文为理，群公价尽增。家声同令闻〔二〕，时论以儒称。太后当一作临朝肃，多才接迹升。翠虚捎魍魉〔三〕，丹极上鹍鹏。宴引春壶满一作酒，恩分夏簟冰。雕章五色笔，紫殿九华灯。学并卢王敏，书偕褚薛能。老兄真不坠，小子独无承。近有风流作，聊从月继一作峡，一作竁征。放蹄知赤骥，捩翅服苍鹰。卷轴来何晚，襟怀庶可凭。会期吟讽数，益破旅愁凝。雕刻初谁料一作解，纤毫欲自矜。神融蹑飞动，战胜洗侵凌。妙取筌蹄弃，高宜百万层。白头遗恨在，青竹几人登。回首追谈笑，劳歌跼寝兴。年华纷已矣，世故莽相仍。刺史诸侯贵，郎官列宿应。潘生骖阁远〔四〕一云潘安云阁远，黄霸玺书增。乳贙胡犬切，有力也号攀石，饥鼯诉落藤。药囊亲道士，灰劫问胡僧。凭久乌皮拆一作绽，簪稀一作间白一作皂帽棱。林居看蚁穴，野食行去声，一作幸，又作待鱼罾。筋力交雕丧，飘零免战兢。皆一作昔为百里宰，正似六安丞〔五〕。姹女萦新裹〔六〕，丹砂冷旧秤。但求椿寿永，莫虑杞天崩。炼骨调情性，张兵挠棘矜。养生终自惜，伐数一作叛必全惩。政术甘疏诞，词场愧服膺。展怀诗诵鲁，割爱酒如渑。吴若本旧注云：平生所好，消渴止之。咄咄宁书字，冥冥欲避矰。江湖多白鸟，天地有青蝇。

〔一〕夷陵：《寰宇记》：峡州，春秋战国时并为楚地。故曰荆门虎牙，即楚之西塞。白起攻楚烧夷陵，即其地。《荆渚记》云：夷陵郡，居大江之上，西通全蜀。故夷陵有安蜀古城在焉。

〔二〕家声：刘允济博学善属文，与王勃早齐名。垂拱四年，奏上《明堂赋》，则天甚嘉叹之，手制褒美，拜著作郎。诗云“学并卢王敏”，又与膳部同事天后，知为允济无疑。

〔三〕捎魍魉：《东京赋》：捎魑魅，斮獝狂。注：捎，击也。

〔四〕骖阁：《秋兴赋序》：以太尉掾兼虎贲中郎将，寓直于散骑之省。高阁连云，阳景罕曜。

〔五〕六安丞：后汉桓谭，出为六安郡丞，意忽忽不乐。谭以数言事忤旨贬谪，公以救房琯，出为华州司功。故曰“皆为百里宰，正似六安丞”也。刘盖与公同谪者，不知其名。

〔六〕姹女：《参同契》：河上姹女，灵而最神。汉《真人丹诀》：姹女隐在丹砂中。注：姹女即汞也。





夔府书怀四十韵


昔罢河西尉，初兴蓟北师。不才名位晚，敢恨省郎迟。扈圣崆峒日，端居滟滪时。萍流仍汲引，樗散尚恩慈。遂阻云台宿一作灵台伯〔一〕，常怀湛露诗。翠华森远矣，白首飒凄其。拙被林泉滞，生逢酒赋欺。文园终寂寞，汉阁自磷缁。病隔君臣议一作识，惭纡德泽私。扬镳惊主辱，拔剑拨年衰。社稷经纶地，风云际会期。血流纷在眼，涕洒乱交颐。四渎楼船泛，中原鼓角悲。贼壕连白翟，战瓦落丹墀。先帝严灵一作虚寝，宗臣切受遗〔二〕。恒山犹突骑，辽海竞张旗。田父嗟胶漆〔三〕，行人避蒺藜〔四〕。总戎存大体〔五〕，降将饰卑词。楚贡何年绝，尧封旧俗疑。长吁翻北寇，一望卷西夷〔六〕。不必陪玄圃，超然待具茨。凶一作休兵铸农器，讲殿辟书帷〔七〕。庙算高难测，天忧实在兹。形容真潦倒，答效莫支持。使者分王命，群公各典司。恐乖均赋敛，不似问疮痍。万里烦供给，孤城最怨思。缘林宁小患，云梦欲难追〔八〕。即事须尝胆，苍生可察眉。议一作义堂犹集凤〔九〕，正观是元龟〔十〕。处处喧飞檄，家家急竞锥。萧车安不定〔十一〕，蜀使下何之。钓濑疏坟籍，耕岩进奕棋。地蒸余破扇，冬暖更纤。豺遘一作构哀登楚〔十二〕，麟伤泣象尼。衣冠迷适越，藻绘忆游睢〔十三〕。赏月延秋桂，倾阳逐露葵。大庭终反朴，京观且僵尸。高枕虚眠昼，哀歌欲和谁。南宫载勋业〔十四〕，凡百慎交绥〔十五〕。

〔一〕云台：后汉药崧为郎，尝独直台上，无被枕杫。蔡质《汉官仪》：尚书入直台下。

〔二〕受遗：肃宗崩，李辅国杀张后及越王系，始引太子于九仙门，与宰相相见，始行监国之令。代宗即位，尊辅国为尚父。“宗臣切受遗”，指辅国也。肃宗以丁卯日崩，戊辰始发丧于两仪殿，宣遗诏。故曰“先帝严灵寝”。皆纪实以示讥也。

〔三〕胶漆：吴若本注：用弃甲事。吴曾《漫录》：谓潼关弃甲也。东莱注：胶漆所以为弓，诛求之多。则田父以诛求为嗟也。

〔四〕蒺藜：东莱注：铁蒺藜所以御马，所在布蒺藜于地，而行人避之。

〔五〕总戎：东莱注：总戎，代宗也，时为元帅。

〔六〕西夷：谓代宗初吐蕃之祸。

〔七〕书帷：《东方朔传》：文帝集上书囊以为殿帷。

〔八〕云梦：代宗即位，复授来瑱襄州节度，潜令裴茙图之。茙兵为瑱所败，瑱入朝谢罪，诬构赐死。仆固怀恩上书自讼，有曰：来瑱受诛，朝廷不示其罪，诸道节度，谁不疑惧？近闻诏追数人，尽皆不至，实畏中官谗口，虚受陛下诛夷。范志诚亦曰：公信其甘言，入则为来瑱，不复还矣。代宗以诈杀瑱，而藩镇皆贰。此所谓“云梦欲难追”也。

〔九〕集凤：《蜀都赋》曰：议殿爵堂。蔡邕《独断》：其有疑事，公卿百官会议，若台阁有所正处，而独执异意者曰驳议。驳议曰某官某甲议，以为如是，下言臣愚戆议异。其非驳议，不言议异。

〔十〕元龟：东莱注：言欲求治，当以正观为元龟也。

〔十一〕萧车：《萧育传》：南郡江中多盗贼，拜育为南郡太守。上以育耆旧名臣，乃以三公使车，载育入殿中受策。

〔十二〕豺遘：王粲诗：西京乱无象，豺虎方遘患。“登楚”，指粲作《登楼赋》也。

〔十三〕游睢：《文选》：游睢涣者，学藻缋之彩。《陈留风俗传》云：襄邑县南有睢水、涣水，睢涣之水出文章。故有黼黻藻锦，日月华虫，以奉天子宗庙御服焉。

〔十四〕南宫：《后汉书》：永平中，显宗追感前世功臣，乃图画二十八将于南宫云台。

〔十五〕交绥：《左传》注：古名退军为绥。秦晋志未能坚战，短兵未至，争而两退，故曰交绥。疏：旧说：绥，部也。又绥训为安，兵书务在进取，耻言其退，以安行即为大罪，故以绥为名。李卫公曰：“绥，六辔总也。”谓军不战，但交绥而退，犹云交马而还也。东莱注：此两句深戒大臣及诸将，欲功成图像，当以交绥为慎，勿轻使志之不坚而后可也。





解闷十二首


草阁柴扉星散居，浪翻江黑雨飞初。山禽引子哺红果，溪友一作女得钱留白鱼。

商胡离别下扬州，忆上西一作兰陵故驿楼〔一〕。为问淮南米贵贱，老夫乘兴欲东流一作游〔二〕。

〔一〕西陵：《水经注》：浙江又经固陵城北，今之西陵也。有西陵湖，亦谓之西城湖。《会稽志》云：西陵城，在萧山县西十二里。谢惠连有《西陵阻风献康乐》诗。吴越改曰西兴，东坡诗“为传钟鼓到西兴”是也。《浙江通志》：西陵城，吴越改为西陵驿。按白乐天《答微之泊西陵驿见寄》云：烟波尽处一点白，应是西陵古驿台。则西陵旧有驿，至吴越始改西兴耳。

〔二〕东游：《越绝书》：秦皇东游之会稽。《水经注》：会稽山东有硎，去禹庙七里，深不见底，谓之禹井云。东游者多探其穴也。《会稽志》云：晋宋人指会稽剡中皆曰东。如《谢太傅传》云“海道还东”是也。公诗亦云“东尽白云求”。

一辞故国十经秋，每见秋瓜忆故丘一作侯〔一〕。今日南一作东湖采薇蕨，何人为觅郑瓜一作袁州〔二〕？今郑秘监审。

〔一〕秋瓜：《水经注》：长安第二门，本名霸城门，民见门色青，又名青门。门外旧出佳瓜，是以阮籍诗曰：“昔闻东陵瓜，近在青门外。”南出东头第一门，本名覆盎门，其南有下杜城。应劭曰：故杜陵之下聚落也，故曰下杜门。

〔二〕袁州：郑审大历中为袁州刺史。瓜州，必袁州之讹也。瓜州，张礼《游城南记》：济潏水，涉神禾原，西望香积寺，下原过瓜州村。注：瓜州村，在申店潏水之阴。《许浑集》有《和淮南相公重游瓜州》诗。淮南相公，杜佑也。注：瓜州村与郑庄相近。郑庄，虔郊居也。审为虔之侄，其居必在瓜州村，所谓“每见秋瓜忆故丘”也。

沈范早知何水部〔一〕，曹刘不待薛郎中。独当省署开文苑，兼泛沧浪学钓翁。水部郎中薛据〔二〕。

〔一〕沈范：《何逊传》：范云见其对策，大相称赏，因结忘年交好，一文一咏，云辄嗟赏。沈约亦爱其文，尝谓逊曰：“吾每读卿诗，一日三复，犹不能已。”李义山诗：“雾夕咏芙蕖，何郎得意初。此时谁最赏，沈范两尚书。”

〔二〕薛据：《唐会要》：天宝六年，风雅古调科，薛据及第。韩文《薛公达墓志》：据为尚书水部郎中，赠给事中。后山云：“省署开文苑，沧浪学钓翁”，据之诗也。

李陵苏武是吾师，孟子论文更不疑。一云第二句作首句。一饭未曾留俗客，数篇今见古人诗。校书郎云卿。

复忆襄阳孟浩然，清诗句句尽堪传。即今耆旧无新语，漫钓槎头缩颈一作项鳊〔一〕。

〔一〕鳊鱼：《襄阳耆旧传》：岘山下汉水中出鳊鱼，味极肥而美。襄阳人采捕，遂以槎断水。因谓之“槎头缩项鳊鱼”，为水族上味。孟浩然诗“试垂竹竿钓，果得槎头鳊”是也。

陶冶性灵在一作存底物〔一〕，新诗改罢自长吟。孰知二谢将能事，颇学一作觉阴何苦用心。

〔一〕陶冶：《邵氏闻见录》：少陵“陶冶性灵存底物”，本于颜之推，至于陶冶性情，从容讽谏，入其滋味，亦乐事也。

不见高人王右丞，蓝田丘壑漫陈作蔓寒藤〔一〕。最传秀句寰区满，未绝风流相国能〔二〕。右丞弟，今相国缙。

〔一〕蓝田：《唐国史补》：王维好释氏，故字摩诘，立性高致，得宋之问辋川别业，山水胜绝。今清源寺是也。

〔二〕相国：《金壶记》：唐王维，字摩诘。弟缙，字夏卿。二公名望，首冠一时。时议云：“论诗则王维、崔颢，论笔则王缙、李邕。祖咏、张说，不得与焉。”《卢氏杂记》：王缙好与人作碑铭。有送润毫者，误叩其兄门，维曰：“大作家在那边。”

先帝贵妃今陈作俱寂寞，荔枝还复入长安〔一〕。炎方每续朱樱献，玉座应悲白露团。

〔一〕荔枝：《旧书》：帝幸骊山。贵妃生日，命小部张乐长生殿，因奏新曲未有名，会南方进荔枝，因名曰《荔枝香》。《唐国史补》：贵妃生于蜀，好食荔枝。南海所生，尤胜蜀者，故每岁飞驰以进。然方暑而熟，经宿辄败。乐史《外传》：十四载六月一日，贵妃生日，于长生殿奏新曲，会南海进荔枝，因以曲名《荔枝香》。十五载六月，上幸巴蜀，贵妃从至马嵬，缢于佛堂前之梨树下，才绝而南方进荔枝至，上睹之，长号叹息，使力士曰：“与我祭之。”按：诸书皆云南海进荔枝。蔡君谟《荔枝谱》云：贵妃嗜涪州荔枝，岁命驿致。东坡亦云：天宝岁贡取之涪。盖当时南海与涪州并进也。《苕溪渔隐》据此以谓洛阳取之岭南，长安来自巴蜀，南海道里辽邈，所记必误。书生寒俭之语，可发一笑耳。《方舆纪胜》：妃子园在涪州之西，去城十五里。当时以马递驰载，七日七夜至京，人马毙于路者甚众。

笺曰：此诗为蜀贡荔枝而作。谓仙游久，时荐未改，自伤流落，不获与炎方花果共荐寝园，不胜园陵白露、清秋草木之悲也。题云“解闷”者，睹朱樱之续献，喜宗庙之再安。《收京诗》云“归及荐樱桃”，即此意也。次下三首，括张曲江《荔枝赋》而作。曲江谓南海荔枝，百果之中，无一可比，以其产于殊方，京华莫之知，固未之信。左思赋：“与龙眼齐名。”而魏文帝引蒲桃、龙眼相比。是时二方不通，传闻之大谬也。故其赋序曰：“物以不知为轻，味以无比而疑。远不可验，终然永屈，士之与彼，何以异也？”今诗“泸戎”一首，言物之以不知而轻也。赋曰：“亭十里兮莫致，门九重兮曷通？山五峤兮白云，江千里兮青枫。”此非所谓“青枫隐映石逶迤”乎？赋又曰：“何斯美之独远，嗟尔命之不逢。每被销于凡口，罕获知于贵躬。”非所谓“京华应见无颜色，红颗酸甜只自知”乎？“翠瓜”一首，言味之以无比而疑也。赋曰：“受精气于离震，爰负阳以从宜。蒙休和之所播，涉寒暑而匪亏。”肇气含滋，备四时之气，非瓜李夏荣、梨萄寒成之可拟也。赋又曰：“沉美李而莫取，浮甘瓜而自退。柿何称乎梁侯，梨何幸乎张公？”诸果虽枝蔓相同，而荔枝以远方独异。固将欲神醴露不数甘橘，而无比见疑，牵连凡果，不唯妄拟蒲萄，抑且下同瓜李，此可为叹息也。“侧生”一首，言远不可验，终然永屈也。赋曰：“陋下泽之沮洳，恶层厓之险巇。彼前志之或妄，何侧生之见疵。”诗曰：“侧生野岸及江蒲，不熟丹宫满玉壶。”伤其作酸南裔，不生禁近，虽盘根擢本，有异乎邛竹菌桂，而反被侧生之诮，如曲江所云也。物之受屈如此，云壑布衣，老死骀背，曾不如殊方花果，犹得奔腾传置，以博翠眉之一笑。士之无验而永屈，殆有甚焉。公于曲江之赋，俯仰寤叹，而终归于释闷者，良有以也。古人虽漫兴小诗，比物托谕，必有从来。注家不知大意，钩索字句，往往龃龉不通，聊书其概如此。

忆过泸戎摘荔枝〔一〕，青枫隐映石逶迤。京中旧见无颜色〔二〕陈作京华应见无颜色，红颗酸甜只自知〔三〕。

〔一〕泸戎：《方舆纪胜》：自泸州城北沿江而下七八里，有杜园荔枝，品格与他园争胜。又有母氏园，距州城上流三十里，荔枝连亘，品格最多。蜀中荔枝，泸溆之品为上，涪州次之，合州又次之。涪州以妃子传名，其实不如泸溆。

〔二〕无颜色：白乐天《荔枝图叙》云：若本枝一日而色变，二日而香变，三日而味变，四五日外色香味尽去矣。《唐书》云：每岁飞驰以进，方暑而熟，经宿辄败。

〔三〕红颗酸甜：《曲江》云：彼众味之有五，此甘滋之不一。乐天叙云：花如橘春荣，实如丹夏熟。浆滋甘如醴酪，皆言其甘也。蔡君谟云：今之广南州郡与夔、梓间所出，大率早熟，肌肉薄而味甘酸。子美所食者，夔、涪间荔枝也。故有“红颗酸甜”之语。

翠瓜碧李沉玉甃，赤梨蒲萄寒露成。可怜先不异枝蔓，此物娟娟长远生。

《曲江赋》云：“直欲神于醴露，何比数于甘橘。”援蒲萄以见拟，亦古人之深失。甘橘、蒲萄，犹不堪比拟，况张梨、木李之凡果乎？公诗申明此意，谓诸果“不异枝蔓”，而荔枝以“远生”独别。其瑰诡之状，甘滋之味，不达于京华，使人以凡果相题目。士之孤远违世，不能自拔于流俗，正此类也。旧解云：言荔枝与上四果枝蔓无异，特以生于远方，世遂贵之耳。为此言者，其将夷荔枝等于凡果乎？抑亦抑而下之，以为不应贵于凡果乎？文义违反，至此极矣。

侧生野岸及江蒲一作浦，不熟丹宫满玉壶。云壑布衣骀背死，劳生重荆作人害马翠眉须。

左太冲赋云：“邛竹缘岭，囷桂临厓。旁挺龙目，侧生荔枝。”《曲江赋》全反其语，故曰：“云烟沃若，孔翠于斯。灵根所盘，不高不卑。彼前志之或妄，何侧生之见疵。”此诗云“侧生野岸及江蒲”，正《曲江》所谓“侧生见疵”也。左氏曰：“董泽之蒲，可胜既乎？”泽之产蒲明矣。而赵注以亩为蒲，或又引刘煕《释名》，以庵为蒲。皆曲解可笑也。





复愁十二首


人烟生处僻一云远处，虎迹过新蹄。野鹘一作鹤，又作鹞，晋作雉翻窥草，村船逆上溪。

钓艇收缗尽，昏鸦一作鸥接翅归吴作豨。月生初学扇〔一〕，云细不成衣。

〔一〕月生：李义府诗：镂月为歌扇，裁云作舞衣。

万国尚防寇，故园今若何？昔归相识少，早已战场多。

身觉省郎在，家须农事归。年深荒草径，老恐失柴扉。

金丝镂一作缕箭镞，皂尾制一作掣旗竿。一自风尘起，犹嗟行路难。

胡虏何曾盛，干戈不肯休。闾阎听小子，谈话一作笑觅封侯。

正观铜牙弩，开元锦兽张〔一〕。花门小前一作箭好，此物弃沙场。

〔一〕弩张：《南越志》：龙川有营涧，常有铜牙弩流出水，皆以银黄雕镂，取之者久而后得。父老云：越王弩营也。《汉书》：材官蹶张。如淳曰：能塌强弩张之。《选》曰：黄间机张。

今日翔麟马〔一〕，先宜驾鼓车。无劳问河北，诸将觉一作角，樊作搉荣华。

〔一〕翔麟：《唐会要》：贞观中，骨利幹献良马百匹。其中十匹尤骏，太宗奇之，各为制名，名曰十骥，九曰翔麟紫。

任转江淮粟〔一〕，休添苑囿兵。由来貔虎士，不满凤皇城。

〔一〕江淮：鹤曰：唐自天宝之后，舆地半为盗区，所赖江淮之地不失，犹得藉以为国。故史有“唐得江淮财济中兴”之语。

江上亦秋色，火云终不移。巫山犹锦树，南国且黄鹂。

每恨陶彭泽，无钱对菊花。如今九日至，自觉酒须赊。

病减诗仍拙，吟多意有余。莫看江总老，犹被赏时鱼〔一〕。

〔一〕赏鱼：《会要》：苏氏记曰：开元八年，中书令张嘉正奏曰：致仕官及内外官五品以上，检校试判及内供奉官见占阙者，听准正员例，许终身佩鱼，以为荣宠。以理去任，亦许佩鱼。自后恩制，赏绯紫例兼鱼袋，谓之章服。





承闻河北诸道节度入朝欢喜口号绝句十二首


禄山作逆降天诛，更有思明亦已无。汹汹人寰犹不定，时时斗战欲何须？

笺曰：河北诸将，归顺之后，朝廷多故，招聚安史余党，各拥劲卒数万，治兵完城，自署文武将吏，不供贡赋，结为婚姻，互相表里。朝廷专事姑息，不能复制，虽名藩臣，羁縻而已。故闻其入朝，喜而作诗。首举禄山以示戒，耸动之以周宣、汉武，劝勉之以为孝子、忠臣。而末二章，则举临淮、汾阳以为表仪，其立意深远如此。题曰“欢喜”，“口号”，实恫乎有余悲矣。

社稷苍生计必安，蛮夷杂种错相干〔一〕。周宣汉武今王是，孝子忠臣后代看。

〔一〕杂种：《旧书》：安禄山，营州柳城杂种胡人也，本无姓氏，名轧荦山。史思明，本名窣干，营州宁羌州突厥杂种胡人也。

喧喧道路多歌一作好童谣，河北将军尽入朝。始晋作作是乾坤王室正，却交一作教江汉客魂销。

大历二年正月，淮南节度使李忠臣入朝。三月，汴宋节度使田神功来朝。八月，凤翔等道节度使李抱玉入朝。

不一作北道诸公无表来，茫然一作茫茫庶事遣一作使人猜。拥兵相学干戈锐，使者徒劳百万回。

鸣玉锵金尽正臣，修文偃武不无人。兴王会静妖氛气，圣寿宜过一万春。

英雄见事若通神，圣哲为心小一身。燕赵休矜出佳丽，宫闱不拟选才人。

天兴圣节，诸道节度使献金帛器用、珍玩骏马为寿，共直缗钱二十四万。常衮上言请却之，不听。此诗称颂“圣哲”，实则讽谕代宗，当却诸道之进奉也。

抱病江天白首郎，空山楼阁暮春光。衣冠是日朝天子，草奏何时入帝乡？

澶漫山东一百州〔一〕，削成如桉抱青丘〔二〕。苞茅重入归关内，王祭还供尽海头。

〔一〕山东：《十道志》，有河北，无山东。唐制：长安自太行以东，皆山东也。

〔二〕削成：《山海经》：太华之山，削成而四方。郭曰：“今山形上大下小。”削，峻也。颜延年诗：“践华因削成。”青丘：《寰宇记》：青丘，在青州千乘县。齐景公有马千驷，畋于青丘。此是也。

东逾辽水北滹沱〔一〕，星象风云喜一作气共和。紫气关临天地阔，黄金台贮俊贤多〔二〕。

〔一〕辽水：《水经》：大辽水，出塞外卫白平山，东南入塞，过辽东襄平县西。又玄菟高句丽县有辽山，小辽水所出，西南至辽隧县，入大辽水也。滹沱：《寰宇记》：滹沱河，源出代州繁畤县东南孤阜山。《后汉书》注：在今代州繁畤县东，流经定州深泽县东南，即光武所度处。今俗犹谓之危渡口。

〔二〕金台：《寰宇记》：金台，在易州易县东南三十里，燕昭王所造。置千金于上，以招贤士。又有西金台，俗呼此为东金台。又有小金台，在县东南十五里，即郭隗台也。王隐《晋书》曰：段匹磾进屯故安县故燕太子丹金台。二说不同。《水经注》：故安城侧，一水东出金台陂。陂北十余步有金台，台上东西八十许步，南北加减，高十余丈。昭王不欲令诸侯之客伺隙燕邦，故修建下都。馆之南垂，燕昭创之于前，子丹踵之于后，故雕墙败馆，尚传镌刻之名。

渔阳突骑邯郸儿，酒酣并辔金鞭垂。意气即归双阙舞，雄豪复遣五陵知〔一〕。

〔一〕五陵：《西都赋》：南望杜霸，北眺五陵。英俊之域，绂冕所兴。

李相将军拥蓟门，白头虽老一作惟有赤心存。竟能尽说诸侯入，知有从来天子尊。

《旧书》：光弼轻骑入徐州，田神功遽归河南，尚衡、殷仲卿、来瑱皆惮其威名，相继赴阙。及其惧鱼朝恩之害，不敢入朝，人疑其有异志，因此不得志，愧耻成疾而薨。公则以诸将入朝，归功临淮，以“白头”“赤心”许之。《八哀诗》云：“直笔在史臣，将来洗箱箧。”此公之直笔也。中兴战功首推郭、李，并受朝恩、元振谗构，郭以居中自保，李以在边受疑，亦有幸不幸耳！此诗以李、郭并诵，良有深意。史臣目论，多所轩轾，不亦陋乎？

十二年来多战场，天威已息阵堂堂。神灵汉代中兴主，功业汾阳异姓王。





喜闻盗贼蕃寇总退口号五首


萧关陇水入官军，青海黄河卷塞云。北极晋作阙转愁一作深龙虎气，西戎休纵犬羊群。

鹤曰：《旧史》：大历二年九月，吐蕃寇灵州，进寇邠州。十月，灵州奏破吐蕃二万。《通鉴》：十月，路嗣恭破吐蕃于灵州城下。《唐志》：萧关在武州，与灵州相近。

赞普多教使入秦，数通和好止晋作尚烟尘。朝廷忽用哥舒将，杀伐虚悲公主亲。

开元二十九年，金城公主薨，吐蕃遣使告哀，仍请和，上不许。十二月，吐蕃袭石堡城，盖嘉运不能守，玄宗愤之。天宝七载，以哥舒翰为陇右节度使，攻而拔之。

崆峒西极晋作北过昆仑，驼马由来拥国门。逆气数年吹路断，蕃人闻道渐星奔。

勃律天西采玉河〔一〕，坚昆碧碗最来多〔二〕。旧随汉使千堆宝，少答胡晋作朝王万匹罗。

〔一〕勃律：《酉阳杂俎》：天宝初，安思顺进五色玉带，又于左藏库中得五色玉杯。上怪近日西赆无五色玉，令责安西诸蕃。蕃言比常进，皆为小勃律所劫，不达。上怒，欲征之。群臣多谏，独李右座林甫赞成上意，且云：武臣王天运谋勇可将。乃命将四万人，兼统诸蕃兵伐之。及逼勃律城下，勃律君长恐惧请罪，悉出宝玉，愿岁贡献。天运不许，即屠城，掳三千人及其珠玑而还。勃律中有术者，言将军无义，不祥，天将大风雪矣。行数百里，忽风四起，雪花如翼，风吹小海水成冰柱，起而复摧。经半日，小海涨涌，四万人一时冻死，惟蕃汉各一人得还，具奏。玄宗大惊异，即令中使随二人验之。至小海侧，冰犹峥嵘如山，隔冰见兵士死，立者坐者，莹彻可数。中使将反，冰忽消释，众尸亦不复见。《新书》：大勃律直吐蕃西，与小勃律接。小勃律去京师九千里而赢，距吐蕃赞普牙东八百里。 玉河：《五代史》：于阗国南一千三百里[1]曰玉州，云张骞所穷河源出于阗，而山多玉者此山也。其河源所出，至于阗分为三：东曰白玉河，西曰绿玉河，又西曰乌玉河，三河皆有玉而色异。每岁秋水涸，国王捞玉于河，然后国人得捞玉。

〔二〕坚昆：《寰宇记》：黠戞斯，西北荒之国也。本名结骨，又名居易，又谓之坚昆。《酉阳杂俎》：坚昆部落，其上代有神，与牸牛交而生。其人发黄目绿，赤髭髯。其髭髯俱黑者，汉将李陵及其兵众之胤也。

笺曰：按奘师《西域记》云：赡部洲地有四主焉：南象主，西宝主，北马主，东人主。象主，印度国也。人主，中夏国也。马主，突厥国也。宝主，胡国也。汉通三十六国，甘英抵条支而历安息，临西海以望大秦，距玉门阳关四万余里。唐置八蕃，亦云西至波斯、吐蕃、坚昆。所谓四主者，前古未闻也。公此诗云“勃律天西采玉河，坚昆碧碗最来多”，与东方宝主之记，最为符合。宣律师云：雪山之西，至于西海，名宝主。今云“勃律天西”，则为雪山之西可知。又云地接西海，偏悦异珍，而轻礼重货，是为胡国。今云“胡王”，非胡国而何？报答之礼，以万丈罗为重，非轻礼重货而何？宝主之疆域风土，备写于两行之中。考方志者，可以无理绝人区，事出天外之疑矣。天竺为灵圣降集，震旦则仁义昭明。殷乎中土，二域为胜。衣毛鸟言，犷暴忍杀。方诸宝乡，区以别矣。少陵之诗，于羌胡杂种，长驱犯顺，深忧痛疾，情见乎词。此诗则曰“旧随汉使”“少答胡王”，庶几许其内属，优以即序，不忍以禽兽绝之。亦《春秋》之法也。

今春喜气满乾坤，南北东西拱至尊。大历二年鹤本三年调玉烛，玄元皇帝圣云孙。

	[1] 一千三百里：原作“三千□百里”，据《新五代史·四夷传》改。





洞房


洞房环佩冷，玉殿起秋风。秦地应新月，龙池一作蛇满旧宫〔一〕。系舟今夜远，清漏往时同。万里黄山北〔二〕，园陵白露中。

〔一〕龙池：《唐·乐志》：龙池乐，玄宗所作也。玄宗龙潜之时，宅在隆庆坊，宅南坊人所居，变为池，望气者亦异焉。玄宗正位，以坊为宫，池水逾大，游漫数里，为此乐以致其祥也。《南部新书》：兴庆宫九龙池，在大同殿古基之南，西对瀛州门，周环数顷，水极深广。北望之渺然，东西微狭，中有龙潭，泉源不竭，虽历冬夏，未尝耗减。

〔二〕黄山：《寰宇记》：汉黄山宫，在兴平县西南三十里。武帝西行至黄山宫，即此也。晋灼曰：黄山，宫名，在槐里。按汉武帝茂陵，在兴平县东北十七里，正黄山宫之北。盖借茂陵以喻玄宗泰陵也。





宿昔


宿昔青门里，蓬莱仗数移。花娇迎杂树〔一〕，龙喜出平池〔二〕。落日一作月留王母〔三〕，微风倚少儿〔四〕。宫中行乐秘〔五〕，少有外人知。

〔一〕花娇：《李翰林别集序》：开元中，禁中初重木芍药。得四本，红、紫、浅红、通白者，上因移植于兴庆池东沉香亭前。会花方繁开，上乘照夜车，太真妃以步辇从。《开元天宝花木记》云：禁中呼木芍药为牡丹。

〔二〕龙喜：《明皇十七事》：天宝中，兴庆池小龙，尝出游宫垣南沟水中，蜿蜒奇状，靡不瞻睹。銮舆西幸，龙一夕乘云雨，自池中望西南而去。

〔三〕王母：《汉武内传》：于是王母言语粗毕，啸命灵官使驾龙严车欲去。帝下席叩头，请留殷勤，乃止。

〔四〕少儿：《卫青传》：卫媪长女君孺，次女少儿，次女则子夫。少儿先与霍仲孺通，生去病。及卫皇后尊，少儿更为陈掌妻。盖以子夫之姊，譬贵妃之妹也。

〔五〕行乐：《周仁传》：得幸入卧内，于后宫秘戏，仁常在旁。





能画

能画〔一〕


能画毛延寿，投壶郭舍人〔二〕。每蒙天一笑〔三〕，复似一作以物皆一作初春。政化平如水，皇恩晋作明断若神。时时用抵戏〔四〕，亦未杂风尘。

〔一〕能画：《西京杂记》：画工有杜陵毛延寿，写人，好丑老少，必得其真。安陵陈敞，新丰刘白、龚宽，并工牛马人形，同日弃市。

〔二〕投壶：《西京杂记》：武帝时，郭舍人善投壶。以竹为矢，不用棘也。古之投壶，取中而不求还，故实小豆，恶其矢跃而出也。郭舍人则激矢令还，一矢百余反，谓之为骁，言如博之掔枭于掌中，为骁杰也。每为武帝投壶，辄赐金帛。

〔三〕天笑：《神异经》：东荒山中有大石室，东王公居焉。与一玉女投壶，设有入不出者，天为之笑。张华曰：笑者开口流光。

〔四〕抵戏：文颖曰：角抵，盖杂技乐，巴渝戏鱼龙蔓延之属也。





斗鸡

斗鸡〔一〕


斗鸡初赐锦，舞马既一作解登床〔二〕。帘下宫人出〔三〕，楼前御柳一作曲长。仙游终一，女乐久无香。寂寞骊山道〔四〕，清秋草木黄。

〔一〕斗鸡：《东城父老传》：明皇以乙酉生而喜斗鸡，是兆乱之象也。时贾昌为五百小儿长，天子甚爱幸之，金银之赐，日至其家。

〔二〕舞马：《明皇杂录》：上每赐宴酺，则御勤政楼，教坊为角抵戏，斗鸡。宫人数百，饰以珠翠，衣以锦绣，自帏中击雷鼓为《破阵乐》。又令教舞马，四蹄各为左右，分为部目，为某家宠，某家骄。时塞外以善马来贡者，上俾之教习，无不曲尽其妙，因令衣以文绣，络以金铃，饰其鬣间，杂以珠玉，其曲倾杯乐者数十回，奋首鼓尾，纵横应节。又施三层板床，舞马于上，抃转如飞。或命壮士举榻，马舞于榻上，乐工数十人，立于前后左右，皆衣淡黄衫，文玉带，必求年少而姿白美秀者。安禄山乱，马散落人间，田承嗣得之。一日，军中大飨，马闻乐而舞，承嗣以为妖而杀之。

〔三〕宫人：《明皇杂录》：玄宗制新曲四十余，又新制乐谱。每初年望夜，御勤政楼，观灯作乐。贵臣戚里，借看楼观望。夜阑，太常乐府悬散乐毕，即遣宫女于楼前缚架出眺，歌舞以娱之。

〔四〕骊山：《南部新书》：骊山华清宫，毁废已久，今所存唯缭垣耳。天宝所植松柏，遍满岩谷，虽经兵寇而不被斫伐。朝元阁在山岭之上，最为崭绝，柱础尚有存者。山腹即长生殿。殿东西盘石道，自山麓而上，道侧有饮酒亭子、明皇吹笛楼、宫人走马楼故基，犹存缭垣之内。《容斋三笔》：先忠宣公在北方，得唐人画《骊山宫殿图》。华清宫居山巅，殿外垂帘，宫人无数。穴帘隙而窥，一时伶官剧戏，品类杂沓，皆列于下。杜一诗，真所谓亲见之也。





鹦鹉

鹦鹉〔一〕


鹦鹉含愁思，聪明忆别离。翠衿浑短尽，红嘴漫多知。未有开笼日，空残旧宿枝。世人怜复损，何用羽毛奇？

〔一〕鹦鹉：祢衡赋：性辩慧而能言兮，才聪明以识机。绀趾丹嘴，绿衣翠衿，闭以雕笼，剪其翅羽。想昆山之高岳，思邓林之扶疏。顾六翮之残毁，虽奋迅其焉如？《明皇杂录》：开元中，岭南献白鹦鹉，养之宫中。岁久颇纵聪慧，洞晓言词。上及贵妃，皆呼“雪衣娘”。戏于殿槛，有鹰搏之而毙，遂瘗于苑中为主冢，呼为“鹦鹉冢”。此诗亦咏开元旧事也。





历历


历历开元事，分明在眼前。无端盗贼起，忽已岁时迁。巫峡西江外，秦城北斗边。为郎从白首，卧病数秋天。





洛阳


洛阳昔陷没，胡马犯潼关。天子初愁思〔一〕，都人惨别颜。清笳去宫阙，翠盖出关山。故老仍流涕，龙髯幸再攀〔二〕。

〔一〕愁思：明皇十七年，羯胡犯阙。上欲迁幸，登兴庆宫花蕚楼。置酒，四顾凄怆，使美人善歌者一人歌《水调》。毕奏，上将去，复留眷眷，因使视楼下，有少年善《水调歌头》者，使之登楼且歌。上闻之，潸然出涕，顾侍者曰：“谁为此词？”曰：“李峤。”上曰：“李峤真才子也。”不待曲终而去。

〔二〕再攀：上皇至自蜀，士庶舞抃路侧曰：“不图今日再见二圣。”





骊山


骊山绝望幸，花萼罢登临〔一〕。地下无朝烛〔二〕，人间有赐金〔三〕。鼎湖龙去远，银海雁飞深〔四〕。万岁蓬莱日，长悬旧羽林〔五〕。

〔一〕花萼：郑綮《传信记》：上于东都起五王宅，于上都置花萼楼，盖与诸王为会集宴乐之地。上与诸王靡日不会聚。杜云“花萼罢登临”，盖是时明皇已厌世矣。

〔二〕朝烛：《水经注》：始皇冢以人鱼膏为灯烛，度其不灭者久之。

〔三〕赐金：《北史》：隋献皇后山陵后，帝赐杨素金钵一，实以金；银钵一，实以珠。

〔四〕银海：《刘向传》：秦始皇葬于骊山之阿，下锢三泉，上崇山坟，石椁为游馆，人膏为灯烛，水银为江海，黄金为凫雁。《国志》曰：始皇陵有银蚕金雁，以多奇物，故俗云秦皇地市。《吴越春秋》：阖庐葬于虎丘，倾水银为池，黄金珠玉为凫雁。何逊《经孙氏陵》诗：银海终无浪，金凫会不飞。

〔五〕羽林：玄宗用万骑军平韦庶人之难，以登大位。万骑本隶左右羽林，后改为龙武军，与左右羽林为北四门军。





提封


提封汉天下，万国尚同心。借问悬车一作军守，何如俭德临。时征俊乂入，草窃一作莫虑犬羊侵。愿戒兵犹火，恩加四海深。

《困学纪闻》：明皇以侈致乱。故少陵以俭为救时之砭。





覆舟二首


巫峡盘涡晓，黔阳贡物秋。丹砂同陨石，翠羽共沉舟〔一〕。羁使空斜影，龙居一作宫积流。篙工幸不溺，俄顷逐轻鸥。

〔一〕沉舟：《张仪传》：积羽沉舟。

竹宫时望拜〔一〕，桂馆或求仙〔二〕。姹女凌波日〔三〕，神光照夜年。徒闻斩蛟剑，无复爨犀船。使者随秋色，迢迢独上天。

〔一〕竹宫：《汉武故事》：祭太乙，令人登通天台，以候天神。天神既下祭所，若大流星，乃举烽火，而就竹宫望拜。

〔二〕桂馆：《郊祀志》：公孙卿曰：“仙人好楼居。”于是长安作飞廉桂馆，使卿持节设具，而候神人。

〔三〕姹女：桓帝时童谣：河间姹女工数钱。





垂白一云白首


垂白一云白首冯唐老，清秋宋玉悲。江喧长少睡，楼迥独移时。多难身何补，无家病不辞。甘从千日醉，未许七哀诗。





草阁


草阁临无地〔一〕，柴扉永不关。鱼龙回夜水，星月动秋山。久一作夕露清一作晴初湿，高云薄未还。泛舟惭小妇，飘泊损红颜。

〔一〕无地：《头陀寺碑》：飞阁逶迤，下临无地。王原叔本作“芜地”，非。





江月


江月光于一作如水，高楼思杀人〔一〕。天边长作客，老去一沾巾。玉露团清影，银河没半轮。谁家挑锦字〔二〕，灭烛一云烛灭翠眉。

〔一〕高楼：吴曾《漫录》：沈约《咏月》诗：高楼切思妇，西园游上才。庾肩吾《望月诗》：楼上徘徊月，窗中愁杀人。故杜云“高楼思杀人。”

〔二〕锦字：《别赋》：织锦曲兮泣已尽。





江上


江上日多雨，萧萧荆楚秋。高风下木叶，永夜揽貂裘。勋业频看镜，行藏独倚楼。时危思报主，衰谢不能休。





中夜


中夜江山静，危楼望北辰。长为万里客，有愧百年身。故国风云气，高堂战伐尘。胡雏负恩泽，嗟尔太平人。

梦弼曰：“故国”，谓长安也；“高堂”，谓杜陵屋庐也；“胡雏”指禄山也。





江汉


江汉思归客，乾坤一腐儒。片云天共远，永夜月同孤。落日心犹壮，秋风病欲疏一作苏。古来存老马，不必取长途。





白露


白露团甘子，清晨散马蹄。圃开连石树，船渡入江溪。凭几看鱼乐，回鞭急一作至鸟栖。渐知秋实美，幽径恐多蹊。





孟氏


孟氏好兄弟，养亲唯小园。承颜胝手足，坐客强盘餐。负米力晋作寒，一作夕葵外，读书秋树根。卜邻惭近舍，训子学一作觉谁一作先门。





吾宗卫仓曹崇简


吾宗老孙子，质朴古人风。耕凿安时论，衣冠与世同。在家常早起，忧国愿年丰。语及君臣际，经书满腹中。





有叹


壮心久零落，白首寄人间。天下兵常斗，闻蜀官军自围普还。江东客未还。穷猿号雨雪，老马怯一作望，一作泣关山。武德开元际，苍生岂重攀？





冬深一云即日


花叶随天意，江溪共石根。早霞随类一云泪影，寒水各依一云流痕。易下杨朱泪，难招楚客魂。风涛暮不稳，舍棹宿谁门。





不寐


瞿塘夜水黑，城内改更筹。翳翳月沉雾，辉辉星近楼。气衰甘少寐，心弱恨和一作知，陈作多，或作容愁。多垒陈作叠恨满山谷，桃源无处求。





月圆


孤月当楼满，寒江动夜扉。委波金不定，照席绮逾依。未缺空山静，高悬列宿稀。故园松桂一作菊发，万里共清辉。





中宵


西阁百寻余，中宵步绮疏〔一〕。飞星过水白，落月动沙虚。择木知幽鸟，潜波想巨鱼。亲朋满天地，兵甲少来书。

〔一〕绮疏：《梁冀传》：窗牖皆有绮疏青琐。注：绮疏，谓镂为绮文。





遣愁


养拙蓬为户，茫茫何所开？江通神女馆〔一〕，地隔望乡台。渐惜容颜老，无由弟妹来。兵戈与人事，回首一悲哀。

〔一〕神女馆：《寰宇记》：巫山。盛弘之《荆州记》曰：沿峡二十里有新崩滩，至巫峡，因山为名也。神女庙在峡之岸。《方舆胜览》：在巫山县西北二百五十步，有阳云台。





秋清


高秋苏病吴作肺气，白发自能梳。药饵憎加减，门庭闷扫除。杖藜还客拜，爱竹遣儿书。十月江平稳，轻舟进所如。





伤秋


林僻来人少，山长去鸟微。高秋收画扇一云藏羽扇，久客掩荆一作柴扉。懒慢头时栉，艰难带减围。将军犹汗马，天子尚戎衣。白蒋风飙脆〔一〕，殷柽晓夜稀。何年减一作灭豺虎，似有故园归。

〔一〕白蒋：《蜀都赋》：攒蒋丛蒲。注：蒋，菰名也。





秋峡


江涛万古峡，肺气久衰翁。不寐防巴虎，全生狎楚童。衣裳垂素发，门巷落丹枫。常怪商山老，兼存翊赞功。





南极


南极青山众，西江白谷分。古城疏落木，荒戍密寒云。岁月蛇常见，风飙虎或一作忽闻。近身皆鸟道，殊俗自人群。睥睨登哀柝，矛弧照夕曛。乱离多醉尉，愁杀李将军。





摇落


摇落巫山暮，寒江东北流。烟尘多战鼓，风浪少行舟。鹅费羲之墨，貂余季子裘。长怀报明主，卧病复高秋。





耳聋


生年鹖冠子〔一〕，叹世鹿皮翁。眼复几时暗，耳从前月聋。猿鸣秋泪垂，雀噪晚愁空。黄落惊山树，呼儿问朔风。

〔一〕鹖冠：刘向《七略》：鹖冠子常居深山，以鹖为冠，故号鹖冠子。虞般佑《高士传》：鹖冠子，或曰楚人，隐居幽山，衣弊履穿，以鹖为冠，莫测其名，因服成号。著书言道家事，冯暖常师事之。暖后显于赵，鹖冠子惧其荐己也，乃与暖绝。





独坐二首


竟日雨冥冥，双崖洗更青一作清。水花寒落岸，山鸟暮过庭。暖老须燕玉〔一〕，充饥忆楚萍。胡笳在楼上，哀怨不堪听。

〔一〕燕玉：赵傁曰：燕玉，妇人也。《古诗》：燕赵多佳人，美者颜如玉。宋人仍袭，多用燕玉，实不知其何出。顾大韶曰：燕玉，正用玉田种玉事也。按《搜神记》：雍伯葬父母于无终山，有人与石一斗，令种之，玉生其田。北平徐氏有女，雍伯求之，要以白璧一双。伯至玉田，求得五双，徐氏妻之。在北平城西北百三十里，有无终城，故燕地也，今为玉田县。燕玉事出此无疑。

白狗斜临北〔一〕，黄牛更在东。峡云常照夜，江月会兼风。晒药安垂老，应门试小童。亦知行不逮，苦恨耳多聋。

〔一〕白狗：《水经注》：乡口溪，源出归乡县东南数百里。西北入县，经狗峡西。峡崖龛中，石隐起有狗形，形状具足，故以狗名峡。《舆地纪胜》：白狗峡，在秭归县东三十里。





远游


江阔浮高栋晋作冻，云长出断山。尘沙连越嶲，风雨暗荆蛮。雁矫衔芦内〔一〕，猿啼失木间〔二〕。弊裘苏季子，历国未知还。

〔一〕衔芦：《淮南子》：雁从风飞，以爱气力。衔芦而翔，以避弋缴。盛弘之《荆州记》：雁塞东南，岭属无际，唯一处为下。朔雁达塞，矫翼裁度。

〔二〕失木：《淮南子》：猿狖失木而擒于狐狸，非其处也。





夜一云秋夜客舍


露下天高一云空山秋气清，空山独夜旅魂惊。疏灯自照孤帆宿，新月犹悬双杵鸣。南菊一作国再逢人卧病，北书不至一作到雁无情。步蟾一作檐倚仗看牛斗〔一〕，银汉遥应接凤城。

〔一〕步蟾：赵傁曰：当以步檐为正。《上林赋》：步櫩周流。善曰：步櫩，步廊也。《楚词》曰：曲屋步櫩。注：步櫩，长砌也。櫩，古檐字。





暮春


卧病拥塞在峡中，潇湘洞庭虚映空。楚天不断四时雨，巫峡常吹千里风。沙上草阁柳新暗，城边野池莲欲红。暮春鸳鹭立洲渚，挟子翻飞还一丛。





晴二首


久雨巫山暗，新晴锦绣文。碧知湖外晋作上草，红见海东云。竟日莺相和，摩霄鹤数群。野花干更落，风处急纷纷。

啼乌争引子，鸣鹤不归林。下食遭泥去，高飞恨久阴。雨声冲塞尽，日气射江深。回首周南客，驱驰魏阙心。





雨


始贺天休雨，还嗟地出雷。骤看浮一作巫峡过，密作旧作塞密渡江来。牛马行无色，蛟龙斗不开。干戈盛阴气，未必自阳台。





月三首


断续巫山雨，天河此夜新。若无青嶂月，愁杀白头人。魍魉移深树，虾蟆动半轮。故园当北斗，直指一作想照西秦。

并照一作点巫山出，新窥楚水清。羁楼愁见里一作愁里见，二十四回明。必验升沉体，如知进退情。不违银汉落，亦伴玉绳横。

万里瞿塘峡一作月，春来六上弦。时时开暗室，故故满青天。爽合风襟静，高当泪脸悬。南飞有乌鹊，夜久落江边。





雨


万木云深隐，连山雨未开。风扉掩不定，水鸟过旧作去仍回。蛟馆如鸣杼，樵舟岂伐枚？清凉破炎毒，衰意欲登台。





晚晴


返一作晚照斜初彻一作散，浮云薄未归。江虹明远一作近饮，峡雨落余飞。凫雁陈作鹤终高去，熊罴觉自肥。秋分客尚在，竹露夕一作久微微。





夜雨


小雨夜复密，回风吹早秋。野一作夜凉侵闭户，江满带维舟。通籍恨陈作限多病，为郎忝薄游。天寒出巫峡，醉别仲宣楼。





更题


只应踏初雪，骑马发荆州。直怕巫山雨，真伤白帝秋。群公苍玉佩〔一〕，天子翠云裘。同舍晨趋侍，胡为淹此一云此滞留。

〔一〕苍玉：《六典》：珂，三品以上九子，四品七子，五品五子。佩，一品山玄玉，五品以上水苍玉。





归


束带还骑马，东西却渡船。林中才有地，峡外绝无天。虚白高人静，喧卑俗累牵。他乡悦迟暮，不敢废诗篇。





返照


楚王宫北正黄昏，白帝城西过雨痕。返照入江翻石壁，归云拥树失山村。衰年肺病唯高枕，绝塞愁时早闭门。不可久留豺虎乱，南方实有未招魂。





热三首


雷霆空霹雳，云雨竟虚无。炎赫衣流汗，低垂气不苏。乞为寒水玉，愿作冷秋菰。何晋作那似儿童岁，风凉出舞雩。

瘴云终不灭，泸水复西来〔一〕。闭户人高卧，归林鸟却回。峡中都似火，江上只空晋作闻雷。想见阴宫雪，风门飒踏开。

〔一〕泸水：《水经注》：泸峰最为高秀。水之左右，马步之径才通，而时有瘴气。三月、四月径之，必死，非此时犹令人闷吐。五月以后，行者差得无害。《益州记》曰：泸水两峰有杀气，暑月旧不行，故武侯以夏渡为艰。

朱李沉不冷，雕胡晋作菰炊屡新。将衰骨尽痛，被褐一作暍味空频。歘翕炎蒸景，飘飖征戍人。十年可解甲，为尔一沾巾。





日暮


牛羊下来久，各已闭柴门。风月自清夜，江山非故园。石泉流暗壁，草露滴秋根一作满秋原。头白灯明里，何须花烬繁。





八月十五夜月二首


满目飞明镜，归心折大刀〔一〕。转蓬行地远，攀桂仰天高。水路疑霜雪，林栖见羽毛。此时瞻白兔，直欲数秋毫。

〔一〕大刀：《乐府解题》：大刀头者，刀头有环也。“何当大刀头”者，何日当还也。破镜者，月半缺也。“破镜飞上天”者，言月半当还也。

稍下巫山峡，犹衔白帝城。气沉全浦暗，轮仄半楼明。刁斗皆催晓，蟾蜍且自倾一作清。张弓倚残魄，不独汉家营。





十六夜玩月


旧挹金波爽，皆传玉露秋。关山随地阔，河汉近人流。谷口樵归唱，孤城笛起愁。巴童浑不寝，半夜有行舟。





十七夜对月


秋月仍圆夜，江村独老身。卷帘还照客，倚杖更随人。光射潜虬动，明翻宿鸟频。茅斋依橘柚，清切露华新。





村雨


雨声传两夜，寒事飒高秋。挈一作揽带看朱绂，开箱睹黑裘。世情只益睡，盗贼敢忘忧。松菊新沾洗，茅斋慰远游。





雨晴


雨时山不改，晴罢峡如新。天路看殊俗，秋江思杀人。有猿挥泪尽，无犬附书频。故国愁眉外，长歌欲损神。





晚晴吴郎见过北舍


圃畦新一作佳雨润，愧子废来。竹杖交头拄，柴扉隔一云扫径开。欲栖群鸟乱，未去小童催。明日重阳酒，相迎自酦醅。





暝


日下四山阴，山庭岚气侵。牛羊归径险，鸟雀聚枝深。正枕当星剑〔一〕，收书动玉琴〔二〕。半扉开烛影，欲掩见清砧。

〔一〕星剑：吴曾《漫录》：《越绝书》：观其文，如列星之行；观其光，如水溢于塘。故曰星剑。

〔二〕玉琴：《琴赋》：徽以荆山之玉。





云


龙似一作自，一作以瞿唐会，江依白帝深。终年常起峡，每夜必通林。收获辞霜渚，分明在夕岑。高斋非一处，秀气豁烦襟。





月


四更山吐月，残夜水明楼。尘匣元开镜，风帘自上钩。兔应疑鹤发，蟾亦恋貂裘。斟酌姮娥寡，天寒奈九秋。

《西溪丛语》：“尘匣”二句，乃用沈云卿《月》诗：台前疑挂镜，帘外自悬钩。





雨四首


微雨不滑道，断云疏复行。紫崖奔处黑，白鸟去边明。秋日新沾影，寒江旧落声。柴扉临野碓，半得一作湿捣香粳。

江雨旧无时，天晴忽散丝。暮秋沾物冷，今日过云迟。上马回休出，看鸥坐不辞。高一作层轩当滟滪，润色静书帷。

物色岁将晏，天隅人未归。朔风鸣淅淅，寒雨下霏霏。多病久加饭，衰容新授衣。时危觉凋丧一作丧乱，故旧短书稀。

楚雨石苔滋，京华消息迟。山寒青兕叫，江晚白鸥饥。神女花钿落，鲛人织杼悲。繁忧不自整，终日洒如丝。





夜


绝岸风威动，寒房烛影微。岭猿霜外宿，江鸟夜深飞。独坐亲雄剑，哀歌叹短衣。烟尘绕阊阖〔一〕，白首壮心违。

〔一〕阊阖：《水经注》：魏明帝上法太极，于洛阳南宫，起太极殿于汉崇德殿之故处，改雉门为阊阖门。阊阖门外，夹建巨阙，以应天宿。





晨雨


小雨晨光内，初来叶上闻。雾交才洒地，风逆一作折旋随云。暂起柴荆色，轻沾鸟兽群。麝香山一半，亭午未全分。





反照


反照开巫峡，寒空半有无。已低鱼复暗，浦也。不尽白盐孤。山也。荻岸如秋水，松门似画图。牛羊识僮仆，既夕应传呼。





向夕


畎亩孤城外，江村乱水中。深山催短景，乔木易高风。鹤下云汀一作河近，鸡栖草屋同。琴书散明烛，长夜始堪终。





晓望


白帝更声尽，阳台曙色分。高峰寒一作初上日，叠岭宿霾一作未收云。地坼江帆隐，天清木叶闻。荆扉对麋鹿，应共尔为群。





雷


巫峡中宵动，沧江十月雷。龙蛇不成蛰，天地划争回。却碾空山过，深蟠绝壁来。何须妒云雨，霹雳楚王台。





雨


冥冥甲子雨〔一〕，已度立春时。轻箑烦相向，纤恐自疑。烟添才有色，风引更如丝。直觉巫山暮，兼催宋玉悲。

〔一〕甲子：《年谱》：《通鉴》：大历二年正月辛亥朔，至十三日甲子，谚云：“春甲子雨，赤地千里。”





朝二首


清旭楚宫南，霜空万岭含。野人时独往，云木晓相参。俊鹘无声过，饥乌下食贪。病身终不动，摇落任江潭。

浦帆晨初发，郊扉冷未开。村一作林疏黄叶坠，野静白鸥来。础润休全湿〔一〕，云晴欲半回。巫山冬可怪，昨夜有奔雷。

〔一〕础润：《淮南子》：山云蒸而柱础润。江淹诗：山云润柱础。





晚


杖藜寻晚巷一作巷晚，炙背近墙暄。人见幽居僻，吾知拙养尊。朝廷问府主，耕稼学山村。归翼飞栖定，寒灯亦闭门。





夜二首


白夜月休弦，灯花半委一作委半眠。号山无定鹿，落树有惊蝉。暂忆江东鲙，兼怀雪下船。蛮歌犯星起，空一作重觉在天边。

城郭悲笳暮，村墟过翼稀。甲兵年数久，赋敛夜深归。暗树依岩落，明河绕塞微。斗斜人更望，月细鹊休飞。





卷十六 近体诗九十七首





居夔州作。





宗武生日


小子何时见，高秋此日生。自从都邑语，已伴一作律老夫名。诗是吾家事，人传世上情。熟精文选理，休觅彩衣轻。凋瘵筵初秩，欹斜坐不成。流霞分一作飞片片一作几片，涓滴就徐倾。吴若本注：宗武小名骥子，曾有诗“骥子好男儿”。





又示宗武


觅句新知律，摊书解满床。试吟青玉案，莫羡陈作带紫罗囊〔一〕。假古雅切日从时饮〔二〕，明年共我长。应须饱经术，已似爱文章。十五男儿志，三千弟子行。曾参与游夏，达者得升堂。

〔一〕紫囊：《晋志》：八坐尚书荷紫。以生紫为袷囊，缀之服外，加于左肩。昔周公负成王，制此服，至今以为朝服。

〔二〕假日：《登楼赋》：聊假日以销忧。贾逵《国语注》曰：暇，闲也。暇或作“假”。





熟食日示宗文宗武


消渴游江汉，羁栖尚甲兵。几年逢熟食，万里逼清明。松柏邛一作邙山路〔一〕，风花白帝城。汝曹催我老，回首泪纵横。

〔一〕邛山：《元和郡国志》：邛州南接邛来山，因以为名。《十道志》：邙山，在偃师县北二里。子美先茔在洛，故有是句。





又示两儿


令节成吾老，他时见汝心。浮生看物变，为恨与年深。长葛书难得〔一〕，江州涕不禁。团圆思弟妹，行坐白头吟。

〔一〕长葛：《元和郡国志》：本汉长杜县地，置长葛县，属许州。





社日两篇

社日两篇〔一〕


九农一作秋丰成德业〔二〕，百祀发光辉。报效神如在，馨香旧不违。南翁巴曲醉，北雁塞声微。尚想东方朔，恢谐割肉归。

〔一〕社日：《西溪丛语》：此诗“诙谐割肉”，社日用伏日事，苏、黄皆以为误。《史记·年表》：秦德公二年，始作伏祠，社乃同日。至汉方有春秋二社，与伏分也。

〔二〕九农：蔡邕《独断》：先农者，盖神农之神。至少昊之世，置九农之官。

陈平亦分肉，太史竟论功。今日江南老，他时渭北一作水童。欢娱看绝塞，涕泪落秋风。鸳鹭回金阙，谁怜病峡中。





九日五首阙一首


重阳独酌一云少饮杯中酒，抱病起一作独，又作岂登江上台。竹叶于人既无分〔一〕，菊花从此不须开。殊方日落玄猿哭，旧国霜前白雁来〔二〕。弟妹萧条各何往，于戈衰谢两相催。

〔一〕竹叶：张协《七命》：乃有荆南乌程，豫北竹叶。张华《轻薄篇》：苍梧竹叶清，宜城九酝酒。

〔二〕白雁：《古今诗话》：北方白雁，秋深乃来，来则霜降，谓之霜信。

旧日重阳日，传杯不放杯。即今蓬鬓改，但愧菊花开。北阙心长恋，西江首独回。茱萸晋作萸房赐朝士，难得一枝来。

旧与苏司业，兼随郑广文。采花香泛泛一云簇簇，一云漠漠，坐客醉纷纷。野树歌一作欹还倚，秋砧醒却闻。欢娱两冥莫，西北有孤云。

故里樊川菊，登高素浐源〔一〕。他时一笑荆作醉后，今日几人存？巫峡蟠江路，终南对国门。系舟身万里，伏枕泪双痕。为客裁乌帽，从儿具绿尊。佳辰对一作带群盗，愁绝更谁吴作堪论。

〔一〕素浐：《游城南记》：《长安志》云：少陵原南接终南山，北直浐水。今万年县有洪固乡司马村，在长安城之东南，少陵在村之东北。则浐水在东，非在北矣。少陵东接风凉原，浐水出焉，东北对白鹿原，邢谷水出焉，二水合流入渭。杜诗所谓“登高素浐源”是也。少陵之东冈下，即浐水之西岸。





九日一云日高一云登高诸人集于林


九日明朝是，相要旧俗非。老翁难早出，贤客幸知归。旧采黄花剩，新梳白发微。漫看年少乐，忍泪已沾衣。





大历二年九月三十日


为客无时了，悲秋向夕终。瘴余夔子国，霜薄楚王宫。草敌虚岚翠，花禁冷叶一作蕊红。年年小摇落，不与故园同。





十月一日


有瘴非全歇，为冬亦不吴作不亦难。夜郎溪日暖〔一〕，白帝峡风寒。蒸裹如千室〔二〕，焦糟一作糖幸一柈。兹辰南国重，旧俗自相欢。

〔一〕夜郎：《水经注》：温水出牂牁夜郎县，县故夜郎侯国也。《前书》：夜郎县有遯水，东至广郁。

〔二〕蒸裹：《齐民要术》：裹蒸生鱼，方七寸准，又云五寸准，豉汁煮秫米如蒸熊。生姜、橘皮、胡芹、小蒜、盐细切熬糁，膏油涂箬，十字裹之。糁在上，复以糁屈牖纂之。





孟冬


殊俗还多事，方冬变所为。破甘一作瓜霜落爪，尝稻雪翻匙。巫峡吴作岫寒都薄，乌蛮一作沙，一作黔溪瘴远随。终然减滩濑，暂喜息蛟螭。





冬至


年年至日长为客，忽忽穷愁泥杀人。江上形容吾独老，天边一作涯风俗自相亲。杖藜雪后临丹壑，鸣玉一云明主朝来散紫宸。心折此时无一寸，路迷何处见一作是三秦。





小至

小至〔一〕


天时人事日相催，冬至阳生春又来。刺绣五纹一作文添弱线〔二〕，吹葭六琯动浮灰。岸容待腊将舒柳，山意冲寒欲放一作破梅。云物不殊乡国异，教儿且覆掌中杯〔三〕。

〔一〕小至：《唐会要》：开元八年，中书门下奏开元新格。冬至日祀圆丘，遂用小冬日视朝。按小冬日，即小至也。邵宝曰：小至谓至前一日，如小寒食之类。

〔二〕添线：《海录》：《岁时记》：晋魏间，宫中以红线量日影。冬至后，日添长一线。而杜诗云“刺绣五纹添弱线”，鲁直诗“宫线添尺余”，未知孰是。旧注引《唐杂录》：唐宫中以女功揆日之长短。冬至后，日晷渐长，比常日增一线之功。

〔三〕掌中杯：旧注引《覆杯池》及《礼记》“覆醢”为解。偶观李太白《宴北湖》诗云：“感此劝一觞，愿君覆瓠壶。荣盛当作乐，无令后贤吁。”则知覆杯乃倾尊倒瓮，及时行乐之意。二公诗，正可相发明也。





览物《草堂》作峡中览物


曾为掾吏趋三辅，忆在潼关诗兴多。巫峡忽如瞻华岳，蜀江犹似见黄河。舟中得病移衾枕，洞口经春长薜萝。形胜有余风土恶，几时回首一高歌。





忆郑南玭

忆郑南玭〔一〕


郑南伏毒寺一作守，潇洒到江心。石影衔珠阁，泉声带玉琴。风杉曾曙倚，云峤忆春临。万里沧浪陈作苍茫外，龙蛇只自深。

〔一〕郑南：寺名伏毒，在华州郑南县。刘禹锡《别集》云：舅氏牧华州，前后由华觐谒，陪登伏毒寺，曾题诗于梁。今典冯翊，南望三峰，浩然生思。寄诗云：“曾作关中客，频经伏毒岩。晴烟沙苑树，晚日渭川帆。”玭：吴若本注：玭疑作玼，音泚，玉色鲜洁也。





怀灞上游


怅望东陵道，平生灞上游。春浓停野骑，夜宿敞云楼。离别人谁在，经过老自休。眼前今古意，江汉一归舟。





愁强戏为吴体


江草日日唤愁生，巫一作春峡泠泠非世情。盘涡鹭浴底心性，独树花发自分明。十年戎马暗万国，异域宾客老孤城。渭水秦山得见否，人今罢病虎纵横〔一〕。

〔一〕虎纵横：张璁曰：虎纵横，谓暴敛也。时京兆用第五琦什一税法，民多流亡。





昼梦


二月饶睡昏昏然，不独夜短昼分眠。桃花气暖眼自醉，春渚日落梦相牵。故乡门巷荆棘底，中原君臣豺虎边。安得务农息战斗，普天无吏横索钱。





览镜呈柏中丞


渭水流关内，终南在日边。胆销豺虎窟，泪入犬羊天。起晚堪从事，行迟更学旧作觉仙〔一〕。镜中衰谢色，万一故人怜。

〔一〕学仙：《更学仙》：言步履迟缓，更可以学仙乎？正“衰谢”之意也。





即事


暮春三月巫峡长，皛皛行云浮一作无日光。雷声忽送千峰雨，花气浑如百和香〔一〕。黄莺过水翻回去，燕子衔泥湿不妨。飞阁卷帘图画里，虚无只少对潇湘。

〔一〕百和香：古诗：博山垆中百和香，郁金苏合及都梁。





即事一云天畔


天畔群山孤草亭，江中风浪雨冥冥。一双白鱼不受钓，三寸黄甘犹自青。多病马卿无日起，穷途阮籍几时醒。未闻细柳散金甲，肠断秦川一作州流浊泾。





闷


瘴疠浮三蜀，风云暗百蛮。卷帘唯白水，隐几亦青山。猿捷长难见，鸥轻故不还。无钱从滞客，有镜巧催颜。





戏作俳谐体遣闷二首


异俗可吁怪，斯人难并居。家家养乌鬼〔一〕，顿顿食黄鱼〔二〕。旧识能一作难为态，新知已暗疏。治生且耕凿，只有不关一作开渠。

〔一〕乌鬼：邵伯温《闻见录》：夔峡之人，岁正月十百为曹。设牲酒于田间，已而众操兵大噪，谓之养乌鬼。养，去声。长老言：地近乌蛮战场，多与人为厉，用以禳之。沈存中疑少陵诗所自也。疏诗者，乃以鸬鹚别名乌鬼子。予往来夔峡间，问其人如存中之言，鸬鹚亦无别名。《漫叟诗话》云：兴国军太守杨鼎臣云：川人嗜猪肉，家家养猪，每呼猪作乌鬼声，故谓之乌鬼。沈存中《笔谈》：士人刘克博观异书。按《夔州图经》，称峡中人以鸬鹚捕鱼，谓之乌鬼。《冷斋夜话》：川峡路民，多供事乌蛮鬼，故云乌鬼。蔡宽夫《诗话》云：元微之《江陵诗》：“病赛乌称鬼，巫占瓦代龟。”注云：南人染病，则赛乌鬼。楚巫列肆，悉卖龟卜。则乌鬼之名，自见于此。巴楚间常有杀人祭鬼者，曰乌野七头神，则乌鬼乃所事神名尔，鸬鹚决非乌鬼。当从元注也。《演繁露》：元微之尝投简阳明洞，有诗云：“乡味犹珍蛤，家神爱事乌。”乃知唐俗真有乌鬼也。又《国史补》：裴中令节度江陵，遣军将王稹往岭南，掷石毙一乌于竹林，遂有乌鬼报仇之异。唐俗以乌为神，祠而事之，有自来矣。

〔二〕顿顿：吴曾《漫录》：“顿”字亦有所本。晋谢仆射、陶太常诣吴领军，日已中，客比得一顿食。 黄鱼：梦弼曰：公诗云“日见巴东峡，黄鱼出浪新”，峡中黄鱼，大者至数百斤，小者亦数十斤，岂鸬鹚之所能捕哉？以乌鬼为鸬鹚，其谬甚矣。

西历青羌板一作坂〔一〕，南留白帝城。於菟一作谷於侵客恨，粔籹作人情〔二〕。瓦卜传神语，畬田费火声一作耕。是非何处定，高枕笑浮生。顷岁自秦涉陇，从同谷县出游蜀，留滞于巫山也。

〔一〕青羌坂：《水经注》：青衣县，故有青衣羌国也。《竹书纪年》：梁惠成王十年，瑕阳人自秦道岷山青衣水来归。县有蒙山，青衣所发。《华阳国志》：天汉四年，罢沈黎，置两部都尉。一治旄牛，主外羌；一治青衣，主汉民。

〔二〕粔籹：《招魂》：粔籹蜜饵，有餦锽些。《补注》：粔籹，蜜饵也，吴谓之膏环。饵，粉饼也。粔音巨，籹音女，又音汝。





得舍弟观书自中都已达江陵今兹暮春月末行李合到夔州悲喜相兼团圆可待赋诗即事情见乎词


尔到晋作过江陵府，何时到峡州？乱离生有别，聚集病应瘳。飒飒开啼眼，朝朝上水楼。老身须付托，白骨更何忧？





喜观即到复题短篇二首


巫峡千山暗，终南万里春。病中吾见弟，书到汝为人。意一作竟答儿童问，来经战伐新。泊船悲喜后，款款话一作议归秦。

待尔嗔乌鹊〔一〕，抛书示鹡鸰。枝间喜不去，原上急曾经。江阁嫌津柳，风帆数驿亭。应论十年事，愁一作捻绝始星星。

〔一〕乌鹊：《西京杂记》：陆贾曰：乾鹊噪而行人至。





舍弟观归蓝田迎新妇送示两篇


汝去迎妻子，高秋念却回。即今萤已乱，好与雁同来。东望西江水一作永，南游北户开〔一〕。卜居期静处，会有故人杯。

〔一〕北户：《尔雅》：觚竹北户。注：觚竹在北，北户在南。疏：北户，即日南郡是也。《吴都赋》：开北户以向日。

楚塞难为路一作别，蓝田莫滞留。衣裳判白露，鞍马信清秋。满峡重江水，开帆八月舟。此时同一醉，应在仲宣楼。





第五弟丰独在江左近三四载寂无消息觅使寄此二首


乱后嗟吾在，羁栖见汝难。草黄骐骥病，沙晚一作暖鹡鸰寒。楚设关城险，吴吞水府宽。十年朝夕泪，衣袖不曾干。

闻汝依山寺，杭州定越州。风尘淹别日，江汉失一作共清秋。影著啼猿树〔一〕，魂飘结蜃楼〔二〕。明年下春水，东尽白云求一作游。

〔一〕啼猿树：卢照邻《巫山高》云：莫辨啼猿树。

〔二〕蜃楼：《天官书》：海旁蜃气象楼台，广野气成宫阙。





舍弟观赴蓝田取妻子到江陵喜寄三首


汝迎妻子达荆州，消息真传解我忧。鸿雁影来连峡内，鹡鸰飞急到沙头〔一〕。峣关险路今虚远〔二〕，禹凿寒江正稳流〔三〕。朱绂即当随彩鹢，青春不假报黄牛。

〔一〕沙头：《方舆胜览》：沙头市，去江陵十五里。元稹诗：阗咽沙头市，玲珑竹岸窗。

〔二〕峣关：峣关，即蓝田关，其路有七盘十二。

〔三〕稳流：峡江冬寒水落，其流稳也。

马度一作瘦秦关吴作山雪正深，北来肌骨苦寒侵。他乡就我生春色，故国移居见客心。剩欲一作欢剧提携如意舞，喜多行坐白头吟。巡檐索共一作近梅花笑，冷蕊一作落疏枝半不禁。





如意王戎好作如意舞


庾信罗含俱有宅〔一〕，春来秋去作谁家？短墙若在从残草，乔木如存可假花。卜筑应同蒋诩径〔二〕，为园须似邵平瓜。比年一作因病一作断酒开涓滴，弟劝兄酬何怨嗟！

〔一〕庾信：《九域志》：宋玉宅，庾信所居。 罗含：《罗含传》：含为荆州别驾，以廨舍喧扰，于城西池小洲上立茅屋，伐木为材。织苇为席而居，布衣蔬食，宴如也。《渚宫记》：安成王在镇，以罗含故宅借录事刘朗之。尝见一丈夫，衣冠甚伟，披衿而立，朗之惊问，忽然失之。未及还，朗之以罪见黜。人谓君章有神。罗君章宅，在江陵城西三里，庾信亦尝居之。

〔二〕蒋诩：嵇康《高士传》：蒋诩，杜陵人。诩为兖州，王莽为宰衡，诩奏事到霸上，移疾归杜陵，荆棘塞门，舍中三径，终身不出。时人谚曰：楚国二龚，不如杜陵蒋翁。此句正用杜陵故事，与邵平为偶，非泛用三径也。

笺曰：庾信、罗含有宅，谓江陵之寓居也。春来秋去，以燕自况也。“短墙”“乔木”，指秦中故居。蒋诩、邵平，一居杜陵，一居东陵，皆老于长安者也。“弟劝兄酬”，言归秦之乐也。





江雨有怀郑典设


春雨暗暗塞一作发峡中，早晚来自楚王宫。乱波分披已打岸，弱云狼藉不禁风。宠光蕙叶与多碧，点注桃花舒小红。谷口子真正忆汝，岸高瀼滑一作阔限西东。

张璁曰：夔有涧水，横通山谷间，谓之瀼。时公又自赤甲迁居瀼西，则郑居瀼东也。





王十五前阁会


楚岸收新雨，春台引细风。情人来石上，鲜鲙出江中。邻舍烦书札，肩舆强老翁。病身虚俊味〔一〕，何幸饫儿童。

〔一〕俊味：《艺苑雌黄》：杜诗“俊味”，亦有来处。《本草》葫注云：此物煮为羹臛，极俊美。





寄韦有夏郎中

寄韦有夏郎中〔一〕


省郎忧病士，书信有柴胡。饮子频通汗，怀君想报珠。亲知天畔少，药味峡中无。归楫生衣卧〔二〕，春鸥洗翅呼。犹闻上急水，早作取平途。万里皇华使，为僚记腐儒。

〔一〕韦有夏：潘淳曰：颜鲁公东方朔碑阴，有朝城主簿韦有夏。殆斯人耶？

〔二〕生衣：赵曰：生衣者，生水衣于其上也。

东坡云：沈佺期《回波词》：姓名虽蒙齿录，袍笏未易牙绯。子美用“饮子”对“怀君”，亦齿录、牙绯之比也。





陪柏中丞观宴将士二首


极乐三军士，谁知百战场。无私齐绮馔，久坐密金章。醉客沾鹦鹉〔一〕，佳人指凤凰。几时来翠节，特地引红妆。

〔一〕鹦鹉：《酉阳杂俎》：梁宴魏使，魏肇师举酒劝陈昭，俄而酒至鹦鹉杯。

绣段装檐额，金花帖鼓腰。一夫先舞剑，百戏后歌樵一作鐎。江树城孤远，云台使寂寥。汉朝频选将，应拜霍嫖姚。





七月一日题终明府水楼二首


高栋曾轩已自凉，秋风此日洒衣裳。翛然欲下阴山雪，不去非无汉署香。绝壁过云开锦绣，疏松夹水奏笙簧。看君宜着王乔履，真赐还疑出尚方。终明府，功曹也，兼摄奉节令，故有此句。伫观奏，即真也。

宓子弹琴邑宰日，终军弃繻英妙时。承家节操尚不泯，为政风流今在兹。可怜宾客尽倾盖，何处老翁来赋诗。楚江巫峡半云雨，清簟疏帘看奕棋。





季秋苏五弟缨江楼夜宴崔十三评事韦少府侄三首


峡险江惊急，楼高月迥明。一时今夕会，万里故乡情。星落黄姑渚〔一〕，秋辞白帝城。老人因酒病，坚坐看君倾。

〔一〕黄姑渚：古歌词：黄姑织女时相见。黄姑，即河鼓也。曹植《九咏》：乘回风兮浮汉渚。

明月生长好，浮云薄渐晋作暂遮。悠悠照边塞，悄悄忆京华。清动杯中物，高随海上查。不眠瞻白兔，百过落乌纱。

对月那无酒，登楼况有江。听歌惊白鬓，笑舞拓秋窗。尊蚁添相续，沙鸥并一双。尽怜君醉倒，更觉片一作我心降。





九月一日过孟十二仓曹十四主薄兄弟


藜杖侵寒露，蓬门启曙烟。力稀经树歇，老困拨书眠。秋觉追随尽，来因孝友偏。清谈见滋味，尔辈可忘年。





过客相寻


穷老真无事，江山已定居。地幽忘盥栉，客至罢琴书。挂壁移筐果，呼儿问一作闯煮鱼。时闻系舟楫，及此问吾庐。





孟仓曹步趾领新酒酱二物满器见遗老夫


楚岸通秋屐，胡床面夕畦。藉糟分汁滓〔一〕，瓮酱落提携。饭粝添香味，朋来有醉泥。理生那免俗，方法报山妻。

〔一〕藉糟：《酒德颂》：枕曲藉糟。 汁滓：《周礼》：醴齐。注云：醴犹体也，成而汁滓相将。





柳司马至


有使归三峡，相过问两京。函关犹出将，渭水更屯兵。设备邯郸道，和亲逻些城〔一〕。幽燕唯鸟去，商洛少人行。衰谢身何补，萧条病转婴。霜天到宫阙，恋主寸心明。

〔一〕逻些城：《旧书·吐蕃传》：其人或随畜牧而不常厥居，然颇有城郭。其国都城，号为逻些城。《新书》：吐蕃有逻娑川。

鹤曰：大历二年九月十月，京师以吐蕃入寇两戒严。故作此诗。





简吴郎司法


有客乘舸自忠州，遣骑安置瀼西头〔一〕。古堂本买藉疏豁，借汝迁居停宴游。云石荧荧高叶曙一作晓，风江飒飒乱帆秋。却为姻娅过逢地，许坐曾轩数散愁。

〔一〕瀼西：时公又移居东屯，故以瀼西草堂借吴郎也。





又呈吴郎


堂前扑枣任西邻〔一〕，无食无儿一妇人。不为困穷宁有此，只缘恐惧转须亲。即防一作知远客虽多事，使一作便插疏篱却甚真。已诉征求贫到骨，正思戎马泪盈巾。

〔一〕西邻：《前汉·王吉传》：吉居长安。东家有大枣树，垂吉庭中，吉妇取枣以啖吉。此句暗用其事。





覃山人隐居


南极老人自有星，北山移文谁勒铭？徵君已去独松菊，哀壑无光留户庭。予见乱离不得已，子知出处必须经。高车驷马带倾覆，怅望秋天虚翠屏。





柏学士茅屋


碧山学士焚银鱼，白马却走身岩居。古人已用三冬足，年少今一作曾开万卷余。晴云满户团倾盖，秋水浮阶溜决渠。富贵必从勤苦得，男儿须读五车书。





题柏大兄弟山居屋壁二首


叔父朱门贵，郎君玉树高。山居精典籍，文雅涉风骚。江汉终吾老，云林得尔曹。哀弦绕白雪，未与俗人操。

野屋流寒水，山篱带薄云。静应连虎穴，喧已去人群。笔架沾窗雨，书签映隙曛。萧萧千里足荆作马，个个五花文。





戏寄崔评事表侄苏五表弟韦大少府诸妷


隐豹深愁雨，潜龙故起云。泥多仍径曲，心醉阻贤群。忍待江山丽，还披鲍谢文。高楼忆疏豁，秋兴坐氛氲。





秋日寄题郑监湖上亭三首


碧草逢一作违春意，沅湘万里秋。池要山简马〔一〕，月净一作静庾公楼〔二〕。磨灭余篇翰，平生一钓舟。高唐寒浪减一作灭〔三〕，仿佛识昭丘〔四〕。

〔一〕山简马：山简镇襄阳，每临高阳池，未尝不大醉而还。时人为之歌曰：时时能骑马，倒着白接䍦。

〔二〕庾公楼：《方舆胜览》：南楼今在郡治南鹤山顶上，非庾亮所登故基。亮所登，乃武昌安乐宫端门也。李焘《鄂州南楼记》云：孙氏更名汉鄂曰武昌，今州东八十里武昌县是也。今鄂州，乃汉沙羡。当晋咸康时，沙羡未始有鄂及武昌之名，庾亮安得至此？

〔三〕高唐：《高唐赋序》：楚襄王与宋玉游于云梦之台，望高唐之观。《汉书》注曰：云梦中高唐之台。张楫曰：云梦，楚薮也，在南郡华容县，其中有台馆。又曰：妾巫山之女也，为高唐之客，闻君游高唐，愿荐枕席。盖神女在巫山之阳，而共为高唐之客，则在云梦，故台馆皆在华容也。阳台自在巫山，亦曰阳云台。《寰宇记》云：阳云台高一百二十丈，南枕长江。宋玉云：“游阳云之台，望高唐之观。”即此也。乐氏殆失考矣。公诗云：“高唐寒浪减，仿佛识昭丘。”殆亦指云梦言之。

〔四〕昭丘：《登楼赋》：北弥陶牧，西接昭丘。《荆州图记》曰：当阳东南七十里有楚昭王墓，登楼则见，所谓昭丘。《水经注》：沮水又南径楚昭王墓，东对麦城。故王仲宣之赋登楼云“西接昭丘”是也。

新作湖边宅，还闻宾客过。自须开竹径，谁道避云萝。官序潘生拙，才名贾傅多。舍舟应转一作卜地，邻接意如何？

暂阻一作住蓬莱阁，终为江海人。挥金应物理，拖玉岂吾身。羹煮秋莼滑一作弱，杯迎一作凝露菊新。赋诗分气象，佳句莫频频。





谒真谛寺禅师


兰若山高处，烟霞嶂一作障几重。冻泉依细石，晴雪落长松。问法看诗忘一作妄，观身向酒慵。未能割妻子，卜宅近前峰。





别崔潩因寄薛据孟云卿内弟潩赴湖南幕职


志士惜妄动，知深陈作深知难固辞。如何久磨砺，但取不磷缁。夙夜听忧主，飞腾急济时。荆州过晋作遇薛孟，为报欲论诗。





送李八秘书赴杜相公幕


青帘白舫益州来，巫峡秋涛天地回。石出倒听枫叶下滟滪堆，橹摇皆一作背指菊花开。贪趋相府今晨发，恐失佳期后命催。南极一星朝北斗，五云多处是三台。

张璁曰：公有《赠李秘书别》诗曰：幕府筹频问，山家药正锄。自注：秘书比卧青城山中。详此，则鸿渐平崔旰，必资其谋。至入朝，表用之也。





巫峡弊庐奉赠侍御四舅别之澧朗


江城秋日落，山鬼闭门中。行李淹吾舅，诛茅问老翁。赤眉犹世乱，青眼只途穷。传语桃源客，人今出处同。





奉送十七舅下邵桂


绝域三冬暮，浮生一病身。感深辞舅氏，别后见何人？缥缈苍梧帝，推迁孟母邻。昏昏阻云水，侧望苦伤神。





送覃二判官


先帝一作皇弓剑远，小臣余此生。蹉跎病江汉，不复谒承明。饯尔白头日，永怀丹凤城。迟迟恋屈宋，渺渺卧荆衡。魂断航舸失，天寒沙水清。肺肝若稍愈，亦上赤霄行。





季夏送乡弟韶陪黄门从叔朝谒


令弟尚为苍水使，名家莫出杜陵人。比来相国兼安蜀，归赴朝廷已入秦。舍舟策马论兵地，拖玉腰金报主身。莫度清秋吟蟋蟀〔一〕，早闻黄阁画骐。

杜鸿渐以大历二年六月入朝。

〔一〕蟋蟀：潘岳《秋兴赋》：蟋蟀鸣于轩屏。

张璁曰：“舍舟策马”，言蜀地用兵，水陆不得并进也。自注：韶比兼开江使，通成都外江下峡舟船。





送十五弟侍御使蜀


喜弟文章进，添余别兴牵。数杯巫峡酒，百丈内江船〔一〕。未息豺狼斗，空催犬马年。归朝多便道，搏击望秋天。

〔一〕内江：《舆地广记》：涪州内江，即黔江也。昔司马错溯此水南上击楚，夺黔中地。又李膺《益州记》云：内江至关头滩。滩长百步，悬崖倒水，舟楫莫通。《方舆纪胜》：《九域志》引《水经》云：即延江文津也。杜诗注云：水自渝上合州者，谓之内江。自渝由戎泸上蜀者，谓之外江。与此不同。按内江即黔江，地志甚明，杜注不足据。





送田四弟将军将夔州柏中丞命起居江陵节度阳城郡王卫公幕一云夔府送田将军赴江陵


离筵罢多酒，起地发寒塘。回首中丞座，驰笺异姓王。燕辞枫树日，雁度麦城霜〔一〕。空晋作定醉山翁酒，遥怜似葛强。

〔一〕麦城：《水经注》：沮水又东经驴城西，磨城东，又南经麦城西。盛弘之《荆州记》：麦城东有驴城，沮水之西有磨城，犄角麦城。子胥造此二城，以攻麦城。俗谚云：东驴西磨麦自破。





送王十六判官


客下荆南尽，君今复入舟。买薪犹白帝，鸣橹少一作已沙头〔一〕。衡霍生春早，潇湘共海浮。荒林庾信宅〔二〕，为仗主人留。

〔一〕沙头：吴若本注：江陵吴船至，泊于郭外沙头。《入蜀记》：过白湖抛江，至升子铺，日入泊沙市。自公安至此六十里，自此至荆南，陆行十里，舟不复进矣。老杜云：“买薪犹白帝，鸣橹已沙头。”又刘梦得云：“沙头樯干上，始见春江阔。”皆谓此也。《方舆胜览》：沙头市至江陵城十五里。

〔二〕庾信宅：《寰宇记》：罗含宅，在江陵城西三里。庾信亦尝居之。





奉送卿二翁统节度镇军还江陵


火旗还锦缆，白马出江城。嘹唳吟一作鸣笳发，萧条别浦清。寒空巫峡曙，落日渭阳明一作情。留滞嗟衰疾，何时见息兵！





送鲜于万州迁巴州


京兆先时杰，琳琅照一门〔一〕。朝廷偏注意一作玺，接近与名藩。祖帐排陈作维舟数，寒江触石喧。看君妙为政，他日有殊恩。

〔一〕琳琅：颜鲁公《鲜于仲通神道碑》：仲通子六人，叔曰万州刺史，炅雅有父风，颇精吏道，作牧万州，政绩尤异。有诏迁秘书少监，寻又改牧巴州。仲通一门，并见《赠鲜于京兆》诗注。





寄杜位顷者与位同在故严尚书幕


寒日经檐短，穷猿失木悲。峡中一作筵为客恨，江上一作并忆君时。天地身何在吴作往，风尘病敢辞。封书两行泪，沾洒裛新诗。





奉寄李十五秘书二首文嶷


避暑云安县，秋风早下来。暂留刊作之鱼复浦，同过楚王台。猿鸟千崖窄，江湖万里开。竹枝歌未好〔一〕，画舸莫陈作且迟一作轻回。

〔一〕竹枝：《竹枝》本出于巴渝，唐贞元中，刘禹锡在沅湘，以俚歌鄙陋，乃依骚人《九歌》，作《竹枝新歌》。禹锡曰：竹枝，巴渝也。巴儿联歌，吹短笛击鼓以赴节。

行李千金赠，衣冠八尺身。飞腾知有策，意度不无神。班秩兼通贵，公侯出异人。玄成负文彩，世业岂沉沦？





奉送韦中丞之晋赴湖南


宠渥征黄渐，权宜借寇频。湖南安背水，峡内忆行春。王室仍多故，苍生倚大臣。还将徐孺子一作榻，处处待高人。





送李功曹之荆州充郑侍御判官重赠


曾闻宋玉宅〔一〕，每欲到荆州。此地生涯晚，遥悲一作通水国秋。孤城一柱观，落日九江流。使者虽光彩，青枫远自愁。

〔一〕宋玉宅：《水经注》：宜城城南有宋玉宅。玉，邑人，隽才辩给，善属文而识音也。《西溪丛语》：唐余知古《渚宫故事》曰：庾信因侯景之乱，自建康遁归江陵，居宋玉故宅。宅在城北三里。故其赋曰：“诛茅宋玉之宅，穿径临江之府。”老杜云：“曾闻宋玉宅。”李义山亦云“可怜留着临江宅，异代应教庾信居”是也。然子美《移居夔州入宅》诗云：“宋玉归州宅。”又有“江山故宅”之咏，盖归州亦有宋玉宅也。





送孟十二仓曹赴东京选


君行别老亲，此去苦家贫。藻镜留连客，江山憔悴人。秋风楚竹冷，夜雪巩梅春。朝夕高堂念，应宜彩服新。





凭孟仓曹将书觅土娄旧庄


平居丧乱后，不到洛阳岑。为历云山问，无辞荆棘深。北风黄叶下，南浦白头吟。十载江湖客，茫茫迟暮心。





别苏徯赴湖南幕


故人有游子，弃掷傍天隅。他日怜才命，居然屈壮图。十年犹塌翼，绝倒为惊吁。消渴今如在，提携愧老夫。岂知台阁旧，先陈作洗拂凤凰雏。得实翻苍竹，栖枝把翠梧。北辰当宇宙，南岳据江湖。国带风尘色，兵张虎豹符。数论封内事，挥发府中趋。赠尔一作汝秦人策，莫鞭辕下驹。





存殁口号二首


席谦不见近弹棋〔一〕，毕耀仍传旧小诗。玉局他年无限笑一作事，白杨今日几人悲。道士席谦善弹棋，故曰玉局。

〔一〕弹棋：《梁冀传》注：《艺经》曰：弹棋，两人对局。白黑棋各六，后先列棋相当，更先弹也。其局以石为之。《古今诗话》：弹棋局，方五尺，中心高如覆盆，其颠为小壶，四角微起。李商隐诗：“玉作弹棋局，中心恨不平。”谓其中尊也。

郑公粉绘随长夜，曹霸丹青已白头。天下何曾有山水，人间不解重骅骝。高士荥阳郑虔善画山水，曹霸善画马也。





奉汉中王手札报韦侍御萧尊师亡


秋日萧韦逝，淮王报峡中。少一作小年疑柱史，多术怪仙公。不但时人惜，只应吾道穷。一哀侵疾病，相识自儿童。处处邻家笛，飘飘客子蓬。强吟怀旧赋，已作白头翁。





哭王彭州抡


执友惊沦没，斯人已寂寥。新文生沈谢，异骨降松乔。北部初高选，东堂早见招。蛟龙缠倚剑，鸾凤夹吹箫。历职汉庭久，中年胡马骄。兵戈暗一作闻两观，宠辱事三朝。蜀路江干一作干戈窄，彭门一作关地里遥。解龟生碧草，谏猎阻清霄。顷壮戎麾出，叨陪幕府要。将军临气候，猛士塞风飙。井漏一作渫，一作满泉谁汲，烽疏火不烧。前筹自多暇一作假，隐几接终朝。翠石俄双表，寒松竟后凋。赠诗焉敢坠，染翰欲无聊。再哭经过罢，离魂去住销。之官方玉折，寄葬与萍漂。旷望渥洼道〔一〕，霏微河汉桥。夫人先即世，令子各清标。巫峡长云雨，秦城近斗杓。冯唐毛发白，归兴日萧萧。

〔一〕渥洼：渥洼道，属令子；河汉桥，属夫人。旧注甚缪。





见萤火


巫山秋夜萤火飞，帘疏巧入坐人衣。忽惊屋里琴书冷，复乱檐边星宿稀。却绕井栏添个个，偶经花蕊弄辉辉。沧江白发愁看汝，来岁如今归未归？





吹笛


吹笛秋山风一云风山月清，谁家巧作断肠声。风飘律吕相和切，月傍《草堂》作倚关山几处明。胡骑中宵堪北走〔一〕，武陵一曲想南征〔二〕。故园杨柳今摇一作摧，一作花落〔三〕，何得愁中曲王原叔得甫诗稿，曲作却尽生。

〔一〕胡骑：《世说》：刘越石为胡骑所围数重，城中窘迫无计。越石始夕乘月登楼清啸，胡贼闻之，皆凄然长叹。中夜奏胡笳，贼皆流涕，人有怀土之苦。向晓又吹之，贼并弃围奔走。陈宏让《长笛吐清气》诗：胡骑争北归，偏知别乡苦。

〔二〕武陵：《古今注》：《武溪深》，乃马援南征之所作也。援门生爰寄生善吹笛，援作歌以和之，名曰《武溪深》。陈贺衡《长笛吐清气》诗：方知出塞胡，不惮武陵深。

〔三〕杨柳：《唐书·乐志》：梁乐府有《胡吹歌》云：“上马不捉鞭，反抝杨柳枝。下马吹横笛，愁杀行客儿。”此歌词元出北国，即鼓角横吹笛《折杨柳》是也。《演繁露》：笛亦有《落梅》《折柳》二曲，今其词亡，不可考矣。





孤雁一云后飞雁


孤雁不饮啄，飞鸣声念群一作声声飞念群。谁怜一片影，相失万重云。望尽一作断似犹见，哀多如更一作更复闻。野鸦无意绪，鸣噪自一作亦纷纷。





鸥


江浦寒鸥戏，无他亦自饶。却思翻玉羽，随意点春苗。雪暗还须浴一作落，风生一任飘〔一〕。几群沧海上，清影日萧萧。

〔一〕风生：《南越志》：江鸥，一名海鸥。在海涨中，随潮上下。常以三月风至，乃还洲屿。颇知风云，若群至岸必风。





猿


袅袅啼虚壁，萧萧挂冷枝。艰难人不见一作免，隐见尔如知。惯习元从众，全生或用奇。前林腾每及，父子莫相离。





黄鱼


日见巴东峡，黄鱼出浪新。脂膏兼饲犬〔一〕，长大不容身〔二〕。筒桶一作䇶相沿久，风雷肯为神一作伸。泥沙卷涎沫，回首怪龙鳞。

〔一〕饲犬：《论衡》：彭蠡之滨，以鱼食犬。《盐铁论》：江陵之人，以鱼饲犬。韩诗：饲犬验今朝。

〔二〕长大：《尔雅》注：鳣大者，长二三丈，今江东呼为黄鱼。陆机云：大者千余斤，可蒸为臛，又可为鲊，鱼子可为酱。





白小


白小群分命，天然二寸鱼。细微沾水族，风俗当园蔬〔一〕。入肆银花乱，倾箱雪片虚。生成犹拾一作舍卵〔二〕，尽取义何如。

〔一〕园蔬：《宾退录》：《靖州图经》载其俗，居丧，不食酒肉盐酪，而以鱼为蔬。今湖北多然，谓之鱼菜。老杜尝往来荆楚，而夔亦与湖北为邻。“风俗当园蔬”，正指此也。

〔二〕拾卵：《西京赋》：擭胎拾卵，蚳蝝尽取。





麂

麂〔一〕


永与清溪别，蒙将玉馔俱。无才逐仙隐〔二〕，不敢恨庖厨。乱世轻全物，微声及祸枢〔三〕。衣冠兼盗贼，饕餮用斯须。

〔一〕麂：《尔雅》：麂，大麕，旄毛狗足。

〔二〕仙隐：《神仙传》：鲁女生入华山中，乘白鹿车，从玉女数十人。

〔三〕微声：《昌邑临海郡记》：郡西北侯官山，有三足麂，其声嘶嗄。





鸡


纪德名标五〔一〕，初鸣度必三。殊方听有异，失次晓无惭。问俗人情似，充庖尔辈堪。气交亭育际〔二〕，巫峡漏司南。

〔一〕五德：《韩诗外传》：田饶谓鲁哀公：“鸡有此五德，君犹瀹而食之。”

〔二〕气交：裴玄《新语》：正朝，县官杀羊，悬其头于门，又磔鸡以副之，俗说以厌厉气。玄以问江南任君，任君曰：“是月土气上升，草木萌动，羊啮百草，鸡啄五谷，故杀之以助生气。”





玉腕骝江陵节度卫公马也


闻说荆南马，尚书玉腕骝。顿骖陈作骖飘赤汗，跼蹐顾长楸。胡虏三年入，乾坤一战收。举鞭如有问，欲伴习池游。





见王监兵马使说近山有白黑二鹰罗者久取竟未能得王以为毛骨有异他鹰恐腊后春生飞避暖劲翮思秋之甚眇不可见请余赋诗

见王监兵马使说近山有白黑二鹰罗者久取竟未能得王以为毛骨有异他鹰恐腊后春生飞避暖劲翮思秋之甚眇不可见请余赋诗〔一〕


雪别本俱作云飞玉立尽清秋，不惜奇毛恣远游。在野只教心力一作胆破，千晋作干，或作于人何事网罗求。一生自猎知无敌，百中争能耻下鞲〔二〕。鹏碍九天须却避〔三〕，兔藏一作经三穴一作营三窟莫深忧。

〔一〕白鹰：《酉阳杂俎》：漠北白者，身长且大，五觔有余，细斑短项，鹰内之最。生沙漠之北，不知远近，向代川、中山飞。又有房山白、渔阳白、东道白。

〔二〕下鞲：《东观汉记》：桓虞叹曰：“善吏如使良鹰，下鞲即中。”

〔三〕鹏碍：《后幽明录》：楚文王好猎。有人献一鹰，文王见其殊常，故为猎于云梦。毛群羽族，争噬竞搏，此鹰瞪目远瞻云际。俄而云际有一物，凝翔鲜白，鹰便竦翮而升，矗若飞电。须臾羽堕如雪，血下如雨，有大鸟堕地，两翅广数十里。时有博物君子曰：此大鹏雏也。

黑鹰不省人间有，度海疑从北极来〔一〕。正翮抟风超紫塞〔二〕，立陈作玄冬几夜宿阳台。虞罗自各虚施巧〔三〕，春雁同归必见猜。万里寒空只一日，金眸玉爪不刊作未凡材。

〔一〕北极：《酉阳杂俎》：取鹰法：七月二十日为上时，内地者多，塞外者殊少。八月上旬为次时，八月下旬为下时，塞外鹰毕至矣。

〔二〕紫塞：崔豹《古今注》：秦筑长城，土色皆紫，汉塞亦然。故云“紫塞”也。

〔三〕虞罗：隋魏彦《深鹰赋》：何虞者之多巧，运横罗以羁束。

张璁曰：按，王兵马，荆南赵芮公猛将。公尝为赋《二角鹰》，言其勇锐相敌。则此亦所以况之也。





卷十七 近体诗五十五首





大历三年正月，起峡中，至江陵，及湖南作。





太岁日


楚岸行将老，巫山坐复春。病多犹是客，谋拙竟何人。阊阖开黄道，衣冠拜紫宸。荣光悬日月，赐与出金银。愁寂鸳行断，参差虎穴邻。西江元下蜀，北斗故临秦。散地逾高枕，生涯脱要津。天边梅柳树，相见几回新。





元日示宗武


汝啼吾手战，吾笑汝身长。处处逢正月，迢迢滞远方。飘零还柏酒一作叶，衰病只藜床。训喻青衿子，名惭白首郎。赋诗犹落笔，献寿更称觞。不见江东弟，高歌泪数行。第五弟丰，漂泊江左，近无消息。





远怀舍弟颖观等


阳翟空知处，荆南近得书。积年仍远别，多难不安居。江汉春风起，冰霜昨夜除。云天犹错莫，花萼尚萧疏。对酒都疑梦，吟诗正忆渠。旧时元日会，乡党羡吾庐。





续得观书迎就当阳居止正月中旬定出三峡


自汝到荆府，书来数唤吾。颂椒添讽咏，禁火卜欢娱一作呼。舟楫因人动，形骸用杖扶。天旋夔子国，春近岳阳湖。发日排南喜，伤神散北吁。飞鸣还接翅，行序密衔芦。俗薄江山好，时危草木苏。冯唐虽晚达，终觊在皇都。





将别巫峡赠南卿兄瀼西果园四十亩


苔竹素所好，萍蓬无一作不定居。远游长儿子，几地别林庐？杂蕊红相对，他时锦不如。具舟将出峡，巡圃念携锄。正月喧莺末，兹辰放鹢初。雪篱梅可折，风榭柳微舒。托赠卿家有，因歌野兴疏。残生逗陈作逼江汉，何处狎樵渔。





送大理封主簿五郎亲事不合却赴通州主簿前阆州贤子余与主簿平章郑氏女子垂欲纳一有采字郑氏伯父京书至女子已许他族亲事遂停


禁脔去东床〔一〕，趋庭赴北堂。风波空远涉，琴瑟几音洎虚张。渥水出骐骥，昆山生凤皇。两家诚款款，中道许苍苍。颇谓秦晋匹，从来王谢郎。青春动才调，白首缺辉光。玉润终孤立，珠明得暗藏。余寒折花卉，恨别满江乡。

〔一〕禁脔：《晋书》：袁崧欲以女妻谢混。王珣曰：卿莫近禁脔。





人日两篇


元日到人日〔一〕，未有不阴时。冰雪莺难至，春寒花较迟。云随白水落〔二〕，风振紫山悲〔三〕。蓬鬓稀疏久，无劳比素丝。

〔一〕人日：《谈薮》：魏收对北齐高祖，董勋《问》：正月一日为鸡，七日为人。《西清诗话》：宋人刘克曰：东方朔《占书》：一日至八日，其日晴，主所生之物育，阴则灾。少陵谓天宝乱后，人物岁岁俱灾，此《春秋》书法耶！

〔二〕白水：《山海经》：白水出蜀，而东南注江，入江州城下注。江州县，属巴郡。

〔三〕紫山：《后汉志》：广汉郡绵竹。《地道记》曰：有紫岩山，绵水之所出焉。

此日此时人共得，一谈一笑俗相看。尊前柏叶休随酒，胜里金花巧耐寒〔一〕。佩剑冲星聊暂拔，匣琴流水自须弹。早春重引江湖兴，直道无忧行路难。

〔一〕胜里：《荆楚岁时记》：正月七日为人日，以七种菜为羹。剪彩为人，或镂金箔为人，以贴屏风，亦戴之头鬓。贾充《李夫人典戒》：人日造华胜相遗，像瑞图金胜之形，又像西王母戴胜也。





江梅


梅蕊腊前破，梅花年后多。绝知春意好一作早，最奈客愁何。雪树元一作能同色，江风亦自波。故园不可见，巫岫郁嵯峨。





庭草


楚草经寒碧，庭春入眼浓。旧低收叶举，新掩卷牙重。步履宜轻过，开筵得屡供。看花随节序，不敢强为容。





大历三年春白帝城放船出瞿唐峡久居夔府将适江陵漂泊有诗凡四十韵


老向巴人里，今辞楚塞隅。入舟翻不乐，解缆独长吁。窄转深啼狖，虚随乱一作落浴凫。石苔凌几杖，空翠扑肌肤。叠壁排霜剑，奔泉溅水珠。杳冥藤上下，浓淡树荣枯。神女峰娟妙，昭君宅有无。曲留明怨惜一作别，梦尽失欢娱。摆阖盘涡沸，欹斜激浪输。风雷缠地脉，冰雪耀天衢。鹿角滩名真走险，狼头〔一〕滩名如跋胡。恶滩宁变色，高卧负微躯。书史全倾挠，装囊半压濡。生涯临臬兀，死地脱斯须。不有平川决一作快，焉知众壑趋。乾坤霾涨海，雨露洗春芜。鸥鸟牵丝扬，骊龙濯锦纡。落霞沉绿绮，残月坏金枢〔二〕。泥笋苞初荻，沙茸出小蒲〔三〕。雁儿争水马〔四〕，燕子逐樯乌。绝岛容烟雾，环洲纳晓晡。前闻辨陶牧〔五〕，转眄拂宜都〔六〕。县郭南畿好路入松滋县，津亭北望孤。劳心依憩息，朗咏划昭苏。意遣乐还笑，衰迷贤与愚。飘萧将素发，汩没听洪炉。丘壑曾忘返，文章敢自诬。此生遭圣代，谁分哭穷途。卧疾淹为客，蒙恩早厕儒。廷争酬造化，朴直乞去江湖。滟滪险相迫，沧浪深可逾。浮名寻已已，懒计却区区。喜近天皇寺〔七〕，先披古画图。此寺有晋右军书，张僧繇画孔子洎颜子十哲形像。应经帝子渚〔八〕，同泣舜苍梧〔九〕。朝士兼戎服，君王按湛卢。旄头初俶扰，鹑首丽泥涂〔十〕。甲卒身虽贵，书生道固殊。出尘皆野鹤，历块匪辕驹。伊吕终难降，韩彭不易呼。五云高太甲〔十一〕，六月旷抟扶。回首黎元病，争权将帅诛。山林托疲苶，未必免崎岖。

〔一〕狼头：《舆地纪胜》：蜀江狼尾滩，陈时屯隋兵之所，属峡州。《水经注》：江水又东流狼头滩，其水并峻激奔暴，鱼鳖所不能游，行者常苦之。其歌曰：“滩头白勃坚相持，倏忽沦没别无期。”袁崧曰：自蜀至此五千余里，下水五日，上水百日也。《宜都记》曰：“渡流头滩十里，便得宜昌县。江水又东，经狼尾滩而历人滩。”按流头滩，当即所谓狼头也。

〔二〕金枢：《海赋》：大明㩠辔于金枢之穴。伏滔《望海赋》：金枢理辔。

〔三〕笋蒲：谢灵运诗：初篁苞绿箨，新蒲含紫茸。善注：《苍颉篇》曰：茸草貌。然此茸谓蒲华也。

〔四〕水马：注引《本草》海马，恐未是。

〔五〕陶牧：《登楼赋》：北弥陶牧。《荆州记》曰：江陵县西有陶朱公冢。

〔六〕宜都：《水经注》：夷道县，汉武帝伐西南夷，路由此出，故曰“夷道”矣。刘备曰宜都，郡治在县东四百步。故城吴丞相陆逊所筑也。

〔七〕天皇寺：《历代名画记》：江陵天皇寺，明皇置，内有柏堂。僧繇画卢舍那佛像及仲尼十哲，帝怪问：“释门内如何画孔圣？”僧繇曰：“后当赖此耳。”及后周灭佛法，焚天下寺塔，独以此殿有宣尼像，乃不令毁拆。

〔八〕帝子渚：《九歌》：帝子降兮北渚。汴曰：尧二女随舜不及，没于湘水之渚，因为湘夫人。

〔九〕苍梧：《礼》：舜葬于苍梧。

〔十〕鹑首：《晋志》：自东井十六度至柳十八度为鹑首，秦之分野。属雍州。

〔十一〕太甲：王勃《益州夫子庙碑》：帝车南指，遁七曜于中阶。华盖西临，藏五云于太甲。《酉阳杂俎》：燕公常读王勃《夫子学堂碑颂》，自“帝车”至“太甲”四句，悉不解，访之一公。公言北斗建于七曜，在南方，有是之祥，无位圣人当出。华盖以下，卒不可悉。《困学纪闻》：《晋·天文志》：华盖杠旁六星曰六甲，分阴阳而配节候，太甲恐是六甲一星之名，然未有考证。





巫山县汾州唐使君十八弟宴别兼诸公携酒乐相送率题小诗留于屋壁


卧病巴东久，今年强作归。故人犹远谪，兹日倍多违。接宴身兼杖，听歌泪满衣。诸公不相弃，拥别借光辉。





春夜峡州田侍御长史津亭留宴得筵字


北斗三更席，西江万里船。杖藜登水榭，挥翰宿春天。白发烦一作须多酒，明星惜此筵。始知云雨峡，忽尽下牢边。





泊松滋江亭

泊松滋江亭〔一〕


纱帽随鸥鸟，扁舟系此亭。江湖深更白，松竹远微一作还青。一柱全应近，高唐莫再经。今宵南极外，甘作老人星。

〔一〕松滋：《寰宇记》：本汉旧县，晋咸康三年，以松滋流户在荆土者立松滋县。《舆地纪胜》：江亭在松滋县治。后杜子美、孟浩然俱有诗。





行次古城店泛江作不揆鄙拙奉呈江陵幕府诸公

行次古城店泛江作不揆鄙拙奉呈江陵幕府诸公〔一〕


老年常道路，迟日复山川。白屋花开里，孤城麦秀边。济江元自阔，下水不劳牵。风蝶勤依桨，春鸥懒避船。王门高德业，幕府盛才贤。行色兼多病，苍茫泛爱前。

〔一〕古城：《水经注》：江水又东经陆抗故城北。又云：北对夷陵县之故城，城南临大江。此所谓古城也。





乘雨入行军六弟宅


曙角凌云罢，春城带雨长。水花分堑弱，巢燕得泥忙。令弟雄军佐，凡才污省郎。萍漂忍流涕，衰飒近中堂。





宴胡侍御书堂李尚书之芳、郑秘监审同集。归字韵。


江湖春欲暮，墙宇日犹微。暗暗春吴作书籍满，轻轻花絮飞。翰林名有素，墨客兴无违。今夜文星动，吾侪醉不归。





书堂饮既夜复邀李尚书下马月下赋绝句


湖水一作月林风相与清，残尊下马复同倾。久拚野鹤如霜鬓，遮莫邻鸡下五更〔一〕。

〔一〕遮莫：旧注，俚语，犹言尽教也。





上巳日徐司录林园宴集


鬓毛垂领白，花蕊亚枝红。欹倒衰年废，招寻令节同。薄一作荡衣临积水，吹面受和风。有喜留攀桂，无劳问转蓬。





奉送苏州李二十五长史丈之任


星坼台衡地〔一〕，曾为人所怜。公侯终必复，经术昔吴作竟相传。食德见从事，克家何妙年。一毛生凤穴，三尺献龙泉。赤壁浮春暮，姑苏落海边。客间头最白，惆怅此离筵。

〔一〕台衡：《旧史》：李林甫有子二十五人，此或是林甫幼子。史云：林甫自处台衡，朝野侧目，及国忠诬构，天下以为冤。《新史·世系表》林甫子仅载五人，无从考据耳。或云是适之之后也。





暮春江陵送马大卿公恩命追赴阙下


自古求忠孝，名家信有之。吾贤富才术，此道未磷缁。玉府摽孤映，霜蹄去不疑。激扬音韵彻，籍甚众多推。潘陆应同调，孙吴亦异时。北辰征事业，南纪赴恩私。卿月升金掌，王春度玉墀。薰风行应律，湛露即歌诗。天意高难问，人情老易悲。尊前江汉阔，后会且深期。





暮春陪李尚书李中丞过郑监湖亭泛舟得过字韵


海内文章伯，湖边意绪多。玉尊移晚兴，桂楫带酣歌。春日繁鱼鸟，江天足芰荷。郑庄宾客地，衰白远来过。





奉送蜀州柏二别驾将中丞命赴江陵起居卫尚书太夫人因示从弟行军司马佐


中丞问俗画熊频〔一〕，爱弟传书彩鹢新。迁转五州防御使〔二〕，起居八座太夫人〔三〕。楚宫腊送荆门水，白帝云偷碧海春。报与惠连诗不惜，知吾斑鬓总如银。

〔一〕画熊：《后汉·舆服志》：公列侯车，倚鹿，伏熊，黑轓。

〔二〕五州：鹤曰：贞观十四年，夔州为都督府。督归、夔、忠、万、涪、渝、南七州。至德元载，于云安置七州防御使。诗云“五州”，误也。按《方镇表》，广德二年，置涪忠夔都防御使，治夔州。原领夔、峡、忠、归、万五州。故曰“五州”也。

〔三〕八座：唐以六尚书、左右仆射合为八座。





夏日杨长宁宅送崔侍御常正字入京得深字韵


醉酒扬雄宅，升堂子贱琴。不堪垂老鬓，还对欲分襟。天地西江远，星辰北斗深。乌台俯麟阁〔一〕，长夏白头吟。

〔一〕麟阁：《六典·秘书省》：天授初改为麟台监，神龙元年复旧。初，汉御史中丞掌兰台秘书图籍，故历代置都邑，建台省，以秘书与御史为邻。





和江陵宋大少府暮春雨后同诸公及舍弟宴书斋


渥洼汗血种，天上麒麟儿。才士得神秀，书斋闻尔为。棣华晴雨好，彩服暮春宜。朋酒日欢会，老夫今始知。





夏夜李尚书筵送宇文石首赴县联句


爱客尚书重，之官宅相贤子美。酒香倾坐侧，帆影驻江边之芳。翟表郎官瑞，凫看令宰仙彧。雨稀云叶断，夜久烛花偏子美。数语欹一作敲纱帽，高文掷彩笺之芳。兴饶行处乐，离惜醉中眠彧。单父长多暇，河阳实少年子美。客居逢自出，为别几凄然之芳。





宇文晁尚书之甥崔彧司业之孙尚书之子重泛郑监前湖审


郊扉俗远长幽寂，野水春来更接连。锦席淹留还出浦，葛巾欹侧未回船。尊当霞绮轻初散，棹拂荷珠碎却圆。不但习池归酩酊，君看郑谷去夤缘。





多病执热奉怀李尚书之芳


衰年正苦病侵凌，首夏何须气郁蒸。大水淼茫炎海接，奇峰硉兀火云升。思沾道暍黄梅雨，敢望宫恩玉井冰〔一〕。不是尚书期不顾，山阴野雪兴难乘。

〔一〕玉井：鱼豢《魏略》：明帝九龙殿前为玉井绮栏。《水经注》：华林园疏圃中，有古玉井，井悉以珉玉为之，以锱石为口，工作精密，犹不变古，璨焉如新。《东京赋》：于南则有门曲榭。注：门冰室门也，门内有宣阳冰室。





水宿遣兴奉呈群公


鲁钝仍多病，逢迎远复迷。耳聋须画字，发短不胜篦。泽国虽勤雨，炎天竟浅泥。小江还积浪，弱缆且长堤。归路非关北，行舟却向西。暮年漂泊恨，今夕一作久客乱离啼。童稚频书札，盘餐讵糁藜。我行何到此，物理直难齐。高枕翻星月，严城叠鼓鞞。风号闻虎豹，水宿伴凫鹥。异县惊虚往，同人惜解携。蹉跎长泛鹢，展转屡鸣鸡。嶷嶷瑚琏器，阴阴桃李蹊。余波期救涸，费日苦轻赍。支策门阑邃，肩舆羽翮低。自伤甘贱役，谁愍强幽栖。巨海能无钓，浮云亦有梯。勋庸思树立，语默可端倪。赠粟囷应指，登桥柱必题。丹心老未折，时访武陵溪。





奉贺阳城郡王太夫人恩命加邓国太夫人阳城郡王，卫伯玉也。


卫幕衔恩重，潘舆送喜频。济时瞻上将，锡号戴慈亲。富贵当如此，尊荣迈等伦。郡依封土旧，国与大名新。紫诰鸾回纸，清朝燕贺人。远传冬笋味，更觉彩衣春。奕叶班姑史，芬芳孟母邻。义方兼有训，词翰两如神。委曲承颜体，骞飞报主身。可怜忠与孝，双美画骐。

鹤曰：《旧书》：大历初，伯玉丁母忧，朝廷以王昴代其任。讽将士请留，遂起复再任。则此诗当作于伯玉封王，母同受封之时。大约是大历元年前作。按《通鉴》：伯玉丁母忧，是大历五年。





江陵望幸


雄都元壮丽，望幸歘威神。地利西通蜀，天文北照秦。风烟含越鸟，舟楫控吴人。未枉周王驾，终期汉武巡。甲兵分圣旨，居守付宗臣。早发云台杖刊作路，恩波起涸鳞。

肃宗上元元年九月，置南都于荆州，以为江陵府。改吕为尹，二年罢都，是年建卯月，又诏为南都，寻罢。《吕传》：建请荆州置南都，于是更号江陵府。以为尹，置永平军万人，以遏吴蜀之冲。广德元年冬，乘舆幸陕。以伯玉有干略，可当重寄，乃拜江陵尹兼御史大夫，充荆南节度观察等使。





江边星月二首


骤雨清秋夜，金波耿玉绳〔一〕。天河元自白，江浦一作渚向来澄。映物连珠断，缘空一镜升。余光隐一作忆更漏，况乃露华凝。

〔一〕金波：汉《郊祀歌》：月穆穆以金波。谢玄晖诗：金波丽鹊，玉绳低建章。

江月辞风缆一作槛，江星别雾一作露船。鸡鸣还曙一作晓色，鹭浴自清川。历历竟谁种〔一〕，悠悠何处圆。客愁殊未已，他夕始相鲜。

〔一〕历历：《古乐府》：天上何所有，历历种白榆。





舟月对驿近寺


更深不假烛，月朗自明船。金剎青枫外，朱楼白水边。城乌啼眇眇，野鹭宿娟娟。皓首江湖客，钩帘独未眠。





舟中


风餐江柳下，雨卧驿楼边。结缆排鱼网，连樯并米船。今朝云细薄，昨夜月清圆。飘泊南庭老，只应学水仙〔一〕。

〔一〕水仙：《侯鲭录·清泠传》曰：冯夷，华阴潼乡堤畔人也。服八石得水仙，是为河伯。一云以八月庚子浴于南河溺死，出《庄子·大宗师》第六卷义注中。





遣闷


地阔平沙岸，舟虚小洞房。使尘来驿道，城日避乌樯一作墙。暑雨留蒸湿，江风借夕凉。行云星隐见，叠浪月光芒。萤鉴缘帷彻，蛛丝罥鬓长。哀筝犹凭几，鸣笛竟沾裳。倚着如秦赘〔一〕，过逢类楚狂。气冲看剑匣，颖脱抚锥囊。妖孽关东臭，兵戈陇右疮。时清疑武略，世乱跼文场。余力浮于海，端忧问彼苍。百年从万事，故国耿难忘。

〔一〕秦赘：《贾谊传》：秦人家贫子壮则出赘。师古曰：言其不出妻家，亦犹人身之有赘。





江陵节度阳城郡王新楼成王请严侍御判官赋七字句同作


楼上炎天冰雪生，高飞燕雀贺新成。碧窗宿雾濛濛湿，朱栱浮云细细轻。杖钺褰帷瞻具美，投壶散帙有余清。自公多暇延参佐，江汉风流万古情。





又作此奉卫王


西北楼成雄楚都，远开山岳散江湖。二仪清浊还高下，三伏炎蒸定有无。推毂几年唯镇静，曳裾终日盛文儒。白头授简焉能赋，愧似相如为大夫。





舟一有中字出江陵南浦奉寄郑少尹审


更欲投何处，飘然去此都。形骸元土木，舟楫复江湖。社稷缠妖气，干戈送老儒。百年同弃物，万国尽穷途。雨洗平沙静，天衔阔岸纡。鸣螀随泛梗，别燕起秋菰。栖托难高卧，饥寒迫向隅。寂寥相煦沫，浩荡报恩珠。溟涨鲸波动，衡阳雁影徂。南征问悬榻，东逝想乘桴。滥窃商歌听，时忧卞泣诛。经过忆郑驿，斟酌旅情孤。





江南逢李龟年


岐王宅里寻常见〔一〕，崔九堂前几度闻〔二〕。正是《友议》作值江南好风景〔三〕，落花时节又逢君。

《云溪友议》：明皇幸岷山，百官皆窜辱。李龟年奔迫江潭，杜甫以诗赠之。龟年曾于湘中采访使筵上唱“红豆生南国”，又“清风朗月苦相思”，此词皆王右丞所制，至今梨园唱焉。歌阕，合座莫不望南幸而惨然。《明皇杂录》：乐工李龟年，特承恩遇，于东都道通里大起第宅，中堂制度，甲于都下。今裴晋公移于定鼎门南别墅，号绿野堂。其后龟年流落江南，每遇良辰胜景，常为人歌数阕。座客闻之，莫不掩泣而罢。

〔一〕岐王：《旧书》：岐王范，好学工书，雅爱文章之士，又多聚书画古迹，为时所称。开元十四年病薨。鹤曰：开元十四年，公年十五，是时未有梨园子弟，当是嗣岐王也。按，崔九亦以开元十四年卒，未知鹤作何解。《通鉴》：开元二年正月，置梨园弟子。

〔二〕崔九：吴若本注云：崔九，即殿中监涤，中书令湜之弟也。《旧书》：湜弟涤，素与玄宗款密，用为秘书监，出入禁中，与诸王侍宴，不让席而坐，或在宁王之上。后赐名澄。开元十四年卒。

〔三〕江南：王翦定荆江南地。《项羽纪》：徙义帝于江南。《楚辞章句》：襄王迁屈原于江南。在江湘之间。龟年方流落江潭，故曰江南。《苕溪渔隐》云：天宝后，子美未尝至江南。误矣。





官亭夕坐戏简颜十少府


南国调寒杵，西江浸日车。客愁连蟋蟀，亭古带蒹葭。不返青丝鞚，虚烧夜烛花。老翁须地主，细细酌流霞。





秋日荆南述怀三十韵


昔承推奖分，愧匪挺生材。迟暮宫臣忝，艰危衮职陪。扬镳樊作鞭随日驭，折槛出云台。罪戾宽犹活，干戈塞未开。星霜玄鸟变，身世白驹催。伏枕因超忽，扁舟任往来。九钻巴噀火，三蛰楚祠雷〔一〕。望帝传应实〔二〕，昭王问不回〔三〕。蛟螭深作横，豺虎乱雄猜。素业行已矣，浮名安在哉。琴乌曲怨愤〔四〕，庭鹤舞摧颓。秋雨漫湘水一云秋水漫湘竹，阴风过岭梅。苦摇求食尾，常曝报恩鳃。结舌防谗柄，探肠有祸胎。苍茫步兵哭，展转仲宣哀。饥籍入声家家米，愁征处处杯。休为贫士叹，任受众人咍。得丧初难识，荣枯划易该。差池分组冕，合沓起蒿莱。不必伊周地，皆知一作登屈宋才。汉庭和异域，晋史坼中台〔五〕。霸业寻常体，忠臣忌讳灾。群公纷戮力，圣虑窅樊作睿徘徊。数见铭钟鼎，真宜法斗魁〔六〕。愿闻锋镝铸，莫使栋梁摧。盘石圭多翦，凶门毂少推。垂旒资穆穆，祝网但恢恢。赤雀翻然至，黄龙讵一作不假媒。贤非梦傅野，隐类凿颜坯。自古江湖客，冥心若死灰。

〔一〕九钻、三蛰：山谷云：子美入蜀下峡年月，则诗中自可见，其曰：“九钻巴噀火，三蛰楚祠雷。”则往来两川九年，在夔府三年可知矣。《苕溪渔隐》曰：杜又有“十暑岷山葛，三霜楚户砧”之句。《诗谱》以谓公以乾元己亥冬至蜀，不以暑计，起明年庚子，至是为十暑。时已在湖南，独言岷山。永泰乙巳秋至云安，云安、荆湖皆楚地，至是合为五霜。而云三者，独以峡中言之。 巴噀火：用栾巴噀火事。

〔二〕望帝：望帝，借以喻玄宗也。代宗恶李辅国，而不能明正其罪，使盗窃其首，犹昭王南征不复，而周人不能问之于楚也。昔人谓陶渊明诗悼国伤时，不欲显斥，寓以他语，使奥漫不可指摘。知此，则可以读杜诗矣。

〔三〕昭王：《湘中记》：益阳有昭潭，其下无底，湘水最深处也。或谓周昭王南征不复，没于此潭，因以为名。

〔四〕琴乌：《琴录》：琴曲有《乌夜啼》。《乐府解题》：《乌夜啼》，宋临川王义庆造也。

〔五〕中台：《晋志》：三台六星，两两而居，起文昌，列抵太微。一曰天柱，三公之位。在天曰三台，西近文昌二星曰上台，为司命，主寿。次二星曰中台，为司中，主宗室。东二星曰下台，为司禄，主兵。《张华传》：华为司空，中台星坼，少子韪劝华逊位。华不从，遂遇害。“昔承推奖分”，公受知于房太尉也。“折槛出云台”，以救房谪官也。“宗臣忌讳灾”，叙房病卒阆州。公诗好用小庾语，庾《伤司徒王褒》诗云：“岂意中台坼，君当风烛前。”王亦病卒，不必以张华遇害为疑也。房卒于广德元年，此追述之耳。是年二月，回纥登里可汗归蕃，详《回纥传》中。所谓“庭和异域”也，皆代宗初元之事，故牵连书之耳。

〔六〕斗魁：《晋志》：北斗七星，在太微北。魁四星为璇玑，杓三星为玉衡。杓南三星及魁第一星西三星，皆曰三公，主宣德化，调七政，和阴阳之官也。《史记》：魁枕参首，平旦建者魁。斗为帝车，运于中央。斗魁戴筐六星，曰文昌宫。





秋日荆南送石首薛明府辞满告别奉寄薛尚书颂德叙怀斐然之作三十韵


南征为客久，西候别君初。岁满归凫舄，秋来把雁书。荆门留美化，姜被就离居。闻道和亲入，垂名报国余。连枝不日并，八座几时除。往者胡星孛，恭惟汉网疏。风尘相洞，天地一丘墟。殿瓦鸳鸯坼，宫帘翡翠虚。钩陈摧徼道，枪藟失储胥〔一〕。文物陪巡守，亲贤病拮据。公时呵䝟貐，首唱却鲸鱼。势惬宗萧相郭令公，材非一范雎〔二〕诸名将。尸填太行道，血走浚仪渠。滏口师仍会，函关愤已摅。紫微临大角，皇极正乘舆。赏从频峨冕，殊私再直庐。公旧执金吾，新授羽林，前后二将军。岂惟高卫霍，曾是接应徐。降集翻翔凤，追攀绝众狙。侍臣双宋玉，战策两穰苴。鉴澈劳悬镜，荒芜已荷锄。向来披述作，石首处见公新文一卷。重此忆吹嘘。白发甘凋丧，青云亦卷舒。经纶功不朽，跋涉体何如。公顷奉使和番，已见上。应讶耽湖橘，常餐占野蔬。十年婴药饵，万里狎樵渔。杨子淹投阁，邹生惜曳裾。但惊飞熠耀，不记改蟾蜍。烟雨封巫峡，江淮略孟诸。汤池虽险固，辽海尚填淤。努力输肝胆，休烦独起予。

景仙守扶风事，见前大历二年十一月。和番使检校户部尚书薛景仙自吐番使还，首领论泣陵随景仙入朝。

〔一〕枪櫐：《长杨赋》：木拥枪藟，以为储胥。

〔二〕范雎：吴若本注云：诸名将。未详其义是否。





哭李尚书之芳


漳滨与蒿里，逝水竟同年。欲挂留徐剑，犹回忆戴船。相知成白首，此别间黄泉。风雨嗟何及，江湖涕泫然。修文将管辂，奉使失张骞。史阁行人在，诗家秀句传。客亭鞍马绝，旅榇网虫悬。复魄昭丘远，归魂素浐偏。樵苏封葬地，喉舌罢朝天。秋色凋春草，王孙若个边。





重题


涕泗不能收，哭君余一作馀白头。儿童相识一作顾尽，宇宙此生浮。江雨铭旌湿，湖风井径秋〔一〕。还瞻魏太子，宾客减应刘。李公历礼部尚书，薨于太子宾客。

〔一〕井径：《芜城赋》：边风急兮城上寒，井径灭兮丘陇残。注：九夫为井，遂上有径。





独坐


悲愁一作秋回白首，倚杖背孤城。江敛洲渚出，天虚风物清。沧溟服一作恨衰谢，朱绂负平生。仰羡黄昏鸟，投林羽翮轻。





暮归


霜黄碧梧白鹤栖，城上击柝复乌啼。客子入门月皎皎，谁家捣练风凄凄。南渡桂水阙舟楫，北归秦一作洛川多鼓鞞。年过半百不称意，明日看云还杖藜。





移居公安敬赠卫大郎钓


卫侯不易得，余病汝知之。雅量涵高远，清襟照等夷〔一〕。平生感意气，少小爱文辞。河海由来合，风云若有期。形容劳宇宙，质朴谢轩墀。自古幽人泣，流年壮士悲。水烟通径草，秋露接园葵。入邑豺狼斗，伤弓鸟雀饥。白头供宴语，乌几伴栖迟。交态遭轻薄，今朝豁所思。

〔一〕清襟：袁粲《答王俭》诗：老夫亦何寄，之子照清襟。





公安送韦二少府匡赞


逍遥公后世多贤〔一〕，送尔维舟惜此筵。念我能书一作常能数字至，将诗不必万人传。时危兵甲黄尘里，日短江湖白发前。古往今来皆涕泪，断肠分手各风烟。

〔一〕逍遥公：《宰相世系表》：韦夐，字敬远，后周逍遥公，号逍遥公房。至嗣立，更号小逍遥公房。张说《东山记》：皇帝幸韦公东山之别业，是日即席拜公逍遥公。





赠虞十五司马


远师虞秘监，今喜识玄孙。形象丹青逼，家声器宇存。凄凉怜笔势，浩荡问词源。爽气金天豁，清谈玉露繁。伫鸣南岳凤，欲化北溟鲲。交态知浮俗，儒流不异门。过逢联客位，日夜倒芳尊。沙岸风吹叶，云江月上轩。百年嗟已半，四坐敢辞喧。书籍终相与，青山隔故园。





公安县怀古


野旷吕蒙营〔一〕，江深刘备城〔二〕。寒天催日短，风浪与云平。洒落君臣契，飞腾战伐名。维舟倚前浦，长啸一含情。

〔一〕吕蒙营：《寰宇记》：公安县有孱陵城。《十三州志》曰：吴大帝封吕蒙为孱陵侯，此地也。《入蜀记》：光孝寺后有废城，仿佛尚存。《图经》谓之吕蒙城。

〔二〕刘备城：《荆州记》云：刘备败于襄阳，南奔荆州，吴大帝推为左将军、荆州牧，镇油口，即居此城。时人号备为左公，故名其城公安也。《水经注》：刘备之奔江陵，使筑而镇之。曹公闻孙权以荆州借备，临书落笔。





公安送李二十九弟晋肃入蜀余下沔鄂


正解柴桑缆，仍看蜀道行。樯乌相背发，塞雁一行鸣。南纪连铜柱，西江接锦城。凭将百钱卜，飘泊问君平。

梦弼曰：晋肃，李贺之父，见韩退之《讳辩》。





宴王使君宅题二首


汉主追韩信，苍生起谢安。吾徒自漂泊，世事各艰难。逆旅招邀近，他乡思《英华》作意绪宽。不才甘朽质，高卧岂泥蟠。

泛爱容霜发一作髩，留欢卜夜闲一云上夜关〔一〕。自吟诗送老，相劝酒开颜。戎马今何地，乡园独旧山旧山一作在山。江湖堕清月，酩酊任扶还。

〔一〕夜关：《英华辩证》：世传杜子美不避家讳，两押“闲”字，其实非也。或改作“夜阑”，又不在韵。按《卞圜集》：杜诗自是“留欢上夜关”，盖有投辖之意。上字讹为“卜”，关字讹为“闲”耳。





留别公安太易沙门


隐居欲就庐山远，丽藻初逢休上人。数问舟航留制作，长开箧笥拟心神。沙村白雪仍含冻，江县红梅已放春。先踏垆峰置兰若，徐飞锡杖出风尘。





卷十八 近体诗六十一首





自公安发，次岳州及湖南作。





晓发公安数月憩息此县


北城击柝复欲罢，东方明星亦不迟。邻鸡野哭如昨日，物色生态一云生生能几时。舟楫眇然自此去，江湖远适无前期。出门转眄已陈迹，药饵扶吾随所之。

《入蜀记》：公《移居公安》诗云：“水烟通径草，秋露接园葵。”而《留别太易沙门》云：“沙村白雪仍含冻，江县红梅已放春。”则以是秋至此县，暮冬始去。其曰“数月憩息”，盖谓此也。





泊岳阳城下


江国逾千里，山城仅百层。岸风翻夕浪，舟雪洒寒灯。留滞才难尽，艰危气益增。图南未可料，变化有鲲鹏。





缆船苦风戏题四韵奉简郑十三判官泛


楚岸朔风疾，天寒鸧鸹呼。涨沙霾草树，舞雪渡江湖。吹帽时时落，维舟日日孤。因声置驿外，为觅酒家垆。





登岳阳楼

登岳阳楼〔一〕


昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。

〔一〕岳阳楼：《岳阳风土记》：岳阳楼，城西门楼也。《方舆胜览》：岳阳楼，在郡治西南。西面洞庭，左顾君山，不知创始。开元四年，张说出守是邦，与才士登临赋咏，自尔名著。方回曰：予登岳阳楼，左序球门壁间，大书孟诗，右书杜诗，后人不敢复题也。刘长卿云：“叠浪浮元气，中流没太阳。”世不甚传，他可知也。





陪裴使君登岳阳楼


湖阔兼云雾，楼孤属晚晴。礼加徐孺子，诗接谢宣城。雪岸丛梅发，春泥百草生。敢违渔父问，从此更南征〔一〕。

〔一〕南征：《招魂》：献岁发春兮，汩吾南征。





过南岳入洞庭湖

过南岳入洞庭湖〔一〕


洪波忽争道，岸转异江湖。鄂渚分云树，衡山引舳舻。翠牙穿裛桨荆作蒋，碧节上一云吐寒蒲。病渴身何去，春生力更无。壤童犁雨雪，渔屋架泥涂。欹侧风帆满，微冥水驿孤。悠悠回赤壁〔二〕，浩浩略苍梧。帝子留遗恨〔三〕，曹公屈壮图。圣朝光御极，残孽驻艰虞。才淑随厮养，名贤隐锻炉。邵平元入汉，张翰后归吴。莫怪啼痕数，危樯逐夜乌。

〔一〕洞庭湖：《方舆胜览》：在巴陵县西，西吞赤沙，南连青草，横亘七八百里。《风土记》：鼎、澧、沅、湘合诸蛮南黔之水，汇于洞庭，至巴陵与荆江合。《山海经》注：长沙巴陵县西有洞庭陂，潜伏通江。《水经注》：湖水广圆五百余里，日月若出没于其中。湘水、沅水、澧水、微水四水同注洞庭北，北会大江，名之五渚。《国策》：秦与荆战，取洞庭五渚。罗君章《湘中记》曰：湘水之出于阳朔，则觞为之舟，至洞庭，日月若出入于其中也。

〔二〕赤壁：《水经注》：江水左径百人山南，右径赤壁山北，昔周瑜与黄盖诈魏武大军处所也。《方舆胜览》：赤壁山，在蒲圻西百二十里。北岸乌林，与赤壁相对。今江汉间言赤壁者五：汉阳、汉川、黄州、嘉鱼、江夏，惟江夏之说为近。

〔三〕帝子：《山海经》：洞庭之山，帝之二女居焉，是常游于江渊。澧沅之风，交潇湘之渊，出入必以飘风暴雨。《水经注》：“湘水又北径黄陵亭西，又合黄陵水口，其水上承太湖，湖水西流，径二妃庙南。世谓之黄陵庙也。言大舜之陟方也，二妃从征，溺于湘江。神游洞庭之渊，出入潇湘之浦。故民为立祠于水侧焉。”荆州牧刘表，刊石立碑，树之于庙，以旌不朽之传矣。





宿青草湖


洞庭犹在目，青草续为名〔一〕。宿桨依农事，邮签报水程。寒冰争倚薄，云月递微明。湖雁双双起，人来故北征。

〔一〕青草：《荆州记》：巴陵南有青草湖，周回百里，日月出没其中。湖南有青草山，故因以为名。青草湖，一名洞庭湖，洞庭亦谓之太湖。《南迁录》：洞庭西岸有沙洲，堆阜隆起。即青草庙下，一湖之中有此洲。南名青草，北名洞庭，所谓重湖也。《水经注》：湘水自汨口西北径垒石山西，而北对青草湖，亦或谓之青草山也。《元和郡国志》：巴丘湖，又名青草湖。在巴陵县南七十九里，周回二百六十五里，俗云即古云梦泽也。





宿白沙驿初过湖南五里


水宿仍余照，人烟复此亭。驿边沙旧白〔一〕，湖外草新青。万象皆春气，孤槎自客星。随波无限月一作景，的的近南溟。

〔一〕白沙：《水经注》：潇者，水清深也。《湘中记》曰：湘川清照五六丈，下见底石如樗蒱矣。五色鲜明，白沙如霜雪，赤崖如朝霞，是纳潇湘之名矣。





湘夫人祠


肃肃湘妃庙，空墙碧水春。虫书玉佩藓，燕舞翠帷尘。晚泊登汀树，微馨借一作香惜渚。苍梧恨不尽，染泪在丛筠。

《方舆胜览》：黄陵庙，在湘阴北八十里。玉逸注《楚辞》以湘君为水神，湘夫人乃二妃也。郭璞曰：天帝之二女，而处江为神。江湘之有夫人，犹河洛之有虙妃也。礼：五岳比三公，四渎比诸侯，今湘川不及四渎，无秩于命祀。而二女帝者之后，配灵神祗，无缘当复下降小水而为夫人也。韩退之《黄陵庙碑》则以娥皇为湘君，女英为湘夫人，后世宗之。公此诗题曰《湘夫人祠》，盖本王逸之说也。





祠南夕望


百丈牵江色，孤舟泛日斜。兴来犹杖屦，目断更云沙。山鬼迷春竹，湘娥倚暮花〔一〕。湖南清绝地，万古一长嗟。

〔一〕湘娥：《江赋》：乃协灵爽于湘娥。王逸《楚辞》注曰：尧二女坠于湘水之中，因为湘夫人也。





登白马潭


水生春缆没，日出野船开。宿鸟行犹去，丛花一作花丛笑不来。人人伤白首，处处接金杯。莫道新知要，南征且未回。





归雁


闻道今春雁，南归自广州〔一〕。见花辞涨海〔二〕，避雪到罗浮。是物关兵气，何时免客愁。年年霜露隔，不过五湖秋。

〔一〕广州：《唐会要》：大历二年，岭南节度使徐浩奏：十一月二十五日，当管怀集县阳雁来，乞编入史。从之。先是五岭之外，翔雁不到，浩以为阳为君德，雁随阳者，臣归君之象也。史称浩贪而妄，公诗盖深讥之。谢灵运《山居赋》：“海鸟违风，朔禽避凉。”注：朔禽，雁也，寒月转往衡阳。卢思道《孤鸿赋序》：《淮南子》曰：东归碣石，违溽暑也。平子《赋》云：南翔衡阳，避祁寒也。《地志》：衡山一阳峰极高，雁不能过。遇春北归，故名回雁。

〔二〕涨海：谢承《书》：交趾七郡贡献，皆从涨海出入。





野望


纳纳乾坤大，行行郡国遥。云山兼五岭〔一〕，风壤带三苗〔二〕。野树侵江阔，春蒲长雪消。扁舟空老去，无补圣明朝。

〔一〕五岭：《元和郡国志》：晋怀帝分荆州、湘中诸郡，置湘州，南以五岭为限，北以洞庭为界。隋平陈，改潭州，取昭潭为名也。裴渊《广州记》：五岭云大庾、始安、临贺、桂阳、揭阳。师古曰：岭者，西自衡山之南，东穷于海，一山之限耳，而别标名则有五焉。

〔二〕三苗：《书疏》传曰：三苗之国，左洞庭，右彭蠡，其国在南方。《水经注》：洞庭湖右岸有山，世谓之苗乌头石。石北右会翁湖口水，上承翁湖，左合洞浦，所谓三苗之国，左洞庭者也。《潭州图经》云：三苗国之南境。《元和郡国志》：岳州，古三苗之国也。





入乔口长沙北界


漠漠旧京远，迟迟归路赊。残年傍水国，落日对春华。树蜜早蜂乱〔一〕，江泥轻燕斜。贾生骨已朽，凄恻近长沙。

〔一〕树蜜：《古今注》：枳椇子，一名树蜜，一名木饧，实形拳曲，核在实外，味甘美如饧蜜。





铜官渚守风

铜官渚守风〔一〕


不樊作亦夜楚帆落，避风湘渚间。水耕先浸草〔二〕，春火更烧山。早泊云物晦，逆行波浪悭。飞来双白鹤，过去杳难攀。

〔一〕铜官：《水经注》：湘水右岸，铜官浦出焉。湘水又北经铜官山，西临湘水，山土紫色，内含云母，故亦谓之云母山也。湘水又左合决湖口水，出西陂，东通湘渚。《方舆胜览》：铜官渚，在宁乡县界三十里。《旧志》：楚铸钱处。

〔二〕水耕：《汉武诏》：江南之地，火耕水耨。应劭曰：烧草下水种稻，草与稻俱生，高七八寸，因悉芟去，复下水灌之，草死稻独长，所谓火耕水耨也。





北风新康江口信宿方行

北风新康江口信宿方行〔一〕


春生南国瘴，气待北风苏。向晚霾残日，初宵鼓大炉。爽携卑湿地，声拔洞庭湖。万里鱼龙伏，三更鸟兽呼。涤除贪破浪，愁绝付摧枯。执热沉沉在，凌寒往往须。且知宽疾胏，不敢恨危途。再宿烦舟子，衰容问仆夫。今晨非盛怒，便道即长驱。隐几看帆席，云山涌坐隅。

〔一〕新康：《水经注》：沩水出益阳县马头山，东径新阳县南。晋太康元年，改曰新康。





双枫浦

双枫浦〔一〕


辍棹青枫浦，双枫旧已摧。自惊衰谢力，不道栋梁材。浪足浮纱帽，皮须截锦苔。江边地有主，暂借上天回。

〔一〕双枫浦：《方舆胜览》：在浏阳县。





奉送王信州崟北归


朝廷防盗贼，供给愍诛求。下诏选郎署，传声能典一作典信州〔一〕。苍生今日困一作起，天子向时忧。井屋有烟起，疮痍无血流。壤歌唯海甸，画角自山楼。白发寐常早，荒榛农复秋。解龟逾卧辙，遣骑觅扁舟。徐榻不知一作能倦，颍川何以酬。尘生一作孝尘彤管笔，寒腻黑貂裘。高义终焉在，斯文去矣休。别离同雨散，行止各云浮。林热鸟开口，江浑鱼掉头。尉佗虽北拜〔二〕，太史尚南留。军旅应都息，寰区要尽收。九重思谏诤，八极念怀柔。徙倚瞻王室，从容仰庙谋。故人持雅论，绝塞豁穷愁。复见陶唐理，甘为汗漫游。

〔一〕信州：梁大同三年，于巴州郡理立信州。唐武德元年，改巴东郡为信州，二年又改信州为夔州。

〔二〕尉佗：当是指崔旰辈也。





江阁卧病走笔寄呈崔卢两侍御


客子庖厨薄，江楼枕席清。衰年病只瘦，长夏想为情。滑忆一作喜雕胡饭，香闻锦带羹。溜匙兼暖腹，谁欲致一作觅杯罂。





潭州送韦员外牧韶州迢


炎海韶州牧，风流汉署郎。分符先令望，同舍有辉光。白首多年疾，秋天昨夜凉。洞庭无过雁，书疏莫相忘。

韩文《韦氏夫人墓志铭》：其大王父迢，以都官郎为岭南军司马，卒赠同州刺史。





潭州留别杜员外院长


韶州刺史韦迢

江畔长沙驿一作泽，相逢缆客船。大名诗独步，小郡海西偏。地湿愁飞，天炎畏跕鸢。去留俱失意，把臂共潸然。





江阁对雨有怀行营裴二端公


南纪一作极风涛壮，阴晴屡不分。野流行地日，江入度山云。层阁凭雷殷，长空水面一作面水文。雨来铜柱北，应一作意洗伏波军。





早发湘潭寄杜员外院长


韦迢

北风昨夜雨，江上早来凉。楚岫千峰翠，湘潭一叶黄。故人湖外客，白首尚为郎。相忆无南雁，何时有报章。





酬韦韶州见寄


养拙江湖外，朝廷记忆疏。深惭长者辙，重得故人书。白发丝难理一作并，新诗锦不如。虽无南去雁，看取北来鱼。





千秋节有感二首


自罢千秋节〔一〕，频伤八月来。先朝常宴会，壮观已尘埃。凤纪编生日，龙池堑劫灰。湘川新涕泪，秦树远楼台。宝镜群臣得，金吾万国回。衢尊不重饮，白首独余哀。

〔一〕千秋节：《玄宗纪》：开元十七年八月癸亥，上以降诞日宴百僚于花萼楼下，百僚表请每年八月五日为千秋。王公以下献宝镜及承露囊，天下诸州，咸令宴乐，休假三日，仍编为令。《唐实录》：上手诏答曰：“卿等请为令节，上献嘉名，自我作古，是为美事，依卿来请，定付所司。”

御气云楼敞，含风彩仗高。仙人张内乐〔一〕，王母献宫桃。罗袜红蕖艳，金羁白雪毛。舞阶衔寿酒，走索背秋毫〔二〕。圣主他年贵，边心此日劳。桂江流向北，满眼送波涛。

〔一〕内乐：《明皇杂录》：玄宗梦仙子十余辈，御卿云而下，各执乐器悬奏之，度曲清越。一仙人曰：“此神仙紫云回，今传授陛下，为正始之音。”上觉，命玉笛习之，尽得其曲。

〔二〕走索：《西京赋》：跳丸剑之挥霍，走索上而相逢。





晚秋长沙蔡五侍御饮筵送殷六参军归澧州觐省


佳士欣相识，慈颜望远游。甘从投辖饮，肯作置书邮。高鸟黄云暮，寒蝉碧树秋。湖南冬不雪，吾病得淹留。





湖中送敬十使君适广陵


相见各头白，其如离别何。几年一会面，今日复悲歌。少壮乐难得，岁寒心匪他。气缠霜匣满，冰置玉壶多。遭乱实漂泊，济时曾琢磨。形容吾校老，胆力尔谁过？秋晚岳增翠，风高湖涌波。骞腾访知己，淮海莫蹉跎。





长沙送李十一衔


与子避地西康州〔一〕，洞庭相逢十二秋。远愧尚方曾赐履，竟非吾土倦登楼。久存胶漆应难并，一辱泥涂遂晚收。李杜齐名真忝窃〔二〕，朔云寒菊倍离忧。

〔一〕西康州：西康州乃同谷县，武德元年，以县置西康州。

〔二〕李杜：《西溪丛语》：后汉范滂母谓滂曰：“汝得与李、杜齐名，死亦何恨！”杜诗“李杜齐名”，正用此也。按《后汉·党锢传》，杜密与李膺俱坐，而名行相次，故时人亦称“李杜”焉。注云：前有李固、杜乔，故言亦也，杜诗正用此。《西溪》所引，似是而实缪。





重送刘十弟判官


分源豕韦派〔一〕，别浦雁宾秋。年事推兄忝，人才觉弟优。经过辨酆剑，意气逐吴钩。垂翅徒衰老，先鞭不滞留。本枝凌岁晚，高义豁穷愁。他日临江待，长沙旧驿楼。

〔一〕豕韦：赵曰：言刘、杜同出也。《左传》：范宣子曰：在夏为御龙氏，在商为豕韦氏，在周为唐杜氏。





奉赠卢五丈参谋琚时丈人使自江陵，在长沙待恩旨，先支率钱米。


恭惟同自出〔一〕，妙选异高标。入幕知孙楚，披襟得郑侨。丈人藉才地，门阀冠云霄。老矣逢迎拙，相于契托饶。赐钱倾府待，争米驻船遥。邻好艰难薄，氓心杼轴焦。客星空伴使，寒水不成潮。素发干垂领，银章破在腰。说诗能累夜，醉酒或连朝。藻翰惟牵率，湖山合动摇。时清非造次，兴尽却萧条。天子多恩泽，苍生转寂寥。休传鹿是马，莫信如陈作为鸮。未解依依袂，还斟泛泛瓢。流年疲蟋蟀，体物幸鹪鹩。辜刊作孤负沧洲愿，谁云晚见招。

〔一〕自出：鹤曰：公祖母卢氏，即所志“范阳太君”者。





登舟将适汉阳

登舟将适汉阳〔一〕


春宅弃汝去，秋帆催客归。庭蔬尚在眼，浦浪已吹衣。生理飘荡拙，有心迟暮违。中原戎马盛，远道素书稀。塞雁与时集，樯乌终岁飞。鹿门自此往，永息汉阴机〔二〕。

〔一〕汉阳：《元和郡国志》：武德四年，分沔阳郡，于汉阳县置沔州及汉阳县。

〔二〕汉阴：《寰宇志》：汉阴城，在谷城县北。





暮秋将归秦留别湖南幕府亲友


水阔苍梧野樊作晚，天高白帝秋。途穷那免哭，身老不禁愁。大府才能会，诸公德业优。北归冲雨雪，谁一作俱悯弊貂裘。





送卢十四弟侍御护韦尚书灵榇归上都二十韵


素幕渡江远，朱幡登陆微。悲鸣驷马顾，失涕万人挥。参佐哭辞毕，门阑谁送归。从公伏事久，之子俊才稀。长路更执绋，此心犹倒衣。感恩义不小，怀旧礼无违。墓待龙骧诏，台迎獬豸威。深衷见士则，雅论在兵机。戎狄乘妖气，尘沙落禁闱。往年朝谒断，他日扫除非。但促一作整铜壶箭，休添玉帐旗。动询黄阁老，肯虑白登围。万姓疮痍合，群凶一作雄嗜欲肥。刺规多谏诤，端拱自光辉。俭约前王体，风流后代希。对扬期特达，衰朽再芳菲。空里愁书字，山中疾采薇。拨杯要忽罢，抱被宿何依。眼冷看征盖，儿扶立钓矶。清霜洞庭叶，故就别时飞。





哭李常侍峄二首


一代风流尽，修文地下深。斯人不重见，将老失知音。短日行梅岭，寒山一作江落桂林。长安若个畔，犹想映貂金。

青琐陪双入，铜梁阻一辞。风尘逢我地，江汉哭君时。次第寻书札，呼儿检赠诗。发挥王子表，不愧史臣词。





哭韦大夫之晋


凄怆郇瑕邑〔一〕，差池弱冠年。丈一作大人叨礼数，文律早周旋。台阁黄图里，簪裾紫盖边。尊荣真不忝，端雅独翛然。贡喜音容间，冯招病疾缠。南过骇仓卒，北思悄联绵。鸟长沙讳，犀牛蜀郡怜。素车犹恸哭，宝剑欲高悬。汉道中兴盛，韦经亚相传。冲融标世业，磊落映时贤。城府深朱夏，江湖眇霁天。绮楼关一作高树顶，飞旐泛堂前。帟幕疑风燕，笳箫急暮蝉。兴残虚白室，迹断孝廉船。童孺交游尽，喧卑俗事牵。老来多涕泪，情在强诗篇。谁寄方隅理，朝难将帅权。春秋褒贬例，名器重双全。

〔一〕郇瑕：《水经注》：服虔曰：郇国在解县东，郇瑕氏之墟也。





舟中夜雪有怀卢十四侍御一作郎弟


朔风吹桂水，朔一作大雪夜纷纷。暗度南楼月，寒深北渚云。烛斜初近见，舟重竟无闻。不识山阴道，听鸡更忆君。





对雪


北雪犯长沙，胡云冷万家。随风且间一作开叶，带雨不成花。金错囊从一作徒罄，银壶酒易赊。无人竭浮蚁，有待至昏鸦。何逊诗：城阴度堑黑，昏鸦接翅归。





楼上


天地空搔首，频抽白玉簪。皇舆三极北，身事五湖南。恋阙劳肝肺，论一作抡材愧杞楠。乱离难自救，终是老湘潭。





冬晚送长孙渐舍人归州


参卿休坐幄，荡子不还乡。南容潇湘外，西戎鄠杜旁。衰年倾盖晚，费日系舟长。会面思来札，销魂逐去樯。云晴鸥更舞，风逆雁无行。匣里雌雄剑，吹毛任选将。

大历三年八月，吐蕃寇灵州、邠州，九月，又入寇，京师戒严。





暮冬送苏四郎徯兵曹适桂州


飘飘苏季子，六印佩何迟。早作诸侯客，兼工古体诗。尔贤埋照久，余病长年悲。卢绾须征日〔一〕，楼兰要斩时。岁阳初盛动，王化久磷缁。为入苍梧庙，看云哭九疑。

〔一〕卢绾：鹤曰：卢绾、楼兰，盖指大历四年十二月桂州朱济时反，容管经略使王翃败之。此当是其时作。





风疾舟中伏枕书怀三十六韵奉呈湖南亲友


轩辕休制律，虞舜罢弹琴〔一〕。尚错雄鸣管〔二〕，犹伤半死心〔三〕。圣贤名古邈，羁旅病年侵。舟泊常依震，湖平早一作半见参。如闻马融笛，若倚仲宣襟〔四〕。故国悲寒望，群云惨岁阴。水乡霾白屋，枫岸叠青岑。郁郁冬炎瘴，濛濛雨滞淫。鼓迎非非一作方祭鬼，弹落似鸮禽。兴尽才无闷，愁来遽不禁。生涯相汩没，时物自一作正萧森。疑惑尊中弩〔五〕，淹留冠上簪。牵裾惊魏帝〔六〕，投阁为刘歆。狂走终奚适，微才谢所钦。吾安藜不糁，女一作汝贵玉为琛。乌几重重缚，鹑衣寸寸针。哀伤同庾信，述作异陈琳。十暑岷山葛，三霜楚户砧。叨陪锦帐座，久放白头吟。反朴时难遇，忘机陆易沉。应过数粒食〔七〕，得近四知金。春草封归恨，源花费独寻。转蓬忧悄悄，行药病涔涔〔八〕。瘗夭追潘岳〔九〕，持危觅邓林。蹉跎翻学步，感激在知音。却假苏张舌，高夸周宋镡〔十〕。纳流迷浩汗，峻址得嵚崟。城府开清旭，松筠一作篁起碧浔。披颜争倩倩，逸足竞骎骎。朗鉴存愚直，皇天实照临。公孙仍恃险〔十一〕，侯景未生擒。书信中原阔，干戈北斗深。畏人千里井〔十二〕，问俗九州箴。战血流依旧，军声动至今。葛洪尸定解〔十三〕，许靖力还任〔十四〕。家事丹砂诀，无成涕作霖。

〔一〕首二句：吴若本注云：伏羲造瑟，神农作琴，舜弹五弦琴，歌《南风》之篇有矣。

〔二〕雄鸣：《律历志》：制十二筩，以听凤之鸣，其雄鸣为六，雌鸣亦六。

〔三〕半死：《七发》：龙门之桐，高百尺而无枝，其根则半死半生。

〔四〕仲宣襟：《登楼赋》：凭轩槛以遥望兮，向北风而开襟。

〔五〕尊中弩：《风俗通》：应郴为汲令，请主簿杜宣赐酒。北壁上有悬赤弩，照于杯中，形如蛇。宣恶之，及饮得疾。后郴知之，延宣于旧处设酒，指谓宣曰：此弩形耳。宣病遂瘳。梁简文《卧疾》诗云：沉疴类弩形。

〔六〕牵裾：辛毗谏文帝徙冀州士家，帝不答。起入内，毗随而引其裾，帝遂奋衣不还。良久乃出曰：“佐治，卿持我何太急耶！”

〔七〕数粒：《鹪鹩赋》：巢林不过一枝，每食不过数粒。

〔八〕行药：《西溪丛语》：鲍照《行药至城东桥》诗注云：因病服药，行而倡导之。杜诗“行药病涔涔”。汉许皇后云：“我头岑岑，药中得无有毒乎？”

〔九〕瘗夭：《西征赋》：“夭赤子于新安，坎路侧而瘗之。”黄鹤因“瘗夭”一语，疑为宗文之故。《年谱》遂大书曰“是年四月宗文卒”，则妄矣。润州刺史樊晃《叙杜工部小集》云：“君有宗文、宗武，近知所在，漂寓江陵。”则宗文之亡，实在工部殁后也。

〔十〕周宋：《庄子·说剑篇》：周宋为镡。

〔十一〕恃险：大历三年，崔宁既入朝，杨子琳乘虚袭据成都府，宁弟宽攻破子琳，收复成都。四年，子琳败还泸州，招聚亡命，得数千人，沿江东下，声言入朝，击王守仙于忠州，杀夔州别驾张忠，据其城。荆南节度使卫伯玉欲结以为援，以夔州许之，为之请于朝。此诗公孙、侯景，皆指子琳也。

〔十二〕千里井：《玉台新咏》刘勋妻王氏诗：“千里不唾井，况乃昔所奉。”李太白《平虏将军妻》诗云：“古人不唾井，莫忘昔缠绵。”李济翁《资暇录》云：谚云：“千里井，不反唾。”盖由南朝宋之计吏，泻剉马草于公馆井中，且自言：相去千里，岂当重来。及其复至，热渴汲水遽饮，不忆前所弃草，草结于喉而毙。俗因相戒曰：“千里井，不反剉。”复讹为唾耳。

〔十三〕葛洪：《晋中兴书》：葛洪上罗浮山中炼丹，在山积年，忽与广州刺史邓岱书云：“当欲远行。”岱得书狼狈，而洪已亡，颜色如平生，体轻弱如空衣，时咸以为神仙。

〔十四〕许靖：陈国袁徽，寄寓交州，与尚书令荀彧书曰：许文休英才伟士，智略足以计事。自流宕以来，与群士相随。每有患急，常先人后己。与九族中外，同其饥寒；其纪纲同类，仁恕恻怛，皆有效事。不能复一一陈之耳。





奉赠萧二十使君


昔在严公幕，俱为蜀使臣。艰危参大府，前后间清尘。严再领成都，余复参幕府。起草鸣先路，乘槎动要津。王凫聊暂出，萧雉只相驯〔一〕。终始任安义，荒芜孟母邻。联翩匍匐礼，意气死生亲。严公没后，老母在堂，使君温凊之问，甘脆之礼，名数若己之庭闱焉。太夫人顷逝，丧事又首诸孙主典，抚孤之情，不减骨肉，则胶漆之契可知矣。张老存家事〔二〕，嵇康有故人。食恩惭卤莽，镂骨抱酸辛。巢许山林志，夔龙廊庙珍。鹏图仍矫翼，熊轼且移轮。磊落衣冠地，苍茫土木身。埙篪鸣自合，金石莹逾新。重忆罗江外，同游锦水滨。结欢随过隙，怀旧益沾巾。旷绝含香舍，稽留伏枕辰。停骖双阙早，回雁五湖春。不达长卿病，从来原宪贫。监河受贷粟，一起辙中鳞。

〔一〕萧雉：萧广济《孝子传》：萧芝至孝，除尚书郎。有雉数十头，饮啄宿止，当上直，送至岐路，下直入门，飞鸣车侧。

〔二〕张老：《晋语》：赵文子冠见张老而语之。张老曰：“善矣，物备矣，志在子。”注：张老，晋大夫张孟。





奉送二十三舅录事之摄郴州崔伟


贤良归盛族，吾舅尽知名。徐庶高交友，刘牢出外甥。泥涂岂珠玉，环堵但柴荆。衰老悲人世，驱驰厌甲兵。气春江上别，泪血渭阳情。舟鹢排风影，林乌反哺声。永嘉多北至，勾漏且南征。必见公侯复，终闻盗贼平。郴州颇凉冷，橘井尚凄清。从役何蛮貊，居官志在行。





送魏二十四司直充岭南掌选崔郎中判官兼寄韦韶州


选曹分五岭〔一〕，使者历三湘〔二〕。才美膺推荐，君行佐纪纲。佳声斯一作期共樊作不远，雅节在周防。明白山涛鉴，嫌疑陆贾装。故人湖外少，春日岭南长。凭报韶州牧，新诗昨寄一作夜将。

〔一〕选曹：《唐会要》：上元三年，敕桂、广、交、黔等州都督府，所奏拟土人首领，任官简择，宜准旧制。四年，度差强明清正五品以上官，充使选补，仍令御史同往注拟。

〔二〕三湘：《寰宇记》：湘潭、湘乡、湘源，是为三湘。





送赵十七明府之县


连城为宝重，茂宰得才新。山雉迎舟楫，江花报邑人。论交翻恨晚，卧病却愁春。惠爱南翁悦，余波及老身。





燕子来舟中作


湖南为客动经春，燕子衔泥两度新。旧入故园常识主，如今社日远看人。可怜处处巢君一作居室，何异飘飘托此身。暂语船樯还起去，穿花落水范德机云善本作帖水益沾巾。





同豆卢峰知字韵贻主客李员外贤子棐也


炼金欧冶子，喷玉大宛儿。符彩高无敌，聪明达所为。梦兰他日应，折桂早年知。烂漫通经术，光芒刷羽仪。谢庭瞻不远，潘省会于斯。唱和将雏曲，田翁号鹿皮。





归雁二首


万里衡阳雁，今年又北归。双双瞻客上，一一背人飞。云里相呼疾，沙边自宿稀。系书元一作无浪语，愁寂故山薇。

欲雪违胡地，先花别楚云。却过清渭影，高起洞庭群。塞北春阴暮，江南日色曛。伤弓流落羽，行断不堪闻。





小寒食舟中作


佳辰强饭一云饮食犹寒，隐几萧条带鹖冠。春水船如天上坐，老年花似雾中看。娟娟戏蝶过闲一作开幔，片片轻鸥下急湍。云白山青万余里，愁看直北是长安。





清明二首


朝来新火起新烟，湖色春光净客船。绣羽衔花他自得，红颜骑竹我无缘。胡童结束还难有，楚女腰肢亦可怜。不见定王城旧处，长怀贾傅井依然〔一〕。虚沾焦举当作周举为寒食〔二〕，实藉严君卖卜钱。钟鼎山林各天性，浊醪粗饭任吾年。

〔一〕贾傅井：盛弘之《荆州记》：湘州南寺之东，有贾谊宅。宅之中有井，井旁有石，有局脚床，可容一人坐。形制甚古，皆传曰即谊所坐。《水经注》：湘州城内郡廨西陶侃庙，云旧是贾谊宅。地中有一井，是谊所凿。极小而深，上敛下大，其状似壶。傍有一脚石床，才容一人坐形。流俗相承云：谊宿所坐床。又有大柑树，亦云谊所植也。

〔二〕焦举：《后汉书》：周举迁并州刺史，移书于子推，书云：春中寒食一月，老少不堪，今则三日而已。

此身飘泊苦西东，右臂偏枯半耳聋。寂寂系舟双下泪，悠悠伏枕左书空。十年蹴踘将雏远，万里秋千习俗同〔一〕。旅雁上云归紫塞，家人钻火用青枫。秦城楼阁烟一作莺花里，汉主山河锦绣中。风水一作春去春来洞庭阔，白愁杀白头翁。

〔一〕秋千：《古今艺术图》：秋千，北方山戎之戏，以习轻者。或曰：自齐桓公北伐山戎，此戏始传中国。





发潭州


夜醉长沙酒，晓行湘水春。岸花飞送客，樯燕语留人。贾傅才未有，褚公书绝伦。高名前后事，回首一伤神。褚永徽末放此州。





回棹


宿昔试一作世安命，自私犹畏天。劳生系一物，为客费多年。衡岳江湖大，蒸池疫疠偏〔一〕。散才婴薄一作旧俗，有迹负前贤。巾拂那关眼，瓶罍易满船。火云滋垢腻，冻雨裛沉一作尘绵。强饭莼添滑，端居茗续煎。清思汉水上，凉忆岘山巅〔二〕。顺浪翻堪倚，回帆又省牵。吾家碑不昧〔三〕，王氏井依然。几杖将衰齿，茅茨寄短椽。灌园曾取适，游寺可终焉。遂性同渔父，成名一作功异鲁连。篙师烦尔送，朱夏及寒泉。

〔一〕蒸池：《水经注》：承水出衡阳重安县西邵陵县界邪姜山，东北流至重安县，经舜庙下。武水出钟武县西南表山，东流至湘东临承县北，东注于湘，谓之承口。《汉·地理志》：承阳在承水之阳，故名。读若蒸，属长沙国。《郡国志》：临蒸县俯临蒸水，其气如蒸，故曰临蒸。《元和郡国志》：衡阳城东傍湘江，北背蒸水。

〔二〕汉水岘山：《元和郡国志》：岘山，在襄阳县东南九里，山东临汉水，古今大路。

〔三〕家碑：《南部新书》：杜预刻石为二碑：一沉万山之下，一立岘山之上。时人多使沉碑岘首，唐贤往往有之，误也，当为沉碑万山。





赠韦七赞善


乡里衣冠不乏贤，杜陵韦曲未央前。尔家最近魁三象，斗魁下两两相比为三台。时论同归一云因侵尺五天。俚语云：城南韦杜，去天尺五。北走关山一作河开雨雪，南游花柳塞云一作风烟。洞庭春色悲公子〔一〕，虾菜忘归范蠡船。

〔一〕洞庭：此谓楚之洞庭也。陶朱中男杀人，囚于楚。张华曰：陶朱公冢在南郡华容县西，故知非吴之洞庭也。





奉酬寇十侍御锡见寄四韵复寄寇


往别郇瑕地，于今四十年。来簪御府笔，故泊洞庭船。诗忆伤心处，春深把臂前。南瞻按百越，黄帽待君偏〔一〕。

〔一〕黄帽：师古曰：刺船之郎，皆着黄帽，因号曰黄头郎也。





杜员外兄垂示诗因作此寄上


郭受

新诗海内流传遍，旧德朝中属望劳。郡邑地卑饶雾雨，江湖天阔足风涛。松醪酒熟旁看醉〔一〕，莲叶舟轻自学操。春兴不知凡几首，衡阳纸价顿能高〔二〕。

《唐诗纪事》：受大历间为衡阳判官。

〔一〕松醪：裴硎《传奇》：酒名松醪春。《原化记》：有松花酒。

〔二〕纸价：吴若本注：衡阳出武家纸，又云出五里纸。





酬郭十五判官


才微岁老尚虚名，卧病江湖春复生。药里关心诗总废，花枝照眼句还成〔一〕。只同燕石能星陨，自得隋珠觉夜明。乔口橘洲风浪促，系帆何惜片时程。

〔一〕花枝：吴曾《漫录》：梁武帝《春歌》曰：“阶上香入怀，庭中花照眼。春心一如此，情来不自限。”乃悟子美“花枝照眼”之句。





衡州送李大夫七丈勉赴广州


斧钺下青冥，楼船过洞庭。北风随爽气，南斗避文星。日月笼中鸟，乾坤水上萍。王孙丈人行，垂老见飘零。

《旧书》：大历四年，李勉除广州刺史，兼岭南节度观察使。





附录





他集互见四首


哭长孙侍御


道为谋一作谏，一作诗书重，名因赋颂雄。礼闱曾擢桂，宪府旧一作近乘骢。流水生涯尽，浮云世事空。唯余旧台柏，萧瑟九原中。

《文苑辩证》云：杜诵《哭长孙侍御》诗，今载《杜甫集》中。按《中兴间气集》《又玄集》《唐宋类诗》，皆云杜诵。高仲武当唐中兴肃宗时编《间气集》，载诵诗止此一首。又云：杜君诗平调不失，如“流水生涯尽，浮云世事空”，得生人始终之理，故编之。必不误。近卞圜注杜诗，亦载此篇，虽云或以为杜诵作，然不明辩也。





虢国夫人


虢国夫人承主恩，平明上马入宫祜集作金门。却嫌脂粉涴颜色，淡扫蛾眉朝至尊。

见《张祜集》，作《集灵台》二首。《万首唐人绝句》亦作张祜。《杨妃外传》：有姊三人，皆丰硕修整，工于谑浪。每入宫中，移晷方出。虢国不施妆粉，自衒美艳，常素面朝天。当时杜甫有诗云云。





军中醉饮寄沈八刘叟


酒渴爱江清，余甘一作酣漱晚汀。软沙欹坐稳，冷石醉眠醒。野膳随行帐，华音发从伶。数杯君不见，醉一作都已遣沉冥。

《英华辩证》：其有可疑及当两存者，如畅当此诗，及司空曙《杜鹃行》，今并载《杜甫集》。潘淳《诗话补遗》：唐顾陶集《诗选》二十卷，载畅当《军中醉歌寄沈八刘叟》诗。山谷顷在蜀道，见古石刻，有唐人请以老杜“酒渴爱江清”为韵，人各赋一诗。





杜鹃行见陈浩然本，亦见黄鹤本。


古时杜宇称望帝，魂作杜鹃何微细。跳枝窜叶树木中，抢佯《英华》作翔瞥捩雌随雄。毛衣惨黑貌一作自憔悴。众鸟安肯相尊崇。隳《英华》作陋形不敢栖华屋，短翮唯愿巢深丛。穿皮啄朽觜欲秃，苦饥始得食一虫。谁言养雏不自哺，此语亦足为愚蒙。声音咽咽如有谓《英华》作咽哕若有谓，注云咽平声，号啼略与婴儿同。口干垂血转迫促，似欲《英华》作欲以上诉于苍穹。蜀人闻之皆起立，至今学传遗风《英华》作相效传遗风。乃知变化不可穷，岂知昔日居深宫，嫔嫱一作妃左右如花红。

《文苑英华》作司空曙。注云：又见《杜甫集》。





吴若本逸诗七篇


闻惠二过东溪特一送


惠子白驹一作鱼，坡作驴瘦，归溪惟病身。皇天无老眼，空谷滞一作值斯人。崖蜜松花熟一作白，一作古，山杯一作村醪竹叶新。柴门了无一作生事，黄一作园绮未称臣。

李祁萧远校书云：陈恬叔易传东坡，记此诗云：右一篇，刘斯立得于管城人家册子叶中。题云：工部员外诗集，名甫，字东甫。其余诸篇，语多不同。如“故园桃李今摇落，安得愁中却尽生”也。《草堂》本：右一篇，见《洪驹父诗话》。刘路左车言：尝收得唐人杂篇，诗册有之。





舟泛洞庭一作过洞庭湖


蛟室围青草，龙堆拥一作隐白沙。护江一作堤盘古木，迎棹舞神鸦。破浪南风正，收一作回樯，一作归舟畏日斜。云山千万叠，底处上仙槎《草堂》作“湖光与天远，直欲泛仙槎”。

右洪玉甫云：有人得之江中石刻。王直方云：此老杜《过洞庭湖》诗也。潘淳云：元丰中，有人得此诗刻于洞庭湖中，不载名氏，以示山谷。山谷曰：子美作也。今蜀本已收入。





李盐铁二首后一首题云李监宅，在第九卷中


落叶一作华馆春风起，高城烟雾开。杂花分户映，娇燕入檐回。一见能倾产一作座，虚怀只爱才。盐官虽绊骥，名是汉庭来。





长吟


江渚翻鸥戏，官桥带柳阴。江飞竞渡日，草见踏春《草堂》作青心。已拨形骸累，真为烂漫深。赋诗歌《草堂》作新句稳，不免一作觉自长吟。





绝句九首前六首在十三卷中


闻道巴山里，春船正好行。都将百年兴，一望九江城。《草堂》本云：行，赵作还；城，赵作山。

水槛温江口，茅堂石笋西。移船先主庙，洗药浣沙《草堂》作花溪。

设一作谩道春来好，狂风大放颠。吹一作飞花随水去，翻却钓鱼船。

右谢克家任伯题云：右五诗，得盛文肃家故书中，犹是吴越钱氏时人所传，格律高妙，其为少陵不疑。《诗说隽永》：晁氏尝于中壶缄线纩夹中，得吴越人写本杜诗。讳“流”字之类，乃盛文肃故书也。如“日出篱东水”等绝句六首，乃九首。其一云“漫道春来好”云云。





草堂诗笺逸诗拾遗


瞿唐怀古见吴若本，又见《英华》。


西南万壑注，勍敌两崖开。地与山根裂，江从月窟来。削成当白帝，空曲隐阳台。疏凿功虽美，陶钧力大哉。





送司马入京见吴若本


群盗至今日，先朝忝从臣。叹君能恋主，久客羡归秦。黄阁长司谏，丹墀有故人。向来论社稷，为话涕沾巾。





惜别行送刘仆射判官见陈浩然本，又见《英华》。


闻道南行市骏马，不限匹数军一作官中须。襄阳幕府天下异，主将俭省忧艰虞。只收壮健胜铁甲，岂因格斗求龙驹。而今西北自反胡，骐荡尽一匹无。龙媒真种在帝都，子孙永落西南隅。向非戎事备征伐，君肯辛苦越江湖。江湖凡马多憔悴，衣冠往往乘蹇驴。梁公富贵于身疏，号令明白人安居。俸钱时散士子尽，府库不为骄豪虚。以兹报主寸心赤，气却西戎回北狄。罗网群马籍一作鸟藉马多，气在一作用驱驰出金帛。刘侯奉使光推择，滔滔才略沧溟窄。杜陵老翁秋系船，扶病相识长沙驿。强梳白发提胡卢，手把一作兼菊花路旁摘。九州兵革浩茫茫，三叹聚散临重阳。当杯对客忍流涕一作涕泪，君一无此字不觉老夫神内伤。





呀鹘行见陈浩然本，又见《英华》。


病鹘孤陈作卑飞俗眼丑，每夜江边宿衰柳。清秋落日《英华》作月已侧身，过雁归鸦错回首。紧脑雄姿迷所向，疏翮稀毛不可状。强神迷复皂雕前，俊才早在苍鹰上。风涛飒飒寒山阴，熊罴欲蛰一作絷龙蛇深。念尔此时有一掷，失声溅血非其心。





狂一作短歌行赠四兄见陈浩然本，又见《英华》。


与兄行年校一岁，贤者是兄愚者弟。兄将富贵等浮云，弟切功名好权势。长安秋雨十日泥，我曹鞴马听晨鸡。公卿朱门未开锁，我曹已到肩相齐。吾兄睡稳方舒膝，不袜不巾踏晓日。男啼女哭莫我知，身上须缯腹中实。今年思我来嘉州，嘉州酒重一作香花绕一作满楼。楼头吃酒楼下卧，长歌短咏一作歌还相酬。四时八节还拘礼，女拜弟妻男拜弟，幅巾鞶带不挂身，头脂足垢何曾洗。吾兄吾兄巢许伦，一生喜怒长任真。日斜枕肘寝已熟，啾啾唧唧为何人浩然本作何为人。

右五篇，乃苏州太守裴煜如晦所收。见旧集补遗。





逃难见陈浩然本


五十头白翁，南北逃世难。疏布缠枯骨，奔走苦不暖叶去声。已衰病方入，四海一涂炭。乾坤万里内，莫见容身畔。妻孥复随我，回首共悲叹。故国莽丘墟，邻里各分散。归路从此迷，涕尽湘江岸。





寄高适


楚隔乾坤远，难招病客魂。诗名惟我共，世事与谁论。北阙更新主，南星落故园。定知相见日，烂熳倒芳尊。





送灵州李判官


羯胡腥四海，回首一茫茫。血战乾坤赤，氛迷日月黄。将军专策略，幕府盛材良。近贺中兴主，神兵动朔方。





与严二郎奉礼别

与严二郎奉礼别〔一〕


别君谁暖眼，将老病缠身。出涕同斜日，临风看去尘。商歌还入夜，巴俗自为邻。尚愧微躯在，遥闻盛礼新。山东群盗散，阙下受降频。诸将归应尽，题书报旅人。

〔一〕奉礼：《唐志》：太常寺奉礼二人。





巴西驿亭观江涨呈窦使君二首


转惊波作怒，即恐岸随流。赖有杯中物，还同海上鸥。关心小剡县，傍眼见扬州。为接情人饮，朝来减半一作片愁。

向晚波微一作犹绿，连空岸脚青。日兼春有暮，愁与醉无醒。漂泊犹杯酒，踌躇此驿亭。相看万里外，同是一浮萍。





遣忧


乱离知又甚，消息苦难真。受谏无今日〔一〕，临危忆古人顾作伤故臣〔二〕。纷纷乘白马，攘攘着黄巾。隋氏留顾作营宫室，焚烧何太频。

〔一〕受谏：谓代宗还京，太常博士柳伉上疏切谏也。

〔二〕临危：至德初，上皇在蜀，思九龄之先觉，下诏褒赠，遣使就韶州致祭。《剧谈录》：明皇幸蜀，妃子既死。一日登高山，望秦川，谓高力士曰：“吾取张九龄言，不至于此！”遣使祭之，吹笛为曲，号《谪仙怨》。公不斥言而曰古人，其词婉矣。吴曾《漫录》：唐顾陶大中丙子岁编《唐诗类选》，载此诗，世所传杜集皆无之。





早花


西京安稳未，不见一人来。腊日一作月巴江曲，山花已自开。盈盈当雪杏，艳艳待春一作香梅。直苦风尘暗，谁忧容一作客鬓催。





巴山


巴山遇中使，云自峡一作陕城来。盗贼还奔突，乘舆恐未回。天寒邵伯树〔一〕，地阔望仙台〔二〕。狼狈风尘里，群臣安在哉。

〔一〕邵伯树：《海录》：《诗·甘棠》注云：棠，杜也。一名杜梨而小也。召伯不欲劳民，止舍于甘小棠树之下而断讼焉。

〔二〕望仙台：《三辅黄图》：望仙台，汉武帝所建，在华州华阴县。





收京


复道收京邑，兼闻杀犬戎。衣冠却扈从，车驾已还宫。克复成如此，安危一作扶持在数公。莫令回首地，恸哭起悲风。





巴西闻收宫阙送班司马入京


闻道收宗庙，鸣銮自陕归。倾都看黄屋，正殿引朱衣。剑外春天远，巴西敕使稀。念君经世乱，匹马向王畿。





花底


紫萼扶千蕊，黄须照万花。忽疑行暮雨，何事入朝霞。恐是潘安县，堪留卫玠车。深知好颜色，莫作委泥沙。





柳边


只道梅花发，那知柳亦新。枝枝总到地，蕊蕊自开春。紫燕时翻翼，黄鹂不露身。汉南应老尽，霸上远愁人。





送窦九归成都


文章亦不尽，窦子才纵横。非尔更苦节，何人符大名。读书云阁观，问绢锦官城。我有浣花竹，题诗须一行。





赠裴南部闻袁判官自来欲有按问


尘满莱芜甑，堂横单父琴。人皆知饮水，公辈不偷金。梁狱书因上一作应作，秦台镜欲临。独醒时所嫉，群小谤能深。即出黄沙在，何须白发侵。使君传旧德，已见直绳心。





奉使崔都水翁下峡


无数涪江筏，鸣桡总发时。别离终不久，宗族忍相遗。白狗黄牛峡，朝云暮雨祠。所过频问讯，到日自题诗。





题郪县郭三十二明府茅屋壁


江头且系船，为尔独相怜。云散灌坛雨，春青彭泽田。频惊适小国，一拟问高天。别后巴东路，逢人问几贤。





遣闷戏呈路十九曹长


江浦雷声喧昨夜，春城雨色动微寒。黄鹂并坐交愁湿，白鹭群飞大剧干。晚节渐于诗律细，谁家数去酒杯宽。惟吾最一作君醉爱清狂客，百遍相看一作过意未阑。





随章留后新亭会送诸君


新亭有高会，行子得良时。日动映江幕，风鸣排槛旗。绝荤终不改，劝酒一作醉欲无词。已堕岘山泪，因题零雨诗。





东津送韦讽摄阆州录事


闻说江山好，怜君吏隐兼。宠行舟远泛，怯别酒频添。推荐非承乏，操持必去嫌。他时如按县，不得慢陶潜。





客旧馆


陈迹随人事，初秋别此亭。重来梨叶赤，依旧竹林青。风幔何一作前时卷，寒砧昨夜声。无由出江汉，愁绪一作秋渚月冥冥。





阆州奉送二十四舅使自京赴任青城


闻道王乔舄，名因太史传。如何碧鸡使，把诏紫微天。秦岭愁回马，涪江醉泛船。青城漫污杂，吾舅意凄然。





愁坐


高斋常见野，愁坐更临门。十月山寒重，孤城月水昏。葭萌氐种迥〔一〕，左担犬戎存〔二〕一作屯。终日忧奔走，归期未敢论。

〔一〕葭萌：《十道志》曰：利州益昌郡，土地所属，与文州同。春秋战国时并属蜀汉葭萌县地。《华阳国志》曰：昔蜀王封其弟于汉中，号曰苴侯，因命其地曰葭萌。

〔二〕左担：任豫《益州记》：江由左担道，按图在阴平县北，于成都为西。其道至险，自北来者，担在左肩，不得度担也。邓艾束马悬车之处。《华阳国志》：降贾子，左担七里。





陪郑公秋晚北池临眺


北池云水阔，华馆辟秋风。独鹤元依渚，衰荷且映空。采菱寒刺上，踏藕野泥中。素楫分曹往，金盘小径通。萋萋露草碧，片片晚旗红。杯酒沾津吏，衣裳与钓翁。异方初艳菊，故里亦高桐。摇落关山思，淹留战伐功。严城殊未掩，清宴已知终。何补参卿事一作参军乏，欢娱到薄躬。





去蜀


五载客蜀郡，一年居梓州。如何关塞阻，转作潇湘游。世一作万事已黄发，残生随白鸥。安危大臣在，不一作何必泪长流。





放船


收帆下急水，卷幔逐回滩。江市戎戎暗，山云淰淰寒〔一〕。村荒一作荒林无径入，独鸟怪人看。已泊城楼底，何曾夜色阑。

〔一〕淰：吟上声，鱼吹水貌。





哭台州郑司户苏少监


故旧谁怜我，平生郑与苏。存亡不重见，丧乱独前途。豪俊何人一作人谁在，文章扫地无。羁游万里阔，凶问一年俱。白首中原上，清秋大海隅。夜台当北斗，泉路着东吴。得罪台州去，时危弃硕儒。移官蓬阁后，谷贵没潜夫。流恸嗟何及，衔冤有是夫。道消诗兴废，心息酒为徒。许与才虽薄，追随迹未拘。班杨名甚盛，嵇阮逸相须。会取君臣合，宁铨品命殊。贤良不必展，廊庙偶然趋。胜决风尘际，功安造化炉。从容拘一作询旧学，惨淡阴符。摆落嫌疑久，哀伤志力输。俗依绵谷异，客对雪山孤。童稚思诸子，交朋列友于。情乖清酒送，望绝抚坟呼。疟病一作痢餐巴水，疮痍老蜀都。飘零迷哭处，天地日榛芜。

右二十七篇，朝奉大夫员安宇所收。





送王侍御往东川放生池祖席


东川诗友合，此赠怯轻为。况复传宗近，空然惜别离。梅花交近野，草色向平池。傥忆江边卧，归期愿早知。





惠义寺送王少尹赴成都得峰字


苒苒谷中寺，娟娟林表峰。阑干上处远，结构坐来重。骑马行春径，衣冠起晚钟。云门青寂寂，此别惜相从。

右二篇，见王原叔本。





避地


避地岁时晚，窜身筋骨劳。诗书遂墙壁，奴仆且旌旄。行在仅闻信，此生随所遭。神尧旧天下，会见出腥臊。

右一篇，见赵次翁本。题云：至德二载丁酉作。





惠义寺园送辛员外


朱樱此日垂朱实，郭外谁家负郭田。万里相逢贪握手，高才仰望足离筵。





又送


双峰寂寂对春台，万竹青青照一作送客杯。细草留连侵坐软，残花怅望近人开。同舟昨日何由得，并马今朝未拟回。直到绵州始分首，江边树里共谁来。

右二篇，见卞圜本。并见吴若本。

《滹南遗老诗话》：世所传十注杜诗，有曰“新添”者四十余篇。吾舅周君德卿尝辨之云：惟《瞿唐怀古》《呀鹘行》《送刘仆射》《惜别行》，为杜无疑。其余皆非真本，盖后人依放而作，欲窃盗以欺世者。其中一二虽稍平易，亦不免蹉跌。至于《逃难》《解忧》《送崔都水》《闻惠子过东溪》《巴西观涨》及《呈窦使君》等，尤为无状。吾舅自幼为诗，便祖工部，尝与余语及新添之诗，则颦蹙曰：“人才之不同，如其面焉。耳目鼻口，相去亦无几矣，然谛视之，未有不差殊者。诗至少陵，他人岂得而乱之哉？”公之持论如此，其中必有所深得者。表而出之，以俟明眼君子云。





卷十九 表赋记说赞述十五首





进三大礼赋表天宝十三年


臣甫言：臣生长陛下淳朴之俗，行四十载矣。与麋鹿同群而处，浪迹吴本有于字陛下丰草长林，实自弱冠之年矣。岂九州牧伯，不岁贡豪俊于外？岂陛下明诏，不仄席思贤于中哉？臣之愚顽，静无所取，以此知分，沉埋盛时。不敢依违，不敢激讦，默以渔樵之乐自遣而已。顷者卖药都市，寄食朋友吴作友朋，窃慕尧翁击壤之讴，适遇国家郊庙之礼。不觉手足蹈舞，形于篇章，漱吮甘液，游泳和气，声韵寖广，卷轴斯存。抑亦古诗之流，希乎述者之意。然词理野质，终不足以拂天听之崇高，配史籍以永久。恐倏先狗马，遗恨九原。谨稽首投延恩匦献纳，上表进明主《朝献太清官》《朝享太庙》《有事于南郊》等三赋以闻。臣甫诚惶诚恐，顿首顿首。谨言。

《新书》本传：天宝十三载，玄宗朝献太清宫、飨庙及郊，甫奏赋三篇，帝奇之，使待诏集贤院，命宰相试文章。《吕汲公年谱》：吕东莱注三赋，并云十三载。黄鹤曰：《旧书·玄宗纪》：十载，正月乙酉朔壬辰，朝献太清宫，癸巳朝享太庙，甲午有事于南郊。《朝享太庙赋》曰：壬辰既格于道祖，乘舆即以是日致斋于九室。《有事于南郊赋》曰：二之日，朝庙之礼既毕。与《旧书》甲子俱合，则为十载献赋明矣。赵子栎《年谱》：考《明皇纪》，十三载二月癸酉，朝献太清宫。甲戌亲享太庙，未尝有事南郊。当以《旧书》为正。按诸书载十三载献赋，并承《新书》本传之误。然献赋自在大礼告成之日，鹤以谓九载预献，则非也。





朝献太清宫赋


冬十有一月，天子既纳处士之议，承汉继周，革弊用古，勒崇扬休。明年孟陬〔一〕，将摅大礼以相籍，越彝伦而莫俦。历良辰而戒吉，分祀事而孔修。营室主夫宗庙，乘舆备乎冕裘。甲子王以昧爽，春寒薄而清浮。虚阊阖，逗蚩尤。张猛马，出腾虬。捎荧惑，堕旄头。风伯扶道，雷公挟辀。通天台之双阙，警溟涨之十洲〔二〕。浩劫礧砢，万山飕飗。歘臻于长乐之舍，嵬入乎昆仑之丘。太一奉引，庖牺左《文粹》作在右。尧步舜趋，禹驰汤骤。郁宫之嵂崒，坼元气以经构。断紫云而竦墙，抚流沙而承霤。纷隳珠而陷碧，㸌波锦而浪绣。森青冥而欲雨，赩光炯而初昼。于是翠蕤俄的，藻藉舒就。祝融掷火以焚香〔三〕，溪女捧盘而盥漱。群有司之望幸，辨名物之难究。琼浆自间于粢盛，羽客先来于介胄。烁圣祖之储祉〔四〕，敬云孙而及此。诏轩辕使合符〔五〕，敕王乔以视履〔六〕。积昭感于嗣续，匪正辞于祝史。若肸蠁而有凭〔七〕，肃风飙而乍起。扬流苏于浮柱，金英霏而披靡。拟杂佩于曾巅，孔《文粹》作芝盖欹以飒。中漎漎以回复，外萧萧而未已。上穆然注道为身，觉天倾耳。陈僭号于五代，复战国于千祀。曰：呜呼！昔苍生缠孟德之祸，为仲达所愚。凿齿其俗，窫窳其孤。赤乌高飞，不肯止其屋；黄龙哮吼，不肯负其图。伊神器臬兀，而小人呴喻。历纪大破，疮痍未苏。尚攫拏于吴蜀，又颠踬于羯胡。纵群雄之发愤一作，谁一统于亨衢？在拓跋与宇文〔八〕，岂风尘之不殊一作杂？比聪廆及坚特〔九〕，浑貔豹而齐驱。愁阴鬼啸，落日枭呼。各拥兵甲，俱称国都。且耕且战，何有何无？惟累圣之徽典，恭淑慎以允缉。兹火土之相生〔十〕，非符谶之备及。炀帝终暴，叔宝初袭。编简尚新，义旗爰入〔十一〕。既清国难，方睹家给。窃以为数子自诬，敢正乎五行攸执？而观者潜晤一作悟，或喜至于泣。鳞介以之鸣簴，昆蚑以之振蛰一作“矧鳞介之鸣簴，昆蚑以振蛰”。感而遂通，罔不具集。仡神光而谽，罗诡异以戢孴。地轴倾而融曳，洞宫俨以嶷岌。九天之云下垂，四海之水皆立。凤鸟威迟而不去，鲸鱼屈矫以相吸。扫太始之含灵，卷殊形而可挹。则有虹蜺为钩带者，入自于东。揭莽苍，履崆峒。素发漠漠，至精浓浓。条弛张于巨细，觊披写于心胸。盖修竿无隙，而仄席已容。裂手中之黑簿，睨堂下之金钟。得非拟斯人于寿域，明返朴于玄踪？忽翳日而翻万象，却浮云《文粹》作空而留六龙。咸詟跖而壮兹应，终苍黄而昧所从。上犹色若不足，处之弥恭。天师张道陵等，洎左玄君者，前千二百官吏，谒而进曰：今王巨唐，帝之苗裔，坤之纪纲。土配君服，宫尊臣商。起数一作数起得统，特立中央。且大乐在悬，黄钟冠八音之首；太昊斯启〔十二〕，青陆献千春之祥。旷哉勤力耳目，宜乎大带斧裳。故风后孔甲充其佐，山稽岐伯翼其旁〔十三〕。至于易制取法，足以朝登五帝，夕宿三皇。信周武之多幸，存汉祖之自强。且近朝之滥吹，仍改卜乎祠堂。初降素车〔十四〕，终勤恤其后；有客白马，固漂沦不忘。伊庶人得议，实邦家之光。臣道陵等，试本之于青简，探之于缥囊。列圣有差，夫子闻斯于老氏；好问自久，宰我同科于季康。取拨乱返正，乃此其所长。万神开，八骏回。旗掩月，车奋雷。骞七曜，烛九垓。能事颖脱，清光大来。或曰：今太平之人，莫不优游以自得。况是蹴魏踏晋、批周抉隋之后，与夫一作乎更始者哉！

附东莱吕祖谦注：

〔一〕孟陬：梁元帝《纂要》：正月为孟陬。《记·月令》注：孟春者，十月会于陬訾，斗建寅之辰。

〔二〕十洲：隋虞茂和《望海诗》：十洲云雾起，三山波浪高。

〔三〕祝融：祝融乃社稷五祀之官，颛顼氏有子曰犁，为祝融。注：犁，明貌，火正也。《左》昭二十九年。

〔四〕圣祖：《唐玄宗纪》：天宝二年正月丙辰，加号玄元皇帝曰太圣祖。二月壬子，享于玄元宫，改西京玄元宫曰太清宫。

〔五〕轩辕：《史》：黄帝姓公孙，名曰轩辕。披山通道，东至于海。登丸山及岱宗，西至于空桐。登鸡头，南至于江。登熊湘，北逐荤粥，合符釜山，而邑于涿鹿之阿。

〔六〕王乔：《后·方技传》：王乔，显宗世为叶令。乔有神术，每月朔望，常自县诣台。帝怪其来数而不见车骑，密令太史伺望之。言其临至，辄有双凫从东南飞来。于是候凫至，举罗张之，但得一只舄焉。乃诏尚方诊视，则四年中所赐尚书官属履也。

〔七〕肸蠁：《选》左太冲《蜀都赋》：景福肸蠁而兴作。注：肸蠁，湿生虫蚊之类。言大福之兴，如此虫群飞而多也。

〔八〕拓拔宇文：《通鉴·本纪》：后魏拓拔氏祚传十六主，分为东西魏。后周宇文氏祚传五主，禅位于隋。

〔九〕聪廆坚特：《晋·载记》：刘聪字玄明，以永嘉四年僭即皇帝位。前燕慕容廆封燕王，在位四十九年。遣使者册赠大将军，开府仪同三司，谥曰襄。其孙隽僭号，伪谥武宣皇帝。前秦苻坚，字永固，以升平元年僭大秦天王。后蜀李特，字元休，在位六年。其子雄僭称王，追谥特景王，及僭追尊曰景皇帝。

〔十〕火土：《历代纪运图》：隋以火德，唐以土德。

〔十一〕义旗：唐高祖募众起兵，传檄诸郡，号为义兵。

〔十二〕太昊：《前·魏相传》：太昊乘震，执规司春。

〔十三〕风后孔甲山稽岐伯：《逸史》：风后孔甲充其位，山稽岐伯翼其傍。所以格天地，通神明，安万姓，成性类者也。

〔十四〕素车：《记·郊特牲》：宗庙之器，可用也而不可便其利。大圭不琢，美其质也。素车之乘，尊其朴也。所以交于神明也，如是而后宜。





朝享太庙赋


初高祖、太宗之栉风沐雨，劳身焦思，用黄钺白旗《文粹》作旄者五年，而天下始一。历三朝而戮力，今庶绩之大备。上方采庬俗之谣，稽正统之类，盖王者盛事。臣闻之于里曰：昔武德已前，黔黎萧条，无复生意。遭鲸鲵之荡汩〔一〕，荒岁月而沸渭。衮服纷纷，朝廷多闰者〔二〕，仍亘乎晋魏。臣窃以自赤精之衰歇，旷千载而无真人。及黄图之经纶，息五行而归厚地。则知至数不可以久缺，凡材不可以长寄。故高下相形，而尊卑各一作必异。惟神断系之于是，本先帝取之以义。壬辰既格于道祖，乘舆即以是日致斋于九室〔三〕。所以昭达孝之诚，所以明继天之质。具礼有素，六官咸秩。大辂每出，或黎元不知；丰年则多，而筐筥甚实。既而太尉参乘，司仆扈跸。望重闉以肃恭，顺法驾之徐疾。公卿淳古，士卒精一。黕宗庙之愈深抵职司之所密宿翠华于外户，〔四〕曙黄屋于通术〔五〕。气凄凄于前旒，光靡靡于嘉栗。阶有宾阼，帐有甲乙〔六〕。升降之际，见玉柱生芝；击拊之初，觉钧天合律。笋簴仡以碣磍，干戚宛而婆娑。鞉鼓埙箎为之主，钟磬竽瑟以之和。《云门》《咸池》取之至，空桑孤竹贵之多〔七〕。八音修一作循通，既比乎旭日升而氛埃灭；万舞陵乱，又似乎春风壮而江海波。鸟不敢飞而玄甲嵺以岳峙，象不敢去而鸣佩剡爚以星罗。已而上乾豆以登歌，美休成之既飨。璧玉储精以稠叠，门阑洞豁而森爽。黑帝归寒而激昂，苍灵戒晓而来往。熙事莽而充塞，群心麌以振荡。桐花未吐，孙枝之鸾凤相鲜；云气何多，宫井之蛟龙乱上。若夫生弘佐命之道，死配贵神之列，则殷刘房魏之勋〔八〕，是可以中摩伊吕，上冠夔。代天之工，为人之杰。丹青满地，松竹高节。自唐兴以来，若此时哲，皆朝有数四，名垂卓绝。向不遇反正拨乱之主，君臣父子之别。奕叶文武之雄，注意生灵之切。虽前辈之温良宽大，豪俊果决，曾何以措其筋力与韬钤，载其刀笔与喉舌？使祭则与，食则血，若斯之盛而已。尔乃直于主索于祊，〔九〕。警幽全之物，散纯道之精〔十〕。盖我后常用，维时克贞。膋以萧合〔十一〕，酌以茅明〔十二〕。嘏以慈告，祝以孝成〔十三〕。故天意张皇，不敢殄其瑞；神奸妥帖，不敢秘其精，而抚一作无绝轨享鸿名者矣。于以奏《永安》〔十四〕，于以奏《王夏》〔十五〕。福穰穰于绛阙，芳霏霏于玉斝〔十六〕。沛枯骨而破聋盲，施夭胎而逮鳏寡。园陵动色，跃在藻之泉鱼；弓剑皆鸣，汗铸金之风马。霜露堪吸，祯祥可把。曾宫歔欷，阴事俨雅。薄清辉于鼎湖之山一作上，静余响于苍梧之野一作下。上一本无窅然漠漠，惕然兢兢。纷益所慕，若不自胜。瞰牙旗而独立，吟翠驳而未乘。五老侍祠而精骇，千官逖听而一作以思凝。于是二丞相进曰：陛下应道而作，惟天与能。浇讹散，淳朴登。尚犹日慎业业，孝思烝烝。恐一物之失所，惧先王之咎征。如此之勤恤匪懈，是百姓何以报夫元首，在臣等何以充其股肱？且如周宣之教亲不暇〔十七〕，孝武之淫祀相仍。诸侯敢于迫胁，方士奋其威棱。一则以微言劝内，一则以轻举虚凭。又非陛下恢廓绪业，其琐细亦曷足称？丞相退，上跼天蹐地，授绥登车。伊鸿《文粹》作洞枪櫑，先出为储胥。本枝根株乎万代，睿想经纬乎六虚。甲午方有事于采坛绀席，宿夫行所如初。

附吕东莱注：

〔一〕鲸鲵：《左》宣十二年，古者明王伐不敬，取其鲸鲵而封之，以为大戮。注：鲸鲵，大鱼名，以喻不义之人，吞食小国。

〔二〕多闰：《前·王莽传赞》：余分闰位。注云：莽不得正王之位，如岁月之余分为闰也。

〔三〕九室：《大戴礼·明堂篇》：明堂九室，室有四户八牖。

〔四〕翠华：前司马相如《上林赋》：建翠华之旗。

〔五〕黄屋通术：《后·舆服志》：黄屋大纛，所以辅其德。《记》：审端经术。注：经音径，术音遂。《周礼》：径上有遂。

〔六〕甲乙：《前·西域赞》：武帝作通天之台，兴造甲乙之帐。

〔七〕空桑孤竹：《礼·大司乐》：孤竹之管，空桑之琴瑟。

〔八〕殷刘房魏：殷开山、刘文静、房玄龄、魏徵。详见本传。

〔九〕直主索祊：《记·郊特牲》：直祭祝于主。注：直，正也，谓荐熟之时也，以熟为正。索祭祝于祊。注：索，求神也；祭于庙门曰祊。

〔十〕警幽散纯：毛血告幽全之物也。告幽全之物者，贵纯之道也。

〔十一〕膋萧：取膟膋燔燎升首，报阳也。注云：肠间脂也，与萧合烧之。

〔十二〕酌茅：缩酌用茅，明酌也。并同上。

〔十三〕祝嘏：《记·礼运》：祝以孝告，嘏以慈告，是谓大祥。此礼之大成也。

〔十四〕永安：《前·礼乐志》：叔孙通因秦乐人制宗庙乐，大祝迎神于庙门。奏《嘉至》，犹古降神之乐也。皇帝入庙门，奏《永至》以为行步之节，犹古《采齐》《肆夏》也。皇帝就酒东厢，坐定，奏《永安》之乐，美礼已成也。

〔十五〕王夏：《礼·春官·大司乐》：凡乐事，大祭祀，宿县，遂以声展之。王出入则令奏《王夏》，尸出入则令奏《肆夏》，牲出入则令奏《昭夏》。

〔十六〕玉斝：舜祠宗庙，以玉斝也。

〔十七〕教亲：《诗·黄鸟》：刺宣王也。注云：刺其以阴祀教亲而不至，联兄弟而不固。





有事于南郊赋


盖主上兆于南郊，聿怀多福者旧矣。今兹练时日就阳位之美〔一〕，又所以厚祖考通神明而已。职在宗伯，首崇禋祀〔二〕。先是春官条《文粹》作修颂祗之书，献祭天之纪。令泰龟而不昧〔三〕，俟万事之将履。掌次阅毡邸之则〔四〕，封人考宫之旨〔五〕。司门转致乎牲牢之系〔六〕，小胥专达乎悬位之使〔七〕。二之日，朝庙之礼既毕，天子苍然视于无形，澹然若有所听。又斋心于宿设，将旰食而匪宁。旌门坡陁以前骛，彀骑反复以相经。顿曾城之轧轧，轶万户之荧荧。驰道端而如砥，浴日上而如萍。掣翠旄于华盖之角〔八〕，彗黄屋于钩陈之星〔九〕。神仙戍削以落羽，魍魉幽忧以固扃。战岐慄华，摆渭掉泾。地回回而风淅淅，天泱泱而气青青。甲胄乘陵，转迅雷于荆门巫峡；玉帛清迥，霁夕雨于潇湘洞庭。于是乘舆霈然乃作，翳夫鸾凤将至。以冲融寥廓，不可以弥度。声明通乎纯粹，溟涬为之垠堮。驷苍螭而蜿蜒，若无骨以柔顺。奔乌攫而黝蟉，徒有势于杀缚。朱轮竟野而杳冥，金鑁一作骏成阴以结络。吹堪舆以轩轾一作，抢寒暑以前却。中营密拥乎太阳，宸眷眇临乎长薄。熊罴弭耳以相舐〔1〕，虎豹高跳以虚攫。上方将降帷宫之缡，屏玉一作轶以蠼略〔2〕。人门行马〔十〕，以拱乎合沓之场；皮弁大裘〔十一〕，始进于穹崇之幕。冲牙铿锵以将集，周卫而咸若。月窟黑而扶桑寒〔十二〕，田烛稠而晓星落〔十三〕。肃定位以告洁一作絜，蔼严上而清超。云菡萏以张盖，春葳蕤以建杓。簪裾斐斐，樽俎萧萧。方面曲折，周旋寂寥。必本于天，王宫与夜明相射〔十四〕；动而之地，山林与川谷俱标。于是乎官有御，事有职。所以敬鬼神，所以勤稼穑。所以报本反始，所以度长立极。玄酒明水之上〔十五〕，越席疏布之侧一作列，必取先于稻秫曲蘖之勤，必取着于纷纯文绣之饰。虽三牲八簋〔十六〕，丰备以相沿；而苍璧黄琮〔十七〕，实归乎正色。先王之丕业继起，信可以永其昭配。群望之遍祭在斯〔十八〕，示有以明其翼戴。由是播其声音以陈列，从乎节奏以进退。韶夏濩武采之于训谟，钟石陶匏具之于梗概〔十九〕。变方形于动植，听宫徵于砰礚。英华发外，非因乎笋簴之高；和顺积中，不在乎雷鼓一作霆之大。既而膟一作脔膋挂罥，柴燎窟块。騞砉擘赫，葩斜晦溃。电缠风升，雪飒星碎。拂勿濙，眇溟苁淬。圣虑岑寂，玄黄增霈。苍生颙昂，毛发清籁。雷公河伯，咸騃以修耸；霜女江妃〔二十〕，乍纷纶而晻暧。执绂秉翟，朱干玉戚。鼓瑟吹笙，金支翠旌。神光倏敛，祀事虚明。于是涾乎涣汗，纡余乎经营。浸朱崖而洒朔漠，汹旸谷而濡若英〔二十一〕。耆艾涕而童子舞，丛棘坼而狴犴倾〔二十二〕。是率土之滨，覃酺醵以涵泳；非奉郊之县，独宴慰以纵横。玄泽淡泞乎无极，殷荐绸缪乎至精。稽古之时，屡应符而合契；圣人有作，不逆寡而雄成。尔乃孤卿侯伯，杂群儒三老，俨而绝皮轩，趋帐殿，稽首曰：臣闻燧人氏已往，法度难知一作和，文质未变。太昊氏继天而王〔二十三〕，根启闭于厥初；以木传子，摅终始而可见。洎虞夏殷周，兹焕炳而葱蒨。秦失之于狼贪蚕食，汉缀之以蛇断龙战。中莽茫一作茫茫夫何从，圣蓄缩曾不下眷。伏惟道祖，视生灵之磔裂，丑害马之蹄啮。呵五精之息肩，考正气之无辙。协夫贻孙以降，使之造命更挈。累圣昭洗，中祚触蹶。气惨黩乎脂夜之妖，势回薄乎龙蛇之孽〔二十四〕。伏惟陛下，勃然愤激之际，天阙《文粹》作关不敢旅拒，鬼神为之呜咽。高衢腾尘，长剑吼血。尊卑配，宇县刷。插紫极之将颓，拾清芬于已缺。炉以之一作之以仁义，锻以之一作之以贤哲。联祖宗之耿光，卷戎狄之彯撇。盖九五之后，人人自以遭唐虞；四十年来，家家自以为稷。王纲近古而不轨，天听贞观以高揭。蠢尔差僭，粲然优劣。宜其课密于空积忽微〔二十五〕，刊定于兴废继绝。而后睹数统从首，八音六律而惟新；日起算外，一字千金而不灭。上曰：吁！昊天有成命一作帝，惟五圣以受。我其夙夜匪遑，寔用素朴以守。于嗟乎麟凤，胡为乎郊薮？岂上帝之降鉴及兹，玄元之垂裕于后〔二十六〕。夫圣以百年为鹑〔二十七〕，道以万物为刍狗〔二十八〕。今何以茫茫临乎八极，眇眇托乎群后？端策拂龟于周汉之余，缓步阔视于魏晋之首。斯上古成法，盖其人已朽，不足道也。于是天子默然而徐思，终将固之又固之。意不在抑殊方之贡，亦不必广无用之祠。金马碧鸡〔二十九〕，非理人之术；珊瑚翡翠〔三十〕，此一物何疑？奉郊庙以为宝，增怵惕以孜孜。况大庭氏之时，六龙飞御之归。

〔1〕弭耳：《文苑辩证》：弥凶弥耳。或欲作弭。《大礼赋》：熊罢弭耳。而《周礼·小祝》：弥灾兵，则弥与弭同。

〔2〕蠖略：《辩证》云：《南郊赋》：屏玉轪以蠖略。按《甘泉赋》：蠖略蕤绥。蠖，于镬反，正言车马之状。而集作“蠼略”，非。

附吕东莱注：

〔一〕阳位：《记·郊特牲》：兆于南郊，就阳位也。

〔二〕禋祀：《礼·春官·大宗伯》：以禋祀祀昊天上帝。

〔三〕太龟：《春官·龟人》：凡有祭祀，则奉龟以往。《记·曲礼》曰：为日：假尔太龟有常。

〔四〕毡邸：《天官·掌次》：掌王次之法，以待张事。王大旅上帝，则张毡案，设皇邸。

〔五〕宫：《封人》：掌王之社壝，为畿封而树之。

〔六〕系牲：《司门》：祭祀之牛系焉，监门养之。并《地官》。

〔七〕悬位：《春官》：小胥正乐悬之位。王宫悬，诸侯轩悬，卿大夫判悬，士特悬，辨其声。

〔八〕华盖：《晋·天文志》：大帝上九星曰华盖，所以覆庇大帝之座也。

〔九〕钩陈：紫宫中六星曰钩陈，钩陈口中一星曰天皇帝。

〔十〕人门：《礼·天官·掌舍》：无宫则共人门。注：谓王行所逢遇，若住游观，陈列周卫，则立长大之人以表门。

〔十一〕皮弁：《记·郊特牲》：祭之日王皮弁，以听祭报，示民严上也。 大裘：《礼·春官》：王祀昊天上帝，服大裘。

〔十二〕扶桑：《淮南子·天文训》曰：日出于旸谷，浴于咸池，拂于扶桑。

〔十三〕田烛：《记·郊特牲》：丧者不敢凶服，泛扫反道，乡为田烛。注：田首为烛，郊道之民为之也。

〔十四〕王宫夜明：《记·祭法》曰：王宫祭日也，夜明祭月也。

〔十五〕玄酒明水越席疏布：《记·郊特牲》：玄酒明水之尚，贵五味之本也。疏布之尚，反女功之始也。筦簟之安，而蒲越稿秸之尚，明之也。注：蒲越稿秸，藉神之席也。

〔十六〕三牲八簋：《记·祭统》：三牲之俎，八簋之实，美物备矣。

〔十七〕苍璧黄琮：《礼·春官·大宗伯》：以苍璧礼天，黄琮礼地。

〔十八〕望遍：《书·舜典》：望于山川，遍于群神。

〔十九〕陶匏：《记·郊特牲》：器用陶匏，以象天地之性也。

〔二十〕霜女：《淮南子》：青女出以降霜。注：青女，天神也。 江妃：张华《博物志》：舜死，二妃泪下，染竹即斑。妃死为湘江水神，故曰湘妃，又曰江妃。

〔二十一〕若英：《文选·月赋》：嗣若英于西冥。李善注：若木之英也。《山海经》：灰野之山，有赤桐青叶，名曰若木，日所入处。

〔二十二〕丛棘：《易·坎卦》上九：系用徽缠，置于丛棘，三岁不得凶。注云：言众议于九棘之下也。 狴犴：扬《吾子篇》：狴犴使人多礼乎？注云：牢狱也。

〔二十三〕太昊：《帝王世纪》：燧人氏殁，牺氏继之而王。首德于木，为百王先。帝出于震，未有所因，故位在东方。主春，象日之名，是称太昊。

〔二十四〕脂夜龙蛇：《前·五行志》传曰：思心之不睿，是谓不圣。厥咎雾，厥罚恒风，厥极凶短折。有脂夜之妖，若脂水夜污人衣，淫之象也。皇之不建，厥咎眊，厥罚恒阴，厥极弱。时则有龙蛇之孽。

〔二十五〕课密：《后·律历志》：历之废兴，以课疏密。

〔二十六〕玄元：《唐史会要》：乾符三年，追尊老君为太上玄元皇帝。

〔二十七〕鹑：《庄·天地篇》：圣人鹑居而食，鸟行而无彰。天下有道则昌，天下无道则修德就闲。音口逗反。

〔二十八〕刍狗：《老·虚用篇》：天地不仁，以万物为刍狗。视之如刍草、狗畜而不贵也。

〔二十九〕金马碧鸡：《前·郊祀志》：或言益州有金马碧鸡之神。

〔三十〕珊瑚翡翠：《晋·舆服志》：晋过江服章多阙，而冕饰以珊瑚翡翠。





进封西岳赋表


臣甫言：臣本杜陵诸生，年过四十，经术浅陋。进无补于明时，退常困于衣食，盖长安一匹夫耳。顷岁国家有事于郊庙，幸得奏赋待制于集贤，委学官试文章。再降恩泽，乃猥以臣名实相副，送隶有司，参列选序。然臣之本分，甘弃置永休，望不及此。岂意头白之后，竟以短篇只字，遂曾闻彻宸极，一动人主。是臣无负于少小多病贫穷好学者已。在臣光荣，虽死万足。至于仕进，非敢望也。日夜忧迫，伏未知何以上答圣慈，明臣子之效。况臣常有肺气之疾，恐忽复先草露，涂粪土，而所怀冥寞，孤负皇恩。敢摅竭愤懑，领略丕则，作《封西岳赋》一首以劝，所觊明主览而留意焉。先是御制岳碑文之卒章曰：“待余安人治国，然后徐思其事。”此盖陛下之至谦也。今兹人安是已，今兹国富是已，况符瑞翕集，福应交至，何翠华之脉脉乎！维岳固陛下本命，以永嗣业。维岳授陛下元弼，克生司空。斯又不可寝已。伏惟天子霈然留意焉。春将披图视典，冬乃展采错事。日尚浩阔，人匪劳止，庶可试哉。微臣不任区区恳到之极，谨诣延恩匦献纳，奉表进赋以闻。臣甫诚惶诚恐，顿首顿首。谨言。

《旧书·纪》：天宝九载正月，群臣请封西岳，从之。二月辛亥，西岳庙灾，时久旱，制停封西岳。二月，右相杨国忠守司空受册，天雨黄土，沾于朝服。《会要》：临轩册三公。自神龙以来，册礼久废。唯天宝末，册杨国忠为司空。至是册太尉子仪，复行册礼。玄宗《御制西岳华山碑》云：十有一载，孟冬之月，停銮庙下。久勤报德之愿，未暇崇封之礼。





封西岳赋并序


上既封泰山之后，三十年间，车辙马迹，至于太原，还于长安。时或谒太庙，祭南郊，每岁孟冬，巡幸温泉而已。圣主以为王者之体，告厥成功，止于岱宗可矣。故不肯到崆峒，访具茨，驱八骏于昆仑，亲射蛟于江水，始为天子之能事壮观焉尔。况行在供给，萧然烦费，或至作歌有惭于从官，诛求坐杀于长吏，甚非主上执玄祖醇醲之道，端拱御苍生之意。大哉圣哲，垂万代则，盖上古之君，皆用此也。然臣甫愚，窃以古者疆埸有常处，赞见有常仪。则备乎玉帛而财不匮乏矣；动乎车舆而人不愁痛矣。虽东岱五岳之长，足以勒崇垂鸿，与山石无极。伊太华最为难上，至于封禅之事，独轩辕氏得之。夫七十二君，罕能兼之矣。其余或蹶踣风云，碑版祠庙，终么么不足追数。今圣主功格轩辕氏，业纂七十君。风雨所及，日月所照，莫不砥砺。华近甸也，其可恧乎？比岁鸿生巨儒之徒，诵古史，引时吕作诗义云：国家土德，与黄帝合；主上本命，与金天合。而守阙者亦百数。天子寝不报，盖谦如也。顷或诏厥郡国，扫除曾巅。虽翠盖可薄乎苍穹，而银字未藏于金气。臣甫诚薄劣，不胜区区吟咏之极，故作《封西岳赋》以劝。赋之义，预述上将展礼焚柴者，实觊圣意，因有感动焉。为其词曰：

惟时孟冬，百工乃休。上将陟西岳，览八荒。御白帝之都，见金天之王。既刊石乎岱宗，又合符乎轩皇。兹事体大，越不可载已。先是礼官草具其仪，各有典司。俯叶吉日，钦若神祇。而千乘万骑，已蠖略佁儗。屈矫陆离，唯君所之。然后拭翠凤之驾，开日月之旗。撞鸿钟，发雷辎。辨格泽之修竿，决河汉之淋漓。彍天狼之威弧，坠魍魉之霏霏。赤松前驱，彭祖后驰。方明夹毂，昌㝢侍衣。山灵秉钺而踉，海若护跸而参差。风驭冉以纵，云螭而迟蚭。地轴轧轧，殷以下折；原隰草木，俨而东飞。岐梁闪倏，泾渭反覆。而天府载万侯之玉，尚方具左纛黄屋，已焜煌于山足矣。乘舆尚鸣銮和，储精澹虑。华盖之大角低回，北斗之七星皆去。届苍山而信宿，屯绝壁之清曙。既臻夫阴宫，犀象硉兀，戈窸窣。飘飘萧萧，汹汹如也。于是太一抱式，玄冥司直。天子乃宿袚斋，就登陟，骈素虬，超屴。天语秘而不可知，代欲闻而不可得。柴燎上达，神光充塞。泥金乎菡萏之南，刻石乎青冥之北。上意由是茫然，延降天老，与之相识。问太微之所居，稽上帝之遗则。飒弭节以徘徊，抚八纮而黬黑。忽风翻而景倒，澹殊状而异色。冏若褰袪开帷，下辩宸极者久之。云气蓊以回复，山嘑嶪而未息。祀事孔明，有严有翼。神保是格，时万时亿。尔乃驻飞龙之秋秋，诏王属以中休。觐群后于高掌之下，张大乐于洪河之州。芬树羽林，莽不可收。千人舞，万人讴。骐踆踆而在郊，凤凰蔚跋而来游。雷公伐鼓而挥汗，地祗被震而悲愁。乐师拊石而具发，激越乎遐陬。群山为之相，万穴为之倒流，又不可得载已。久而景移乐阕，上悠然垂思曰：嗟乎！余昔岁封泰山，禅梁父。以为王者成功，已纂终古。尝览前史，至于周穆汉武。豫游寥阔，亦所不取。惟此西岳，作镇三辅，非无意乎？顷者犹恐百姓不足，人所疾苦。未暇瘗斯玉帛，考乃钟鼓。是以视岳于诸侯，锡神以茅土。岂唯壮设险于甸服，报西成之农扈。亦所以感一念之精灵，答应时之风雨者矣。今兹冢宰庶尹，醇儒硕生，佥曰：黄帝颛顼，乘龙游乎四海，发轫匝乎六合，竹帛有云，得非古之圣君，而泰华最为难上。故封禅之事，郁没罕闻。以余在位，发祥隤祉者，焉可胜纪，而不得已。遂建翠华之旗，用塞云台之议。矧乎殊方奔走，万国皆至；玄元从助，清庙歔欷也。臣甫舞手蹈足曰：大哉烁乎！真天子之表，奉天为子者已。不然，何数千万载，独继轩辕氏之美；彼七十二君，又畴能臻此？盖知明主圣罔不克正，功罔不克成。放百灵，归华清。





进雕赋表天宝三载


臣甫言：臣之近代陵夷，公侯之贵磨灭，鼎铭之勋，不复照曜于明时。自先君恕、预以降，奉儒守官，未坠素业矣。亡祖故尚书膳部员外郎先臣审言，修文于中宗之朝，高视于藏书之府。故天下学士，到于今而师之。臣幸赖先臣绪业，自七岁所缀诗笔，向四十载矣，约千有余篇。今贾马之徒，得排金门上玉堂者甚众矣。唯臣衣不盖体，常寄食于人，奔走不暇，只恐转死沟壑，安敢望仕进乎？伏惟天子《文粹》作明主哀怜之。明主《文粹》无此二字傥使执先祖之故事，拔泥涂之久辱，则臣之述作，虽不足以鼓吹六经，先鸣数子，至于沉郁顿挫，随时敏捷，而扬雄、枚皋之流，庶可跂及也。有臣如此，陛下其舍诸？伏惟明主哀怜之，无令役役，便至于衰老也。臣甫诚惶诚恐，顿首顿首，死罪死罪。臣以为雕者，鸷鸟之殊特。搏击而不可当，岂但壮观于旌门，发狂于原隰？引以为类，是大臣正色立朝之义也。臣窃重其有英雄之姿，故作此赋，实望以此达于圣聪矣。不揆芜浅，谨投延恩匦进表献赋以闻。谨言。





雕赋


当九秋之凄清，见一鹗之直上。以雄材为己任，横杀气而独往。梢梢劲翮，肃肃遗响。杳不可追，俊无留赏。彼何乡之性命，碎今日之指掌。伊鸷鸟之累百，敢同年而争长。此雕之大略也。若乃虞人之所得也，必以气禀玄冥，阴乘甲子。河海荡潏，风云乱起。雪冱山阴，冰缠树死。迷向背于八极，绝飞走于万里。朝无以充肠，夕违其所止。颇愁呼而蹭蹬，信求食而依倚。用此时而椓杙，待尤者而纲纪。表狎羽而潜窥，顺雄姿之所拟。剡捷来于森木，固先系于利嘴。解腾攫而竦神，开网罗而有喜。献令《文粹》作禽之课，数备而已。及乎闽隶受之也，则择其清质，列在周垣。挥拘挛之掣曳，挫豪梗之飞翻。识畋游之所使，登马上而孤骞。然后缀以珠饰，呈于至尊。抟风枪櫑，用壮旌门。乘舆或幸别馆，猎平原。寒芜空阔，霜仗喧繁。观其夹翠华而上下，卷毛血之崩奔。随意气而电落，引尘沙而昼昏。豁堵墙之荣观，弃功效而不论。斯亦足重也。至如千年孽狐，三窟狡兔。恃古冢之荆棘，饱荒城之霜露。回惑我往来，趦趄我场圃。虽有青骹戴角，白鼻如瓠。蹙奔蹄而俯临，飞迅翼而遐寓。而料全于果，见迫宁遽。屡揽之而颖脱，便有若于神助。是以哓哮其音，飒爽其虑。续下鞲而缭绕，尚投迹而容与。奋威逐北，施巧无据。方蹉跎而就擒，亦造次而难去。一奇卒获，百胜昭著。夙昔多端，萧条何处？斯又足称也。尔其鸧鸹鸨之伦，莫益于物，空生此身。联拳拾穗，长大如人。肉多奚有，味乃不珍。轻鹰隼而自若，托鸿鹄而为邻。彼壮夫之慷慨，假强敌而逡巡。拉先鸣之异者，及将起而复《文粹》作遄臻。忽隔天路，终辞水滨。宁掩群而尽取，且快意而惊新。此又一时之俊也。夫其降精于金，立骨如铁。目通于脑，筋入于节。架轩楹之上，纯漆光芒；掣梁栋之间，寒风凛冽。虽趾千变，林岭万穴，击丛薄之不开，突杈枒而皆折。又有触邪之义也。久而服勤，是可吁畏。必使乌攫之党，罢钞盗而潜飞；枭怪之群，想英灵而虚坠。岂非虚陈其力，叨窃其位？等摩天而自安，与枪榆而无事者矣。故不见其用也，则晨飞绝壑，暮起长汀。来虽自负，去若无形。置巢嶻嵲，养子青冥。倏尔年岁，茫然阙廷。莫试钩爪，空回斗星。

众雏傥割鲜于金殿，此鸟已将老于岩扃。





天狗赋并序


天宝中，上冬幸华清宫。甫因至兽坊，怪天狗院列在诸兽院之上。胡人云：此其兽猛健一作捷无与比者。甫壮而赋之，尚恨其与凡兽相近。

澹华清之莘莘漠漠，而山殿戍削。缥与天风，崛乎回薄。上扬云旓兮，下列猛兽。夫何天狗嶙峋兮，气独神秀。色似狻猊，小如猿狖。忽不乐虽万夫不敢前兮，非胡人焉能知其去就。向若铁柱欹而金锁断兮，事未可救。瞥流沙而归月窟兮，斯岂逾昼。日食君之鲜肥兮，性刚简而清瘦。敏于一掷，威解两斗。终无自私，必不虚透。尝观乎副君暇豫，奉命于畋。则蚩尤之伦，已脚渭戟泾。提挈丘陵，与南山周旋。而慢围者戮，实禽有所穿。伊鹰隼之不制兮，呵犬豹以相缠。蹙乾坤之翕习兮，望麋鹿而飘然。由是天狗捷来，发自于左。顿六军之苍黄兮，劈万马以超过。材官未及唱，野虞未及和。冏矢与流星兮，围要害而俱破。洎千蹄之迸集兮，始拗怒以相贺。真雄姿之自异兮，已历块而高卧。不爱力以许人兮，能绝甘以为大。既而群有噉咋，势争割据。垂小亡而大伤兮，翻投迹以来预。划雷殷而有声兮，纷胆破而何遽。似爪牙之便秃兮，无魂魄以自助。各弭耳低徊，闭目而去。每岁天子骑白日，御东山。百兽踿跄以皆从兮，四猛仡铦锐乎其间。夫灵物固不合多兮，胡役役随此辈而往还？惟昔西域之远致兮，圣人为之豁迎风。虚露寒，体苍螭，轧金盘。初一顾而雄材称是兮，召群公与之俱观。宜其立阊阖而吼紫微兮，却妖孽而不得上干。时驻君之玉辇兮，近奉君之渥欢。使臭处而谁何兮，备周垣而辛酸。彼用事之意然兮，匪至尊之赏阑。仰千门之崚嶒兮，觉行路之艰难。惧精爽之衰落兮，惊岁月之忽殚。顾同侪之甚少兮，混非类以摧残。偶快意于校猎兮，尤见疑于捷。此乃独步受之于天兮，孰知群材之所不接。且置身之暴露兮，遭纵观之稠叠。俗眼空多，生涯未惬。吾君傥忆耳尖之有长毛兮，宁久被斯人终日驯狎已。





唐兴县客馆记


中兴之四年，王潜为唐兴宰。修厥政事，始自鳏寡茕独，而和其封内，非侮循循。不畏险肤，而行而一。咨于官属，于群吏，于众庶，曰：邑中之政，庶几缮完矣。惟宾馆上漏下湿，吾人犹不堪其居，以容四方宾，宾其谓我何？改之重劳，我其谓人何？咸曰：诞事至，济厥载，则达观于大壮。作之闬闳，作之堂构，以永图。崇高广大，逾越传舍。通梁直走，嵬将坠压。素柱上承，安若泰山。两傍序开，发泄霜露，潜靓深矣。步檐复溜，万瓦在后。匪丹艧为，实疏达为。回廊南注，又为覆廊，以容介行人。亦如正馆，制度小劣。直左阶而东，封殖修竹茂树。挟右阶于南，环廊又注。亦可以行步风雨。不易谋而集事，邑无妨工，亦无匮财。人不待子来，定不待方中矣。宿息井树，或相为宾，或与之毛。天子之使至，则曰邑有人焉，某无以栗阶。州长之使至，则曰：某非敢宾也，子无所用俎。四方之使至，则曰：子贶某多矣，敢辞贽。或曰：明府君之侈也，何以为人？皆曰：我公之为人也，何以侈？子徒见宾馆之近夫厚，不知其私室之甚薄。器物未备，力取诸私室。人民不知赋敛，乃至于馆之酰醢阙，出于私厨；使之乘驷阙，办于私厩。君岂为亭长乎，是躬亲也。若馆宇不修，而观台榭是好。宾至无所纳其车，我浩荡无所措手足，获高枕乎？其谁不病吾人矣。玼瑕忽生，何以为之？是道也，施舍不几乎先觉矣。杖之友朋叹曰：美哉！是馆也成。人不知，人不怒。廨署之福也，府君之德也。府君曰：古有之也，非吾有也。余何能为是？亦前州府君崔公之命也。余何能为是？自辛丑岁秋分，大余二，小余二千一百八十八。杜氏之老记已。

一本云：廨署之福也，府君之德也。府君之德也，廨署之福也。府君曰：古有之也，非吾有也，余何能为是！亦前州府君崔公之命也，余何能为是！潜曰：辛丑岁秋分，大余二，小余二千一百八十八。杜氏之老记。





说旱初中丞严公节制剑南日，奉此说。


《周礼》司巫，若国大旱，则率巫而舞雩。传曰：龙见而雩，谓建巳之月，苍龙宿之体，昏见东方，万物待雨盛大。故祭天，远为百谷祈膏雨也。今蜀自十月不雨，月旅建卯，非雩之时，奈久旱何？得非狱吏只知禁系，不知疏决，怨气积，冤气盛，亦能致旱？是何川泽之干也，尘雾之塞也，行路皆菜色也，田家其愁痛也。自中丞下车之初，军郡之政，罢弊之俗，已下手开济矣。百事冗长者，又以革削矣。独狱囚未闻处分，岂次第未到，为狱无滥系者乎？谷者百姓之本，百役是出。况冬麦黄枯，春种不入，公诚能暂辍诸务，亲问囚徒，除合死者之外，下笔尽放，使囹圄一空，必甘雨大降，但怨气消则和气应矣。躬自疏决，请以两县及府系为始，管内东西两川，各遣一使，兼委刺史、县令，对巡使同疏决，如两县及府等囚例处分，众人之望也，随时之义也。昔贞观中，岁大旱，文皇帝亲临长安万年二赤县决狱，膏雨滂足。即岳镇方面岁荒札，皆连帅大臣之务也，不可忽。凡今征求无名数，又耆老合侍者，两川侍丁，得异常丁乎？不殊常丁赋敛，是老男老女，死日短促也。国有养老，公遽遣吏存问其疾苦，亦和气合应之义也，时雨可降之征也。愚以为至仁之人，常以正道应物。天道远，去人不远。





画马赞


韩幹画马，毫端有神。骅骝老大，騕褭清新。鱼目瘦脑，龙文长身。雪垂白肉，风蹙兰筋。逸态萧疏，高骧纵恣。四蹄雷雹，一日天地。御者闲敏，去何难易。愚夫乘骑，动必颠踬。瞻彼骏骨，实惟龙媒。汉歌燕市，已矣茫哉。但见驽骀，纷然往来。良工惆怅，落笔雄才。《穆天子传》：飞兔、騕褭，日驰三万里。





杂述


杜子曰：凡今之代，用力为贤乎？进贤为贤乎？进贤贤乎，则鲁之张叔卿、孔巢父二才士者，聪明深察，博辩闳大，固必能伸于知己，令闻不已。任重致远，速于风飙也。是何面目黧黑，常不得饭饱吃一作饱饭吃，曾未如富家奴。兹敢望缟衣乘轩乎？岂东之诸侯深拒于汝乎？岂新令尹之人未汝之知也。由天乎？有命乎？虽岑子、薛子，引知名之士，月数十百，填尔逆旅，请诵诗，浮名耳。勉之哉！勉之哉！夫古之君子，知天下之不可盖也，故下之；知众人之不可先也，故后之。嗟乎叔卿！遣辞工于猛健，放荡似不能安排者。以我为闻人而已，以我为益友而已，叔卿静而思之。嗟乎巢父！执雌守常，吾无所赠若矣。泰山冥冥崪以高，泗水潾潾濔以清。悠悠友生，复何时会于王镐之京？载饮我浊酒，载呼我为兄。





秋述


秋，杜子卧病长安旅次，多雨生鱼，青苔及榻。常时车马之客，旧雨来，今雨不来。昔襄阳庞德公，至老不入州府，而扬子云草《玄》寂寞，多为后辈所亵，近似之矣。呜呼！冠冕之窟，名利卒卒。虽朱门之涂泥，士子不见其泥，矧抱疾穷巷之多泥乎？子魏子独踽踽然来，汗漫其仆夫。夫又不假盖，不见我病色，适与我神会。我弃物也，四十无位。子不以官遇我，知我处顺故也。子挺生者也，无矜色，无邪气。必见用，则风后、力牧是已；于文章，则子游、子夏是已。无邪气故也，得正始故也。噫！所不至于道者，时或赋诗如曹、刘，谈话及卫、霍，岂少年壮志未息俊迈之机乎？子魏子，今年以进士调选，名隶东天官。告余将行，既缝裳，既聚粮。东人怵惕，笔札无敌。谦谦君子，若不得已。知禄仕此始，吾党恶乎无述而止。





东西两川说


闻西山汉兵食粮者四千人，皆关辅、山东劲卒，多经河陇、幽朔教习，惯于战守，人人可用。兼羌堪战子弟向二万人，实足以备边守险，脱南蛮侵掠，邛雅子弟不能独制，但分汉劲卒助之，不足扑灭。是吐蕃冯陵本自足支也。榷量西山卭雅兵马，卒叛援形胜明矣。顷三城失守，罪在职司，非兵之过也，粮不足故也。今此辈见阙兵马使，八州素归心于其世袭刺史，独汉卒自属裨将主一作帅之。窃恐备吐蕃在羌，汉兵小昵，而衅隙随之矣。况军须不足，奸吏减剥未已哉！愚以为宜速择偏裨主之。主之势，明其号令，一其刑赏，申其哀恤，致其欢忻，宜先自羌子弟始，自汉儿易解人意，而优劝旬月，大浃洽矣。仍使兵羌各系其部落，刺史得自教阅，都受统于兵马使。更不得使八州都管，或在一羌王，或都关一世袭刺史。是羌之豪族，发源有远近，世封有豪家，纷然聚藩落之议于中，肆与夺之权于外已。然则备守之根危矣，又何以藉其为本，式遏雪岭之西哉！比羌族封王者，初以拔城之功得。今城失矣，袭王如故，总统未已，奈诸董攘臂何？王尹之狱是矣。由策嗣羌王，关王氏旧亲，西董族最高，怨望之势然矣。诚于此时便宜闻上，使各自统领，不须王区分易制，然后都静听取别于兵马使，不益元戎气壮，部落无语。或纵一部落怨，获群部落喜矣。无爽如此处分，岂惟邛南不足忧，八州之人，愿贾勇复取三城不日矣。幸急择公所素谙明了将，正色遣之。獠贼内编属自久，数扰背亦自久，徒恼人耳，忧虑盖不至大。昨闻受铁券，爵禄随之。今闻已小动，为之奈何？若不先招谕也，谷贵人愁，春事又起，缘边耕种，即发精卒讨之甚易。恐贼星散于穷谷深林，节度兵马，但惊动缘边之人。供给之外，未见免劫掠，而还赁其地，豪族兼有其地而转富。蜀之土肥，无耕之地，流冗之辈，近者交互其乡村而已，远者漂寓诸州县而已，实不离蜀也，大抵只与兼并豪家力田耳。但钧亩薄敛，则田不荒，以此上供王命，下安疲人，可矣。豪族转安，是否非蜀，仍禁豪族受赁罢人田。管内最大，诛求宜约，富家办而贫家创痍已深矣。今富儿非不缘子弟职掌，尽在节度衙府州县官长手下哉。村正里一作虽见面，不敢示文书取索，非不知其家处，独知贫儿家处。两川县令刺史有权摄者，须尽罢免。苟得贤良，不在正授权，在进退闻上而已。





卷二十 策问文状表碑志十七首





乾元元年华州试进士策问五首


问：山林薮泽之地，各以肥硗多少为差。故供甲兵士徒之役，府库赐与之用，给郊庙宗社之祀，奉养禄食之出，辨乎名物，存乎有司。是谓公赋知归，地着不挠者已。今圣朝绍宣王中兴之洪业于上，庶尹备山甫补衮之能事于下，而东寇犹小梗，率土未甚辟。总彼赋税之获，尽赡军旅之用，是官御之旧典阙矣，人神之攸序乖矣。欲使军旅足食，则赋税未能充备矣。欲将诛求不时，则黎元转罹于疾苦矣。子等以待问之实，知新之明，观志气之所存，于应对乎何有？佇渴救敝之通术，愿闻强学之所措意。道在此矣，得游说乎。

问：国有轺车，庐有饮食。古之按风俗，遣使臣，在王官之一守，得驰传而分命。盖地有要害，郊有远近。供给之比，省费相悬。今兹华惟襟带，关逼辇毂。行人受辞于朝夕，使者相望于道路。属年岁无蓄积之虞，职司有愁痛之叹。况军书未绝，王命急宣。插羽先翥于腾鹰，敝帷不供于埋马。岂刍粟之勤独尔，实骖騑之价阙如。人主之轸念屡及于兹，邦伯之分忧何尝敢怠？乞恩难再，近日已降水衡之钱；积骨颇多，无暇更入燕王之市。欲使輶轩有喜，主客合宜，闾阎罢杼轴之嗟，官吏得从容之计。侧伫新语，当闻济时。

问：通道陂泽，随山浚川。经启之理，疏奠之术，抑有可观，其来尚矣。初圣人尽力沟洫，有国作为堤防。洎后代控引淮海，漕通泾渭，因舟楫之利，达仓庾之储。又赖此而殷，亦行之自久。近者有司相土，决彼支渠，既溃渭而乱河，竟功多而事寝。人实劳止，岸乃善崩。遂使委输之勤，中道而弃。今军用盖寡，国储未赡，虽远方之粟大来，而助挽之车不给。是以国朝仗彼天使，征兹水工，议下淇园之竹，更凿商颜之井。又恐烦费居多，绩用莫立，空荷成云之锸，复拥填淤之泥。若然，则舟车之用，大小相妨矣；军国之食，转致或阙矣。矧夫人烟尚稀，牛力不足者已。子等饱随时之要，挺宾王之资。副乎求贤，敷厥谠议。

问：足食足兵，先哲雅诰。盖有兵无食，是谓弃之。致能掉鞅靡旌，斯可用矣。况寇犹作梗，兵不可去。日闻将军之令，亲睹司马之法。关中之卒未息，灞上之营何远。近者郑南训练，城下屯集。瞻彼三千之徒，有异什一而税。窃见明发教以战斗，亭午放其庸保。课乃菽麦，以为寻常。夫悦以使人，是能用古；伊岁则云暮，实虑休止。未卜及瓜之还，交比翳桑之饿。群有司自救不暇，二三子谓之何哉？

问：昔唐尧之为君也，则天之大，敬授人时，十六升自唐侯者已。昔帝舜之为臣也，举禹之功，克平水土，三十登为天子者已。本之以文思聪明，加之以劳身焦思。既睦九族，协和万邦。黜去四凶，举十六相。故五帝之后，传载唐虞之美，无得而称焉。《易》曰：“君子终日乾乾。”《诗》曰：“文王小心翼翼。”窃观古人之圣哲，未有不以君唱于上，臣和于下。致乎人和年丰，成乎无为而理者也。主上躬纯孝之圣，树非常之功。内则拳拳然事亲如有阙，外则悸悸然求贤如不及。伊百姓不知帝力，庶官但恭己而已。寇孽未平，咎征之至数也；仓廪未实，物理之固然也。今大军虎步，列国鹤立。山东之诸将云合，淇上之捷书日至。二三子议论弘正，词气高雅，则遗祲荡涤之后，圣朝砥砺之辰。虽遭明主，必致之于尧舜；降及元辅，必要之于稷卨。驱苍生于仁寿之域，反淳朴于羲皇之上。自古哲王立极，大臣为体，眇然坦途，利往何顺，子有说否？庶复见子之志，岂徒琐琐射策，趋竞一第哉！顷之问孝廉，取备寻常之对，多忽经济之体。考诸词学，自有文章在；束以征事，曷成凡例焉？今愚之粗征，贵切时务而已。夫时患钱轻，以至于量资币，权子母，代复改铸。或行乎前榆荚，后契刀。当此之际，百姓蒙利厚薄，何人所制轻重？又谷者，所以阜俗康时，聚人守位者也。下至十室之邑，必有千钟之藏。苟凶穰以之，贵贱失度，虽封丞相而犹困，侯大农而谓何？是以继绝表微，无或区分逾越。蒙实不敏，仁远乎哉。





前殿中侍御史柳公紫微仙阁画太一天尊图文


石鳖老放神乎始清之天，游目乎浩劫之家。泠泠然驭乎风，熙熙然登乎台。进而俯乎寒林，退而极乎延阁。见龙虎日月之君，亘于疏梁，塞于高壁。骨者鬣者，晳者黝者，视遇之间，若寇严敌者已。伊四司五帝天之徒，青节崇然，绿舆骈然。仙官洎鬼官，无央数众，阳者近，阴者远，俱浮空不定，目所向如一。盖知北阙帝君之尊，端拱侍卫之内，于天上最贵矣。已而左玄之属吏，三洞弟子某进曰：经始缋事，前柱下史河东柳涉，职是树善。损于而家，忧于而国。剥私室之匮，渴蒸人之安，志所至也。请梗概帝君救护之慈，朝拜之功，曰若人存，思我主箓，生之根，死之门。我则制伏妖之兴，毒之腾。凡今之人，反侧未济。柳氏，柱史也，立乎老君之后，获隐嘿乎？忍涂炭乎？先生与道而游，与学而游，可上以昭太一之威神于下，下以昭柱史之告诉于上。玉京之用事也，率土之发祥也。恶乎寝而？庸讵仰而？先生藐然若往，颓然而止，曰：噫！夫鸟乱于云，鱼乱于河，兽乱于山。是罼弋钩罟削格之智生，是机变邀退攫拾之智极。故自黄帝已下，干戈峥嵘，流血不干，骨蔽平原。乖气横放，淳风不返。虽《书》载蛮夷率服，《诗》称徐方大来，许其慕中夏与？夫容成、中央氏、尊卢氏辈结绳而已。百姓至死不相往来，兹茂德困矣。矧贤主趣之而不及，庸主闻之而不晓，浩穰崩蹙数千古哉！至使世之仁者，蒿目而忧世之患，有是夫！今圣主诛干纪、康大业，物尚疵疠，战争未息。必揆当时之变，日慎一日。众之所恶与之恶，众之所善与之善。敕有司宽政去禁，问疾薄敛，修其土田，险其走集。以此驭贼臣恶子，自然百祥攻百异有渐。天下汹汹，何其挠哉！已登乎种种之民，舍夫啍啍之意。是巍巍乎北阙帝君者，肯不乘道腴，卷黑簿，诏北斗削死，南斗注生。与夫圆首方足，施及乎蠢蠕之虫，肖翘之物，尽驱之更始，何病乎不得如昔在太宗之时哉？石鳖老毕辞，三洞弟子某又某。静如得，动如失。久而却走，不敢贰问。





祭故相国清河房公文


维唐广德元年，岁次癸卯，九月辛丑朔，二十二日壬戌，京兆杜甫，敬以醴酒茶藕莼鲫之奠，奉祭故相国清河房公之灵，曰：呜呼！纯朴既散，圣人又殁。苟非大贤，孰奉天秩？唐始受命，群公间出。君臣和同，德教充溢。魏、杜行之，夫何画一；娄、宋继之，不坠故实。百余年间，见有辅弼。及公入相，纪纲已失。将帅干纪，烟尘犯阙。王风寝顿，神器圮裂。关辅萧条，乘舆播越。太子即位，揖让仓卒。小臣用权，尊贵倏忽。公实匡救，忘餐奋发。累抗直词，空闻泣血。时遭祲沴，国有征伐。车驾还京，朝廷就列。盗本乘弊，诛终不灭。高义沉埋，赤心荡折。贬官厌路，谗口到骨。致君之诚，在困弥切。天道阔远，元精茫昧。偶生贤达，不必济会。明明我公，可去时代。贾谊恸哭，虽多颠沛；仲尼旅人，自有遗爱。二圣崩日，长号荒外。后事所委，不在卧内。因循寝疾，憔悴无悔。死矢泉涂，激扬风概。天柱既折，安仰翊戴？地维则绝，安放夹载？岂无群彦？我心忉忉。不见君子，逝水滔滔。泄涕寒谷，吞声贼壕。有车爰送，有绋爰操。抚坟日落，脱剑秋高。我公戒子，无作尔劳。敛以素帛，付诸蓬蒿。身瘗万里，家无一毫。数子哀过，他人郁陶。水浆不入，日月其慆。州府救丧，一二而已。自古所叹，罕闻知己。曩者书札，望公再起。今来礼数，为态至此。先帝松柏，故乡枌梓。灵之忠孝，气则依倚。拾遗补阙，视君所履。公初罢印，人实切齿。甫也备位此官，盖薄劣耳。见时危急，敢爱生死。君何不闻，刑欲加矣。伏奏无成，终身愧耻。乾坤惨惨，豺虎纷纷。苍生破碎，诸将功勋。城邑自守，鼙鼓相闻。山东虽定，灞上多军。忧恨展转，伤痛氤氲。玄岂正色，白亦不分。培塿满地，昆仑无群。致祭者酒，陈情者文。何当旅榇，得出江云？呜呼哀哉！尚飨。





为补遗荐岑参状


宣议郎试大理评事摄监察御史赐绯鱼袋岑参。右臣等，窃见岑参，识度清远，议论雅正，佳名早立，时辈所仰。今谏诤之路大开，献替之官未备。恭惟近侍，实藉茂材。臣等谨诣阁门，奉状陈荐以闻。伏听进止。

至德二载六月十二日，左拾遗内供奉臣裴荐等状。

右拾遗内供奉臣孟昌浩。

右拾遗内供奉臣魏齐聃。

左拾遗内供奉臣杜甫。

左补阙臣韦少游。





奉谢口敕放三司推问状


右臣甫，智识浅昧，向所论事，涉近激讦，违忤圣旨。既下有司，具已举劾，甘从自弃，就戮为幸。今日巳时，中书侍郎平章事张镐奉宣口敕，宜放推问，知臣愚戆，舍臣万死。曲成恩造，再赐骸骨。臣甫诚顽诚蔽，死罪死罪。臣以陷身贼庭，愤惋成疾。实从间道，获谒龙颜。猾逆未除，愁痛难过。猥厕衮职，愿少裨补。窃见房琯以宰相子，少自树立，晚为醇儒，有大臣体。时论许琯，必位至公辅，康济元元。陛下果委以枢密，众望甚允。观琯之深念主忧，义形于色。况画一保大，素所蓄积者已。而琯性失于简，酷嗜鼓琴。董庭兰〔一〕，今之琴工，游琯门下有日，贫病之老，依倚为非。琯之爱惜人情，一至于玷污。臣不自度量，叹其功名未垂，而志气挫衄，觊望陛下弃细录大，所以冒死称述。何思虑始竟，阙于再三。陛下贷以仁慈，怜其恳到。不书狂狷之过，复解网罗之急，是古之深容直臣，劝勉来者之意。天下幸甚，天下幸甚。岂小臣独蒙全躯，就列待罪而已。无任先惧后喜之至。谨诣阁门，进状奉谢以闻。谨进。

至德二载六月一日。宣议郎行左拾遗臣杜甫状进。

〔一〕董庭兰：朱长文《琴史》云：董庭兰，陇西人。《唐史》谓其为房琯所昵，数通贿谢，为有司劾治，而房公由此罢去。杜子美亦云：庭兰游琯门下有日，贫病之老，依倚为非。琯之爱惜人情，一至于玷污。而薛易简称庭兰不事王侯，散发林壑者六十载，貌古心远，意闲体和，抚弦韵声，可以感鬼神矣。天宝中，给事中房琯，好古君子也。庭兰闻义而来，不远千里。余因此说，亦可以观房公之过而知其仁矣。当房公为给事中也，庭兰已出其门。后为相，岂能遽弃哉？又贿谢之事，吾疑谮琯者为之，而庭兰朽耄，岂能辨释？遂被恶名耳。房公贬广汉，庭兰诣之，公无愠色。唐人有诗云：“七条弦上五音寒，此乐求知自古难。惟有开元房太尉，始终留得董庭兰。”按薛易简以琴待诏翰林，在天宝中，子美同时人也。其言必信。伯原《琴史》千载而下，为庭兰雪此恶名，白其厚诬，不独正唐史之缪，兼可以补子美之阙矣。





为华州郭使君进灭残寇形势图状


右臣窃以逆贼束身槛中，奔走无路，尚假余息，蚁聚苟活之日久。陛下犹觊其匍匐相率，降款尽至。广务宽大之本，用明恶杀之德。故大军云合，蔚然未进。上以稽王师有征无战之义，下以成古先圣哲之用心。兹事玄远，非愚臣所测。臣闻《易》载随时，不俟终日。先王之用刑也，抑亦小者肆诸市朝，大者陈诸原野。今残孽虽穷蹙日甚，自救不暇，尚虑其逆帅望秋高马肥之便，蓄突围拒辙之谋。大军不可空勤转输之粟，诸将宜穷犄角之进。顷者，河北初收数州，思明降表继至。实为平卢兵马在贼左胁，贼动静乏利，制不由已，则降附可知。今大军尽离河北，逆党意必宽纵。若万一轶略河县，草窃秋成，臣伏请平卢兵马及许叔冀等军郓州西北渡河，先冲收魏，或近《军志》避实击虚之义也。伏惟陛下图之，遣李铣、殷仲卿、孙青汉等军逦迤渡河佐之，收其贝博。贼之精锐，撮在相魏卫之州，贼用仰魏而给。贼若抽其锐卒，渡河救魏博，臣则请朔方伊西北庭等军渡沁水，收相卫。贼若回戈距我两军，臣又请郭口、祁县等军，蓦岚驰屯，据林虑县界，候其形势渐进。又遣李广琛、鲁炅等军进渡河，收黎阳、临河等县，相与出入犄角。逐便扑灭，则庆绪之首，可翘足待之而已。是亦恭行天罚，岂在王师必无战哉！愚臣闻见浅狭，承乏待罪。未精慎固之守，轻议擒纵之术。抑臣之梦寐，贵有裨补。谨进前件图如状，伏听进止。乾元元年七月日。某官臣状进。





为夔府柏都督谢上表


臣某言：伏奉月日制，授臣某官。祗拜休命，内顾殒越。策驽马之力，冒累践之宠。自数勋力，万无一称。再三怵惕，流汗至踵。谨以某月日到任上讫。臣某诚战诚惧，顿首顿首，死罪死罪。伏以陛下君父任使之久，掩臣子不逮之过，就其小效，复分深忧。察臣剑南区区，恐失臣节如彼；加臣频烦阶级，镇守要冲如此。勉励疲钝，伏扬陛下之圣德，爱惜陛下之百姓。先之以简易，间之以乐业，均之以赋敛，终之以敦劝。然后毕禁将士之暴，弘洽主客之宜。示以刑典难犯之科，宽以困穷计无所出。哀今之人，庶古之道。内救惸独，外攘师寇。上报君父，曲尽庸拙之分；下循臣子，勤补失坠之目。灰粉骸骨，以备守官。伏惟恩慈，胡忍容易？愚臣之愿也，明主之望也。限以所领，未遑谒对，无任兢灼之极。谨遣某官，奉表陈谢以闻。臣诚喜诚惧，死罪死罪。





唐故德仪赠淑妃皇甫氏神道碑


后妃之制古矣，而轩辕氏、帝喾氏次妃之迹，最有可称，存乎旧史。然则其义隐，其文略。《周礼》王者内职大备而阴教宣，诗人《关雎》风化之始。乐得淑女，盖所以教本古训，发皇妇道。居具燕寝之仪，动有环佩之节。进贤才以辅佐君子，不淫色以取媚闺房。虽彤管之地，功过必纪；而金屋之宠，流宕一揆。稽女史之华实，嗣嫔则之清高。亦时有其人，伟夫精选。淑妃讳字一作某，姓皇甫氏。其先安定人也。惟卨封商，於赫有光。伊玄祖树德，于今不忘。必宋之子，莫之与比。伊清风继代，惠此余美。夫其系绪蕃衍，绂冕所兴。列为公侯。古有皇父充石〔一〕，则其宗可知也。夫其体元消息，经术之美，刊正帝图，中有玄晏先生，则其家可知矣。嗟乎！我有奕叶，承权舆矣；我有徽猷，展肃雍矣。积群玉之气，自对白虹之天；生五色之毛，不离丹凤之穴。曾祖烜，皇朝宋州刺史。祖粹，皇朝越州刺史，都督诸军事。父日休，皇朝左监门卫副率。妃则副率府君之元女也。粤在襁褓，体如冰雪。气象受于天和，诗礼传乎胎教。故列我开元神武之嫔御者，岂易其容止法度哉！今上昔在春宫之日，诏诘良家女，择视可否，充备淑哲。太妃以内秉纯一，外资沉静。明珠在蚌，水月鲜白。美玉处石，崖岸津润。结襦而金印相辉，同辇而翠旗交影。由是恩加婉顺，品列德仪。虽掖庭三千，爵秩十四，掩六宫以取俊，超群女以见贤。岂渥泽之不流，曾是不敢以露才扬己，卑以自牧而已。夫如是言，足以厚人伦，化风俗，弥缝坤载之失，夹辅元亨之求。呜呼！彼苍也常与善，何有初也不久好，奈何！况妃亦既遘疾，怗如虑往。上以之服事最旧，佳人难得，送药必经于御手，见寝始回于天步。月氏使者，空说返魂之香；汉帝夫人，终痛归来之像。以开元二十三年岁次乙亥，十月癸未朔，薨于东京某宫院，春秋四十有二。呜呼哀哉！望景向夕，澄华微阴。风惊碧树，雾重青岑。天子悼履綦之芜绝，惜脂粉之凝冷。下麟凤之银床，到梧桐之金井。呜呼哀哉！厥初权殡于崇政里之公宅，后诏以某月二十七日己酉，卜葬于河南县龙门之西北原，礼也。制曰：故德仪皇甫氏，赞道中壸，肃事后庭。孰云疾疢，奄见凋落。永言懿范，用怆于怀。宜登四妃之列，式旌六行之美，可册赠淑妃。丧事所须，并宜官供。河南尹李适之，充使监护。非夫清门华冑，积行累功，序于王者之有始有卒，介于嫔御之不僭不滥，是何存荣殁哀，视有遇之多也。有子曰鄂王〔二〕，讳瑶，兼太子太保，使持节幽州大都督事，有故在疚而卒。岂无乐国，今也则亡。匪降自天，云何吁矣！有女曰临晋公主〔三〕，出降代国长公主子荥阳潜曜。官曰光禄卿，爵曰驸马都尉。昔王俭以公主恩，尚帝女为荣，何晏兼关内侯，是亦晋朝归美。公主礼承于训，孝自于心。霜露之感，形于颜色。享祀之数，缺于洒扫。尝戚然谓左右曰：“自我之西，岁阳载纪。彼都之外，道里遐绝。圣慈有蓬莱之深，异县有松槚之阻。思欲轻举，安得黄鹄？未议巡豫，徒瞻白云。望阙塞之风烟，寻常涕泗；怀伊川之陵谷，恐惧迁移。”于是下教邑司，爰度碑版。甫忝郑庄之宾客，游窦主之园林。以白头之嵇、阮，岂独步于崔、蔡？而野老何知，斯文见托。公子泛爱，壮心未已。不论官阀，游、夏入文学之科；兼叙哀伤，颜、谢有后妃之诔。铭曰：

积气之清，积阴之灵。汉曲回月，高堂丽星。惊涛汹汹，过雨冥冥。洗涤苍翠，诞生娉婷。其一

婉彼柔惠，迥然开爽。绸缪之故，昔在明两。恩渥未渝，康哉大往。展如之媛，孰与争长。其二

珩佩是加，翚褕克备。先德后色，累功居位。壸仪孔修，宫教咸遂。王于奖饰，礼亦尊异。其三

小苑春深，离宫夜逼。花间度月，同辇未归。池畔临风，焚香不息。呜呼变化，惠好终极。其四

冯相视祲，太史书氛。藏舟晦色，逝水寒文。翠幄成彩，金炉罢熏。燕赵一马，潇湘片云。其五

恍惚余迹，苍茫具美。王子国除，匪他之耻。公主愁思，永怀于彼。日居月诸，丘陇荆杞。其六

岩岩禹凿，弥弥伊川。列树拱矣，丰碑缺然。爰谋述作，歘就雕镌。金石照地，蛟龙下天。其七

少室东立，缭垣西走。佛寺在前，宫桥在后。维山有麓，与碑不朽。维水有源，与词永久。其八

〔一〕皇父充石：《左传》：宋武公之世，鄋瞒伐宋，司徒皇父帅师御之，耏班御皇父充石。杜预注：皇父，戴公子。充石，皇父名。

〔二〕鄂王：《旧书》：鄂王瑶母皇甫德仪，光王琚母刘才人。皆玄宗在临淄邸，以容色见顾，出子朗秀，而母加爱焉。及惠妃承恩，鄂王之母，亦渐疏薄。太子瑛与鄂光王等，谓母氏失职，尝有怨望。

〔三〕临晋公主：《新书·公主传》：代国长公主，睿宗女，名华，字华婉，刘皇后所生，下嫁郑万钧。临晋公主，玄宗女，皇甫淑妃所生，下嫁郑潜曜，卒大历时。《孝友传》：开元中，代国长公主寝疾，潜曜侍左右，累三月不靧面，尚临晋公主，历太仆光禄卿。

鹤曰：碑云：“自我之西，岁阳载纪。”按《尔雅》自甲至癸，为岁之阳。妃以开元二十三年乙亥薨，至天宝四载乙酉，为岁阳载纪矣。碑当立于是年也。《东观余论》：董君新序，称甫为《淑妃碑》在开元二十三年，最少作也。余按，是年甫才二十四岁，碑末云云。若其葬年所作，岂得称“白头嵇阮”与“野老何知”哉？又其铭曰：“日居月诸，丘陇荆杞，列树拱矣，丰碑缺然。”则其立碑，盖在葬后六年，非皇甫葬时作也。董君不考立碑年，但据其葬年，故误耳。





唐故万年县君京兆杜氏墓志


甫以世之录行迹示将来者多矣，大抵家人贿赂，词客阿谀，真伪百端，波澜一揆。夫载笔光茫于金石，作程通达于神明，立德不孤，扬名归实，可以发皇内则，标格女史，窃见于万年县君得之矣。其先系统于伊祁，分姓于唐杜。吾祖也，我知之。远自周室，迄于圣代。传之以仁义礼智信，列之以公侯伯子男。《春秋传》云：“穆叔谓之世禄。”其在兹乎？曾祖某，隋河内郡司功、获嘉县令。王父某，皇监察御史、洛州巩县令。前朝咸以士林取贵，宰邑成名。考某，修文馆学士、尚书膳部员外郎。天下之人，谓之才子。兄升，国史有传。缙绅之士，诔为孝童。故美玉多出于昆山，明珠必传于江海。盖县君受中和之气，成肃雍之德，其来尚矣。作配君子，实惟好仇。河东裴君，讳荣期，见任济王府录事参军。入在清通，同行领袖。素发相敬，朱绂有光。县君既早习于家风，以阴教为己任。执妇道而纯一，与礼法而始终，可得闻也。昔舅殁姑老，承顺颜色。侍历年之寝疾，力不暇于须臾。苟便于人，皆在于手。泪积而形骸夺气，忧深而巾栉生尘。尊卑之道然，固出自于天性。孝养哀送，名流称仰。允所谓能循法度，则可以承先祖，供给祭祀矣。维其矜庄门户，节制差服。功成则运，有若四时。物或犹乖，匪逾终日。黼画组就之事，割烹煎和之宜。规矩数及于亲姻，脱落颇盈于岁序。若其先人后己，上下敦睦。悬罄知归，揖让惟久。在嫂叔则有谢氏光小郎之才，于娣姒则有钟琰洽介妇之德。周给不碍于亲疏，泛爱无择于良贱。至于星霜伏腊，轩骑归宁，慈母每谓于飞来，幼童亦生乎感悦。加以诗书润业，导诱为心。遏悔吝于未萌，验是非于往事。内则致诸子于无过之地，外则使他人见贤而思齐。爰自十载已还，默契一乘之理。绝荤血于禅味，混出处于度门。喻筏之文字不遗，开卷而音义皆达。母仪用事，家相遵行矣。至于膳食滑甘之美，䪐结缝线之难。展转忽微，欲参谋而悬解；指麾补合，犹取则于垂成。其积行累功，不为薰修所住著，有如此者。灵山镇地，长吐烟云。德水连天，自浮星象。则其著心定惠，岂近于扬搉者哉？越天宝元年某月八日，终堂于东京仁风里，春秋若干，示诸生灭相。越六月二十九日，迁殡于河南县平乐乡之原，礼也。呜呼哀哉！琴瑟罢声，蘩晦色。骨肉号兮天地感，中外痛兮鬼神恻。有长子曰朝列；次朝英，北海郡寿光尉；次朝牧。女长适独孤氏，次阎氏。皆禀自胎教，成于妙年。厥初寝疾也，唯长子长女在侧。英牧或以游以宦，莫获同曾氏之元申。号而不哭，伤断邻里。悠哉少女，未始闻哀，又足酸鼻。呜呼！县君有语曰：“可以褐衣敛吾，起塔而葬。”裴公自以从大夫之后，成县君之荣。爱礼实深，遗意盖阙。但褐衣在敛，而幽隧爰封。其所廞饰，咸遵俭素。眷兹邑号，未降天书。各有司存，成之不日。呜呼哀哉！有兄子曰甫，制服于斯，纪德于斯，刻石于斯。或曰：岂孝童之犹子欤？奚孝义之勤若此？甫泣而对曰：“非敢当是也，亦为报也。”甫昔卧病于我诸姑，姑之子又病。间女巫至，曰：处楹之东南隅者吉。姑遂易子之地以安我，我是用存，而姑之子卒，后乃知之于走使。甫尝有说于人，客将出涕，感者久之，相与定谥曰义。君子以为鲁义姑者，遇暴客于郊，抱其所携，弃其所抱，以割私爱，县君有焉。是以举兹一隅，昭彼百行。铭而不韵，盖情至无文。其词曰：呜呼！有唐义姑京兆杜氏之墓。

鹤曰：甫昔卧病于我诸姑，意公之母早亡，而育于姑也。





唐故范阳太君卢氏墓志


五代祖柔，隋吏部尚书容城侯。大父元懿，是渭南尉。父元哲，是庐州慎县丞。维天宝三载五月五日，故修文馆学士著作郎京兆杜府君讳某之继室。范阳县太君卢氏，卒于陈留郡之私第，春秋六十有九。呜呼！以其载八月旬有一日，发引归葬于河南之偃师。以是月三十日庚申，将入著作之大茔，在县首阳之东原，我太君用甲之穴，礼也。坟南去大道百二十步奇三尺，北去首阳山二里。凡涂车刍灵，设熬置铭之名物，加庶人一等，盖遵俭素之遗意。茔内西北去府君墓二十四步，则壬甲可知矣。遣奠之祭毕，一二家相进曰：斯至止。将欲启府君之墓门，安灵榇于其右，岂廞饰未具，时不练欤？前夫人薛氏之合葬也，初太君令之，诸子受之；流俗难之，太君易之。今兹顺壬取甲，又遗意焉。呜呼孝哉！孤子登，号如婴儿，视无人色。且左右仆妾洎厮役之贱，皆蓬首灰心，呜呼流涕。宁或一哀所感，片善不忘而已哉！实惟太君积德以常，临下以恕。如地之厚，纵天之和。运阴教之名数，秉女仪之标格。呜呼！得非太公之后，必齐之姜乎？薛氏所生子适曰某，故朝议大夫兖州司马。次曰升，幼卒。报复父雠〔一〕，国史有传。次曰专，历开封尉，先是不禄。息女长适巨鹿魏上瑜，蜀县丞。次适河东裴荣期，济王府录事。次适范阳卢正均，平阳郡司仓参军。呜呼！三家之女，又皆前卒。而某等夙遭内艰，有长自太君之手者。至于婚姻之礼，则尽是太君主之。慈恩穆如，人或不知者，咸以为卢氏之腹生也。然则某等亦不无平津孝谨之名于当世矣。登即太君所生，前任武康尉。二女：曰适京兆王佑，任硖石尉；曰适会嵇贺撝，卒常熟主簿。其往也，既哭成位。有若冢妇同郡卢氏，介妇荥阳郑氏、巨鹿魏氏、京兆王氏，女通诸孙子三十人，内宗外宗，寝以疏阔者，或玄纁玉帛，自他日互有所至。若以为杜氏之葬，近于礼而可观。而家人亦不敢以时继年，式志之金石。铭曰：

太君之子，朝仪所尊。贵因长子，泽就私门。亳邑之都，终天之地。享年不永，殁而犹视。

〔一〕升复父雠：《旧书》：审言贬授吉州司户参军，与州僚不叶，司马周季重与员外司户郭若讷共构审言罪状，系狱，将因事杀之。既而季重等府中酣宴，审言子并，年十三，怀刃以击之，季重中伤死，而并亦为左右所杀。季重临死曰：“吾不知审言有孝子，郭若讷误我至此。”审言因此免官，还东都，自为文祭并，士友咸哀并孝烈，苏颋为墓志，刘允济为祭文。

笺曰：此志代其父闲作也。薛氏所生子曰闲，曰并，曰专。太君所生曰登。志曰：“某等夙遭内艰，有长自太君之手者。”知其代父作也。又云：并幼卒，专先是不禄。则知闲尚无恙也。鹤以为代登作，又疑闲已卒，何不考之甚也。元《志》云：“闲为奉天令。”是时尚为兖州司马。闲之卒，盖在天宝间，而其年不可考矣。公母崔氏，此云冢妇卢氏，卢字误[1]。以《祭外祖父母文》及《张燕公义阳王碑》考之甚明，而作《年谱》者曲为之说曰：先生之母微，故殁而不书。或又大书于《世系》，曰：母卢氏，生母崔氏。其敢为诞妄如此。

	[1] 误：原脱，今据文意补。





祭远祖当阳君文


维开元二十九年，岁次辛巳，月日。十三叶孙甫，谨以寒食之奠，敢昭告于先祖晋驸马都尉镇南大将军当阳成侯之灵。初陶唐出自伊祁，圣人之后，世食旧德。降及武库〔一〕，应乎虬精〔二〕。恭闻渊深，罕得窥测。勇功是立，智名克彰。缮甲江陵，祲清东吴。建侯于荆，邦于南土。河水活活，造舟为梁〔三〕。洪涛莽汜，未始腾毒。《春秋》主解〔四〕，稿隶躬亲。呜呼笔迹，流宕何人。苍苍孤坟〔五〕，独出高顶。静思骨肉，悲愤心胸。峻极于天，神有所降。不毛之地，俭乃孔昭。取象邢山，全模祭仲。多藏之诫，焯序前文。小子筑室，首阳之下。不敢忘本，不敢违仁。庶刻丰石，树此大道。论次昭穆，载扬显号。于以采蘩，于彼中园。谁其尸之，有齐列孙。呜呼！敢告兹辰，以永薄祭。尚飨。

〔一〕武库：《晋书》：预在内七年，损益万机，朝野称美，号杜武库。

〔二〕虬精：《晋书》：预在荆州，因宴集，醉卧斋中。外人闻呕吐声，窃窥于户，正见一大蛇垂头而吐，闻者异之。

〔三〕造舟：《水经注》：孟津亦曰盟津，又曰富平津。晋阳秋，杜预造桥于富平津，所谓造舟为梁也，又谓之曰陶河。《晋书》：预以孟津渡时有覆没之患，请建河桥于富平津。桥成，帝从百僚临会，举觞属预曰：非君，此桥不立也。

〔四〕春秋：《晋书》：预耽思牍籍，为《春秋左氏经传集解》，又参考众家谱第，谓之《释例》。挚虞赞之曰：左丘明本为《春秋》作传，而《左传》遂自孤行；《释例》本为《传》设，而所发明何但《左传》，故亦孤行。

〔五〕孤坟：《水经注》：密县陉山上有郑祭仲墓，冢西有子产墓，累石为方坟，坟东有庙，并东北向郑城。杜元凯言不忘本。《晋书》：预先为遗令曰：“吾去春入朝，自表营洛阳城东首阳之南为将来兆域，开隧道南向，仪制取法于郑大夫，欲以俭自完耳。棺器小敛之事，皆当称此。”子孙一以遵之。陉山，《晋书》作邢山。





祭外祖祖母文


维年月日，外孙荥阳郑宏之，京兆杜甫。谨以寒食庶羞之奠，敢昭告于外王父母之灵。呜呼！外氏当房，祭祀无主。伯道何罪，元阳谁抚。缅惟夙昔，追思艰窭。当太后秉柄，内宗如缕。纪国则夫人之门〔一〕，舒国则府君之外父〔二〕。聿以生居贵戚，衅结狂竖。雌伏单栖，雄鸣折羽。忧心惙惙，独行踽踽。悲夫逝[1]景，分飞忽间于凤皇；咄彼谗人，有词何[2]异于鹦鹉。初，我父王之遘祸，我母妃之下室。深狴殊涂，酷吏同律。夫人于是布裙屝屦，提饷潜出。昊天不佣，退藏于密。久成凋瘵，溘至终毕。盖乃事存于义阳之诔，名播于燕公之笔。呜呼哀哉！宏之等从母昆弟，两家因依。弱岁俱苦，慈颜永违。岂无世亲，不如所爱。岂无舅氏，不知所归。誓以偏往，恻恋光辉。渐渍相勖，居诸造微。幸遇圣主，愿发清机。以显内外，何当奋飞。洛城之北，邙山之曲。列树风烟，寒泉珠玉。千秋古道，王孙去兮不归；三月晴天，春草萋兮增绿。顷物将牵累，事未遂欲。使泪流顿尽，血下相续者矣。捧奠迟回，炯心依属。庶多载之洒扫，循兹辰之轨一作軏躅。

〔一〕纪国：《旧书》：纪王慎，太宗第十子。越王贞败，慎亦下狱，改姓虺氏，配流岭表，道至蒲州而卒。慎次子沂州刺史义阳王琮等五人，垂拱中并遇害。中兴初，追复官爵。《张燕公义阳王碑》曰：初永昌之难，王下河南狱，妃录司农寺。唯有崔氏女，屝履布衣，往来供馈，徒行悴色。伤动人伦，中外咨嗟，目为勤孝。按碑则公之外母，纪王之孙，义阳之女也。故曰“纪国则夫人之门”，又曰“名播于燕公之笔”也。公母崔氏，此有明征。《范阳太君志》称冢妇卢氏，其为传写之误无疑矣。《燕公碑》又载义阳二子，配在嶲州，长曰行远，以冠就戮。次曰行芳，以童当舍，芳啼号抱行远，乞代兄命，既不见听，固求同尽，西南伤之，称为死悌。季子行休，泣血上请迎丧远裔，至孝潜通，精魄昭应。《新书》又载纪国之女适裴仲者，王死，呕血数升，绝膏沐者二十年。王既归葬，一恸而卒。中宗举哀章善门，下诏褒扬，勤孝死悌，萃于一门，未有如纪国之盛者也。余是以详著之。

〔二〕舒国：舒王元名，高祖第十八子。永昌年，与子亶俱为丘神绩所陷，系诏狱死。元名坐迁利州，寻被杀。神龙初赠司徒，曰府君之外父者，盖舒国为府君外王父也。于《赠李义》诗可考。

	[1] 逝：原无，据朱鹤龄辑注本补。

	[2] 何：原无，据朱鹤龄辑注本补。





为阆州王使君进论巴蜀安危表


臣某言：伏自陛下平山东，收燕蓟，洎海隅万里。百姓感动，喜王业再康，疮痏苏息。陛下明圣，社稷之灵，以至于此。然河南河北，贡赋未入；江淮转输，异于曩时。唯独剑南，自用兵已来，税敛则殷，部领不绝。琼林诸库，仰给最多。是蜀之土地膏腴，物产繁富，足以供王命也。近者贼臣恶子，频有乱常。巴蜀之人，横被烦费，犹相劝勉，充备百役，不敢怨嗟。吐蕃今下松、维等州，成都已不安矣。杨琳师再胁普合，颗颗两川，不得相救。百姓骚动，未知所裁。况臣本州，山南所管，初置节度，庶事草创，岂暇力及东西两川矣。伏愿陛下听政之余，料巴蜀之理乱，审救援之得失，定两川之异同，问分管之可否。度长计大，速以亲贤出镇，哀罢人以安反仄，犬戎侵轶，群盗窥伺，庶可遏矣。而三蜀，天府也。征取万计，陛下忍坐见其狼狈哉？不即为之，臣窃恐蛮夷得恣屠割耳，实为陛下有所痛惜。必以亲王委之节钺，此古之维城盘石之义明矣，陛下何疑哉？在近择亲贤，加以醇厚明哲之老，为之师傅，则万无覆败之迹，又何疑焉？其次付重臣旧德，智略经久，举事允惬，不陨获于苍黄之际，临危制变之明者，观其树勋庸于当时，扶泥涂于已坠，整顿理体，竭露臣节，必见方面小康也。今梁州既置节度，与成都足以久远相应矣。东川更分管数州于内，幕府取给，破弊滋甚。若兵马悉付西川，梁州益坦为声援，是重敛之下，免至多门，西南之人，有活望矣。必以战伐未息，势资多军，应须遣朝廷任使旧人，授之使节留后之寄。绵历岁时，非所以塞众望也。臣于所守封界，连接梓州，正可为成都东鄙，其中别作法度，亦不足成要害哉，徒扰人矣，伏惟明主裁之。又天下征收赦文，减省军用外诸色杂赋名目，伏愿损之又损之，剑南诸州，亦困而复振矣。将相之任，内外交迁，西川分壸，以仗贤俊。愚臣特望以亲王总戎者，意在根固流长，国家万代之利也，敢轻易而言？次请慎择重臣，亦愿任使旧人，镇抚不缺。借如犬戎俶扰，臣素知之。臣之兄承训，自没蕃已来，长望生还。伪亲信于赞普，探其深意，意者报复摩弥青海之役决矣。同谋誓众，于前后没落之徒，曲成翻动，阴合应接，积有岁时。每汉使回，蕃使至，帛书隐语，累尝恳论。臣皆封进上闻，屡达臣兄承训忧国家缘边之急，愿亦勤矣。况臣本随兄在蜀，向二十年。兄既辱身蛮夷，相见无日。臣比未忍离蜀者，望兄消息时通，所以戮力边隅，累践班秩。补拙之分浅，待罪之日深。蜀之安危，敢竭闻见。臣子之义，贵有所尽于君亲。愚臣迂阔之说，万一少裨圣虑，远人之福也，愚臣之幸也。昨窃闻诸道路云[1]，吐蕃已来，草窃岐陇，逼近咸阳。似是之间，忧愤陨迫，益增尸禄寄重之惧，寤寐报效之恳。谨冒死具巴蜀成败形势，奉表以闻。

	[1] 云：原作“出”，据朱鹤龄辑注改。





附录一


志、传集序





唐故检校工部员外郎杜君墓系铭


元稹江陵士曹时作

叙曰：余读诗至杜子美，而知大小之有所总萃焉。始尧、舜时，君臣以赓歌相和。是后诗人继作，历夏、殷、周千余年。仲尼缉拾选练，取其干预教化之尤者三百篇，其余无闻焉。骚人作而怨愤之态繁，然犹去风雅日近，尚相比拟。秦汉已还，采诗之官既废，天下妖谣民讴、歌颂讽赋、曲度嬉戱之词，亦随时间作。至汉武赋《柏梁诗》，而七言之体兴。苏子卿、李少卿之徒，尤工为五言，虽句读文律各异，雅郑之音亦杂，而词意简远，指事言情，自非有为而为，则文不妄作。建安之后，天下文士，遭罹兵战，曹氏父子，鞍马间为文，往往横槊赋诗，其遒壮抑扬，冤哀悲离之作，尤极于古。晋世风概稍存。宋、齐之间，教失根本，士子以简慢歙习舒徐相尚，文章以风容色泽、放旷精清为髙，盖吟写性灵，流连光景之文也，意义格力，固无取焉。陵迟至于梁、陈，淫艳刻饰、佻巧小碎之词剧，又宋、齐之所不取也。唐兴，官学大振。历世之文，能者互出。而又沈、宋之流，研练精切，稳顺声势，谓之为律诗。由是而后，文变之体极焉。然而莫不好古者遗近，务华者去实，效齐、梁则不逮于魏、晋，工乐府则力屈于五言，律切则骨格不存，闲暇则纤浓莫备。至于子美，盖所谓上薄风雅，下该沈、宋，言夺苏、李，气吞曹、刘，掩颜、谢之孤高，杂徐、庾之流丽，尽得古今之体势，而兼人人所独专矣。使仲尼考[1]锻其旨要，尚不知贵其多乎哉。苟以其能所不能，无可无不可，则诗人以来，未有如子美者。是时山东人李白，亦以奇文取称，时人谓之李、杜。余观其壮浪纵恣，摆去拘束，模写物象，及乐府歌诗，诚亦差肩于子美矣。至若铺陈终始，排比声韵，大或千言，次犹数百，词气豪迈，而风调清深，属对律切，而脱弃凡近，则李尚不能历其藩翰，况堂奥乎。予尝欲条析其文，体别相附，与来者为之准，特病懒未就耳。适遇子美之孙嗣业，启子美之柩，襄祔事于偃师，途次于荆。雅知余爱言其大父之为文，拜余为志，辞不能绝。余因系其官阀而铭其卒葬云。

系曰：昔当阳成侯姓杜氏，下十世而生依艺，令于巩，依艺生审言，审言善诗，官至膳部员外郎。审言生闲，闲生甫。闲为奉天令。甫字子美，天宝中，献《三大礼赋》，明皇奇之，命宰相试文，文善，授右卫率府胄曹。属京师乱，步谒行在，拜左拾遗。岁余以直言失官，出为华州司功，寻迁京兆功曹。剑南节度严武，状为工部员外郎，参谋军事，旋又弃去。扁舟下荆楚间，竟以寓卒，旋殡岳阳，享年五十九。夫人弘农杨氏女，父曰司农少卿怡，四十九年而终。嗣子曰宗武，病不克葬，殁，命其子嗣业，嗣业贫无以给丧，收拾乞匄，焦劳昼夜，去子美殁后余四十年，然后卒先人之志，亦足为难矣。铭曰：

维元和之癸巳，粤某月某日之佳辰，合窆我杜子美于首阳之山前。呜呼，千载而下，曰此文先生之古坟。

	[1] 考：原脱，据《元氏长庆集》补。





旧书·文苑传


杜甫字子美，本襄阳人，后徙河南巩县。曾祖依艺，位终巩令。祖审言，位终膳部员外郎，自有传。父闲，终奉天令。甫天宝初当在开元末应进士不第。天宝末，献《三大礼赋》，玄宗奇之，召试文章，授京兆府兵曹参军。《新书》云：天宝十三载，献三赋，使待制集贤院，命宰相试文章。擢河西尉，不拜。改右卫率府胄曹参军。十五载，禄山陷京师，肃宗征兵灵武，甫自京师宵遁，赴河西，谒肃宗于彭原郡，拜右拾遗。《新书》云：天子入蜀，甫避走三川，肃宗立。自鄜州羸服，欲趋行在，为贼所得。至德二载，亡走凤翔。谒上，拜左拾遗。按，集注自京窜至凤翔，当从《新书》。房琯布衣时与甫善。时琯为宰相，请自帅师讨贼，帝许之。其年十月，琯兵败于陈涛斜。明年春，琯罢相。甫上疏言：琯有才，不宜罢免。肃宗怒，贬琯为刺史，出甫为华州司功参军。《新书》云：甫上疏，言琯罪细，不宜免大臣。帝怒，诏三司推问。宰相张镐曰：甫若抵罪，绝言者路。帝乃解。然自是不甚省录。时所在寇夺，甫家寓鄜，弥年艰篓，孺弱至饿死。因许甫自往省视，从还京师，出为华州司功参军。时关畿乱离，谷食踊贵，甫寓居成州同谷县，《新书》云：关辅饥，辄弃官去，客秦州。自负薪采梠，儿女饿殍者数人。久之，召补京兆府功曹。《新书》云：流落剑南，结庐成都西郭。诏补京兆功曹参军，不至。上元二年冬，当作广德二年黄门侍郎郑国公严武镇成都，奏为节度参谋、检校尚书工部员外郎，赐绯鱼袋。《新书》云：武再帅剑南，表为参谋，检校工部员外郎。武与甫世旧，待遇甚隆。甫性褊躁，无器度，恃恩放恣，尝凭醉登武之床，瞪视武曰：“严挺之乃有此儿！”武虽急暴，不以为忤。《新书》云，武外若不为忤，中衔之。一日欲杀甫及梓州刺史章彝，集吏于门，武将出，冠钩于帘三。左右白其母，奔救得止，独杀彝。按：严、杜死生交谊，见于诗篇者甚至。钩帘欲杀，出于《云溪友议》，实齐东野人之语也。宋子京好捃摭小说，故妄载之，当以《旧书》为正。鲁訔曰：考杜诗，武再镇蜀，章彝已交印入觐，史当失之。甫于成都浣花里，种竹植树，结庐枕江，纵酒啸咏，与田父野老相狎，荡无拘检。严武过之，有时不冠，其傲诞如此。永泰元年夏，武卒，甫无所依。及郭英乂代武镇成都，英乂武人粗暴，无能刺谒，乃游东蜀，依高适。既至而适卒。适自东川入朝，在严武再镇之前。拜散骑常侍，乃卒。《旧书》误也。宝应元年，避徐知道之乱，入梓州，居东川者三年。依高适，当在此时。而史误记耳。是岁崔宁杀英乂，杨子琳攻西川，蜀中大乱。甫以其家避乱荆、楚，扁舟下峡，未维舟而江陵乱，甫居江陵及公安颇久，曰未维舟者，非也。史载居夔下峡事皆不详。乃溯沿湘流，游衡山，寓居耒阳。甫尝游岳庙，为暴水所阻，旬日不得食。耒阳聂令知之，自棹舟迎甫而还。永泰二年，当作大历五年啖牛肉白酒，一夕而卒于耒阳，时年五十九。子宗武，流落湖湘而卒。元和中，宗武子嗣业，自耒阳迁甫之柩，归葬于偃师县西北首阳山之前。天宝末诗人，甫与李齐名，而白自负文格放达，讥甫龌龊，而有“饭颗山”之嘲诮。元和中，词人元稹论李、杜之优劣曰：余读诗至杜子美云云，特病懒未就耳。自后属文者，以稹论为是。甫有文集六十卷。

《新书》赞曰：唐兴，诗人承陈、隋风流，浮靡相矜。至宋之问、沈佺期等，研揣声音，浮切不差，而号律诗，竞相沿袭。逮开元间，稍裁以雅正。然恃华者质反，好丽者壮违。人得一概，皆自名所长。至甫，浑涵汪茫，千汇万状，兼古人而有之。他人不足，甫乃厌余，残膏剩馥，沾丐后人多矣。故元稹谓诗人以来，未有如子美者。甫又善陈时事，律切精深，至千言不少衰，世号“诗史”。昌黎韩愈，于文章慎许可，至歌诗，独推曰“李杜文章在，光焰万丈长”。诚可信云。





杜工部小集序


润州刺史樊晃

工部员外郎杜甫，字子美。膳部员外郎审言之孙。至德初，拜左拾遗。直谏忤旨，左转，薄游陇蜀，殆十年矣。黄门侍郎严武总戎全蜀，君为幕宾，白首为郎，待之客礼。属契阔湮阨，东归江陵，缘湘沅而不返，痛矣夫。文集六十卷，行于江汉之南。常蓄东游之志，竟不就。属时方用武，斯文将坠，故不为东人之所知。江左词人所传诵者，皆君之戏题剧论耳。曾不知君有大雅之作，当今一人而已。今采其遗文，凡二百九十篇，各以志类，分为六卷，且行于江左。君有宗文、宗武，近知所在，漂寓江陵，冀求其正集，续当论次云。





读杜工部诗集序


孙仅

叙曰：五常之精，万象之灵，不能自文，必委其精、萃其灵于伟杰之人，以涣发焉。故文者，天地真粹之气也，所以君五常、母万象也。纵出横飞，疑无涯隅，表乾里坤，深入隐奥。非夫腹五常精，心万象灵，神合冥会，则未始得之矣。夫文各一，而所以用之三，谋、勇、正之谓也。谋以始意，勇以作气，正以全道。苟意乱思率，则谋沮矣；气萎体瘵，则勇丧矣；言蒭辞芜，则正寒矣。是三者迭相羽翼，以济乎用也。备则气淳而长，剥则气散而涸。中古而下，文道繁富。风若周，骚若楚，文若西汉，咸角然天出，万世之衡轴也。后之学者，瞽实声正，不守其根，而好其枝叶，由是日诞月艳，荡而莫返。曹、刘、应、杨之徒唱之，沈、谢、徐、庾之徒和之，争柔斗葩，联组擅绣，万钧之重，烁为锱铢，真粹之气，殆将灭矣。洎夫子之为也，剔陈梁，乱齐宋，抉晋魏，潴其淫波，遏其烦声，与周、楚、西汉相准的。其夐邈高耸，则若凿大虚而嗷万籁；其驰骤怪骇，则若仗天策而骑箕尾；其首截峻整，则若俨钩陈而界云汉。枢机日月，开阖雷电，昂昂然神其谋，挺其勇，握其正，以高视天壤，趋入作者之域，所谓真粹气中人也。公之诗，支而为六家：孟郊得其气焰，张籍得其简丽，姚合得其清雅，贾岛得其奇僻，杜牧、薛能得其豪健，陆龟蒙得其赡博，皆出公之奇偏尔，尚轩轩然自号一家，爀世烜俗。后人师儗不暇，矧合之乎。风骚而下，唐而上，一人而已。是知唐之言诗，公之余波及尔。於戏！以公之才，宜器大任，而颠沛寇虏、汩没蛮夷者，屯于时耶？戾于命耶？将天嗜厌代，未使斯文大振耶？虽道振当世，而泽化后人，斯不朽矣。因览公集，辄泄其愤以书之。





王内翰序


翰林学士、兵部郎中、知制诰、史馆修撰王洙撰

杜甫字子美，襄阳人，徙河南巩县。曾祖依艺，巩令。祖审言，膳部员外郎。父闲，奉天令。甫少不羁，天宝中，献三赋，召试文章，授河西尉，辞不行，改右卫率府胄曹。天宝末，以家避乱鄜州，独转陷贼中。至德二载，窜归凤翔，谒肃宗，授左拾遗，诏许至鄜迎家。明年收京，扈从还长安。房琯罢相，甫上疏，论琯有才，不宜废免，肃宗怒。贬琯邠州刺史，出甫为华州司功。属关辅饥乱，弃官之秦州，又居成州同谷，自负薪采梠，糒不给。遂入蜀，卜居成都浣花里，复适东川。久之，召补京兆府功曹，以道阻不赴，欲如荆楚。上元二年，闻严武镇成都，自阆州挈家往依焉。子美自阆还成都，武再镇蜀时也。原叔《序》误。武归朝廷，甫浮游左蜀诸郡，往来非一。武再镇两川，奏为节度参谋、检校工部院外郎，赐绯。永泰元年夏，武卒，郭英乂代武。崔旰杀英乂。杨子琳、柏贞节举兵攻旰，蜀中大乱，甫逃至梓州。乱定，归成都，无所依，子美避徐知道乱，入梓州。崔旰乱后，自云安寓夔，不复还成都矣。原叔此序误。乃泛江游嘉戎，次云安，移居夔州。大历三年春，下峡，至荆南，又次公安，入湖南，溯沿湘流，游衡山，寓居耒阳。尝至岳庙，阻暴水，旬日不得食。耒阳聂令知之，自具州迎还。五年夏，一夕醉饱卒，年五十九。观甫诗与《唐实录》，犹概见事迹，比《新书》列传，彼为踳驳。《传》云：召试，授京兆府兵曹，而集

有《官定后戏赠》诗，注云：初授河西尉，辞，改右卫率府胄曹。《传》云：遁赴河西，谒肃宗于彭原，而集有《喜达行在》诗，注云：自京窜至凤翔。《传》云：严武卒，乃游东蜀，依高适，既至而适卒。据适自东川入朝，拜右散骑常侍，乃卒。又集有《忠州闻高常侍亡》诗。《传》云：扁舟下峡，未维州而江陵乱，乃游湘衡。而集有居江陵及公安诗至多。《传》云：甫永泰二年卒。而集有《大历五年正月追酬高蜀州》诗及别题大历年者数篇。甫集，初六十卷，今秘府旧藏、通人家所有称大小集者，皆亡逸之余，人自编摭，非当时第叙矣。搜裒中外书，凡九十九卷。古本二卷，蜀本二十卷，集略十五卷，樊晃序小集六卷，孙光宪序二十卷，郑文宝序少陵集二十卷，别题小集二卷，孙仅一卷，杂篇三卷。除其重复，定取千四百有五篇。凡古诗三百九十有九；近体千有六，起太平时，终湖南所作，视居行之次若岁时为先后，分十八卷。又别录赋笔杂著二十九篇为二卷，合二十卷。意兹未可谓尽，他日有得，尚副益诸。宝元二年十月，王原叔记。

元好问《中州集》云：祝简廉夫《诗说》云：王原叔初不注杜诗，予识其孙彦朝，彦朝不说杜诗非其大父注。盖彦朝不学，见流俗皆读旧注，因而认有，可叹可叹！今日见吴彦高《东山集》云：元祐间，秘阁校对黄本，邓忠臣字慎思，余柳氏姨之夫。今世所注杜诗，乃慎思平生究竭心力而为之者。镂板家标题，遂以托名王原叔。近岁得浙本杜诗，是原叔之孙祖宁所传，前有序引，备言其大父未尝注杜诗。廉夫、彦高益可信，故并记于此。





后记


王琪

近世学者，争言杜诗，爱之深者，至于剽掠句语，迨所用险字而模画之，沛然自以绝洪流而穷深源矣。又人人购其亡逸，多或百余篇，少数十句，藏弆矜大，复自以为有得。翰林王君原叔，尤嗜其诗，家素蓄先唐旧集，及采秘府名公之室、天下士人所有，得者悉编次之，事具于记，于是杜诗无遗矣。子美博闻稽古，其用事，非老儒博士，罕知其自出，然讹缺久矣。后人妄改而补之者众，莫之遏也。非原叔多得其真，为害大矣。子美之诗，词有近质者，如“麻鞋见天子，垢腻脚不袜”之句。所谓转石于千仞之山，势也。学者尤效之而过甚，岂远大者难窥乎？然夫子之删《诗》也。至于桧、曹小国，寺人女子之诗，苟中法度，咸取而弦歌。善言诗者，岂拘于人哉？原叔虽自编次，余病其卷帙之多而未甚布。暇日与苏州进士何君瑑、丁君修，得原叔家藏及今古诸集，聚于郡斋而参考之，三月而后已。义有兼通者，亦存而不敢削，阅之者固有浅深也。而又吴江邑宰河东裴君煜取以覆视，乃益精密，遂镂于板，庶广其传。或俾余序于篇者，曰：如原叔之能文称于世，止作记于后，余窃慕之。且余安知子美哉！但本末不可阙书，故概举以附于卷终。原叔之文，今迁于卷首云。

嘉祐四年四月望日，姑苏郡守太原王琪后记。





成都新刻草堂先生诗碑序


胡宗愈

草堂先生，谓子美也。草堂，子美之故居，因其所居而号之曰草堂先生。先生自同谷入蜀，遂卜成都浣花江上，万里桥之西，为草堂以居焉。唐之史记前后抵牾，先生至成都之年月不可考。其后先生《寄题草堂》云：“经营上元始，断手宝应年。”然则先生之来成都，殆上元之初乎？严武入朝，先生送武之巴西，遂如梓州。蜀乱，乃之阆州，将游荆楚。会武再镇两川。先生乃自阆州挈妻子归草堂，武辟先生为参谋。武卒，蜀又乱，先生去之东川，移居夔州，遂下荆渚，溯沅湘，上衡山，卒于耒阳。先生以诗鸣于唐，凡出处去就，动息劳佚，悲欢忧乐，忠愤感激，好贤恶恶，一见于诗。读之可以知其世，学士大夫谓之诗史。其所游历，好事者随处刻其诗于石，至成都则阙然。先生之故居，松竹荒凉，略不可记。今丞相吕公镇成都，复作草堂于先生之旧址，绘先生之像于其上。宗愈假符于此，乃录先生之诗，刻石置于草堂之壁间。先生虽去此，而其诗之意有在于是者，亦附其后。庶几好事者于以考先生去来之迹云。

元祐庚午，资政殿学士中大夫知成都军府事胡宗愈序。





《杜工部集》后记


吴若

右杜集，建康府学所刻板也。初教授刘亘常今，当兵火瓦砾之余，便欲刻印文籍。得府帅端明李公行其言，继而枢密赵公不费其说。未几，赵公移帅江西，常今亦以病丐罢。属府倅吴公才德充、察推王誾伯言嗣成之。德充、伯言为求工外邑，付学正张巽、学录李鼎要以必成。逾半年，教授钱寿朋耆朋来，乃克成焉。盖方督府宣司鼎来，百工奔走，趋命不暇，刀板在手，夺去者屡矣。一集之微，更岁历十余君子始就。呜呼！儒业之难兴如此。常今初得李端明本，以为善，又得抚属姚宽令威所传故吏部鲍钦止本，校足之。未得若本，以为无恨焉。凡称樊者，樊晃小集也；称晋者，开运二年官书也；称荆者，王介甫四选也；称宋者，宋景文也；称陈者，陈无己也；称刊及一作者，黄鲁直、晁以道诸本也。虽然，子美诗如五谷六牲，人皆知味，而鲜不为异馔所移者，故世之出异意为异说，以乱杜诗之真者甚多。此本虽未必皆得其真，然求不为异者也。他日有加是正者重刻之，此学者之所望也。

绍兴三年六月，荆溪吴若季海书。





附录二


少陵先生年谱





世系




案《唐宰相世系表》：杜预四子：锡、跻、耽、尹。襄阳杜氏，出自预少子尹。元稹《墓志》云：晋当阳侯下，十世而生依艺。甫《祭远祖当阳君文》称十三叶孙甫。甫为预之后，未知预四子谁为甫之祖。而旧谱以甫为尹之后，此何据也？《唐旧书·杜易简传》：易简，襄州襄阳人，周硖州刺史叔毗曾孙。易简从祖弟审言。易简、审言，同出叔毗下，获嘉为甫高祖，即硖州之子也。《周书·杜叔毗传》：其先京兆杜陵人也，徙居襄阳。祖乾光，齐右司徒右长史。父渐，梁边城太守，此世系之较然可考者也。以《世系表》推之，尹下六代，为袭池阳侯洪泰，与乾光为行。洪泰生二子，祖悦、颙，与渐为行。颙生三子：景仲、景秀、景恭，与叔毗为行。叔毗、景恭，皆仕周，其子皆仕隋。叔毗之子为廉卿，则未知其为易简之祖与，审言之祖与？旧谱以叔毗为颙子，景仲、叔毗并系颙下，纰缪极矣，此不可不正也。颜鲁公撰《杜济神道碑》，为征南十四代孙，甫有《示从孙济》诗，斯为合矣。《世系表》：济与位同出景秀下，并征南十四代。而诗称从弟位，抑又何与？宋人谓《新唐·宰相世系表》承用逐家谱牒，多所谬误。欧阳公略不削笔，恐未可以表为据也。姑书之以俟博闻者。

纪年：睿宗 先天元年壬子，即景云三年，正月改元太极，五月改延和，八月改先天。

时事：七月，立皇太子隆基为皇帝，以听小事，自尊为太上皇。八月，玄宗即位。

出处：吕大防《诗谱》云：按《志传》皆年五十九卒，在大历五年庚戌，当生于是年。

纪年：玄宗 开元元年癸丑，即先天二年，十二月改元。

时事：七月，诰归政于皇帝。九月，张说为中书令。十月，姚元之同中书门下三品。

纪年：开元二年甲寅

纪年：开元三年乙卯

出处：《观舞剑器行》云：“开元三年，余尚童稚，于郾城观公孙舞剑器。”《诗谱》云：是年才四岁。或有误。

纪年：开元四年丙辰

时事：六月，睿宗崩。十月，葬于桥陵，以同州蒲城县为奉先县。十二月，姚崇罢，宋璟兼黄门监，苏颋同平章事。

纪年：开元五年丁巳

时事：九月，改紫微省依旧为中书省，黄门省为门下省，黄门监为侍中。

纪年：开元六年戊午

出处：年七岁，《壮游》诗云：“七龄思即壮，开口咏凤皇。”《进雕赋表》云：自七岁所缀诗笔，向四十载矣，约千有余篇。

纪年：开元七年己未

纪年：开元八年庚申

时事：正月，宋璟、苏颋罢。

出处：《壮游》诗：“九龄书大字，有作成一囊。”

纪年：开元九年辛酉

时事：九月，张说同中书门下三品。

纪年：开元十年壬戌

纪年：开元十一年癸亥

时事：四月，张说为中书令。十月，幸温泉，作温泉宫。

纪年：开元十二年甲子

纪年：开元十三年乙丑

时事：十一月，东封泰山。

出处：年十四。《壮游》诗云：“往昔十四五，出游翰墨场。斯文崔魏徒，以我似班扬。”

纪年：开元十四年丙寅

时事：四月，张说罢，岐王范薨。

出处：年十五。

纪年：开元十五年丁卯

纪年：开元十六年戊辰

纪年：开元十七年己巳

时事：八月癸亥，以每年八月五日为千秋节。宋璟为尚书右丞相。

纪年：开元十八年庚午

时事：十一月，张说薨。

纪年：开元十九年辛未

出处：年二十，上《三大礼赋表》云：“浪迹陛下丰草长林，自弱冠之年。”《壮游》诗：东下姑苏，渡浙江，游剡溪。当起于是年。

纪年：开元二十年壬申

时事：三月，信安王祎大破奚、契丹于幽州。六月，遣范安及于长安广花萼楼，筑夹城至芙蓉园。

纪年：开元二十一年癸酉

时事：二月，韩休同中书门下平章事。十一月，宋璟致仕。十二月，韩休罢，张九龄同中书门下平章事。

纪年：开元二十二年甲戌

时事：正月，帝幸东都。五月，张九龄为中书令，李林甫同平章事。十二月，张守珪斩契丹王屈烈及其大臣虞可汗，传首东都。

纪年：开元二十三年乙亥

时事：帝在东都。

出处：《壮游》诗：“归帆拂天姥，中岁贡旧乡。忤下考功第，拜辞京尹堂。放荡齐赵间，裘马颇清狂。快意八九年，西归到咸阳。”按史，二十四年，移贡举于礼部，则“下考功第”，在二十四年之前。

纪年：开元二十四年丙子

时事：三月，始移考功贡举，遣礼部侍郎掌之。十月，驾还西京。十一月，张九龄罢，李林甫兼中书令，牛仙客同平章事。

纪年：开元二十五年丁丑

时事：四月，张九龄贬荆州长史。废太子瑛、鄂王瑶、光王琚为庶人，赐死。是年上以几致刑措，推功元辅。十一月，宋璟薨。

纪年：开元二十六年戊寅

时事：三月，杜希望攻拔吐蕃新城，以其地为威戎军。六月，张守珪大破契丹林胡，遣使献捷。是年分左右羽林，置龙武军。

纪年：开元二十七年己卯

时事：八月，盖嘉运大破突厥施于碎叶城，擒其王火吐火仙，送京师。

纪年：开元二十八年庚辰

时事：二月，张九龄卒。是时频岁丰稔，京师米斛不满二百。天下乂安，虽行万里，不持寸刃。

纪年：开元二十九年辛巳

时事：正月，两京诸州，各置玄元皇帝庙，并崇玄学。八月，以安禄山为营州都督，充平卢军使。

出处：年三十岁，《祭远祖当阳君文》曰：“小子筑室首阳之下，谨以寒食之奠，敢昭告于先祖。”

诗：《冬日洛城北谒玄元皇帝庙》

纪年：天宝元年壬午，正月丁未改元

时事：正月，得灵宝于尹喜故宅，置玄元庙于大宁坊。八月，李适之为左相。九月，两京玄元庙改曰太上玄元皇帝宫。

出处：在东都。姑万年县君卒于东京仁风里。六月，迁殡于河南县。

诗：《南曹小司寇于我太夫人堂下垒土为山》

纪年：天宝二年癸未

时事：正月，安禄山入朝。三月，改西京玄元庙为太微宫，东京为太清宫。

纪年：天宝三载甲申，正月改元为载

时事：正月，遣左右相以下祖别贺知章于长乐坡，李白供奉翰林。三月，安禄山兼范阳节度使。寿王妃杨氏，号太真，召入宫。李白赐金放归。

出处：在东都。五月，祖母范阳太君卒于陈留之私第。八月，归葬偃师。是时，李白自翰林放归，客游梁、宋、齐、鲁，相从赋诗，正在天宝三四载间。

纪年：天宝四载乙酉

时事：八月，册太真为贵妃，三姊皆赐第京师。

出处：在齐州。李邕为北海太守，陪宴历下亭。李白、高适俱有赠邕诗，当是同时。白有《鲁郡石门别杜二子美》诗，或四五载之秋也。

诗：《陪李北海宴历下亭》《同李北海登历下古城新亭》《赠李白》

纪年：天宝五载丙戌

时事：四月，左相李适之罢，陈希烈同平章事。

出处：归长安。

纪年：天宝六载丁亥

时事：正月，遣使就杀北海太守李邕，李适之饮药死。诏天下通一艺者诣京师。林甫下尚书覆试，皆退下。九月，安禄山筑雄武城。十月，幸温泉宫，改为华清宫。十一月，哥舒翰充陇右节度使。十二月，高仙芝讨小勃律，虏其王归。

出处：应诏退下，在长安。

纪年：天宝七载戊子

时事：韦济为河南尹，迁尚书左丞。十月，幸华清宫，封贵妃三姊并国夫人。十二月，哥舒翰筑神威军于青海上，又筑城龙驹岛，吐蕃不敢近青海。

出处：在长安。

诗：《奉寄河南韦尹丈人》《上韦左丞》《奉赠韦左丞丈二十二韵》

纪年：天宝八载己丑

时事：闰六月，谒太清宫，册玄元尊号。高祖以下五帝，皆加大圣字。京兆尹萧炅坐赃左迁汝阴太守，哥舒翰攻拔吐蕃石堡城。

纪年：天宝九载庚寅

时事：正月，诏封西岳。三月，岳庙灾。久旱，停封。五月，封安禄山东平郡王。七月，以郑虔为广文馆博士。

出处：在长安。

诗：《醉时歌赠广文馆博士郑虔》

纪年：天宝十载辛卯

时事：正月壬辰，朝献太清宫。癸巳，朝飨太庙。甲午，有事于南郊。二月，安禄山兼领三镇。四月，鲜于仲通讨南诏，大败于西洱河。八月，安禄山大败于契丹。十一月，杨国忠兼领剑南节度使。

出处：年四十，进《三大礼赋》，玄宗奇之，命待制集贤院。

诗：《兵车行》《杜位宅守岁》

纪年：天宝十一载壬辰

时事：十一月，李林甫薨，杨国忠为右相。哥舒翰、安禄山、思顺皆入朝。

出处：召试文章，送隶有司，参列选序。

纪年：天宝十二载癸巳

时事：正月，京兆鲜于仲通讽选人为杨国忠立颂省门。

诗：《赠鲜于京兆》

纪年：天宝十三载甲午

时事：正月，安禄山入朝，加仆射。二月，杨国忠守司空受册。三月，张垍贬卢溪司马，兄均建安太守。八月，霖雨积六十余日。陈希烈罢，韦见素同平章事。

出处：进《封西岳赋》

诗：《丽人行》《投赠哥舒开府》《送高三十五书记》《送蔡希曾都尉还陇右因寄高三十五书记》《赠田九判官》《秋雨叹三首》《叹庭前甘菊花》《苦雨奉赠陇西公》《上韦左相》《九日寄岑参》《承沈八丈东美除膳部员外》《奉同郭给事汤东灵湫作》

纪年：天宝十四载乙未

时事：十一月，安禄山反，陷河北诸郡，郭子仪为朔方节度副大使。十二月，陷东京。哥舒翰为兵马副元帅，守潼关。

出处：授河西尉，不拜，改右卫率府胄曹参军。十一月，往奉先县。

诗：《官定后戏赠》《去矣行》《自京赴奉先县咏怀五百字》

纪年：肃宗 天宝十五载丙申，七月，肃宗即位，改至德元载。

时事：正月，禄山僭号于东京，李光弼为河东节度副大使。六月，哥舒翰战败于灵宝西。禄山陷潼关，上出延秋门，次马嵬。陈元礼杀杨国忠，贵妃自缢。禄山陷京师，陈仓令薛景仙杀贼将，保扶风。七月，次普安郡，房琯同平章事。丁卯，下诏制置天下。八月癸巳，太子即位于灵武，上皇遣韦见素、房琯使灵武册命，李泌见上于灵武。回纥、吐蕃请助国讨贼。九月，上幸彭原郡。十月，房琯败绩于陈陶斜。永王璘反。十二月，以高适为淮南节度使。

出处：五月，自奉先往白水。六月，自白水往鄜州。闻肃宗立，自鄜羸服奔行在，遂陷贼中。

诗：《白水县崔少府十九翁高斋三十韵》《三川观水涨二十韵》《九日蓝田崔氏庄》《崔氏东山草堂》《悲陈陶》《悲青坂》《对雪》《月夜》《遣兴》

纪年：至德二载丁酉

时事：正月，上在彭原。安庆绪弑禄山而自立。二月，幸凤翔。史思明自博陵，蔡希德自太行，高秀岩自大同，牛廷玠自范阳，引兵十万寇太原，李光弼大破之。永王璘败死。五月，郭子仪败于清渠，退保武功。房琯罢，张镐同平章事。八月，镐出兼河南节度等使。九月，广平王统朔方、安西、回纥众收西京。十月，庆绪奔河北，广平王收东京。上皇诰定行期，李泌乞归衡山。癸亥，上自凤翔还京。十一月壬申，御丹凤楼下制。十二月，上皇至自蜀，居兴庆宫。上皇诰：改蜀郡为成都府，长史为尹。分剑南东西川，各置节度使。十二月，大封蜀郡灵武元从功臣，陷贼官六等定罪。

出处：春在贼中。五月，窜归凤翔，拜左拾遗。上疏救房琯。上怒，诏三司推问，张镐救之，仍放就列。八月，墨制放还鄜州，省妻子。十月，扈从还京。

诗：《苏端薛复筵简薛华醉歌》《元日寄韦氏妹》《哀王孙》《哀江头》《春望》《忆幼子》《晦日寻崔戢李封》《雨过苏端喜晴》《送帅府程录事》《一百五日夜对月》《大云寺赞公房四首》《喜达行在所三首》《述怀》《送长孙九侍郎御赴武威判官》《送樊二十三侍御汉中判官》《送从弟亚安西判官》《送韦十六评事同谷防御判官》《送郭中丞充陇右节度使》《送杨六判官使西蕃》《月》《奉赠严八阁老》《塞芦子》《彭衙行》《留别贾严二阁老》《晚行口号》《北征》《徒步归行》《行次昭陵》《玉华宫》《九成宫》《羌村三首》《喜闻官军已临贼境二十韵》《收京三首》《腊日》

纪年：乾元元年戊戌 二月改元，复以载为年。

时事：二月，李辅国判行军司马。三月，元帅楚王俶改封成王。四月，册张淑妃为皇后。九庙成，迎神主入新庙。五月，张镐罢，立成王为皇太子。六月，贬房琯为邠州刺史，下制数其罪。刘秩、严武等俱贬。七月，幼女宁国公主嫁回纥。九月，命郭子仪统九节度之师讨安庆绪，以鱼朝恩为观军容使。十二月，围相州。

出处：任左拾遗。六月，出为华州司功。冬晚间至东都。

诗：《宣政殿退朝》《晚出左掖》《紫宸殿退朝》《题省中院壁》《和贾至早朝大明宫》《曲江对雨》《曲江对酒》《逼仄行》《送李校书》《洗兵马》《送贾阁老出汝州》《端午日赐衣》《送郑十八虔贬台州司户》《题郑十八著作虔》《赠王中允维》《答岑补缺见赠》《出金光门有悲往事》《题郑县亭子》《望岳》《留花门》《至日遣兴寄两院补遗故人》《湖城东遇孟云卿》《阌乡姜七少府设鲙》《戏赠阌乡秦少府》《李鄠县丈人胡马行》《瘦马行》《忆弟二首》《得舍弟消息》

纪年：乾元二年己亥

时事：正月，史思明称燕王于魏州。李嗣业卒于行营。三月，九节度师溃于滏水。思明杀安庆绪。郭子仪断河阳桥，以余众保东京。召子仪还京，以李光弼代之。六月，以裴冕为成都尹，充剑南节度使。九月，史思明陷东京，光弼守河阳。

出处：春自东都回华州。关辅饥。七月，弃官西去。度陇，客秦州，卜西枝村，置草堂，未成。十月，往同谷县，寓同谷不盈月。十二月一日，自陇右入蜀，至成都。

诗：《潼关吏》等诗六首、《夏日叹》《夏夜叹》《早秋苦热堆案相仍》《立秋后题》《秦州杂诗二十首》《山寺》《示侄佐》《佐还山后却寄》《宿赞公房》《东楼》等诗二十八首、《赤谷西崦人家》《西枝村寻置草堂地夜宿赞公堂二首》《太平寺泉眼》《梦李白二首》《别赞上人》《万丈潭》《两当县吴少侍御江上宅》《发秦州纪行十二首》《寓居同谷县作歌七首》《发同谷县赴剑南纪行十二首》

纪年：上元元年庚子

时事：三月，以李若幽[1]为成都尹，李奂为东川节度使。四月，李光弼破贼于怀州、河阳。闰月，以房琯为晋州刺史。七月，上皇移居西内，高力士配流巫州。九月，以江陵为南都。蜀郡先为南京，复为蜀郡。制郭子仪统诸道兵，自朔方取范阳，为鱼朝恩所沮。十一月，李光弼收怀州。十二月，李鼎为凤翔尹。

出处：间尝至蜀州之青城新津，是岁营草堂，故曰“经营上元始”。《堂成》诗云：“频来语燕定新巢。”则三月堂成。

诗：《石犀行》《石筍行》《蜀相》《卜居》《有客》《狂夫》《堂成》《宾至》《西郊》《杜鹃行》《忆昔》《南邻》《赴青城县出成都郭寄陶王二少尹》《丈人山》

纪年：上元二年辛丑 九月，去上元年号，称元年。以十一月为岁首，以斗所建辰为名。

时事：二月，崔光远代李若幽为成都尹。李光弼败于北邙，河阳、怀州俱陷。三月，史思明为其子朝义所杀。四月，张镐贬辰州司户。段子璋反于东川，陷绵州。东川节度使李奂奔成都。五月，崔光远擒子璋，牙将花惊定恃功大掠。复以李光弼为河南副元帅，出镇临淮。王思礼卒。八月，李辅国守兵部尚书。建亥月，光远卒。建丑月，合剑南[2]、两川为一道，废东川节度。以严武为成都尹。

出处：年五十岁，居草堂。

诗：《百忧集行》《戏作花卿歌》《草堂即事》《入奏行》

纪年：宝应元年壬寅 建巳月，改元，复以正月为岁首，建巳月为四月，是月代宗即位。

时事：建卯月，复下诏建都。河东诸将杀邓景山。封郭子仪为汾阳王。召来瑱赴京师，复令还镇，密敕裴茙代之。建辰月，元载同平章事。建巳月乙卯，玄宗崩。丁卯，上崩。李辅国杀张后及越王係。乃发丧，号辅国尚父。五月，李光弼至徐州，诸将畏其威名，相继赴阙。六月，程元振代辅国判行军司马。来瑱擒裴茙于申口。七月，严武召还，为二圣山陵桥道使。徐知道反，以兵守剑阁，武不得出。八月，徐知道为其下所杀。郭子仪解副元帅节度使，留京师。九月，裴冕贬施州刺史。十月，雍王适为天下兵马元帅，仆固怀恩副之，讨史朝义。雍王见回纥可汗于河北，进克河阳东都，河北悉平。李怀仙斩朝义首来献。

出处：《草堂》诗云：“断手宝应年。”七月，送严武还朝，到绵州。未几，徐知道之乱，因入梓州。冬复归成都，迎家至梓。十一月，往射洪县南之通泉县，皆梓属邑。本传云“游东蜀依高”，当在此时，严武入朝之后。

诗：《戏赠友二首》《奉和严中丞西城晚眺》《严中丞枉驾见过》《奉酬严公寄题野亭之作》《严公仲夏枉驾草堂》《严公厅宴同咏蜀道画图》《遭田父泥饮美严中丞》《奉送严公》《同严侍郎到绵州同登杜使君江楼》《观打鱼歌》《又观打鱼》《奉济驿重送严公》《越王楼歌》《海棕行》《姜楚公画角鹰歌》《九日登梓州城》《九日奉寄严大夫》《相从歌》《光禄坂行》《冬游金华山观陈拾遗学堂》《陈拾遗故宅》《谒文公上方》《奉赠射洪李四丈》《早发射洪》《通泉驿》《过郭代公故宅》《观薛稷少保书画壁》《通泉县薛少保画鹤》《陪王侍御因登东山最高顶宴》《姚通泉晚携酒泛江》《渔阳》《黄河二首》《天边行》《大麦行》《苦战行》《去秋行》《闻官军收河南河北》

纪年：代宗 广德元年癸卯，七月改元。

时事：正月，来瑱入朝谢罪，赐死。闰月，史朝义降将分帅河北，各为节度使。回纥登里可汗还国。三月，玄宗葬泰陵。四月，李之芳自吐蕃归。七月，吐蕃尽取河陇。八月，房琯拜特进刑部尚书，卒于阆州。十月，吐蕃寇奉天、武功，上出幸陕州。吐蕃入长安，立广武王承宏为帝。郭子仪复京师。十一月，程元振放归田里。广州市舶使吕太一反。十二月，上还长安，以鱼朝恩为天下观军容[3]宣慰处置使。吐蕃陷松、维、保三州，及云山、新筑二城，西川节度使高适不能救。

出处：在梓州。九月二十二日壬戌，祭房相于阆州。是年除京兆功曹。本传：久之，召补京兆功曹别驾。《巴州》诗注：时甫除京兆功曹，在东川。

诗：《春日戏题恼郝使君》《春日登梓州城楼》《数陪李梓州泛江》《陪李梓州登惠义寺》《章梓州水亭》《陪张侍御宴南楼》《将适吴楚留别章使君留后》《寄题江外草堂》《阆州东楼送十一舅》《严[4]氏溪放歌行》《发阆中》《忆昔二首》《冬狩行》《送李卿晔》《自平》《赠别贺兰铦》《警急》《收京》《西山》《王命》《征夫》

纪年：广德二年甲辰

时事：剑南东西川，以黄门侍郎严武为节度使。七月，李光弼薨于徐州。八月，王缙都统河南、淮南、山东南道节度行营事。九月，江南西道观察使张镐卒，李勉代之。严武破吐蕃七万众，拔当狗城。十月，收吐蕃盐井城。仆固怀恩诱吐蕃、回纥入寇。十一月，吐蕃军溃。

出处：春自梓往阆州。严武再镇蜀，春晚遂归成都。六月，在武幕中。武表为节度参谋，检校工部员外郎，赐绯鱼袋。

诗：《阆山歌》《阆水歌》《送李梓州之任并寄章十侍御》《将赴荆南寄别李剑州》《别唐十五诫因寄贾侍郎》《别房太尉墓》《自阆中领妻子却赴蜀山》《将赴成都草堂途中有作先寄严郑公五首》《草堂》《四松》《水槛》《破船》《营屋》《扬旗》《和严郑公军城早秋》《遣闷》《立秋日雨院中有作》《院中晚晴怀西郭茅舍》《到村》《宿府》《陪郑公秋晚北池临眺》《初冬》《太子张舍人寄织成缛段》

纪年：永泰元年乙巳 正月改元。

时事：正月，散骑常侍高适卒。严武加检校吏部尚书，四月卒。五月，郭英乂为成都尹。九月，仆固怀恩复引吐蕃、回纥入寇，怀恩死于鸣沙。十月，郭子仪说谕回纥，合回纥军击破吐蕃于灵台。郭英乂为兵马使崔旰所杀，邛州牙将柏茂琳、泸州杨子琳、剑南李昌夔皆起兵讨旰。

出处：辞幕府，归浣花溪草堂。五月，离草堂南下，自戎州至渝州。六月，至忠州，旋至云安县，居之。自秋徂冬，俱在云安。

诗：《正月三日归溪上》《敝庐遣兴奉寄严公》《春日江村五首》《别蔡十四著作》《哭严仆射归榇》《莫相疑行》《宴戎州杨使君东楼》《去蜀》《闻高常侍亡》《宴忠州使君宅》《禹庙》《题忠州龙兴寺院壁》《十一月十日三首》《杜鹃》

纪年：大历元年丙午 十一月改元。

时事：二月，以杜鸿渐为山南西道、剑南东西川等道副元帅。鸿渐请以山南西道节度使张献诚兼充东川节度使；柏茂琳为邛州刺史，充邛州防御使；崔旰为茂州刺史，充山西防御使。二月，张献诚与旰战，败于梓州。八月，鸿渐至蜀，请以节度使让旰，以旰为剑南西川节度行军司马，茂琳为邛南节度使，各罢兵。

出处：春，自云安县至夔州，居之。秋，寓于夔之西阁，有《为夔府柏都督谢上表》。是年终岁居夔州。

诗：《云安立春》《客居》《客堂》《水阁朝霁奉简严云安》《子规》《赠郑十八贲》《青丝》《近闻》《引水》《蚕谷行》《折槛行》《移居夔州郭》《古柏行》《缚鸡行》《负薪行》《最能行》《课伐木》《园人送瓜》《园官送菜》

纪年：大历二年丁未

时事：正月，复分剑南东、西川为二道。六月，杜鸿渐还朝。荆南卫伯玉封阳城郡王。七月，崔旰为西川节度使，杜济为东川节度使。

出处：在夔州西阁，春还居赤甲。三月，迁瀼西。秋迁东屯，复自东屯归瀼西。是年终岁居夔。

诗：《立春日》《雨》《赤甲》《入宅》《暮春题瀼西新赁草堂五首》《晚登瀼西堂》《自瀼西荆扉移居东屯茅屋四首》《秋行官张望督促东渚耗稻》《观公孙大娘弟子舞剑器行》

纪年：大历三年戊申

时事：四月，崔宁入朝。五月，杨子琳入成都，宁妾任氏募兵击走之。十月，以京兆尹李勉为广州刺史。

出处：正月中旬，去夔出峡。三月，至江陵。秋发荆南。秋移居公安，憩此县者数月。岁暮发公安，之岳州。

诗：《元日示宗武》《又示宗武》《太岁日》《远怀舍弟颖观等》《续得观书》《白帝城放船出瞿唐四十韵》《将别巫峡赠南乡兄瀼西果园四十亩》《宿清溪驿》《泊舟松滋亭》《行次古城店》《呈江陵幕府诸公》《暮春江陵送马大卿》《舟中出南浦寄郑少尹》《移居公安县赠卫大郎》《公安送韦二少府》《公安怀古》《发刘郎浦》《晚发公安》《泊岳阳城下》《登岳阳楼》《岁晏行》

纪年：大历四年己酉

时事：二月，杨子琳击王守仙于忠州黄茅峡，杀夔州别驾张忠，据其城，以为峡州团练使。以衡州刺史韦之晋为潭州刺史，徙湖南军于潭州。

出处：正月，自岳阳之潭州。秋欲适汉阳，暮秋欲归，皆不果，卒留潭。自是率舟居。

诗：《宿青草湖》《湘夫人祠》《入乔口》《陪裴使君登岳阳楼》《道林岳麓二寺行》《发潭州》《上水遣怀》《铜官渚守风》《回棹》《登舟将适汉阳》《风病舟中伏枕书怀呈湖南亲友》《暮秋将归秦留别湖南幕府亲友》

纪年：大历五年庚戌

时事：四月，湖南兵马使臧玠杀其团练使崔瓘。杨子琳、裴虯、阳济各出军讨玠，子琳取赂而还。

出处：春在潭州。夏避臧玠乱，入衡州，因至耒阳。本传云：溯沿湘流，游衡山。寓居耒阳，啖牛肉白酒，一夕而卒，年五十九。元微之《志》云：扁舟下荆楚，竟以寓卒，旅殡岳阳。诸谱云：欲还襄阳，道卒，殡于岳阳。皆误也。

诗：《正月追酬高蜀州》《人日》《清明》《至衡州县谒文宣王新学堂》《入衡州》《聂耒阳以仆阻水书致酒肉疗饥荒江诗得代怀兴尽本韵至县呈聂令》

	[1] 幽：原作“豳”，据两《唐书》改，下同。

	[2] 南：原脱，据文意补。

	[3] 容：原脱，据史书补。

	[4] 严：原作“鹿”，据杜诗改。





附录三


诸家诗话





宋人方惟道兄弟，纂录唐宋以来评杜诗者，号曰“诸家老杜诗评”。蔡梦弼《草堂诗话》一卷，悉摭《韵语阳秋》之类，尤为猥杂，今删补而存之。





《唐书》一事


《文宗纪》郑注言：“秦中有火，宜兴土以厌之，乃濬昆明、曲江二池。上好为诗，每诵杜甫《曲江行》云：‘江头宫殿锁千门，细柳新蒲为谁绿。’乃知天宝已前，曲江四岸，皆有行宫台殿，百司廨署，思复昇平故事，故为楼殿以壮之。太和九年十月，内出曲江，新造紫云楼彩霞亭额，仇士良以百戏于银台门迎之。”





《唐本事诗》二事


李白才逸气高，与陈拾遗齐名，先后合德，其论诗云：“梁、陈已来，艳薄斯极，沈休文又尚以声律，将复古道，非我而谁欤？”故陈、李二集律诗殊少，尝言：“寄兴深微，五言不如四言，七言又其靡也，况使束于声调俳优哉？”故戏杜曰：“饭颗山头逢杜甫，《唐摭言》作“长乐坡前逢杜甫”。头戴笠子日卓午。借问别来别一作“新”太瘦生，总为从前作诗苦。”盖讥其拘束也。“太瘦生”，唐人语也，至今犹以生为语助，如“作么生”“何似生”之类。

白常出入宫中，恩礼殊厚，竟以疏纵乞归，上亦以非廊庙器，优诏罢遣之。后以不羁，流落江外，又以永王招礼，累谪于夜郎，及放还，卒于宣城。杜所赠《二十韵》，备叙其事，读其文，尽得其故迹。杜逢禄山之难，流离陇、蜀，毕陈于诗，推见至隐，殆无遗事，故当时号为“诗史”。





刘禹锡《嘉话》三事


为诗用僻字，须有来处。常讶杜员外“巨颡拆老拳”，疑“老拳”无据，及览《石勒传》“卿既遭孤老拳，孤亦饱卿毒手”，岂虚言哉？后辈业诗，即须有据，不可率尔道也。

“茱萸”二字，经三诗人皆已道，亦有能否焉。杜公言“更把茱萸子细看”，王右丞“遍插茱萸少一人”，朱倣“学他年少插茱萸”，杜公为最优也。

禹锡常言：“白乐天苦好余《秋水咏》，曰：‘东屯沧海阔，南让洞庭宽。’又《石头城下》作：‘山围故国周遭在，潮打空城寂寞回。’自知不及韦苏州‘春潮带雨晚来急，野渡无人舟自横。’又杜少陵《过洞庭》诗落句曰：‘春去春来洞庭阔，白愁杀白头翁。’鄙夫之言，有愧杜公也。”《云溪友议》：中山公谓宾友曰：“尝过洞庭，虽为一篇，静思杜员外落句云云，鄙夫之言，有愧于杜公也。”





欧阳文忠公《诗话》一事


陈舍人从易，当时文方盛之际，独以醇儒古学见称，其诗多类白乐天。盖自杨、刘唱和，《西昆集》行，后进学者争效之，风雅之变，谓之“西昆体”。由是唐贤诸诗集几废而不行。陈公时偶得杜集旧本，文多脱误，至《送蔡都尉》诗云“身轻一鸟”，其下脱一字。陈公因与数客各用一字补之，或云“疾”，或云“落”，或云“起”，或云“下”，莫能定。其后得一善本，乃是“身轻一鸟过”。陈公叹服，以为虽一字，诸君亦莫能到也。





王荆公《钟山语录》一事


“暝色赴春愁”，下得“赴”字最好，若下“起”字，即小儿语也。“无人觉来往，疏懒兴何长”，下得“觉”字大好。足见吟诗要一字两字工夫也。





司马温公《迂叟诗话》一事


“牂羊坟首，三星在罶”，言不可久。古人为诗，贵于意在言外，使人思而得之。近世诗人，惟杜子美最得诗人之体，如“国破山河在”，明无余物矣；“城春草木深”，明无人矣。花鸟平时可娱之物，见之而泣，闻之而恐，则时可知矣。他皆类此，不可遍举。





《古今诗话》一事


章圣问侍臣：“唐时酒每斗价几何？”丁晋公奏曰：“唐时酒每斗三百文。举杜诗以证。”章圣大喜曰：“杜甫诗自可为一代之史也。”





东坡三事


子美自许稷与契，人未必许也。然其诗云：“舜举十六相，身尊道更高。秦时用商鞅，法令如牛毛。”自是稷契辈人口中语也。又云：“知名未足称，局促商山芝。”又云：“王侯与蝼蚁，同尽随丘墟。愿闻第一义，回向心地初。”乃知子美诗外尚有事在也。

司空表圣自论其诗，以为得味外味，“绿树连村暗，黄花入麦稀”，此句最善。又云：“棋声花院闭，幡影石坛高。”吾尝独游五老峰，入白鹤观。松阴满地，不见一人，惟闻棋声，然后知此句之工也。但恨其寒俭有僧态。若杜子美云：“暗飞萤自照，水宿鸟相呼。四更山吐月，残夜水明楼。”则才力富健，去表圣之流远矣。

东坡《王定国诗集序》曰：太史公论诗，以为《国风》好色而不淫，《小雅》怨诽而不乱；以予观之，是特识变风变雅耳，乌睹诗之正乎！昔先王之泽衰，然后变风发乎情，虽衰而未竭，是以犹止于礼义，以为贤于无所止者而已。若夫发于情，止于忠孝者，其诗岂可同日而语哉！古今诗人众矣，而杜子美为首，岂非以其流落饥寒，终身不用，而一饭未尝忘君也欤！





蔡约之《西清诗话》一事


诗之声律，至唐始成，然亦多原六朝旨意。而造语工夫，各有微妙。何逊《入西塞诗》：“薄云岩际出，初月波中上。”至少陵《江边小阁》则云：“薄云岩际宿，孤月浪中翻。”虽因旧而益妍，类獭髓补痕也。





秦淮海《进论》一事


淮海秦少游进论曰：杜子美之于诗，实积众流之长，适当其时而已。昔苏武、李陵之诗，长于高妙；曹植、刘公幹之诗，长于豪逸；陶潜、阮籍之诗，长于冲澹；谢灵运、鲍照之诗，长于峻洁；徐陵、庾信之诗，长于藻丽；于是子美穷高妙之格，极豪逸之气，包冲澹之趋，兼峻洁之姿，备藻丽之态，而诸家之作所不及焉。然不集诸家之长，子美亦不能独至于斯也，岂非适当其时故耶？《孟子》曰：“伯夷，圣之清者也。伊尹，圣之任者也。柳下惠，圣之和者也。孔子，圣之时者也。孔子之所谓集大成。”呜呼，子美亦集诗之大成与！





王彦辅《麈史》一事


杜审言诗有“绾雾青条弱，牵风紫蔓长”，又有“寄语洛城风月道，明年春色倍还人”之句。若子美“林花着雨胭脂落，水荇牵风翠带长”，又云“传语风光共流转，暂时相赏莫相违”，虽不袭取其意，而语脉益有家法矣。





叶梦得二事


石林叶梦得《诗话》曰：“诗语固忌用巧太过，然缘情体物，自有天然工巧，而不见其刻削之痕。老杜‘细雨鱼儿出，微风燕子斜’，此十字殆无一字虚设。细雨着水面为沤，鱼常上浮而淰，若大雨则伏而不出。燕体轻弱，风猛则不能胜，惟微风乃受以为势，故又有‘轻燕受风斜’之句。至若‘穿花蛱蝶深深见，点水蜻蜓款款飞’，深深字若无穿字，款款字若无点字，皆无以见其精微如此。然读之浑然，全似未尝用力，此所以不碍其气格超胜。唐末诸子为之，便当入‘鱼跃练江抛玉尺，莺穿丝柳织金梭’体矣。诗人以一字为工，世固知之。惟老杜变化开阖，出奇无穷，殆不可以形迹捕诘。如‘江山有巴蜀，栋宇自齐梁’，则其远近数千里，上下数百年，只在‘有’与‘自’两字间，而吐吞山水之气，俯仰古今之怀，皆见于言外。此工妙至到，人力不可及也。”





诗话二事


《隐居诗话》云：唐人咏马嵬之事者多矣。世所称者，刘禹锡云：“官军诛佞幸，天子舍妖姬。群吏伏门屏，贵人牵帝裾。低回转美目，风日为无辉。”白居易云：“六军不发争奈何，婉转娥眉马前死。”此乃歌咏禄山能使官军叛，逼追明皇，明皇不得已而诛杨妃也。岂特不晓文章体裁，而造语蠢拙，抑亦失臣下事君之礼。老杜则不然，其《北征》诗曰：“忆昨狼狈初，事与古先别。不闻夏商衰，中自诛褒妲。”乃见明皇鉴夏商之败，畏天悔祸，赐妃子以死，官军何与焉。唐《阙史》载郑畋《马嵬》诗，命意似矣，而词句凡下，比托无状，不足道也。

夏郑公竦评老杜《初月》诗“微升紫塞外，已隐暮云端”，以为意主肃宗也。郑公善评诗也，“吾观退之煌煌东方星，奈此众客醉，其顺宗时作也”。东方，谓宪宗在储也。





葛常之一事


《韵语阳秋》曰：老杜当干戈骚屑之际，间关秦陇，负薪拾梠，餔糒不给，困踬极矣。自至蜀依裴冕，始有草堂之居。观其经营往来之劳，备载于诗，皆可考也。其曰“万里桥西宅，百花潭北庄”者，言其地也。“经营上元始，断手宝应年”，言其时也。“雪里江船渡，风前径竹斜。寒鱼依密藻，宿鹭起圆沙”，言其景物也。至于“草堂堑西无树林，非子谁复见幽深”，则乞桤木于何少府之诗也。“草堂少花今欲栽，不问绿李与黄梅”，则乞果于徐少卿之诗也。王侍御携酒草堂，则喜而为诗曰：“故人能领客，携酒重相看。”王录事许草堂资不到，则戏而为诗曰：“为嗔王录事，不寄草堂资。”盖其流离贫窭之余，不能以自给，皆因人而成也。其经营之勤如此，然未及黔突，避成都之乱，入梓居阆，其心则未尝一日不在草堂也。遣弟检校草堂，则曰：“鹅鸭宜常数，柴荆莫浪开。”寄题草堂，则曰：“尚念四松小，蔓草易拘缠。”送韦郎归成都，则曰：“为问南溪竹，抽梢合过墙？”涂中寄严武，则曰：“常苦沙崩损药阑，也从江槛落风湍。”每致意如此。及成都乱定，再依严为节度参谋，复归草堂，则曰：“不忍竟舍此，复来薙榛芜。入门四松在，步堞万竹疏。”则其喜可知矣。未几，严武卒，徬徨无依，复舍之而去。以唐史及公诗考之，草堂断手于宝应之初，而永泰元年四月，严武卒。是秋，公寓夔州云安县。有此草堂者，终始只得四载，而其间居梓、阆三年，公诗所谓“三年奔走空皮骨”是也，则安居草堂，仅阅岁而已。





附录四


唱酬题咏





登慈恩寺塔


高适

香界泯群有，浮图岂诸相。登临骇孤高，披拂欣大壮。言是羽翼生，迥出虚空上。顿疑身世别，乃觉形神王。宫阙皆户前，山河尽檐向。秋风昨夜至，秦塞多清旷。千里何苍苍，五陵郁相望。盛时惭阮步，末宦知周防。输效独无因，兹焉可游放。





鲁郡东石门送杜二甫


李白

醉别复几日，登临遍池台。何言石门路一作下，重有金尊开。秋波落泗水，海色明徂徕。飞蓬各自远，且尽手中杯。





沙丘城下寄杜甫


李白

我来竟何事，高卧沙丘城。城边有古树，日夕连秋声。鲁酒不可醉，齐歌空复情。思君若汶水，浩荡寄南征。





杂言寄杜拾遗


任华

杜拾遗，名甫第二才甚奇。任生与君别来已多时，何尝一日不相思。杜拾遗，知不知？昨日有人诵得数篇黄绢词，吾怪异奇特借问，果然称是杜二之所为。势攫虎豹，气腾蛟螭，沧海无波似鼓荡，华岳平地欲奔驰。曹刘俯仰惭大敌，沈谢逡巡称小儿。昔在帝城中，盛名君一个。诸人见所作，无不心胆破。郎官丛里作狂歌，丞相阁中常醉卧。前年皇帝归长安，承恩阔步青云端。积翠扈游花匼匝，披香寓直月团栾。英才特达承天眷，公卿无不相钦羡。只缘汲黯好直言，遂使安仁却为椽。如今避地锦城隅，幕下英僚每日相就提玉壶。半酣起舞捋髭须，乍低乍昂旁若无。古人制礼但为防俗士，岂得为君设之乎。而我不飞不鸣亦何以，只待朝廷有知己。亦曾读却无限书，拙诗一句两句在人耳。如今看之总无益，又不能崎岖倚朝市。且当事耕稼，岂得便徒尔。南阳葛亮为朋友，东山谢安作邻里。闲常把琴弄，闷即携尊起。莺啼二月三月时，花发千山万山里。此中幽旷无人知，火急将书凭驿使，为报杜拾遗。





使南海道长沙


侍御史唐扶

道林岳麓仲与昆，卓荦请从先后论。松根踏雪二千步，始见大屋开三门。泉清或戏蛟龙窟，殿豁数尽高帆掀。即今异鸟声不断，闻道看花春更繁。从容一衲分若有，萧瑟两鬓吾能髡。逢迎侯伯转觉贵，膜拜佛像心加尊。稍揖英皇颒浓泪，试与屈贾招清魂。荒唐大树悉楠桂，细碎小草多兰荪，沙弥去学五印字，静女来悬千尺幡。主人念我尘眼昏，半夜号令期至暾。迟回虽得上白舫，羁绁不敢言绿尊。两祠物色采拾尽，壁间杜甫原少恩。晚来光彩更腾射，笔锋正健如可吞。

《侯鲭录》云：长沙道林岳麓寺，老杜所赋诗者，沈传师有诗碑见于世。其序云“奉酬唐侍御、姚员外道林寺题示”。姚员外诗不复见之，今得唐侍御诗，题云“儒林郎监察御史唐扶”。





和


湖南观察使沈传师

承明年老辄自论，乞得湘守东南奔〔一〕。为闻楚国富山水，青嶂逦迤僧家园。含香珥笔皆耆旧，谦抑自忘台省尊。不令执简候亭馆，直许携手游山樊。忽惊列岫晚来碧，积雪洗尽烟岚昏。碧波回屿三山转，丹槛绕郭千艘屯。华镳蹀躞绚沙步，大旆粲错辉松门。樛枝竞骛龙蛇执，折干不没风霆痕。相重古殿倚岩腹，别引新径萦云根。目伤平楚虞帝魂，情多思远聊开尊。危弦细管逐歌飏，画鼓绣靴随节翻。锵金七言凌老杜，入木八法蟠高轩。嗟予绝倒久不和，忍复感激论元元。

〔一〕《唐书·沈传师传》：穆宗时召入翰林为学士，改中书舍人。翰林缺承旨，穆宗欲面命，辞曰：“学士、院长参天子密议，次为宰相，臣自知必不能，愿治人一方，为陛下长养之。”因称疾出，为湖南观察使。





道林


崔珏

临湘之滨岳之麓，西有松寺东岸无。松风十里摆不断，竹泉泻入千僧厨。宏梁大栋何足贵，山寺难有山泉俱。四时唯夏不敢入，烛龙安敢停斯须？远公池上种何物，碧罗扇底红鳞鱼。香阁朝鸣大法鼓，天宫夜转三乘书。野花市井栽不著，山鸡饮啄声相呼。金槛僧回步步影，石盆水溅联联珠。北临高处日正午，举手欲摸黄金乌。遥江大船小于叶，远村杂树齐如蔬。潭州城郭在何处，东边一片青糢糊。长卿之问久冥寞，五言七言夸规模。我吟杜诗清入骨，灌顶何必须醍醐。





岳麓道林


韦蟾

石门道接苍梧野，愁色阴深二妃寡。广殿崔嵬万壑间，长廊诘曲千岩下。静听林飞念佛鸟，细看壁画驮经马。暖日斜明䗖梁，湿烟散幂鸳鸯瓦。北方部落檀香塑，西国文书贝叶写。坏栏迸竹醉好题，窄路垂藤困堪把。沈裴笔力斗雄壮，宋杜词源两风雅〔一〕。他方居士来施斋，彼岸上人投结夏。悲我未离扰扰徒，劝我休学悠悠者。何时得与刘遗民梦得，同入东林白莲社。

〔一〕谓沈传师、裴蚪之书，宋之问、杜甫之诗也。





杜甫同谷茅茨唐咸通十四载作


赵鸿

工部栖迟后，邻家大半无。青羌迷道路，白社寄杯盂。大雅何人继，全生此地孤。孤云飞鸟什，空勒旧山隅。

万丈潭在子美宅西，鸿又刻《万丈潭诗》。





栗亭


赵鸿

杜甫栗亭诗，诗人多在口。悠悠二甲子，题纪今何有。

赵鸿刻石同谷曰：工部题栗亭，十韵不复见。盖鸿时已逸公诗矣。





读杜诗


杜牧

杜诗韩笔愁来读，似倩麻姑痒处搔。天外凤皇谁得髓，无人解合续弦胶。





耒阳


罗隐

楚水悠悠浸耒亭，楚南天地两无情。忍教孙武重泉下，不见诗人说用兵。





耒阳杜工部祠堂


徐介

手接汨罗水，天心知所存。故教工部死，来伴大夫魂。流落同千古，风骚共一源。消凝伤往事，斜日隐颓垣。





调张籍


韩愈

李杜文章在，光焰万丈长。不知群儿愚，那用故谤伤。蚍蜉撼大树，可笑不自量。伊我生其后，举头遥相望。夜梦多见之，昼思反微茫。徒观斧凿痕，不瞩治水航。想当施手时，巨刃磨天扬。垠崖划崩豁，乾坤摆雷硠。惟此两夫子，家居率荒凉。帝欲长吟哦，故遣起且僵。剪翎送笼中，使看百鸟翔。平生千万篇，金薤垂琳琅。仙宫敕六丁，雷电下取将。流落人间者，泰山一豪芒。我愿生两翅，捕逐出八荒。精诚忽交通，百怪入我肠。刺手拔鲸牙，举瓢酌天浆。腾身跨汗漫，不著织女襄。顾语地上友，经营无太忙。乞君飞霞佩，与我高颉颃。





裴说一首


骚人久不出，安得国风清。拟掘孤坟破，重教大雅生。皇天高莫问，白酒恨难平。悒怏寒江上，谁人知此情。





孟宾于一首


南游何感思，更甚叶缤纷。一夜耒江雨，百年工部文。青山当日见，白酒至今闻。惟有为诗者，经过时吊君。

二诗出《耒阳词志》。





