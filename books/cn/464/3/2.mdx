---
---
---
title: 又
---



别见《珠玉词》





一曲新词酒一杯，去年天气旧亭台。夕阳西下几时回！

无可奈何花落去，似曾相识燕归来。小园香径独徘徊。上二阕见《草堂诗余》，题中主作。

【校勘】

此词并见晏殊《珠玉词》。毛本《珠玉词》此词题下注：“向误入《南唐二主词》。”《类编》、毛订、宋校均题李景作，陈校作晏叔原作，《正集》作晏同叔作。宋校附识：“《历朝词选》载此词为晏元献公所作，今云李景，似误。”

陈校、《类编》、《正集》篇末均附录《苕溪渔隐丛话》引《复斋漫录》“晏元献赴杭州……”条。

【附录】

《苕溪渔隐丛话后集》卷二十“王君玉”条：“《复斋漫录》云：晏元献赴杭州，道过维扬，憩大明寺。瞑目徐行，使侍吏读壁间诗板，戒其勿言爵里姓氏。终篇者无几。又俾诵一诗云：‘水调隋宫曲，当年亦九成。哀音已亡国，废沼尚留名。仪凤终陈迹，鸣蛙只废声。凄凉不可问，落日下芜城！’徐问之，江都尉王琪诗也。召至同饭，饭已，又同步池上。时春晚已有落花。晏云：‘每得句，书墙壁间，或弥年未尝强对；且如“无可奈何花落去”，至今未能对也。’王应声曰：‘似曾相识燕归来。’自此辟置馆职，遂跻侍从矣。”

厉鹗《宋诗纪事》卷七晏殊《示张寺丞王校勘》诗：“元巳清明假未开，小园幽径独徘徊。春寒不定斑斑雨，宿醉难禁滟滟杯。无可奈何花落去，似曾相识燕归来。游梁赋客多风味，莫惜青钱万选才。”《词林纪事》附录此诗，张宗櫹案云：“中三句与此词同，只易一字。细玩‘无可奈何’一联，情致缠绵，音调谐婉，的是倚声家语，若作七律，未免软弱矣。”