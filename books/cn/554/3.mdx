---
---
---
title: 第三出　度世
---




〔扮吕仙褡袱葫芦枕上〕〔集唐〕蓬岛何曾见一人。披星带月斩麒麟。无缘邀得乘风去。回向瀛洲看日轮。自家吕岩。字洞宾。京兆人也。忝中文科进士。素性飮酒任侠。曾于咸阳市上。酒中杀人。因而亡命。久之贫落。道遇正阳子锺离权先生。能使飞升黄白之术。见贫道行旅消乏。将石子半斤。点成黄金一十八两。分付贫道仔细收用。贫道心中有疑。叩了一头。禀问师父师父。此乃点石为金。后来仍变为石乎。师父说。五百年后。仍化为石。贫道立取黄金抛散。虽然一时济我缓急。可惜悞了五百年后遇金人。师父哑然大笑。吕岩吕岩。一点好心。可登仙界。遂将六一飞升之术。心心密证。口口相传。行之三十余年。忝登了上八洞神仙之位。只因前生道缘深重。此生功行缠绵。性颇混尘。心存度世。近奉东华帝旨。新修一座蓬莱山门。门外蟠桃一株。三百年其花纔放。时有皓劫刚风。等闲吹落花片。塞碍天门。先是贫道度了一位何仙姑来此。逐日扫花。近奉东华帝旨。何姑证入仙班。因此张果老仙尊又着贫道驾云腾雾。于赤县神州再觅一人。来供扫花之役。道犹未了。何姑笑舞而来也。〔何仙姑持箒上〕好风吹起落花也。

【赏花时】翠凤毛翎札箒叉。闲踏天门扫落花。你看风起玉尘砂。猛可的那一层云下。抵多少门外卽天涯。

〔见介〕洞宾先生何往。〔吕〕恭喜你领了东华帝旨。证了仙班。果老仙翁诚恐你高班已上。扫花无人。着我再往尘寰。度取一位。敢支分杀人也。〔何〕洞宾先生大功行了。只此去未知何处度人。蟠桃宴可赶的上也。

【么】你休再剑斩黄龙一线差。再休向东老贫穷卖酒家。你与俺高眼向云霞。洞宾呵。你得了人早些儿回话。迟呵。错敎人留恨碧桃花。

〔下吕〕仙姑别去。不免将此磁枕褡袱驾云而去也。枕是头边枕。磁为心上慈。〔下丑上〕我这南湖秋水夜无烟。奈可乘流直上天。且就洞庭赊月色。将船买酒白云边。〔内笑介〕小二哥发誓不赊。又赊了。〔丑〕赊的赊一月。买的买一船。小子在这岳阳楼前开张个大酒店。因这洞庭湖水多。酒都扯淡了。这几日赊也没人来。好笑好笑。〔内叫介〕小二哥。那不是两个赊的来了。〔丑〕请进请进。〔扮二客上〕一生湖海客。半醉洞庭秋。小二哥。买酒。〔丑应介客看壶介〕酒壶上怎生写着洞庭二字。〔丑〕盛水哩。〔客笑介〕也罢。拚我们海量。呑你几个洞庭湖。〔丑〕二位较量飮。〔一客〕小子鄱阳湖生意。飮八百杯罢。〔一客〕小子庐江客。飮三百杯。〔丑〕这等消我酒不去。八百鄱阳三百焦。到不得我这把壶一个腰。〔客〕好大壶嘴哩。〔做飮唱随意介丑〕又一个带牛鼻子的来了。

【中吕粉蝶儿】〔吕上〕秋色萧疎。下的来几重云树。卷沧桑半叶浅蓬壶。践朝霞。乘暮霭。一步捱一步。刚则背上葫芦。这淡黄生可人衣服。

【醉春风】则为俺无挂碍的热心肠。引下些有商量来的淸肺腑。这些时蹬着眼下山头。把世界几点儿来数数。这底是三楚三齐。那底是三秦三晋。更有找不着的三吴三蜀。

说话中间。前面洞庭湖了。好一座岳阳楼也。

【红绣鞋】趁江乡落霞孤鹜。弄潇湘云影苍梧。残暮雨。响菰蒲。晴岚山市语。烟水捕鱼图。把世人心闲看取。

边旁放着一座大酒店。店主有么。〔丑应介〕请进请进。〔作送酒介〕

【迎仙客】〔吕〕俺曾把黄鹤楼铁笛吹。又到这岳阳楼将村酒沽。好景好景。前面汉阳江。上面潇湘苍梧。下面湖北江东。请了。〔丑〕请什么子。〔吕〕来稽首是有礼数的洞庭君主。〔丑〕鬼话。〔内雁叫介吕〕听平沙落雁呼。远水孤帆出。这其中正洞庭归客伤心处。赶不上斜阳渡。

〔吕作醉介〕酒是神仙造。神仙吃。你这一班儿也知道吃什么酒。〔二客恼介〕哎也哎也。可不道一品官。二品客。到不高如你。我穿的细软罗缎。吃的细料茶食。用的细丝锞锭。似你这般。不看你吃的。看你穿的哩。希泥希烂的。醒眼看醉汉。你醉汉不堪扶。〔吕笑介〕

【石榴花】俺也不和他评高下。说精粗。道俺个醉汉不堪扶。偏你那看醉人的醒眼不模糊则怕你村沙势比俺更俗。横死眼比俺更毒。〔二客云〕野狐骚道。出口伤人。还不去。还不去扯破他衣服。〔吕〕为什么扯断丝带。抓破衣服。骂俺作顽涎骚道野狐徒。

〔客〕好笑好笑。便那葫芦中。那讨些子药物都是烧酒气。

【斗鹌鹑】〔吕〕你笑他盛酒的葫芦。须有些不着紧的信物。硬擎着你七尺之躯。俺老先生看汝。〔客〕看什么子。无过是酒色财气。人之本等哩。〔吕〕你说是人之本等。则见使酒的烂了胁肚。〔客〕气呢。〔吕〕使气的腆破胸脯。〔客〕财呢。〔吕〕急财的守着家兄。〔客〕色呢。〔吕〕急色的守着院主。

【上小楼】〔吕〕这四般儿非亲者故。四般儿为人造畜。〔客〕难道人有了君臣。纔是富贵。有儿女家小。纔快活。都是酒色财气上来的。怎生住的手。〔吕〕你道是对面君臣。一胞儿女。帖肉妻夫。则那一口气不遂了心。来从何处来。去从何处去。俺替你愁。俺替你想。敢四般儿那时纔住。

〔客〕一会子先生一些阴阳昼夜不知。〔吕笑介〕你可知么。

【么】问你个如何是毕月乌。〔客〕月黑了就是。〔吕〕如何是房日兔。〔客想介〕醉了房儿裏吐去。〔吕〕你道如何是三更之午。十月之余。一刻之初。〔客〕听他什么。只噇酒。〔吕笑介〕问着呵。则是一班儿嘴秃速。难道偏则我出家人有五行攒聚。

〔众瞧介〕包儿裏是个磁瓦枕。打碎他的。〔吕〕怎碎的他呵。〔客〕是什么生料。碎不的他。

【白鹤子】〔吕〕是黄婆土筑了基。放在偃月炉。封固的是七般泥。用坎离为药物。

〔客〕怎生下火。

【么】〔吕〕扇风囊。随鼓铸。磁永料。写流珠。烧的那粉红丹色样殊。全不见枕根头一线儿丝痕路。

〔客笑介〕枕儿两头大窟弄。先生害头风出气的。

【么】〔吕〕这是按八风。开地户。凭二曜。透天枢。〔客〕到空空的亮。〔吕〕有甚的空笼样枕江山。早则是连环套通心腑。

列位都来盹上一会么。〔客〕寡汉睡的。〔吕笑介〕到不寡哩。

【么】半凹儿承姹女。并枕的好妻夫。〔客〕有甚好处。〔吕〕好消息在其中。但枕着都有个回心处。

〔客〕难道有这话。我们再也不信。〔吕〕此处无缘。列位看官们请了。

【快活三】不是俺袖靑蛇胆气粗。则是俺凭长啸海天孤。则俺朗吟飞过洞庭湖。度的是有缘人人何处。

〔下众笑介〕那先生被我们啰唣的去了。我们也去罢。相逢不飮空归去。洞口桃花也笑人。〔众下吕上〕好笑好笑。一个大岳阳楼。无人可度。只索望西北方迤■〈辶里〉而去。

【鲍老儿】这是你自来的辛苦。一口气许了师父。少不得逢人问渡。遇主寻涂。是不是口邋着道词。一路的做鬼妆狐。

呀。一道淸气。贯于燕之南赵之北。不免捩转云头。顺风而去。

【满庭芳】非关俺妄言祸福。怎头直上非烟非雾。脚踏下非楚非吴。眼抹裏这非赤也非乌。莫不是靑牛气函关直竖。莫不是蜃楼气东海横铺。没罗镜分金指度。打向假随方认取。呀。却原来是近淸河邯郸全赵那边隅。

仔细看来。是邯郸地方。此中怎得有神仙气候也。

【耍孩儿】史记上单注着会歌舞邯郸女。俺则道几千年出不的个蔺相如。却怎生祥云气罩定不寻俗。满尘埃他别样通疎。知他芦花明月人何处。流水高山客有无。俺到那有权术。偷鞭影看他驴橛。下探竿识得龙鱼。

【尾声】欠一个蓬莱洞扫花人。走一片邯郸城寻地主。但是有缘人。俺尽把神仙许。则这热心儿。普天下遇着他都姓吕。

日月秘灵洞。　　　　云霞辞世人。

为结同心侣。　　　　逍遥下碧空。