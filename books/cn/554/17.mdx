---
---
---
title: 第十七出　勒功
---




【夜行船引】〔生引众上〕紫塞长驱飞虎豹。拥貔貅万里咆哮。黑月阴山。黄云白草。是万里封侯故道。

日落辕门鼓角鸣。千羣面缚出番城。洗兵鱼海云迎阵。秣马龙堆月照营。我卢生总领得胜军十万。抢过阳关。一面飞书奏捷。一面乘胜长驱。至此将次千里之程。深入吐番之境。但兵法虚虚实实。且龙莽号为知兵。恐有埋伏。不免一路打围而去。直拿倒了龙莽。方为罕也。〔众应介行介〕

【惜奴娇序】大展龙韬。看长城之外。沙塞飘摇。〔众〕将军令骤雨惊风来到。迢迢千里边城。到处插上了大唐旗号。不小。看图画上秦关汉塞。广长多少。

〔小卒上〕报报报。前面黑■〈土幻〉儿内飞雅惊起。恐有伏兵。〔生〕是也。上有黑云。下有伏兵。快搜剿前去。〔小番将领众上〕煞嘛嘛。克喇喇。〔战介番败走下介生〕此贼。几乎中他之计。〔众〕谅他小小。何足道哉。

【黑麻序】难饶。点点腥臊。费龙争虎斗。一番搜剿。看风飞草动。杀的他零星落雹。〔生〕萧条。血染了弓刀。风吹起战袍。〔雁叫介生射介〕雁云高。宝雕弓扣响。风前横落。

〔众喝采介〕呈上将军。雁足之上。带有数行帛书。〔生看介〕此地是天山天分汉与番。莫教飞鸟尽。留取报恩环。〔生笑介〕诸军且退后。〔背介〕此诗乃热龙莽求我还师。莫教飞鸟尽。留取报恩环。是了。飞鸟尽。良弓藏。看来龙莽也是一条好汉。且留着他。〔回介〕此山名为何山。〔众〕是天山〔生〕玉门关过来多少。〔众〕九百九十九里。〔生〕怎生少一里。〔众〕天山上一片石占了一里。〔生〕从来有人征战至此者乎。〔众〕从古未有。〔生笑介〕怪的古诗云。空留一片石。万古在天山。吾今起自书生。仗圣主威灵。破虏至此。足矣。众将军。可磨削天山一片石。纪功而还。〔众应磨石介〕

【园林好犯】头直上天山那高。打摩崖刨鉏刬锹。向中间平治了一道。山似纸。笔如刀。把元帅高名插九霄。

〔生〕待我题名。〔念介〕大唐天子命将征西。出塞千里。斩虏百万。至于天山。勒石而还。作鎭万古。永永无极。开元某年某月某日。征西大元帅邯郸卢生题。〔放笔笑介〕众将军。千秋万岁后。以卢生为何如。〔众应介〕是。

【忒忒令犯】〔众〕上题着大唐年开元圣朝。下题着大元帅征西的爵号。直接上了祈连一道。折抺了黄河数套。虽则这几行题一片石千椎万凿。这壁厢唐家尽头。那壁厢番家对交。万千年天山立草为标。

〔生〕题则题了。我则怕莓苔风雨。石裂山崩。那时泯没我功劳了。〔众〕圣天子万灵拥护。大将军八面威风自然万古鲜明。千秋灿烂。

【双蝴蝶】便风雨莓苔的气不消。一字字雁行排天际遥。也未必蚤晚间山移石爆。长则在关河上星回日耀。但望着题名记神惊鬼叫。便做到没字碑。也磨洗认前朝。

〔报上〕故国山河阔。新恩日月高。禀老爷。圣上看了捷书。举朝文武大宴三日。封老爷定西侯。食邑三千户。钦取还朝。加太子太保兵部尙书同平章军国大事。圣旨差官迎取已到。望老爷卽便班师。〔众贺介生〕闻此圣恩。便当不俟驾而回。但塞外之事。须处置停当。自天山至阳关。千里之内。起三座大城。墩台连接。无事屯田养马。有事声援策应。不许有违。

【沈醉东风】守定着天山这条。休卖了卢龙一道。少则少千里之遥。须则要号头明。烽瞭远。常川看好。〔众跪介〕承敎。现放着军政司条例分毫。但钦依小将们知道。

〔生〕这等就此更衣了。〔内捧幞袍上更衣介〕

【锦花香】〔生〕你旣然承托。我敢违宣召。好些时梦魂飞过了午门桥。〔叹介〕拜辞这金戈铁马。卸下了征袍。和你三载驱劳。一时抛调。惨风烟泪满阳关道。〔行介〕

【锦水棹】阳关道。来回到。长安道。难轻造。便做我未老得还朝。被风沙也朱颜半凋。从军苦也从军乐。听了些孤雁横秋。画角连宵。金钲奏。金钲奏画鼓敲。嘶风战马把归鞍蹻。人争看霍飘姚。留不住汉班超。〔鼓吹介〕

【鸳鸯煞】满辕门擂鼓回军乐。拥定个出塞将军入汉朝。〔生〕列位将军休要得忘了俺数载功劳。把一座有表记的天山须看的好。

许国从来彻庙堂。　　　　连年不为在疆场。

将军天上封侯印。　　　　御史台中异姓王。