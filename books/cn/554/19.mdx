---
---
---
title: 第十九出　飞语
---




【秋夜月】〔净引众上〕四马车纔下的这东华路。但是官僚多俯伏。有一班儿不睹事难容恕。〔笑介〕敢今番可图。敢今番可图。

〔净〕深喜吾皇听不聪。一朝偏信宇文融。今生不要寻寃业。无奈前生作耗虫。自家宇文融。当朝首相。数年前。状元卢生不肯拜我门下。心常恨之。寻了一个开河的题目处置他。他到奏了功。开河三百里。俺只得又寻个西番征战的题目处置他。他又奏了功。开边一千里。圣上封为定西侯。加太子太保。兼兵部尙书。还朝同平章军国事。到如今再没有第三个题目了。沈吟数日。潜遣腹心之人。访缉他阴事。说他贿赂番将。佯输卖阵。虚作军功。到得天山地方。雁足之上。开了番将私书。自言自语。卽刻收兵。不行追赶。〔笑介〕此非通番卖国之明验乎。把这一个题目下落他。再动不得手了。我已草下奏稿在此。只为近日萧嵩同平章事。本上要连他签押。恐有异同。我已排下机谋。知他可到。

【西地锦】〔萧上〕同在中书相府。平章两字何如。〔笑介〕喜卢生归到握兵符。和咱双成玉柱。

〔萧〕平明登紫阁。〔净〕日晏下彤围。〔萧〕扰扰朝中子。〔净〕徒劳歌是非。〔萧〕老平章。是非从何而起。〔净〕你不知满朝说卢生通番卖国。大逆当诛。若不奏知。干连政府。〔萧〕怎见得。〔净〕你说他为何到得天山。竟然转马。原来与番将热龙莽交通贿赂。接受私书。〔萧〕卢生是有功之臣。未可造次。

【八声甘州】〔净笑介〕他欺君卖主。勾连外国。漏泄机谟。〔萧〕怕没有此事。此乃番将闻风远遁。成此大功也。〔净笑介〕那龙莽呵佯输诈败。就裏都难料取。旣不呵。兵临虏穴乘胜取。为甚天山看帛书。〔合〕踌躇。这事体非小可之图。

【前腔】〔萧〕有无。这中间情事。隔边庭吊远。要审个眞虚。〔净〕千眞万眞。旣不呵。得了番书。合当奏上。〔萧〕那将在军中呵。随机进止。况收复了千里边隅。〔净怒介〕你朋党欺君。〔萧〕我甘为朋党相劝阻。肯坐看忠臣受枉诛。

〔合前净笑介〕原来你为同年。不为朝廷。这事我已做下了。有本稿在此。你看。〔萧看念介〕中书省平章军国大事臣宇文融。同平章事门下侍郞臣萧嵩一本。为诛除奸将事。有前征西节度使今封定西侯兼兵部尙书同平章军国事卢生。与吐番将热龙莽交通献贿。龙莽佯败而归。卢生假张功伐。到于天山地方。擅接龙莽私书。不行追剿。通番卖国。其罪当诛。臣融臣嵩顿首顿首谨奏。呀。这等重大事情。老平章不先通闻画知。朦胧具奏。虽然如此。也要下官肯押花字。〔净怒介〕萧嵩。你敢敎三声不押花字么。〔萧叫三声不押介净笑介〕好胆量。敎中书科取过笔来。添你一个通同卖国四字。待你伸诉去。〔萧背叹介〕同刃相推。俱入祸门。此事非可以口舌争之。下官表字一忠。平时奏本花押。草作一忠二字。今日使些智术。于花押上一字之下。加他两点。做个不忠二字。向后可以相机而行。〔回介〕老平章息怒。下官情愿押花。〔押介净笑介〕我说你没有这大胆。明日蚤朝。齐班奏去。

功臣不可诬。　　　　奸党必须诛。

有恨非君子。　　　　无毒不丈夫。