---
---
---
title: 第二出　行田
---




【破齐阵】〔生上〕极目云霄有路。惊心岁月无涯。白屋三间。红尘一榻。放顿愁肠不下。展秋牕腐草无萤火。盼古道垂杨有暮鸦。西风吹鬓华。

〔菩萨蛮倒句〕客惊秋色山东宅。宅东山色秋惊客。卢姓旧家儒。儒家旧姓卢。隐名何借问。问借何名隐。生小误痴情。情痴误小生。小生乃山东卢生是也。始祖籍贯范阳郡。土长根生。先父流移邯郸县。村居草食。自离母穴。生成背厚腰圆。未到师门。早已眉淸目秀。眼到口到心到。于书无所不窥。时来运来命来。所事何件不晓。数什么道理茧丝牛毛。我笔尖头一些些都箑的进挑的出。怕那家文章龙牙凤尾。我锦囊底一样样都放的去收的来。呀。说则说了百千万般。遇不遇兮二十六岁。今日才子。明日才子。李赤是李白之兄。这科状元。那科状元。梁九乃梁八之弟。之乎者也。今文岂在我之先。亦已焉哉。前世落在人之后。衣冠欠整。稂不稂。莠不莠。人看处面目可憎。世事都知。哑则哑。聋则聋。自觉得语言无味。眞乃是人无气势精神减。家少衣粮应对微。所赖有数亩荒田。正直秋风禾黍。谅后进难攀先进。谁想这君子也。如用之。学老圃。混着老农。难道是小人哉。何须也。到九秋天气。穿扮得衣无衣。褐无褐。不凑膝短裘敝貂。往三家店儿。乘坐着马非马。驴非驴。略搭脚靑驹似狗。呀。虽则如此。无之奈何。不免鞲上蹇驴。散心一会。〔鞞驴驴鸣介〕我此驴也相伴多年了。再不能勾驷马高车。年年邯郸道上也。〔行介〕

【柳摇金】靑驴紧跨。霜风渐加。克膝的短裘。揸不住沙尘刮。空田噪晚鸦。牛背上夕阳西下。秋风古道。红树槎牙。槎牙。唱道是秋容如画。

日已向晚。且西村暂住。明日再田上去。

返照入闾巷。　　　　忧来共谁语。

古道少人行。　　　　秋风动禾黍。