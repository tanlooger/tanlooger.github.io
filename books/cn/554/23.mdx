---
---
---
title: 第二十三出　织恨
---




〔末扮机坊大使官上〕平生不作皱眉事。天下应无切齿人。自家京城巡捉使。为抄札卢家有功。超升外织作坊一个大使。此乃当朝宰相宇文老爷之恩也。老爷还要处置卢家。但是他夫人织。造粗恶。未完事件。都要起发他一场。想起来也是个一品夫人。大使官多大。去凌辱他。〔想介〕有计了。督造太监将到。撺掇他去凌辱便了。在此伺候。〔丑扮内官上〕本是南内押班使。带作西头供奉官。吾乃掌管织造穿宫内使便是。好几个月不曾下局。大使何在〔末见介〕公公下局。小官整备茶饭伺候。〔丑〕你知近日朝廷有大喜事么。〔末〕不知。〔丑〕乃是吐番国降顺中华。带领西番一十六国侍子来朝。所费锦段赏犒不赀。故来催攒。你可知事。〔末〕小官知事。只是外机坊钱粮有限。无可孝敬公公。〔丑恼介〕不孝敬公公么。多大孙孙子哩。〔末〕不敢说。有一场大孝敬。只要老公公消受得。〔丑〕怎么大孝敬。〔末〕老公公半年不到此间。有个织妇。系卢尙书妻小。那尙书积贯通番。得些宝玉珍珠。都在那妻子手裏。〔丑〕难道他双手送来。〔末〕马不吊不肥。人不吊不招。吊将起来就招了。〔丑〕我内家人心慈。〔末〕小官打耳眯子。〔丑〕着。凭仗太监公公。欺负卢家妈妈。〔下旦贴抱锦上〕

【破齐阵】一旦内家奴婢。十年相国夫人。零落归坊。淋漓当户。织处寸肠挑尽。怎禁得吚轧机中语。待学个回环锦上文。残啼双翠颦。

〔殢人娇〕小织机坊。烟锁几重帘箔。挑灯罢。停梭梦着。流人江岭。半夜归来飘泊。宫墙近也。又被啼乌惊觉。望断银河心缅邈。恨蓬首居然织作。天寒翠袖。试彩鸳双掠。正脉脉秦川。回文泪落。奴家卢尙书之妻淸河崔氏。儿夫罪投烟瘴。奴家没入机坊。止许梅香一人相随。暗想公相在朝。夫荣妻贵。府堂之内。奴婢数百余人。奴有金貂。婢皆文绣。谁知一旦时事变迁。这也不在话下了。只是夫离子散。好不伤心呵。

【渔家傲】机房静。织妇思夫痛子身。海南路。叹孔雀南飞。海图难认。〔贴〕到宫谱宜男双鸳处。怕钿愁晕。梅香呵。昔日个锦簇花围。今日傍宫坊布裙。〔合〕问天天。怎旧日今朝。今朝来是两人。

〔旦〕在此三年。满朝仕宦。没个替相公表白寃情。〔贴〕好苦好苦。

【摊破地锦花】〔旦〕大寃亲。把锦片似前程刌。一谜谜尘。白日裏黑了天门。待学苏妻织锦回文。〔合〕奏明君。倘然间有见日分。

〔贴〕夫人。织锦回文。献上御览。召还相公。亦未可知。笔砚在此。先塡了词。好上样锦。〔旦写介〕宫词二首。调寄菩萨蛮。待我铺了金缕朱丝。梅香班织。〔贴〕是如此。〔旦铺锦上织介〕

【剔银灯】无情緖丝头乱厮引。无断倒挑丝儿厮认。一缕缕金衬着一丝丝柔肠恨。一字字诗隐着一层层花球晕。〔合〕回文玉纤抛损。一溜溜梭儿撺过泪墨痕。

〔内喝介贴〕催锦的官儿将到。夫人趱起些。

【麻婆子】织就织就官锦。上辞儿受苦辛。蟋蟀蟋蟀天将冷。停梭怅远人穿花锦。滴泪眸昏。一勾丝到得天涯尽。〔内喝介合〕促织人催紧。愁杀病官身。〔末同丑响道上〕

【粉蝶儿】帽带馄饨。高带着牙牌风韵。

〔末〕已到机坊。〔丑〕还不见机户迎接可恶可恶。〔贴慌介〕督造内使来到。夫人。患难之中。只索迎接。〔旦〕我乃一品夫人。有体面的。你去便了。〔贴应跪接介〕机户迎接公公。〔丑笑介〕好好。起来起来。你就是卢夫人哩。〔贴〕机户叫做梅香。〔丑问末介〕怎么叫做梅香。〔末〕梅香者丫头之总名也。春间讨的是春梅。冬天讨的是冬梅头上害喇驴的叫做喇梅。不知是卢尙书那一时讨的。总名梅香。〔丑笑介〕梅香梅香。有甚香处。〔末〕梅香者暗香也。都在衣服裏下半截。〔低介〕吊起那一阵阵香。满屋窜来。〔丑低〕你纔说珠宝一事。这丫头可知。〔末〕他是卢尙书的通房。怎生不知。〔丑叹介〕则他便是卢尙书通房。其实欠通。〔末〕不要管他。只听我说一句。你发作一番便了。〔丑〕领教了。〔见介〕卢家的那裏。〔旦〕公公少礼。〔丑恼介〕哎哟。你是管下的机户。不磕头。却教公公少礼。难道做公公的你处磕头不成。且抬犒赏夷人的锦段来瞧。〔末〕千字文编号。有个八段锦。犒赏夷人字号。宣威沙漠。臣伏戎羌。每个字号该锦八疋。八八六十四疋。〔丑〕呈样来。〔贴呈锦介〕这宣威沙漠的样锦。〔末耳语介丑〕呀。锦文嚣薄不中不中。〔贴又呈锦介〕这是臣伏戎羌的锦。〔末耳语介丑〕忒软了。〔贴〕公公是不知。这宣威沙漠字号的锦。就要沙一般薄。臣伏戎羌的锦。就要绒一般软软的。都是钦降锦样儿。〔丑问末介〕敢是钦降的。〔丑〕你去点数来。〔末点介〕只有七七四十九疋。少造了八八六十四疋。〔丑恼介〕好打哩。〔做打介贴遮旦哭介〕

【普天乐犯】锦官院把时光尽。织作署风雷迅。〔末耳语介丑〕是哩。这锦上丝文长是断的。且不打正身。打这丫头伤春懒慢。〔旦〕他作官身甚伤春。到是俺缕金丝肠断怀人。〔末耳语介丑〕是哩。怀人便是伤春。伤春便是怀人。好打好打。〔旦背哭介〕织锦字字萦方寸。怎觑的一丝丝都是泪痕滚。〔回身指末介〕恨无端贝锦胡云。〔指锦介〕似这官锦如云。甚干忙要巴巴羯羯你这内家人。

〔末背嘴介〕妇人骂老公公哩。骂你巴。又骂你羯狗。好发作了。〔丑恼介〕呀。偏我巴你不巴。我羯你不羯。本待不寻思你。不怕不寻思你。待我亲自问他。那囚妇过来。听见你丈夫交通番回。有宝玉珍珠多少。拿送公公镶帽顶闹妆鸾带可好。〔旦〕家私都打没了。那讨哪。〔末耳介丑〕是了。马不吊不肥。人不打不招。先把梅香吊起来。〔吊介末假救介〕老公公休打他。他自招来。〔丑打贴不伏介〕哎哟。宝贝都没有了。珍珠到有些儿。〔丑〕在那裏。〔贴〕裙窝裏溜的。〔贴尿诨介丑〕这是梅香下截的香窜将出来了。〔内喝道丑末慌介〕司礼监公公响道了。〔走介高上〕

【金鸡叫】帽拥貂貚。红玉带蟒袍生晕。可怜金屋裏有向隅人。何日金鸡传信。

自家高力士便是。〔叹介〕我与平章卢老先生交游有年。一旦远窜烟方。妻子没入外机坊织作。〔叹介〕好些时不曾看得他。知他安否。〔丑末跪接介〕督造机坊内使大使叩头迎接老爷。〔高〕去。〔进见介高〕夫人拜揖。〔旦〕不知老公公出巡。妾身有失迎接。〔高〕几番遣人送些酱菜时鲜。可到呢。〔旦〕都领下了。〔哭介〕老身好苦也。

【朱奴儿犯】机丝脆。怕彄忙摘紧。机丝润看雨暄风煴。又怕展污了几夜残灯烬。奴便待尽时样花文帖进。〔高〕使得使得。〔旦〕奴家还有一言吿禀。官锦之外。奴家亲手制下粉锦一端。回文宫词二首。献上御览。也表白罪妇一片苦心。〔高〕这不妨便与献上御前。或有回天之喜。〔合〕凄凉运。凭谁问津。问天公怎偏生折罚罚这弄梭人。

〔贴哭叫介〕老公公饶命。〔高〕夫人。饶了这丫头罢。〔旦〕不是老身难为他。不敢诉闻。都是贵衙门督造内使。〔高〕怎的来。〔旦〕到这也不催锦。也不看锦。只是打闹。讨宝贝若干。珍珠若干。老公公。你说罪犯之妇那讨呵。〔高恼介〕原来这等。小的儿快放下来。〔丑忙松绑介高〕军校带着小的。衙门伺候。〔拿丑下介〕也是大使作弄他。〔高〕连那大使拿着。〔拿介〕

【尾声】〔高〕缕金箱点数了且随宜进。〔旦〕聒杀人那促织儿声韵。〔高〕夫人老尙书呵。终有日衣锦还乡你心放稳。

抛残红泪湿窗纱。　　　　织就龟文献内家。

但得丝纶天上落。　　　　犹如锦上再添花。