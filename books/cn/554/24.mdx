---
---
---
title: 第二十四出　功白
---




【六么令】〔宇文同萧上宇〕龙颜光现。探龙珠怕醒龙眠。〔萧〕五云高处共留连。黄阁老。紫薇仙。〔宇〕万年枝上葫芦纒。

〔萧〕老相公怎么说个葫芦缠。〔宇笑介〕脚不缠不小。官不缠不大哩。今日诸番侍子来朝。圣主御楼受贺。实乃满朝之庆也。〔萧〕恰好裴年兄以中书侍郞掌四夷馆事。前来引奏。必有可观。

【前腔】〔裴上〕天朝馆伴。尽华夷押入朝班。雕题侍子汉衣冠。同舞蹈。拜金鸾。长呼万岁天可汗。

〔裴〕二位平章老先生请了。今日侍子趋朝。君王受贺。旧规光禄寺排筵宴。织作坊赐文锦。俱已齐备。恭候驾临。〔宇〕众侍子礼当丹墀站立。〔各侍子上〕古鲁古鲁。力喇力喇近随汉使千堆宝。少答戎王万疋罗。〔宇〕分付诸番侍子。门外候驾。〔各侍下内响仗介上引高力士众上〕

【夜行船】日华高罩长明殿。遶垂旒万里江山。五国单于。三韩侍子。都俯伏在丹墀北面。

〔宇萧见介裴见介〕中书侍郞掌四夷馆事臣裴光庭谨奏我王。有吐番国侍子。领西番诸国侍子朝见。〔高〕传旨。侍子丹墀下听旨。〔裴呼万岁介宇萧裴〕恭贺万岁。天威远播。臣等谨排御筵。奏上千秋万寿。〔进酒介〕

【好事近】花舞大唐年。罄欢心太平重见。喜一天铺满和风甘雨祥烟。齐天福寿。听海外讴歌来朝献。御楼前细乐风传。玉盏内金盘露偃。〔内唱诸番侍子进酒侍子上〕古鲁古鲁。力喇力喇。吾乃吐番大将热龙莽之子。俺父亲当年战败。为卢元帅追剿。危急之际。白雁题书。求他拨转马头。放条归路。书云。莫教飞鸟尽。留取报恩环。今日远闻卢元帅到为咱父亲之故。负罪衔寃。父亲不忍。启奏番王。着咱充为侍子。领带各番侍子来朝。奏对之际。辩雪其寃。报恩之环。正在此矣。今当见驾。不得造次。〔众古鲁介俯伏呼万岁万岁万万岁叩头起舞介〕

【千秋岁】好尧天。单照着唐朝殿。十二柱金龙爪齐现。叠鼓声喧。阑单单做一字儿寿星来献。回回舞。婆罗旋。锦帽上花枝低颤。舞袖班阑卷。做狮蹲象跪。俯伏阶前。

侍子们上天可汗万万岁一杯酒。〔上〕劳你们国中远来。寡人何德致此。各言其故。〔侍〕以前诸国。倚恃山川。自外王化。自经卢元帅西征。诸番震恐。方知萤火难同日光。敬遣小臣瞻天朝贺。〔上〕原来如此。岂非前节度使卢生乎。叫内侍。将钦赏花文锦匹。唱数分给了。赴四夷馆筵宴。〔高唱礼介〕侍子朝门外领赏。叩头。〔侍子叩头呼万岁介〕自识天朝礼。方知将帅功。〔下高数锦介〕侍子跪听颁锦。细法眞红大百花四疋。绯红天马六疋。靑紫飞鱼八疋。翠池狮子锦十疋。八答云雁锦二十疋。簇四金鵰锦二十疋。大窠马打球锦四十疋。天下乐锦五十疋。犒设红锦一百疋。启万岁爷夷人官锦钦依散完。官锦之外。余下一端。〔上〕取来寡人观之。〔看介〕原来织成几行字在上面。〔念介〕词寄菩萨蛮。○梅题远色春归得。迟乡瘴岭过愁客。孤影雁回斜。峯寒逼翠纱。窗残抛锦室。织急还催织。锦官当夕情。啼断望河明。○还生赦泣人天望。双成锦匹孤鸾怅。独泣见谁怜。流人苦瘴烟。生亲还弃杼。鸳配关河戍。远心天未知。人道赦来时。〔裴跪介〕臣览此词。可以回文读之。〔念介〕明河望断啼情夕。当官锦织还催急。织室锦抛残。窗纱逼翠寒。峯斜回雁影。孤客愁过岭。瘴乡迟得归。春色远题梅。○时来赦道人知未。天心远戍河关配。鸳杼弃还亲。生烟瘴苦人。流怜谁见泣。独怅鸾孤匹。锦成双望天。人泣赦生还。〔上〕奇哉奇哉。看锦尾必有名姓。是了。外织作坊机户臣妾淸河崔氏造进。呀。淸河崔氏何人也。〔裴〕前征西节度使卢生之妻。〔上〕呀。原来卢生家口。入官为奴。伤哉此情。可以赦之。〔宇〕启上我王。卢生通番卖国。罪不容诛。〔上〕萧卿以为何如。〔萧〕听此侍子之言。卢生乃功臣也。〔宇文恼介〕呀。萧嵩为臣反复不忠。万岁可倂诛之。〔上〕他如何反复不忠。〔宇〕论卢生本头有萧嵩名字。〔萧〕臣并无押花。〔宇〕臣袖有原本在此。呈上。〔高接本上览介〕平章军国大事臣宇文融同平章事门下侍郞臣萧嵩谨奏。呀。是有萧卿之名。再看奏尾。呀。萧卿押有花字。何得推无。〔萧〕此非臣之眞正花押。〔上〕怎生是眞正花押。〔萧〕臣嵩表字一忠。平日奏事花押。草作一忠二字。及构陷卢生事情。宇文融预先造下连名奏本。协同臣进。臣出无奈。押此一花。暗于一字之下。忠字之上。加了两点。是个不忠二字。见得宇文此奏。大为不忠。非臣本意。〔宇〕万岁看此人卖友欺君。当得何罪。〔上怒介〕呀。宇文融与卢生同时将相。掩蔽其功。谮以大逆欺君卖友。非融而谁。高力士。与我拿下。〔高绑宇介宇〕哎哟。这难题目轮到我做了。到头终有报。来早与来迟〔下上〕萧裴二卿传旨差官。星夜钦取卢生还朝。拜为当朝首相。妻崔氏卽时放出。复其一品夫人。仍赐官锦霞帔一袭。诸子门荫如故〔叹介〕寡人若非吐番诸侍子之言呵。

【尾声】十大功臣不雪的寃。且和俺疎放他满门良贱。〔众〕这是主圣臣忠道两全。

盆下无由见太阳。　　　　南冠君子窜遐荒。

忽然汉诏还冠冕。　　　　计日应随鸳鹭行。