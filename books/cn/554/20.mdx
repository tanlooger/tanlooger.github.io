---
---
---
title: 第二十出　死窜
---




〔堂候官上〕铁券山河国。金牌将相家。自家定西侯卢老爷府中堂侯官便是。我家老爷掌管天下兵马数年。同平章军国事。文武百官。皆出其门。圣恩加礼。一日之内。三次接见。看看日势向午。将次朝回。不免伺候。早则夫人到来也。〔旦引老旦贴上〕奴家崔氏是也。俺公相领谢天恩。位兼将相。钦赐府第一区。朱门画戟。紫阁雕檐。皆因边功重大。以致朝礼尊隆。休说公相。便是为妻子的。说来惊天动地。奴家是一品夫人。养下孩儿。但是长的。都与了恩荫。眞是罕稀也。〔内作瓦裂声介旦惊介〕老嬷嬷。甚么响。〔老旦看介〕是堂檐之上一片鸳鸯瓦。碎下来了。〔旦惊介〕呀。鸳鸯瓦为何而碎。〔贴望介〕哎哟。一个金弹儿抛打乌鸦。因而碎瓦。〔旦叹介〕圣人云。乌鸦知风。虫蚁知雨。皮肉跳而横事来。裙带解而喜信至。鸳鸯者夫妇之情也。乌鸦者晦黑之声也。落弹者失圆之象也。碎瓦者分飞之意也。天呵。眼下莫非有十分惊报乎。

【赏花时】俺这裏户倚三星展碧纱。见了些坐拥三台立正衙。树色遶檐牙谁近的鸳鸯翠瓦。金弹打流鸦。

〔内响道介旦〕公相朝回。看酒伺候。〔生引队子上〕下官卢生。在圣人跟前平章了几桩机务。吃了堂饭。回府去也。

【么】俺这裏路转东华倚翠华。佩玉鸣金宰相家。新筑旧堤沙。难同戏耍。春色御沟花。

〔见介旦〕公相朝回。奴家开了皇封御酒。与相公把一杯。〔生〕生受了。〔内奏乐介〕俺先与夫人对飮数杯。要连声叫干。不干者多飮一杯。〔旦〕奉令了。〔生飮介〕夫荣妻贵酒。干。〔旦看介〕公相干了。到奴家唤。夫贵妻荣酒。干。〔生笑介〕夫人欠干。〔旦笑飮介〕这杯到干了。正是小槽酒滴珍珠红。〔生笑介〕夫人。你的槽儿也不小了。〔内鼓介〕报报。听说人马鎗刀。打东华门出。未知何故也。〔生〕由他。俺与夫人唱干飮酒。〔旦飮介〕妻贵夫荣酒。干。〔生〕夫人倒在上面了。这杯干的紧。待我唤。妻贵夫荣酒。干。〔旦〕公相有点了。〔生〕夫人。这是酒泻金茎露涓滴。〔旦笑介〕相公。你的茎长是涓的。〔生笑介内鼓介堂候官上介〕报报。外面人马自东华门出来。塡街塞巷。好不喧闹也。〔生〕且由他。俺与夫人叫第三干。〔儿子走上哭介〕老爷。老夫人。人马鎗刀。济济排排。将近府门来也。〔生惊起介〕

【北醉花阴】这些时直宿朝房梦喧杂。整日假红围翠匝。铃阁远。静无哗。是潭潭相府人家。敢边厢大行踏。〔听介内呼喝叫拿拿介生〕不住的叫拿拿。敢是地方走了贼。反了狱。旣不呵。怎的响刀鎗人哄马。

〔众扮官校持鎗索上叫众军围住介贴老旦惊走生恼介〕谁敢无礼。

【南画眉序】〔众〕圣旨着擒拿。〔生〕是驾上差来的。请了。〔众〕奏发中书到门下。〔生慌介〕门下为谁。〔众〕竟收拿公相。此外无他。〔生怕介〕原来是差拿本爵。所犯何罪。〔众〕中书丞相奏老爷罪重哩。这犯由不比常科。干系着重情军法。〔生〕有何负国。而至于斯。〔官〕下官不知。有驾票在此。跪听宣读。〔生旦跪官念介〕奉圣旨。前节度使卢生。交通番将。图谋不轨。卽刻拿赴云阳市。明正典刑。不许违误。钦此。〔生旦叩头起哭天介〕波查。祸起天来大。怎泣奏当今鸾驾。

〔生〕这事情怎的起呵。

【北喜迁莺】走的来风驰雷发。半空中没个根芽。待我面奏诉寃。〔众〕闭上朝门了。〔生〕争也么差。着俺当朝阑驾。你省可的慢打。商量咱到晚衙。〔众〕有旨不容退衙。〔生哭介〕夫人。夫人。吾家本山东。有良田数顷。足以御寒馁。何苦求禄。而今及此。思复衣短裘。乘靑驹。行邯郸道中不可得矣。取佩刀来。顚不喇自裁刮。〔生作刎旦救介众〕圣旨不准自裁。要明正典刑哩。〔生〕是了是了。大臣生也明白。死也明白。夫人。牵这些业畜。午门前叫寃。俺市曹去也。迟和疾刚刀一下。便违圣旨。除死无加。

〔下高力士上〕吾为高力士。谁救老尙书。今日为斩功臣。闭了正殿。看有甚么官员奏事来。〔旦同儿上〕相公市曹去了。俺牵儿子午门叫寃去。十步当一步。前面正阳门了。〔叫介〕万岁爷爷。寃苦哪。〔高〕万岁爷为斩功臣。掩了正殿。谁敢啰唣。〔旦〕奴家是卢生之妻。诰封一品夫人崔氏。领这一班儿子。来此叫寃呵。〔高背叹介〕满朝文武。要他妻儿叫寃。可怜人也。〔回介〕卢夫人么。有何寃枉。就此铺宣。〔旦叩头介〕万岁万岁。臣妾崔氏伸寃。

【南画眉序】宿世旧寃家。当把卢生活坑煞。有甚驾前所犯。吃几个金瓜。把通番罪名暗加。谋叛事关天当耍。〔合〕波查。祸起天来大。怎泣奏当今鸾驾。

〔高哭介〕可怜可怜。你在此候旨。俺为你奏去。〔旦〕在此搦土为香。祷吿天地。〔拜介〕崔氏在此叫寃。天天。拨转圣人龙威。超拔儿夫狗命呵。这许多时。还未见传旨。〔高同裴光庭上〕圣旨到。旣卢生有寃。着裴光庭领赦。往云阳市。免其一死。远窜广南崖州鬼门关安置。卽刻起程。谢恩。〔高哭介〕可怜可怜。唳鹤无情听。啼乌有赦来。〔下内鼓介众绑押生囚服裹头上〕

【北出队子】〔生〕排列着飞天罗刹。〔□刽子尖刀向前叩头介生〕甚么人。〔刽〕是伏事老爷的刽子手。〔生怕介〕吓煞俺也。看了他捧刀尖势不佳。〔刽〕有个一字旗儿。禀老爷插上。〔生看介〕是个甚么字。〔众〕是个斩字。〔生〕恭谢天恩了。卢生只道是千刀万剐。却只赐一个斩字儿。领戴领戴。〔下锣下鼓插旗介生〕蓬席之下。酒筵为何而设。〔众〕光禄寺摆有御赐囚筵。一样插花茶饭。〔生〕是了。这旗呵。当了引魂旛。帽插宫花。锣鼓呵。他当了引路笙歌赴晚衙。这席面呵。当了个施艳口的功臣筵上鲊。

〔众〕趁早受用些。是时候了。〔生〕朝家茶饭。罪臣也吃勾了。则黄泉无酒店。沽酒向谁人。罪臣跪领圣恩一杯酒。〔跪飮介〕怎咽下也。

【么】暂时间酒淋喉下。还望你祭功臣浇奠茶。〔众〕相公领了寿酒行罢。〔生叩头介〕罪臣谢酒了。〔众〕咦。看的人一边些。误了时候。〔生绑行介〕一任他前遮后拥闹哜喳。挤的俺前合后偃走踢踏。难道他有甚么劫场的人。也则看着耍。

〔众叫锣鼓介生问介〕前面旛竿何处。〔众〕西角头了。

【南滴溜子】旛竿下。旛竿下立标为罚。是云阳市。云阳市风流洒角。〔众〕休说老爷一位。少甚么朝宰功臣这答。套头儿不称孤便道寡。用些胶水摩发。滞了俺一手吹毛。到头也没发。〔生恼介挣断绑索介〕

【北刮地风】呀。讨不的怒发冲冠两鬓花〔刽做摩生颈介〕老爷颈子嫩。不受苦。〔生〕咳。把似你试刀痕俺颈玉无瑕。云阳市好一抺凌烟画。〔众〕老爷也曾杀人来。〔生〕哎也。俺曾施军令斩首如麻。领头军该到咱。〔众〕这是落魂桥了。〔生〕几年间回首京华。到了这落魂桥下。〔内吹喇叭介刽子摇旗介〕时候了。请老爷生天。〔生笑介〕则你这狠夜叉也闲吊牙。刀过处生天直下。哎也央及你断头话须详察。一时刻莫得要争差。把俺虎头燕颔高提下。怕血淋浸展污了俺袍花。

〔众〕老爷跪下。〔生跪受绑刽磨刀介内风起介刽〕好风也。刮的这黄沙。哎哟。老爷的颈子在那裏。〔摩介〕有了。老爷挺着。〔生低头刽子轮刀介内急叫介〕圣旨到。留人留人。〔裴领旨同旦急上〕

【南双声子】天恩大。天恩大。鸣寃鼓由人打。皇宣下。皇宣下。云阳市吿了假。省刑罚。省刑罚。躭惊吓。躭惊吓。一刻丝儿。故人刀下。

圣旨到。卢生罪当万死。朕体上天好生之德。量免一刀。谪去广南鬼门关安置。不许顷刻停留。谢恩。〔放绑介生倒地叩头万岁介〕生受圣人大恩了。来者是谁。〔裴〕是小弟裴光庭。〔生〕贤弟贤弟。俺的头可有也。〔裴〕待我瞧瞧了。〔拍介〕老兄好一个寿星头。

【北四门子】〔生〕猛魂灵寄在刀头下荷荷荷还把俺崄头颅手自抺。裴年兄。俺闲口相问。奏本秉笔者宇文公也要萧年兄肯画知。〔叹介〕要题知斩字下连名。他相伴着中书怎押花。〔裴〕敢萧年兄也不知。〔生〕难道难道。则怕老萧何也放的下这淮阴胯。〔风起叹介〕看了些法场上的沙。血场上的花。可怜煞将军战马。

〔裴〕老兄与嫂嫂在此叙别。小弟回圣上话去。小心烟瘴地。回头雨露天。请了。〔下旦哭介〕怎生来话儿都说不出来。奴家有一壶酒。一来和你压惊。二来饯行。〔生〕卑人见过那些御囚茶饭。早醉饱也。〔旦〕儿子都在午门叩头去了。等他来瞧一瞧去。〔生〕由他由他。他来徒乱人意。夫人。不要他来相见罢了。〔旦哭介〕俺的天呵。也把一杯酒略尽妻子之情。

【南鲍老催】唏唏吓吓。〔酒杯惊跌介旦哎哟介〕战兢兢把不住台盘滑。扑生生遍体上寒毛乍。吸厮厮也哭的声干哑。〔内鼓介内〕卢爷快行快行。有旨着五城催促。不可久停。〔末小旦扮儿子哭上〕我的爹呵。〔旦〕这都是你儿子。怎下的去也。〔生〕是你妇人家。不知朝廷说我图谋不轨。如今安置我在鬼门关外。罪配之人。限时限刻。天呵。人非土木。谁忍骨肉生离。则怕累了贤妻。害了这几个业种。到为不便。〔儿扯要同去介生〕去不得也。儿。〔同哭介〕眼中儿女空钩搭。脚头夫妇难安札。同死去做一榻。〔旦闷倒生扯介〕

【北水仙子】呀呀呀哭坏了他。扯扯扯扯起他。且休把望夫山立着化。〔众儿哭介生〕苦苦苦苦的这男女煎喳。痛痛痛痛的俺肝肠激刮。我我我瘴江边死没了渣。你你你做夫人权守着生寡。〔旦〕你再瞧瞧儿子么。〔生〕罢罢罢。儿女场中替不的咱。好好好。这三言半语吿了君王假。我去。请了。〔旦哭介〕相公那里去。〔生〕去去去去那无雁处。海天涯。

〔虚下旦哭介〕儿子回去罢。难道为妻子的不送上他一程。

【南双斗鸡】君恩免杀。奴心似剐。没个人儿和他和他把包袱打。大臣身价。说的来长业煞。

〔生上见介〕夫人。你怎生又赶上来。〔旦〕为你没个伴当。放心不下。我袖了半截银锞子。你路上顾觅。〔生〕罪人谁敢相近。我独自觅食而行。你还拿这半截锞子回去。买柴籴米。休的苦了儿女呵。

【北尾】罪人家顾不出个人儿罢。我还怕的有别样施行咱。夫人夫人。你则索小心儿守着我万里生还也朝上马。

十大功劳误宰臣。　　　　鬼门关外一孤身。

流泪眼观流泪眼。　　　　断肠人送断肠人。