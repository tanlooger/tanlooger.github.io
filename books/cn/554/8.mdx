---
---
---
title: 第八出　骄宴
---




〔丑厨役头巾插花上〕小子光禄寺厨役。三百名中第一。刀砧使得精细作料下得稳实。馒头摩的光泛。线面打得条直。千层起的泼松。八珍配得整饬。何止五肉七菜。无非吃一看十。吃了的眠思梦想。但看的垂涎咽液。休道三阁下堂餐。便是六宫中也是我小子尙食。这开元皇帝最喜我葱花灌肠。太眞娘娘喜我椒风扁食。止因御汤裏抓下个虱子。被堂上官打下小子革役。亏的过房外甥营救。叫小子依旧更名上直。〔内问介〕外甥是谁。〔丑〕是当今第一名小唱。在高公公名下秉笔秉笔。你问我今日为何头上插花。来做新进士琼林宴席。前路是半实半空案果。后面是带熟带生品食。那裏有寿祭牛肉。那裏讨宣州大栗。一碟菜五六根黄荠。半甁酒三两盏醋滴。官厨饭一两匙儿。边傍放着些半夏法制。〔内问介〕为甚来。〔丑〕你不知秀才们一个个饱病难医。待与他燥些脾胃。说便说了。今日天开文运。新状元赐宴曲江池。圣旨就着考试官宇文老爷陪宴。前面头踏早来也。

【谒金门前】〔净上〕风云定。恩赐御筵华盛。我也曾吃红绫春宴饼。年华堪自省。

我宇文融。今日曲江陪宴。可奈新科状元乃是落后之卷。相见好没意儿。后生意气。且自趋奉他一二。叫光禄寺祇候人。筵宴可齐。〔丑叩头介〕都齐了。只有教坊司未到。〔旦众上〕折桂场中开院本。插花筵上唤官身。禀老爷。女妓叩头。〔净〕报名来。〔贴〕奴家珠帘秀。〔旦〕奴家花娇秀。〔老贴〕我叫做锅边秀。〔净〕怎生这般一个名字。〔丑〕小的知他命名的意儿。妓女们琵琶过手曲过■〈口爽〉。家常饭到只伸掌。只这名叫做锅边秀。便是小的光禄寺厨役灶下养〔净〕原来是个火头哩。〔丑〕着了。来和老爷退火。〔净〕唗。状元已到。妓女们远远迎接。

【谒金门后】〔生外末引队子上〕走马御街游趁。鴈塔标题名姓。〔旦众接介〕教坊司女妓们迎接状元。〔生众笑介〕起来起来。〔生〕劳动你多娇来直应。遶花莺燕请。

〔净迎介〕列位状元请进。〔拜介〕应图求骏马。惊代得麒麟。白日来深殿。靑云满后尘。〔净〕恭喜三公高才及第。老夫不胜荣仰。〔生〕叨蒙圣恩。〔外末〕皆老师相进呈之力。〔净〕御赐曲江喜筵。眞盛事也。〔生〕敢问往年直宴。止是几个老倒乐工。今日何当妙选。〔净〕今日状元乃圣天子钦取。以此加意而来。〔生〕原来如此。〔净〕看酒。〔丑〕花开上林苑。酒对曲江池。

【降黄龙】〔净送酒介〕天上文星。唱好是金殿云程。玉堂风景。皇封御酒。玳筵中如醉日边红杏。〔生〕峥嵘。想象平生。这一举成名天幸。〔外末〕■〈扌弃〉欢娱。酒淹衫袖。帽斜花胜。

【前腔】〔众旦〕难明。天若无情。怎折桂人来。嫦娥送影。人间淸兴。是红裙怎不把绿衣郞敬。低声。我待侍枕银屛。迤逗的状元红并。但留名。平康到处。也堪题咏。

〔净〕状元。这妮子要请状元。老夫为媒。〔生笑介净〕官妓。状元处乞珠玉。〔生〕使得。题向那裏。〔贴〕奴家有个红汗巾儿在此。〔生题诗净表白介〕香飘醉墨粉红催。天子门生带笑来。自是玉皇亲判与。嫦娥不用老官媒。〔众〕状元好染作也。〔净〕则就中语句有些奚落老夫哩。〔外〕卢年兄未必有此。〔末〕官妓再看酒。

【黄龙衮】同登学士瀛。满把琼浆领。是虎为龙。都是风云庆。为谁奚落。为谁傒幸。遶雁塔。共题名。瞻淸景。

〔扮报子上〕报报报。卢爷奉圣旨钦除翰林学士。兼知制诰。萧爷裴爷俱翰林院编修。着教坊司送归本院。〔净〕恭喜了。

【前腔】诗题翰墨淸。镫撇雕鞍逞。风暖笙歌。笑语朱帘映。生成济楚。昂然端正。便立在凤楼前。人索称。

【尾声】〔净〕三公呵。御楼高接着帽檐平。撇靴尖走上头厅。也不枉了你误春雷十年窗下等。

〔众下净吊场笑介〕好笑好笑。世间乃有卢生。中了状元。为因不出我门下。谈容高傲。我好趋奉他。嫦娥有意。老夫可以为媒。乞其珠玉。他题诗第二句天子门生带笑来。明说不是我家门生。这也罢了。第四句嫦娥不用老官媒。呵呵。有这般一个老官媒不用么。待我想一计打发他。他如今新除。中了圣意。权待他知制诰有些破绽之时。寻个题目处置他。

书生白面好轻人。　　　　只道文章稳立身。

直待朝中难站立。　　　　始知世上有权臣。