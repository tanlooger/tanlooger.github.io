---
---
---
title: 第十二出　边急
---




【西地锦】〔外扮老将引众上〕踏破冰凌海浪。撞开积石河梁。马到擒王。旗开斩将。袍花点尽风霜。

坐拥貔貅胆气豪。玉门关外阵云高。白头未挂封侯印。腰下长悬带血刀。自家凉州都督羽林大将军王君是也。瓜州常乐县人氏。平生骁勇。善骑射。蒙圣恩以战功累升今职。陇右河西。听吾节制。长城一线。控隔吐番。近闻番兵大举入寇。兵锋颇锐。不知他大将为谁。待俺当头出马。俺好不粗雄也。

【山花子】老河魁福国安邦将。羽林军个个精芒。按星宫顿开旗五方。阵团花太岁中央。〔内鼓介合〕鼓轰天如雷震。张鎗刀甲盔如日光。马喷秋如云飞战场。倚洪福如天大展边疆。

〔扮报子上〕报报报。吐番有个大将热龙莽杀过来了。〔外〕快整兵前去。〔行介〕

【淸江引】大唐家有的是骁雄将出马休拦挡。军儿走的慌阵儿摆的长。定西番早擒下先锋热龙莽。

〔下净扮龙莽领众上唱前淸江引普天西出落的云云外众上打话介净〕吾乃番将热龙莽是也。你是何小将。敢来迎战。〔外〕吾乃大将王君是也。出马在此。早降早降。〔战介番将佯败外众追下介末扮那逻领众唱前淸江引倒天山靠定了云云上〕吾乃吐番丞相悉那逻是也。领兵策应龙莽将军。日前有书教他佯输诈败。唐兵必追。吾以生兵遶出其后。破之必矣。把都们。一齐杀过关南转西。以擒唐将。〔众应下净上外追战介末众上叫介〕王君。王君。且歇一马。咱吐番丞相救兵在此。〔外慌介〕呀。中计了。中计了。三军死战。〔净末夹战外败被杀介净末相见介净〕多承国相远来。得此全胜。〔末〕唐军战败。大将阵亡。便乘此威风。抢进玉门关去。不可有迟。

加鞭哨马走如龙。　　　　斩将长驱要立功。

假饶一国长空阔。　　　　尽在吾家掌握中。