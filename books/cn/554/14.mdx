---
---
---
title: 第十四出　东巡
---




【太常引】〔宇裴引队上〕天回地遶。圣躬劳。春色晓鸡号。日华遥上赭黄袍。莲花仙掌云霄。

〔宇〕下官御史中丞平章军国大事宇文融是也。〔裴〕下官中书少监裴光庭是也。中书监萧年兄在京监国。我二人扈驾东行。这是临潼关外行宫。前面将次陕城了。州守乃是卢年兄也。〔宇笑介〕卢生在此三年。新河一事。未经报完。好难的题目哩〔裴〕此君之才。下官所知。河工必成。当受上赏。〔宇〕河成不成。到彼便见。〔内传呼圣上升殿〕

【遶地游】〔上引高力士众上〕黄舆左纛。又出三门道。听行漏玉鸡春晓。扇影全高日华初照。〔合〕锦江山都回环圣朝。

〔众叩头呼万岁介上〕黼帐天临御路开。离宫淸跸暂徘徊。瞳瞳谷暗千旗出。汹汹山鸣万乘来。寡人唐玄宗皇帝是也。车驾东巡洛阳。驻跸潼关之外。今已早膳。高力士传旨起驾。〔高传旨行介〕

【望吾乡犯】电转星摇。旌旗出陕郊。仙公河上谁传道。三生帝女人悲杳。万乘亲巡到。〔生跪伏介〕知陜州事前翰林院学士兼知制诰臣卢生。领合州官吏百姓男女迎驾。〔上问介〕那知州可是前日状元卢生。〔裴〕是。〔上〕平身。〔生〕万岁万岁万万岁。〔上〕前面高耸耸的是何物。〔生〕出关路险。搭有天桥。〔上〕天桥么。天将风雨。〔生〕所谓雨师洒道。风伯淸尘。〔上笑介〕趱行。〔合〕看砥柱。望石桥。山川天险出云霄。离宫渺。帐殿遥。二陵风雨在西崤。

〔上〕传旨且住。避雨片时。问陜州有何行殿。〔生〕有万岁巡行绣岭宫。〔上〕怎见的。〔生〕有诗为证。〔上〕可奏来。〔生〕臣谨奏。春日迟迟春草绿。野棠开尽飘香玉。绣岭宫前鹤发翁。犹唱开元太平曲。〔上〕听此诗。昔年游幸。如在眼前。〔生〕万岁。喜天开日朗。鸾驾可行。〔上〕传旨迤■〈辶里〉而进。

【绛都春】擂鼓鸣捎。望山程险处。过了天桥。则这些截断了河阳京兆。早捱过了临潼趷蹬的遥。大华如梦杳。似莲娇。倒映的这关门窄小。〔生〕臣卢生谨奏。圣驾已出潼关。到了河口。请登龙舟。〔上〕朕记此间旧是石路。何用龙舟。〔生〕臣已开河三百余里。以备圣驾东游。〔上笑介〕有此奇异之事。朕往观之。〔望介〕呀。眞乃水天一色也。龙舆瞻眺。眞乃是山色水光相照。

〔内鼓吹上众登舟介上〕下了龙舟。〔生〕臣已选下殿脚采女千人。能为棹歌。〔采女叩头棹歌介〕

【出队子】君王福耀。谢君王福耀。凿破了河关一线遥。翠丝丝杨柳画兰桡。酒滴向河神吹洞箫。好摇摇。等闲平地把天河到了。

〔上〕美哉棹歌之女也。

【闹樊楼】说甚么如花殿脚多奇妙。那菱歌起处却也鱼沈鴈落。似洛浦凌波照。甚汉女明妆笑。在处裏有娇娆。也要你臣子们知道。新河站偏他妆的恁好。

〔内奏乐介生〕臣之妻淸河崔氏。备有牙盘一千品献上。〔上笑介〕准卿奏。〔生进酒介〕臣卢生谨上千秋万岁寿。

【莺画眉】金盏酌仙桃。滴金茎湛露膏。臣膝行而进临天表。牙盘献水陆珍肴。菱歌奏洞庭天乐。〔上笑介合〕今朝有幸。云霄裏得近天颜微笑。

〔上〕牙盘所进。分赐护从人等。卿平身。〔生呼万岁起介上〕前面船只数千队奏乐器。是什么船。〔生〕此皆江南粮饷。各路珍奇。逐队焚香。奏他本土之乐。

【滴滴金】〔上笑介众〕看几千艘排列的无喧闹。一队队军民。齐跪着顶香炉■〈口店〉着细乐。各路的货郞儿分旗号白粮船到了。有那番舶上回回跳。江汉来朝。都到这河宗献宝。

〔上〕二卿知昔日陕州之路乎。石岭崎岖。江南运粮至此。驴驰车载。万苦千辛。因此祖宗以来。遇粮运稍迟。俺君臣们巡狩东都就食。不想今日有此卢生也。

【啄木儿】〔上〕他时路。石径乔。粮运关中车挽劳。怕干枯了走陆地蛟龙。谁拨转个透海金鳌。〔生〕臣谨奏。这新河望万岁赐以新名。〔上〕可赐名永济河。〔生〕万岁。〔上〕是开元天子巡游到。新河永济传徽号。稳倩取岁岁江南百万漕。

〔上〕前岸屹然而立。头向河南。尾向河北者。何物也。〔生〕铁牛。以鎭水灾。〔上〕宣裴光庭卿。长于文翰。可作铁牛颂。以彰卢生之功。〔裴〕万岁。臣谨奏。〔上〕可奏来。〔裴〕天元干。地顺坤。元一元而大武。顺百顺而为牛。牛其春物之始乎。铁乃秋金之利乎。其为制也。寓精奇特。壮趾贞坚。首有如山之正。角有不崩之容。至乃融巨冶。炊洪蒙。执大象。驱神功。遂尔东临周畿。西尽虢略。当函关之路。望若随仙。近桃林之塞。时同归兽。昔李冰鎭蜀。立石兕于江流。张骞凿空。飮牵郞于汉渚。盖金为水火旣济。牛则山川舍诸。所谓载华岳而不重。鎭河海而不泄其在兹与。臣光庭作颂。颂曰。杳冥精兮混元气。炉鞴椎牛载厚地。巨灵西撑角岧崹。冯夷东流吼滂沛。坚立不动神之至。层堤顾护人所庇。帝赐新河名永济。玉帛朝宗千万岁。〔上笑介〕奇哉颂也。卢生刻之碑铭。汝功劳在万万年。不小也。〔生〕万岁。

【三段子】〔上〕河源恁高。动天河江潮海潮。词源恁豪。翦文章金刀笔刀。卢卿呵。这柳堤儿敢配的甘棠召。裴卿呵。你金牛作颂似河淸照。〔众跪介合〕禹凿鸿碑也只感帝尧。

〔内马声宇望介〕岸上走马。有何事情紧急哩。〔小卒上〕星忙来路远。火速报君知。宇文爷。报子叩头。〔宇〕有甚军情。缓缓说来。

【斗双鸡】〔卒〕边关上。边关上。番军来炒。〔宇〕有大将王君在哩。〔卒〕君将。君将。就中难道。〔宇〕难道是杀了。〔卒〕刻下风闻非小。〔宇〕有玉门关哩。〔卒〕敢撞进了玉门关。那边儿不要。〔宇〕不要那边。难道要这边。〔卒起介〕便要不的这边厢。也商量怎了。

〔下宇奏介〕臣宇文融启万岁。有边报紧急。吐番杀进长城。王君抵敌不过。伏乞圣裁。〔上惊介〕这等怎生处分。

【上小楼】虚嚣。非常震扰。去长安路几遥。急忙间扈驾的难差调。酸溜溜的文官班裏谁诵过兵书去战讨。

〔宇背笑介〕开河到被卢生做了一功。恰好又这等一个题目处置他。〔回奏介〕臣与文班商量。除是卢生之才。可以前去征战。〔上〕卿言是也。〔生〕兵凶战危。臣不敢任。〔上〕寡人知卿。卿不可辞。卽拜卿为御史中丞。兼领河西陇右四道节度使。挂印征西大将军。星夜起程。无得迟误。朕有御衣战袍一领。赐卿御前穿挂了。谢恩。〔生应起介内鼓吹生换戎装上谢恩介〕新升御史中丞兼领河西陇右四道节度使臣卢生见驾叩头。〔上〕平身。卿去。朕无西顾之忧矣。

【耍鲍老】边关事多应难料。且把个锦将军装束的俏。你头插了侍中貂。也只索从征调。〔裴〕汗马功劳。比寻河外国那辛勤较。〔宇〕俺这裏玩波涛。临潼斗宝。你可也展雄样。逞英豪。〔合〕遵钦限把阳关唱好。是你封侯道。

〔内鼓吹开船介上〕卢生卢生。

【尾声】我暂把洛阳花遶一遭。专等你捷音来报。那时节呵。重叠的荫子封妻恩不小。

〔下生跪伏呼万岁起介〕分付众将官。旣然边关紧急。钦限森严。就此起程。不辞夫人而去了。正是昔日饥寒驱我去。今朝富贵逼人来。〔下旦贴上〕本来银汉是红墙。隔得卢家白玉堂。谁与王昌报消息。尽知三十六鸳鸯。咱和梅香寻相公去来。呀。怎不见了相公也。

【赛观音】我儿夫知何际。记不起淸河店儿。抛闪下博陵崔氏。〔合〕一片无情。直恁水流西。

〔贴问介〕一河两岸老哥。见太爷那裏去了。〔内〕唐明皇央及太爷跨马征番去了。〔旦哭介〕原来如此。

【前腔】为征夫添憔悴。平沙处关河鴈低。杨柳外夕阳烟际。〔合〕听马嘶声。还似在画桥西。

梅香。咱们赶上。送他一程。〔走介〕

【人月圆】跌着脚叫我如何理。把手的夫妻别离起。等不得半声将息。跨马征番直恁急。〔合〕征尘远。空盈盈泪眼。何处追随。

〔贴〕赶不上。且回州去。再作区处。

【前腔】去则去要去谁阑你。便妇女军中颓甚气。咱回家今夕你何州睡。割不断夫妻一肚皮。〔合〕凄凉起。除则是梦中和你些儿。

河功就了去边州。　　　　人不见兮水空流。

山上有山何处望。　　　　一天明月大刀头。