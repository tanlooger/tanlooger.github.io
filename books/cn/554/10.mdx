---
---
---
title: 第十出　外补
---




【七娘子】〔旦引贴上〕状元郞拜满了三年限。猛思量那日雕鞍。又早春风一半。展妆台独自捻花枝叹。

〔好事近〕无路入天门。买断金钱谁说。〔贴〕逗得翰林人去。送等闲花月。〔旦〕梦回鸳枕翠生寒。始悔前轻别。〔贴〕一种崔徽情緖。为断鸿愁绝。〔旦〕梅香。我家深居独院。天赐一位夫君。欢心正浓。忽动功名之兴。我将家资打发他上京取应。一口气得中头名状元。果中奴之愿矣。只为圣恩留他。单掌制诰。三年之外。方许还乡。奴家相思。好不苦呵。

【针线箱】没意中成就娇欢。尽意底团笙弄盏。问章台人去也如天远。小楼外几曾抛眼。早则是一帘粉絮莺梢断。十里红香燕语残。纔凝盼。闲愁闲闷被东风吹上眉山。

〔丑报子上〕报报报。状元到。〔下旦惊喜介〕儿夫锦旋。快安排酒筵。

【望吾乡】〔生引队子上〕翠盖红茵。香风染细尘。花枝笑插宜春鬓。骄骢上路人偏俊。盼望吾乡近。挥鞭紧。问路频。崔家正在这淸河郡。

〔见介旦〕卢郞。荣归了。〔生〕夫人喜也。一鞭红雨促归程。〔旦〕不忿朝来喜鹊声。〔生〕官诰五花叨圣宠。〔旦〕名扬四海动奴情。〔旦〕闻的你中了状元。留你中书三年掌制诰。因何便得锦旋。〔生〕你不知。小生因掌制诰。偷写下了夫人诰命一通。混在众人诰命内。朦胧进呈。侥幸圣旨都准行了。小生星夜亲手捧着五花封诰。送上贤妻。瞒过了圣上来也。〔旦〕费心了。卢郞。你因何得中了头名状元。〔生〕多谢贤卿将金赀广交朝贵。竦动了君王。在落卷中番出做个第一。〔旦〕哎也。险些第二了。

【玉芙蓉】〔生〕文章一色新。要得君王认。插宫花。酒生袍袖春云。春风马上有珠帘问。这夫壻是谁家第一人。你夫人分。有花冠吿身。记当初伴题桥捧砚亏杀卓文君。

【前腔】〔旦〕你天生巧步云。早得嫦娥近。乍相逢。门儿掩着成亲。秋波得似掩花前俊。暗裏丝鞭打着人。俺行夫运。夫人县君。只这些时为思夫长是翠眉颦。

〔内〕报报报。差官到。〔净官上〕东边跑的去。西头走得来。常差官见。〔见介〕禀老爷。蹻蹊了。原来老爷朦胧取旨。驰驿而回。被宇文老爷看破了奏上。圣旨宽恩免究。此去华阴山外。东京路上。有座陕州城。运道二百八十里。石路不通。圣旨就着老爷去做知州之职。凿石开河。钦限走马到任。不许停留。〔生旦〕有这等事。快备夫马。夫妻们陕州去也。

【尾声】则道咱书生禄米几粒太仓陈。要平白地支管看河阳运。两人呵。也则索宝马香车一路儿引。

三载暮登天子堂。　　　　一朝衣锦昼还乡。

催官后命开河路。　　　　食禄前生有地方。