---
---
---
title: 第十一出　凿郏
---




【普贤歌】〔净委官上〕陕州城下水波波。运道上干焦石落硌。州官来开河。工程一月多。点包儿今朝该到我。

小子麻哈人氏。考中京营识字。偶遇疏通事宜。加纳陕州幕职。陕州一条官路。二百八十八里顽石。东京运米西京。费尽人牛脚力。转搬多有折耗。顚倒刻减顾直。人户吿理难当。上官议开河驿。州裏卢爷详允。动支无碍工食。工程一月有余。并不见些儿涓滴。小子当蒙钧委。特来点比工役。诸余作手都可。到是甲头老贼。推呆卖老不来。来时打的他一直。

【字字双】〔丑扮甲头拿纸钱上〕我做甲长管十家。十甲。开河人役暗分花。点闸。排门常例有些些。喇杂。管工官又把甲头揸。没法。

〔见介净恼介〕这咱时狗倈子孩儿还不来伺候。〔丑叩头介〕小的不敢。〔净〕工程一月有余。还不见你一点水。〔丑〕不敢哩。水是地下的血。难道小的身上尿。〔净〕狗奴。管水吃水。你推的没有。〔丑〕小人有罪。权送一分纸钱。〔净恼介〕狗才。纸钱是这纸钱。〔丑〕这是卢大爷因水道不通。领了众夫甲三步一拜。将次到这禹王庙来了。这纸钱是禹王老爷用的。难道老爷到用不的。〔净慌介〕哎也。原来大爷行香。这狗才不早通报。快去点香铺席。

【缕缕金】〔生领众上〕山磊磊。石崖崖。锹锄流汗血。工食费民财。〔净接生介〕洒扫神王庙。亲行礼拜。要他疏通泉眼度船簰。再把灵官赛。

〔净〕香纸齐备。〔生拜介〕

【双调江儿水】禹王如在。吏民瞻拜。石头路滑倒把粮车儿碍。要凿空河道引江淮。〔合〕叫山神早开。河神早来。国泰民安似海。

【前腔】〔众拜介〕长途石块。转搬难耐。领官钱上役眞■〈兀监〉■〈兀介〉。偷工买懒一样费钱财。

〔合前〕〔生〕祭完了。分付十家牌。一人管十。十人管百。擂鼓攒工。不许懈怠。〔众应介内鼓外作介〕

【桂枝香】〔生〕则为呵太原仓窄。临潼关隘。未说到砥柱三门。且掘断芦根一带。看泥沙石髓。看泥沙石髓。便阴阳违碍。也无如之奈。好伤怀。〔众〕这辛苦男女们当得的。〔生〕滴水能消得民间费血财。

〔内鼓介众惊介〕好了好了。禀老爷。东头水来了。〔生喜介〕眞个洞洞的水声哩。

【前腔】〔众〕黄河过脉。渑池分派。自从公主河西。直引到太阳桥外。看涓涓碧水。看涓涓碧水。此时蒙昧。定然滂沛。好开怀。〔生〕还有前山未开哩。〔众〕望梅且止三军渴。逢靖权消一滴灾。

〔众作锹凿不动介〕呀。怎的来下不得铣。〔看介〕禀老爷。前面开的山是土山石皮。这两座山透底石。一座唤名鸡脚山。一座熊耳山。铣他不入的。〔生背想介〕鸡脚山熊耳山么。昔禹凿三门。五行并用。〔回介〕鸡脚和熊耳。你道铁打不入。俺待盐蒸醋煑了他。〔众笑介〕怕没这等大锅。〔生〕不用的锅。州裏取几百担盐醋来。〔众应下扛盐上介〕盐醋在此。〔生〕取干柴百万束。连烧此山。然后以醋浇之。着以锹椎。自然顽石粰裂而起。后用盐花投之。石都成水。〔众笑介〕有这等事。〔放火介〕

【大迓鼓】烧空尽费柴。起南方火电。霹雳摧崖。呀。山色烧煤了。〔生〕快取醋来。

鼓醋介〕料想山神前身为措大。又逢酸子措他来。这样神通敎人怎猜。〔众笑介〕怪哉怪哉。看这鸡脚跟熊耳朶。都着酸醋煑粰了。〔生〕快下锹斧。成其河道。〔众鼓锄介〕

【前腔】〔生〕鹳嘴啄红崖。似鳞皴甲绽。粉裂烟开。一面撒盐生水也。〔众鼓撒盐介〕知他火尽靑山在。好似雪消春水来。〔凿介惊介〕河头水流接来了。〔众笑介〕水鸟初飞。通船引簰。

〔生〕百姓们。功已成矣。河已通矣。当铸铁牛于河岸之上。以挽重舟。头向河南。尾向河北。一面催攒入关粮运。兼以招引四方商贾奇货。聚于此州。一面奏知圣上。东游观览胜景。也不枉陕州百姓之劳。〔众〕多谢老爷。男女们插柳沿河。以添胜景。

【尾声】还把淸阴垂柳两边栽。奏明主东游气槪。〔众〕大河头铸一个铁牛儿千万载。

省尽人牛力。　　　　恩波铸铁牛。

传闻圣天子。　　　　为此欲东游。