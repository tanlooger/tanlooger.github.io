---
---
---
title: 第二十九出　生寤
---




【金蕉叶】〔旦愁容上〕愁长恨长。天样大门庭怎放。就其间有话难详。天天天怎的我老相公一时无恙。

事不三思。终有后悔。我老相公夫妇齐眉。极富极贵。年过八十。五子十孙。此亦人间至乐矣。以前止是几个丫鬟劝酒。老身时时照管。不致疎虞。近因皇帝老儿没缘没故送下几个教坊中人。歌舞吹弹。则道他老人家飮酒作乐而已。谁想听了个官儿。他希求进用。献了个采战之术。三月以前。偶然一失。因而一病跷蹊。所仗圣眷转深。分遣礼部官于各宫观建醮祈祷。王公国戚以次上香。可谓得君之至矣。只恐福过灾生。未肯天从人愿。天呵。不敢望他百岁。活到九十九也罢了。〔儿子走上报介〕老夫人。老夫人。老爷不好了。分付请他出堂而坐。〔儿子梅香扶生病上〕

【小蓬莱】八十身为将相。如今几刻时光。猛然惆怅。丹靑易老。舟楫难藏。

〔集唐〕将相兼权似武侯。谁人肯向死前休。临阶一盏悲春酒。野草闲花满地愁。夫人。我病势沉沉。精魂散乱。多因罢了。思想当初。孤苦一身。与夫人相遇。登科及第。掌握丝纶。出典大州。入参机务。一窜岭表。再登台辅。出入中外。回旋台阁。五十余年。前后恩赐。子孙官荫。甲第田园。佳人名马。不可胜数。贵盛赫然。举朝无比。圣恩未报。一病郞当。夫人。我和你以前历过酸辛。儿子都不知道。岂知我八十而终。皆天赐也。

【胜如花】寒窗苦。滞选场。瘦田中蹇驴来往。猛然间撞入卿门。平白地天门看榜。命直着簸箕无状。手爬沙去开河运粮。手提刀去胡沙战场。险些儿剑死云阳。贬炎方受瘴。又富贵八旬之上。〔旦〕算从前劳役惊伤。到如今疾病灾殃。

〔旦〕老相公。你此病虽然天数。也是自取其然。八十岁老人家。怎生采战那。〔生恼介〕采战采战。我也则是图些寿算。看护子孙。难道是瞒着你取乐。

【前腔】〔旦〕你年过迈。自忖量。说采战混元修养。为朝廷燮理阴阳。自体上不知消长。这一病可能停当。老相公平安罢了。有些差池。就要那二十四个丫头偿命。〔生恼介〕少道少道。〔众子〕老夫人言词太抢。老相公尊性儿厮强。俺孝顺儿郞。爹爹拣口儿咱尽情供养。〔生〕不想吃呵。〔众子〕这等有汤药在此。〔跪进药介〕尝了药进些无恙。

〔生恼介〕还吃甚药。〔合前内报介〕报报报。阁下裴老爷萧老爷问安到堂。〔旦〕怎好相待。〔生〕长儿子答应去。你说有劳萧叔叔裴叔叔。晚些下朝。请来有话。〔长子应下内介〕公侯驸马伯各位老皇亲问安到堂。〔生〕次儿子答应去。这都是四门亲家。说有劳了。容病起叩谢。〔次应介内介〕五府六部都通大堂上官共八十员名禀帖问安到堂。〔生〕三的儿答应去。你说有劳了。〔三子应下内介〕小九卿堂上官共一百八十员名脚色问安到堂。〔生〕第四的答应去。你说知道了。〔小应下内介〕合京大小各衙门官三千七百员名连名手本问安。门外伺候。〔生〕堂候官分付都知道了。〔官应下内介〕报报报。万岁爷钦差高公公。领了御医来到。〔旦慌介生〕快取冠带加身。夫人接旨。〔高领御医上〕

【滴溜子】骠骑的。骠骑的驾前排当。领圣旨。御医前往。直到平章宅上。他病患有干系。无虚诳。俺比他富贵无聊。他百寮之上。

〔到介〕圣旨到。跪听宣读。诏曰。卿以俊德。作朕元辅出雄藩垣。入赞缉熙升平二纪。实卿是赖。比因疾累。日谓痊除。岂遽沈顿良深悯默。今遣骠骑大将军高力士就第省候。卿其勉加针灸。为朕自爱。深冀无妄。期于有喜。谢恩。〔旦谢恩起介生〕老公公。学生多蒙圣恩。有劳贵步。何以为报。〔高〕宫监事烦。不得频来看望老先生。万岁爷甚是悬挂。以前虽遣中使时常问安。还不放心。以此特差本监。领这御医视药调膳。叫你千万宽养。以付眷怀。且着御医诊视。〔诊脉介〕

【榴花泣】〔御〕贵人抬手。指下细端详。手背上汗亡阳。呀。鱼游雀啄去佯佯。喜心经有脉弦长。老爷。下官太素最精。老爷心脉洪大。眼下有加官荫子之喜。下官不胜欣贺。〔生笑介〕难道难道。〔御背高介〕卢老爷脉息欠好了。魂飞散扬。争些儿要得身亡丧。〔高哭介〕可怜卢老先。几十载裏外同心。霎儿间形影分张。

〔御〕老爷容下官处方呈上。可怜医国手。空费药笼心。〔下生〕老公公。俺高年重病。医疗多难。顶戴皇恩。没身无报。

【前腔】书生何德。毫发圣恩光。垂老病。赐仙方。微臣要挣挫做姜公望。八旬外恁的郞当。老公公。老臣不能下床。只在枕头上叩首谢恩了。〔三叩首介〕万岁万岁万万岁。天恩敢忘。愿来生做鬼也向丹墀傍。老公公。萧裴二公虽系同年同官。还仗老公公靑目。〔高〕这是交情在前了。〔生〕要紧一事。俺六十年勤劳功绩。老公公所知。怕身后萧裴二公总裁国史。编载不全。〔高〕这个朝家自有功劳簿。逐一比对。谁敢遗漏。〔生〕保家门全仗高公。纪功劳借重同堂。

〔生〕请问老公公。身后加官赠谥何如。〔高〕自有圣眷。不必挂心。咱去也。〔生哭介〕哎哟。还有话。老夫有个孼生之子卢倚年小。叫来拜了公公。〔扮小公子出拜介〕好个公公好个公公。公公靑目你孙子些儿。〔生笑介〕孩子到贼哩。〔高〕小哥注选尙宝中书了。〔生〕本爵止叙边功。还有河功未叙。意欲和这小的儿再讨个小小荫袭。望公公主持。〔高〕谨记在心。不敢久停了。〔生叩头哭介〕千万奏知圣上。老臣再不能勾瞻天仰圣了。〔哭介高〕要知忍死求恩泽。且尽余生答圣明。〔下生〕哎哟。哎哟。我汗珠儿滚下来了。丝筋寸骨都是疼的。好冷好冷哩。是了。这叫做风刀解体。谁替的我呵。叫大儿子。将文房四宝。扫席焚香。待我写下遗表。谢了朝廷。便死瞑目矣。〔旦〕公相不烦自写。〔生〕你不知俺的字是锺繇法帖。皇上最所爱重。俺写下一通。也留与大唐家作鎭世之宝。〔长儿上〕老得文园病。还留封禅书。焚香在此。老爷草表。〔生叩头旦扶头正衣冠写介〕

【急板令】尽余生丹心注香。盼阶前斜阳寸光。呀。手战写不得。罢了。起个草。儿子代书。待亲题奏章。待亲题奏章。俺战战兢兢写不成行。你整整齐齐记了休忘。〔长叹落笔介合〕从今后大古裏分张。穷富贵在何方

〔生短气介〕不要聒噪。大儿子念表文俺听。〔长念介〕臣本山东书生。以田圃为娱。偶逢圣运。得列官序。过蒙荣奬。特受鸿私。出拥旄钺。入升鼎辅。周旋中外。绵历岁年。有忝恩造。无裨圣化。负乘致寇。履薄临兢。日极一日。不知老之将至。今年八十余。位历三公。钟漏并歇。筋骸俱敝。弥留沈困。殆将溘尽。顾无诚效上答休明。空负深恩。永辞圣代。臣无任感恋之至。谨奉表称谢以闻。〔生〕是了。俺气尽之后。端正写了奏上。夫人。你和俺解了朝衣朝冠。收在容堂之上。永远与子孙观看。〔换旧衣巾叹介〕人生到此足矣。呀。怎生俺眼光都落了。俺去了也。〔死向旧睡处倒介众哭介〕

【前腔】老天天把相公命亡。老爷爷俺天公寿丧。且立起容堂。且立起容堂。把一品夫人哭在中央。列位官生哭在边傍。

〔合前众哭介旦暗去生须拍生背哭介〕卢郞好醒呵。〔下生作惊醒看介〕哎哟。好一身冷汗。夫人那裏。〔丑扮前店主上〕甚么夫人。〔生叫介〕卢僔。卢倜。卢俭。卢位。小的卢倚呢。咳。都在那裏去了。〔丑〕叫谁那。〔生〕我的儿子。〔丑〕你有几个儿子那。〔生〕五个哩。咳。都往前面勑书阁宝翰楼耍子。〔丑〕便只是小店。〔内驴鸣介生〕三十疋御赐的名马。可喂些料。〔丑〕只一个蹇驴在放屁。〔生〕啊。我脱下了朝衣朝冠。〔丑〕破羊裘在身上。〔生〕嗄。好怪好怪。连我白须胡子那裏去了。〔看介〕你是谁。不是崔家院公么。〔丑〕甚么崔家院公。赵州桥店小二。煑黄粱饭你吃哩。〔生想介〕是哩。饭熟了么。〔丑〕还饶一把火儿。〔生起介〕有这等事。

【二郞神】难酬想。眼根前不尽的繁华相。当初是打从这枕儿裏去。〔提枕介〕枕儿内有路。分明留去向。向其间打滚。影儿历历端详。难道这一星星都是谎。怎敎人不护着这枕儿心怏〔叹介〕忽突帐。六十年光景。熟不的半箸黄粱。

〔吕上笑介〕山静似太古。日长如小年。卢生睡的可得意么。〔生〕老翁。太奇太奇。俺一径的抢中了唐家状元。替唐天子开了三百里河路。打过了一千里边关哩。〔吕笑介〕咦。多少功劳。〔生〕老翁不知。小生也不敢诉闻。恁大功劳。还听个谗臣宇文丞相之言。赐斩咸阳都市。喜得妻儿哭救。远窜岭南。直走到崖州鬼门关外。〔吕〕侥幸侥幸。后来。〔生〕后来有得萧裴二位年兄辩救。钦取还朝。依旧拜为首相。金屋名园。歌儿舞女。不记其数。亲戚俱是王侯。子孙无非恩荫。仕宦五十余年。整整的活到八十多岁。〔吕〕你说大丈夫当建功树名。出将入相。列鼎而食。选声而听。使宗族茂盛而家用肥饶。然后可言得意。如子所遇。岂不然乎。此际寻思。得意何在。〔生想介〕便是呢。黄粱饭好香也。〔吕〕子方列鼎而食。希罕此黄粱饭乎。

【玉莺啼】你堂餐多饱。鼻尖头还新厨饭香。〔生〕黄粱恁般难熟。〔吕〕这黄粱是水火勾当。好枕儿边问你那崔氏糟糠。可还挑黄粱半箸。与你那儿郞豢养。〔生想介〕好多时候哩。〔吕笑介〕终不然水米无交。蚤滚熟了山河半饷你希迷想。怎不把来时路玉眞重访。

〔生笑介〕老翁教我把玉眞重访。难道来时路还在这枕根裏。〔再看枕叹介〕咳。枕儿枕儿。你把我卢生有家难奔。有国难投。别的罢了。则可惜俺那几个官生儿子呵〔吕笑介〕你那儿子难道是你养的。〔生〕谁养的。〔吕〕是那店中鸡儿狗儿变的。〔生〕咳。明明的有妻。淸河崔氏坐堂招夫。〔吕〕便是崔氏也是你那胯下靑驴变的。卢配马为驴。〔生想介〕这等。一辈儿君王臣宰。从何而来。〔吕〕都是妄想游魂。参成世界。〔生叹介〕老翁老翁。卢生如今惺悟了。人生眷属。亦犹是耳。岂有眞实相乎。其间宠辱之数。得丧之理。生死之情。尽知之矣。

【簇御林】风流帐。难算场。死生情。空跳浪。埋头午梦人胡撞。刚等得花阴过窗鸡声过墙。说甚么张灯吃饭纔停当。罢了。功名身外事。俺都不去料理他。只拜了师父罢。〔拜介〕似黄粱。浮生稊米。都付与滚锅汤。

【啄木儿】〔吕〕成惊怳。忒遽忙。敲破了枕函。我也无伎俩。你拜了我。便要跟我云游了。〔生〕便跟师父云游去。〔吕〕求道之人。草衣木食。露宿风餐。你做功臣的人怎生享用的。〔生〕师父又取笑了。〔吕〕还一件。徒弟有参差的所在。师父当头拄杖就打死了。眉也不许皱一皱。〔生〕弟子云阳市上都不曾矁个眉。怎怕的师父打。〔吕笑介〕你虽然寐语星星。怕猛然间旧梦游扬。〔生〕白日靑天。还做甚么梦也。师父。〔吕〕你果然比黄虀苦辣能供养。比餐刀痛涩能回向。也还要请个盟证先生和你议久长。

〔生〕便随师父寻个证盟师去。

【滴溜子】跟师父。跟师父。山悠水长。那证盟的。证盟的。他何人那方。不离了邯郸道上。一匝眼煮黄粱锅未响。六十载光阴唱好是忙。

【尾声】〔生〕俺识破了去求仙日夜忙。师父。证盟师在那裏。〔吕〕有个小庵儿唤做蓬莱方丈。〔生〕这等快行快行。〔丑〕黄粱饭熟。可吃了去。〔生〕罢了罢了。待你熟黄粱。又把俺那一枕游仙担误的广。

〔下丑〕好笑好笑。一个活神仙度了卢秀才去了。

生死长安道。　　　　邯郸正午炊。

蚤知灯是火。　　　　饭熟几多时。