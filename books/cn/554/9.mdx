---
---
---
title: 第九出　虏动
---




【北点绛唇】〔净末番将相上〕沙塞茫茫。天山直上。三千丈。龙虎班行。出将还留相。

〔末〕吾乃吐番丞相悉那逻是也。〔净〕吾乃吐番大将热龙莽是也。赞普升帐。在此伺候。

【前腔】〔外番王引众上〕白草黄羊。千庐万帐。归吾掌。气不降唐。稳坐在泥金炕。

〔见介〕靑海湾西驾骆驼。白兰山外雪风多。一枝金箭催兵马。占断儿家绿玉河。自家吐番赞普是也。我国始祖秃发乌孤。曾为南凉皇帝。家母金城公主。来作西番赞婆。种类繁昌。部落强盛。与唐朝原以金鹅为誓。奈边将长以铁马相加。正待宣你两人。商量起兵一事。〔末净〕我国东接松凉。西连河鄯。南呑婆罗。北抵突厥。胜兵十万。壮马千羣。〔末〕臣那逻调度国中。〔净〕臣龙莽攻略境外。逢城则取。遇将而擒。唐朝不足虑也。〔外〕进兵何地为先。〔末〕先取河西。后图陇右。〔外〕这等就着龙莽将军径取瓜沙。丞相从后策应。众把都们。听令而行。〔众应介〕

【淸江引】普天西出落的番回将。大将热龙莽。番鼓儿紧紧帮。番铙的点点当。汗呼呼海螺蛳吹的响。

【前腔】倒天山靠定了那逻相。就裏机谋广。令旗儿打着羌。刀尖儿点着唐。锦绣样江山做一会子抢。

十万生兵不可当。　　　　刬骑单马射黄羊。

阴山一片红尘起。　　　　先取凉州作战场。