---
---
---
title: 第十八出　闺喜
---




【桃源忆故人】〔旦引老旦上〕卢郞未老因缘大。赘居崔氏淸河。夫贵妻荣堪贺。忽地把人分破。〔合〕问天天方便些儿个。归到画堂淸妥。

〔长相思〕博陵崔。淸河崔。昔日崔徽今又徽。今生情为谁。去关西。渡河西。你南望相思。我向北相思。丁东风马儿。姥姥。一从卢郞征西。杳无信息不知彼中征战若何。〔老〕仗皇家福力。必然取胜。则是姐姐消瘦了几分。

【掷破金字令】〔旦〕不茶不饭。所事慵妆裹。〔老〕他是为官。〔旦〕为官身跋涉。把令政成抛躱。〔老〕远路风尘。知他是怎么。〔旦〕则为他人才得过。聪明又颇好功名两字生折磨。〔合〕春光去了呵。秋光卽渐多。扇掩轻罗。泪点层波。则为他着人儿那些情意可。

【夜雨打梧桐】〔旦〕拈整翠钿窝。闷把镜儿呵。〔贴〕后花园走走跳跳。〔旦〕待腾那。和你花园游和。〔行介〕做一个宽抬瘦玉。慢展凌波。霎儿间蹬着步怎那。〔旦住介老〕似这水红花也啰。不为奴哥花也因何〔合〕甚情呵。夏日长犹可。冬宵短得么。

〔老〕梅香。取排箫弦子鼓弄一番。和姐姐消遣。〔贴众吹弹介旦〕歇了。

【掷破金字令】砌一会品箫弦索。懆的人没奈何。少待我翠屛深坐。静打磨陀。这好光阴闲着了我。〔贴〕看你营勾了身奇。受用了情哥。还待恁般寻索。特地吟哦。有一般儿孤寡敎怎生过。〔合〕春光去了呵。秋光卽渐多。扇掩轻罗。泪点层波。则为他着人儿那些那些情意可。

【夜雨打梧桐】〔旦〕盼雕鞍你何日归来和我。渺关河淡烟横抹。〔老〕懒去后花园。向前门而望。傥有边报。亦未可知。〔旦〕正是正是。〔行介内打歌介〕虽咱靑春伤大。幽恨偏多。听靑靑子儿谁唱歌。〔贴〕略约倚门睃。翠闪了双蛾。抬头望来。兀自你凤钗微亸。〔合〕甚情呵。夏日长犹可。冬宵短得么。

〔扮将官上〕羽檄飞三捷。恩光下九重。报上夫人。老爷用兵得胜。飞奏朝廷。万岁十分欢喜。着大小文武官员宴贺三日。封老爷为定西侯。食邑三千户。马上差官钦取还朝。掌理兵部尙书。加太子太保同平章军国大事。蚤晚见朝也。〔旦〕这等谢天谢地。

【尾声】〔旦〕喜珠儿头直上吊下到裙拖。天来大喜音热坏我的耳朶。则排比十里笙歌接着他。

去时儿女悲。　　　　归来笳鼓竞。

借问行路人。　　　　何如霍去病。