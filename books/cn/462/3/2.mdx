---
---
---
title: 祭赵湖州文
---



祭赵湖州文¹





白日正中，叹庞翁之机捷²；坚城自堕，怜杞妇之悲深³。

【校记】

此文录自宋 谢伋四六谈麈卷一，题作祭湖州文。案：谢伋字景思，明诚姨兄谢克家之子，官至太常少卿。苕溪渔隐丛话后集卷四十、诗话总龟后集卷四十、菊坡丛话卷二十五并引谈麈。又见尧山堂外纪卷五十四、古今词统卷三、古今情史类纂卷十二、崇祯历城县志卷十六、词苑丛谈卷三、宋诗纪事卷八十七、词林纪事卷十九、癸巳类稿卷十五、清 沈瑾辑漱玉词附诗文。沈本题作祭夫赵明诚文断句，是。

〔庞翁〕历城县志、癸巳类稿、沈本皆作“庞公”。

〔机捷〕癸巳类稿、沈本作“机敏”。

〔自堕〕尧山堂外纪、古今情史类纂作“既堕”。

【笺注】

¹建炎三年（一一二九）夏五月，赵明诚在池阳，被旨知湖州；六月十三日，赴建康，过阙上殿。途中奔驰，感疾，至行在，病痁（疟疾），大服柴胡、黄芩等寒药，以致病入膏肓；八月十八日卒。清照为此文以祭之，故题称“赵湖州”。今存断句。

²白日二句：宋 释道原景德传灯录卷八载庞蕴居士：“将入灭，令女灵照出，视日早晚，及午以报。女遽报曰：‘日已中矣，而有蚀也。’居士出户观次，灵照即登父坐，合掌坐亡。居士笑曰：‘我女锋捷矣。’于是更延七日（而亡）。”案：机捷，义犹机敏。三国志 魏志 钟毓传：“机捷谈笑，有父风。”此处同机锋、锋捷，佛家语。喻迅捷敏锐、不落迹象、含义深刻。宋 杨亿景德传灯录序：“机缘交激，若拄于箭锋；智藏发光，旁资于鞭影。”苏轼金山妙高台诗：“机锋不可触，千偈如翻水。”

³坚城二句：用春秋 齐大夫杞梁妻故事。左传襄公二十三年：“莒子亲鼓之，从而伐之，获杞梁。莒人行成，齐侯归，遇杞梁之妻于郊，使吊之。”孟子告子下：“杞梁之妻善哭其夫，而变国俗。”古列女传贞顺：“齐 杞梁殖之妻也。庄公袭莒，殖战而死。庄公归，遇其妻，使使者吊之于路。杞梁妻曰：‘令殖有罪，君何辱命焉。若令殖免于罪，则贱妾有先人之弊庐在，下妾不得与郊吊。’于是庄公乃还车，诣其室，成礼然后去。杞梁之妻无子，内外皆无五属之亲，既无所归，乃枕其夫之尸于城下而哭。内诚动人，道路过者，莫不为之挥涕。十日而城为之崩。”汉 王充论衡 变动以哭城与城崩为巧合；宋 孙奭孟子疏始言杞梁之妻为孟姜；以后又演变为孟姜女哭长城之故事。

【汇评】

宋 谢伋四六谈麈卷一：赵令人李，号易安，其祭湖州文曰（略），妇人四六之工者。

宋 胡仔苕溪渔隐丛话后集卷四十：四六谈麈云，祭文，唐人多用四六，韩退之亦然。故李易安祭赵湖州文云（略），妇人四六之工者。

明 姜南蓉塘诗话卷八：宋 赵明诚内子李易安居士，有才致，能诗文，晦庵（朱熹）亦称之。其祭湖州文曰（略）。