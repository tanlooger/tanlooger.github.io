---
---
---
title: 贺人孪生启
---







无午未二时之分¹，有伯仲两喈之佀²。既系臂而系足³，实难弟而难兄⁴。玉刻双璋⁵，锦挑对褓⁶。

【校记】

此启录自元 伊士珍琅嬛记卷上引文粹拾遗。又见古今词统卷三、崇祯历城县志卷十六、宋稗类钞卷二十一、宋诗纪事卷八十七、词林纪事卷十九、癸巳类稿卷十五。清 沈瑾辑漱玉词附诗文亦收之，题中无“人”字。

王仲闻李清照集校注：“按：琅嬛记署元 伊士珍撰，实为明人所伪造，全不可据。明人藏书目录已有将其编入伪书类内者。琅嬛记所引各书，多从无著录，亦无传本。所引诚斋杂记一种，虽刊入津逮秘书，亦伪书也。文粹拾遗更不知为何书。宋只有宋文粹，见宋秘书省续四库书目，亦即宋史 艺文志之圣宋文粹，不闻有文粹拾遗。俞正燮易安居士事辑引作宋文粹拾遗，更为无稽。此启是否清照所作，尚无法断定。”

又按：“诗词杂俎本漱玉词云：‘漱玉集不载，此启见文粹拾遗。’按：文粹拾遗世无其书，毛晋亦未必曾见漱玉集，所云殆亦本琅嬛记。又按：沈雄古今词话 词品卷下误引‘玉刻双璋，锦挑对褓’二句，以为李易安词。”据王说，此启应存疑。

〔两喈之佀〕喈，原作“楷”。太平御览引风俗通作“喈”，是，据改。

【笺注】

¹午未二时之分：琅嬛记原注：“任文二子孪生，德卿生于午，道卿生于未。”

²伯仲两喈：琅嬛记原注：“张伯楷、仲楷兄弟，形状无二。”案：太平御览卷三九六人事部三七相似引风俗通云：“陈国 张伯喈，弟仲喈妇炊于灶下，至井上，谓喈曰：‘我今日妆好不？’伯喈曰：‘我伯喈也。’妇大惭愧。其夕时，伯喈到更衣，妇复逐，牵其背曰：‘今旦大误，谓伯喈为卿。’答曰：‘我故伯喈也。’盖亲密无过夫妇，然尚如此，况于初未相见而责先识之乎？”

³系臂系足：琅嬛记原注：“白汲兄弟，母不能辨，以五彩绳一系于臂，一系于足。”

⁴难弟难兄：世说新语 德行：“陈元方子长文有英才，与季方子孝先，各论其父功德，争之不能决，咨于太丘（陈寔）。太丘曰：‘元方难为兄，季方难为弟。’”宋 许月卿先天集 赠黄藻诗：“难兄难弟夸京邑，莫负当年梦惠连。”王仲闻李清照集校注云：“此言弟兄二人，功德相同，不能上下也。清照此句尚有难以决定孰为兄、孰是弟之意。”并引西京杂记卷三云：“霍将军妻一产二子，疑所为兄弟。或曰：‘前生为兄，后生者为弟……’或曰：‘居上者宜为兄，居下宜为弟。居下者前生，今宜以前生为弟。’”清照实用此孪生事也。

⁵双璋：一双宝玉。诗 小雅 斯干：“乃生男子，载寝之床，载衣之裳，载弄之璋。”朱熹集注：“半圭曰璋……弄之以璋，尚其德也。”后世遂以生男曰弄璋。

⁶对褓：一对襁褓。襁褓为背负婴儿所用之布兜或小被。一作“繦緥”。