---
---
---
title: 添字丑奴儿 芭蕉
---



添字丑奴儿 芭蕉¹





窗前谁种芭蕉树？阴满中庭。阴满中庭。叶叶心心舒卷有余情。 伤心枕上三更雨，点滴凄清²。点滴凄清。愁损北人不惯起来听³。

【校记】

录自底本，又见沈本。汪本劳权手校据全芳备祖后集卷十三芭蕉门补钞。花草粹编卷二、历代诗余卷十九调作添字采桑子，广群芳谱卷八十九卉谱三调名采桑子。

〔谁种〕四印斋本作“种得”，非是。

〔余情〕王本作“余清”，注云：“各本俱作‘情’。”

〔凄清〕全芳备祖、花草粹编、赵本、王本并作“霖霪”，王注：“历代诗余、词谱、词鹄、四印斋本漱玉词两句并作‘凄清’。”

〔北人〕历代诗余、沈本作“离人”。

【笺注】

¹此为李清照初到江南不久之作，观歇拍可知。因其初到，故对雨打芭蕉之声尚感陌生。若已住久，则无此感矣。案：清照于建炎二年（一一二八）春南渡至江宁，不久为江南梅雨季节，乍听殊不惯，因作此词。

²伤心二句：南唐 李煜长相思：“秋风多，雨相和，帘外芭蕉三两窠。夜长人奈何！”宋 无名氏眉峰碧：“薄暮投村驿，风雨愁通夕。窗外芭蕉窗里人，分明叶上心头滴。”情景皆相似。

³北人：宋代中原人南渡者，多称北人。杜牧雨诗：“一夜不眠孤客耳，主人窗外有芭蕉。”