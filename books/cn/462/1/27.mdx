---
---
---
title: 蝶恋花 昌乐馆寄姊妹
---



蝶恋花 昌乐馆寄姊妹¹





泪揾征衣脂粉暖²。四叠阳关，唱了千千遍³。人道山长水又断，萧萧微雨闻孤馆。 惜别伤离方寸乱⁴。忘了临行，酒盏深和浅。若有音书凭过雁⁵，东莱不似蓬莱远⁶。

【校记】

录自底本。又见汪本、沈本。劳权手校汪本眉批：“御选四十之一。”盖指御选历代诗余也。原载乐府雅词卷下。王本调下题作“昌乐馆寄姊妹”，据补。王本又云：“此首别见元 刘应季事文类聚翰墨大全后丙集卷四，无撰人姓氏，题作晚止昌乐馆寄姊妹。此首前为无撰人寄妹 踏莎行词、寄季顺妹 鹊桥仙词、寄季玉妹更漏子词，更前一首为延安夫人立春寄季顺妹临江仙词。（通行本翰墨大全无鹊桥仙、更漏子二词。）田艺蘅诗女史卷十一、田艺蘅留青日札卷三十九、阳关三叠、周铭林下词选卷三并以为延安夫人作，题作暂止乐昌馆寄姊妹。郦琥彤管遗编后集卷十二、古今名媛汇诗卷十七、名媛玑囊卷三、赵世杰古今女史卷十二亦作延安夫人词，题作寄姊妹。叶申芗闽词钞卷四、林葆恒闽词征卷六亦以为延安夫人作，题作暂止东昌馆寄姊妹，注：‘此阕或误题李易安。’（文字与诗女史等同，不另校。）此首既见于宋 曾慥乐府雅词，题李易安作，而曾慥又与易安同时，必无错误。诗女史等以为延安夫人作，皆非。”王说是，从之。

〔泪揾〕乐府雅词、花草粹编、历代诗余、四印斋本、赵本、王本作“泪湿”。

〔征衣〕乐府雅词、四印斋本、汪本、赵本、王本等作“罗衣”。

〔脂粉暖〕乐府雅词、汪本、四印斋本、赵本、王本作“脂粉满”。四印斋本注：“别作‘泪揾征衣脂粉暖’。”

〔四叠〕文津阁四库全书本乐府雅词作“三叠”。

〔唱了〕历代诗余作“听到”；乐府雅词、汪本、四印斋本、赵本、王本作“唱到”。

〔人道〕历代诗余作“人到”。

〔水又断〕他本多作“山又断”。

〔萧萧〕他本多作“潇潇”。

〔微雨〕留青日札作“风雨”。

〔若有〕乐府雅词、汪本、四印斋本、赵本、王本作“好把”。翰墨大全、花草粹编、历代诗余等作“若有”。四印斋本“把”下注：“别作‘有’。”

【笺注】

¹王仲闻云：“此首殆为宣和三年辛丑八月间清照由青州至莱州途中宿昌乐寄姊妹所作。按地理图，由青至莱，须经昌乐。建炎以来系年要录卷十九载建炎三年，赵晟由青赴莱，刘洪道令权知昌乐县 张成伏兵中途邀击，可以证明。翰墨大全所题暂止昌乐馆寄姊妹，恐为原题。诗女史等误以‘昌乐馆’为‘乐昌馆’，闽诗钞至误作‘东昌馆’，鲁鱼亥豕，不可究诘矣。词中有‘萧萧微雨闻孤馆’句，必清照在旅途中作也。近人多以为此词乃清照自诸城或青州寄至赵明诚者，非是。”均案：清照有感怀诗，序称“宣和辛丑八月十日到莱”，可证止昌乐馆乃八月上旬也。

²征衣：时清照出行，故称“征衣”。

³四叠阳关：一般称阳关三叠，古为送别曲，以唐 王维送元二使安西诗为歌辞。中华书局排印本苏轼文集卷六十七题跋 记阳关第四声：“旧传阳关三叠，然今歌者，每句再叠而已，通一首言之，又是四叠。皆非是。或每句三唱，以应三叠之说，则丛然无复节奏。余在密州，有文勋长官，以事至密，自云得古本阳关，其声宛转凄断，不类向之所闻，每句皆再唱，而第一句不叠。乃知唐本三叠盖如此。及在黄州，偶读乐天对酒诗云：‘相逢且莫推辞醉，新唱阳关第四声。’注：‘第四声：劝君更尽一杯酒。’以此验之，若第一句叠，则此句为第五声矣。今为第四声，则第一不叠，审矣。”清照云“四叠”，盖从乐天（白居易）及苏轼之说。

⁴方寸乱：谓心绪烦乱。三国志 蜀 诸葛亮传：“亮与徐庶并从，为曹公所追破，获庶母。庶辞先主而指其心曰：‘本欲与将军共图王霸之业者，以此方寸之地也。今已失老母，方寸乱矣，请从此别。’”

⁵音书凭过雁：汉书 苏建传附苏武：“匈奴与汉和亲。汉求武等，匈奴诡言武死。后汉使复至匈奴，常惠请其使者与俱，得夜见汉使，具自陈道。教使者谓单于，言天子射上林中，得雁，足有系帛书，言武等在某泽中。”后因称鸿雁传书。梁 王僧孺捣衣诗：“尺素在鱼肠，寸心凭雁足。”唐 王勃采莲曲：“不惜西津交佩解，还羞北海雁书迟。”

⁶东莱：郡名。春秋时莱子国，因在齐国之东，故名东莱。汉初置东莱郡，属青州。隋初改为莱州。旧又称掖县，今为山东市名。时赵明诚知莱州。蓬莱：山名。山海经 海内北经：“蓬莱山在海中。”史记 封禅书：“自威、宣、燕昭使人入海，求蓬莱、方丈、瀛洲。此三神山者，其传在渤海中。”