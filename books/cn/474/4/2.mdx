---
---
---
title: 名胜·庙祀
---



台州城八仙岩，奇石布列，境绝幽胜。岩前吕祖殿中对联数十，惟临海严孝廉乘潮作最佳，句云：“看下方扰扰红尘，富贵几时，只抵五更炊黍梦；溯上界茫茫浩劫，神仙不老，全凭一点度人心。”

赠僧联用佛家语，数见不鲜。钱塘吴薇客太史敬义赠虎跑寺平山和尚联云：“炉火红深，与我煨芋；窗树绿满，烦公写蕉。”具有雅人深致。

蜀诸葛丞相祠联云：“日月同悬出师表；风云常护定军山。”又云：“兴亡天定三分局；今古人思五丈原。”又云：“已知天定三分鼎；犹竭人谋六出师。”语皆可传。

杭州钱武肃王祠在涌金门外，规制宏敞，有王文成公题扁云“顺天者存”。楹联则有诸城刘文清公墉题云：“启匣尚存归国诏；解弢时拂射潮弓。”又孙文靖公题云：“衣锦还乡，保万民于安乐；上疏归国，启百世之蒸尝。”又裔孙嘉定伯瑜中丞宝琛题云：“功在生民，惜传闻异辞，信史尚留曲笔；德垂奕禩，怅播迁中叶，支流莫溯渊源。”

潮州有西湖，为一郡名胜。昔人有一联云：“湖名合杭颍而三，水木清华，惜不令大苏学士到此；山势分村郭之半，楼台金碧，还须倩小李将军画来。”语殊切，见《樵隐诗话》，未详撰者姓名。

台州巾子山张睢阳庙屡著灵应，郡人奉祀甚虔。楹联云：“慷慨誓师，守睢阳蕞尔之区，孤城中人皆乐死；从容尽节，振河北英雄之气，千载后貌尚如生。”运意精湛。又云：“保障在江淮，业肇中兴，正史论功先郭李；辉光齐日月，心明大义，孤城著节迈颜卢。”语亦圆稳。

祠宇楹联往往工拙互杂，独西湖巢居阁联语皆可传诵。“祠傍水仙王，北宋尚留高士躅；树成香雪海，西湖重见古时春。”陈若霖“梅鹤寄高闲，遗稿千秋笑司马；湖山写清泠，寒泉一掬拜坡仙。”朱上林“华表千年，遗蜕可闻元鹤语；孤山一角，暗香先返玉梅魂。”吴廷琛“山冷好教梅似续；巢新应有鹤归来。”方应纶

台郡士子祀文昌神甚虔。城中自府县两庠外，又有祠十余处。二月初三之期，先一日各醵钱会于祠中，笙歌彻夜，三日而后罢。城东北隅白雪山麓正学书院亦有是会。临学宋心芝学博经畬题联云：“二月二日迓神庥，祈天上星君，文皆夺命；一甲一名承旧学，愿海滨士子，试辄抡元。”一甲一名，盖指临海秦尚书鸣雷于嘉靖甲辰年登第。所居旧址即在书院侧。

羊城白云山半山寺高出云霄，具仙山楼阁之胜。联云：“上方月出初生白；下界尘飞不染红。” 　　涂山禹王庙据淮南之胜。方莲舫先生士涂常曰：“‘万国衣冠拜冕旒’，用之此地最切。”宫庶侯刺史思晋以杜诗“二仪清浊分上下”属对，真名帖也。见《蔗余偶笔》。

莫愁湖为金陵名胜。曾文正公甍后，士庶绘像以祀之。全椒薛慰农观察时雨撰联悬于厅事，云：“出西州城迤逦而来，看桑麻遍野，花柳成蹊，十万户重睹升平，遗爱难忘，白叟黄童齐堕泪；与中山王后先相望，幸湖海波平，石城浪静，五百载允符运会，威名并峙，衮衣赤舄更图形。”

快风阁在广州北门外，四面虚敞，所见无非邱陇。上有楹帖云：“引我舒怀山远近；催人行乐塚高低。”句颇超妙，景象恰合，乃扬州石天基成金所撰也。

番禺许宾衢观察祥光筑楼于珠江之滨，额曰“袖海”，取东坡“袖中有东海”意。复室重楹，极其壮丽，一时莫能伉焉。自撰楹帖云：“石角东南花月夜；潮头上下海天秋。”又云：“四面清风三面水；二分明月一分花。” 　　青田县盐关在城楼上，俯视溪流，最为得地。有联云：“水色清于金谷酒；瀑声听到石门山。”盖此地去石门洞仅七十里。

西湖茶舍，徐星北鹺令福辰题联句云：“十载许勾留，与西湖有缘，乃尝此水；千秋同俯仰，惟青山不老，如见故人。” 　　桂林栖霞寺旧有浑融和尚，已见《续话》，相传为胜朝遗老，隐于僧者也。曾自制一联悬之佛堂，云：“靠著这个山，看你脚根那里放；望见那湾水，知他源头何处来。”匪扰时，庙毁而联亦毁，今无有知者矣。书此可存其旧。

江心寺为东瓯第一名胜。寺东有楼曰“浩然”，盖寓意孟子“浩然之气”耳。登临一眺，无不在望。南有山与此山两两相峙，或曰：“此乃小金焦也。”戴涧邻观察槃守温时重加修葺，并悬以联云：“忆故乡两点金焦，同斯胜境；到此地一楼风月，助我清谈。”观察镇江人，故云。

温郡华盖山资福寺在山内东南隅。山有“左宜”、“右有”二山房，亦涧邻观察所建。黄黼堂太守维诰悬一联云：“洗砚池荒，梦草堂圮，愧我三载栖迟，何处寻墨客诗人，追维芳躅；鹿城眼底，雁荡望中，羡君一麾出守，最好携双柑斗酒，步武前贤。”

杭州西湖孤山林少岩县尉墓楹联甚多，不胜枚举。余特爱全椒薛慰农观察一联，因录之：“大节匹阎公，取义成仁，青史从今尊县尉；忠魂依处士，补梅招鹤，孤山终古属君家。”少岩，闽人也。庚申之变，全家殉难。大吏为之入告，上悯之，饬建专祠于孤山，春秋致祀。其墓即在祠后，与和靖墓为邻。然以县尉而膺此荣施，且得与前贤并峙，少岩不朽矣。

虎阜白公祠，何子贞太史绍基以公诗句为联云：“袖中吴郡新诗本；襟上杭州旧酒痕。”

淮阴钓台在淮安府城外，上有漂母祠。座前一联云：“进食拯英雄，讵知鹿逐秦郊，开炎汉四百年基业；辞金明义利，又见鸠工淮浦，报贤母千万祀馨香。”款署“甘泉七十七老人李勗撰。”祠旁有蒹葭亭，张子青河帅之万重建。中有集明人题漂母词句一联云：“古渡临祠庙；行人说故侯。”款署王琛。

虎阜山景园为张船山太守问陶旧园故址，近人有一联云：“七里旧池塘，共几辈交游，连宵诗酒；三更好明月，况万家灯火，一片笙歌。”

延平府明翠阁在山之绝顶，琳宫梵宇，金碧辉煌，远望之真仙境也。其半山亭一联云：“大观在上；小住为佳。”

台州府城外东湖湖心亭，俞荫甫太史樾曾撰一联云：“好水好山，出东郭不半里而至；宜晴宜雨，比西湖第一楼何如？”太史在杭，主讲诂经精舍，寓于湖上之第一楼，故云。此联王玉堂茂才维翰为余述。

扬州重修平山堂，吴晋壬太守唐林集唐、宋人词句云：“金戈铁马，芳草都迷，遇春风策杖寻幽，重省淮左名都，杜郎俊赏；舞榭歌台，图画难足，倚危亭登临送目，依旧二分流水，千古江山。”又江西湖口镇石钟山楼联句云：“砥柱突横流，看楚尾吴头，巨镇中分襟带巩；钧天张广乐，听山鸣谷应，大江东去鼓钟来。”

湖南祁阳县对岸四五里，地名浯溪，有石如镜，拭之可以照见对岸。刻有颜鲁公所书元次山《中兴颂》。杨海琴太守瀚集颂字作联句云：“地辟天开，斯文独立；山高水大，此石不磨。”

光绪乙亥纪元，江苏漕运在黑水洋死事之员，奉旨就天津建立专祠。去岁祠宇落成，额曰“特建忠愍祠”。正座系赠太仆寺卿衔知府用江苏补用同知蒯公光烈，其余计赠冏卿衔者二，赠道府衔者不一而足，而皆以云骑尉世袭云。祠内楹联甚多，兹择其尤者录后。如：“大海吸波涛，遗恨难填精卫石；圣朝多雨露，褒忠常傍水仙祠。”此乃合肥李爵相所撰。“一死亦何常奇，诸君浩劫同沦，最难堪碧海惊涛，寥天惨雾；千秋均不朽业，异日英灵如在，愿常护帆樯风转，刍粟云飞。”海昌陈炳泰撰。“同大厄于重洋，忆生死须臾，谁料至今留我辈；慰忠魂以庙祀，纵春秋凭吊，不堪痛哭悼诸君。”合肥王世藻、侯官江锡珪、龙泉蔡世廉此系同办漕运，在洋获救诸公所撰也。

乙亥之秋余奉檄摄温处观察，即方子颖观察鼎锐之缺。道经桃花岭，盖入处要道也。岭上祀关圣，庙貌巍然。且有泉，甘而冽。来往行人咸于斯憩息焉。庙中对联甚多，余匆匆而去，未能遍录。惟子颖所题一联尚能记忆，因录于左，句云：“日丽重宵，天上万家城阙；云开半岭，眼中武帝旌旗。”

归安凌厚堂堃，道光辛卯举人，大挑选授金华教谕。性怪僻，敢为大言。初到官，即于明伦堂自署一联云：“金匮万千言，孔子曰，孟子曰；华衮百廿作，帝者师，王者师。”见者无不吐舌。

陈子庄曰：“雍正六年，家文勤相国奉命督开吴淞江。时淞江守周公中鋐勤其官而水死，优旨赠太仆寺。乡民感甚，私祀之，屡著灵爽。道光七年，巡抚陶文毅公重浚此江，以公阴佑奏，奉特旨立庙江干。梁茝林中丞时任苏藩，实主其事。迨同治十年，合松江九厅之民以赴役。余摄上海，受工最多。余以公与先相国当日有共事之雅，虔祷公祠。半年之中，聚民夫数万人于河上，工程尅期竣事。是非神助而何？后上一联于神祠曰：‘百四十年旧迹重开，念先人谊切同舟，数典敢忘其祖；万一千丈钜工告蒇，庆此日江流顺轨，惟公所存者神。’以志神贶云。” 　　天竺白衣送子观音殿楹联甚多，皆庸浅不足道。惟钱塘魏春松侍御成宪所题，裁对自然，不失读书人吐属。句云：“白衣仙人，瓶中水杨柳；朱芾男子，天上石麒麟。”

湖北黄鹤楼联甚多，录其最著者：“一上高楼，缅当年江汉风流，多少千秋人物；双持使节，喜此日荆衡形势，纵横万里金汤。”史贻直“我去太匆匆，骑鹤仙人还送客；兹游殊恋恋，落梅时节且登楼。”钱楷“恨我到迟鹤已去；怪人来早诗先传。”“何时黄鹤重来，且共把金尊，看洲渚千年芳草；今日白云尚在，问谁吹玉笛，落江城五月梅花。”“一楼萃三楚精神，云鹤皆空残笛在；二水汇百川支派，古今无尽大江流。”“栏杆外滚滚波涛，任千古英雄，挽不住大江东去；窗户间堂堂日月，尽四时凭眺，几曾见黄鹤西来。” 　　凤台余菊农观察士瑮题送子观音洞云：“大德曰生，愿众生生生不已；至诚无息，求嗣息息息相通。”

西湖长生祠极多，楹联佳者，莫宝齐侍郎题诸城窦东皋总宪光鼐长生位云：“怜才心事无双，教泽深长留学校；知己生平第一，师恩高厚并君亲。”山阳李芝龄师宗昉题汪文端公长生位云：“政并白苏遗泽远；文成雅颂继声难。”杭郡绅士题帅仙舟中丞长生位云：“两浙人来，岁祝选湖山胜境；双堤门外，风流继唐宋名臣。”又题刘金门侍郎长生位云：“归兴托蒪鲈，一代文章留北阙；清芬接梅鹤，百年风教在西湖。”

《前编》：“西湖和靖墓有林文忠一联：‘世无遗草真能隐；山有名花转不孤。’为世所诵。”乱后此联失去，有人又为之补者，自是盛事。听孙观察颇以为恼。盖首联讹“世”为“士”，对句讹“名”为“梅”。和靖本处士也，“士”字不露则有意味；梅为和靖专属，谁不知者，露出“梅”字，未免滞相。又一联云：“我忆家风负梅鹤；天教处士领湖山。”“忆”字又讹作“已”字。“忆”字有思致，作“已”字则轻飘矣。

仁和吴小宋大令章祁以名孝廉宰蜀之蓬溪县，视民事如家事，尤以振文风端士习为先。尝曰：“邑宰于民最亲，于士为尤近。接以礼，联以情，未有不乐于为善者。以故终于任，士无干文网者。在官三年，以劳瘁卒。邑人感其惠，建祠奉祀，纪以联曰：“修其孝弟忠信，可使制梃，故曰仁者无敌；保我子孙黎庶，尚亦有利，此以没世不忘。” 　　金岱峰教授司铎温州，奉祀许、郑二儒于仓圣祠，并题联扁云“圣德天生”，联云：“作黄帝史官，记动记言，鼻祖神灵明四目；开元公尔雅，释诂释训，耳孙著述衍三苍。”许公叔重龛扁云“学祖”，联云：“家传十四篇，书合三苍为一；律讽九千字，学通五经无双。”郑公康成龛扁云“经神”，联云：“微言守遗，当奉大师为表帜；实事求是，敢从二氏问传薪。” 　　客有述华陀庙联云：“未劈曹颅千古恨；曾医关臂一军惊。”又云：“岐黄以外无仁术；汉晋之间有异书。”时称前联尤佳。余谓“曹颅、关臂”事皆不见正史，不若后联之大方也。

平望平波台元真子祠有联云：“泛镜水千塍，归来餐菰饭蒪羹，地真仙境；听棹歌一曲，随处有荻花枫叶，我亦渔人。”笔意潇洒可喜。

泰州城西南隅水木幽秀，人称为小西湖。登眺远江，历历可数。上有庙，祀岳武穆。相传武穆曾驻军于此。伊墨卿太守擘窠大字一联云：“天留宋朝土；人说岳家军。”又一联云：“湖光穿户入；山色渡江来。”亦极其雄伟。拟暇时遣人拓之。

泰州城西有小园，依山负郭，颇饶野趣。富室尤氏之别墅也。厅事一联云：“十亩地无多，只宜春酒留宾，秋灯课子；半生天已定，惟向西园学圃，东郭催耕。” 　　湖北武昌府城内刘园有祠，祀花神。题联云：“五百年为园主人，高台曲池，点缀江城如画里；十二月催花使者，和风甘雨，氤氲香国得春多。”

钱塘魏春松观察成宪题吴山吕祖殿澄心阁云：“仙佛缘中，湖山胜处；楼台影里，云水闲时。”是真能吐弃凡艳，天然入妙者。

西湖大佛寺有沁雪泉，其题联云：“沁雪贮寒泉，一片清虚，照彻大千世界；开山成宝相，十分圆满，想见丈六金身。”语特雅切。 　　陆敬安曰：“沈鹿坪师作对联，警练自然，人争传诵。恐日久散佚，备录于此。太均神祠云：‘德并高谋，犹众之母；慈同大士，则百斯男。’乌程城隍神祠云：‘一城捍天下兵，丹心贯日；片语留身后誓，铁面凌霜。’”神为张睢阳，像脸色黑，以有“为厉鬼杀贼”语也

五里李临川先生祠云：“德仰儒宗，次立功，次立言，殁而可祭于社；名垂史册，古遗直，古遗爱，过者犹式其间。”湖州杨氏祠堂联云：“祠开苕左新门第；村纪关西旧世家。”

岳王祠联云：“百战妙一心运用；两言决千古太平。”又云：“子孝臣忠，决战早成三字狱；君猜相忌，偏安还赖十年功。”又钱伯瑜中丞联云：“万里坏长城，叹息北征将士；中原撑半壁，伤心南渡君臣。”又王之裔孙镇南为浙江运使时，修葺神职宇，题联云：“天章褒臣节，想当年竭力致身，忠孝兼全，万古精诚光日月；祖训衍家传，愿奕叶承先启后，蒸尝勿替，千秋俎豆炳湖山。” 　　孔宥函司马继鑅于咸丰四年秋来游武林，遍探西湖诸胜，所作楹联，挺拔可诵。题武肃王祠云：“吴越之间，至今乐土；汉唐以后，无此贤王。”

广州九曜坊华陀庙，其楹帖云：“愧当代以医名，未能与奸雄破腹穿胸，把他心肠易换；慨沉疴非药治，愿各从平日修身积善，默邀神鬼扶持。”相传为元化乩笔。

露筋祠诗，余最爱会稽许幼文茂才尚质“荷花开自落，秋水净无泥”。顺德蔡春帆太史锦泉制以联，悬之祠，云：“白水至今犹一色；绿杨到此不三眠。”皆为贞女写照，在离即间，可与阮亭诗争胜。

尝闻有赠周公瑾以联者，虽不及武庙之多，亦尽有致佳者。如鲍觉生侍郎桂星云：“小乔得婿称为快；名将为郎古孰争。”梁鞠泉孝廉云：“姻娅君臣专阃外；夫妻人物冠江东。”张南山云：“青春南国乔初嫁；赤壁东风亮助成。”三联堪称鼎足。

永胜寺在广州东门外，地极幽雅。每荷香荔熟时，文人集此作消夏会。寺僧颖勤既工吟咏，尤精篆法，颇似梦英和尚。尝见其自篆书门联云：“永和风日宜吾辈；胜地园林得□□。”首二字可云工巧。

蔡春帆太史罢官归里。道光己酉正月三日，招集里中旧游，文酒竟日。客去登楼，无疾而逝。说者谓其前年题吕仙祠楹联云：“因果证殊难，看残棋局光阴，试问转瞬重来，几见种桃道士；黄粱炊渐熟，阅遍枕头世界，乐得饱餐一顿，做成食饭神仙。”竟成语谶。

京师陶然亭水边有网燕者，游人争买放之，一只数钱，谓之燕子钱。钱塘沈峙公上舍埁陶然亭联句云：“破除乡思鹅儿酒；妆点新闻燕子钱。”

海幢寺内有观音像，其像有须。祈嗣者往往应验。德文庄公抚粤时，尝往求子，遂生英煦斋相国和。后相国弟某司马官粤东同知，相国寄题楹联云：“佳气海天遥，忆当年兆协桑弧，早沐神慈垂默佑；政声山斗在，念此日荫承兰绮，敢忘忠荩绍清芬。”至今此联犹悬殿壁。

吴山月老祠联云：“莫专问婚姻，凭他万事随缘，都是前生注定；亦兼司禄命，笑我一官需次，也当此处邀灵。”

湖南郭天民中丞致仕后，足不出户。有题真武庙联云：“中国有圣人，是祖是师，咄咄西来东土；名山藏帝子，亦仙亦佛，元元北镇南天。”为时所诵。洪经略抚湘沅时，知公不可屈，假公事要之。逡巡至署，洪出迎宾，公即曰：“两朝元老！”洪应曰：“千古罪人。”是此八字可为洪门对矣。

惠州元妙观为羽士大道场，古樾拏空，奇石挺立，洵为东州福地。其大门有楹联云：“玉局仙人留带日；赵州和尚吃茶时。”宋芷湾太史手笔。现成语一经拈出，恰是本地风光。

《清异录》：“《龙兴寺檀越舍幡盖文》中一联云：‘僧旂交舞，丁当起自风铃；佛伞高张，焜耀生于日镜。’其造语迥出寻常轨辙。”

西路天山有关帝庙，据山之胜。徐星伯太史松联云：“赫濯震天山，通万里车书，何处是张营岳垒；阴灵森祕殿，饱千秋冰雪，此中有汉石唐碑。”见《蔗余偶笔》。

岳武穆王庙佳对美不胜收，大都从“莫须有”三字用意居多。过汤阴县，瞻仰岳王家庙，见龛上一联云：“凛凛生气；悠悠苍天。”此八字可以包扫一切。

湖州荻港吕祖道院，阮太傅抚浙时奏加封号。朱文正公有“七千坛所飞天箓；九百年来宰玉清”联句。方莲舫先生士淦制联云：“灵梦记邯郸，仙迹曾瞻风雪里；宸章焕苕霅，我来重谒水云乡。”见《蔗余偶笔》。自注云：“荻港道场仿邯郸规制，曾雪夜经过。”

福州井楼门外□□□颓圮过半，有旧额，书“高凤先生祠”。初疑《北史》高凤何以祀闽，或为同姓名者欤？偶入视楹联，一联句云：“牲芗后代崇明祀；卜筮当年著正宗。”因记《闻见巵言》载：“闽省闽县高凤善卜，遇物辄以意推，不专用《易》。宏治己酉，福州傅用养占功名，凤曰：‘必中解元。’问其故，则曰：‘吾适剖椰子，其象解圆，故知必中解元。’已而果然。”又《卜易窥微》载：“正德戊午秋试，福建镇守内臣书‘奐’字，占本省解元在何处。曰：‘尊书或在兴化，然既俗书作奐，一人在中而八府居下，恐仍福州人。’榜发，为侯官林克仁。”此所祀者即其人无疑，即以对语七字断之也。

桂林省城学政衙署之右有元平章庙，神像奇伟。相传元时某平章修城有功，人思其德，建庙于此。近归学政衙门奉祀。俗人又称为“黑神庙”。滇南池籥庭生春视学时，悬一联云：“世人称为黑神，其诬甚矣；古来有奇男子，于兹见之。”

靳迪臣观察邦庆云：“山东各府皆有考棚，惟兖州府属之曲阜县，因有四氏学，另设试院，在圣庙之旁。咸丰四年重修，时吾师冯展云夫子督学是邦，撰一联悬之厅事，云：‘数仞墙高，圣人居近；万间厦广，寒士颜欢。’后二十余年，余守衢州，见正谊书院亦悬此联，乃冯铁华观察誉骢所书。观察，展师胞弟。衢州有孔氏家庙，与书院相近，用来亦恰切。”

迪臣又云：“石将军庙在衢州府署乐丰亭之左，祈祷甚灵。庙前有一石筍，或云即其神也。志乘未载。另有二碑，亦未详将军之名何自昉。迪臣撰一联悬之庙中，云：‘灵神不为地乘没；将军疑是天上来。’” 　　浙宁府城隍庙戏台联，忘为何人所撰，姑录之，云：“千万场秋月春风，弹指间蝴蝶梦来，琵琶弦上；三百副金尊檀板，关情处桃花扇底，燕子灯前。”

塘栖岸上有一危亭，柱间悬一联，云：“雁将来候芦先白；露到浓时月有烟。”秀隽可喜。

宋牧仲荦抚吴时，为唐六如修墓。韩文懿公题云：“在昔唐衢常恸哭；只今宋玉与招魂。”眼前之语，信手拈来，便成绝对。

南昌滕王阁毁于金声恒之乱。顺治中，蔡尚书士英开府江右，重新之。海内名流赋诗甚多，惟海盐彭羡门孙遹造句为最警切，句云：“依然极浦生秋水；终古寒潮送夕阳。”

先君子过苏州时，有客约同游灵岩山馆。以前游未畅，且欲考悉其颠末，因欣然拏舟前往，历览久之。盖不过相隔十余年，而门庭已大非昔比矣。按：山馆即在灵岩山之阳，西施洞下。乾隆四十八九年间，毕秋帆先生所购筑。营造之工，亭台之侈，凡四五年而始竣。计购值及工费不下十万金。至五十四年三月，始将扁额悬挂。其头门曰“灵岩山馆”，联云：“花草旧香溪，卜兆千年如待我；湖山新画障，卧游终古定何年。”皆先生自书，而语意凄惋，识者已虑其不能歌哭于斯矣。二门扁曰“钟秀灵峰”，乃阿文成公书。联云：“莲嶂千重，此日已成云出岫；松风十里，他年应待鹤归巢。”自此蟠曲而上，至御书楼，皆长松夹路。有一门甚宏敞，上题“丽烛层霄”四大字，是嵇文恭公书。忆昔时是处楼上有楠木橱一具，中奉御笔扁额“福”字及所赐书籍、字画、法帖诸件，今俱无之。楼下刻《纪恩》诗及谢恩各疏稿，凡八石。由楼后折而东，有九曲廊，为张太夫人祠。由祠而上，有小亭曰“澄怀观道”。左有三楹，曰“画船云壑”，三面石壁，一削千仞，其上即“西施洞”也。前有一池，水甚清冽，游鱼出没可数。中一联云：“香水濯云根，奇石惯延采砚客；画廊垂月地，幽花曾照浣纱人。”池上有精舍曰“砚石山房”，则刘文清公书也。嘉庆四年九月，忽有旨查抄，以营兆地例不入官，故此园至今无恙。至二十一年，始为虞山蒋相国后人所得，而先生自镇抚陕西、河南、山东，总制两湖，计二十余年，平泉草木终未一见。余前游诗云：“灵岩亭馆出烟霞，占尽中吴景物嘉。闻说主人不曾到，邱山华屋可胜嗟。”盖纪实也。《楹联丛话》前数联均未及采，谨录之。

先君子抚吴时，有以《绣谷送春》图卷来售者，恐是仿本，且其值过昂，因置之。按：绣谷，园名，在苏州阊门内。嘉庆中，为吾乡叶晓崖河帅所得，后归谢椒石观察，又后归王竹屿都转。叶、谢、王皆余家至好，往来最熟，今则不知何姓所居矣。按，此宅在国初为蒋氏旧业，偶于土中掘得“绣谷”二大字，作八分书，遂以名其园。园中亭榭无多，而位置有法，相传为王石谷所修。康熙三十八年己卯，尤西堂、朱竹垞、张匠门、惠天牧、徐徵斋、蒋仙根诸名流曾于此作送春会，王石谷、杨子鹤为之图。时沈归愚尚书年才二十七，居末座。乾隆二十四年，又有作后己卯送春会者，则以尚书为首座矣。先是蒋氏将售是宅，犹豫未决，卜于乩笔，判一联云：“无可奈何花落去，似曾相识燕归来。”而不解其义。迨归叶氏而上语应，叶氏转售于谢氏，谢又转售于王氏，而对语亦应。一宅之迁流，悉有定数，亦奇矣哉。 　　温州江心寺有文公祠，祠壁有石刻信国公像，为前巡道秦小岘先生所摹，有赞有诗，并系以跋。跋云：“《温州府志》及《永嘉县志》俱称：‘德祐元年，公与陆秀夫、张世杰在江心寺同立益王。’非也。《宋史》：‘益王昰、信王昺以德祐二年春同走温州，陆秀夫追及于道，张世杰自定海至，奉益王为兵马都元帅，昺副之。’是此时公并未在温，无同立益王之事。迨益王入闽，公始自高邮泛海来温，上表益王劝进，召至福州，拜右丞相，改封信王为卫王，皆德祐二年事。县志称德祐元年，亦误。”案：此跋似未深考。今府县两志并无文天祥同立益王之文，且俱明标德祐二年，不知小岘先生何所据而云然也。小岘先生有一联云：“杜宇声寒，柴市一腔留热血；梅花梦断，瓯江千载泣忠魂。”颇工丽。然尚不如彭清典联云：“孤屿有邻，喜得卓公称后死；严陵在望，直呼皋羽哭先生。”尤为警切矣。又有一长联云：“久要不忘平生之言，古谊若龟鉴，忠肝若铁石；敢问何谓浩然之气，在地为河岳，经天为日星。”初闻此联语，极为叹赏，而不知何人所制，今乃知为李石农先生所题。盖信国大魁日，出王伯厚之门，“古谊”二句即其卷中评语，不独忠肝铁石，信因果践斯言，而伯厚之巨眼知人，亦为龟鉴矣。此先生所谓“久要不忘”也。若非稽此故实，鲜不疑上联所作为何语耳。

永嘉县治文公祠之旁为卓公祠，祀前明户部侍郎卓忠毅公敬。从前纪载各书率称卓忠贞祠，实沿误也。公旧有祠，前明中叶奉诏建在郡城南隅。万历间，郡守卫承芳始移建于江心寺文公祠之右，岁久倾圮。我朝康熙中，郡人陈孝廉振麟倡捐重修。乾隆丙子，督学使者吾闽雷翠庭先生鋐复率永嘉崔邑侯锡重修。甲午，曾邑侯唯亦从事焉。顾规制稍狭，祠中名流榜联及过客题咏少所概见。视文公祠，喧寂迥异，为之惄然。按：史传载，建文初，忠毅尝密疏言“燕王雄才大略，酷类高帝；北平形胜地，金元所由兴。今宜徙封南昌，万一有变，亦易控制。”疏入，召问，叩首曰：“臣所言，天下至计，愿陛下察之。”帝默然，事竟寝。燕王即位，责以“建议徙封，离间骨肉”。然犹怜其才，命系狱。姚广孝故与有隙，进曰：“敬之言诚见用，上讵有今日乎？”成祖不得已，斩之，且夷三族，慨然曰：“国家养士三十年，惟得一卓敬耳。”焦弱侯竑作祠记，叙述独详备，所当镌之祠壁者也。祠中有旧联二，颇沈著。一云：“祠接谢亭，亦有文章惊海内；忠符信国，并悬肝胆照江心。”系雷翠庭先生所题。一云：“沥悃陈谟拒不庸，遂使奸邪误国；捐躯赴难同一死，却教沟渎无颜。”系诸城窦东皋先生光鼐所题。

《永嘉县志·经籍门》载：“潘柽《转庵集》一卷，文苑门有传。”按，《梅磵诗话》云：“永嘉潘柽字德久，号转庵，水心先生序其诗集。言德久年十五六，诗律已就。永嘉言诗，皆本德久。读书评文，得古文深处。举进士不第，用父赏授右职，为閤门舍人。《题钓台》一联云：‘但得诸公依日月；不妨老子卧林邱。’为人传诵。”