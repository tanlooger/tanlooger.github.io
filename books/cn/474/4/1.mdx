---
---
---
title: 厅宇·酬赠
---



《石林诗话》：“张先郎中字子野，能诗及乐府，居钱塘。坡公作倅时，先年已八十余，耳目尚精详，家犹蓄声妓。坡公尝赠以联云：‘诗人老去莺莺在；公子归来燕燕忙。’盖全用张氏故事戏之。先亦有一联云：‘愁似鳏鱼知夜永；懒同蝴蝶为春忙。’极为坡公所赏。”

明江阴徐霞客宏祖《游记》叙生平游历之处，亦能诗。自题小香山梅花堂联云：“春随香草千年艳；人与梅花一样清。”流利可讽。

明郭天民，湖南益阳人，崇祯间江西巡抚，致仕。入国朝，隐居益阳桃花江。披缁后，征之不出。题江楼联云：“洗菜莫教流去叶；见桃犹记旧曾花。”饶有深致。又题园联云：“此间无这座桥梁，辜负园林一胜；对岸借他人田亩，凑成邱壑双奇。”盖大门临水，路甚迫窄，无桥则无路可通，园内结构甚精，而无远景，必资远处始开旷眼界也。

徐瘦生茂才照工书，喜为诗。家贫，授徒自给。中年后绝意进取。课读之暇，兀坐高吟，怡然自得。题联斋壁云：“志不求荣，满架图书成小隐；身难近俗，一庭风月伴孤吟。”诗稿甚富，殁后皆散佚无存。

乌程凌忠清公义渠字骏甫，仕明至大理卿。甲申国变，自经死。公婿茅曦蔚为之纪述，末有联云：“为国忘家，无地可投湘水；舍生取义，有天应照燕山。”

郑渔帆太守心一以名幕起家，由佐贰官至袁州太守，因病乞归，卜居苏州，时有故乡之思。题书室联云：“无可奈何新白发；不如归去旧青山。”

陆敬安云：“本生曾祖愚汀公炘历官兴化、清远知县，恺悌真诚，民皆爱戴，而操守清廉，不通苞苴。郡守嫉之，谗于大府，入计典，罢归。时年六十有六。宦橐萧然，仍事笔耕。问字者麇至。公因材训迪，孜孜不倦。尝谓‘农人自食其力，余则自食其心矣’。室联云：‘登堂尽是论文客；入箧从无造孽钱。’又仿曼元献法，字纸之废弃者，必剪取空隙处，置箧中以备用。谓子弟曰：‘此虽细事，亦惜福之一端也。’因题联于箧云：‘用勿弃余，常为此生留后福；类无嫌杂，须知斯世少全材。’” 　　郝仲舆敬，湖广京山人。幼工偶句。万历己丑成进士，令永嘉，以治行擢给谏。疏论辅臣、内官，谪江阴令。题联于庭云：“座上有嘉宾，谈笑风流吴季札；江干逢逐客，交游意气楚春申。”后致仕还乡，预营西山生圹，卒年八十二。是日乘侯鲭车至西山，下舆索笔题柱云：“升沉难定，但深壑藏舟，人世谁凭著力；来去自繇，如惊风飘瓦，天工于我何心。”少顷属圹而绝。

直隶枣强县署一对，不知何人所作，句云：“苦心未必天终负；辣手须防人不堪。”真仁人之言。此等居心，不可及也。姚古芬赠秋生一联句云：“名士青山千日酒；故人红豆两家镫。”上句豪宕，下句情挚。

浙江巡抚署中有桐城方恪敏公观承联云：“湖上剧清吟，吏亦称仙，始信昔人才大；海边销霸气，民还喻水，愿看此日潮平。”其后公之侄受畴来督闽浙，复题联于署云：“两浙再停骖，有守无偏，敬奉丹豪遵宝训；一门三秉节，新猷旧政，勉期素志绍家声。”跋云：“乾隆戊辰，先伯父恪敏公由直隶藩司抚浙。余昔为此邦守，今继伯公之后，亦由直隶藩司擢任。余弟维甸又曾以总督权抚事。六十年三持使节，洵殊遇也。敬诵御赐诗中‘新猷旧政，有守无偏’之句，谨录成联，以志国恩世德云。时嘉庆癸酉六月上浣。” 　　明德化万方伯衣官福建参政，时倭犯兴化，悬金募敢死士乘城守，更伏奇兵待贼。贼薄城，守者矢石雨下。奇兵出邀击，众遁走。未几，贼又来攻，乃赏健儿十余人携火药夜缒城下，分投纵火。贼处处火，无暇攻城，城上人得纵射火箭。贼死众。火愈炽，城上守者益坚。燃炬鼓噪，击檄达旦，贼乃遁。迁按察使。倭再寇闽，至北岭，将图福州。以五百人覆岭下，三千人分左右翼登岭上，度贼过，合而击贼，贼大溃，斩获无算。后官河南布政使，为巡抚所齕，乞病归。筑北山草堂，题其楹曰：“心悬魏阙三千里；身在匡庐第一峰。” 　　汉代玉堂乃天子所居，又为嬖幸之舍。文翁立石室曰“玉堂”，则又为讲舍。宋学士院有“玉堂”，太宗曾亲幸，又飞白书“玉堂之署”以赐。苏易简、欧阳公联句云：“金马并游年最少，玉堂初直夜犹寒。”自是“玉堂”遂专属之翰林。

上虞许齑生教授正绶司铎湖州，选国朝两浙校官之诗古文辞，编集付梓。作征刻启，分贻同志，有联句云：“二百年文献，不薄冷官；十一郡典型，无轻前辈。”

杭城义塾立法甚善。仁和费辛桥方伯丙章题联云：“莫谓孤寒，多是读书真种子；欲求富贵，须从伏案下工夫。”激励寒畯，辞意肫切。又许齑生教授题严州义塾联云：“虽非千万间，居然广厦；为语二三子，慎厥初基。”语亦简贵。 　　湖北武昌府城内刘园，乃明故藩遗址，在将台驿之东北，因山而构，建于乾隆癸丑岁。吴白华学使题曰“霭园”。通州刘纯斋太守锡嘏为作记，并题联云：“挹朝爽西来，杯底岚光飞隔岸；望大江东去，檐前帆影度遥空。”

漳州书院为湘阴左相国督闽时所建，并撰联悬之。句云：“五百年逃墨归儒，天使番王纳土；四十日修文偃武，我从漳海班师。”其地本梵宇，其时适漳州解围也。又题福建省城正谊书院联云：“中原士气扬旗鼓；左海文章射斗牛。”旗、鼓，二山名，为省会著名胜迹。

通州学宫明伦堂联，遂宁张文端公鹏翮所题，最为堂皇博大。句云：“先圣道并乾坤，博也厚也，高也明也，悠也久也；今皇教同尧舜，劳之来之，匡之直之，辅之翼之。” 　　青浦何书田茂才其伟居北簳山下，工诗，家世能医，书田益精其业，名满大江南北。侯官林文忠公抚吴时，得软脚病，何治之获痊。赠以联云：“菊井活人真寿客；簳山编集老诗豪。”由是投分甚密，而何介节自持，未尝干以私。人皆重之。

南昌彭文勤公元端天资绝人，督学浙江时，试卷皆自阅。几置卷数百，二仆侍侧，左展卷，右收卷，循环不息。侍者告疲，公优游自若也。按试告示，有“大场则万卷全披，小试则无一字不阅”语。乾隆丁酉典试浙江，得人最盛。所取文不限一格，而议论、识力、词采、气局色色皆妙。试卷万余，遍加评骘，著语不多，切中作者之病。至有奉落卷而感泣者。归安某先达荐而不售，卷评一字曰“庸”，因是发愤揣摩，尽变其习，即于次科获隽。是科副主试茅耕亭阁学元铭出闱后赠公联云：“闻士颂之，自吴于越；读公文者，如韩欧阳。” 　　戴鳌峰咸弼以名孝廉任东瓯教授。时其太母年近九旬，甚健，迎养学署。鳌峰绩学有名，老而弥笃，在学署犹手不离案。予正校刊先集，常任雠校之役，亦学官之翘楚者耳。尝索予书联，因以分书撰句云：“二千里外冷官，潘舆迎养百龄母；六十年来宿学，边笥真藏万卷书。”又钱塘丁氏竹舟、松生昆仲依竹起屋，藏书其中，又得竹垞检讨竹书额揭之，因取唐陆处士羽《竹山堂连句》，以隶书赠之。句云：“万卷皆成帙；千竿不作行。”

偶出西郊，见墟墓间有人预营佳城者。其自题墓柱联云：“预营焉皆大欢喜；来拜者为贤子孙。”至姓名则忘之矣。曰“预营”，可见临时作者即为悲哀也；曰“来拜”，可见防有不肖子孙竟不来拜矣。语有深味。

“无求生以害仁，死且不朽；为厉鬼而杀贼，魂兮来归。”此湘阴左相国所撰忠义塚联也。

《金壶戏墨》中有赠妓联语颇多，今仅记其二。如周沐润解元赠如意妓联云：“都道我不如归去；试问卿于意云何？”又赠富金联云：“我富文章君富艳；兼金身价断金情。”按：首联，周已去官，人有劝其归者，而不能舍去；二联则未免自夸矣。 　　又有人赠张少卿女校书联云：“少不如人，只自知酒祓清愁，花销英气；卿须怜我，且莫唱阳关三叠，河满一声。”赠我卿校书联云：“卿本红袖佳人，自怜命薄；我亦青衫司马，也为魂销。”则未免嫌冠顶二字倒置矣。 　　陆敬安云：“临海许秀山布衣保喜种花，尤爱兰、菊。菊种多至百余。每至花时，五色缤纷。先君子恒从乞种，因书联以赠云：‘啖淡饭，著粗衣，眷属团圆终岁乐；伴幽兰，对佳菊，花枝烂漫满庭芳。’” 　　葛壮节公以水师起家，擒斩海盗不遗余力。尝伪作商舟以诱贼，屡获巨寇。道光戊戌年，公官瑞安副将时，会稽宗涤楼侍御稷辰赠联云：“武穆两言，不爱不怕；文成一诀，即知即行。”公尝手书一联，揭于治事之堂，曰：“持躬以正，接人以诚；任事惟忠，决机惟勇。”并自作擘窠大字颜其堂，曰“威惠”。论者谓能不负所言。

仁和宋学博成勋有联云：“宦海风波，不到藻芹池上；圣朝雨露，微沾苜蓿盘中。”又孙学博学垣联云：“冷署当春暖；闲官对酒忙。”是均能道寒毡趣味者。又福清林译之句云：“俸薄俭常足；官卑廉自尊。”林官海宁教谕，国初人辞质旨深，直可作官箴读矣。

嘉庆、道光以来，仁和许氏科第最盛。驾部谨身闱墨房评云：“数来族望，寰中能有几家；问到科名，榜上视为故物。”称许允当。人云：“此可为凡科甲鼎盛家之楹联。”

湖州北栅外分水书院，为沈青斋观察所创。地有三元阁，观察手题联云：“天锡名山储二酉；人登杰阁兆三元。” 　　咸丰癸丑年二月十一日，金陵被陷。将军祥厚力战殉难。时武进汤雨生将军贻汾寓居金陵，于城陷之次日，赋《绝命诗》，投城北李氏园池死。年七十有六。遗命以芦席卷埋竹园内。所藏手卷百余轴，殉后为贼抛弃殆尽。诗文稿亦散失。惟《绝命诗》为仆携出得传。先是将军之祖大奎官福建凤山知县，父荀业随任，乾隆时林爽文之乱，父子同殉。邑人呈请敕建父忠子孝祠。将军以难荫，世袭云骑尉，官至乐清协副将。工诗爱士，有古名将风。服官三十年，以病告归，居金陵二十年。将军尝题联于金陵所居之堂，为艺林传述：“醉翁之醉，狂夫之狂，四十年旧雨无多，屈指谁为三径客；南岭以南，北海以北，千万里闲云自在，到头还爱六朝山。”至是殉节，洵克绳先烈而不负国矣。

仁和关云岩侍郎槐官中书时，以善画供奉内廷。入词林后，直南书房，充《四库全书》提调官兼武英殿提调。寓斋前植双松，中罗群籍，为退息之所。适赐诗有“松下敞书寮”之句，因恭篆“松下书寮”四字为斋额。仪亲王赠联云：“柳边归院金莲烛；松下仙寮玉局书。”

杨至堂河督与林文忠公同官有年。文忠以“学有经法，通知时务；行无瑕尤，直到古人”书楹帖赠之。

对联有以复字见长者。归安徐阮邻保宇题甘肃盐茶同知署云：“回民汉民，多是子民，我最爱民无异视；礼法刑法，无非国法，尔须畏法莫重来。”

蔡东轩学博司训江山，岁饥，各大姓输粟平粜，题联句于堂云：“尽力尽心，未能十分尽职；任劳任怨，不敢半点任功。”

杭州贡院至公堂有高宗纯皇帝御题联云：“立政待英才，慎乃攸司，知人则哲；兴贤共天位，勖哉多士，观国之光。”

嘉庆初，钱塘魏春松观察成宪出守扬州，正值阮文达公抚浙时，赠之以联句云：“两袖清风廉太守；二分明月古扬州。”

沈鹿坪官台州教授时，督修文庙，题堂联云：“事可问心宁任怨；功难藉手敢辞劳。”

香山黄寿廷先生增庆生于乾隆庚午，至道光庚戌钱塘许信臣祭洒乃钊督学粤东，始补博士弟子员。咸丰辛亥纪元，钦赐举人。壬子授国子监司业，时已百三岁矣。某赠以楹帖云：“四朝身历升平日；百岁人呼矍铄翁。”忆道光年，蓝翁名祥者，年一百四十四岁，恩赐六品顶戴。与先生皆熙朝人瑞也。

昆山徐朗斋大令鑅庆为健庵司寇裔孙，尝赴乡试，因宿妓家，三场误点未入。主司以其文为元，求策不得，乃刊其文于解元之前，不刊名而刊坐号曰“丽六”。徐有句云：“虚名丽六流传遍，下第江南第一人。”后虽复中，已非元矣。杨拙园明经知新赠以联句：“代称辇下无双土；我羡江南第一人。”谓此。 　　汉军朱经畬大令霺宦楚十余载，不名一钱，卒以贫死，赖同僚资助，始得返柩。其斋自署一联云：“才能济变何须位；学不宜民枉有官。”

戴远山送桐峰官滇南，赠以联云：“诗堪入画方称妙；官到能贫乃是清。”五言联云：“果能承父志；亦足报君恩。”盖其先曾为曲靖别驾。立言如此，忠孝之风可见矣。

两浙运署将盈库联云：“胜景近西泠，愿将来宝藏丰盈，有此一湖春水；家山念东鲁，看列郡灶烟环绕，亦似九点齐州。”库大使于锡祉，鲁人，故云。

张南山先生宦情素淡，年逾五十，即引疾归田。令嗣小蓬司马就烟雨寺筑听松园，为先生著书之所。先生尝自书楹联云：“为词客，为宰官，为老渔，卅载风尘，历几多人海波涛，才得小园成退步；爱诗书，爱花木，爱丝竹，四围溪水，喜就近佛门烟雨，且营闲地养余年。” 　　虔州黄稚坪学博一桂耽奇嗜古，挟青乌之术以游粤东。阮文达公督两广时，重修省志，黄与雠校之役，稍出其著述以示人，大抵皆汉、宋骑墙之说，有意回护五子者也。晚年学业大进，深悔昔时之非，大书楹联以自警，云：“读史渐知心学误；莅官益觉理儒疏。”江郑堂学博极称赏是联，谓非阅历世事，不能作此切实语。

宜兴任息斋茂才元祥殁后，诗文稿贫不能刻。其妻黄氏蚕绩刺绣，积十余年，倾资为梓以行。集名《鸣鹤堂》。某赠联云：“一卷刻成名士集；十年费尽美人心。”盖如黄氏者可谓贤矣。

粤东海山仙馆在荔支湾，番禺潘得畬方伯仕成别墅也。大门有楹帖云：“海上神山；仙人旧馆。”集句极自然，并无款识，或谓孟蒲生孝廉所撰。按：予于丁卯再游羊城，为方伯招往荔支湾，目睹园内楹帖之多。今闻易主，为之慨然。

吴采五参军华补授两浙盐经历，题其署联句云：“正策愧无能，试观两浙殷繁，喜有名区藏我拙；编篱聊复尔，博得一官闲冷，何妨静处看人忙。”

醉僧依山，不知其何许人，恒挂褡羊城之萨阿寺。高谈雄辨，清论时闻。精风鉴之术，于寒儒中识桂星垣官可观察；于偏裨内知张翰生位可都督。价重一时，以故户外屦常满。吴门顾仁舫赠以联句云：“野言山貌豪门客；秘计阴谋退院僧。”说者谓上句画出依山之状，下句指出依山之心。文士用笔，深刻如是。

画师朱野云者，遨游京国，出其翰藻，倾倒一时。然高裾大屐，绝不作幕宾态。与龚定庵舍人称莫逆。龚以清狂著名，朱赠以联句云：“田蚡骂座非关酒；江斅移床那算狂。”龚不以为迂，悬诸厅事徐垣生太史语人曰：“入门观联，便知是定庵之家。”

蒙古柏雨田中丞贵由知县累官至巡抚。尝自撰一联，悬于广东抚署，云：“牧令计十年，坐斯堂，始愿何尝及此；丝纶蒙两代，奉厥职，立心惟矢无欺。”

番禺沙湾司坑头乡有老松一株，古干参天，浓阴蔽日，相传为六朝时陈玄德将军手植。歙县许小琴少尹文琛尝往拜之。好事者为建“拜松亭”，四向清虚临水，中有楹帖云：“四角亭开临止水；六朝人去剩孤松。”

莲衣僧量云，楚人，少习儒业，晚投空门。爱西湖之胜，栖止涌金门外之灵芝寺，紧傍雉堞，署所居曰“未簛室”。音玉泉司马德布为题联云：“结屋古松下；洗钵清溪傍。”莲衣工书，亦能诗，尝自题其像，有“快意事教来日少；故人坟比远山多”之句。按：莲衣，予于咸丰初年犹见之，与六舟同一高雅也。

李碧舲孝廉侨居佛山。咸丰初年，土寇毁其居。事平，重葺之。落成之日，署一联于门曰：“修我墙屋；反其耄倪。”集句可谓天然。 　　倪云癯曰：“正月十七日，余例为家云林先生祝生日。咸丰丁巳，卜地于太平烟浒之深柳堂，大集名流，悬像焚香拜祝。酒间，新城喻少白参军福基展纸大书楹联相赠云：‘家传清秘云林阁；社集太平烟浒堂。’余得，装池端好，什袭藏之。” 　　杭州桑弢甫水部调元遍游五岳而归，自题联于厅事云：“六经读彻方持笔；五岳归来不看山。” 　　豫章傅凤笙侍御大章在吏部时，住保安寺街丰城会馆。门对云：“龙光射斗；风阙书升。”一切地，一切官。

陇中吴柳堂侍御可读由刑曹升选诠部，时值八月，联云：“旧宅拜新恩，桂子宫中明月满；一官兼两地，藤花厅外白云深。”“藤花厅”系吏部堂司办事之所，“白云深处”乃刑部秋审处匾额。 　　维扬苻氏园亭有对联云：“剑客酒客慷慨至；梨花梅花参差开。”最为工妙。 　　杭州徐文穆公潮任鄂藩时，二堂联云：“饮建业水，食武昌鱼，千里驰驱，到处聚观香案吏；对紫薇花，撤金莲炬，九霄瞻仰，何年却向帝城飞。”集句典丽自然，见《蔗余偶笔》。

粤西郑受山先生绍谦以翰林出守滇南。归田后，与里中耆德诸人仿洛阳耆英故事，迭为宾主，诗酒宴乐。一日，众宾咸集，先生忽中风不语；越一日重阳，遽捐馆舍。朱伯韩观察琦挽以联云：“贤守例能诗，忆昔笑言陪九老；诘朝期相见，恼人风雨是重阳。”

教官衙署之联最难出色。萧润宇驾部庭滋为余述一联云：“但愿人为宰相器；莫忘我做秀才时。”用之学校，最属相宜。

宋蜀人魏野隐居不仕，以诗著名。所居颇潇洒，寇忠愍尤爱之。尝有赠忠愍联云：“好向上天辞富贵；却来平地作神仙。”后忠愍镇北都，召野置门下。

国初乙酉，江南解元张湘晓九徵视学河南，乞归。康熙十年，举博学鸿儒，冢宰郝恭定惟讷荐之。《赠友人》诗云：“少不如人何况老，身将终隐又焉文？”以是知公不出矣。后仍有劝驾者，因以此十四字悬之厅事。

《秋雨庵随笔》云：“先大父好读《左传》。山舟学士集句手书以赠云：‘行道有福，能勤有继；居安思危，在约思纯。’” 　　频罗老人尝集苏句，屡喜书以为联。句云：“独携天上小团月茶也；自拨床头一瓮云酒也。”

吾乡蔡文勤公世远，名臣也。康熙己丑进士，出安溪李文贞之门。是时文贞以程朱之学教后进，公故习宋儒书，既见文贞，毅然以圣贤自励。颜其所居曰“二希堂”，并有联云：“学问岂敢望朱紫阳，真希元不多让；事业何必追诸葛武，范希文其庶几。”可以见其志矣。

周司空清源肄业太学时，诗名藉甚。有《咏白丁香》句云：“月明有水皆为影，风静无尘别递香”。一时传诵殆遍，上彻宸聪。比官翰林，召见时犹云“联句甚好”，颇奖之。或云：“其家有丁香书屋，此偶句即以为联也。”

温州城中有三园，皆足供士大夫游宴之所。在西为陈园，曲径通幽，台榭错出，聊堪小憩。陈园之南为曾园，则水木明瑟，亭馆鲜妍，远出陈园之右。其所编挂屏，所筑水槛，尤具匠心，为他园林所未见。思以两诗纪其胜，尚未成章也。在东为张园，紧贴积谷山下。按：《太平寰宇记》言：“谢公池在积谷山之东。”积谷山即今东山，则谢池旧址似即在此山之左。近故张鉴湖观察亦就此地辟园起楼，以存其意，而属蔡生甫学士书“池上楼”三字以为楼匾。楼之左为鹤舫，并水依山，最为幽胜。余屡游宴其中。山即东山之麓，水即城下之濠，实为城中第一胜区。因撰一柱联云：“面壁拓幽居，一角永嘉好山水；筑楼存古意，千秋康乐旧池塘。”

温州郡斋寓眷属于三堂，庭院极宽敞。相宅者皆嫌其不聚气，必于前廊构一亭子以收束之，且可藉为岁时演剧之所。余题亭匾曰“戏彩”，跋云：“宋温州通判赵岘迎养其父清献公于倅厅，构‘戏彩堂’，当时传为盛事。东坡、颍滨皆有诗。今资政公亦就养郡斋，而兹亭适成，因以名之，并请为撰楹联。”句云：“舞彩又成亭，故事远惭清献德；逢场凭作戏，正声合补广微诗。”时仲兄平仲由内阁请假，南来省视，亦于亭角附题一联云：“胜地许循陔，成兹乐事；齐心殷舞彩，让尔先声。”跋云：“敬叔弟属撰亭联，因答其意付之。”亦可谓一时佳话矣。

秀水王仲瞿孝廉昙倜傥负奇气，文辞敏赡，下笔千言立就，家贫，依其外舅以居。赋诗有“娘子军中分半壁，丈人峰下寄全家”之句。举乾隆甲寅乡试，闱作沉博绝丽，脍炙一时。与舒铁云孝廉交最深，赠以联云：“菩萨心肠，英雄岁月；神仙眷属，名士文章。”

丁濂甫学使绍周由四川典试督学浙江，过扬州平山堂。适镜妙大和尚索联，书以应之，句云；“曾从山水窟中来，秋色可人，征袂尚留巫峡雨；欲向海云深处住，邮程催我，扁舟又问浙江潮。”语极工雅。

闽中邱镜泉景湘以词林散馆铨部，因案遣戍出关。过陕时，陕督为林文忠公，厚赠川资，并制联以送。后镜泉因显庙登极赐还，又官广东惠潮嘉道。句云：“无端风雨惊花落；更起楼台待月明。”

徐寿蘅侍郎树铭赠余少贞曲史植亨句云：“有暇便须亲典籍；得官何异到蓬莱。”盖少贞为侍郎取进之门下士，故出句似抑而下句实扬也。

白季生观察让卿，小山尚书之子也。赠余七言联云：“兰绮名门承建节；棣华旧雨重齐年。”

同治甲子、乙丑间，予以遭劫后合家戒杀，并建放生池，而于亲友量力资助，人咸谅之。适新葺池馆落成，叶季韶外翰仪昌制联以赠，句云：“春从天上至；人在镜中行。”句自超脱。

同治丁卯，余长孙授室。江西杨卧云中翰希闵赠联为贺，句云：“祖砚流芬，束发已肩千乘业；孙枝启秀，齐眉又踵一家风。”

徐树人中丞宗干尝制“咏炭”一联，铭诸座右，可见其居官之概。句云：“一味黑时犹有骨；十分红处便成灰。”自警即以警人也。

浙江西湖崇文书院主讲为全椒薛慰农观察时雨。讲堂长联句云：“讲艺重名山，与诸君夏屋同居，岂徒月夕风晨，煮酒湖滨开社会；抽帆离宦海，笑太守春婆一梦，赢得棕鞋芒袜，扶筇花外听书声。”