---
---
---
title: 杂缀
---



咸丰癸丑，金田逆匪窜扰江右，鄱阳沈槐卿大令婴城固守，誓以身殉。死之日，于衣带间得一联云：“二十年读书，二十年作宦，取义成仁，担得起纲常两字；进无以助援，退无以固守，孤忠效死，羞对此章贡双流。”从容就义，大节凛然，人以之方文天祥云。

“武侯读书，大意略观，是讲求经济；渊明鼓琴，不求甚解，乃涵养性情。”不但字句好，对亦好。

西湖诗僧小颠预治槥具，署一小扁曰“呵呀”。又于床际揭一联曰：“老屋将倾，只管淹留何日去；新居未卜，不妨小住几时来。”其风趣如此。因忆予有所亲于壁悬一扁曰：“待死室”，其行踪正相类也。

京都庙市，惟东城隆福、西城护国二寺百货具陈，目迷五色。王公巾帼亦复往游。昔鲍西冈有一联云：“三市金银器；五侯车马尘。”足括庙市之胜。

京都后孙公园相传为孙退谷别业，前为安州陈尚书第，后有晚红堂，吴白华司空官翰林时赁居，公宴座师王文庄公。戏台联最佳，句云：“地近春明，忆当年甥馆清娱，几听后堂丝竹；”对云：“序先秋禊，庆此日师门暇豫，共陪高阁襜帷。”盖宅本为茶陵彭大司马维新旧第。公乙丑及第，于此赘姻。宅后一园，有林木亭榭，沈云椒侍郎寓焉。有简韵堂联云：“匝地清阴三伏候；参天老树百年余。”

戴菔塘《藤阴杂记》云：“座师王文庄公初寓韩家潭，七月廿五日生辰，每于中秋前后张乐邸第，燕乙丑同年及门生。其戏台联最为精切。忆己丑岁则云：‘十七夕彩满蟾宫，赓隔夜霓裳旧曲；’对云：‘念五载班联鹓序，萃当年蓉镜群仙。’庚寅岁则云：‘寿宇覃禧，借缑山鹤舞余筹，更谱瑶笙谐凤侣；’对云：“晚香励节，集蓬岛鹓班旧侣，重翻霓羽侑鸾觞。’”

黄仲鸾观察曰：“余以同知从事江宁厘务，两载矢公矢慎，卒以丝捐两歧撤差。盖为人所构，予不受过也。卸差日，曾撰一联以志感。有询颠末者，即以此联报之。句云：‘伤心三字莫须有；回首一官归去来。’”

又曰：“余通籍垂二十年，回首西清，如在天上。改官入浙，春日制桃符疥于壁，句云：‘北阙词曹多后辈；西江文节是先臣。’夸诩之词，吾知过矣。”

戴文节云：“梁子恭，名敬事，杭州人。道光乙巳，余候补翰林学士。伊方为编修，充礼闱房考。语余曰：少年屡作一梦：梦过杭城仙林桥，至白莲寺殿旁，有一小门。入门，则满院皆花，而花未开。中一屋，其左若卧房者，上有床榻。近窗一案，余必于案上觅朱色物，觅得即醒。梦梦皆同，朱色物各异。有时梦见空案无物，案乃朱漆。最后见满院花俱开，不欲入旧屋，入旁一屋，阒寂无人，悬一额曰‘夕照室’。楹帖曰：‘水定原无影；山空不住云。’嗣后遂不复梦。”

吴县石琢堂先生去官家居，以耋岁隽才提倡风雅。家大人藩吴时，常与文字往返。每宴集，呼余辈出见。时余方十四岁，颇蒙噢咻奖劝，亦时以联箑请书，彼时早知“独学庐”之名也。哲嗣同福官浙江太守，虽两代外宦，固无余赀。当道光初年时，筑祖墓方湖边。对向有陶冶者，适与正冲，阴阳以不利议去之，先生曰：“损人利己，吾不忍为。况吾亦未必不利。”欲听之。时太守公亦动于术家言，颇不自安。迨墓成，先生以一联书于墓碑云：“有地在心，不求风水好；无田亦祭，只要子孙贤。”义兼劝戒，合族安之。其盛德为一时所推重云。

甘肃某令饶有资财，性情愚诈，虽粗识之无，而好与文人交。凡公车北行者，必厚赠之。故登乡榜者利其财，纷纷投刺称门人焉。一日，有客谒而问云：“见门前泥金满壁，悚然起敬。君家桃李何其盛耶？”某沉思良久，答云：“贱园惟梅花多株，并无处可种桃李树。殆君误记耶？”又一日邀客作樗蒲戏，客有叔侄二人，素与莫逆，因事不至。友人代函达云：“某某竹林，家适有事。”后某晤其侄，竟以‘竹林”呼之，意其号为‘竹林”也。有人嘲以联云：“自惭无地栽桃李；到处逢人说竹林。”某出示同僚，无不喷饭。

校官为冷宦，自撰楹联，或嘲或讽，多有可发一噱者。傅芝堂学博句云：“百无一事可言教；十有九分不像官。”此联早脍炙人口矣。屠筱园教授所书联语，则云：“教无所教偏称教；官不成官却是官。”自嘲中却有身分。陆定圃教授则云：“近圣人居大门径；享闲居福小神仙。”亦有味。沈秋河司训门联云：“读书人惟这重墙门可以无妨出入；做官的当此种职分也要有些作为。”则稜稜风骨，读之令人肃然起敬。 　　仁和姚平泉光晋，道光乙酉举人，以勾股算术受知阮文达相国。八试礼部不第，选上虞教谕。训诸生以经义。每岁科试，他广文于新进诸生龂龂如也，惟先生独否。故虞人虽妇人孺子无不知先生之贤者。每言及，不称其官，辄曰“姚菩萨”云。先生尝梦至一处，四山若立壁，上有瀑布。有老僧出迎，醒而异之。因绘一《梦游图》，赋诗志之。及到上虞，闻仙姑洞有瀑布，往游焉，则依然梦境也。乃自谓前生为此山老衲，复绘一《独立图》，自题联句云：“了他过去因缘，偶然游戏；还我本来面目，自在逍遥。”年八十一卒。卒之前一日，忽有两灯自中门入，家人咸见之。诘问“谁何”，则无人焉。灯亦遂不见。去来有自，菩萨之名不虚得矣。

沈鹿坪题某道士居云：“受录开宗，千秋香火人间世；栖真卜筑，一室烟霞物外身。”

陆敬安曰：“桐乡徐瘦生茂才终身不娶。自署其棺曰‘独室’，并题联云：‘埋忧待荷刘伶锸；行乐先题表圣诗。’先君子于台州购得嘉木，制为棺，题曰‘止止居’。书联云：‘一生悠忽少壮老；万事脱离归去来。’”

汪龙庄大令辉祖先为刑幕，书联座右云：“苦心未必天终负；辣手须防人不堪。”近有人赠幕宾联云：“求其生不得则无憾；勿以善之小而弗为。”语亦警迫。 　　歙县鲍蒃饮先生曾刻《知不足斋丛书》。乾隆开四库馆，献书七百种，蒙赐举人，可谓极稽古之荣矣。所刻丛书，校订精审，风行海内，艺林宝之。自撰联句云：“与其私千万卷在己，或不守之子孙；孰若公一二册于人，能永传诸奕禩。”今其孙曾辈以书为业，奇编宝笈，价重连城。子孙盖犹食其报云。

归孝仪宫詹允肃授顺天主考官时，守正不阿，一秉至公。榜发，下第者譁然肆诋，冀兴大狱。时蔚州魏敏杲公象枢以国端重望，至宫詹邸第门外行四拜礼，曰：“我为国家庆得人。”复赋诗以纪事，谤者乃息。见其大门联句有云：“绝夤缘奔竞阶，务专求实学；杜浮言夸张习，要不采虚声。”

世传史文靖公相府亲迎者有牌一对，一曰“身经四万日”，一曰“眼见三百孙”。或曰：“即其联也。”未知确否，姑录存之，以助美谈。

曩岁客游五羊城，见城隍庙对过有南昌茶馆，一对句云：“半榻梦刚回，活火初煎新涧水；一簾春欲暮，茶烟细颺落花风。” 　　二月十六日为明张丽人诞辰。增城何一山桂林尝于是日冒雨招同辈往百花冢，以清酒酹其墓，并书以联云：“一抔香土花仍放；二月芳辰雨未晴。” 　　汉军王兆鸾者，慕养生之术，于粤秀山下自垦场圃，畜鱼莳蔬以为食，不出柴关者近二十年。偶记其门联云：“晓烟贴地鱼盈浦；空水沿篱韭出畦。”陶然自得之概溢诸言表。

香山邹荫泉中翰大林辟“杏林庄”于珠江之南，实未尝有杏也。道光乙巳，何灵生孝廉自京师归，贻杏一本，种阅五载，花始发。遂治酒，招同人赏之。番禺陈棠溪仪部其锟于花前制一联悬之，句云：“种来香国当三月；聘得金台第一花。”数千百年来未闻有杏花，今始见之，诚盛事也。按：吾闽亦无杏花，想同一地气太暖之故。拟他时添植此种于敝园。

山阴张陶庵茂才岱，豪士也。家蓄梨园数部。上元日，于演武场结巨台场，大演徽昆各戏，凡三昼夜。所有百戏档子无不登台搬演，所费不下万金。其叔蕴生大书一联于棚柱云：“果证幽明，看善善恶恶，随形答响，到底来那个能逃；道通昼夜，任生生死死，换姓移名，下场去此人还在。”又一联云：“装神扮鬼，愚蠢的心下惊慌，怕当真也是如此；成佛作祖，聪明人眼底忽略，临了时还待怎生。”盖当日所演者系《目连救母记》及《西游》诸闹戏，故其联语如此。

广州诸妓妆阁中，其楹联颇多，佳句皆贴切其名。如“小姑”，云：“小乔夫婿英雄裔；姑射仙人绰约姿。”“秀云”，云：“南部烟花谁夕秀；东坡侍妾是朝云。”“转好”，云：“对月转思残醉后；看花好待晚妆时。”“琴仙”，云：“琴心未许调司马；仙骨何缘肖媚猪。”“连彩”，云：“连环唐苑绸缪印；彩缕齐宫续命丝。”“爱玉”，云：“爱我品题夸绝代；玉人声价重连城。”“小凌”，云：“小海歌喉珠一串；凌波微步玉双钩。”“月香”，云：“月借眉痕秋淡处；香销心字夜深时。”“怜采”，云：“怜他杨柳春深后；采得苹花露下时。”“小莺”，云：“小小名犹传乐府；莺莺生本属诗人。”拆字巧不可阶。又有以意贴切者，如“柳笙”，云：“莺边烟重春无力；鹤背云寒月有声。”“亚妹”，云：“阑干碧玉都成字；乐府青溪旧有名。”“闰桂”，云：“桐叶喜添花下影；木樨羞窃月中香。”“阿二”，云：“顾影只输花第一；问名未到月初三。”“阿女”，云：“如意不劳多著口；媚人须要放开眉。”“金桂”，云：“顾尔常依金粟佛；有人来证木樨禅。”“铃卿”，云：“但愿瑟琴调子细；再休风雨听郎当。”“十五”，云：“蟾光却爱团圞夜；鸾韵分拈上下平。”“小姑”，云：“彭郎矶畔人无两；蒋帝祠边妹第三。”俱见匠心。更有亚三者，吕、周二人先后狎之。或戏为联语云：“亚栏柳軃莺调吕；三径花娇蝶梦周。”尤妙，不可思议。

隐士万斛泉，湖北兴国州人。生平以朱子小学暨《近思录》为宗，尤精研《大学衍义》。与其徒宋鼎、邹金粟结茅山中，读书讲道，不求仕进。会贼大至，犹正襟端坐，歌诵不辍。贼皆引退。中丞胡公林翼特为荐举，奉旨赏七品顶带。宋、邹两人赏八品顶带。此咸丰丁巳年事。大吏赠以联云：“绛帐一时培后辈；黄巾三舍避先生。”此诚难副之盛名，亦国家非常之旷典也。

道光癸巳，越南国王差官阮焕乎文章、李邻芝文馥、黄健斋炯、黎受益文谦、汝元立伯仕等护送失风兵船回粤东。钱塘缪莲仙茂才艮因招五人集珠江，作中外群英会。把酒论文，极欢而散。黄有联十四字句云：“也知文士以文会；不意此生来此州。”

康五者，都门买估衣家也，诙谐善谑。以廉值买得一古联，纸色黑暗而无题识姓名，其句云：“青琐花轻重；银桥柳万千。”廉玉泉秋曹过而爱之，断其为文衡山之笔。适铭东屏大令乘款段出宣武门，廉呼而示之曰：“此待诏墨宝也。”铭大哂曰：“此廊房戴本义之作伪，以药水染纸，遂似数百年物耳。实不值百钱也。”廉不能平，大相诟詈，一市粲然。康和解之。廉卒以三千买归。

嘉应李秋田明经光昭，其德配某氏号红兰馆主，工集古。尝取禊帖集楹联数十，为一时传诵。余记其尤雅者，如：“万年觞有清和气；一品集无时世文。”“老竹当风生古趣；幽兰临水抱闲情。”“品齐日观云亭峻；气与风兰水竹清。”皆流丽可喜。

武进汤纬堂大令大奎，雨生都督之祖也。乾隆癸卯，宰凤山县。值林爽文之乱，与长子荀业同日遇害。咸丰癸丑，洪秀全窜入金陵，雨生都督适居城中，又阖门殉难。今已入祀昭忠祠。有以“三世黄封；一家碧血”为联者，真古今罕有之奇烈矣。

尝见某家榜其门曰：“老骥伏枥；流莺比邻。”盖左为马房，右为妓院，故云。集句之工，真天造地设。

仁和马庆孙者，秋药太常之犹子也。襆被来粤，舟出豫章，夜泊生米潭，遂为盗劫，行李一空。时刘兰簃方建臬南昌，马趋控之，所呈失单，不过书画玩物。刘嗤之，马作色曰：“失单中有郑板桥楹联，先人性命宝也，务乞追偿。他则惟命是听。”刘悯其愚，檄县严缉。未三日，果于货担间得之。其联曰：“飘风作态来梳柳；细雨瞒人去润花。”刘流连观之，笑曰：“无怪此老之龂龂也。”

道光中，广州僧某常与邻妇通，事觉，勒令还俗。有赠以联云：“既已摩顶庵中，宜守空王戒律；何故画眉窗下，偏学京兆风流。”或谓和尚不妨好色，盖多情乃佛心也；道士不宜好色，盖太上忘情也。 　　沙三者，苏州人，尝于端阳观竞渡，一日之内，手散万金，人因呼为“沙三标子”。家遂中落，仅余五百金，复于中元广招僧道为盂兰盆，大施口食。糁米为团，杂以胡麻，筐承车载，堆塞道路。四方乞丐闻风奔赴，以数万计。高结香龛，颜曰“麻团胜会”。自撰楹帖云：“三标子现身说法；大老官及早回头。”事毕，五百金告罄，以衣质青蚨一串为生计资。日持歌板，市麻团于里巷，有向其购者，歌一曲以侑食焉。未几死。此亦宇宙间畸人也。 　　广州素无戏园。道光中，有江南人史某始创庆春园，署门联云：“东山丝竹；南海衣冠。”其后怡园、锦园、庆丰、听春诸园相继而起，一时裙屐笙歌皆以华靡相尚，盖亦升平乐事也。

董文恭相国诰、曹文正相国振镛，嘉、道两朝名臣也。文恭盛德伟望，朝野钦仰。嘉庆十八年，天津教匪林清遣贼入禁城为乱。时上幸热河，闻变，近臣有以暂行驻跸之说进者。文恭随行，力请回銮，继以涕泣。而文正在京师，于乱后一味镇静，时以庸碌短之。有无名子撰一联嘲之云：“庸庸碌碌曹丞相；哭哭啼啼董太师。”二公闻之，笑相谓曰：“此时之庸庸碌碌，颇不容易。”文恭初加太子太师衔；文正公初入阁，有尊以“太师丞相”之称者。两公笑辞曰：“贱姓均不佳。”后二公皆加太傅衔，而皆为丞相。

缪莲仙、汤春生集四子书为对，自二言至十余言，固云美备矣。近复见一集对云：“身修而后家齐，家齐而后国治；天时不如地利，地利不如人和。”亦殊稳称。

《明良记》云：“胡明善附张罗峰。罗峰以彗见获罪去任，而明善亦以石碑事谪戍。时有以春联揭明善门者，云：‘白石出西山，胡明善灾从地起；彗星见东井，张孚敬祸自天来。’” 　　钱塘张太史曰衔学优品懋，通籍后不与当道往还，樵苏不继，萧然自得。题联于堂曰：“相对半床书，冀渐臻圣域；但啜一瓯粥，誓不入公门。”

太仓王相国掞之督学浙江，取士公明，人有“穷通翁”之谣言，所取皆寒士宿学而能文者也。后湖北李某来督浙学，不喜典重文字，好取短篇。士之美秀者，拔置前列；貌不扬者，虽已入彀，必摘其文中疵累黜之。有私张一联于大门云：“文宜浅淡乾枯短；人忌鬍麻黑胖长。”虽即时撤去，而已不胫而走矣。 　　靳迪臣观察云：“衢州正谊书院在府署前，与郡庙并峙，堂宇久荒。履任后，筹款兴修，并为生童加增膏火，课期亲往扃试。撰一联悬之讲堂，云：‘隔院警晨钟，愿诸生日就月将，名下不虚华国选；望衡瞻夏屋，幸五邑刑清政简，公余来听读书声。’”

明太祖优任陶安，赐门帖子曰：“国朝谋略无双士；翰苑文章第一家。”此惟刘基、宋濂乃足以当之。安尝自谓谋略不如基，学问不如濂，语非谦也。刘、宋晚岁帝眷寝衰，而安独以礼遇终。余按：基卒于洪武八年，濂卒于洪武十四年，而安卒于洪武元年。然则安亦幸而早亡，得以保全恩宠耳。 　　倪烈妇，仁和王通甫女也。年十七，嫁东里倪德昌，三月而寡。谨事舅姑不衰，阅八年，舅姑以家贫欲嫁之，阴纳聘，行有期矣。先一日乃告之，妇佯诺，即晚检半臂一、耳环一以与姑曰：“是犹足为数日养。”夜半投于河。迟明父至，述夫妇同梦女归，以死告，且谓：“上帝命为河神，无苦也。”方共骇愕。里中譁传太平桥河有尸，被发蒙面，上下衣密缝，视之则妇也。凡溺者男覆女仰，而妇尸独覆，人莫不异之。此道光八年四月事也。九年，诏旌其门，里人为葬于栖霞山下。赵茂才之琛题联句于华表云：“碧水冷银瓶，祠近岳家追孝媛；青山标石碣，墓临孙氏聚贞魂。”

桐乡冯柯堂中丞钤历官楚、皖，有惠政。抚皖时，于后圃莳梅及蔬果，颜曰“菜根香”。题联云：“为恤民艰看菜色；欲知宦况问梅花。”诵之可想其志趣。

乌程闵公鹗元巡抚江苏日，值奉命议李昭信相国之罪，公探知上意，以“议功议贵”为言，李得末减。公后坐弟累，降三品顶带。吴人为之联云：“议贵议功，一言活昭信中堂，难逃青史；伪仁伪义，三品留江苏巡抚，无补苍生。”盖公初抚皖时，矫情饰诈，袁简斋讥为“荆公绪余，贻害苍生”。或有谓其过当者。及抚吴，则一派作伪，始服其先见焉。 　　婺源王葑亭通政友亮谢人惠玉如意联云：“人生几事如意者，举世忧其名；君子于玉比德焉，良工琢为器。”语颇隽妙。 　　陆敬安曰：“凡上官所到之处，僚属无不先往伺候。其出入名曰‘站班’。故需次会垣者，奔走仆仆，几无暇日。余在楚北时，同僚灵宝许明府虎拜尝改翰林口号‘一年事业惟公会，半世功名只早朝’二句云：‘终朝事业惟跑路，毕世功名只站班。’又戏作联语云：‘寒城跑路，满面尖风；古庙站班，一身明月。’盖纪实也。”

会稽王笠舫大令衍梅工诗，尝谒掌教奉贤陈古华太守廷庆，适有馈江瑶柱者，太守曰：“子能为我用‘馋’字韵赋此，当烹以酌子。”因押全韵成诗，其警句云：“升沉一柱观，阖辟两当衫。”太守叹赏之，遂命歌者奉觞以酬之。大令豪于酒，饮至夜月已升，而兴未已。自撰联句云：“与月乐天花乐地；将诗惊鬼酒惊人。”意特奇崛。

州县署旧有联云：“最防官折儿孙福；难得人称父母名。”语意警切。嘉庆间，秀水邑令某初至，颇有仁声，士民赠以扁云：“民之父母。”未几改操，广通贿赂。或于其扁侧题一联云：“漫道此之谓；谁知恶在其。”后被劾去。

黄九烟周星崇祯庚辰进士，性情简傲。尝游嘉善，遇一人负薪过市，口作吟哦声。揖入，询其姓名，曰：“崔姓，名金友。”因诵其诗。五言云：“花落无人径，云飞到处山。”七言云：“因风去住怜黄蝶，与世浮沉笑白鸥。”室联即此。又“吟思白堕倾家酿；坐对青山读异书。”此则揭诸堂宇。自号“樵隐”。黄惊异，因与定交。

周南卿茂才幼以神童名，娴吟事，家贫客游，足迹半天下，所至名公卿争迎之。著有《抱玉堂诗集》。其联句亦隽秀，如三十初度联云：“家累催人儿女大；名场责我友朋多。”挽吴谷人祭酒联云：“湖山气并文章秀；天地恩容出处宽。”语皆俊拔。

京师滑稽者好以联语肆其讥评，如咸丰初，庚申之际有联云：“为小相，予欲无言，则将焉用彼相；有世臣，是可忍也，今之所谓良臣。”其时又有一联云：“五日内三相沦亡，真假革殊途，一老一病一冤枉；两月间四夷宾服，战守和异议，半推半就半含糊。”三相者，一为裕相国泰，老甍于位；一为杜公谔文正相国，父以子贵，假相也，疾卒；一被同人陷害罪无名目之相国耆英。下联则斥言时事而已。

唐子畏寅一字伯虎，号六如，谓取佛氏之说，乃苏门公啸有六如：一如深溪虎，一如大海龙，一如高柳蝉，一如巫峡猿，一如华邱鹤，一如潇湘雁。子畏既废弃，联云：“一失脚成千古笑；再回头是百年人。”又绝句云：“五陵鞍马少年鲜，三策经纶圣主前。零落而今转萧索，月明胥口一簑烟。”所用大门联曰：“龙虎榜中人第一；烟花队里醉千场。”

靳迪臣云：“京都粤西会馆在鸾庆胡同，为会试公车栖息之所，同乡公宴亦在此。近因扩充规模，建设戏台。落成时撰一联云：‘渐展鸿规，睹竹苞松茂之才蔚起岩阿，尤冀厦广千间，颜欢寒士；式歌燕喜，盼五岭三江之彦偕来日下，同听阳春一曲，酒饮乡人。’”

靳迪臣藏有《泉州府万安桥碑》，残缺多字，不能成幅，因集作楹联。八言云：“王道扶翼，万年有纪；皇图广大，四海不波。”五言云：“太守二千石；道宗五百年。”客来观者，不知为何帖。惟予一望则知为蔡端明之《万安桥碑》，盖固习见者也。又予同怀兄平仲尝集字八言一联云：“守始图成，以翼其善；造义繇道，不求诸人。”

昆山归元恭，狂士也。家贫甚，扉破至不可阖，椅败至不可坐，则俱以纬萧缚之，遂书其匾曰“结绳而治”。又除夕尝署其门云；“一枪戳出穷鬼去；双钩搭进富神来。”其不经多此类。时人号归痴三。 　　杨大年，年十一，太宗召对便殿秘书省正字，且谓：“卿离乡里，得无念父母乎？”对曰：“臣见陛下，一如见臣父母。”上叹赏久之。初入馆时，年甚少。故事：初授馆职，必以启谢执政。时公启内有曰：“朝无绛灌，不妨贾谊之少年；坐有邹枚，未害相公之末至。”执政曰：“此可为楹帖。”

明姑苏鄢天泽好摘人诗文句字供姗笑。偶读瞿文懿《王立于沼上》文，讶曰：“沼固惠王地也，彼何得言所立非其地？”诵诗至“流莺啼到无声处”，即曰：“啼则有声，何得谓无声？”诸所戏侮，类皆如此。一日独坐，有青衣二人捽之去。至一所殿宇，天泽跽阶下，遥见柱帖云：“日月阎罗殿；风霜业镜台。”始知已死。王问天泽曰：“汝知过否？”因引业镜照之，俱得其罪状，了如指掌。王复命青衣人引天泽还阳世，道其事。比出门，天泽又谓青衣人曰：“属见柱帖，政自不佳。何独阎罗殿有日月乎？”青衣怒曰：“汝尚敢尔尔！”抶之去，俄蘧然醒。

偶句有多用虚字者，亦自生动可喜。如：“翁之乐者山林也；客亦知夫水月乎？”“不可以风霜后叶；何伤于月雨余云。”“何草不黄秋以后；伊人宛在水之湄。”皆巧隽，别为一格。

有一笔客自夸其制工精实，必由一手，且不以他毫杂入混充。一日生子，丰硕肥胖，或戏之曰；“尊店笔诚好，选料加功，无杂毫颖。此言的可信，安得不佳乎？”时有书贾负书至，以一子自随，酷似其父。众熟视之曰：“原板初印，不走丰神，其非翻刻赝本可知也！”一人大笑曰：“各有八字可为对也。”

宋人荐阵亡将士疏，其工者可作联语。如云：“马革裹尸，深负公等；虎头食肉，彼何人斯？”又云：“战河南，战河北，毋忘此日精忠；出山东，出山西，再作明时将相。”造语真挚，九原应有感激涕零者。

南畿福藩当国，秽德彰闻。有书联于东西长安门柱云：“福人沉醉未醒，全凭马上胡诌；幕府凯歌已休，犹听曲中阮变。”又云；“福业告终，只看卢前马后；崇基已毁，何劳东捷西沾。”又书马士英堂中云：“闯贼无门，匹马横行天下；元凶有耳，一兀直捣中原。”福人指福王。阮大钺喜倚声，时为兵部报捷，故“幕府”云云。卢前，卢九德也；马后，马士英也。东捷，张捷也。西沾，李沾也。闯，士英也。元凶有耳，阮也。

秦桧在相位，建“一德格天阁”。有朝士贺以偶句云：“我闻在昔，惟伊尹格于皇上；民到于今，微管仲吾其左袵。”俊伟高华，自是佳文字，而其人大不称也。 　　长白祥□圃，乾隆丙辰进士，由工部主事累官至布政使。尝作酒联诗云：“送客船停枫叶岸；寻春人指杏花楼。”人盛传之。后酒家即以此联榜诸门，而生意愈闹矣。

余仲兄平仲公，咸丰庚申在苏屡遭贼寇。旋里，家已中落，日惟以洒自解穷愁，绝不问生人产。厅事联句云：“随遇而安，素患难行乎患难；与人无忤，呼马牛应以马牛。”迁居洗银营，又名梯云里，年来虽处贫，而子侄登科不一而足。自榜大门联云：“银无可洗；云尚能梯。” 　　闽中酒馆有联云：“有同嗜焉，从吾所好；不多食也，点尔何如？”