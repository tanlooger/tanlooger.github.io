---
---
---
title: 佳话
---



《柳南随笔》云：“严恪，字心萱，文靖公之父也。文靖公已晋尚书，而封翁犹康健，自书堂中一联云：‘有子万事足，我子作尚书，足而又足；七十古来稀，我年近大耋，稀而又稀。’”

《松窗笔乘》云：“尤悔庵侗著‘临去秋波那一转’制义，流传禁中。世祖知其为徐立斋业师，因取观之，叹为真才子。及官翰林，尝偕诸儒臣进平蜀诗文。圣祖见其名曰：‘此老名士。’悔庵以此二语刻堂柱，左曰‘章皇天语’，右曰‘今上玉音’。极文人之荣。”

王文成公之父海日先生华，官至南京吏部尚书，致政时，值文成公平宸濠。先生自题书室一联云：“看儿曹整顿一作旋转乾坤；任老子婆娑风月。”如此福分，如此襟期，自当只千古而无对。我朝桐城张文端公及见子文和公晋揆席，自题门联云：“绿水青山，任一作让老夫消磨一作逍遥岁月；紫袍金带，一作紫宸黄阁看吾儿燮理阴阳。”正袭海日语。按：海日语又似从谢太傅对客语中化来，特不如其蕴藉，而张语则风味又减矣。

无锡嵇文敏公曾筠及文恭公，父子相继为宰相。门联云：“主圣臣贤，两朝宏硕辅；父先子后，一气转洪钧。”桐城张文端文和，亦父子宰相。门联云：“二世三公，太平宰相；一堂五代，富贵神仙。”按：我朝韦平济美者，满洲人为多，惟尹文恪公尹泰、尹文端公尹继善、庆文恪公庆桂三世蝉联为最盛。汉人则山左刘文正公统勋、文清公墉及嵇氏、张氏皆以父子相继，此外无闻焉。记宋尤玘《万柳溪边旧话》载其家自文献辉、文简袤科名接武，尝筑圃西湖，度宗幸其堂，御笔题楹间一联云：“五世三登宰辅；弈朝累掌丝纶。”朝绅荣之。知盛事亦自古所仅见矣。 　　殷彦来誉庆赠王渔洋一联云：“天下文章，莫大乎是；一时贤士，皆从其游。”其时亦惟渔洋足以当之。闻钱名世初游京师，除夕以联送渔洋云：“尚书天北斗：司寇鲁东家。”由是知名。后送权贵句云：“分陕旌旗周太保；从天钟鼓汉将军。”因之谪官。

科第世家，以江南为盛。我朝溧阳史氏、昆山徐氏，两家祠堂长联，熟在人口，不但今世所稀，盖自古亦鲜遇矣。按：史氏联云：“祖孙父子，兄弟叔侄，四世翰苑蝉联，犹有舅甥翁婿；子午卯酉，辰戌丑未，八榜科名鼎盛，又逢己亥寅申。”考溧阳史氏，自康熙丁未，史鹤龄始入翰林；至壬戌，其子史夔继之；庚辰，其孙史贻直继之；乾隆乙丑，其侄孙史贻谟继之；己酉，其曾孙史弈簪继之。此外则其婿金坛于小谢，其甥于敏中，丹徒任兰枝，阳湖管干珍，并前后为翰林。世谓海内无第二家也。若次联所云，则史鹤龄为丁酉举人，丁未进士；史夔为辛酉举人，壬戌进士；史夔之弟史普为己卯举人，庚辰进士；史随为戊子举人，己丑进士；史贻直为己卯举人，庚辰进士；史贻谟为甲子举人，乙丑进士；其弟史贻简为癸卯举人，甲辰进士；又史鹤龄之曾孙史弈簪为己酉举人，戊辰进士；史光启为壬申举人；史应曜为丙午举人。八榜科名，彬彬可考。而合史光启之壬申计之，实为九榜。惟己亥寅三榜，尚阙有间。则末语“又逢己亥寅申”云云，亦尚须细考耳。

昆山徐氏祠堂联云：“教子有遗经，诗书易春秋礼记；传家无别业，解会状榜眼探花。”按：徐健庵尚书乾学系顺治甲午拔贡，庚子举人，康熙庚戌探花；徐果亭阁学秉义系康熙己酉举人，癸丑会魁探花；徐立斋相国元文系顺治甲午经魁，己亥状元。并无解元会元榜眼。联语亦不过浑括言之。然三兄弟并登鼎甲，并列崇班，不可谓非难能可贵耳。至上联所云，语乃质实可风。健庵尚书，著有《读礼通考》；果亭阁学，著有《经学识馀》；立斋相国，著有《含经堂集》。而传是楼藏书之富，甲于寰区，教子遗经岂虚语载！ 　　徐健庵先生以大司寇谢病归，御书“光焰万丈”扁，以宠其行。时人赠联云：“万方玉帛朝东海；一点丹诚向北辰。”

纪文达师曰：“先师介野园先生尝四主会试，四主乡试，其他杂试，殆不可缕数。尝有恩荣宴诗云：‘鹦鹉新班宴御园，摧颓老鹤也乘轩。龙津桥上黄金榜，四见门生作状元。’于文襄公赠以联云：‘天下文章同轨辙；门墙桃李半公卿。’可谓儒者之至荣矣。”

溧阳史文靖公贻直七十寿辰，献联者充门，惟许刺史佩璜云：“三朝元老裴中令；百岁诗篇卫武公。”及袁简斋先生云：“南宫六一先生座；北面三千弟子行。”为公所许可。

乾隆末，漳浦蔡文恭公予告归里，小住福州，所主者为余戚党家。时余方龆稚，尝从人于屏后窥视之。记得先资政公言，有一客赠联甚庄重切实，句云：“主恩前后三旋里；天语丁宁再入朝。”似是中朝达官所制。彼时但能述其语而已，不能举其名矣。

乾隆六十年中，各直省奏报寿民寿妇，五世同堂，亲见七代八代者，屡见邸抄，然未有如长洲蒋氏之盛者。乾隆丙申春，内阁中书应焻之祖文源，年九十，配张氏，年八十九。翰林院编修元益之祖文涵，年八十九，配颜氏，年八十八。俱五世同堂，亲见八代。应焻、元益同日给假回籍祝寿，海内荣之。时徐雨峰巡抚士林制联称祝云：“登甲登科，七代儿孙绕膝；难兄难弟，九旬夫妇齐眉。”洵盛事也。

尝见刘文清公为纪文达师书联云：“两登耆宴今犹健；五掌乌台古所无。”盖吾师自撰句也。梁山舟学士赠联云：“万卷编成群玉府；一生修到大罗天。”

英煦斋师《恩福堂笔记》云：“先文庄公掌容台者十二年，与达香圃、纪晓岚、刘青垣三宗伯同事。余于嘉庆庚申追随三先生，亦列春官。迨癸酉重任时，乃铁冶亭、王春圃两先生为大宗伯，秀楚翘、胡西庚、汪瑟庵为少宗伯。铁出王门，胡、汪、秀三公及余前后皆出铁门。其时有春官六座六师生之谚，因制联留署，句云：‘典礼奉寅清，粉署重来，愧说箕裘延世业；同堂聚师弟，薪传递衍，始知桃李属春官。’”按：是年适为王春圃先生八十寿辰，合署称觞，属章钜为俪体序文，中有“官分两座，座中以座主为尊；宾列四门，门下之门生叠至”句。时春圃哲嗣莲甫先生亦继为少宗伯，每对同官亟诵之。

《恩福堂笔记》又云：“曹文敏公文埴以右庶子视学江西，适曹文恪公家居，献一联曰：‘韩愈官为右庶子；庄周篇有大宗师。’彭文勤公视学浙江时，杭州守为邵公齐熊，公赠联曰：‘杭州太守湖山美；康节先生安乐窝。’皆可云典切。前辈于应酬文字，不苟如此。”

梁文庄公诗正既相后，嵇文恭公赠联云：“秋圃黄花韩相国；春风红杏宋尚书。”台阁颂扬语，又何其妍丽也。

山左刘文清公在相位，其太夫人九十寿辰，仁庙赐寿，备极恩荣，阮芸台先生撰联寄祝云：“帝祝期颐，卿士祝期颐，合三朝之门下，亦共祝期颐，海内九旬真寿母；夫为宰相，哲嗣为宰相，总百官之文孙，又将为宰相，江南八座太夫人。”盖其时文清以两江总督遥执相权，而信芳先生已官太宰也。此与崑山徐氏、溧阳史氏家祠中联，皆无第二家足以当之。 　　直隶真定府试院后楼五楹，合祀关帝文昌，乾隆中，吴白华先生省钦视学，适奉召回京，代者即令弟稷堂先生，在真定交替时，白华先生撰一联云：“文武一龛如在上；弟兄同节此登高。”盖恰值重九日，可云巧合。

庆蕉园宫保庆保为广东将军时，王省厓尚书鼎赠联云：“恩衍韦平，祖父子孙三宰相；家传忠孝，弟兄叔伯四将军。”巨制鸿题，足以称其家乘。 　　扬州乔椿龄，字樗友，善易数，虽至友不轻为卜。诗文之格，唐以下不屑仿也。其弟子阮芸台先生已贵，未尝通一札，及先生视学山左，礼请衡文，乃往，卒于青州。尝榜其斋云：“四方名士皆知己；八座门生正少年。”

英煦斋师六十寿辰，适近七夕，有呈寿联者，最著称人口，而忘却何人所作。句云：“四海仰双星，六秩衍大挠甲子；二难跻八座，九夫锡娲氏笙簧。”时公子奎耀、奎照，皆跻贰卿，内府锡乐部为寿云。

阮芸台先生五十岁时，在漕帅任。衍圣公孔冶山先生赠以寿联云：“鼎甲连科，皆属公门桃李下；淮扬列郡，更开军府梓桑间。”盖先生扬州人，正漕帅辖下也。

阮芸台先生于道光十八年以大学士引年予告，返居广陵里第。濒行，奉恩谕，有怡志林泉之语，举朝羡之。潘芝轩相国赠联云：“四海具瞻，尊为山斗；同朝钦羡，望若神仙。”

吴兴沈坳堂世枫由湖北方伯告归，其子希人学士官内阁，亦请假归省。有同人以联赠行云：“鹤鸣在阴其子和；鸿飞遵渚我公归。” 　　朱建三生于七月七日，所居之里名百花巷，李笠翁寿以联云；“七夕是生辰，喜功名事业从心，处处带来天上巧；百花为寿域，羡玉树芝兰绕膝，人人占却眼前春。” 　　笠翁五十岁生男，自题楹联志喜云：“一生好事无双日；百岁闲身得半时。”

康熙间，有某相国家擅园林之胜，相国亦雅有文望。李笠翁赠之联云：“朝罢独行春，踏去不知三径远；公余时读史，坐来便觉五云多。”

李笠翁赠李坦庵相国联云：“名世天生五百年，为福黎民，特使早居黄阁上；元老人称二十载，宜增华发，谁知正在黑头时。”盖相国年未及三旬，即登揆席也。

李笠翁有寿方太夫人七十联，自为之序云：“夫人为何芝岳相国之女，方坦庵宫詹之配，楼冈学士、邵村侍御与三孰四世五孝廉，暨谦六任子之母。茹斋奉佛，兼礼列仙。”句云：“出宰相之门，入宫詹之室，居学士侍御孝廉胄子之堂，足不履民家户阂者，七十年于此；继麻姑之迹，追王母之踨，证如来观音文殊普贤之果，口偏食人间烟火者，八千岁犹然。”

又寿陈太夫人八十联，自为之序云：“此蕉鹿先生之母也，时昼锦归来，专为称觞一事。太夫人七十时，令子犹为外吏，今则内擢司农矣。句云：‘逾古稀又十年，喜当时令子高迁，几度锦衣归阀阅；去期颐尚廿载，看后兹文孙继起，满堂牙笏颂冈陵。’”

梁文庄公乞假养亲，赐“莱衣昼永”四字扁额，又赐诗云：“翻祝还朝晚，卿家庆更深。”夫语肫挚如此，可谓备极恩荣。嵇文恭公赠联云：“花宴琼林，温仲舒由大魁秉政；堂开昼锦，王文献以宰相养亲。”亦庄丽得体。

无锡邹小山宗伯一桂有门生某，弟兄皆词林，二子并登甲科，而其母则以侧室受封者也。七十诞辰，求公撰寿言，公令诸门生拟之，俱不称意。盖不难于颂扬，而难于得尊者之口气也。公乃自撰联句云：“有子有孙，都成名进士；多福多寿，是谓太夫人。”于是执笔者咸叹服。又张船山太守问陶为吴谷人先生锡麟之太夫人撰寿联云：“惟善人现寿者相；有令子为天下师。”亦质朴有味。时先生方为国子祭酒也。

《随园诗话补遗》云：“乾隆庚寅，余在杭州，访蒋苕生太史，闻寓湖州太守张公处，即具名纸往投。蒋未见，乃先有一峨冠者拱出，心知是太守，素无交，而其意甚亲，未免愕然。太守笑曰：‘先生不识我耶？我早识先生，并识先生之夫人貌作何状，令姊貌作何状。’历历如绘。余益惊问故，太守曰：‘当年公作翰林，住前门外横街。我年九岁，与公陆氏二甥同在蒙馆读书，每放学后，嬉游公家。公姊及夫人梳头，常在旁，手进梳篦，公过，犹呼饼饵啖我。公竟忘耶？’余谢曰：‘事实未忘，不料昔日圣童，今为公祖也。惜二甥早亡矣。相与唏歔者久之。从此遂别。更二十年，太守之子惠堂孝廉来权知溧水。又是余改官江南第一次捧檄之所，重重春梦，思之怃然。其前事迹，已作古诗一首赠蒋，梓入集中矣。今年衰不能再赘，乃作一联留惠堂厅事，云：‘后我卌年，同为此地亲民宰；通家两代，曾见而翁上学时。’盖实叙平生佳话，非敢挟长也。”

梁山舟学士，于嘉庆十六年冬患发疽，危笃中见有人持楹帖入，其句云：“万里烟云开瘴户；一天风雨护神炉。”病遂愈，因自号新吾长翁。后九十诞辰，夫妇齐眉清健。张岐山问莱赠寿联云：“人近百年犹赤子；天留二老看元孙。”时人称其工切。 　　梁山舟学士最工为寿联，得之者无不乐其雅切。如寿吴太夫人八十云：“八座起居，令子宫袍慈母线；重闱燕喜，南阳仙菊北堂萱。”自注：“令子方开藩河南，故用南阳菊事。”又寿嵇文恭公八十云：“螭坳旧齿符天寿；雁塔新题冠佛名。”时公以万寿年生日，重宴琼林也。又寿王述庵侍郎昶八十云：“盾鼻弓衣，行世文章皆事业；屏风团扇，还山官府即神仙。”又寿许小范六十云：“甲子从头开上寿；神仙自古有曾孙。”时许已有曾孙也。又寿赵次乾云：“东方先生善谐谑；南极老人应寿昌。”又寿汪西灏沆云：“国门旧价千金重；乡社新图九老尊。”又寿博罗苏明府云：“会翻李委南飞曲；曾领朱明大洞天。”又寿博罗成明府云：“鼓琴自擅寰中手；飞舄来看海上山。”又寿姚宗伯是年与千叟宴者云：“履舄殿庭千叟上；台光角亢两星间。”又寿陕西何中丞未及年而与千叟宴者云：“家传玉节仍分陕；天赐琼筵预杖期。”又寿袁简斋先生云：“藏山事业三干牍；住世神明五百年。”又寿直隶梁制军云：“旌麾畿甸尊宗衮；杖履耆英寿国桢。”又寿闵中丞奉使本籍谳狱者云：“玉节承天南斗静；锦衣行昼使星明。”又寿尹文端之子为福州将军者云：“龙门世泽华跗盛；鲸海威名草木知。”

广东冯潜斋成修幼牧牛，梦有持扇为障日者，扇上有“贵州学政”四字，因奋志读书。年三十四，始游庠；逾年登贤书，联捷成进士，由庶常改部曹，典蜀试，又典闽试；嗣督学贵州，旋罢归。好论文，有冯八股之目。年九十余，始卒。乾隆壬寅八秩，与夫人同庚，康健无恙。届结褵周甲之期，亲友门生，骈集称庆，重行花烛交拜之礼。自署门联云：“子未必肖，孙未必贤，屡忝科名，只为老年娱晚景；夫岂能刚，妻岂能顺，重谐花烛，幸邀天眷锡遐龄。”至乾隆壬子，重赴鹿鸣，洵美谈也。

赵瓯北先生早赋归田，不与外事，惟以著作自娱。刘石庵先生手书赠联云：“务观万篇，半皆归里作；启期三乐，同是达生言。”赵得之甚喜。

颜鲁舆伯焘巡抚滇南，署堂联云：“彩云见处，先后六十年中，三世建牙，宜何如效涓埃以肯堂构；湛露承来，纵横八千里外，百蛮稽首，所愿与兴礼让而广农桑。”王霞九观察赠芳云：“出语公自纪实，殆黔国公后所仅见者。”

庐陵刘古庵上舍宗辉买舟滕王阁，为舟子书联云：“有客临舟怀帝子；何人下榻学陈公。”时商丘陈望之为江西巡抚，见之笑曰：“奇士也。”命延之入，且曰：“为君下榻矣。”一联之遇合亦奇。 　　陶云汀宫保，开府大江南北者，十有余年，名位兼隆，吏民翕服。潘功甫舍人有祝五旬寿联云：“能文翰林，能言御史，能任封疆赞翊圣化，有真经济才，公论出朝士口；为国筹运，为民兴利，为我乡里表彰贤达，得大光明寿，妙法现宰官身。”又齐梅麓太守祝六旬联云：“八州都督，五柳先生，经济文章，千古心传家学远；六甲初周，一阳来复，富贵寿考，百年身受国恩长。”盖宫保诞辰在黄钟之月也。文程春海侍郎寄赠一联云：“海涵地负之才，文章博辨，议论雄伟；春温秋肃之政，动用县解，静专直方。”合诸名流之语观之，其人之生平可定矣。 　　歙县曹文正公由户部侍郎晋工部尚书时，其门下士徐访岩廉访宝森赠联云：“再世宫衔，太保少保；两朝宸眷，司徒司空。”