---
---
---
title: 格言
---



章钜少承庭训，先资政公每作书，必为章钜讲明其义。尝自署书室曰“四勿斋”，谓“无益之念勿起，无益之事勿为，无益之言勿说，无益之物勿食”也。每为人书楹帖，必用格言。谓章钜曰：“人来乞书而不以格言应之，即所谓无益之事也。”一日与先伯父奉直公为人分书楹帖，先伯父一联云：“欲知世味须尝胆；不识人情只看花。”公亦书一联云：“非关因果方为善；不计科名始读书。”呼章钜语之曰：“汝知此两联意义之深厚乎？汝伯父所书，乃涉世良方；我所书，乃自修要旨也。”终身用之不尽矣。

通行楹帖有云：“谦卦六爻皆吉；恕字终身可行。”先资政公最喜述之，谓章钜曰：“此是经训，非仅楹联而已。”又集《四书》语示章钜曰：“敏则有功公则说；淡而不厌简而文。”此两语学古服官，淑身涉世皆宜，亦可当座有铭也。

余髫龄即受业于孟瓶庵师超然之门。师由吏部郎乞养归里，时年方四十，掌鳌峰讲席十余年，终老于家。宅后有亦园亭，为读书静坐之地，日以惩忿窒欲自课。制楹联云：“谈性命则先贤之说已多，何似求之践履；学考订则就衰之年无及，不如返诸身心。”

《七修类稿》云：“宏治间，吏部尚书三原王公恕署门曰：‘仕于朝者，以馈遗及门为耻；仕于外者，以苞苴奠入都为羞。’嘉靖间，藩司参议扬州钱公嶫亦自撰一联，使所属衙门皆帖焉。句云：‘宽一分民受一分，见祜鬼神；要一文不值一文，难欺吏卒。’王之冢宰，近世难及，而钱忤当道，不久去。余谓二对近人不知，前乃真西山奏疏，后亦古语也。惜忘之。”

杨文贞士奇有子为横于乡，有密友自楚中来者，每述其恶款。文贞常戒之，一日书一联示之曰：“不畏官司千状纸；只怕乡民三寸刀。”毫不知改，后卒以事伏法。人谓文贞此联可为巨族药石。

吕新吾先生有铨署楹帖云：“直者无庸我力，枉者我无庸力，何敢贪天之功；恩则以奸为贤，怨则以贤为奸，岂能逃鬼之责。”又公署楹帖云：“青天下鉴此心，敢不光明正直；赤子来游吾腹，愿言岂弟慈祥。”附见《呻吟语·治道门》。

《茶余客语》云：“申凫盟涵光自见苏门先生后，大书于门曰：‘真理学从五伦做起；大文章自六经分来。’又题书室联云：‘学古之志未衰，每日必拥书早起；干世之心已绝，无夕不饮酒高歌。’观此，则饮酒高歌，正非易易矣。”

桂林府之秀峰书院，为岭西人文萃集之区。乾隆间，武缘刘灵溪太史定逌联云：“于三纲五常内，力尽一分，就算一分真事业；向六经四子中，尚论千古，才识千古大文章。”吕月沧山长称之。余谓此即从申凫盟“真理学从五伦做起；大文章自六经分来”二语衍而畅之耳。

吾闽之鳌峰书院，有林青圃先生题联云：“反已有真修，须留神检到心身界上；加工无别法，务著力打开义利关头。”雅似先儒语录。 　　王少湖敬臣云：“有一先辈揭《千字文》为斋室楹联，而各加注焉。‘罔谈彼短’之下，注云：‘我亦有短。’‘靡恃己长’之下，注云：‘人各有长。’此语吾人皆当服膺也。”

汤文正公答沈茝岸书云：“李文节尝言翰林官能坏人，衙门冷则易苟，体面好则易傲，无政事则易懒，无风波则易放。署中堂联云：‘人重官非官重人；德胜才毋才胜德。’真座右铭也。”

魏敏果公象枢由左佥都御史荐升户部侍郎，一岁五迁，愈用警惕。自题一联云：“欺人如欺天，毋自欺也；负民即负国，何忍负之。”载年谱中。

《柳南随笔》云：“无锡杜紫纶太史诏由词馆假归，，二十年林居，游名山殆遍。乾隆丙辰，游西湖归，作一绝句授其子曰：‘此即我遗令也。’未半月，以微疾终。诗云：‘半生空自逐浮华，放浪湖山亦大差。分付儿曹无别语，读书为善做人家。’卒之前三日，为其七十诞辰，张宴厅事，大书一联榜于柱。出句为‘教子课孙完我分’，对句即用所作诗结语云。”

《随园诗话补遗》载：“或题书斋联云：“无求便是安心法；不饱真为却病方。’又过润州时，见僧壁联云：‘要除烦恼须成佛；各有来因莫羡人。’又过九华寺见一联云：‘非名山不留仙住；是真佛只说家常。’亦彼法中之格言也。”

武进赵恭毅公申乔论学，以不欺为本。官浙藩时，自署堂联云：“君不可负，只是心难负，负心者不容于尧舜；天不可欺，谁言人易欺，欺人者如见其肺肝。”又湖南院署联云：“但愿民安若堵；何妨署冷如冰。” 　　姚雪门颐督学湖南时，自题使院云：“亏他人便亏自己，须记朝齑暮盐，我亦寒士；要公道还要虚心，试看畹兰亩蕙，楚故有材。”又联云：“才要真爱，名要略爱，总之己要自爱；天不可欺，君不敢欺，实于心不忍欺。”吴稷堂省兰亦督学湖南，有联云：“畏简书并畏人言，常以无欺盟夙夜；正文风先正士习，惟将有耻勖胶庠。”吾闽沈心斋涵学使一联云：“尔无文字当安命；我有儿孙要读书。”简而有味。翁覃溪师督学山左时，亦录此十四字悬于堂楹，并为之跋云。

江南各州县厅事，多同一楹联。据王朗川《言行汇纂》，乃王玉池令金乡时所作。句云：“眼前百姓即儿孙，莫言百姓可欺，当留下儿孙地步；堂上一官称父母，漫说一官易做，还尽些父母恩情。”语质意真，妙在人人共晓。若《坚瓠集》所载：“胡可泉知苏州，揭一联于门外云：‘相面者，算命者，打抽丰者，各请免见；撑厅者，铺堂者，撞太岁者，俱听访拿。’”。则未免村气太甚矣。

余初历外任，即守荆州。尝于厅事漫题一联云：“政惟求于民便；事皆可与人言。”石晓田郡丞煦逢人述之。未及一年，擢淮海监司，实管河防，非所习也，因题厅事云：“到此真成以政学；相逢但愿由中行。”万廉山郡丞承纪亦亟称之。

金德山中丞在粤西藩任时，作官厅对联云：“坐此似同舟，宦情彼此关休戚；须臾参大府，公事何妨共酌商。”用意深厚，有名臣风味。余至粤西，访其联已不可得矣。中丞复诵其乡人徐公士林作臬司题庭柱云：“看阶前草绿苔青，无非生意；听墙外鸦啼鹊噪，恐有冤魂。”亦仁人之言。若宋牧仲题豫章署斋云：“云白峰青，焕发庐山真面目；蛟腾凤起，扢扬滕阁旧风流。”词虽美而意近夸矣。

李恭毅公湖任通永观察时，题厅事一联云：“人苦不自知，愿诸君勤攻吾短；弊去其太甚，与尔辈率由旧章。”

闻广州郡守署中一联云：“不要钱原非异事；太要好亦是私心。”此所谓深人无浅语也，惜忘却何人所撰。

陈最峰景登牧晋州，自题厅事云：“头上有青天，作事须循天理；眼前皆瘠地，存心不刮地皮。”蒋南庄守颍州，自题听事云：“人原是俗非关吏；仕岂能优且读书。”陈子澜尹来宾亦自题厅事云：“事出于公，诸君何妨至室；吏原非俗，我辈还要读书。”皆真朴有味。

余小霞题佐杂官厅联云：“此间只可谈风月；相对何须问主宾。”浑成典切，于佐杂官厅尤有味。

甘肃藩署官厅有萨湘林集经语联云：“有孚在道明功也；同寅协恭和衷哉。”

桂林抚署二堂有同年赵文恪公慎畛联云：“为政不在多言，须息息从省身克己而出；当官务持大体，思事事皆民生国计所关。”文恪由桂林擢督吾闽，两地皆有遗爱，至今颂声不衰。读其楹联，堪信其言行相顾也。

桂林抚署小厅中有百文敏公联板云：“行所当行，不为己甚；慎之又慎，未敢即安。”跋云：“此庚申岁集古人语以自勖者。余自京尹出膺外吏，所至不一载，必有迁除，以故湘南浙右，黔岭滇池，次第转徙，履任之暇，即手书榜诸楹间，以为座右之铭。去冬于五华薇署，甫刻此联，翼日而拜粤西之命。涉历愈深，策惕愈甚，请事斯语，殆将终身，以之为封圻报称也可，以之为密勿陈谟也可。嘉庆甲子，重书于桂林节署之怀清堂。”

程梓庭祖洛抚吴时，于官斋中自书一联云：“醴泉无源，芝草无根，人贵自立；流水不腐，户枢不蠹，民生在勤。”又一联云：“无多事，无废事，庶几无事；不徇情，不矫情，乃能得情。”

桂林吕月沧璜郡丞，随其父在戍所十五年，始赦归。成进士后，观政浙中。初知庆元县，有大堂一联云：“我也曾为冤枉痛入心来，敢糊涂忘了当日；汝不必逞机谋争个胜去，看终久害著自家。”任奉化县有二堂联云：“民心即在吾心，信不易孚，敬尔公，先慎尔独；国事常如家事，力所能勉，持其平，还酌其通。”梁山舟先生赠联云：“苍生自是关吾分；儒者真宜做此官。”

闻前明王文成公行部所至，必令二人肩二高脚牌前导，大书云：“求通民情；愿闻己过。”议者以为客气，不虚也。吾友林少穆为江苏廉访时，尝书此作大门楹联是矣。

余小霞《乙庚笔记》云：“州县每遇命盗案出，必有蠹役阴嗾所获之犯，使供某某为同盗，则皆素封且愚懦可鱼肉者。被供者率以贿免，而役之橐充焉，谓之‘开花’。四川某尉署中有自撰楹帖云：‘若使子孙能结果；除非盗贼不开花。’可谓惠出一尉矣。” 　　吾乡林青圃先生历官中外，亮节高风，一宅数亩外，囊橐无余。余黄巷之旧居，即先生故宅也。尝自榜楹柱云：“庭余嘉荫，室有藏书，天下事随处而安，即此是雕梁画栋；卜得芳邻，居成美境，黄巷又名新美境田舍翁问心已足，漫言应列鼎鸣钟。”

粤东黄翼堂绍统训导石城，学者称仰山先生，尝自署楹帖云：“为伦类中所当行之事；作天地间不可少之人。”

尝见汪退谷先生书楹帖云：“汲水浇花，亦思于物有济；扫窗设几，要在予心以安。”又梁山舟先生书楹帖云：“能受苦方为志土；肯吃亏不是痴人。”

蒋心余先生宅中大门联云：“一代翰林风月手；六朝兰锜谢王家。”闻是彭文勤公所赠句。其厅堂各联，悉出先生所撰，皆格言也。大厅联云：“至乐莫过读书，至要莫如教子；寡智乃能习静，寡营乃可养生。”内堂联云：“欣戚相同，为人莫想欢娱，欢娱即是烦恼；福命不大，处世休辞劳苦，劳苦乃得安康。”飨堂联云：“富贵无常，尔小子勿忘贫贱；圣贤可学，我清门但读诗书。”又联云：“垂训一无欺，能安分者，即是敬宗尊祖；守身三自反，会吃亏者，便为孝子贤孙。”

纪文达师曰：“门人耿守愚，喜与人争礼数，常言‘士不贫贱骄人，则崖岸不立，恐益为人所贱。’余曰：‘此田子方之言，朱子已驳之。即就其说而论，亦谓道德本重，不以贫贱而自屈；非毫无道德，但贫贱即可骄人也。’先师陈白崖先生尝手题一联于书室曰：‘事能知足心常惬；人到无求品自高。’斯真探本之论，两言可以千古矣。”

吴门故家厅堂有一联云：“必孝友乃可传家，兄弟式好无他，即外侮何由而入；惟诗书常能裕后，子孙见闻止此，虽中材不致为非。”不知何人所撰。训词深厚，当家家揭于堂楣。余小霞自述其旧居厅事联云：“兄弟睦，家之肥；子孙贤，族乃大。”义亦阔大。

广州香山书院联云：“诸君到此何为，岂徒学问文章，擅一艺微长，便算读书种子；在我所求亦恕，不过子臣弟友，尽五伦本分，共成名教中人。”

姚铁松中丞守武昌时，撰听事联云：“笔下留有余地步；胸中养无限天机。”盖因旧句而改首二字也。

石天基《传家宝》中有一联云：“言易招尤，对朋友少说几句；书能益智，劝儿孙多读数行。”真传家宝也。

相传桂林陈文恭公自题其里第一联云：“惜食惜衣，非为惜财缘惜福；求名求利，但须求己莫求人。”或云是武进刘文定公纶所撰。然余尝见梁山舟学士手书此对，又云是文衡山语也。

汪龙庄云：“余治刑名二十余年，行将从宦。甥兰启将事读律，请业于余，因就畴昔所究心者，书以代口，题曰《佐治药言》，并撤寓斋中旧联授之，曰：“苦心未必天终负；辣手须防人不堪。’”可谓仁恕矣。 　　彭文勤公少与蒋心余同学，有题书房旧联云：“何物动人，二月杏花八月桂；有谁催我，三更灯火五更鸡。”今此联熟于人口，而不知其为文勤所制也。

丁自庵善庆督学粤西，诲人必先器识而后文艺，自撰一楹帖镂板，颁之庠序。句云：“人生穷达岂能知，趁早须立此可为圣贤、可对帝天之志；客告是非且莫管，得闲要读我有益身心、有关世道之书。”亦可为士林针砭矣。

尝见那文毅师手书赠顾蔼亭工部联云：“鹰隼入云睐所向；骅骝得路慎于平。”工部盖以才自见者，故勖之如此。宦途中客皆当服膺也。 　　于文襄公敏中尝治蔬圃，自题圃门联云：“今日正宜知此味；当年曾自咬其根。”鄂文端公鄂尔泰亦有菜圃长联云：“此味易知，但须绿野亲身种；对他有愧，只恐苍生面色多。”用意各别，皆格言也。

近人集《兰亭序》字作楹帖，有极自然成格言者，如：“与世不言人所短；临文期集古之长。”“人有不为斯有品；己无所得可无言。”“尽日言文常不倦；与人同事若无能。”“一人知己亦已足；毕生自修无尽期。”“相知当不在形迹；修己岂可殊初终。”“清言每不及世事；静坐可以修长生。”“知足是人生一乐；无为得天地自然。”“每临大事有静气；不信今时无古贤。”“与贤者游信足乐；集古人文亦大观。”“信古不迁，也是昔贤知己；流阴若寄，无为今世闲人。”又有集《圣教序》字者，如：“大本领人，当时不见有奇异处；敏学问者，终身无所为满足时。”又有集《争坐位帖》字者，如：“修身岂为名传世；作事惟思利及人。”“大惧与众人同数；须知保晚节尤难。”“名美尚欣闻过友；业高不废等身书。”“业高乎众意岂满；泽及于人功不虚。”

闵鹤初曰：“尝见一楹联云：‘世间惟有读书好；天下无如吃饭难。’语亦沉著，惜未知作者为谁。又桑弢甫先生授徒，辄劝人加餐食，案侧悬一联云：‘放开肚皮吃饭；抖起神气读书。’想见豪情。然不若徐连峰岱云‘立定脚根撑起脊；展开眼界放平心’为倜傥有致也。”记余尝薄游永嘉，谒陈观楼先生昌齐于署斋，见自书一联云：“竖起脊梁立行；放开眼孔观书。”似更老气无敌。 　　程月川中丞含章每莅一任，必以自书文字，墨拓一联，悬挂厅事。盖“读书志在圣贤；为官心存君国”十二字，款云：“敬书朱紫阳夫子家训语。”按：此是我朝崑山朱柏庐先生用纯所撰居家格言，自“黎明即起”至“庶乎近焉”，凡五百一十字，此其末段结语。通篇语皆切实，而此二句尤为赅括，允堪悬作座右铭。今人误以此篇为朱子所作，中丞亦未加深考耳。中丞尝书“好鸟枝头亦朋友；落花水面皆文章”两语，为书室楹联。旁亦注云：“书朱紫阳夫子句。”不知此乃南宋翁森所作《四时读书乐》诗，并非朱子，中丞亦沿讹而不知也。