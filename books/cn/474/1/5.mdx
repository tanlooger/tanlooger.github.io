---
---
---
title: 庙祀·下
---



大兴朱文正师撰杭州西湖朱文公祠联云：“由孔孟而来，二千年卫道传经，独振斯文统绪；当光宁之世，五十日格非陈善，允宜此地烝尝。”

边育之仪部廷英撰朱子祠联云：“大哉夫子之功，百世权衡，六经羽翼；远矣斯文之统，周程私淑，孔孟闻知。”

长沙有屈、贾二公祠联云：“亲不负楚，疏不负梁，爱国忠君真气节；骚可为经，策可为史，经天行地大文章。”分贴二公处，浑成可喜。

岳麓寺三闾大夫祠有秦小岘侍郎瀛联云：“何处招魂，香草还生三户地；当年呵壁，湘流应识九歌心。” 　　眉州三苏祠中楹联林立，殊少佳构，惟大门有张鹏翔一联云：“一门父子三词客；千古文章四大家。”最为大雅。又乾隆中州牧蔡宗建一联云：“是父生是子，家学一门，自昔声名弥宇宙；难兄更难弟，象贤两世，至今俎豆重乡邦。”稍可。又刘锡嘏集句一联云：“江山故宅空文藻；父子高名重古今。”亦佳。

陶云汀宫保澍云：“益阳郭都贤，字些庵，前明天启进士，巡抚江西。甲申后为僧，自号顽石。”其名附见《明史·左良玉传》，魏叔子之师也。叔子集中有《上郭天门先生书》，即其人。益阳各庙寺多有顽石所题楹帖。如桃花江东林寺门联云：“洗菜莫教流去叶；见桃犹记旧曾花。”又，浮邱山祖师殿联云：“中国有圣人，是祖是师，咄咄西来东土；名山藏帝子，亦仙亦佛，元元北镇南天。”

吴中多周公瑾祠，有自夸其撰联之工者，云：“顾曲有闲情，不碍破曹真事业；饮醇原雅量，偏嫌生亮并英雄。”余谓“既生瑜，何生亮”语出《三国演义》，史传中并无其事，本传历叙公瑾运筹决胜，绝无与诸葛交涉一言。惟《鲁肃传》载：“肃迎刘备于当阳，劝备与权并力，备甚欢悦。时诸葛亮与备相随。肃谓亮曰：‘我，子瑜友也。’即共定交。”数语而已。大抵瑜、亮之评，前明即有之，故王渔洋《古诗选·凡例》及尤西堂《沧浪亭诗序》皆袭用之。且如落凤坡，亦出演义，而《广舆志》误收之，渔洋遂有《落凤坡吊庞士元》诗矣，何况余子。若《桃符缀语》中所载一联云：“大帝君臣同骨肉；小乔夫婿是英雄。”十四字，却落落大方。 　　蜀中姜伯约祠有联云：“九伐竟无成，心师武侯，能继祁山六出志；三分不可恃，计诛邓艾，已复阴平一败仇。”

广东省城龙王庙有福文襄郡王联云：“田鼓祝桑麻，丹荔黄蕉隆肸蚃；云旗回岛屿，珠宫贝阙奠灵长。”可谓工丽。阮芸台先生联云：“神德庇三农，统天田以乾象；思膏流百粤，兴云雨于雩坛。”则纯用经语，陈义自高。近卢敏肃公坤亦有联云：“嘉澍庆知时，仰神赞天功，灵嘘元气；大田歌既渥，看泽周南海，福庇东瀛。”

潮州双忠祠祀张、许二公，联云：“国士无双双国士；忠臣不二二忠臣。”本色语，颠扑不破。张南山云：“粤东文、谢二公祠中亦悬此联。”

广西伏波庙最多，皆祀马文渊。或云：“路博德亦为伏波将军，其有功于岭外，更在马文渊之前。”然粤民意中皆有马无路。张南山诗云：“伏波汉将并流传，铜柱勋名后胜前。都尉有灵应退让，千秋人念马文渊。”余小霞州判应松作横州大滩伏波庙联云：“铜柱镇鸢飞，顾盼生风，意气真能吞浪泊；金门留马式，男儿报国，姓名何必与云台。”同一意也。惟费衮《梁溪漫志》云：“后汉马文渊、路博德，皆尝为伏波将军，又皆有功于岭南。海上有伏波祠，古今所传，莫能定于一。”东坡作碑，谓两伏波均当庙食。政和中，因修《九域图志》，以睢阳双庙为例。今祀两神，盖义理当于人心。虽是时正讳东坡议论，而亦不能废也。又刘克庄诗云：“缅怀两伏波，往事可追纪。铜柱戍浪泊，楼船下湟水。时异非一朝，地去亦万里。山头博德庙，今为文渊矣。”按：以路、马当并祀，自是专指岭南。考之史，路博德由桂阳下湟水，是今湖广入广东道，固未尝至广西。且博德下南越，于岭外各郡，仅招集而已。而马文渊所过岭西，辄为郡县治城郭，穿渠灌溉，以利其民，条奏越律与汉律驳者十余事，与越人申明旧制以约束之。自后骆越奉行马将军故事，是其泽之被于岭西独深，岭西之专祀固宜，非可与岭南一例论也。

杨紫卿明经季鸾薄游粤西，有柳侯庙楹帖云：“才与福难兼，贾傅以来，文字潮儋同万里；地因人始重，河东而外，江山永柳各千秋。”词意超脱。相传柳侯庙有旧联云：“双柏仰清标，长忆养人如树；一池寻故迹，同欣凿井得泉。”盖庙即在罗池上。又旧有双柏，今存其一云。

柳州刘司户祠联云：“古犹登第厚颜，安知今之必异；鸟尚衔枝封陇，可以人而不如。”相传司户以勤民野死，有鸟衔枝，蚁负土，顷刻而成坟。下联即其事也。

潮州韩公祠联云：“天意起斯文，不是一封书，安得先生到此；人心归正道，只须八个月，至今百世师之。”紧切潮州，移易他处昌黎祠不得。

无锡惠山之麓，有尤文简公袤祠，其旁为锡麓书堂，秦小岘侍郎刻公手札，陷石祠壁。顾晴沙光旭题联云：“依然锡麓书堂，南渡文章，上跨萧杨范陆；允矣龟山道脉，东林弦诵，同源濂洛关闽。”

胡文昭公瑗祠有孙文靖尔准题联云：“文宣聿启文昭，木铎千秋，教著江河日月；有虞肇开有宋，云仍万祀，道垂礼乐诗书。”邵文庄公宝祠有秦小岘题联云；“疏许立身，一饭心常悬北阙；功存讲学，半弓地已辟东林。”

无锡有四中丞祠。始为周文襄公忱专祠；后乃增入海忠介公瑞为周海二公祠；继又移周公孔教祠于此；康熙末年，并祀汤文正公斌，称四中丞。邹晓屏炳泰题联云：“德泽沛三吴，百利俱兴，万姓讴歌如昨；勋名崇两代，四贤济美，千秋俎豆常新。” 　　无锡李忠定公纲祠，即公少时读书处也。费文恪公淳题联云：“望重三朝持亮节；书成十事秉丹心。”又有李曜联云：“文克经邦，武克定乱，勋名过开元宰相；忠以辅主，哲以保身，理学推大宋名儒。”又有顾端文公宪成祠，顾晴芬侍郎皋题联云：“立朝与天子宰相争是非，悉宗社远谋，国本重计；居恒共师弟朋友相讲习，惟至善性体，小心工夫。”

顾洞阳可久祠，顾晴沙题联云：“教成于家，溯三国六朝，光昭世德；慎追乎远，本一门双义，佑启后人。”又梁山舟学士同书题联云：“事君以道，无惮杀身，昔人称锡谷四谏之冠；当官而行，不求利己，后世高碧山十老之风。” 　　谢默卿元淮令无锡时，修南门外水仙王庙，并题联云：“牧民资保障，自公至始筑城垣，捍患御灾，当首数蓉湖名宦；守土展明禋，况我来忝同籍里，报功崇德，只心仪枌社先贤。”又一联云：“遗爱成神，比诸南国甘棠，苹藻洁蠲民罔替；降康祈福，荐以西湖秋菊，梓桑恭敬我尤宜。”按：水仙王，姓王名其勤，号少月，松滋人，前明进士，嘉靖间令无锡，倭患方亟，而县城久未建，自公至，首倡议建之。工甫竣而倭大至，民赖以全。又丈量通境，以定田赋，邑民乐业，以至于今。盖锡山第一名宦也。默卿亦松滋人，后二百年，继公宰是邑，故言之亲切如此。

无锡惠山有邹忠公浩祠，公弟泂始迁居无锡也。汤文正公题联云：“六经万户千门，只慎独两言，上接泗滨，下肩伊洛；三疏九年再窜，痛引裾一袂，晓行岭海，夜渡潇湘。”

扬州梅花岭下史忠正公可法祠，蒋心余太史士铨题联云：“读生前浩气之歌，废书而叹；结再世孤忠之局，过墓兴哀。”又墓柱联云：“心痛鼎湖龙，一寸江山双血泪；魂归华表鹤，二分明月万梅花。”又不知姓名一联云：“殉社稷，只江北孤城，剩水残山，尚留得风中劲草；葬衣冠，有淮南抔土，冰心铁骨，好伴取岭上梅花。”

谢蕴山启昆知扬州时，修葺史阁部祠墓毕，梦阁部来见，因问：“为公修葺祠墓，公知之否？”曰：“知之。此守土者之责也。然要非俗吏所能为。”问己官位，曰：“不患无位，患所以立。”问：“将来有子否？”曰：“与其有子而名灭，不如无子而名存。”因问：“公祠中少一联，应作何语？”曰：“一代兴亡关气数；千秋庙貌傍江山。”谢为书丹勒石，今存祠内。

明季，南都破时，江阴阎典史，孤城死守月余，始殉难。我朝赐谥立祠，堂中有联云：“七十日带发效忠，表太祖十六朝人物；三千人同心赴义，存大明一百里江山。”相传临难时所自题也。

西湖岳坟前，有铁铸秦桧夫妇及万俟卨、张俊四像，镌姓名于胸次，跪于门外。有松江徐氏女题楹柱云：“青山有幸埋忠骨；白铁无辜铸佞臣。”闻丹阳陈少阳墓亦铸铁人，肖汪伯彦、黄潜善；嘉靖间，南安郑普过之，题楹柱云：“丹陛披肝，千古纲常可托；荒庭屈膝，两人富贵何为。”二像应笔而仆。然则愧耻之心，汪、黄犹未泯矣。 　　彭文勤公联云：“旧事总惊心，阶前桧贼；感时应溅泪，庙侧花神。”是题西湖之岳庙。吴云樵侍郎芳培联云：“千秋冤狱莫须有；百战忠魂归去来。”是题汤阴之岳庙。对语各切其地，不可移易。

西湖葛岭下有洪忠宣公皓祠。《钱塘县志》载：“忠宣于建炎初使金，不屈，历十五年始放归，赐宅西湖葛岭后，后人因就地建祠。”我朝雍正九年，李敏达卫重修，并书一联云：“身窜冷山，万死竟回苏武节；魂依葛岭，千秋长傍鄂王坟。”亦自确切。

杭州城隍庙在凤凰山上，地势高敞，西湖即在眼底。徐文长撰楹联云：“八百里湖山，知是何年图画；十万家烟火，尽归此处楼台。”或云绍兴府城种山蓬莱阁亦有此联。

温州府城外滨江，江中有小岛，即谢康乐诗之孤屿也。屿中有江心寺，风景极似金山。朱沧湄文翰联云：“长与流芳，一片当年乾净土；宛然浮玉，千秋此处妙高台。”寺相传宋恭帝曾驻跸于此。旁为文信国公祠，有联云：“孤屿有邻，喜得卓公称后死；严陵在望，直呼皋父哭先生。”缘祠左即卓忠毅公敬祠也。又有一长联云：“久要不忘平生之言，古谊若龟鉴，忠肝若铁石；敢问何为浩然之气，镇地为河岳，丽天为日星。”盖信国公大魁日，出王伯厚之门，“古谊”二句，即其卷中批语也。不独“忠肝铁石”，信国能践斯言；而伯厚之具眼知人，亦若龟鉴矣。又卓忠毅公祠联云：“祠接谢亭，亦有文章惊海甸；忠符信国，并悬肝胆照江心。”

《茶余客话》载王文成公题于忠肃祠一联云：“赤手挽银河，公自大名垂宇宙；青山埋白骨，我来何处吊英贤。”书法遒劲，杭人传为文成少时真笔。《西湖志》又载杨鹤于一联云：“千古痛钱塘，并楚国孤臣，白马江边，怒卷千堆雪浪；两朝冤少保，同岳家父子，夕阳亭里，心伤两地风波。”语皆悲壮。近彭文勤公亦题一联云：“赖社稷之灵，国有君矣；竭股肱之力，死以继之。”则史评也。

山右河津县薛文清公瑄祠有一联云：“开绝学于胡叔心陈公甫王阳明之前，享祀方堪从庙庑；集大成于西河氏太史公文中子之后，诞灵应不愧河津。”黄星斋宅中为余所述如此。

吴门有许将军远祠堂，中一联云：“待张巡若同胞，先死后死，与常山平原义分一席；恨李翰不作传，大书特书，赖紫阳涑水笔补千秋。”

余在吴中修沧浪亭，郡人士复于亭右建五百名贤祠，以五百名贤像刻石嵌诸壁，始自周季札及言子，逮我朝名宦乡贤凡五百余人，春秋致祭，亦一时盛事也。余曾为之记，陶云汀抚部为之联云：“非关貌取前人，有德有言，千载风徽追石室；但觉神传阿堵，亦模亦范，四时俎豆式金阊。”又郡中后学裔孙合题一联云：“百代集冠裳，烁古炳今，总不外纲常名教；三吴崇俎豆，维风励俗，岂徒在科第文章。”则孙子和茂才义钧撰句也。

苏州虎邱新修白公祠，即顾伊人塔影园旧址也。贺耦庚方伯长龄联云：“唐代论诗人，李杜以还，惟有几篇新乐府；苏州怀刺史，湖山之曲，尚留三亩旧祠堂。” 　　苏州郡学之旁有名宦专祠四所，祠各有像，岁久倾阤剥蚀。余下车即属长洲令王槐午锡蒲重修，工竣，槐午索余各纪以联。韦公祠云：“唐史传偏遗，合循吏儒林，读书不碍中年晚；苏州官似谥，本清才名德，卧理能教末俗移。”白公祠云：“讽谕岂无因，乐府正声熟人口；行藏何足辨，名山大业定生前。”有疑行藏句太空者，余曰：“谁辨心与迹，非行亦非藏，即用香山诗意，但非注脚不明耳。”况公钟祠云：“姓字播弦歌，韦白以来成别调；功名起刀笔，萧曹自古是奇才。”陈公鹏年祠云：“洛蜀任分门，惟楚有才，增赋肯凭官似虎；河淮方夺路，如尊乃勇，拯民忍使国无鸠。”

宋漫堂题范文正公祠联云：“兵甲富于胸中，一代功名高宋室；忧乐关乎天下，千秋俎豆重苏台。”

露筋祠中联扁林立，就余所见者，以陈曼生郡丞鸿寿所集“江淮君子水，山木女郎祠”十字为工。黎湛溪河帅亦欲集成一联，举王渔洋“门外野风开白莲”之句，属余觅对，余以杨升庵“庭前夜雨弄孤筿”句奉应，河帅首肯，谓意境相称，时代亦不相悬也。然王句是露筋祠本事，杨句实未能恰配，故亦未悬挂。

无锡金匮合建贞节祠，林少穆抚部则徐题联云：“盛典继毗陵，表千秋潜德幽光，长使冰心昭炜管；新祠崇惠麓，聚两邑贞姬淑媛，群钦风节树香苏。”

古无出痘之说，史传备载人体貌，独无言面麻者。自唐会昌中，泉州陈黯十三岁，自咏痘花诗云：“玳瑁应难比，斑犀定不加。天嫌未端正，满面与装花。”诗载《文苑英华》，此痘事之始见于书者，今则为寰区通病矣。有作痘神庙联云：“到此日方辨妍媸，更向鸿蒙开面目；过这关才算儿女，还从祖父种根苗。”亦未经人道语也。今人家称出痘为出宝，又为天花，故吴信辰痘神庙联云：“宝痘匀圆，喜个个金丹换骨；天花消散，愿家家玉树成林。” 　　吾乡汀建山村中，每数里必有关庙，庙多塑像，旁必有周将军立像，即世称周仓者。亦间有周将军专祠，辄著灵异，而庙中联语皆鄙诞不经。缘其事仅见演义，正史中并无其名。考《吴书·鲁肃传》载：“肃往益阳，与关相拒，肃邀关相见，各驻兵马百步上。但诸将军单刀俱会。俗传关帝单刀赴会自缘此语而讹耳肃因责数关曰：‘国家区区，本以土地借卿家者，卿家兵败远来，无以为资故也。今已得益州，既无奉还之意，但求三郡，又不从命。’语未究竟，坐有一人曰：‘夫土地者，惟德所在耳。何常之有？’肃厉声呵之，辞色甚切。关操刀起曰：‘此自国家事，是人何知？’目使之去。”按是人姓名不传，演义似即据此敷衍为周仓事。然纪文达师笔记中称元鲁贞作汉寿亭侯碑，已有“乘赤兔兮从周仓”语，则其来亦已久矣。比至桂林，偶与余小霞谈及。小霞述其权荔浦令时，于城外周庙题一联云：“当蜀吴魏之交，扰攘一时能择主；附刘关张而后，偏裨千古竟传名。”诚雅制也。 　　江右管未亭学宣守常德，其乡人为铁柱宫即许真君庙求楹贴，管书云：“君身自是有仙骨；我犹未免为乡人。”吴舫翁云亦有句云：“微斯人吴其为沼；赖此老海不扬波。”

闽浙分疆处为枫岭，景最幽峻。岭巅祀五显神，极著显应，俗皆呼为五显岭。李笠翁云：“盘折嵯峨，甲于诸岭，由麓徂巅，愈转愈胜。”庙中神鬼，诸像毕备，观者生恐怖心，故余为之联云：“远看疑画，近看似诗，及至身到其间，又觉诗画都无著手处；善者敬神，恶者畏鬼，究竟皆非异物，须知神鬼出在自心头。”

乾隆十九年，周文恭公煌奉命册封琉球，使舟至姑米洋，遇飓风，触礁柁折。时既昏黑，兼大雷雨，帆叶厨棚吹落殆尽，倏见海面一灯浮来，众悉呼曰：“天后遣救至矣！”须臾舟定。同舟二百余人，举庆更生。舟进姑米港，谒庙行香，公献“愿大能成”四字扁，并撰联云：“神为德其盛乎，呼吸回天登彼岸；臣何力之有也，忠诚若水证平生。”

张南山题天后宫联云：“大海茫茫，到无岸无边，观于天，天高在上；飘风发发，正可危可惧，徯我后，后来其苏。”

张南山寄录城隍庙一联云：“百行孝为先，论心不论事，论事贫家无孝子；万恶淫为首，论事不论心，论心终古少完人。”曲体人情，不失与人为善之意。又吕仙祠一联云：“修到神仙，看三醉飞来，也要几杯绿酒；托生人世，算百般好处，都成一枕黄粱。”则旷达语也。 　　吴信辰工为楹联，杨蓉裳芳灿为选刻松厓对联一编，不乏清词丽句，所稍欠者超脱耳。今录其佳者，如题佛寺门云：“禅门无住始为禅，但十方国土庄严，何处非祗园精舍；度世有缘皆可度；果一念人心回向，此间即慧海慈航。”又佛堂云：“西方贝叶演真经，总不出戒定慧三条法律；南海莲花生妙相，也只消闻思修一味圆通。”又题西岩寺云：“色相出真空，眼界光明；震旦云霞围舍利，声闻归妙有，耳根清净，乾陀钟鼓应迦陵。”又题千手佛殿云：“一心念佛佛如来，鹤唳猿啼，都演出三生妙谛；千手示人人不悟，龟毛兔角，直指开四大疑团。”又题佛堂云：“佛言三藐三菩提，礼此庄严，即可承三生度脱；人贵一喷一醒豁，除他挂碍，何难证一味圆通。”又题锺离祖师殿云：“一朝弃甲成仙，不用偏裨传两晋；万劫衔杯乐圣，聊将散汉著三唐。”又题财神庙云：“蕴玉函珠，善贾固皆蒙乐利；心耕笔织，寒儒亦可荐馨香。”又题临洮常山大王庙云又称龙神庙：“义胆大于身，陷阵摧锋，在昔号常山虎将；忠魂符厥号，兴云降雨，至今冠洮水龙神。”又题织神庙云：“改草衣卉服之观，人间温暖；极错采镂金之妙，天下文明。”

或传扬州华陀庙楹联云：“元龙币聘以来，泽被广陵，到此日青囊未烬；孟德头颅安在，烟消漳水，让先生碧血常新。”