---
---
---
title: 杂缀谐语附
---



朱竹垞先生在京师，除夕署门联云：“且将酩酊酬佳节；未有涓涘答圣朝。”脱尽名士习气，而未尝不传诵于时，所谓言以人重也。又罢官后，集句为门联云：“圣朝无弃物；余事作诗人。”其实“诗人”二字尚不足以尽先生耳。

彭文勤公自书京邸春联云：“门心皆水；物我同春。”日下士大夫颇以出语为话柄：“不过以‘门心’二字强揑耳。”然古人此等句法甚多，唐贾岛《题长江厅》诗有“言心俱好静”之句，意境正与相似，则用之楹帖，有何不可？况对句甚浑成乎。后汪锐斋仪曹德钺仿其意云：“臣心如水；王道犹龙。”则青出于蓝，而不能青于蓝矣。

京师宦宅所制春联，每喜以本岁干支分冠于首。如“乙未”云：“乙近杏花袍曳紫；未匀柳色绶拖黄。”“丁酉”云：“丁岁观光惭国士；酉山探秘识奇书。”皆有凑泊痕迹，莫如“戊寅”岁一联云“吉日维戊；太岁在寅”为自然也。

《画舫录》云：“岳大将军钟琪以名将兼通文墨，尝访旧好蜀僧大喦于扬州乐善庵，即席赠以联句，云：‘有月即登台，无论春秋冬夏；是风皆入座，不分南北东西。’庵即译经台旧址也。”或以此联为李笠翁所撰。

英煦斋师曰：“余未谙习内典。临摹古人所写佛经，偶有会心，如‘比丘尼’，岂非尊我孔子乎？居马兰峪工次，时工人于旧寺中添建三教圣人殿，求作联语，遂书与之云：‘西域谈经，心仰尼山思窃比；东周问礼，语传柱史戒深藏。’”

吾乡林樾亭先生乔荫湛深经史之学，复工骈俪之文，有寿其姊夫李志汉封翁一联云：“宝树蔚彤云，知诸出有阳元，望他日成吾宅相；华堂盈紫气，溯原初于聃耳，喜长生本自家传。”封翁为李研云鸿瑞之父，兰卿都转之祖，宅相信不虚矣。

王梦楼先生赠蒋心余联云：“前辈典型，秀才风味；华嵩品格，河海文章。”汪剑潭端光亦有赠联云：“沽酒近交乡父老；解衣平揖汉公卿。”

阮梅叔亨为芸台先生介弟，文采风流，不愧难弟之目。曾撰《瀛舟笔谈》十二卷，皆杂纪先生抚浙时事也。洪稚存先生亮吉于嘉庆戊辰八月十三日游曲江亭，始与定交，用篆书楹帖赠之云：“第五之名齐票骑；十三此夜订心交。”梅叔甚喜，即附记于《瀛舟笔谈》中。

张南山《松轩随笔》云：“高要莫善斋广文元伯以学行闻于时，冯鱼山先生敏昌赠以楹帖云：‘奉母孝经看在手；教儿文选读从头。’”

吴兴包果峰敬堂有著作才，阮芸台先生最赏异之，尝赠联云：“吴兴山水，古来清远；包咸论语，今尚流传。”

李松云先生少年科第，后颇偃蹇。年六十时，犹官成都知府。自寿联云：“三馆六曹十七科，竞称前辈；一官万里二千石，遂老斯人。”

《秋雨庵随笔》云：“‘子建之才八斗，我得一斗，天下共分一斗。’以斗论才，奇矣。有曹姓人为彭泽令，其友人赠一联云：‘二分山色三分水；五斗功名八斗才。’运典恰切。”

兰州府城西火祖庙，元宵灯火最盛。余曾于公余往观，记得吴信辰一联云：“钻燧木先春，食德饮和，且自披星朝赤帝；观灯天不夜，衢歌巷舞，何妨捧日待黄人。” 　　王孚远方伯述：“为滇臬时，每赴城外监视行刑，必就其地关庙行香。此庙僻在郊坰，且非有行刑事，直为人迹所不到。寺僧乞制庙联，因以意撰句云：‘度一切众生于梦幻后；存千秋大义在天壤间。’”可谓不即不离。又言：“浙江桃花岭有关庙，缙云程教谕文淦撰联云：‘当时诸葛大名，荒祠古柏，嗟回首万牛，何如汉寿亭垂，遍开兰若；此地洞天小有，绝壁修篁，肃临风千纛，休比武陵源藐，空说桃花。’”据云此联在浙东颇脍炙于人口。然上联无端压倒诸葛公，已属无谓；下联只敷衍得“桃花”二字，实非佳构也。

西湖诗僧小颠。有《万峰山房稿》。预为涅槃塔院。尝于所居榜一联云；“老屋将倾，只管淹留何日去；新居未卜，不妨小住几时来。” 　　张南山为余述武后庙联云：“六宫粉黛无颜色；万国衣冠拜冕旒。”武后何以有庙，庙亦不知在何地，而联语则亦庄亦谐，精切不易矣。

李笠翁云：“李申玉广文家有声乐，余赠之联云：‘门多桃李，案少簿书，别宦恐无此乐；前列生徒，后盈丝竹，今时复有其人。’又申玉之内子生于元旦，是日称觞，即令家姬试演新剧。余亦有联云：‘元旦即称觞，鹤算龟龄齐让早；岁朝先试乐，莺歌燕语尽翻新。’”

笠翁芥子园门前二柳，门内二桃。桃熟时，人多窃取，因戏书一联于户云：“二柳当门，家计逊陶潜之半；双桃钥户，人谋虑方朔之三。”人以为谑而不虐。又题歌台云：“休萦俗事催霜鬓；且制新歌付雪儿。”又题大门云：“孙楚楼边觞月地；孝侯台畔读书人。”孙楚酒楼为白门古迹，太白觞月于此；周处读书台，则与芥子园适相邻也。 　　贾胶侯中丞有大园亭，弃而不居，改为乡馆。凡山右名贤之客都门者，皆得寓焉。李笠翁赠之联云：“未闻安石弃东山，公能不有斯园，贤于古人远矣；漫说少陵开广厦，彼仅空怀此愿，较之今日何如。”

柯岸初居台谏几二十年，李笠翁赠联云；“谏垣弥久望弥尊，看此际三公，都是当年等辈；封事愈多功愈懋，卜将来一擢，尽补往日淹留。”

笠翁有除夕赠程蕉鹿文宗一联云：“世间桃李尽出公门，何须腊尽始芳菲，满眼无非春色；天下鱼龙都归学海，不待时来方变化，启口即是雷声。”

尝见刘文清公书楹帖云：“镜里有梅新晋马；釜中无药旧唐鸡。”不知所谓。或云是钱东涧句。

《随园诗话补遗》云：“对联之佳者，或题禅堂云：‘无法向人说；将心替汝安。’佛座云：‘大护法不见僧过；善知识能调物情。’题虎丘画春册店门云：‘一阴一阳之谓道；此时此际难为情。’题戏台后云：‘做戏何如看戏乐；下场更比上场难。’或见赠云：‘天上何曾有山水；人间乐得做神仙。’”

秦涧泉学士请假南归，卜居于武定桥畔，相传为前明何尚书汝宠故宅。取六一“瞻望玉堂如在天上”之意，名其园曰“瞻园”。园中有东山楼，自为联云：“辛勤有此庐，抽身归矣，喜鸟啼花笑，三径常开，好领取竹簟清风，茅檐暖日；萧闲无个事，闭户恬然，对茶熟香温，一编独抱，最难忘别来旧雨，经过名山。”

江宁董观桥制府教增督闽浙时，爱西湖出水之胜，买宅于杭城之三拨营，拟解组后作平泉之墅。榜其门云；“圣代即今多雨露；故乡无此好湖山。”妙偶天然，人多诵之。后制府未及予告，而已归道山矣。

京中宣武门外之方壶斋，本戏园，今改为官宅。余叔父太常公首赁居之。公出视学广西，余妹婿龚小峰丰谷居之，献岁自题门联云：“家传渤海箕裘远；春到方壶雨露新。”一切姓，一切地，李芝龄宗昉亟称之。

费西墉京兆锡章以召试举人，历登清要，中年兴高采烈，晚乃渐识夷涂。尝于书室中自撰一联云：“酒阑兴倦，事往情迁，只不忘游过名山，别来旧雨；此与秦涧泉学士语相同，近吴山尊自撰联句亦用之，或皆袭学士语耳春去仍归，人老难复，更休诧殿前起草，海外题诗。”盖京兆久为军机章京，以才望著名，及居谏垣，又曾奉命，充册封琉球使者也。

《秋雨庵随笔》云：“葛秋生庆曾斋中悬一联云：‘书似青山常乱叠；灯如红豆最相思。’语极清新。‘青山’句，秋生自拟；‘红豆’句，则许滇生太史乃普所对也。” 　　宣武门外上斜街赵象庵舍人家，菊花最盛，自号菊隐。花时过客如卿。闻其初未著名时，来观者率不通谒，亦不问主人为谁。一日刘金门先生同京朝官借其园亭赏菊，酒阑，主人出素纸求先生楹帖，且乞新制。问主人有何好，答云：“无他好，惟爱菊如性命耳。”先生信手书云：“只以菊花为性命。”而未有对语，复问主人何姓，答云：“姓赵。”乃一挥而就云：“本来松雪是神仙。”一座叹其工敏。

《秋雨庵随笔》云：“伊犁有过复亭，盖为谪官而设，刘金门宫保过之，题一联云：‘过也如日月之食焉；复其见天地之心乎。’运用成语，天造地设。” 　　有以义园求刘金门先生撰联者，先生集《四书》云：“逝者如斯夫；掩之诚是也。”确切不移。吾乡福州会馆屋后，有野地一区，自前明即立义园，每春秋两祭，同乡之在京师者咸集。闻乡老言，旧有小亭，前明叶文忠公有联云：“满眼蓬蒿游子泪；一盂麦饭故乡情。”凄婉动人。自余入京师，则亭久圮，联亦不存矣。 　　余偶见一剃发店中悬“整容堂”匾，旁有联云：“虽然毫末技艺；却是顶上工夫。”虽巧而不伤纤。又《桃符缀语》中载一联云：“不教白发催人者；更喜春风满面生。”又《秋雨庵随笔》中载一联云：“到来尽是弹冠客；此去应无搔首人。”皆颇自然。又牙行市肆通用联云：“其交以道，其接以礼；同声相应，同气相求。”亦颠扑不破语也。 　　大路边茶亭或题一联于柱云：“四大皆空，坐片刻无分尔我；两头是路，吃一盏各自东西。”浅语颇有禅理。又杭州涌金门藕香居茶室联云：“欲把西湖比西子；从来佳茗似佳人。”集句恰切，可人《西湖志余》。

郑板桥六十自寿联句云；“常如作客，何问康宁，但使囊有余钱，瓮有余酿，釜有余粮，取数叶赏心旧纸，放浪吟哦，兴要阔，皮要顽，五官灵动胜千官，过到六旬犹少；定欲成仙，空生烦恼，只令耳无俗声，眼无俗物，胸无俗事，将几枝随意新花，纵横穿插，睡得迟，起得早，一日清闲似两日，算来百岁已多。”

板桥解组归田日，有李啸村者，赠之以联。板桥方宴客，曰；“啸村韵士，必有佳语。”先观其出联云：“三绝诗书画”，板桥曰：“此难对。昔契丹使者以‘三才天地人’属语，东坡对以‘四诗风雅颂’，称为绝对。吾辈且共思之。”限对就而后食，久之不属，启视之，则“一官归去来”也。咸叹其工妙。

厉樊榭先生鹗葬于杭州西溪王家坞，不久，遂为榛莽。后四十余年，何春渚琪游西溪，见草堆中有樊榭及姬人月上栗主在焉，因取归，偕同人送至武林门外牙湾黄山谷祠中，扫洒一室以供之。按：月上姓朱氏，乌程人。王兰泉先生题其楹云：“丈室花同天女散；围摩诗共老人参。”见《蒲褐山房诗话》。 　　有集四书语为典肆联云：“以其所有，易其所无，四境之内，万物皆备于我；或曰取之，或曰无取，三年无改，一介不以与人。”亦自稳切。 　　吴山尊有题友人某别业云：“渌水漾丁帘，增我辈闲中风致；名园依丙舍，祝君家看到云仍。”虽无深意，而情文斐亹，自足动人。

闻吴山尊尝于岁暮向孙渊如先生贷金，先生方自制室内桃符，谓山尊曰：“君能代我成一佳联，便当如所请。”山尊应声曰：“上相教除名士气；至尊亲许读书人。”盖上句乃董文恭公勖渊如之言，对句乃先生出试差复命时所亲承天语也。先生喜其雅切，即如所请金数与之。山尊之善于誉人，皆此类也。

赵雨楼光禄与余同直枢地，同膺察典，而后余八年始出守镇江。谒余于吴门，索书楹帖。余戏拈宋人句赠之云：“醉中掷笔金銮殿；睡起鸣笳铁瓮城。”雨楼甚壮其语，然出句有倨侮之嫌，虽成语亦不敢落笔也。

程春海侍郎最工作联语，余守荆州之明年，即擢淮海监司，适侍郎奉使督学黔中，过荆时，手挥一联见赠云：“南中喜得秦淮海；天下愿识韩荆州。”人皆服其工敏。后余擢藩吴门，侍郎主白下讲席，赠联云：“名辈出枢垣，本杜断房谋，陶甄南国；鸿才领词坫，有欧书韩句，濡染东吴。”乙未之秋，余奉召，复出授甘藩。濒行，侍郎赠联云：“霖雨东兴，枢密上才开远略；好风西笑，湖山秀句带边声。”次年余擢抚桂林，入觐时，侍郎复赠联云：“洪容斋随笔成书，实著作之渊海；范致能骖鸾有录，比宦游于神仙。”适余方以《退庵随笔》呈正，故出联云尔。时同觐入京者，有贺耦庚中丞。侍郎亦赠联云：“以孝去，以忠来，到处苍生望霖雨；是贤臣，是学者，一编经世出名山。”盖耦庚由江藩告养回籍，此次亦奉召复出，次联谓所撰《皇朝经世文钞》也。

春海赠林少穆督部联云：“理事若作真书，绵密无间；爱民如保赤子；体会入微。”少穆最工作小楷，故出联自然关合。次联亦能酷肖其生平。

龚闇斋观察丽正七十生辰，其子定庵仪部求寿联于春海。春海信笔书与之云：“使君政比龚渤海；有子才如班孟坚。”余亦寄一联云：“累世纪群交，忆兰省枢垣，齐向后尘趋轨范；传家召杜谱，喜皖峰沪渎，共听两地颂台莱。”盖观察初由礼部入军机，于余皆为前辈。而余宦江南，又适值观察由安庆守擢苏松监司也。

余福州老屋在黄巷，唐校书郎黄德温先生璞故里，黄巢所称儒者之宅，相戒勿犯者也。屋之对门为酒垆。忆初入宅时，先叔父九山公手书杜句作门联云：“座对贤人酒；门听长者车。”后酒家酒渐不售，遂归咎此联，以为“贤人”语含讥讽。公因复集杜句改署于门曰；“宅入先贤传；门听长者车。”乃不逾年而酒家歇业，有一伧父奄有其地，改换门庭；后四十年，余由苏藩假归，遂卜居焉。

黄巷新宅之西有小楼，余始葺而新之。黄巷中以此楼为最古，因即榜为“黄楼”，集同人作诗张之。近以诗稿示余小霞，为寄题一联云：“白傅早归，一代福人居福地；苏公再见，千秋黄巷重黄楼。”

余于五十八岁引疾归里，有口号云：“择里仍居黄巷宅；辞官恰及白公年。”李兰卿以此十四字作分书楹联相赠，时方得文衡山芝南山阁画卷，余自书“芝南山馆”扁于厅事，盖寓知难而退之意。并自制一联云：“历中外廿年身，宦海扁舟，万顷惊涛神尚悚；就高低数弓地，儒宫环堵，三竿晓日梦初醒。”嗣于东园中葺藤花吟馆，又制一联云：“有客醉，无客睡，福简简吁可愧；长歌粗，短歌疏，诗平平聊自娱。”此二联颇闻于时，江南僚友有以为妒者。又有百一峰阁，为园中最高处，余所手建并题联云：“平地起楼台，恰双塔雄标，三山秀拱；披襟坐霄汉，看中天霞起，大海澜回。”客有诵此联，决余必当复出者。

百一峰阁之左有楼三楹，余辑《全闽诗钞》于此，因以为楼额。其联则集前人句云：“藏名诗酒间，竹屋纸窗清不俗；养拙江湖外，风台月榭悄无言。”楼之下为宝兰堂，因庋褚兰亭石刻于此，即集《兰亭》字云：“随遇自生欣，暖日和风入怀抱；静观可娱老，崇兰幽竹有情文。” 　　桂林太守兴静山，以四月四日周甲初度，余以联寿之云：“宜民颂起延年后；寿世筵开浴佛先。”一切其官，一切其时，同人咸以为工巧。盖颜延年曾居此官，聊借用二字以寓寿意，尚不觉吃力也。

广西节署之东南隅有铜鼓亭，庋大铜鼓一，壁上嵌谢蕴山、钱裴山二先生铜鼓诗石刻。其上有楼，因呼为铜鼓楼。地势最高，宜于登眺。桂林千峰百嶂，尽在眼中。迄今七十余年，楼渐剥陊，楼下榛莽塞径，无过问者。余莅任之明年，始捐俸重修，并拂拭铜鼓。时幕府诸君皆能诗，因共和谢、钱韵张其事，僚寀亦以次继声，遂有《铜鼓联吟集》之刻。楼既新，佥谓宜有联，因忆前人有集山谷、东坡句，云：“全以山川为眼界；故应宾主尽诗人。”若移作此中联语，情景俱合矣。因书而悬之楼楹云。

桂林栖霞山中有寺，由寺后穿山腹，可达七星岩。上有碧虚亭，为范石湖旧迹。亭前两石柱刻联云：“先文穆风流宛在；家学士丘壑偶然。”款署范时崇。盖康熙中曾为粤西藩伯者，先文穆是石湖，“家学士”则不知所指，遍询之都人士，并检志乘中，皆不得其人，存以俟考。

《坚瓠集》云：“泉州府学某教授，南海人，颇立崖岸。一日设宴于明伦堂，演《西厢》杂剧，有无名子书一联于学门云：‘斯文不幸，明伦堂上，除来南海先生；学校无光，教授馆中，搬出西厢杂剧。’某出见之，赧然自愧，故态顿除。”以下谐语。

《坚瓠集》又云：“常熟桑民悦怿以才自负，居成均时，为丘仲深所黜。后就教职，书对于明伦堂云：‘文章高似翰林院；法度严于按察司。’”

又云：“天启中一巡按，为逆珰造生词，题楹柱云：‘至圣至神，中乾坤而立极；允文允武，并日月以常新。’有录其词以献魏忠贤者，忠贤读之不解，问左右何事说到黄阁老。盖黄立极者，同时宰相之名也，左右曰：‘某御史与爷作对耳！’忠贤艴然变色曰：‘多大御史，敢与我作对！’趣召缇帅拘之，左右为之再三解晰，始喜。”

又云：“吴郡吴文之，初名济，方九岁，即工属文。尝自书对联云：‘移门欲就山当榻；补屋常愁雨湿书。’与同里张济同塾读书，客闻其才，出对云：‘张吴二济联床读。’文之应云：‘严霍同光间世生。’客善绘事，自撰句云：‘画草发生，顷刻工夫非为雨。’文之应云：‘笔花灿烂，须臾造化不关春。’客喜，即以为画室楹联云。”

又云：“吴门有富翁乡居者，求杨南峰书门对。此翁之祖曾为人仆，南峰题云：‘家居绿水青山畔；人在春风和气中。’上列‘家’‘人’二字也，见者无不匿笑。”

董文恭公有族人某居京师者，厅事悬一旧人所书联云：“贤者亦乐此；卓尔末由从。”其字甚雄伟，宝之二十余年矣。一日纪文达师偶过之，诧曰：“此联殆不可挂也。”某诘其故，师曰：“上联首著‘贤’字，下联首著‘卓’字，非君家遥遥两华胄耶！”某始爽然撤去。

京师戏园每演一剧，必分开数日，始了其绪。盖勾留观者，使不能中途而辍也。有集联云：“把往事今朝重提起；破工夫明日早些来。”可称工切。又乡村戏台联云：“父老闲来消白昼；儿童归去话黄昏。”又有集《四书》句云：“闻弦歌之声，贤者亦乐此；见羽旄之美，乡人皆好之。”上联谓崑腔，下联则乱弹武戏也。又一联云：“或为君子小人，或为才子佳人，登场便见；有时欢天喜地，有时惊天动地，转眼皆空。”语虽质俚，亦自隐括。近有集《禊帖》字云：“稽古昔毕类其人，贤以生为，趣由丑作；托清闲咸临此地，情随事感，曲有文听。”又吴立甫拔贡大本醉后为人促作戏台联，因集句付之云：“古今人何遽不相及；天下事当作如是观。”又有作戏台后一联云：“凡事莫当前，看戏何如听戏好；为人须顾后，上台终有下台时。”则几于格言矣。

京师庆宁园戏台联云：“大千春色在眉头，记当年翠暖珠香，曾游赡部；五万莺花如梦里，念此日丁歌甲舞，重睡昆仑。”词意在可解不可解间。或云是乩笔。大抵戏台联庄谐并宜，但忌俗耳。或集经语云：“治世之音安以乐；君子有酒旨且多。”则庄重不佻，用于官廨尤宜也。

余紫松提戎步云曰：“记得圆明园有一戏台联云：‘尧舜生，汤武净，五霸七雄丑末耳，伊尹太公便算一只耍手，其余拜将封侯，不过摇旗呐喊称奴婢；四书白，六经引，诸子百家杂说也，杜甫李白会唱几句乱谈，此外咬文嚼字，大都缘街乞食闹莲花。’”似此大识力，大议论，断非凡手所能为。或以为自大内传出者，近之。

对联有可解颐者。康熙时，广东诗僧住海珠寺，交通公卿，寺塑金刚与弥勒环坐，对联云：“莫怪和尚们这般大样；请看护法者岂是小人。”又杨兰坡题倒坐观音像云：“问大士缘何倒坐；恨凡夫不肯回头。”又江西某君题养济院云：“看诸君脑满肠肥，此日共餐常住饭；想一样钟鸣鼎食，前身都是宰官身。”

乾隆庚子岁，二藏活佛来朝，供帐极盛，住雍和宫，远近僧徒参谒者，月以千计。活佛高坐跏趺，无少动也。未几以出痘死。有好事者送一挽联云：“渺渺三魂，活佛竟成死鬼；迢迢万里，东来不见西归。”时传为笑柄。

魏善伯徵士题范觐公中丞厕联云：“成文自古称三上；作赋于今过十年。”厕不必联；然如此雅切大方，亦自可喜。若《一夕话》所载：“莫道轮回输五谷；可储笔札赋三都。”又：“但愿生民无殿屎；不惭宰相受堂餐。”又：“官司不令多中饱；燕饮应知无后艰。”则又逊前语矣。

缪莲仙《涂说》云：“安徽无为州老诸生得钦赐举人，自作一堂联云：‘并未出房，幸亏得白头发秀士；何尝中式，倒做了黑耳朵举人。’盖俗以衙门中未上名而帮差者为‘黑耳朵’，故戏用之。又有一廪膳生，得钦赐副榜者，亦自书一堂联云：‘说甚功名，只免得三年一考；有何体面，倒少了四两八钱。’未句盖言廪禄也。” 　　袁简斋先生云：“或传程鱼门编修晋芳《京中移居》诗云：‘势家歇马评珍玩，冷客摊钱问故书。’予笑曰：‘此必琉璃厂也。’询之果然。因记商宝意移居，周兰坡与万晴初访之，见门对云：‘岂有文章惊海内；从无书札到公卿。’万曰：‘此必商君宅矣。’询之亦果然。”

《续消夏录》云：“张明经晴岚，除夕前自题门联云：‘三间东倒西歪屋；一个千锤百炼人。’适有锻铁者，求彭信甫书门联，信甫戏书此二句与之。两家望衡对字，见者无不失笑。二人本辛酉拔贡同年，颇契厚，坐此竟成嫌隙。所谓凡戏无益，此亦一端也。”

鲁亮侪观察性粗豪，而所居屋狭，自署其门联云：“两间东倒西歪屋；一个南腔北调人。”见《茶余客话》。 　　《坚瓠集》载：“漳浦赵从谊知独山州，州城极荒凉，衙署尤陋，赵自题楹柱一联云：‘茅屋三间，坐由我，卧由我；里长一个，左是他，右是他。’”

《柳南随笔》云：“崑山归元恭先生，狂士也。家贫甚，扉破至不可阖，椅败至不可移，则俱以纬萧缚之。遂书一扁曰‘结绳而治’。又除夕署其门楹云：‘一枪戳出穷鬼去；双钩搭进富神来。’其不经多此类，时人呼之为‘归痴’云。”

陈文恭《续训俗遗规》内载一事云：“常州一老布衣，平时奸狡，自号清客。书门对曰：‘心中无半点事；眼前有十二孙。’有人续写其下云：‘心中无半点事，半生不曾完粮；眼前有十二孙，十个未经出痘。’见者绝倒。” 　　有一县令自题其署外大门云：“爱民若子；执法如山。”实非良吏也。他日有无名子续写其后，成一长联云：“爱民若子，牛羊父母，仓廪父母，供为子职而已矣；执法如山，宝藏兴焉，货财殖焉，是岂山之性也哉。”记得宋漫堂《筠廊偶笔》中载：“一年老令君大书县治之前曰：‘三不要。’下注：‘一不要钱，二不要官，三不要命。’次日视之，则每行下各添二字：‘不要钱’下曰‘嫌少’；‘不要官’下曰‘嫌小’；‘不要命’下曰‘嫌老’。”盖与此同一恶谑也。

有某太守，清苑人，曾令泾县，以贪酷闻。一日晨起，见厅事贴一《四书》集句联云：“彼哉彼哉，北方之学者，何足算也；戒之戒之，南人有言曰，其无后乎。”

前明袁萚庵于令以荆州守罢归，流寓金陵，落魄不得意。大书门联云：“佛言不可说，不可说；子曰如之何，如之何。”亦自谓以经对经也。 　　明末有海中渠魁，至普陀山设斋一月，手题楹柱云：“自在自观观自在；如来如见见如来。”其字至今犹存。

公牍中字义多不可解。嘉应汤滋圃游幕南阳时，戏作联云：“劳形于详验关咨移檄牒；寓目在钦蒙奉准据为承。”亦所谓以不解解之也。 　　嘉庆间，粤洋有巨盗郭，忘其名，乳名郭婆带，虽剽掠为生，而性颇好学。舟中书籍鳞次，无一不备。船头一联云：“道不行，乘桴浮于海；人之患，束带立于朝。”在洋驿骚多年，官兵莫敢捕治。后为百菊溪制军招降。予以官，辞不受，于羊城买屋课于，以布衣终。

嘉庆间，周莲塘大宗伯兆基甍，德州卢南石师代之。时费西墉为京兆尹，与周至好，往吊日，一哭而殂。京师戏为周作挽联云：“一品头衔让南石；三声肠断失西墉。” 　　李艾塘云：“扬州虹桥东岸，有灵土地庙。其前为过街亭，凡丧殡出城，庙僧辄有路祭，礼拜诚敬之意，如所亲昵，以此为终岁盂饭计。惟风雪苦寒不能出户时，但于枕上闻千百人履声及笑语歌咢，不绝于耳，每生宝山空回之感。庙中有集联云：‘到处云山到处佛；当坊土地当坊灵。’上语为金冬心农《登嵩杂述》诗句，对语为郑板桥题如皋土地庙联，句云：‘乡里鼓儿乡里打；当坊土地当坊灵。’”

“青春鹦鹉，杨柳楼台”，司空表圣《诗品》句也。陈曼生郡丞集二句为对云：‘绿绮凤凰；梧桐庭院。”注云：“张子野词。”请梁山舟学士为书楹帖，学士爱其工丽，欣然书之。后遍考子野词，并无此二句。盖竟属郡丞杜撰也。

嘉靖末，宜兴大疫，有二青衿俱死，同上阎王殿，一从东廊，一从西廊，各相眄以目。王察其籍，皆以无罪放回。从东者述所见柱上联，语为：“天道地道，人道鬼道，道道无穷。”恨不见西柱对。从西者述所见云：“胎生卵生，湿生化生，生生不已。”其余所见皆同。

福州乡俗，每逢端午节，既于朔日悬蒲插艾于门庭，而五日午时，又必用红笺书对句，贴于楹柱，谓之午时书。盖自前明已然，亦桃符之别调也。相传徐振烈即徐五自作门前午时书云：“门幸无题午；人惭不识丁。”曹石仓先生以此赏异之。近日通行之语，如：“海国中天节；江城五月春。”及“保艾思君子；依蒲祝圣人。”语尚近雅。时人又有自出新制者，未免纤佻，其用“艾旗招百福，蒲剑斩千邪”及“蒲带荣封一品；艾旗捷报三元”旧语者，盖十家而九，则堕入恶道矣。

程春海侍郎在京邸续娶，黄左田先生赠联云：“调羹定识威姑性；洒翰应增吕子书。”陈石士前辈用光亦赠联云；“博议书成临月按；合欢酒熟对花斟。”皆自谓雅切续娶，时亦颇传诵之。按：此沿用俗传《东莱博议》成于新娶一月事，实未考也。本书自序，谓“屏处东阳之武川里，有从游者，谈余语隙，波及课试之文，乃取左氏书理乱得失之迹，疏其说于下。旬储月积，浸就篇帙”云云。无一语涉及新娶者。又考吕公年谱，初娶韩元吉女，在绍兴二十七年，时居信州，不居东阳。后乾道三年，持母丧，居明招山。学子有来讲习者，四年已成《博议》。五年二月除服，乃继娶韩氏女弟。则是书实成于丧制中，流俗所传，不足辨矣。