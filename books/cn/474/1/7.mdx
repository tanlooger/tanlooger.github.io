---
---
---
title: 胜迹·上
---



泰山地大物博，秀甲寰区，惜山中楹联殊少。佳构最著者，岱庙中“帝出乎震，人生于寅”八字，对仗天然，足以俯视一切。然是庙联，非为全山写照也。惟半山壶天阁有廷曙墀郡守鏴一联云：“登此山一半，已是壶天；造绝顶千重，尚多福地。”又雨花道院中，不知何名一联云：“雨不崇朝遍天下；花随流水到人间。”尚非俗笔。

余由东臬擢藩吴中，途出泰安，杨蓉峰太守惠元延余宿岱庙中。是夜庙中月色如昼，而绝顶白云滃起，上下竟不相蒙。佥谓三日内必有霖雨。适庙僧索书楹联，因为撰句云：“揽月居然凌上界；搴云便要洒齐州。”

嵩山为中岳，齐北瀛鲲为河南知府时，尝招余往游，未果。后二十年过洛阳，去山不过两日程，亦心向往而弗能至也。忆吴巢松侍讲慈鹤为余谈二室之胜，并为述所撰联云：“近四旁惟中央，统泰华恒衡，四塞关河拱神岳；历九朝为都会，包伊洛瀍涧，三台风雨作高山。”

恒山各寺观中扁额极多，其以四大字磨崖者，亦复不少。而有楹联者，不过三四处，殊未见佳。惟南关北岳行宫一联云：“峻岳镇幽燕，近翊黄图，风雨永昭和会；灵山锺毕昴，遥连紫塞，阴阳迭起贞元。”气象尚能相称。

华山雄奇，甲于四岳。余曾过玉泉院，闻山僧述严道甫侍读长明有一联云：“三峰三霄通，宝掌千秋留藓迹；一岳一石作，金天万里矗莲花。”

华岳庙在华山之麓，壮丽与岱庙同。余由秦入陇，往返信宿，皆在其中。庭中古树极多，或为商周，或为秦汉，皆悬牌为标识。碑刻林立，则多是宋以后物，绝无唐以前者，殊不可解。卢厚山宫保所重摹延熹碑，刻工早竣，尚横卧地中，为之叹息者久之。庙僧索留楹联，因漫书付之云：“鸳瓦帖云霄，俯挹明星兼玉女；虎贲卧庭庑，犹强周柏与秦松。”庙僧未喻其意，亦不知其悬挂与否耳。

衡山远在南服。读《衡岳志》一册，亦绝少佳联。录其词旨庄雅，足与灵山相称者云：“居艮位而践离躔，溥雷池风穴之功，柱镇天南，斗横地北；列三公而配四岳，标月馆露台之胜，帆随湘转，雁到峰回。”又一联云：“望望七十二峰，工部游时，诗圣有谁能继响；遥遥一千余载，文公去后，岳云从此不轻开。”亦未详何人所撰也。

京师陶然亭，康熙年间水部郎江藻所建，取白香山诗“一醉一陶然”之语为额。百余年来，遂为城南觞咏之地。戴菔塘璐《藤阴杂记》中，载沈东田方伯游陶然亭以楹帖：“慧眼光中，开半亩红莲碧沼；烟花象外，坐一堂白月清风。”为韵成诗，书壁间。余寻之，不得其处。而联语实未佳。惟有旧联云：“窗前绿树分禅榻；城外青山到酒杯。”亦是常语。窃谓曹慕堂宗丞学闵“穿荻小车疑泛艇，出林高阁当登山”二句脍灸人口，便可移作楹联矣。

京师藤花最著名者，莫如海波寺街之古藤书屋，以朱竹垞旧居而重。其最古而大者，则万善给孤寺东之吕家藤花，有元大德四年刻字，商宝意诗所谓“万善寺旁吕氏宅，满架古藤翠如织。铁干谁镌大德年，模糊辨是元朝植”是也。倪给谏国琏联云；“一庭芳草围新绿；十亩藤花落古香。”今宅屡易主，而藤尚无恙，庭中菊花亦盛。杨少白庚联云：“万菊充庭秋富贵；双藤蔓地古烟霞。” 　　《藤阴杂记》云：“座师王文庄公初寓韩家潭，七月二十五日生辰，每于中秋前后张乐，次第宴乙丑同年及门生。其戏台对联最为精切，忆己丑岁则云：‘十七夕彩满蟾宫，赓隔夜霓裳旧曲；廿五载班联鹓序，萃当年蓉镜群仙。’庚寅岁则云：‘寿宇覃禧，借缑山鹤舞余筹，更谱瑶笙谐凤吹；晚香励节，集蓬岛鹓班旧侣，重翻霓羽侑鸾觞。”

又云：“吴文简公襄旧宅赐额兰藻尚存，沈东田方伯及祝茝堂、曹剑亭俱曾居此，相传为吴梅村祭酒故宅，汤西厓少宰亦寓焉。前后皆名流也。有旧联云：‘旁人错比扬雄宅；异代应教庾信居。’”

孙公园后相传为孙退谷别业，吴白华司空官翰林时，曾赁住。公宴座师王文庄公，戏台联云：“地近春明，忆当年甥馆清娱，几听后堂丝竹；序先秋禊，幸此日师门暇豫，共陪高阁襜帷。”盖宅为茶陵彭大司马维新旧第。公乙丑及第后，于此赘姻。宅后别一第，有林木亭榭，沈云椒侍郎寓焉。有兰韵堂联云：“匝地清阴三伏候；参天老树百年余。”

孙公园前有梁家园，康熙间，孙退谷、龚芝麓皆宴集其中。当时引凉水河入园中，亭台花木，一时称盛。今则殊无可观。李雨村调元寓焉，尝筑看云楼，联云：“槛外远山排闼绕；楼前积水当湖看。” 　　赵瓯北《檐曝杂记》云：“金鳌玉蝀桥新修成，桥柱须镌联句，在枢直拟句云：‘玉宇琼楼天尺五；方壶员峤水中央。’自以为写此处光景甚切合。汪文端公为改‘尺五’作‘上下’二字，乃益觉生动也。”

通州河楼正俯运渠，景极雄旷。程玉樵廉访德润联云：“高处不胜寒，溯沙鸟风帆，七十二沽丁字水；夕阳无限好，对燕云蓟树，百千万叠米家山。” 　　正定府龙兴寺中有准提庵，梁蕉林清标题联云：“月上斗圆光，示教禅心兼法味；风吹清梵乐，归诚景福应真言。”又题东院联云：“为定慧，为声闻，布金地于祗园，六通朗彻；或净名，或缘觉，转法轮于鹿苑，五蕴圆明。”又李致斋基和题雨花堂联云：“云笼夜月原无碍；鸟宿秋林亦放参。”

阮芸台先生题杭州府贡院一联云：“下笔千言，正桂子香时，槐花黄后；出门一笑，看西湖月满，东浙潮来。”为时传诵。又衡州府石鼓书院中有净绿阁，阁中有韩文公“绿净不可唾”一诗，为张南轩先生所书。阮先生制联云：“此真净绿唾不可；我实薄才歌奈何。”

西湖飞来峰，相传晋咸和元年，西天僧慧理登山，叹曰：“此是中天竺灵鹫之小峰，不知何年飞来。”因以为名。又不知何时，于峰洞中多镌佛像以镇，虑复飞去，则更荒唐。峰下即冷泉亭，亭扁旧传为董香光所题。据《西湖游览志》，“冷泉”二字为白乐天书，苏子瞻续书“亭”字，今皆不可考矣。惟董香光联云：“泉自几时冷起；峰从何处飞来。”彼教中机锋语也。又有书王右丞“泉声咽危石，日色冷青松”句者，亦雅切。至《七修类稿》中又载一联云：“飞峰一动不如一静；念佛求人不如求己。”则钝相矣。

灵隐寺山门有赵松雪一联云：“龙涧风回，万壑松涛连海气；鹫峰云敛，千年桂月印湖光。”今《西湖志》不载。

西湖向无苏公专祠，秦小岘观察始创建之。落成后，阮芸台先生书楹帖云：“欲共水仙荐秋菊；长留学士住西湖。”注云：“宋时杭人呼公为学士，不称姓。今犹然。”华秋槎瑞璜又集公诗为联云：“泥上偶然留指爪；故乡无此好湖山。”先生又摹公手书“读书楼”三字为额。

阮先生又集白香山句，题白公祠云：“但是人家有遗爱；曾将诗句结风流。”

西湖有陆宣公祠，近年所新修者。富海帆中丞富呢扬阿联云：“两庑荐馨香，咸钦名相谟猷，大儒学问；六桥揽风月，犹似川云宦迹，烟雨家乡。”

孤山放鹤亭上有巢居阁，道光元年重建。吾乡陈望坡尚书若霖联云：“祠傍水仙王，北宋尚留高士躅；树成香雪海，西湖重见古时春。”吴棣华廉访廷琛联云：“华表千年，遗蜕可闻元鹤语；孤山一角，暗香先返玉梅魂。”阁上联尚多，以此二联为最佳。

天台之万年寺有王藻儒阁老掞一联云：“身比闲云，月影溪光堪证性；心同流水，松声竹色共忘机。”又汤敦甫尚书金钊联云：“露气春林，月华秋水；晴光淑景，芳草远山。”上方广寺朱伦翰联云：“四山滴翠环初地；一路听泉到上方。”阮芸台先生联云：“以众华为物事；作双树之道场。”钱竹汀宫詹大昕联云：“身似菩提心似镜；云在青天水在瓶。”

西湖之圣因寺，本行宫。雍正五年，浙江巡抚李敏达始奏准改建。第一进为弥勒殿，有敏达联云：“山外皆山，峦岫绕成清净界；画中有画，笙歌谱就太平图。”最后为内方丈，敏达亦有联云：“圣德遐昌，北极恩光昭北阙；皇仁远被，西朝瑞霭接西天。”然此地于康熙四十六年，恭逢銮舆驻幸旬日，扁联悉出御题。云汉昭回之地，非臣工所当濡染其间。敏达之联，实应撤去也。

理安寺之松巅阁，旧名法雨院。桂杏农观察桂菖联云：“薄宦寄明湖，有梦难寻荆树影；前因迷法雨，招魂空叩木樨禅。”跋云：“先兄文敏公鞫狱粤西，道卒武昌，曹俪笙太傅梦兄曰：‘我与公皆理安寺僧，今当归矣。’越日，楚督奏函适至，事遂上闻。余分巡至此，因题楹柱，并志鸰原之感。”

宋钱岊父有书藏在西湖九里松，其故址已不可考。阮芸台先生抚浙时，曾仿为之。于灵隐寺华严阁后，创建一阁，取四部书各种，庋置其上，命僧守之。石琢堂廉访韫玉题联云：“著作集名流，好事斅当年白傅；文章留慧业，赏音俟后世扬云。”

朱竹垞先生曝书亭中旧有一联云：“会须上番看成竹；何处老翁来赋诗。”汪舟次检讨楫所集杜句也。嘉庆初，阮芸台先生督学浙江，修葺是亭，为重刻而悬于柱。

嘉兴木觉寺中有空翠亭，乃唐僧初梦建寺时故迹。又有三过堂，壁间有坡公三诗刻，盖坡公尝三过此堂。诗见集中。其前楹有唐石幢二，高二丈许，伟材也。芸台先生有题句刻石柱云：“惟唐代二幢，是峨嵋山人未过前屋；此壁上三律，乃空翠亭僧初梦时诗。”

温州青田县有石门洞，洞口有天然石门，因名。传是刘青田读书处也。有联云：“似洞非洞，适成仙洞；无门有门，是为佛门。”闻为华亭沈某所题，而忘其名。 　　杭州有钱武肃王祠，其裔孙梅溪处士泳有联云：“功在生民，惜传闻异辞，信史尚留曲笔；德垂弈祀，怅播迁中叶，支流莫溯真源。”此确是后裔口气，词旨亦落落大方。

西湖花神庙在孤山下，跨虹桥之西，雍正九年，总督李敏达所建。中祀湖山之神，旁列十二月花神及四时催花使者，无不钗飞钿舞，尽态极妍。相传湖山正神，即李公自塑其像；其旁列花神，皆李之姬侍，实有其人。余于嘉庆元年来游时，庙貌已敝，而花神精采，犹弈弈动人。近闻红颜皆成黄土矣。犹记得有一旧联云：“翠翠红红，处处莺莺燕燕；风风雨雨，年年暮暮朝朝。”曼调柔情，情景恰称。 　　花神庙旁有月老祠，有金书联云：“愿天下有情的，都成了眷属；是前生注定事，莫错过姻缘。”盖集《琵琶记》、《西厢记》两院本成句也。

葛岭下有葛林禅院，与孤山相对。梁山舟先生集刘劭《人物志》语为联云：“德行高妙，容止可法；威仪齐整，器盋无声。”阮芸台先生联云：“月似丹光出高岭；鹤因梅树住前山。”

苏州城南之沧浪亭，自宋牧仲中丞荦修后，复经长洲令许月溪遇及吴中丞存礼、觉罗中丞雅尔哈善三次修葺。今人只知有宋牧仲而已。余藩吴时，复加修治，增设台榭，蔚成大观。好事者合献楹联，而惬心贵当者实少。齐梅麓太守彦槐一联云：“四万青钱，明月清风今有价；一双白璧，诗人名将古无俦。”盖前祠苏长史，后祠韩蕲王也。可称稳切。而“一双白璧”字，究嫌妆点。余因辑《沧浪亭志》得集句一联云：“清风明月本无价；近水遥山皆有情。”上系欧阳文忠句，下系苏长史句，皆沧浪亭本事也。然屡书皆不工，故此联迄未悬挂。

宋牧仲尚书抚苏时，为唐六如修墓，建亭其旁，题曰“才子亭”。韩慕庐宗伯作楹联云：“在昔唐衢常痛哭；只今宋玉与招魂。”余尝过桃花坞访之，其亭久圮矣。 　　苏州圆妙观七星潭阁有集唐句一联云：“千树桃花万年药；半潭秋水一房山。”最熟人口。按：扬州净香园中桃花池馆亦有此联。

虎丘亦有花神庙，联云；“一百八记钟声，唤起万家春梦；二十四番风信，吹香七里山塘。”却移作西湖之花神庙联不得，惜不知何人所撰。

李兰卿观察权苏臬时，访得苏文忠公为僧卓契顺书《归去来辞》石刻于城东定慧寺，复寻得啸轩故址，因修祠葺轩，以存旧迹。按：定慧寺及啸轩，并在黄州，前明正统中，苏州巡抚周文襄公摹勒苏书于石，太守况公捐禄建寺及啸轩。寺僧又绘苏像奉之轩中，遂为郡中名胜。历久圮芜，鲜有知者。至是乃一一还其旧。余于道光乙未过吴门来游，留诗而去。后陶云汀宫保为之联云：“吃惠州饭，和渊明诗，陶云吾云，书就一篇归去好；判维摩凭，到东坡界，人相我相，笑看二土往来同。”跋云：“定慧寺有东坡书靖节先生《归去来辞》，盖在惠州时，寺僧钦长老遣其徒卓契顺为公子致书，临归，公以此赠之。其寄钦长老诗云：‘初无往来相，二土同一在。’又云：‘请判维摩凭，一到东坡界。’即谓是也。”同时林少穆抚部联云：“岭海答传书，七百年佛地因缘，不仅高楼邻白傅；岷峨回远梦，四千里仙踪游戏，尚留名刹配黄州。”陈芝楣方伯銮联云：“翰墨溯高风，轮扶大雅；椒馨荐遗爱，鼎峙前修。”盖寺中并祀周、况二公，葺为三贤堂也。兰卿题联云：“江海宿缘深，片石犹留古吴郡；轩楹遗址拓，瓣香长溯旧苏斋。”时以覃溪师所藏文忠真像及所题旧诗，刻石供寺中；又以王虚舟所题“苏斋”二字扁悬诸楣，并摹覃溪师像奉之。

虎丘有景李堂，在白公祠内，以太白有《虎丘夜游序》也。堂中牡丹颇盛，彭春农学士联云：“一序证前游，太白光芒神久在；三章怀绝调，牡丹时节我刚来。”

吴季札墓在江阴县西二十五里，墓中古篆九字，相传为孔子所题；碑仆中断，一夕雷雨，碑石完好如故，但微有断痕耳。碑亭联云：“星斗芒寒君子墓；风雷灵护圣人碑。”不知何时何人所题也。 　　松江上海县城隍庙中有豫园，奇秀甲于东南，水石回环，轩亭四映，各极其胜。陶云汀督部小驻园中，各书楹帖以纪之。湖心亭云：“野烟千叠石在水；渔唱一声人过桥。”得月楼云：“楼高但任云飞过；池小能将月送来。”三穗堂云：“此即濠间，非我非鱼皆乐境；恰来海上，在山在水有遗音。”一笠亭云：“游目骋怀，此地有崇山峻岭；仰观俯察，是日也天朗气清。”则集《兰亭序》语也。又集前人句题西廊云：“放鹤去寻三岛客；约梅同醉一壶春。”

区田之法传自伊尹，潘功甫舍人曾沂于吴下试行之。因绘图撰说，流播远迩。尝于田畔临水构课耕楼，颇饶野趣。索余楹帖，为集成语云：“侧同幽人居，水木明瑟；遂存往古务，冬夏播琴。”韩桂舲先生亟称之。

太仓州城有昙阳观，祀一女仙，像设姝丽。相传前明王文肃公锡爵之女，得道冲举。或云汤玉茗《牡丹亭》传奇即演其事，真伪殆不可辨。祠中有集昌黎、少陵句为联云：“云窗雾阁事恍惚；金支翠旗光有无。”非惟浑成，抑亦妍妙。 　　焦山之麓有松寥阁，俯临大江，雄胜之概，为江南北第一。阁中联句以陈恪勤公“月色如昼；江流有声”八字为佳，惜字迹太弱，不称其句。僧堂有伊墨卿太守联云：“龛收江海气；碑出鱼龙渊。”下句谓《瘗鹤铭》也。语亦杰创，而分书尤奇伟，直逼汉京，当入焦山长物志也。

郑板桥燮题焦山自然庵联云：“山光扑面经新雨；江水回头为晚潮。”又云：“汲来江水烹新茗；买尽青山当画屏。”

太白楼中联句，以王有才“吾辈此中堪饮酒；先生在上莫题诗”为最著。近人则吴山尊学士联云：“谢宣城何如人，只凭江上五言诗，要先生低首；韩荆州差解事，肯让阶前盈尺地，容国士扬眉。”或云楼系一守一令重葺，守姓谢，令姓韩，山尊特借以寓意云又闵中丞鹗元联云：“千尺青山，妙句岂惟凌小谢；一龛金粟，后身须信是如来。”又李暲一联云：“诗酒神仙，天自梦中传彩笔；楼台花月，人从江上拜宫袍。”至姚兴澩联云：“狂到世人皆欲杀；醉来天子不能呼。”又徐立纲联云：“爱国有诗侪杜曲；报君以士识汾阳。”李孚青联云：“脱身依旧仙归去；撤手还将月放回。”俗传太白捉月而死语皆壮，然只是作太白赞耳，于楼何涉乎？又闻有集太白句云：“江空欲听水仙操；壁立直上蓬莱峰。”颇佳。近胡书农学士联云：“公昔登临，想诗境满怀，酒杯在手；我来依旧，见青山对面，明月当头。” 　　袁简斋随园中联云：“此地有崇山峻岭，茂林修竹；是能读三坟五典，八索九丘。”是李鹤峰侍郎因培所赠。又自集唐句一联云：“放鹤去寻三岛客；任人来看四时花。”

金陵有名园，袁简斋为江宁令时，曾宴新入庠诸生于此，后归邢氏。简斋重游，赠园主人一联云：“胜地怕重经，记当年丝竹宴诸生，回头似梦；名园须得主，幸此日楼台逢哲匠，著手成春。”

《随园诗话》云：“金陵太守谢锽抵任时，索余对联，余赠联云：‘太守风清，江左依然迎谢傅；先生来晚，山中久已卧袁安。’陈省斋先生继其父署守镇江，余代作对联云：‘守郡继先人，看江水长流，剩几个当年父老；梓薪绵世泽，愿黄堂少住，留一枝此日甘棠。’”

扬州府署客厅中有一联，甚雅切，句云：“上客尽知名，杜牧诗才，鲍昭赋手；前贤有遗韵，魏公芍药，永叔荷花。”是王梦楼太守所题。

金陵藩署本明中山王故邸，西偏瞻园，极树石之胜，闻当时多从艮岳移来。余曾信宿其中，记得一长联云：“大江东去，浪淘尽千古英雄，问楼外青山，山外白云，何处是唐宫汉阙；一作唐陵汉寝小苑春回，一作西回莺唤起一庭佳丽，看池边绿树，树边红雨，此间有舜日尧天。”相传中山王自作上半联，而属对不就，悬金于门，有能对者酬之。越数月，有诸生某对成，王大喜，遂镌于柱。是此联在胜国时已有之，今人以为黄仲则景仁所作者，误也。彭春农云：“或又传此联为钱牧斋句。上联怀胜朝，下联颂本朝也。”未知是否。 　　袁简斋续《同人集》云：“过客赠随园联句可存者，如同年裘叔度侍郎云：‘民不能忘，始信渊云兼政事；敏而好学，莫疑巢许是闲人。’徐兆璜别驾云：‘廉吏可为，鲁山四面墙垣少；达人知足，陶令归来岁月多。’庄念农太守云：‘著手成春，卷中著述皆千古；有官不仕，林下逍遥见一人。’袁止水中翰云：‘云山金石图书，此地可称三绝；循吏儒林隐逸，先生自有千秋。’赵云嵩观察云：‘野王之地有二老；北斗以南只一人。’沈凡民先生云：‘天为安排看山处；风来洒扫读书窗。’又‘旷代仙才流下界；半天人卧在高窗。’李晴江明府云：‘潘安仁闲可奉亲；郭林宗贞不绝俗。’郭运青侍讲云：‘为官不过六百石；著书岂止五千言。’钱辛楣少詹集查初白诗云：‘人指所居为福地；天留此老应文星。’陶怡云云：‘方朔少时，二十万言书尽读；傅隆老去，八千余纸手亲钞。’黄世垲云：‘二十科翰林，老犹似少；一百卷文集，多而能精。’余自嘲云：‘不作公卿，非无福命都缘懒；难成仙佛，为爱文章又恋花。’”又《随园诗话补遗》云：“上海李林松仲熙赠联云：‘真才子必得其寿；谪仙人未免有情。’”

《南野堂笔记》载：“小仓山房题句甚多，其中有可移作楹帖者，如黄之纪云：‘到处自开诗世界；无人不拜老神仙。’赵云嵩云：‘乔木十围人共老；名山一席客争趋。’丁珠云：‘身闲但急千秋业；官罢还贪一县花。’黄仲则云：‘文章草草皆千古；仕宦匆匆只十年。’叶绍楏云：‘偶谈旧雨人俱古；能坐春风客亦佳。’蒲忭云：‘六代云山随杖履；一园花鸟尽聪明。’汪汝弼云：‘旷代谁标才子号；闻名都当古人看。’孙原湘云：‘黄初词赋空千古；白下江山送六朝。’”

随园老人云：“尝游南明寺，见沈归愚先生书对联云：‘瓶添涧水盛将月；衲挂松梢惹得云。’未知是集成语，抑或先生自撰耶？”

谢默卿告余云：乾隆中，李松云先生尧栋守金陵时，重浚莫愁湖。陈东浦方伯奉兹题一联云：“此地曾传汤沐邑；何人错认郁金堂。”盖明初以后湖赐中山王，食其租税，故至今湖楼奉王香火。若古乐府《莫愁乐》云：“石城女子名莫愁，善歌谣，石城在竟陵，其曲云：‘闻欢在扬州，相送楚山头。’”则莫愁在楚无疑。今石头城下之莫愁湖，盖因石城传讹耳。方伯此联最可征信也。按：顾起元《莫愁湖考》云：“莫愁村，今在承天府汉江西，石城在州西，晋羊祜所建。郑谷诗‘石城昔为莫愁乡，莫愁魂散石城荒。’亦可互证。”若湖上水阁，有先生手题联云：“一片湖光比西子；千秋乐府唱南朝。”自然超妙，则仍用旧说耳。

金陵淮清桥桥门，有集刘梦得、韦端己句云：“淮水东边旧时月；金陵渡口去来潮。”桥门之联，当以此为最工。

道光初，金陵有某大姓，葺治水榭，有客为集宋人词句，作楹联赠之者。出语云：“波暖尘香，看槛曲萦红，檐牙飞翠。”上四字，玉田句；下两句，白石词也。对语云：“醉轻梦短，在灯前欹枕，雨外熏炉。”上四字，毛泽民句；下两句，梦窗词也。意匠新巧，颇传诵于时。

金陵仪凤门城楼联云：“耸翠流丹，千仞丽谯辉日月；萦青缭白，四围屏障合江山。”不知何人所作。

江浦县之浦口镇有城，城之东门堞楼三楹，背山面江，形势胜绝。嘉庆间，适重修工竣，陈香谷中丞桂生按阅，题一联云：“地轴转洪涛，月涌星垂，三楚江声分浦溆；天关开重镇，烟霏雾敛，六朝山色拥台隍。”时白小山学使又自皖中寄题集杜一联云：“云白山青万余里；江深竹静两三家。”皆为时所称。

燕子矶本在江中，近因沙滩日长日宽，遂离江稍远。有高阁凌空而立，俗所称铁锁炼孤舟者，今铁索尚存，犹令人不可方物。旁有永济寺柱联云：“松声竹声钟磬声，声声自在；山色水色烟霞色，色色皆空。”忘却何人之款。

谢默卿云：“吴下园亭最胜，如齐门之吴氏拙政园，阊门之刘氏寒碧庄，葑门之瞿氏网师园，娄门之黄氏五松园，其尤著者，每春秋佳日，辄开园纵人游观。钗扇如云，蝶围蜂绕，裙屐年少，恣其评骘于衣香人影之间，了不为忤。金阊名姬，反以此增声价焉。各园楹帖不少，今仅记网师园中有一联云：“风风雨雨，暖暖寒寒，处处寻寻觅觅；莺莺燕燕，花花叶叶，卿卿暮暮朝朝。”语涉纤巧，而状艳冶之景如在目前，固自妙丽无匹也。按：此联与西湖花神庙一联相仿，而简炼稍逊之。

蟂矶孙夫人祠有徐文长联柱云：“思亲泪落吴江冷；望帝魂归蜀道难。”相传修祠工甫竣，董役者梦夫人谕之云：“楹联且缓制，须至某日时，有徐先生过此，求其撰题可矣。”至期，文长适到，遂信笔书成，夜梦夫人来谢。近杨雪茮庆琛观察芜湖时，亦题联云：“空江苹藻祠灵泽；故国松楸梦惠陵。门额为灵泽夫人祠”亦佳。其妙皆在不著议论，而自然雅切也。考《蜀书》云：“先生为荆州牧，治公安，权稍畏之，进妹固好。”又云：“先生既定益州，而孙夫人还吴。”裴松之引《汉魏春秋》云：“先生入苏州，吴遣迎孙夫人，夫人欲将太子归。诸葛亮使赵云勒兵断江留太子。”孙夫人事见于正史者，不过如此。若泛及小说演义，鲜不贻笑大方矣。

《檐曝杂记》云：“江阴君山，以春申君得名。其山临江，为一邑胜境。有联云：‘此水自当兵十万；昔人曾有客三千。’”

安徽城外之大观亭祀余忠宣公，雄壮甲于皖江。邓嶰筠督部联云：“樽前帆影，槛外岚光，数胜迹重重，都向江头开画本；楼上仙人，阁中帝子，溯游踪历历，又来亭畔吊忠魂。”按：督部由湖北廉使、江石藩伯，擢抚安徽。故次联云尔。

又有汪恩一联云：“跨太白楼之上，鸳瓦排云，倚画槛一味乡愁，已渐近钟阜晴岚，六朝城郭；横彭蠡江而西，鹭涛堆雪，唤沙鸥共谈宦迹，最难忘峨眉春水，万里风帆。”汪盖吴人，曾宦四川，此联乃守安庆时所作。又陶沄一联云：“倚槛苍茫千古事；过江多少六朝山。” 　　南昌滕王阁大门有一扁云“仙人旧馆”，吾乡李春园太宗其宴所题。姚铁松中丞棻初莅任，见扁极称赏，尝向太守乞此扁改题己名，太守不可，乃语太守曰：“扁不见让，须为我别撰一联，如不佳，仍须让扁也。”太守于次日，即呈联句云：“我辈复登临，目极湖山千里而外；奇文共欣赏，人在水天一色之中。”上联用韩昌黎记语，下联用王子安序语也。中丞大加击节，遂寝前说。至今太守之扁，中丞之联并存，可备滕王阁一故实矣。《湛渊静语》云：“滕王阁旧置王勃诗序碑当正位，昌黎作重修记居其旁。古心江公治隆兴，遂迁韩碑居正，退勃于旁。公尝刻碑阴，略云：‘勃八代未变之文，俳优语也；昌黎文一变直至于道。’旧见墨本，今亡之。”

宋牧仲先生滕王阁联云：“依然极浦遥山，想见阁中帝子；安得长风巨浪，送来江上才人。”阮芸台先生联云：“帝子长洲，仙人旧馆；将军武库，学士词宗。”并佳。

舒白香于腊杪游靖安之扬鹤观，喜其高僻，遂留度岁，为道士作春帖云：“遥闻爆竹知更岁；偶见梅花觉已春。”颇有“山中无历日，寒尽不知年”之意。

白香游庐山天池，僧属题寺楹，信笔作长短二联云：“一水印天心，指月证三生之果；六根无我相，饮泉清万劫之尘。”又云：“天上有池能作雨；人间无地不逢年。”

虎溪三笑亭有唐蜗寄先生联云：“桥跨虎溪，三教三源流，三人三笑语；莲开僧舍，一花一世界，一叶一如来。”

相传阮芸台先生于江西石花洲集句一联云：“枫叶荻花秋瑟瑟，闲云潭影日悠悠。”既合风景，而成句又在人人意中。所谓“文章本天成，妙手偶得之。”但余文闻之彭春农学士云：“此语饶州烧作磁联，其款或署曹文恪，或署先文勤公。实乃旧句，非芸台师集成者。” 　　江州白太傅祠有一联云：“枫叶四弦秋，怅触天涯迁谪恨；浔阳千尺水，勾留江上别离情。”颇近自然。

大庆岭上云封寺，一名挂角寺。寺门联云：“山中藏古寺，门外尽劳人。”又一联云：“驿使暂停花下骑；寺门深掩岭头云。”长白观瑞联云：“挂角何时，偶为岭上主人，犹想像千秋风度；举头欲问，可许山中置我，试管领万树梅花。”

李笠翁题庐山绝顶联云：“足下起祥云，到此者应带几分仙气；眼前无俗障，坐定后宜生一点禅心。”又云：“遍庐山而扼胜者，皆佛寺也。求为道观，惟简寂观数楹而已。天下名山，强半如是。释道应作平等观，不知世人何厚于僧而薄于道。聊题一联，为黄冠吐气云：‘天下名山僧占多，也该留一二奇峰，栖吾道友；世间好语佛说尽，谁识得五千妙论，出我仙师。’” 　　瑞州府治后有凤皇山，山之左有东轩，乃苏文定公辙谪筠州监酒税时所建。瑞州在宋时为筠州也。翁覃溪师为补题“东轩”二字额，并为之记。复集苏诗为联云：“天下几人学杜甫；当时四海一子由。”

钱裴山中丞楷巡抚湖北，甫三月，即被命内召。濒行，留题黄鹤楼一联云：“我去太匆匆，骑鹤仙人还送客；兹游良眷眷，落梅时节且登楼。”不脱不粘，却一时情景俱到，他作所不能及也。

黄鹤楼联扁极多，自以钱裴山所撰为最。其余彼善于此者，如鲁亮侪之裕云：“到来径欲凌风去；吟罢还思借笛吹。”萨湘林萨迎阿云：“一楼萃三楚精神，云鹤俱空横笛在；二水汇百川支派，古今无尽大江流。”又黄虎文云：“上头有客题诗句；隔岸何人共酒杯。”又相传有一联云：“何时黄鹤重来，且自把金尊，看洲渚千年芳草；今日白云尚在，问谁吹玉笛，落江城五月梅花。”不著议论，而自擅清新。惜未详何人所撰也。 　　黄鹤楼之左为太白亭，今呼仙枣亭，游人觞宴咸集此中。余本敦联云：“此地饶千秋风月；偶来作半日神仙。”朱咏斋士彦联云：“此间可谈风月；斯世岂有神仙。”语皆活脱。毕秋帆先生联云：“揽胜我长吟，碧落此时吹玉笛；学仙人渐老，白头何处觅金丹。”又不知何名一联云：“宛然海上三山，藐矣安期，先我亭前探枣实；犹是江城五月，仙乎太白，与君笛里听梅花。”

晴川阁与黄鹤楼隔江对峙，而游人题句不及黄鹤楼之多。有李拔集经语一联，以大字磨崖云：“沱潜既道；江汉朝宗。”又萧德宣集诗句一联云：“汉口夕阳斜度鸟；楚江灯火看行船。”又陈望之中丞淮联云：“灵渎走双龙，夹岸直疑银汉落；仙踪杳孤鹤，隔江但有白云来。”又陈大文联云：”杰观飞甍，槛外蜀吴横万里；风帆沙鸟，天边江汉涌双流。”又溧阳宋鐄新题一长联云：“栋宇逼层霄，忆几番仙人解佩，词客题襟，风日最佳时，坐倒金尊，却喜青山排闼至；川原揽全省，看不尽鄂渚烟光，汉阳树色，楼台如画里，卧吹玉笛，还随明月过江来。”

湖北石首县有绣林山，相传汉昭烈帝纳孙夫人于此，锦嶂如林，因名。旧有昭烈及夫人合祠，有为之撰联者云：“锦绣江山，半壁雄心敌吴魏；风云儿女，千秋佳话掩甘糜。”联句固佳，而甘、糜连用，于古未闻，恐亦涉演义语。考昭烈眷属，见于《蜀书》者，不一而足。初云：“吕布袭下邳，虏先主妻子。”后云；“因先主求和于吕布，布乃还其妻子。”又云：“至小沛，为高顺所败，复虏先主妻子送布。”后云：“曹公助先主生禽吕布，复得妻子。”又云：“曹公东征先主，尽收其众，虏先主妻子，并禽关公以归。”此后不言妻子复归之事。及当阳长坂之追，又云：“先主弃妻子，与诸葛亮、张飞、赵云数十骑走。”又云：“先主为荆州牧，治公安，权稍畏之，进妹固好。”又云：“先主既定益州，而孙夫人还吴。”又《甘皇后传》云：“先主在小沛，纳以为妾。先主数丧嫡室，后常摄事，随先主于荆州，产后主。曹公追及先主于当阳长坂，于时困逼，弃后及后主，赖赵云保护，得免于难。”此外惟有一穆皇后，皆“合葬惠陵”。又，《糜竺传》云：“竺迎先主于小沛，进妹于先主为夫人。”其终亦不详，盖先主眷属屡经散失，殆不乏其人。其有姓氏可考者，惟甘、穆二皇后，孙、糜二夫人而已。

岳阳楼中有一联，颇壮阔，句云：“四面湖山归眼底；万家忧乐到心头。”忘却何人所撰。关中周元鼎联云：“后乐先忧，范希文庶几知道；昔闻今上，杜少陵可与言诗。”亦颇自然。余谓李西涯有岳阳楼诗句云：“吴楚乾坤天下句；江湖廊庙古人心。”似可移作联句。近毕秋帆先生一联云：“湘灵瑟，吕仙杯，坐榄云涛人宛在；子美诗，希文笔，笑题雪壁我重来。”则尤见意匠也。