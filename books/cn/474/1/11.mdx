---
---
---
title: 挽词
---



《秋雨庵随笔》云：挽联不知起于何时，古则但有挽词，即或有脍炙人口二句者，亦其项腹联耳。惟《石林燕语》载：“韩康公得解过省殿试，皆第三人，后为相四迁，皆在熙宁中。苏子容挽之云：‘三登庆历三人第；四入熙宁四辅中。’”此则的是挽联之体耳。

《恩福堂笔记》云：纪文达师挽朱笥河先生一联云：“学术各门庭，与子平生无唱和；交情同骨肉，俾予后死独伤悲。”二公所学，具见于此，而语尤真挚。且非笥河先生不能当斯语，非文达师亦不敢作斯语也。

《恩福堂笔记》又云：乾隆戊戌，余随侍先文庄公赴闽抚任，道出杭州。值先文庄公六十寿辰，中丞学使分日为贺。此余得瞻彭文勤公之始也。迨余入词垣，适公为大教习，勖余曰：“向读之经书，不可抛荒；已读之诗文，仍未足用。应将《文选》及《唐宋诗醇》、《文醇》尽卷熟读，可为好翰林矣。”余因是加励。迨嘉庆壬戌，遂与公同掌院事。一日，公告余曰：“内子昨问‘新院长为谁？’答曰：‘乃曩在杭州汝亦见过甫八岁之英世兄也。’”二老同深嗟叹。故癸亥公捐馆时，余哭之痛，献联云：“榕峤奉行舆，道出临安，绛帐抠衣才八岁；蓬山陪末座，职犹弟子，玉堂撰杖忽千秋。”盖纪实也。

纪文达师挽刘文正公统勋联云：“岱色苍茫众山小；天容惨淡大星沉。”句奇语重，非文正公不足以当之。 　　成亲王挽福文襄郡王福康安联云：“大名诸葛身先死；异姓汾阳帝不疑。”我朝以异姓封王者，如定南王孔有德、义王孙可望、靖南王耿继茂、袭义王孙征淳、平南亲王尚可喜、海澄公赠王爵黄芳度，皆在国初年间。雍正、乾隆以来，惟福文襄一人而已。

福郡王甍于湖南军营，时苗疆所在建祠。纪文达师撰联云：“汾阳王名位相同，功业常新，万里有将军壁垒；忠武侯经纶未尽，英灵如在，百蛮拜远相祠堂。”

彭春农曰：“先文勤公，出董文恪公邦达之门。嘉庆丁巳，文恭公诰丁太夫人忧，高庙遣官奠酒，加赏陀罗经被。文勤公挽联云：‘心怆老门生，执馈缝衣怜雪立；恩醲贤宰相，醊卮经被报春晖。’时纪文达师亦文恪门生，挽联亦以‘老门生’与‘贤宰相’作对。归语其孙芗林曰：‘惟我两人，所见略同也。’” 　　董文恪公之夫人没于京师，时文恭公已登揆席。文达师作挽联云：“富春江万古青山，阡表长留，慈训能成贤宰相；听雨堂九年绛帐，食单亲检，旧恩最感老门生。”《桃符缀语》载此联，以为陶太史撰，盖误。

纪文达师因诵某诗云：“浮沉宦海如鸥鸟，生死书丛似蠹鱼。”戏谓此二句可作我他年挽联。刘文清公云：“此惟陆耳山副宪足以当之。”未几而陆讣至，盖方被命赴沈阳覆校四库书，以天气骤寒，裘衣未到，冻僵于旅寓中也。时以为语讖。

纪文达师挽彭文勤公联云：“包罗海岳之才，久矣韩文能立制；绘画乾坤之手，惜哉尧典未终篇。”盖文勤方专司高庙实录藁本，未能竣事而甍也。

沈归愚尚书德潜挽桑弢甫调元云：“文星酒星书星，在天不灭；金管银管斑管，其人可传。”

毕秋帆自营生圹于邓尉山，并自作挽联云：“读书经世即真儒，遑问他一席名山，千秋竹简；学佛成仙皆幻相，终输我五湖明月，万树梅花。” 　　昌平陈紫澜宫詹浩与钱唐陈句山太仆兆仑并负重名，时有南北二陈之目。宫詹有挽吴湛山中丞士功联云：“使节转闽疆，旧雨追思，鄂渚兰言如昨梦；耆英推洛社，生刍遥奠，谢庭玉树总层霄。”中丞为香亭侍郎之父，曾抚吾闽，与宫詹为挚好。此联凄婉动人，写作双美。侍郎为裁截成卷，遍征同人题识，新建曹文恪公、仁和胡文恪公、富阳董文恭公及吴白华、褚筠

心廷璋、陆费丹叔墀、谢蕴山启昆诸公，皆有跋。以一联而集成巨观，蔚为墨宝，宜中丞之孙红生舍人葆晋珍秘若球璧矣。

梁山舟学士所撰挽联征多，兹择其尤著者录之。挽梁文定公国治云：“天北掩台垣，闻说槐音中夜断；江东失宗衮，心伤荆树一时摧。”时其弟冲泉亦没也。挽其姑夫张藻川侍郎云：“朝无谏草，家有赐书，卅载清声光简册；公应骑箕，我悲陟岵，一时血泪洒葭莩。”挽蓝素亭河督云：“帝畀以河，三策勤劳著淮北；臣心似水，四知风节媲关西。”挽钱竹汀宫詹云：“名在千秋，服郑说经刘杜史；神归一夕，仙人骨相宰官身。”

钱箨石先生载以上书房侍郎致仕，山舟学士挽以联云：“青宫授几，洛社图形，官府神仙皆慧业；达尊备三，绝艺擅四，儒林文苑并传人。”自注云：“昔人以文与可‘骚、书、诗、画’为四绝也。”

山舟学士之妹夫汤昼人，辛未庶常，未及散馆而没，年仅四十。生母犹在堂，学士挽以联云：“四十年生有自来，身到蓬瀛天遽召；三千里没而犹视，心伤桑梓母何依。”又挽其师庄云樵云；“孝思尽宦海家园，荣亲养亲，一笑生天证佛果；道望齐太山梁木，吾仰吾放，几人入座哭春风。”又挽陶篁村云：“万里儿啼，此日愁攀贤令辙；卅年老泪，隔江空盼少微星。”时篁村之子方宦黔中也。挽其兄春淙云：“一品承恩，魂魄长依华屋；九重念旧，馨香宜彻幽泉。”挽明中和尚云：“画里传衣，夙契偶同永长老；山中献盖，前尘谁证衲禅师。”自注云：“余画过去僧像，师为补衲。又师与先人同入诗社。”挽佛裔和尚云：“竹萎蕉枯，此日是师真面目；焚香洒水，当年惟我旧朋俦。”自注：“次句指恒公寂时事。”

山舟学士挽孔谷园继涑联云：“临去诗成，写照髯仙，明月清风人已远；平生墨妙，瓣香冰叟，虹楼瀛海世争传。”自注：“谷园没之前数日，有题苏尺牍诗，‘明月清风’即诗中语。天瓶居士张文敏公为谷园妇翁。玉虹楼，谷园斋名。《瀛海仙班帖》，天瓶书也。”

邱南屏侍郎树棠以事降调，未补官而卒，时辛卯上元日也。是日值月食，彭春农以联挽之云：“大云暂作闲云，风规自在；元夜顿成长夜，月魄同亏。”

陈荔峰侍郎为内阁学士，阅二十年，始擢少宗伯。旋摄少宰少农，骎骎乎大用矣。以病乞假调理，已就痊愈。是日，宴客至中夜，众宾甫退，始就寝。不逾时，起坐，咯血数口而没。彭春农挽联云：“撒手了无难，夜宴方阑归碧落；伤心将大用，夕阳虽好近黄昏。”

平湖吴台卿显德，松圃协揆之犹子，山舟学士之甥也。幼聪敏，年十六受知于朱文正师，补博士弟子员，才藻冠时，谓取青紫如拾芥矣。乃十上乡闱，未离席帽，郁郁不得志，遂遁而学仙，日从事乩鸾，叩长生之术。年未四十，以瘵卒。太夫人犹在堂也。学士挽联云：“天道何知，不许阿奶留李贺；神仙安在，翻教老泪哭羊昙。”读之令人酸鼻。

山舟学士与其德配汪恭人俱登大年。恭人长学士一岁，先学士二年卒。学士挽联云：“一百年弹指光阴，天胡靳此；九十载齐眉夫妇，我独何堪。”逾二年，学士始卒，年九十三。没前数日，手书讣稿，遗命“不治丧，不刻行状”。同里众绅士挽联云：“朵殿奉丝纶，四百纸述事记言，史馆犹传大手笔；明湖思俎豆，九十载清风俭德，邦人长想古衣冠。” 　　鲍觉生先生桂星才气冠时，徒以傲兀凌人，为世所嫉。临终自撰挽联云：“功名事业文章，他生末卜；嬉笑悲歌怒骂，到此皆休。”遗命悬于灵几之前，则仍是本色语也。

浙中苏子斋绎由翰林改官侍御，以公过镌级，捐复刑部副郎，转正郎，出守山西朔平，以忧归。起复，守山东青州，卒于官。有素交官于广东者，闻其讣痛之，寄联挽之云：“誉美西清，望重西台，又威肃西曹，出治懋勋猷，两省春风思太守；耗传东浙，心伤东鲁，奈身羇东粤，招魂长叹息，一江秋水哭先生。”

徐秋崖孝廉廷烺于会试场中得病，十四日而没于邸舍。时令嗣访斋亦以会试随侍京寓。封翁来若先生年八十，犹在堂也。梁小槎比部挽以联云：“十四日病莫能兴，幸乔梓相依，屡纩尚能亲含玉；三千里没而犹视，痛桑榆垂暮，倚闾犹自盼泥金。”

道光乙酉，德清徐倪氏之案，自巡抚以至典史，一城之官，尽挂吏议。王小华廉访惟询以急欲平反此案，遂至自裁。蔡生甫学士之定挽以联云：“刚毅木讷近仁，生原无忝；聪明正直而一，没则为神。”颇肖其为人。然以三品大员为此无名之死，论者惜之。 　　许周生驾部宗彦病中语人云：“夜来曾作诗，记得二句，颇切近状。句云：‘厌闻家事常如客，爱看名山悔不僧。’今翻《鉴止水斋集》，无此二句。盖偶得句而未成篇也。驾部没前三日自撰挽联云：“月白风清其有意；斗量车载已无名。”可谓了然于去来者矣。

《秋坪新语》载：“纪文达公长子汝佶，中乾隆乙酉孝廉。卒时，公甚为之神伤。语客曰：‘今乃知因果之说，或亦有之。’”盖孝廉病绝而苏者屡矣。忽一日，闻其声宛山西人也，问故，曰：‘某来索逋，兹已偿清，仍欠若干，可亟焚楮镪如数，当去。’家人辈如言焚之，遂瞑。方环哭间，又苏，张目曰：‘所乘马后足颠蹶，弗良于行，可易一匹，则乘之去矣。’众茫然。公之三女哭告曰：‘诚有之，兄气绝时，所焚马，吾见其后足纸损，或即其故欤？’因别制一具焚之，乃不复苏。公于灵帷书一挽联云：‘生来富贵人家，却怪怪奇奇，只落得终身贫贱；赖有聪明根器，愿生生世世，莫造此各种因缘。’盖孝廉素性挥霍，钱刀到手辄尽；又缘事被褫，公以其过不检摄，禁弗使出。日给资用，无少溢。孝廉深苦其拘，罄所有付之质库。卒之日盖不余一物云。”

纪文达师与龚匏伯先生禔身同校四库书，最相契。后先生以军机章京观察滇南，终于位。师寄挽联云：“地接西清，最难忘枢密院旁，公余茶话；恩深南徼，惜空留昆明池畔，去后棠阴。”

彭文勤公挽钟碧溪大令联云：“匪特茑萝亲，髫同笔研相将老；空怀松菊志，家少田园竟不归。”

粤东张仪坡庶常翱恃才放荡，未及三十，即以酒色殒其生。其师花晓亭方伯杰甚恸之，挽以联云：“与人何尤，可怜白发双亲，养子聪明成不幸；自古有死，太息青云一瞬，如君摇落更堪悲。”

余抚桂林，延吕月沧郡丞主秀峰书院讲席，士论翕服。余常就咨地方利弊，兼以政暇谈艺，皆获益良多。惜其骤归道山。继主讲者为黄春亭邑侯暄，亦佳士，有挽吕联云：“德合荀君，久以范模孚梓里；文追白傅，岂惟政事在杭州。”为时所称。余既为撰墓志，亦挽以联云：“三管失斯人，癸水辰山都暗淡；千秋存定论，乡贤名宦伫馨香。”盖月沧品学俱优，曾官两浙，有循声，尤长治狱也。时合省之士大夫以请祀乡贤祠环吁，余已为拟定疏稿，适同官有违言，遂阁不行，亦可叹矣。

卢厚山宫师尝总督两广、两湖，巡抚江南、山西，观察广东、山东、湖南。又于丁忧伏处时，奉特旨起家，管西域军需局，驻扎肃州。凯撤后遂巡抚陕西。其没也，由宫保晋宫师，加轻车都尉世职，谥敏肃。余甲寅同年中，勋名之盛，未有如公者也。裕鲁山廉访裕谦寄联挽之云：“旷典迈千秋，带砺台衡，天锡殊纶荣卫霍；仁恩周十省，韬钤黼黻，人从华屋仰皋夔。”

刘星槎司马台斗，宝应名进士也。由水部通守乌镇，以督运终于官。舒白香哭以联云：“学究天人，只曾博文章一第；才堪公辅，仅试官丞倅三年。” 　　同年李服斋廉访文耕，云南人，由山左县令起家，清节循声，上达宸聪。不数年，遂秉臬齐鲁，移官黔中，以老病引退，终于家。余壬戌同榜中，不乏俊异之才，而言坊行表，必推公为巨擘。询之滇人士，亦无间言。王孚远方伯挽以联云：“道学风高，望推南诏；循良绩著，念切东人。”方伯山左人，故抒其去思如此。 　　四川李墨庄太史鼎元客死扬州，贫无以敛。吴山尊挽以联云：“百金囊尽扬州死；万里魂归蜀道难。”

郑云轩孝廉天衢，与余同肄业鳌峰书院，复同举甲寅恩榜，实余之妻叔外舅，郑苏年师之弟也。甫逾四十而没，时节母廖太孺人尚在堂。师哭以联云：“缘尽先离，伤心卌载荆枝，漫说来生还有约；事多未了，回首七旬萱荫，敢言已死便无知。”一字一泪，情深于文矣。

徐两松中丞嗣曾抚闽，有惠政。其培植鳌峰书院士子，尤系去思。闻其易箦前数日，自撰挽联云：“仗我佛慈悲指示，方悟得无我无人；做吾儒切实工夫，巴结到而今而后。”可谓来去分明矣。

萨檀河邑侯玉衡雄于文，尤工诗，皆不屑拾人牙慧。尝为一县令之母挽联云：“民是贾儿，甘棠歌众母母；官真佛子，妙莲现法身身。”可云别致。余尝借以应一达官之求，遽遭齿冷而置之。

纪文达师于乾隆癸未甲申间督闽学，时余家自先大父及先严，暨诸伯父、叔父，皆及门受业。师访知余家自前明以来，十五代秀才相继不断，特书“书香世业”一扁为赠。先资政公因制堂联云：“近承十五叶囊箱，阐发金书玉字；遥印千乘侯矩矱，优游圣域贤关。”千乘侯，为圣门七十二贤叔鱼公鳣封号，实吾家远祖也。余于嘉庆壬戌成进士，适又出文达师之门。一门三代，皆为门生，皆登词馆，师每对人举为美谈。是秋闻先资政公之讣，设位于京邸，师亲来拜奠，并手制挽联云：“十五传兰玉相承，授砚三看入芸馆；六千里泥金甫报，抚楹一笑返蓉城。” 　　道光乙未入都，以所撰《枢垣纪略》质之长懋亭公相龄。公阅之甚喜，为辨析疑滞数事，且为述乾隆年间枢直旧闻，娓娓不倦。盖是时军机老辈，无有在公之前者。丙申再入都，见公益矍铄，坚坐久谈，有后生所不逮者。因叩公调摄之方，公笑曰：“十年前有星士相我，将来名位，可及阿文成，惟年寿少逊耳。文成年八十一，今我已七十九，虽矍铄又可恃乎？”余以他语解之，而公果于次年元旦告终。闻除夕向家人查询歙县曹文正公终于何日，众对曰：“正月二日。”公曰：“我不可居其后。”逾日遂逝。故徐星伯松挽联云：“易箦预知时，一日期先曹太傅；盖棺先定论，千秋名并阿文成。”时余在桂林，接公讣书，亦寄联挽之云：“出将入相垂五十年，功比汾阳，寿同潞国；扫穴犁庭越三万里，昔追定远，今媲章佳。”亦纪实也。 　　彭春晨曰：“曹文正公，自胜衣即受业于先文勤公。故与宾从谈时，辄举文勤公诗文言行，以示后进。诸君皆以为闻所未闻。公之没也，赐谥之旨，专举睢州汤公、大兴朱公作配。予挽公联句云：‘帝眷老成人，直追溯昭代前贤，当之克配；师承先大父，从此问昔年遗事，知者其谁。’上联举国恩之大，下联述私交之密也。”

彭文勤公有女，许字同里曹文恪公之子。曹氏子殇时，女年甫十龄，即矢志守贞。生平究心经传，不似闺秀之仅以诗文表著者。文勤公病笃，曾刲股以进，故奉仁庙特旨旌奖，诚异数也。未几遂没。刘金门先生挽联云：“名父名翁名女士；大贞大孝大完人。”

余秋室学士集悼亡联云：“济艰辛，尝险阻，贫家妇信难为，痛今朝镜破钗分，欲图梦影重圆，除异世再同青玉案；习荆布，厌绮罗，半生俭应可法，奈尘海飙驰电掣，赢得褶痕如旧，到秋宵怕检缕金箱。”哀怨缠绵，不愧才人之笔。

黄蕉卿巽，钱唐梁绍壬之室，随梁入粤，间关度岭，未及半年而没。梁挽以联云：“四千里累尔远来，父在家，母在殡，翁姑在堂，属纩定知难瞑目；廿三年弃余永诀，拜无儿，哭无女，继承无侄，盖棺未免太伤心。”蕉卿有《听月楼诗》，不减慧业文人，宜绍壬之有馀痛也。

靖安天香居士舒梦兰，字白香，负才名，其配李湘弦亦婉慧，有才子佳人之目。李以中秋夜化去，白香悼伤甚至，所作《秋心集》中有《挽辞录》一篇，称堂中挽联，以龚西原太守为最。句云：“仙去何之，烧鼎白云栖断壑；神伤已甚，著书黄叶冷空山。”真才子笔也。又载陈果堂联云：“千佛礼鸠摩，名士案头赓昧旦；五更惊蜕羽，天香馆畔咽秋风。”胡果泉中丞联云：“蟾镜掩清辉，叹当年玉宇琼楼，难觅灵丸延寿药；鹿车随大隐，知此后故奁遗挂，重哦寒夜悼亡诗。”刘星槎司马联云：“家有诗仙，惜到处名山，未能偕隐；身常礼佛，觉往生净域，确有明征。”吴兰雪中翰联云：“奔月访姮娥，忍令天香虚旧馆；持花归净土，徒烦松雪礼中峰。”汪巽泉学士联云：“仙娥明月是前身，想归真翠水丹林，桂蕊灵香同郁烈；名士秋风添别恨，漫寄意绳床经案，虫丝落叶共凄清。”皆名笔也。 　　韩芸舫中丞克均巡抚吾闽，其夫人以四月八日卒于官廨。僚属公挽多颂扬语，先生俱不惬意。惟孙平叔督部一联云：“解脱拈花刚佛日；证明因果在仙霞。”韩见而叹曰：“毕竟名士，吐属与众不同。”

余由苏藩引疾假归，后一年，即遭亡室郑夫人之痛。百事俱废，不但悼亡诗不能成一字，并挽联亦无之。惟手书“影徂心在”四字于灵帷而已。忆程春海侍郎寄联云：“淑德称女师，孝著郑经，礼修梁案；令名相夫子，泽流三党，絮被万家。”语特矜重，足令泉壤生辉。又林少穆抚部寄联云：“相夫垂四十载辛勤，出处同心，昼锦归来犹并辔；济世具万千缗功德，炽昌启后，夜台化去合生天。”则隐括余行状语也。又门人祝秋台侍读春熙长联云：“千里蒪羹，方偕归隐，三间茆屋，幸免赁舂，卅八载鸿案相庄，痛半世钗荆，彤史遽亡贤德曜；鉴鞶才思，葭末心钦，书带家声，兰猷耳熟，廿六年鲤庭陪侍，对后堂丝竹，绛帷望断老彭宣。”亦纪实之词，尚非挽联俗套。

陶云汀官保，由徽抚苏抚晋督两江，前后将二十年，以劳瘁终于金陵。赐谥“文毅”，入祀贤良祠。余壬戌同年中，勋名之盛，未有如公者也。卓海帆尚书秉恬哭以联云：“天下大事公可属；江南遗爱民不忘。”京中同人皆以为切当。余亦寄联挽之云:“尹文端厚泽深仁，重见江乡说遗爱；陈恪勤精心果力，方知楚产信多才。”盖宫保状貌雄伟，方口丰髯，酷似其乡陈恪勤公。余藩吴日，因修陈公祠，拜像而知之。曾纪以诗云：“省识须眉如有悟，始知从古楚才优。”宫保闻之，亦颇自喜。此联犹前诗意也。

朱咏斋太宰士彦，亦余壬戌同年，一生以朴诚为上所倚任。其直上书房时，尤以严气正性自持，齗齗辨论之声，达于中外。上在乾清宫时每遥识之。比年奉命谳狱，周历各省，不敢告劳。甫还朝，未久即卒。赐谥“文定”，加宫保衔，可谓备极哀荣矣。余寄联挽之云：“师范重三天，謦欬声犹留殿陛；皇华周四国，朴诚望早式班联。”无溢美也。

陈芝楣中丞銮由鼎甲翰林，出为江南郡守，初权江宁府，补授松江府，旋调苏州府，取白香山诗句，镌一小印曰“自出承明三领郡”。余藩吴时，芝楣适守苏州，文采风华，倾其流辈。以于余有推荐之谊，执弟子礼甚恭。逾年，即擢监司都转，陈臬开藩，遂被开府豫章之命。旋移吴中，权江督，兼河督。近科词臣名场之快利，未有如公者也。闻其擢浙臬时，初觐京师，引对甚称旨，有此后前程不可限量之褒，乃向用方殷，而修文遽召，年实限之，谓之何哉。余以联寄挽之云：“仪表称科名，帝许云程难限量；文章兼政事，我惭风义托渊源。”

哀挽通用之联，亦有佳者。如悼亡云：“春江桃叶莺啼湿；夜雨梅花蝶梦寒。”“宝瑟无声弦柱绝；瑶台有月镜奁空。”“穗帷忍痛安仁句；椎髺难忘德曜风。”戚友云：“气数不言仁者寿；性情犹见古之愚。”“诔文作自先生妇；遗稿归于后死朋。”“兰亭少长悲陈迹；玉局风光叹化身。”“素车有客奔元伯；绝调无人继广陵。”“云深竹径樽犹在；雪压芝田梦不回。“文章卓荦生无敌；风骨精灵没有神白傅句。”“事业已归前辈录；典型留与后人看坡公句。”“称觞尚忆登堂事；挂剑难为过墓情。”“十载名场成劲敌；九重泉路尽交期。”达官云：“岘山碑堕羊公泪；浚县图留陆子型。”处士云：“桃花流水杳然去，明月清风何处游。”“上界由来足官府；西风何处哭文章。”“墨云香冷来禽馆；薤露寒生赋鵩文。”“不作风波于世上；别有天地非人间。”又八字云：“未弭前思，顿作永别；追寻笑绪，皆为悲端。”“一代传人，郑虔三绝；十年循吏，杨震四知。”又十二字云：“象应少微星，彩落萧辰悲夜月；名传耆旧传，芳流梓里忆春风。”“小别遽招魂，始信忧劳能损寿；高堂久忘世，那堪迟暮转摧心。”叔挽侄云：“别室具铜盘，期尔从容光素业；中庭摧玉树，愁余迟暮哭穷途。”兄挽弟云：“同气遽分途，原隰秋风魂不返；异时谁共被，池塘春草梦难通。”兄挽妹云：“劲节励冰霜，定卜泷冈终有表；衰年鲜兄弟，可堪雷岸更无书。”甥挽舅云：“有泪洒州门，千古白眉增太息；无才成宅相，廿年青眼益酸辛。”婿挽翁云：“浮白自惭苏子美；垂青空忆李文公。”弟挽师云；“问字感当年，重谒元亭空洒泪；传经珍此地，载瞻绛帐暗摧心。”

曹荠原宫保文埴于乾隆末乞养里居，殁于嘉庆三年。彭文勤师挽联云：“人爵贵，天爵更尊，解组学乌巢反哺；帝星升，臣星先陨，骑箕为龙驭前驱。”

富阳董文恭公身为太平宰相三十年，曾两次画像紫光阁，勋名之盛，一时罕有伦比；而身后清况，乃似寒门。潘芸阁学士锡恩有挽联云：“珠玉自天题，计两番紫阁图形，早有丹青传相业；楼台无地起，综卅载黄扉翊化，惟将清白表臣心。”