---
---
---
title: 佳话
---



临海王芝圃广文世芳生于顺治己亥，年一百十岁时入都庆祝，赐侍讲衔。都人呼为王寿星。扶侍者为其第三子，白发飘萧，背转伛偻。问其长子，曰：“不幸夭亡矣。”问夭亡之年，曰：“八十五岁。”当年届七旬时，孙曾已盛；百龄外，孙曾复举曾孙。寿星大喜，自题楹联云：“身历四朝沾浩荡；眼看七代衍孙曾。”

《槐厅载笔》云：“昆山徐太翁，当明末土寇窃发，掠妇女数十人，藏于徐氏。贼将他出，属太翁善守之，‘归若少一，当取汝命！’贼甫去，太翁即各询其夫家、母家，亲送还之。妇女皆叩头流血去，太翁亦自焚其屋而逃矣。国初定鼎后，土寇削平。太翁三子，长乾学，次秉义，三元文，皆鼎甲八座。其门对一联云：‘侍郎尚书都察院；状元榜眼探花郎。’皆太翁阴德之报云。”

沈椒园廷芳赠董恭公联云：“著书台迥名繁露；入画山多学富春。”一切姓，一切地，又切其善画也。

李雨村调元《制义科琐记》云：“章孟端为御史，多所弹劾，中贵忌之，罢归。诸子连中进士，为京官，同处一邸。书联于壁云：‘四壁金花春宴罢；满床牙笏早朝归。’人多羡之。”

桐城张文端公，父子端揆。文和公自撰堂联云：“两世三公，太平宰相；一堂五代，富贵神仙。”或谓十六字中惟“神仙”二字落空，不知公家词臣接武，神仙之福，较富贵之称，尤为可艳耳。

王楷堂比部廷绍，北直人，屡与春秋闱，分校所得，多南省佳士。陈莲史三元，即出其门。林少穆督部赠以联云：“南士渊源承北学；秋曹门馆坐春风。”又，张云巢盐政青选罢官后，就杭州买宅而居，适得其哲嗣馆选之信。少穆赠以联云：“清门甲第传儿辈；旧部湖山属寓公。”盖云巢曾久令于浙中也。

歙县曹文正公赠吴崧圃参知联云：“白发盈簪，凡内外将相公卿，咸识三朝元老；黄河如带，遍东南儿童父老，共钦六管宣防。”公曾三任东河，三任南河，本朝河臣中所未有也。龚季思尚书守正亦有联云：“节制两河，德水廿年瞻福曜；耆英七帙，恩纶初吉贲中枢。”盖公官大司马时，曾于二月初一日蒙赐寿云。

嘉庆乙亥二月三日，上命王莲府少宗伯宗诚为其父文僖公懿修豫称八旬之觞。黄左田尚书钺赠联云：“谢恩孙代趋朝杖；上寿儿归听讲筵。”盖是日上御经筵，莲府时以礼部侍郎职司典礼，而文僖公至景运门谢恩日，上先谕令率孙扶掖也。

戴羡门督部三锡七十赐寿，花晓亭时为蜀臬，献联云：“帝寿股肱，九霄赐额；民歌父母，八座齐眉。”

陈望坡尚书七十赐寿，京邸知交祝联甚多。惟曹文正公振镛一联云：“帝命汝作士，惟明克久；天锡公纯嘏，俾寿而康。”最为人所称。又郑仁圃太守一联云：“望重达尊，北斗尚书南极老；恩承敬典，天朝耆旧地行仙。”

陶云汀督部驻节金陵，六十赐寿，齐梅麓献联云：“八州都督，五柳先生，经济文章，百代心传家学远；六甲初周，一阳来复，富贵寿考，两朝身受国恩长。”盖称觞之辰，值黄钟之月也。

诸城刘文清公之太夫人九十寿辰，阮芸台师所制寿联脍炙人口，已载前编。近晤黄右原，知吴山尊学士曾为朱文正师代制一联云：“夫作宰相，子作宰相，伫见文孙成宰相，古今一品太夫人，能有几个；天许长生，帝许长生，更闻多士祝长生，富贵百年曰寿考，请增十龄。”与芸台师句意相仿，似流丽有余，而庄雅稍逊也。

鲍觉生侍郎桂星为富阳董文恭公七十寿联云：“听履承家，秉钧杖国；卷阿颂奭，嵩岳生申。”庄严典丽，盖非文恭不足以当之。 　　浙江德清徐氏六世翰林，曹地山宗伯秀先有赠徐西湾楹联云：“前生慧业摩麟角；六世清声冠凤池。”

吴玉松太守云早岁辞官，逍遥里社，所受业女弟子多至数十人。年届八十，其子蔼人学士已乞养在家，顾南雅通政莼寄联寿之云：“泉石衍箕裘，名心早净云封岫；翠钿围杖履，笑口常开雪避髭。” 　　钱梅溪《履园丛话》云：“庄本培学士培因少时自负才华，不作第二人想。乾隆己丑，其兄方耕少宗伯存与榜眼及第时，学士犹未捷南宫。作诗调之云：‘他年小宋魁天下，始信人间有弟兄。’后果中甲戌状元。潘芝轩尚书未第时，与其兄树庭中翰，咸为名诸生。其封翁云浦先生索余楹帖，云：‘老苏文学能传子；小宋才名不让兄。’后芝轩中乾隆癸丑状元。树庭颇恶此联，为易去之。亦诗兆也。”

桂林陈莲史方伯继昌为文恭公玄孙，登嘉庆庚辰科三元。时继莲龛方伯继昌适维藩粤西，手赠楹帖云：“高祖当朝一品；文孙及第三元。”语虽浑成，终觉太质而鲜味。后莲史历官中外，洊至直隶藩伯。潘芝轩阁老赠联云：“畿辅为屏，越五百里；科名盖代，第十三人。”则传诵于人口。按历代至今，登三元者，唐有张又新、崔元翰，宋有王曾、宋庠、冯京、王岩叟、孙何、杨寘，金有孟宗献，元有王宗哲，明有商辂，我朝则已有钱棨、陈继昌两人。赵瓯北《贺钱湘舲三元》诗云：“累朝如君十一个。”是继以钱、陈共十三人也。然其间如张又新，在当时实称为张三头。谓进士状头、宏词敕头、京兆解头。见《摭言》崔元翰为京兆解头、礼部状头、宏词敕头，制科三等敕头，则是四元。见《说储》王岩里以明经科，乡举、省试、廷对皆第一，则是明经，非进士科。见《宋史》本传《金史·杨伯仁传》谓孟宗献发解第一，伯仁读其程文，谓当成大名。是岁宗献府试、省试、廷试皆第一，则当时称为孟四元。盖金时尚多一府试耳。又见《归潜志》及《中州集》是三元故事，又各微有不同也。又按，《鸡窗剩言》记：黄观，洪武甲子，南京解元，辛未会试第一，廷对御戎策，太祖擢置状元。后殉建文之难。亦见傅维麟《明书·忠节传》。似洪武中已有一三元，不独商文毅一人。然《明史·黄观传》但云以贡入太学，洪武二十四年会试、廷试皆第一。而《选举志》亦谓三试第一者，明代惟商辂一人。则黄观之三元，似又未确实，故赵瓯北止云十一人。

程春海赠朱兰坡联云：“东壁仰儒风，正色却邪蒿之纂；南天培士气，高文扶大雅之轮。”盖兰坡曾侍学三天，又方为吴中掌教也。 　　洛阳令邹尧廷之太夫人九十寿辰，秦苓溪大守伯度属陈东桥孝廉应元代撰一寿联云：“爱日伫期颐，兰阶早酿十年酒；慈云周海岳，莱彩犹栽一县花。”盖令之尊人石泉太守贻诗，曾官闽中三十年，至今去思末艾，当时太夫人皆随任也。

吴中有令长之母以三月三日六十寿者，严问樵制联云：“众母奉寿母，江南大母；三春祝千春，上巳长春。”

孟瓶庵师德配何太恭人七十寿辰，余伯兄虚白公际昌献联云：“人间贤母曾推孟；天上仙姑本性何。”恭人素通诗礼，得之甚喜。

程梓庭总督闽浙时，其封翁九十寿辰，程春海侍郎以联寄祝云：“六秩翁侍九重亲，况伉俪偕老子孙贤，问内外贵僚，谁同大福；七闽歌兼两浙舞，合兖豫去思吴楚颂，愿东南吉曜，直丽中台。”盖梓庭曾旬宣山左，巡抚中州、楚南、吴下，封翁皆就养云。

道光辛卯，江南大水，文闱改期九月。时梓庭中丞为监临。中丞本徽产，即前此戊午年魁江南榜者，因于首场题一联于至公堂柱云：“矮屋策高文，九天升，九渊沉，九转丹凝，多士出身，在此九月九日；秋闱醒春梦，三艺竞，三场竟，三条烛烬，一官回首，于今三十三年。”

周石芳侍郎系英视学江南，自榜一联于堂上云：“县考难，府考难，院考尤难，四十八年才入泮；乡试易，会试易，殿试更易，二十五月已登瀛。”盖自道其名场甘苦之味。然吾乡陈望波尚书，以七月入泮，九月登乡荐，次年四月成进士，得馆选，前后不过十阅月登瀛，尤为得意也。

程定甫同年赞清于道光乙未重游泮宫。时龚季思为江苏学政，赠以联云：“二分月下真耆宿；六十年前旧茂才。”是年余适过扬州，定甫招饮，遂即席书一联赠之云：“想当年发迹鸡窗有余味；是他日重歌鹿野之先声。”此皆羌无故实也。定甫得之甚喜。

镇江有某鹺商，欲求阮芸台师书楹帖，师未许也，而某商愈欲得之。师令人语之曰：“我有两部旧书，应归镇江人刊行，如肯成此美事，必书楹帖以报之。”某商首肯。师即日以七字联句奖之云：“古籍待刊三十载；旧闻新见一千年。”跋云：“嘉庆间，余得宋嘉定、元至顺《镇江府志》两部，皆《四库》未收之书。曾经进呈，得蒙思鉴，因以底本贮之焦山书藏。三十余年无过而问者。岁辛丑，丹徒包怡庄学兄请付枣梨。镇江之书，归镇江人珍护，甚善。不意归田老眼，尚见此书之成，乃知书之行世，及刊书之人，迟早皆有福命焉。因喜而记之。节性斋老人阮元撰，并书，时年七十有八。”闻此书近已刻成一部，其另一部亦已开雕矣。

陈仲云藩伯嘉树道光壬寅年正月初十日六十岁，膝下有八子，是年正月十三日立春，罗茗香祝以联云：“有才子八人，采献莱衣，林壬大备；先立春三日，厘延柑酒，花甲初周。”巧思浚发，可谓独出冠时矣。

叶小庚申薌守洛阳，自署仪门联云：“郡望旧京畿，金谷豪奢函谷险；物华真秀丽，伊川山水洛川花。”又客坐联云：“芸馆忝题名，三纪声华留日下；莎庭闲坐啸，六年宦绩在天中。”又一联云：“宦品宜适中，居职忝为二千石；壮龄方筮仕，服官瞬过三十年。” 　　潘榕皋奕隽以八十六岁赴琼林重宴。万浣云邑侯台赠联云：“泮藻重游，苹笙重听，琼林重宴；老子寿星，哲嗣德星，贤孙文星。”语质而确。时其子理斋农部世璜已请终养廿年余，理斋之子新入泮宫云。

严问樵官山左时，寅好中联对多出其手。如石耀卿大令尊甫官山右司马，七十寿联云：“西人慈母，东人大父；北极湛露，南极寿星。”又侯理庭太守之母夫人，九月初十日九十寿联云：“开上寿初筵，九十日耄；后重阳一日，八千为秋。”又理庭之公子新婚曹氏，贺联云：“雀屏妙选今公子；鸿案清芬古大家。”又蔡仰斋州判夫妇五十双寿，其门下士以七夕称祝，联云：“屈指三秋，天上又逢七夕；齐眉百岁，人间自有双星。” 　　百文敏公百龄总制两广，平定海氛，有世袭轻车都尉之赏。其时公子尚未育也。蒋伯生献联云：“天子知从无事日；郎君贵在未生时。”文敏逢人辄诵之。 　　王惕甫芑孙将赴华亭教官之任，吴穀人先生以联赠之云：“儒以道得民，此官不贱；学而优则仕，如日之升。”又郑六亭兼才自题学署云：“天子命之教；人才系此官。”皆可为司铎闲曹吐气也。 　　相传有学署旧联云：“漫道官闲，二十一史，繁难频判案；谁云署冷，三五六经，鼓吹自排衙。”亦自新颖可喜。