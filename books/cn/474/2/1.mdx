---
---
---
title: 故事
---



余辑《楹联丛话·前编》，“应制门”所录《野获编》中袁文荣撰嘉靖斋醮对联“洛水元龟”云云，实当改入“故事门”。今考钮玉樵琇《觚剩》亦载此事，云：“昆仑山人初入都，客淮南李公春芳所。时世宗斋居西宫，建设醮坛，敕大臣制青词一联悬于坛门。春芳使山人为之。山人走笔题曰：‘洛水灵龟初献瑞，阳数九，阴数九，九九八十一，数数通乎道，道合元始天尊，一诚有感；岐出威凤两呈祥，雄声六，雌声六，六六三十六，声声闻于天，天生嘉靖皇帝，万寿无疆。’李以进呈，深加奖赏。由是公卿互相延誉。其本传谓‘大臣应制青词多假手山人’者以此。乃他人移之别氏，则以雕虫为山人讳也。”按：此与《野获编》所载互异。《前编》所录“元龟丹凤”，此作“灵龟威风”，尚可两存。而《前编》作“雄鸣雌鸣”，则系传写之误，自应从此作“雄声雌声”，以与“三十六声”相应也。

周栎园《书影》云：“坡公尝言奉使西邸时，见书此数句，爱而录之，云：‘人间有漏仙，兀兀三杯醉。世上无眼禅，昏昏一枕睡。虽然没交涉，其奈略相似。相似尚如此，何况真个是。’汴人刘酒者，无名字，人即以‘酒’呼之，己亦以自名。能画人物。卖画得钱，则与酒家。余见之七年，无夕不醉。醉中作画，酒气拂拂从十指间出。尝乞余额其草堂，余取坡公语题曰‘略似庵’，以‘人间有漏仙，三杯兀兀；世上无眼禅，一枕昏昏’为楹联。酒得之殊自喜。”

施愚山《矱斋诗话》云：“龙济寺在吉水城东南，踞东山胜处。苏长公初到岭外，曾过此寺，题联云：‘天上楼台山上寺；云边钟鼓月边僧。’手书刻于柱，明末犹存。或曰：‘此坡老诗中一联也。’惜未见其全篇。” 　　先资政公曰：凡著述一书，无论大部小种，皆须有益于世，有益于人，使读者有所感发而兴起，乃为可贵。记得先四代祖司训公讳珪《雪园杂纪》中有一条，真齐家宝训也。其言云：“前明南京礼部尚书余姚孙忠烈公燧殉宸濠之难。其子文恪公陞续娶杨夫人，花烛日，前妻三子鑨、钟、铤匿不出拜。文恪甚怒，曰：‘我家一门忠孝，今无礼若此，非吾子也。’使家人觇之，则皆在书塾中相持而哭。杨夫人亲往塾中见诸子，喜曰：‘他日皆大器也。’文恪怒为之解。文恪训子严，寻常不得出书塾。每晨至门首，加钥而去。一日，杨夫人偶至其处，自窗隙潜窥，三子皆不在其中，而门扃如故。乃开门入视。最后见壁上悬一画，画后一门通焉。察之，则并未外出，乃各与其妻聚谈耳。杨夫人亦不语，惟手书一联悬于壁云：‘爱惜精神，留此身担当宇宙；蹉跎岁月，将何日报答君亲？’诸子见之，皆发愤。后皆显达。其季子鑛，杨夫人所出，世所称月峰先生者，官尚书。亦母教也。”

周栎园《闽小纪》云：“侯官林太守春泽，正德甲戌进士，为户部主事。疏谏南巡，迁员外郎。以司藏失盗镌秩。复历南京刑部郎中，出知松番府，免归。公生于成化庚子，至万历己卯，年百岁。有司建‘人瑞坊’。子应亮，以户部侍郎侍养，亦年七十矣。起拜矍铄如壮年。应亮子如楚，工部侍郎。公尝率少司农、少司空田中观耘，乡人立碑纪之，一时以为盛事。其大门有自撰楹联云：‘四十登科，甲戌还登甲戌榜；五旬生子，长孙又抱长孙儿。’至癸末十月卒，年百有四岁。其百岁时犹生一女，适云南督学邓原岳。三代进士，五代同堂，一时有‘东西林’之称。东林居林浦，即‘三代五尚书’之家；西林居南屿，即‘人瑞’翁宅也。”

《雪园杂纪》云：“林浦林家有‘七科八进士；三代五尚书’之称。林文安公瀚为第一代尚书；子二：康懿公廷昂文僖公廷机，文僖子文恪公燫及其弟烃亦俱接武为尚书。祠堂中有一联云：‘国师三祭酒；宫保五尚书。’” 　　罗景纶大经《鹤林玉露》云：“杜成己为相，以日见宾客疲神妨务，无益于事，乃不复见客。但设青柜于门，有欲言利害者投之。越旬日，并柜撤去。有题一联于府门者曰：‘杜光范之门，人将望而去矣；撤暗投之柜，我且卷而怀之。’夫题门者薄矣，而成己此举亦未之思也。”

《陈白沙先生行状》载：“有李某，裹粮自嘉鱼数千里从学白沙，凡二年，先生服食行缠待之如子弟。后筑‘楚云台’以居之。台榜一联云：‘有月严光濑；无金郭隗台。’其欲来天下之善盖如此。”

施愚山《矱斋杂记》云：“董思白、陈眉公以词翰相推重。董年八十五，临终，索妇人红衫绛繻为服。陈年八十三，将逝之前，辟谷数日，盛为诗歌，以书别亲友，仍自题一联云；‘启予足，启予手，八十年临深履薄；不怨天，不尤人，三千界鱼跃鸢飞。’掷笔而逝。亦可谓了然于去来者矣。”

又《家风辑略》云：“天启丁卯间，余季父砥园公受知于督学使者贾侍御，补邑诸生。先考述明公赠之楹联云：‘诵鼎上辞，长愿景行正考父；任天下事，可能遥揖范希文。’其相勖之意深矣。” 　　陈眉公继儒《见闻录》云：“翟公栾尝自制对联云：‘静亦静，动亦静，五脏克消夫欲火；荣亦忍，辱亦忍，平生不履于危机。’常熟严公讷辅政时，封公尚在，其门联云：‘堂上双亲寿；朝中一品家。’申公时行解相印归，其堂联云：‘无毁无誉，三代直道而行；知止知足，四时成功者退。’陆文裕公在京邸中，则榜世庙御撰一联云：‘抑人是自抑；扬人其自扬。’都城郑宫保敬庵讳绅者，以工部尚书告老，其堂联云：‘世多君子扶皇极；天放闲人养太和。’翟中丞讳鹏者，其堂联云：‘徒有寸丹悬帝阙；竟无尺素达权门。’王中丞玑，更号六阳山人，尝榜其堂曰：‘偶尔谢上天富贵；归来作平地神仙。’又有‘天上有人扶日月；山中安我老渔樵。’吾乡包公节与弟孝，以兄弟进士为南北两台。其门联云：‘兄进士，弟进士，一天雨露；南御史，北御史，两地风霜。’汤东谷厅事春联云：‘东坡居士休题杖；南郭先生且滥竿。’后厅曰：‘片言曾折狱；一饭不忘君。’盖东谷尝从兴济伯杨忠定公奉迎銮舆，故云。其东偏曰：‘暂拄西山笏；闲开北海尊。’其西偏曰：‘长身唯食粟；老眼渐生花。’豪侠之气可以想见。” 　　前辑《楹联丛话》中已采入周晖《金陵琐事》。兹覆阅之，尚有三条可补入者。如云：“太祖赐驸马梅殷府门春联云：‘人间尘俗不到处；阙下恩荣第一家。’”又云：“成祖杀方孝孺于聚宝门外。有门人廖镛、廖铭检其骨葬之，不封不树，莫可认识。今诸缙绅立方祠于永宁寺后山，又聚土为坟。上海徐鲸刻一联于华表云：‘十族遗骸埋聚宝；千年孤冢表长干。’”又云：“有士人因病出神，入阎罗殿，记得殿中楹柱一联云：‘是是非非地；明明白白天。’”

《兴化府志》云：“正统间，东乡王常字大经，以御史言事，左迁知莆田县事，政务严明。尝书联署楹云：‘牧民犹带旧风霜。’见者咸以为佳。其妻黎氏通书史，语常曰：风霜，御史职也。君今出牧，奈何专尚严乎？请易‘犹带’二字曰‘无事’，何如？常欣然，遂改之。”

《宁德县志》云：“主簿丁大全，因旱，令人以银瓶乞水于百丈龙潭。取之，得瓦瓶归。大全疑之，复造银瓶，躬往投之，又得瓦瓶。大全祝曰：‘龙神有灵，若吾后当显贵，幸示灵异。’谭中果露龙爪。大全后登宰府，奏封龙王。架石为亭，题联云：‘龙从百丈潭中起；雨向九重天上来。’今亭址犹存。” 　　相传明末倪鸿宝诣吕晚邨，吕揭一联于堂楣，云：“囊无半卷书，惟有虞廷十六字；目空天下士，只让尼山一个人。”后吕诣倪，倪亦揭一联于堂，云：“孝若曾子参，才足当一字可；才如周公旦，容不得半点骄。”两人之优劣见矣。

孙柳君孝廉衍庆《辛庐随笔》云：“前明嘉靖间，湖州潘时良司空季驯最敬关帝。督南河时，有二蛟为患。公梦帝许助以神力，遂斩之。今蛟首一在高家堰关帝庙中，一藏公家。每岁于毘山麓祀帝时必陈之。当毘山庙落成日，众拟撰楹联未就。忽一素不识字之田夫入座提笔，大书‘汉寿亭侯庙’五字扁。又署楹联云‘悠悠乾坤共老；昭昭日月争光’十二字，不署款而去。人或追问之，则自云‘不知所为’也。书体绝似虞永兴，今犹存庙中云。”

王渔洋《陇蜀余闻》云：“刘以平字近塘，猗氏人。为诸生时，梦入宫殿中，有王者命坐对弈。又至一所，石门悬联句云：‘鹦鹉能回千载梦；麒麟空卧万年秋。’不解所谓。既登进士，为潞王府官，王敬礼如宾师。迁陕西行太仆卿，过武后墓，墓上石刻一联，即梦中所见也。” 　　又《香祖笔记》云：“广州城南长寿庵有大池，水通珠江，潮汐日至。池南有高阁甚丽，可以望海。其下曰离六宫。主僧某乞余制为楹联，余题句云：‘红桥映海三更月；石瀃通江两度潮。’纪实景也。”

又云：“康熙时，上驻跸杭州。时山阴耆民王锡元同胞兄弟五人见于行宫。长、次系双生，皆年八十岁；三者七十八岁；四者七十六岁；五者七十五岁。率子侄凡十七人，孙十八人。赐宴赐缎，又赐扁额云：‘一门人瑞’。皇太子赐联云：‘五枝锦树荣今代；百秩仙筹萃一门。’” 　　钮玉樵曰：“苕中吴磐家饶于赀，工书博学。甲申后，绝意进取。学使者张安茂题其居为‘才人节士之庐’。然负气甚高，未能韬晦。顺治中，官方山备兵吴兴，与之友善。因重修逸老堂，乞其长句一联，镌悬堂柱。吴走笔书云：‘山川无恙，叹前辈风流何处，但古道斜阳，冷烟衰竭，尽悲凉人物，止剩寒鸦；台阁重新，问苍穹英雄谁是，有补天巨手，回日雕戈，待整顿乾坤，再来杯酒。’词既悲壮，书复蔚跂。有怨家潜录其语，以吴‘阴蓄异谋’首之帅府，祸几不测。方山知之，乘夜撤去，力为回斡。费千余金，事乃已。”

《秋灯丛话》云：“夏太史力恕，孝感人。康熙庚子，梦谒关帝庙，帝谕之曰：‘庙联多不惬余意。如三分忠义等字，适足增余痛。好另为作对，将元尔矣。’授以巨笔，夏书云：‘英雄几见称夫子；豪杰如斯乃圣人。’帝称善。醒而识之，遂谨镌板而悬于庙。是科乡试果第一。”按：“英雄”十四字熟在人口，而不知其出于夏也。

《茶余客话》云：“孙藩使含中太翁尔周，宰浙时，独行杭州城外蔬村中，一望土冢累累。见粉墙，即往索茶。一小婢举竹椅出令坐，捧苦茶一盏饮之。须臾去，呼之不出。见门上一联云：‘两口居山水之间，妻忒聪明夫忒怪；四面皆阴磷所聚，人何寥落鬼何多。’”严问樵曰：“此归元恭所自署联，云：‘两口寄安乐之窝，妻太聪明夫太怪；四邻接幽冥之地，人何寥落鬼何多。’”

钮玉樵曰：故友王师石尝言：“嘉靖丁清惠公为南畿操江时，巡视郭外。偶过刻字店，颐指左右：‘呼其人来’，而肩舆已行。阅三日，中军押一人，投之阶下，曰：‘刻字店主到。’公已忘之，熟视良久，曰：‘汝店所刻扁字笔画有讹，呼汝令改耳，无他也。’其人自公呼，随被锒铛锁至军府。迨三日后还家，中人之产已费其半矣。是知慎尔出话，为民上者尤所宜慎。子他日学成而仕，尚其念之。”故余宰白水，题一联于后堂云：“丹毫一点，乃吾民利害攸关，须念悖出必将悖入；白日三竿，即尔室公私毕照，莫谓知显不在知微。”念故友之箴言也。 　　纪文达师《阅微草堂笔记》云：“明永乐二年，迁江南大姓实畿辅。始祖椒坡公自上元徙献县之景城，子孙繁衍，析居崔庄，在景城东三里。今土人以‘仕宦科第多在崔庄纪’，不过举其盛耳。而余族则自称‘景城纪’，不忘本也。椒坡公故宅在景城崔庄间，兵燹久圮。其址属族叔楘庵家。楘庵从余受经，以乾隆丙子举乡试，拟筑室移居于是。先姚安公为预题一联云：‘当年始祖初迁地；此日云孙再造家。’后室不果筑，而姚安公以甲申八月弃诸孤。卜地惟是处吉，因割他田易诸楘庵而葬焉。前联如公自谶也。”又云：“刘念台先生官总宪时，题御史台一联云：‘无欲常教心似水；有言自觉气如霜。’” 　　蔡佛田鸿逵《紫荆树馆杂著》云：“康熙间，蔡屏山王桢由内阁中书改四川仁寿县令。当谒选之初，梦至一所，左右皆遭火毁。复历荒草颓垣中，则关圣帝像在焉。肃拜毕，仰观楹间有联云：‘打开义利关，具见英雄过人气概；参透天人路，便是圣贤行己工夫。’此壬辰春事。迨乙未莅县事，一一如所历。适士民修庙工竣，因书前联以献云。”

袁简斋曰：“吴江徐布衣灵胎有权奇倜傥之名。余尝访之于吴下。年近八旬，语犹风生泉涌。所居邻太湖七十二峰，招之可到。署其门云：‘一生那有真闲日；百岁仍多未了缘。’又预营生圹，自题其墓门云：‘满山灵草仙人药；一径松风处士坟。’”

祖舫师曰：“前明葛屺瞻寅亮督学吾闽，士林颂之。官至少司农。甲申后，乐浦城山水之美，避居于此。四方耆宿日来造访。自署其门云：‘岂有文章惊海内；漫劳车马驻江干。’州府屡劝之入都，遂闭门不出。”

李剑溪太仆光云曰：“吾乡京宦前辈有延师课子者，于本宅近处另辟精室一区，听馆师出入自便。乃其师好嬉游，无日不到城外戏园中听剧。同乡知好有访之者，十有八九不得晤。因新岁换写桃符，何念修少宰逢僖适知其事，因戏书一联悬于门云：‘园日涉而成趣；门虽设以常关。’次日，馆师见之，即襆被而去。”