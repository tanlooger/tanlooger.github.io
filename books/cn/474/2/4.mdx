---
---
---
title: 廨宇
---



徐州府为古彭城，今为河漕重地，专设监司管之，盖兵备道而兼管河防者也。宛平张观察鼎自撰道署楹联云：“地当黄运之中，水欲治，漕欲通，千里河流，涓滴皆从心上过；官作军民之主，宽以恩，严以法，一方士庶，笑啼都到眼前来。”又武威孙太守治自作府署楹联云：“官有典常，任一日则尽一日之心，况兼地广事繁，敢不夙兴夜寐；民供正课，宽几分则受几分之惠，纵使时丰岁稔，常如怨暑咨寒。”皆不失仁人之言，胜于掞张形胜者矣。

扬州厉氏，旧族也。其宗祠柱联云；“二百载青毡，蝉联八世；两三间白屋，鹤隐千秋。”联系史望之尚书所书，其句则未详孰撰也。

戴菔塘璐《藤阴杂记》云：“护国寺西先为桐城张文和公第，后改西华门内，此第遂以赐溧阳史文靖公。余癸未出钱塘王文庄公门下，曾于此第谒见，有‘江山胜地皆行部；台阁崇班半属僚’之联。”

京师正黄旗官学中有楹联云：“业精于勤，修其孝弟忠信；学优则仕，以为黼黻文章。”

蔡研田本俊曰：“安溪李文贞公宅有小园，自集句为联云：‘有水园亭活；无风草木闲。’”

彭芝庭启丰自订年谱云：“余曾三任浙省学政，因在贡院题联云：‘蓉镜重开，漫向湖山寻旧迹；桂枝擢秀，相期月旦识真才。’”

浙江学署面对吴山，右邻郡庠，西出涌金门即西湖也。刘金门先生题大堂联云：“使节壮湖山，东南坛坫；文光拱奎壁，咫尺宫墙。”

黄右原曰：“有润州太守新修厅事，执贽于吴山尊学士，求作楹帖。学士不假思索，即对客挥毫。上联用‘金山银山’组织成文，云：‘山色壮金银，惟以不贪为宝；’以誉太守廉能。观者欢呼，亟请其下联。学士率尔操觚，实未有以对也。适幕宾郭香生明经曰：想是“江流环铁石，居然众志成城。’盖以铁瓮城为金陵石头城门户，竟成强对。遂书以应。学士既服其敏，且有解围之功，因以所得润笔分赠之。”

扬州罗茗香士琳曰：“各省育婴堂中有旧传联句云：‘子不子，亦各言其子，委而弃之，是可忍也，孰不可忍也，先王斯有不忍人之政；幼吾幼，以及人之幼，比而同之，有以异乎，曰无以异也，大人不失其赤子之心。’集语颇能浑成贯串，惜不传作者何人也。”

谢默卿曰：“清节堂始于吴下，由绅士捐建，以居嫠妇之贫苦无依者。经费渐充，规制尽善，各府州皆仿而行之。诚善举也。曹艮甫比部楙坚主讲泰州时，撰堂联云：‘任卹重周官，集一方秉穗余资，门题行义；帡幪同夏屋，完几辈冰霜苦节，台筑怀清。’”

齐梅麓，婺源人。尝作婺源考棚联云：“渍种必苗，爇兰必香，千家茆屋书声，定有几枝大手笔；登高自下，陟遐自迩，万里蓬山云路，先从一邑小文场。”

嘉庆末，福州大修贡院，规制恢宏。适林少穆督部奉讳里居，所有楹联悉出其手，亦极一时壮观精思。吾乡人多能口诵之。如云：“皇路许驰驱，举孝兴廉，海峤人文罗福地；天门同詄荡，蜚声腾实，蓬瀛才望奋清时。”又云：“达四门四目四聪，我有嘉宾，莫负文章华国选；书六德六行六艺，烝哉髦士，要兼孝弟力田科。”又云：“初日照三神山，看碧海珊瑚，尽收铁网；长风破万里浪，喜丹霄银榜，早兆珠宫。”又集杜句一联云：“乡赋念嘉宾，彩笔昔曾干气象；持衡留藻鉴，文昌新入有光辉。”

王辅铭《练音集》云：“嘉定王丹思敬铭于康熙丁酉典试江西，以公慎自矢。尝题试院协一堂柱云；‘三条官烛，棘闱辛苦廿年，苟以温饱负平生，斯誓有如江水；一介儒冠，玉署光荣两世，能取文章报恩遇，此行方识庐山。’”

道光戊寅恩科时邓嶰筠督部方为西安太守，值贡院鼎新，曾撰楹联数十对，皆极结撰之工。陕中为之纸贵。如察院门云：“恩湛鸾坡，环海胪欢歌曼寿；名标雁塔，曲江高会洽群仙。”又云：“地是周京，广进吉人歌引翼；制循汉室，特颁明诏选贤良。”大门曰：“门对南山，看太乙峰高，华国雄文争气象；恩迎北阙，值长庚星朗，作人雅化颂庞淇。”东大门云：“左席罗珍，群仰星槎来左掖；东门吁俊，试看奎曜丽东垣。”西大门云：“运际右文，凤起蛟腾连右辅；门迎西极，星辉云烂照西京。”大观门云：“科重西京，盛世作人徵寿考；躔逢南极，祥晖绚采接文昌。”连三门云：“地接龙门，多士须联鱼贯队；恩开虎榜，嘉宾同拜鹿鸣歌。”明远楼云：“地重棘闱，看云里翚飞，四面轩窗增壮气；轮圆桂殿，听月中舞羽，一番鼓吹接仙音。”又云：“楼起层霄，是明目达聪之地；星辉文曲，看笔歌墨舞而来。”至公堂云：“戊茂协菁莪，璧月圆时同寿宇；寅清收杞梓，璚云多处朗文星。”又云：“恩被贤良，听天语鸾衔，朵殿丝纶承北极；科联甲乙，喜人文鹊起，辟雍钟鼓振西京。”此以“戊寅恩科”四字冠首也。精白堂云：“函关东，玉关西，萃两省人文，手提珊网；使星内，台星外，合一时宗匠，心澈冰壶。”又云：“精白一心，入手恍听蚕食叶；丹黄万卷，到头伫看鹿衔苹。”衡鉴堂云：“典重求贤，荡节分持宣汉诏；堂开吁俊，輶轩亲到采秦风。”监临堂云：“地镇中权，看露冕宣风，玉鉴冰壶同朗照，才登上选，听霓裳咏月，祥麟威凤共腾辉。”内帘云：“岌嶪龙门，雷浪可容轻跃过；分明蟾窟，霓裳未许窃听来。”又云：“担驰戴星，且共岑苔吟夜月；文披垂露，便看玉笋坐春风。”收卷所云：“称心好句欣先睹；入手奇文岂漫藏。”弥封所云：“姓氏不妨偕豹隐；光芒终许看龙腾。”誊录所云：“绚采文疑堆锦绣；研朱笔合架珊瑚。”对读所云：“顾误辨讹须守黑；分章析句合涂黄。”按：此外尚有两主考及提调监试各联，皆各切其人之官阶科分里贯言之，移地移时俱不适用，兹不俱录云。

林少穆督部总制两广时，海禁方严。督部于城外新建一演武厅，精选督抚两标劲卒数百人，亲往督操。自题厅柱一联云：“小队出郊坰，愿七萃功成，净洗银河长不用；偏师成壁垒，看百蛮气慑，烟消珠海有余清。”

鄂城臬署有邓嶰筠督部一联云：“官要虚心，总能发伏厘奸，须识我得情勿喜；民宜守分，若到违条犯法，可怜汝无路求生。”仁人之言，出乎肺腑矣。 　　英观察焕堂守登州时，构小园，既成，属严问樵代撰楹联云：“愿他十邑诸公清风扇野；容我一年四季明月锄花。”

杭州北新关较各关尤为严切，商民多裹足不前。阮芸台师抚浙，兼管关务，自制一联悬于关署大门云：“上古关无征，后世不得已而榷关，慎勿失其初意；本朝税有额，小民如其分以纳税，何可使有怨言。” 　　四川成都将军署中有阿文成公题联云：“拱北星辰兼上将；征西部属半通侯。”

四川彭水县有摩云书院，在山半。陶文毅公任川东观察时道经其地，书联赠山长，云：“化雨无私，忆往岁踏雪来过，曾话春风一席；摩云有志，愿诸生凌霄直上，勿忘灯火三更。”盖公先曾以典试过此也。 　　蔡佛田撰各宪署官厅联云：“片刻聚谈，此地无分宾主；一时抠谒，其间原有后先。”又撰巡捕官厅联云：“得月快争先，共仰楼台近水；望风齐向上，欣看冠佩如云。”

齐梅麓居婺源之冲麓，有敦彝堂大祠，自题联云：“得氏营丘，溯李唐同朝二相，在野三公，下迄宋、元、明，代有文人光海国；卜居冲麓，看梅里排闼四山，环村一水，甲于皖、歙、婺，天开图画赛瀛洲。”又一联云：“大夫不敢祖诸侯，表海雄风，莫问遥遥华胄；途人其初本一体，敬宗收族，当思密密连枝。”

朱兰坡曰：“余曾为同邑江氏祠堂撰联，文云：‘梁贵胄，唐遗忠，易姓前徽崇一本；歙侨居，泾奠宅，敦宗后嗣叙三支。’益江本萧也，昭明太子之裔。复显于唐末，以避难改姓居歙之黄墩。南宋徙泾，总称黄泥滩江氏。稽其派，则有三焉。婺源江氏慎修先生实与同宗。人皆不知先生为萧姓，余闻诸江石生大令。又代制同邑王氏宗祠联云：‘孝友著华宗，远追竹港迁居，十三枝共联阀阅；牲盛隆毖祀，新仰松楹旅设，千百世长聚簪缨。’我泾曩有‘十三王’之称。竹港者，其始居地名。先世曾以孝友闻。”又曰：“余先世本在苏，唐末迁歙，复迁婺源。宋代始迁泾。尝为宗祠联云：‘迁移自吴、歙、婺而来，氏族清嘉，斯地奠安称梓里；裔嗣逾宋、元、明以后，诗书启佑，几人腾翥咏梧冈。’又云：‘茶院溯遥宗，传三十世有奇，闾巷相联，敦仁敦让；李村邻旧宅，阅百千年无替，岁时并集，奉醴奉盛。’茶院公乃与文公同出之始祖也。初迁泾，居李村，其旧宅已六七百年，尚存。宗祠地正相近。又为支祠联云：‘追古寮六世迁居，中越十传，森出乔支绵绪久；历昭代两朝构宇，后垂千祀，蔚成盛族绾纶多。’案：古寮，即茶院公也。六世为迁泾之祖拙翁府君，盖文公之伯曾祖。复十世则支祠分祖用鉴府君子姓独多，科名仕宦亦较盛。祠宇在本朝由顺治至康熙间始建。数联虽常语，然非他姓可以移置也。又云：‘春有心于露，秋有心于霜，遵戴记遗规，钦崇典祀；父之贵者慈，子之贵者孝，式文公懿训，笃念伦常。’此出联尚可通用，对语本文公家训，固仍切合矣。”

吾乡林青圃先生德性严重，所作楹帖亦不肯作寻常语。主鳌峰讲席时，曾手书讲堂一联云：“坐里门内，夕而朝教不忘就尔事；习君子言，尊以遍学莫便近乎人。”此联已载《前编》后陈恭甫编修寿祺亦撰一长联，意欲媲美前修，而两小股墨卷时腔，徒成话柄而已。今明伦堂头门联云：“方千里育贤之地；第一重入圣之门。”亦青圃先生所撰也。

有集《文选》句为祠堂联者云：“蹈德泳仁，发祥流庆；兴廉举孝，署行议年。”又一联云：“秩元祀，礼莫愆，继祢继祖继高曾，孝思不匮；屡丰年，岁其有，奉牲奉盛奉酒醴，明德惟馨。”皆可为家祠通用之楹帖。

朱兰坡家有小园甚隘，仅栽桂一株。洪稚存题扁曰“金粟山房”。兰坡自为联云：“曲录三弓，庾信有园难拓地；连蜷一本，刘安之树可留人。”

刘松岚大观为州牧时，自题署斋一联云：“袍笏呼来先拜石；管弦麾去独听松。”为翁覃溪师书。或云：“即翁撰句以赠者。”新警逋削，使事无痕，殆非吾师不办也。

兰溪县城中邑令署头门联云：“明月双溪水；春风满县花。”雅切兰溪而有余味，惜未详何人所题。 　　余于五十八岁请假归田，在福州黄巷新宅所撰楹帖已载入《丛话前编》。兹于壬寅秋复引疾得请，侨居浦城。因购得荒地数弓，缚茅架屋，暂为受廛之寄。时异事迁，因就旧词稍更新意，以存一时情事云尔。中堂联云：“历宦海两朝身，万顷惊涛仗忠信；借他乡一廛地，卅年此屋亦辛勤。”韩诗：“辛勤三十年，以有此屋庐。”又云；“安土而能敦，因寄所托；择邻焉得智，且住为佳。”宅左有园，额为“北东园”，以福州旧宅有“东园”也。园中有池有楼，池上草堂联云：“客来醉，客去睡，老无所事吁可愧；论学粗，论政疏，诗不成家聊自娱。”又一联云：“地价不妨多，明月清风本无价；物情何足校，近水遥山皆有情。”此聊纪近事，而借欧阳文忠及苏子美诗语以解嘲也。又书室中一联云：“平地起楼台，流寓依然吾土美；著书多岁月，退思未报主恩深。”