---
---
---
title: 胜迹
---



闵鹤瞿叙《粤述》云：“桂林七星岩下有寿佛洞，仅容旋马。内有古寿佛石像，云：土人有见老僧者，迹之至此洞，得遗像，遂创为庵。楚僧本符号浑融者建为栖霞寺，起藏经阁，其下为静慧堂，旁为听月亭。余有‘慰贤’二字题石，而集唐句为联云：‘白云回望合；青霭入看无。’”按：今栖霞寺座落与此所述互异。旧址渺不可寻，志乘中亦未采此书，而题名与亭联更无有能指其处者矣。

无锡北门外有皇甫墩，在芙蓉湖中，四面皆水，飞楼缥缈，极似西湖之湖心亭。窗户轩槛皆九龙山翠所涵演，登览胜概甲于通邑。楼中联榜尚多，惟孙平叔宫保联云：“灯火春星浮北郭；云霞朝景揽西神。”秀整雅切，邑人盛称之。西神，即九龙山也。

山阴石屋在香炉峰之半山，有楹联云：“花雨欲随岩翠落；松风遥傍洞云寒。”钱塘于谦题，见《小仓山房诗集》。

或传梅关一联云：“不必定有梅花，聊以志将军姓氏；从此可通粤海，愿无忘宰相风流。”按：梅关即梅岭，又名庾岭。《史记索隐》谓“相传以梅将军名”，而《南康记》又云：“前汉南越不宾，遣监军庾姓者讨之，筑城于此，因之为名。”则两说皆可通。《南康记》又云：“庾岭多梅，亦曰梅岭。高一千三百五十丈。唐张九龄奉诏开凿。”按：张有《开岭路序》，又有诗，故岭巅有曲江祠。此联稳括大意，面面俱到矣。

林少穆观察杭州时，曾修孤山林处士祠。又葺梅亭，题亭柱一联云：“世无遗草真能隐；山有名花转不孤。”

林少穆有集句题京师陶然亭联云：“似闻陶令开三径；来与弥陀共一龛。”亭中楹帖当推此为第一。

贵阳城外有图云关，不知谁氏一联云：“两脚不离大道，吃紧关头，须要认清岔路；一亭俯看群山，占高地步，自然赶上前人。”亦见道语也。

徐修梅茂才汝塽曾游黔中，录忆数联。有飞云洞联云：“洞辟几时，问孤松而不语；云飞何处，输老鹤以长闲。”为天门龚学海所题。又镇远大王滩亭联云：“到岸猛回头，听潕阳第一滩声，浪与篙争，好仗神威资利济；顺流须努力，看黔国万重山水，峰随舵转，全凭忠信涉波涛。”

闻福州永福县之方广岩奇景天开，余屡欲往游而不果。友人江心葵景阳为述一联云：“石室天开，见大地山河三千世界；水帘风卷，露半天楼阁十二阑干。”心葵所居距岩甚近，余四十年前即有同游之约，每为之神往云。

九江府庾楼为一郡大观，屹立郡署之后，前襟大江，后枕匡庐。楼额为苏斋师所书，江心即望见之。楼中联语多不称。郡守张子畏寅联云：“如此江山，何幸不才来领郡；亦谈风月，每逢嘉兴即登楼。”语稍稳贴。尚不如洪稚存先生亮吉一联云：“半壁江山，六朝雄镇；一楼风月，几辈传人。”足与斯楼相称。郑莹圃太守以为名下无虚，是也。

余初游平山堂在嘉庆元年，草草一过而已。后读《曝书亭集》，中有《郑谷口隶书平山堂扁长歌》，悔彼时不及留心赏玩。问之曾游平山堂者，亦俱若无睹。道光壬寅初夏，寄居邗上，重登此堂，则前后相距已四十余年。堂中扁字系欧阳文忠公之款。疑款字甚劣，非欧公所为，而郑谷口所题亦渺不可得，不知何故。遍翻郡志，则不但无欧阳题扁事，并郑谷口之扁亦未载。岂竹垞先生之诗欺人哉？顷与钱梅溪泳谈及，梅溪乃言曾亲见谷口原扁，后为吴中徐友竹坚者易以欧款。记得是乾隆年间第六次南巡时所为。梅溪今年八十有四，多见旧事，所言当不虚也。平山堂并无他扁，谷口所题又易为欧款，可谓两失，而伊墨卿隶书联句遂独出冠时矣。余《前编》所录墨卿句，误“隔江”为“过江”，兹特正之。余亦亲制一联云：“高视两三州，何论二分月色；旷观八百载，难忘六一风流。”质之阮芸台师，甚壮其语。朱兰坡同年亦曰：“平山堂诗，以王荆公‘一堂高视两三州’首为最；平山堂联，以伊墨卿‘隔江诸山’十六字为最。今君此联出，真可鼎立而三矣。”因亦用隶体书就，送悬堂楹。王荆公远矣，未知墨卿空中笑人否耳。

张伯冶曰：“扬州大儒坊董祠之左近有集贤楼，下临城河，形胜绝佳。记得有一集句旧联云：‘桃花潭水深千尺；明月扬州第一楼。’不知《画舫录》何以遗之。”

《前编》所载扬州楹帖，多据《画舫录》。比来寄居邗上，新有闻见，亦佳联也。如陈曼生鸿寿题康山云：“春水绿波扬子渡；梅花明月状元山。”洪桐生梧题东门城楼云：“风月天高，楼台地迥；云霞海曙，梅柳江春。”又题南门城楼云：“东阁联吟，有客忆千秋词赋；南楼纵目，此间对六代江山。” 　　相传河南南阳府城楼旧有楹联云：“真人白水生文叔；名士青山卧武侯。”对仗浑成，允称杰构。或疑诸葛应称忠武侯，但曰武侯，恐未尽善。然古人二字三字谥，后人止称其一字者甚多。如卫之睿圣武公，只称武公；贞惠文子，只称公叔文子；楚之顷襄王，只称襄王；秦之昭襄王，只称昭王。诸葛之称武侯，亦其例耳。

北固山甘露寺之左，旧为多景楼。俯挹全江，最称雄胜。楼址久荒，李兰卿观察曾捐赀重建。工甫竣，旋圮。观察撰联云：“天与雄区，欲游目骋怀，一层更上；地因多景，喜山光水色，四望皆通。”后曾文岚邑侯承显就北固山之后麓建“江东胜概楼”，重书观察联语悬诸前楹，而于后楹自撰一联云：“形势拓南徐，对秣陵树色，瓜步江光，何处平分吴楚；画图开北固，有米老庵存，卫公塔在，依然映带金焦。”楼之右又有小楼，正对金山，有南昌彭文勤师联云：“两点金焦，到山者不如望；一庵海岳，怀古者见其人。”盖宝晋书院正当其前也。 　　九江府之南即庐山，其城南正对庐山之双剑峰，历朝皆于府治前建三层高楼以镇之，名为匣剑楼。楼前开二池，直丈余，横数尺，名为匣剑池。郑仁圃太守初莅任，修浚一新，自制楼联云：“排闼两峰青，欣轮奂齐云，环雉堞更上一层，尽见匡庐真面目；干霄千丈紫，恐锋铓过露，敛龙光深藏什袭，如罗星宿壮心胸。”

苏州浒墅关北望亭，即入金匮县境。河中旧有丰乐桥。齐梅麓宰金匮时，鸠工重修，蔚为胜地。因题桥门一联云：“水远天长，万古川原连泰渎；年丰人乐，四时风景胜滁阳。”又，杭州城外之半山，桃花最盛。花时游船群集，秋后红叶亦极可观。旁有小桥，桥门一联云：“欲泛仙槎向何处；偶传红叶到人间。”皆桥门联之极超脱者。

清江浦胜迹以河帅署中为最。有方池甚宽，上为荷芳书屋，擅水木之胜。时张芥航河帅得董思白大字挂屏十二幅，钱梅溪为集屏中字作一联，云：“大隐寄淮堧，十亩芳塘涵德水；高怀拟绿野，满园花木绣春风。”

成都府城外有诸葛丞相祠，旁有台榭，为大僚饮饯公所。苏鳌石廷玉集杜句为楹帖，云：“诸葛大名垂宇宙；元戎小队出郊坰。”按：此前明黄才伯所集，见朱竹垞《静志居诗话》

唐陶山仲冕有集唐句题陶隐居祠，云：“门前学种先生柳；岭上长留处士坟。”

滕王阁中有裘可亭郡丞行恕联云：“隔岸眺仙蹤，问楼头黄鹤，天际白云，可被大江留住；绕阑寻胜迹，看树外烟波，洲边芳草，都凭杰阁收来。”

采石太白楼中有齐梅麓集句一联甚伟。出语云：“紫微九重，碧山万里；”即太白集中句。对语云：“流水今日，明月前身。”则司空表圣《诗品》中句耳。

黄右原曰：“扬州三贤祠，旧以王渔洋继欧、苏后，已不甚称。后更奉伊墨卿太守长生禄位于旁，而议者益起。自裁撤盐政后，湖上园林岁修无主，颓废不堪。李兰卿榷使独能捐廉，重修江山文选楼、桃花庵各处，而别建载酒堂于祠侧，以祀渔洋。于是香火始正。榷使并为之联云：‘昼了公事，夜接诗人，得句皆堪作图画；修禊虹桥，访碑禅智，此才真不负江山。’”

自浙入闽，第一重岭为苏岭。岭顶有关庙，殿后一亭，境极幽靓。有朱笥河先生手书一联云：“云石江将疑字浙；风篁岭若误髯苏。”跋云：“过苏岭留句。乾隆庚子十二月廿日，笥河居士朱筠。”余每过此，必熟赏此联。寺僧亦知宝之。寺中又藏有朱文正师诗卷，即为此联而作。和题者有谭兰楣光祥及吾乡林樾亭先生、王兰陔绍兰中丞。中丞复作长跋纪之，谓“此联句奇而笔遒，若有灵气光怪，足以永镇山门者。”洵不虚也。

黄州赤壁，以坡公二赋传耳。其实周郎用火攻处在今嘉鱼也。人皆议坡公之误。朱兰坡题联云：“胜迹别嘉鱼，何须订异箴讹，但借江山摅感慨；豪情传梦鹤，偶尔吟风啸月，毋将赋咏概生平。”

云南附郭之大观楼，中有孙髯所制长联，悬挂已久。道光初，阮芸台师总制滇黔时，为酌易数字，另制联板悬之。滇人啧有烦言。余曾于《前编》述之。昨接吾师来函云：“孙髯原联，以正统之汉、唐、宋、元伟烈丰功总归一空为主，岂不骎骎乎说到我朝。故改为爨长蒙酋，递到吴三桂等人身上。所以扶正而消逆也。啧有烦言者，蒙酋未达耳。”按：原联及改本，《前编》已并全录，今必须重录改本，以质观者，使知吾师所以须改之故，以释滇人之疑而已。改本云：“五百里滇池，奔来眼底，凭栏向远，喜茫茫波浪无边，原本作‘披襟岸帻，喜茫茫空阔无边’看东骧金马，西翥碧鸡，北倚盘龙，南驯宝象，原本‘金马’作‘神骏’，‘碧鸡’作‘灵仪’，‘倚盘龙’作‘走蜿蜒’，‘驯宝象’作‘翔缟素’高人韵士，惜抛流水光阴，原本作‘何妨选胜登临’趁嶰屿螺洲，将起苍崖翠壁，原本作‘梳裹就风鬟雾鬓’更蘋天苇地，早收回薄雾残霞，原本作‘点缀些翠羽丹霞’莫辜负四围香稻，万顷鸥沙，原本作‘晴沙’九夏芙蓉，三春杨柳；数千年往事，注到心头，把酒凌虚，叹滚滚英雄谁在，想汉习楼船，唐标铁柱，宋挥玉斧，元跨革囊，爨长蒙酋，原本作‘伟烈丰功’费尽移山气力，尽珠帘画栋，卷不及暮雨朝云，便藓碣苔碑，原本作‘断碣残碑’都付与荒烟落照，原本‘荒’作‘苍’只赢得几杵疏钟，半江渔火，两行秋雁，一枕清霜。原本作‘两行鸿雁，一片沧桑’

广西宜山县为黄山谷先生谪居地。城中有山谷祠堂，查俭堂抚部守庆远时重新之，并制联云：“忠孝振纲常，党籍编名，气节宛如东汉；文章垂宇宙，诗家衍派，门庭别启西江。”公诞辰在六月十二日。李兰卿权守时，率诸生为公设祭，如坡公生日故事。祠内旧有宝华亭、墨池诸胜，今已湮废。兰卿亦制联云：“载酒为公来，率儒服儒冠，仍似旧开诗屋宴；僦居无地住，占宜山宜水，却教长祭墨池田。”

福州城外由江达海之路，以罗星塔为关键。塔据山巅，四面皆波涛汹涌。其由闽县达长乐，则必以罗星塔山下为暂泊候潮之所。盖海潮由此而分也。塔上旧有七字联，不知何人所撰。其句云：“朝朝朝朝朝朝夕；长长长长长长消。”过客皆不知所谓。康熙中有一道人到此，读而喜之。众请其说。道人笑曰：“此山为海潮来往之区。此联出语第一、第二‘朝’字上平声，第三‘朝’字下平声，通作‘潮’字，第四‘朝’字亦下平声，第五‘朝’字上平声，第六‘朝’字又下平声。对语第一、第二‘长’字平声，第三‘长’字上声，第四‘长’字是平声，第五‘长’字是上声，第六‘长’字又是平声。如此读之，自不烦言而解，不过是言潮汐长消而已。”言讫道人遂不见。或以为纯阳祖师现身也。

河南辉县城外有古百泉，发源苏门山中，汇为巨池。诗所谓“泉源在左”是也。历代名人多隐居其上。左有孙夏峰先生祠，程梓庭中丞题联云：“胜地集名儒，轶姚许赵窦以抗宗传，群仰夏峰作乔岳；熙朝开理学，继濂洛关闽而昌后裔，从教睢水得渊源。”谓姚雪斋、许鲁斋、赵复、窦默及我朝汤文正公也。