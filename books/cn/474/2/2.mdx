---
---
---
title: 应制
---



缪莲仙艮《涂说》云：“乾隆四十五年，七旬万寿时，圣制有‘七旬天子古六帝；五代孙曾予一人’之联。其时臣工之撰灯联者，皆敬本此意以为阐绎，诚千载一时也。谨按：汉世宗孝武皇帝在位五十四年，寿七十一岁；梁高祖武皇帝在位四十八年，寿八十六岁；唐高祖神尧皇帝在位九年，寿七十一岁；唐元宗明皇帝在位四十四年，寿七十七岁。六帝皆年逾七十。若五世同堂，则旷古帝王所未有矣。岂不盛哉。”

朱缄三孝廉秉铭曰：“闻乾隆五旬万寿时，京师经坛有联云：‘四万里皇图，伊古以来，从无一朝一统四万里；五十年圣寿，自兹以往，尚有九千九百五十年。’气象高阔，设想奇创，对仗亦新而稳，与寻常楹联路径迥乎不同。相传为纪文达公所撰，否则必属彭文勤公，他人无此手笔也。”

黄霁青太守安涛曰：“乾隆甲辰，高宗南巡至浙江。杭城人家有悬桃符者，句云：‘一岁双春三月闰；六巡两浙万民欢。’又，五十五年，恭遇八旬万寿，民间有颂联云：‘自古罕闻圣天子八旬万寿；于今方见大皇帝五代一堂。’两联语意虽质，却极自然稳贴，可以见草野芹曝之忱。”

程春庐曰：“乾隆五十五年，恭值八旬万寿。京中有一经坛灯联极典丽，又极浑成，竟如天造地设者。句云：‘八千为春，八千为秋，八方向化八风和，庆圣寿八旬逢八月；五数合天，五数合地，五世同堂五福备，正昌期五十有五年。’相传是河间纪文达公手笔。”盖信非吾师不能也。 　　郑仁圃太守瑞麟曰：“嘉庆己巳，恭祝五旬万寿，福州经坛设在鳌峰书院。余曾拟一联云：‘沙数恒河合十，佛称无量寿；潮音大海呼三，声协不周风。’又拟戏台联云：‘曲谱四诗，天保九如篇第一；舞分两向，太平万岁字当中。’时院课即以此命题。余此两联曾为游彤卣师录用。至己卯，恭祝六旬万寿，经坛亦设鳌峰书院。所有灯联俱周苍士广文嘉璧拟作。如云：‘届二十四年，初周斗极；祝万八千岁，远绍天灵。’又云：‘如大海潮音，衢歌祝圣；比恒河沙数，寿宇添筹。’又云：‘呼万岁者三，康疆逢吉；等百王而上，福禄来崇。’又云：‘帝命式九围，俾缉熙于纯嘏；皇敛时五福，用敷锡厥庶民。’又云：‘功既成矣，世既贞矣，参天贰地；鼚乎鼓之，轩乎舞之，蹈德咏仁。’”按：乾隆年间两次庆典，经坛灯联，闻俱系陈秋坪登龙、黄耦宾世发、张燮轩经邦及吾师郑苏年光策、林畅园茂春诸先生所拟。余少时尚见先大夫手录成本，极其壮丽矞皇。今此本不知何时失去。屡向他处访觅副本，杳不可得。惜哉！

道光辛丑八月，吴郡绅士于元妙观恭设经坛，祝六旬万寿。时朱兰坡侍讲珔方为紫阳书院山长，撰次灯联数副，具见精思。如云：“六位仰时成，六龙御世，六凤仪廷，圣德备膺九五福；十华徵券锡，十赍孚恩，十全继续，慈闱欢溥万千觞。”此于每句分嵌“六、十”两字也。又云：“元符根太极，五百岁为春，五百岁为秋，春秋筭协福筹，八叶椿开无量寿；妙果证长生，三千年一花，三千年一实，花实数周星纪，九重桃献大罗天。”此于首句分用“玄、妙”两字也。又云：“大地欢胪殷庶，道统际重熙，六叶升恒，万国万年长拱极；清时盛谱和声，光天歌复旦，十华糺缦，寿星寿宇遍腾辉。”此每句首一字合成“大清道光六十万寿”也。又云：“八音节，八风和，月轮正满；十瑞臻，十章献，日驭方中。”此两联中分用“八月十日”字也。