---
---
---
title: 卷之三
---



《明道杂志》云：世传朱全忠作四镇时，一日与宾佐出游，全忠忽指一方地曰：“此可建一神祠，试召一视地工验之。”而召工久不至，全忠怒甚，现于辞色，左右皆恐。良久，工至。全忠指地视之。工再拜贺曰：“此所谓乾上龙尾地，建庙固宜。然非大贵人，不见此地。”全忠喜，薄赐而遣之。工出，宾僚或戏之曰：“若非乾上龙尾，定当坎下驴头矣。”盖东北人谓斫伐曰坎也。

沈作哲《寓简》云：扬文公危言直道，独立一世，嫉恶如仇。在翰苑日，有新幸近臣以邪言进者，意欲攀公入其党中，因间语公曰：“君子知微知彰，知柔知刚。”公正色疾声答曰：“小人不耻不仁，不畏不义。”幸臣大沮。

《东坡志林》云：“章詧，字隐之，本闽人，迁于成都数世矣。善属文，不仕，晚用太守王素荐，赐号冲退居士。一日，梦有人寄书召之者云：“东岳道士也。”明日，与李士宁游青城，濯足水中，詧谓士宁云：“脚踏西溪流去水。”士宁答云：“手持东岳寄来书。”詧大惊，未几，果死。

《北梦琐言》云：宣宗尝赋诗，上句有“金步摇”未能对，遣未第进士对之。温庭筠乃以“玉条脱”续之，宣宗赏焉。

《瑯环记》云：兰待女子同种则香，故名“待女”。“待女花；宜男草。”是绝对也。　按：《风土记》：“鹿葱，宜男草也。” 　　《全唐诗话》云：温庭筠才思艳丽，药名有“白头翁”，温以“苍耳子”为对。　按：《三国志·诸葛恪传》注：“白头翁，鸟名。”

《瑯环记》云：绛树一声能歌两曲，二人细听，各闻一曲，一字不乱。人疑其一声在鼻，竟不测其何术。当时有黄华者，双手能写二牍，或楷或草，挥毫不辍，各自有意。余谓“绛树双歌；黄华二牍”是确对也。

《后山诗话》云：昔之黠者，滑稽以玩世曰：“彭祖八百岁而死，其妇哭之恸。其邻里共解之曰：‘人生八十不可得，而翁八百矣，尚何尤？’妇谢曰：‘汝辈自不谕尔。八百死矣，九百犹在也。’世以痴为九百，谓其精神不足也。”又有令新视事而不习吏道，召胥魁问之。魁具道笞十至五十，及折杖数。令遽止之，曰：“我解矣！笞六十为杖十四耶？”魁笑曰：“五十尚可，六十犹痴耶。”长公取为偶对曰：“九百不死；六十犹痴。”

《云仙杂记》云：申王谓猪既供餐，不宜处于秽地，乃以毡龛粟粥待之。取其毛刷净，令巧工织壬癸席，滑且凉。又蜀人二月好以豉杂黄牛肉为甲乙膏，非尊亲厚知，不得预食。其家小儿，三年一享。“壬癸席，甲乙膏”正好作对。 　　《独醒杂志》云：东坡、山谷同游凤池寺，坡公举对云：“张丞相之佳篇，昔曾三到。”山谷即答云：“柳屯田之妙句，那更重来。”时称名对。张丞相诗云：“八十老翁无品秩，昔曾三到凤池来。”坡公盖取此也。

又云：杨大年，美鬚髯。一日早朝罢，至都堂。丁晋公时在政府，戏谓之曰：“内翰拜时鬚扫地。”公应声曰：“相公坐处幕漫天。”晋公知其讥己，而喜其敏捷，大称赏之。

《鹤林玉露》云：“尤延之与杨诚斋为金石交。淳熙中，诚斋为秘书监，延之为太常卿，又同为青官僚宷，无日不相从。二公皆善谑，延之尝曰：“有一经句，请秘监对，曰‘杨氏为我。’”诚斋应曰：“尤物移人。”众皆叹其敏确。

《□(上巩下石)溪诗话》云；尝见同侪因行饮，令人索一鱼名，有浙人大唱云：“周公鱼。”余谓坐客曰：“且喜‘召伯鲊’有偶对矣。”满堂皆胡卢不止，因戏为足成其语云：“京市鲊先夸召伯，浙音鱼或号周公。”

《猗觉寮杂记》云：世传“不逢韩玉汝”，有应声对者曰：“可怕李金吾。”以“金吾”对“玉汝”为巧。唐有孙玉汝，则玉汝为名字，不始于韩也。

《归田录》云：梅圣俞以诗知名，而浮沉三十年，终不得一馆职，晚年与修《唐书》，书成，未奏而卒。士大夫莫不叹惜。其初受敕修《唐书》时，尝语其妻刁氏曰：“吾之修书，亦可谓猢狲入布袋矣！”刁氏笑对曰：“君于仕宦，又何异狼吞鲇鱼上竹竿耶？”闻者皆以为善对。

又云：王荆公一日谓刘贡父曰：“‘三代夏商周’，可对乎？”贡父应声曰：“四诗风雅颂。”荆公拊髀曰：“此天造地设也！”

又云：寇莱公在中书时，尝与同列戏语曰：“‘水底日为天上日’，未有对者。”会杨大年来白事，应声曰：“眼中人是面前人”。一时称为的对。

《系年要录》云：绍兴五年，诏禁屠以祷晴，而并及鸡鸭。右谏议大夫赵霈奏疏称颂上德，以为齐宣王不忍一牛之比。中书舍人胡寅读疏笑曰：“谏议乃及此乎！闻汝直统兵有号龙虎大王者，或入犯，当以鸡鸭谏议拒之。”　按；沈德符《敝帚斋余谈》云：“汤义仍论给事胡似山汝宁除参论饶伸外，不过一‘虾蟆给事’而已。盖时因祷雨禁屠宰，胡请并禁捕蛙，以感召上苍，故汤有此语，且告人曰：“吾亦为似山图不朽，与南宋‘鹅鸭谏议’属对亲切耳！”

丁令威化鹤，出干宝《搜神记》，此人人知之也。又《神仙传》：苏仙公，桂阳人，升云而去。后有白鹤来止郡城楼，人或弹之，以爪书曰：“城郭是，人民非，三百甲子一来归。我是苏公，弹我何为？”故黄涪翁《次韵苏韩林出游》诗云：“人间化鹤三千岁，海上看羊十九年。”并用苏家典故，真佳对也。

《老学庵笔记》载临安扁榜对有：“乾坤湿气四斤丸，偏正头风一字散。”“三朝御史陈忠翊，四代儒医陆大丞。”“东京石朝议女婿乐驻泊药铺，西蜀费先生弟子寇保义卦肆。”　按：吾师纪文达公亦有集京城市肆招牌对句，如：“冬季讽经”对“秋爽来学”。“神妙乌须药”对“祖传狗皮膏”。“学经蒙任附”对“店槽道俱全”。“去风柳木牙杖”对“滴露桂花头油”。“精裱唐宋元明古今名人字画”对“自运云贵川广南北道地药材”。此可见名流虽游戏之词，亦皆前有所本也。

宋与辽交欢，文禁甚宽。轺客往来，率以谈笑诗文相娱乐。元祐间，苏文忠公尝膺是选，辽使闻其名，思困之。其国旧有对云：“三光日月星”。无能对者，以请于公。公唯唯，谓其介曰：“我能而君不能，非所以全大国之体。‘四诗风雅颂’，天生对句。盍先以此复之。”介如言，方共叹愕，公徐曰：“四德元亨利。”辽使睢盱欲起辨，公曰：“尔谓我忘其一耶？谨关尔舌！两朝兄弟邦，卿为外臣，此固仁庙之讳也。”辽使出不意，遂心折。旋复令医官对云：“六脉寸关尺。”辽使愈悚然。既而请曰：“学士前对究欠一字，仍请另构一语。”适雷雨大作，公云：“‘一阵风雷雨’，即景可乎？”遂大敬服，尽欢而罢。此与“五行金木水火土，四等公侯伯子男”同一因难见巧也。　按：“三光日月星”，近又有以“八旗满蒙汉”作对者，庄赡相称。文字因时运而开，此则前人所不能测其所至矣。

俗传东坡与子由夜雨连床，子由曰：“尝见鬻术者云：‘课演六爻，内卦三爻，外卦三爻。’思之不能成对。”一日同出，坡见戏场舞棒花者云：“棒长八尺，随身四尺，离身四尺。”语子由曰：“此语正可还前日枕上之对也。” 　　“刘蕡下策，我辈登科；雍齿且侯，吾属何患？”成语天然，坡公所对。见释惠洪《冷斋夜话》。

宋时有尚书孙觌，相传为坡公遗体，冯具区祭酒所云“阳羡孙老得坡公弃婢而生者也。”唯王渔洋先生力辩之，谓坡住阳羡，见一童子颇聪慧，出对句云：“衡门稚子璠玙器。”童子对曰：“翰苑仙人锦绣肠。”即孙觌也。坡甚喜之。据此则觌非坡子明矣。抑或宋人好名，如童贯自托为韩魏公所生，梁师成亦自谓坡公所出耶。

士子遇文宗按临，始用功读书，谓之“抱佛脚”。《中山诗话》：“王荆公嗜谐谚。一日，论沙门道因曰：‘投老欲依僧。’客遽曰：‘急则抱佛脚。’王曰：‘投老欲依僧是古诗。’客曰：‘急则抱佛脚是俗谚。’上去‘投’，下去‘脚’，岂非的对？”

《后村诗话》云：高文虎作《西湖放生池记》，以鸟兽鱼鳖咸若为商王事，太学诸生为谑词哂其误。陈晦行“史集贤制”用昆命元龟事，闽帅倪侍郎驳之。陈累疏，援引唐人及本朝命相皆用此语。史擢陈台端，劾倪削秩罢去，或为一联云：“舍人旧错夏商鳖，御史新争舜禹龟。” 　　《桐江诗话》云：元祐东平王景亮与诸仕族无成者，结为一社，纯事嘲笑。士大夫无问贤愚，一经诸人之目，即披不雅之名。当时号曰猪嘴关。吕惠卿察访京东，吕天资清瘦，语以双手指画。社人目之曰：“说法马留。”又凑为七字曰：“说法马留为察访。”弥岁不能对。一日，邵篪因上殿泄气，出知东平。邵高鼻卷髯，社人目之曰：“凑氛狮子。”乃对云：“凑氛狮子作知州。”惠卿衔之，讽部使者发以他事，举社遂为齑粉矣。

《老学庵笔记》云：高宗南幸，舟泊岸，执政必登舟朝谒。行于沮洳，则蹑芒鞋。吕元直顾同列戏云：“草履便将为赤舄。”既而旁舟水深，乃积稻秆以进，参政范觉民曰：“前句吾有对矣。云‘稻秸聊以当沙堤’。”

又云：绍兴初，张子韶对策有“桂子飘香”之语。赵明诚妻李易安以对语嘲之云：“露花倒影柳三变，桂子飘香张九成。”时传为谈柄。

《能改斋漫录》云：徽宗尝作诗句，命蔡少保居安以赐元长云：“相公公相子。”元长遽对以进云：“人主主人翁。”时服其敏捷得体，不必以人废言也。

黄右原曰：世俗以秦少游为苏门之婿，并妄称苏小妹以实之，此真《齐东野语》也。其言一曰：“小妹以‘闭门推出窗前月’难少游，久无以应。适东坡过，以小石块投池中。秦顿悟，应声曰：‘投石冲开水底天。’小妹乃释然。”其实，此出语并非甚难对也。

《金台集》云：瀛岛中有一妆楼，相传为金明昌中李妃所筑。妃尝与章宗露坐其上，章宗曰：“二人土上坐。”妃应声曰：“一月日边明。”

《齐东野语》中又载一对句云：“妙法法因因果寺，金轮金刚；中和和丰丰乐楼，银杓银瓮。”盖上句是当时寺名，下句是当时酒楼名，亦可谓巧合矣。

又云：兵部尚书夏原吉治水江南，与给事中某同寓僧寺。某如厕甚急，夏戏之曰：“披衣靸履而行，急事急事。”即对云：“弃甲曳兵而走，尚书尚书。”犹言常输也。

《复斋漫录》云：刘韐始为尉于洪之丰城，性不饮酒，饮则面色烘然。推官抵邑，能饮啖，与刘同会，以谚语戏刘云：“小器易盈真县尉。”刘答云：“穷坑难满是推官。”

《东轩笔录》云：陈绎晚为敦朴状，时谓之热熟颜渊。熙宁中，台州推官孔文仲廷试对策，言时事有可痛哭太息者，执政恶而斥之，语于众曰：“文仲狂躁，真杜园贾谊也。”王平甫曰：“‘杜园贾谊’可对‘热熟颜渊’。”合坐大噱。盖“杜园”、“热熟”，皆当时鄙谚也。

《梁溪漫志》云：前人所记“崔度崔公度，王韶王子韶”，以为的对。绍兴中，冯侍郎楫与罗侍御汝楫在朝，或戏为语云：“侍郎侍御揖汝揖。”一时无能对者，适范检字同与陈检详正同俱为二府掾属，徐敦济续云：“检字检详同正同。”时以为天生巧对也。

王铚《四六话》云：谭昉，曲江人，荆公少年仕宦荆州之友也。特善笺表。荆公在金陵称其一对云：“车斜韵险；竞病声难。”“竞病”二字，曹景宗故事。“车斜”二字，见白乐天《与元微之书》曰：“何处春深好”。以“车斜”二字为韵，往来几百篇。

《笔谈》云：欧阳文忠常爱林逋诗“草泥行郭索，云木叫钩辀”之句，以为语新而属对亲切。钩辀，鹧鸪声也。郭索，蟹行貌也。　按：郭索似亦指声，不指貌。

《诗话总龟》云：蔡君谟与陈亚相友善。一日，以谑语嘲其名云：“陈亚有心终是恶。”陈应声对云：“蔡襄无口便成衰。”虽巧谑，亦伤虐矣。

《齐东野语》云：癸酉岁，应元秋试，两浙运司干官、临川龚孟鍨为考官。龚道出慈溪，忽梦有人以杯酒饮之，且作四字于掌中。及入院，发策，第一道中误以一祖十三宗为十四宗，于是士子大哄，径排试官房舍，悉遭棰辱，至有负笈而逃者。龚偶得一兵负去而免。刘制使良贵亲至院外抚谕，遂权宜以第二道为首篇，续撰其三。久之始定。于是好事者作隔联云：“龚运干出题疏脱，以十三宗作十四宗；刘制使下院调停，用第二道为第一道。”龚后为计使所劾。明年，度宗宾天，于是十四宗之语遂验。

《鹤林玉露》云：“绍兴乙卯，以旱祷雨。谏议大夫赵霈上言：自来祈祷，断屠止禁猪羊，今后请并禁鹅鸭。时胡致堂在西掖，见之笑曰：“可谓鹅鸭谏议矣。闻贼中有龙虎大王，请以鹅鸭谏议当之。”此与前《系年要录》语大同小异。因后一对语大异，故复录之嘉定中，察院罗相上言，越州多虎，乞行下措置，多方捕杀。正言张次贤上言：“八盘岭，乃禁中来龙，乞禁人行。”太学诸生遂有“罗擒虎，张寻龙”之对。

又云：冯京，字当世，鄂州咸宁人。其父商也，壮年无子，至京师买一妾，立券偿钱矣，问妾所自来，乃言其父因纲运欠折，鬻女以为赔偿之计。遂恻然不忍犯，遣还其父，不索其钱而归。居数月，妻有娠，将诞，里中人皆梦鼓吹喧阗迎状元，京乃生。家贫甚，读书于灒山僧舍。僧有畜犬，京与共学者烹食之。僧诉之县，县令命作《偷狗赋》，援笔立就。其警对云：“团饭引来，喜掉续貂之尾；索綯牵去，惊回顾兔之头。”令击节释之，延之上座。明年遂作三元。

又云：杨东山尝谓余曰：“昔周益公、洪容斋尝侍寿皇宴，因谈肴核。上问容斋乡里所产。容斋，番阳人也。对曰：“沙地马蹄鳖，雪天牛尾狸。”又问益公。公，余庐陵人也。对曰：“金柑玉版简，银杏水精葱。”上吟赏。又问一侍从。忘其名，浙人也。对曰：“螺头新妇臂，龟脚老婆牙。”四者皆海鲜也。上为之一笑。某尝陋三公之对，昔帅五羊时，漕仓市舶三使者，皆闽浙人。酒边各盛言其乡里果核鱼虾之美，渠问某乡里何所产，某笑曰：“他无所产，但产一欧阳子耳。”