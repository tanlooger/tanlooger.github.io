---
---
---
title: 楹联丛话
---




序

茝邻先生，八闽硕儒，吐纳经范，无书不读，有美必彰。曩者提刑山左，手辑唐五代以前名论，先之以圣贤遗训之在诸经外者，为《古格言》十二卷。昌既受而读之矣。阅十年而继李善撰《文选旁证》四十六卷，博综审谛于唐宋元明以来卅七家之言，以订晋府、汲古之误，而集是书之大成。美哉富矣！近复读公二集，一为《退庵诗存》，推本伦纪，鉴别金石；逢源于经籍，殚精于时务，诗也而政教寓焉；一为《退庵随笔》，则数十年拳拳于庭训师传，因时随地，藉束身心，期诸实用。自谓无关乎著作，而学殖躬行，经史诸子、官常家礼、文事武功，盖靡有弗备者。比年为吾粤采风陈诗，征文考献，将有“三管英灵”之集。而公暇搜罗，孳孳未已，乃复以所辑楹帖见示，诹遍八方，稿凡三易，每联辄手叙其所缘起，附以品题，判若列眉，了如指掌。夫道体之罔弗该也，文字之罔弗喻也；语其壮则鲲海鹏霄，语其细则蚊睫蜗角。须弥自成其高也，芥子不隘于纳也。楹帖肇自宋、元，于斯为盛。片辞数语，著墨无多，而蔚然荟萃之余，足使忠孝廉节之悃，百世常新；庙堂瑰玮之观，千里如见。可箴可铭，不殊负笈趋庭也；纪胜纪地，何啻梯山航海也。诙谐亦寓劝惩，欣戚胥关名教。草茅昧于掌故者，如探石室之司矣；脍炙遍于士林者，可作家珍之数矣。一为创局，顿成巨观。惟公以蓬山耆宿入直枢垣，扬历大邦，叠膺重寄，虽官书林立，而几案尘清。偶当诗钵文坛，辄复露垂泉涌。兹则秉节全圻，总宏纲而理庶政，犹是思艰图易，举重若轻。雍容乎礼法之场，翔泳乎文艺之圃。烛武所谓智深勇沈，颖滨所称神止气定者，非欤！故于前所著诸集，见公之综贯百氏，取精用宏，而于斯集有以见公心源治法，以整以暇为天授，非人力所能及也。道光二十年庚子春正月，陈继昌谨序。