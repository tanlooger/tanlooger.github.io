---
---
---
title: 卷一・周文 介之推不言禄
---

晋侯赏从亡者，介之推不言禄，禄亦弗及。

推曰：“献公之子九人，唯君在矣。惠、怀无亲，外内弃之。天未绝晋，必将有主。主晋祀者，非君而谁？天实置之，而二三子以为己力，不亦诬乎？窃人之财，犹谓之盗。况贪天之功，以为己力乎？下义其罪，上赏其奸。上下相蒙，难与处矣。”

其母曰：“盍亦求之？以死谁怼？”

对曰：“尤而效之，罪又甚焉！且出怨言，不食其食。”

其母曰：“亦使知之，若何？”

对曰：“言，身之文也。身将隐，焉用文之？是求显也。”

其母曰：“能如是乎？与汝偕隐。”遂隐而死。

晋侯求之，不获，以绵上(地名)为之田。曰：“以志吾过，且旌善人。”

----------------

晋侯：指晋文公，即重耳。他逃亡在外，在秦国的帮助下回晋继承君位。

赏：赐有功也。

从亡者：从文公出亡在外之臣，如狐偃、赵衰之属。

介之推：亦从亡之臣。晋文公臣子，曾割自己腿上的肉以食文公。

献公：重耳之父晋献公。

惠、怀：惠公，怀公。惠公是文公重耳的弟弟，是怀公的父亲。

置：立。

二三子：相当于“那几个人”，指跟随文公逃亡诸臣。子是对人的美称。

诬：欺骗。

下义其罪：义，善也。言贪天之功，在人为犯法，而下反以为善也。

上赏其奸：奸，伪也。言贪天之功在国为伪，而上反以此赐也。

蒙：欺骗。

盍：何不。

怼(duì)：怨恨。

尤：罪过。

文：花纹，装饰。言人之有言，所以文饰其身。

绵上：地名，在今山西介休县南、沁源县西北的介山之下。

田：祭田。

志：记载。

旌：表彰。

