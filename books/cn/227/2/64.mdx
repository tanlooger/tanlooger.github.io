---
---
---
title: 百家
---




抱朴子曰：百家之言，虽不皆清翰锐藻，弘丽汪濊，然悉才士所寄，心一夫澄思也。正经为道义之渊海，子书为增深之川流。仰而比之，则景星之佐三辰;俯而方之，则林薄之裨嵩岳。而学者专守一业，游井忽海，遂掇踬於泥泞之中，而沈滞乎不移之困。子书披引玄旷，眇邈泓窈，总不测之源，扬无遗之流，变化不系於规矩之方圆，旁通不沦於违正之邪径，风格高严，重仞难尽。是偏嗜酸甜者，莫能赏其味也;用思有限者，不得辩其神也。先民叹息於才难，故百世为随踵，不以璞不生板桐之岭，而捐曜夜之宝；不以书不出周孔之门，而废助教之言。犹彼操水者，器虽异而救火同焉;譬若针灸者，术虽殊而攻疾均焉。狭见之徒，区区执一，去博辞精，思而不识，合锱铢而以齐重於山陵，聚百千可以致数亿兆，惑诗赋琐碎之文，而忽子论深美之言，真伪颠倒，玉石混淆，同广乐於桑间，均龙章於素质，可悲可慨，岂一条哉！