---
---
---
title: 读三老《感逝》诗
---




顷拜读阮毅成、程沧波、胡健中三丈《感逝》之诗，亦颇有感触。郁达夫，我国现代文学中奇才也，何意竟因失爱投边，为倭寇所戮。三老伤之，余亦戚然。因裁狗尾续之。





狸奴旧孽著新笺，三老相濡亦可怜。终化余情成烈士，讵缘钗断误投边。

柔条可折宁偷折，着意问天哪有天？地下若逢旧诗友，唱酬应自各成篇。

桂棹兰栓同杳杳，孤魂幽魄两翩翩。他年香梦随风逝，飞向南洋哪一边？

此是莺莺第几笺？海隅老丈忆从前。阮郎已赋连三角，胡子何须叹月圆！





［编者按］陈公亮先生逝世前夕，曾将30年代名作家郁达夫前妻王映霞女士远道寄来的问病卡面交阮毅成先生，嘱转赠胡健中先生及本刊编者保存。阮毅成、程沧波、胡健中三先生并赋有诗章，见《传记文学》第四十四卷第四期。旅美史学家唐德刚教授读后有感，步三老韵和之。





原载《传记文学》第四十四卷第六期