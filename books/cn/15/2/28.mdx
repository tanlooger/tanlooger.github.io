---
---
---
title: 卷三十四·列传第二十八·张缅等
---

○张缅〔弟缵  绾〕

张缅，字元长，车骑将军弘策子也。年数岁，外祖中山刘仲德异之，尝曰“此儿非常器，为张氏宝也”齐永元末，义师起，弘策从高祖入伐，留缅襄阳，年始十岁，每闻军有胜负，忧喜形于颜色。天监元年，弘策任卫尉卿，为妖贼所害，缅痛父之酷，丧过于礼，高祖遣戒喻之。服阕，袭洮阳县侯，召补国子生。起家秘书郎，出为淮南太守，时年十八。高祖疑其年少未闲吏事，乃遣主书封取郡曹文案，见其断决允惬，甚称赏之。还除太子舍人、云麾外兵参军。缅少勤学，自课读书，手不辍卷，尤明后汉及晋代众家。客有执卷质缅者，随问便对，略无遗失。殿中郎缺，高祖谓徐勉曰“此曹旧用文学，且居鹓行之首，宜详择其人”勉举缅充选。顷之，出为武陵太守，还拜太子洗马，中舍人。缅母刘氏，以父没家贫，葬礼有阙，遂终身不居正室，不随子入官府。缅在郡所得禄俸不敢用，乃至妻子不易衣裳，及还都，并供其母赈赡亲属，虽累载所畜，一朝随尽，缅私室常阒然如贫素者。累迁北中郎谘议参军、宁远长史。出为豫章内史。缅为政任恩惠，不设钩距，吏人化其德，亦不敢欺，故老咸云“数十年未之有也”。

大通元年，征为司徒左长史，以疾不拜，改为太子中庶子，领羽林监。俄迁御史中丞，坐收捕人与外国使斗，左降黄门郎，兼领先职，俄复为真。缅居宪司，推绳无所顾望，号为劲直。高祖乃遣画工图其形于台省，以励当官。中太通三年，迁侍中，未拜，卒，时年四十二。诏赠侍中，加贞威将军，侯如故。赙钱五万，布五十匹。高祖举哀。昭明太子亦往临哭，与缅弟缵书曰“贤兄学业该通，莅事明敏，虽倚相之读坟典，郄縠之敦《诗》《书》，惟今望古，蔑以斯过。自列宫朝，二纪将及，义惟僚属，情实亲友。文筵讲席，朝游夕宴，何曾不同兹胜赏，共此言寄。如何长谢，奄然不追。且年甫强仕，方申才力，摧苗落颖，弥可伤惋。念天伦素睦，一旦相失，如何可言。言及增哽，巉笔无次”

缅性爱坟籍，聚书至万馀卷。抄《后汉》、《晋书》，众家异同，为《后汉纪》四十卷，《晋抄》三十卷。又抄《江左集》，未及成。文集五卷。子傅嗣。

缵字伯绪，缅第三弟也，出后从伯弘籍。弘籍，高祖舅也，梁初赠廷尉卿。缵年十一，尚高祖第四女富阳公主，拜驸马都尉，封利亭侯，召补国子生。起家秘书郎，时年十七。身长七尺四寸，眉目疏朗，神采爽发。高祖异之，尝曰“张壮武云后八叶有逮吾者，其此子乎”缵好学，兄缅有书万馀卷，昼夜披读，殆不辍手。秘书郎有四员，宋、齐以来，为甲族起家之选，待次入补，其居职，例数十百日便迁任。缵固求不徙，欲遍观阁内图籍。尝执四部书目曰“若读此毕，乃可言优仕矣”如此数载，方迁太子舍人，转洗马、中舍人，并掌管记。

缵与琅邪王锡齐名。普通初，魏遣彭城人刘善明诣京师请和，求识缵。缵时年二十三，善明见而嗟服。累迁太尉谘议参军，尚书吏部郎，俄为长史兼侍中，时人以为早达。河东裴子野曰“张吏部在喉舌之任，已恨其晚矣”子野性旷达，自云“年出三十，不复诣人”初未与缵遇，便虚相推重，因为忘年之交。

大通元年，出为宁远华容公长史，行琅邪、彭城二郡国事。二年，仍迁华容公北中郎长史、南兰陵太守，加贞威将军，行府州事。三年，入为度支尚书，母忧去职。服阕，出为吴兴太守。缵治郡，省烦苛，务清静，民吏便之。大同二年，征为吏部尚书。缵居选，其后门寒素，有一介皆见引拔，不为贵要屈意，人士翕然称之。

五年，高祖手诏曰“缵外氏英华，朝中领袖，司空以后，名冠范阳。可尚书仆射”初，缵与参掌何敬容意趣不协，敬容居权轴，宾客辐凑，有过诣缵者，辄距不前，曰“吾不能对何敬容残客”及是迁，为表曰“自出守股肱，入尸衡尺，可以仰首伸眉，论列是非者矣。而寸衿所滞，近蔽耳目，深浅清浊，岂有能预。加以矫心饰貌，酷非所闲，不喜俗人，与之共事”此言以指敬容也。缵在职，议南郊御乘素辇，适古今之衷。又议印绶官备朝服，宜并著绶，时并施行。

九年，迁宣惠将军、丹阳尹，未拜，改为使持节、都督湘、桂、东宁三州诸军事、湘州刺史。述职经途，乃作《南征赋》。其词曰：

｛岁次娵訾，月惟中吕，余谒帝于承明，将述职于南楚。忽中川而反顾，怀旧乡而延伫。路漫漫以无端，情容容而莫与。乃弭节叹曰：人之寓于宇宙也，何异夫栖蜗之争战，附蚋之游禽。而盈虚倚伏，俯仰浮沉，矜荣华于尺影，总万虑于寸阴。彼忘机于粹日，乃圣达之明箴。妙品物于贞观，曾何足而系心。抚馀躬之末迹，属兴王之盛世。蒙三栾之休宠，荷通家之渥惠。登石渠之三阁，典校文乎六艺。振长缨于承华，眷储皇之上睿。居衔觞而接席，出方舟以同济。彼华坊与禁苑，常宵盘而昼憩。思德音其在耳，若清尘之未逝。经二纪以及兹，悲明离之永翳。惟平生之褊能，实有志于栖息。惭灭没之千里，谢韩哀于八极。如蓑裘之代用，譬轮辕之曲直。愧周任之清规，谅无取于陈力。逢濯缨之嘉运，遇井汲之明时。怀君恩而未答，顾灵琐而依迟。总端揆以居副，长庶僚而称师。犹深泉之短绠，若高墉而无基。伊吾人之罪薄，岂斯满之能持。奉皇命以奏举，方驱传于衡疑。遵夕宿以言迈，戒晨装而永辞。行摇摇于南逝，心眷眷而西悲。

尔乃横济牵牛，傍瞻雉库。前观隐脉，却视云布。追晋氏之启戎，覆中州之鼎祚。鞠三川于茂草，沾两京于朝露。故黄旗紫盖，运在震方。金陵之兆，允符厥祥。及归命之衔璧，爰献玺于武王。启中兴之英主，宣十世而重光。观其内招人望，外攘干纪。草创江南，缔构基址。岂徒能布其德，主晋有祀，《云汉》作诗，《斯干》见美而已哉。乃得正朔相承，于兹四代。多历年所，二百馀载。割疆埸于华戎，拯生灵于宇内。不被发而左衽，繄明德其是赉。次临沧之层巘，寻叔宝之旧埏。蕴珠玉之馀润，昭罗绮之遗妍。怀若人之远理，岂喜愠其能迁。虽魂埋于百世，犹映澈于九泉。经法王之梵宇，睹因时之或跃。从四海之宅心，故取乱而诛虐。在苍精之将季，翦洪柯以销落。既观蝎而逞刑，又施兽而为谑。候高熢以巧笑，俟长星而欢噱。何惵々之黔首，思假命其无托。信人欲而天从，爰物睹而圣作。

我皇帝膺箓受图，聪明神武，乘衅而运，席卷三楚。师克在和，仁义必取。形犹积决，应若飚举。于是殪桑林之封狶，缴青丘之大风，戢干戈以耀德，肆《时夏》而成功。放流声于郑、卫，屏艳质于倾宫。配轩皇以迈迹，岂商、周之比隆。化致长平，于兹四纪。六夷膜拜，八蛮同轨。教穆于上庠，冤申于大理。显三光之照烛，降五灵之休祉。谅殊功于百王，固无得而称矣。

溯金牛之迅渚，睹灵山之雄壮，实江南之丘墟，平云霄而竦状。标素岭乎青壁，葺赪文于翠嶂。跳巨石以惊湍，批冲岩而骇浪。铲千寻之峭岸，溷万流之大壑。隐日月以蔽亏，抟风烟而回薄。崖映川而晃朗，水腾光而倏烁。积霜霰之往还，鼓波涛之前却。下流沫以洊险，上岑崟而将落。闻知命之是虞，故违风而靡托。讯会骸之诡状，云怒特之来奔。及渔人之垂饵，沉潜锁于洪源。鉴幽涂于忠武，驰四马之高轩。不语神以征怪，情存之而勿论。晒姑孰之旧朔，访遗迹兮宣武。挟仲谋之雄气，朝委裘而作辅。历祖宗之明君，犹负芒于盛主。势倾河以覆岱，威回天而震宇。虽明允之笃诚，在伊、稷而未举。矧有功而无志，岂季叶其能处。惧贻笑于文、景，忧象贤之覆餗。虽苞蘖以代兴，终夷宗而殄族。彼儋石之赢储，尚邀之而俟福。况神明之大宝，乃暗干于天禄。造扃键之候司，发传书于关尉。据轘辕乎伊洛，守衡津于河渭。无矫且以招宾，阙捐繻而待贵。实祗敬于王典，怀鞠躬而屏气。惟函谷之襟带，疑武库之精兵。采风谣于往昔，闻乳虎于宁成。在当今而简易，止讥鉴其奸情。陋文仲之废职，鄙耏门之食征。

于是近睇赭岑，遥瞻鹊岸，岛屿苍茫，风云萧散。属时雨之新晴，观百川之浩涆。水泓澄以暗夕，山参差而辨旦。忽临睨于故乡，眇江天其无畔。逆洄流而右阻，遵长薄而左贯。独向风以舒情，搴芳洲其谁玩。息铜山而系缆，访叔文之灵宇。得旧名而犹存，皆攒芜而积楚。想夫君之令问，实有声于前古。拯巴汉之废业，爰配名于邹鲁。辨山精以息讼，对祠星而寤主。每抚事以怀人，非末学其能睹。嘉梅根之孝女，尚乘肥于媵姬。嗟吴人之重辟，忧峻网于将贻。彼沈瓜而显义，指沧波而为期。此浮履以明节，赴丹爓其何疑。信理感而情悼，实凄怅于馀悲。空沈吟以遐想，愧邯郸之妙词。望南陵以寓目，美牙门之守志。当晋师之席卷，岂藩篱而不庇。携老弱于穷城，犹区区乎一篑。虽挈瓶之小善，实君子之所识。〔缺句〕，是谓事人之礼。

入雷池之长浦，想恭、岱之芳尘。临鱼官以辍膳，践寒蒲之抽筠。又有生为令德，没为明神。或捐家事主，携手拜亲。或正身殉义，哀感市人。所以家称纯孝，国号能臣。扬清徽于上列，并异世而为邻。发晓渚而溯风，苦神吴之难习。岸曜舟而不进，水腾沙以惊急。天曀曀其垂阴，雨霏霏而来集。愍征夫之劳瘁，每搴帷而伫立。由江沲之派别，望彭汇之通津，涂未中乎及绛，日已盈于浃旬。

于是千流共归，万岭分状。倒影悬高，浮天泻壮。清江洗涤，平湖夷畅。翻光转彩，出没摇漾。岷山、嶓冢，悠远寂寥。青湓、赤岸，控汐引潮。望归云之蓊蓊，扬清风之飘飘。界飞流于翠薄，耿长虹于青霄。若夫灌莽川涯，层潭水府，游泳之所往还，喧鸣之所攒聚。群飞沙涨，掩薄草渚。奇甲异鳞，雕文綷羽。听寡鹤之偏鸣，闻孤鸿之慕侣。在客行而多思，独伤魂而凄楚。美中流之冲要，因习坎以守固。既固之而设险，又居之而务德。南通珠崖、夜郎，西款玉津、华墨。莫不内清奸宄，外弭苛慝，篱屏京师，事有均于齐德也。

眄匡岭以踌躇，想霞裳于云仞。流姮娥之逸响，发王子之清韵。若夜光而可投，岂荣华之难摈。羡还丹其何术，伫一丸于来信。径遵途乎鄂渚，迹孙氏之霸基。陈利兵而蓄粟，抗十倍之锐师。在贤才之必用，宁推诚而忍欺。图富强以法立，属贞臣而日嬉。识徐基于江畔，云钓台之旧址。方战国之多虞，犹从容而宴喜。钦辅吴之忠谅，叹仲谋之虚己。处君臣而并得，良致霸其有以。伊文侯之雅望，诚一代之伟人。祢观书以心服，玉比德而誉均。遘时雄之应运，方协义以经纶。名既逼而愈赏，言虽闻而弥亲。惜勤王于延献，俾汉京之惟新。何天命其弗与，悲盛业之未申。泛芦洲以延伫，闻伍员之所济。出怀珠而免仇，归投金以答惠。彼无求于万钟，唯长歌而鼓枻。慨斯诚之未感，乃沈躯以明誓。空负恨其何追，徒临餐而先祭。及旋师于郑国，美邀福于来裔。入郢都而抵掌，壮天险之难窥。允分荆之胜略，成百代之良规。贾生方于指大，应侯譬之木披。所以居宗振末，强本弱枝，闻古今之通制，历盛衰而不移，可不谓然与，美经国之远体也。

酌忠言于城郢，播终古之芳猷。忘我躬之匪阅，顾社稷而怀忧。服庄王之高义，乃征名于夏州。耻蹊田之过罚，纳申叔之嘉谋。观巫臣之献箴，鉴《周书》以明喻。何自谋其多僻，要桑中而远赴。若葆申之诛丹，实匡君以成务。在两臣而优劣，居二主其并裕。临赤崖而慷忾，榷雄图于魏武。乘战胜以长驱，志吞吴而并楚。总八州之毅卒，期姑苏而振旅。时有便乎建瓴，事无留于萧斧。霸孙赫其霆奋，杖迈俗之英辅。裂宇宙而三分，诚决机乎一举。嗟玄德之矫矫，思兴复于旧京。招卧龙于当世，配管仲而称英。收散亡之馀弱，结与国而连横，延五纪乎岷汉，绍四百于炎精。望巴丘以邅回，遵洞庭而敞恍，沉轻舟而不系，何灵胥之浩荡。眺君、褊之双峰，徒临风以增想。偿瑶觞而一酌，驾彩蜺而独往。

尔乃南奠衡、霍，北距沮、漳。包括沅、澧，汲引潇、湘。滮々长迈，漫漫回翔。荡云沃日，吐霞含光。青碧潭屿，万顷澄澈。绮兰从风，素沙被雪。杂云霞以舒卷，间河洲而断绝。回晓仄于中川，起长飚而半灭。税遗构之旧浦，瞻汨罗以陨泗。岂怀宝而迷邦，犹殷勤而一致。蕴芳华以襞积，非党人之所媚。合《小雅》之怨辞，兼《国风》之美志。譬弹冠而振衣，犹自别于泥滓。且杀身以成义，宁露才而扬己。悲先生之不辰，逢椒、兰之妒美。有骅骝而不驭，焉遑遑于千里。既践境以思人，弥流连其无已。修行潦之薄荐，敢凭诚于沼沚。谒黄陵而展敬，奠瑶席乎川湄。具兰香以膏沐，怀椒糈而要之。延帝子于三后，降夔、龙于九疑。腾河灵之水驾，下太一之灵旗。抚安歌以会儛，疏缓节而依迟。日徘徊以将暮，情眇默而无辞。愠秦皇之巡幸，尤土壤以加戮。昧天道之无亲，勤望祀以祈福。将人怨而神怒，故飞川而荡谷。推冥理以归愆，遂刊山而赭木。

于是下车入部，班条理务，砥课庸薄，夕惕兢惧。存问长老，隐恤氓庶，奉宣皇恩，宽徭省赋。远哉盛乎，斯邦之旧也。有虞巡方以托终，夏后开图而疏决，太伯让嗣以来游，□臣祈仙而齐洁。固是明王之尘轨，圣贤之踪辙也。若夫屈平《怀沙》之赋，贾子游湘之篇，史迁摛文以投吊，扬雄《反骚》而沉川。其风谣雅什，又是词人之所流连也。亦有仲宁、咸德，仍世相继，父子三台，缁衣改敝。古初抱于烈火，刘先高而忤世，蒋公琰之弘通，桓柏绪之匡济，邓兖时之绝述，谷思恭之藻丽，实川岳之精灵，常间出而无替也。至于殊庭之客，帝乡之贤，神奔鬼化，吐吸云烟。玉笥登之而却老，金人植杖以尊泉，苏生骑龙而出入，处静驾鹿以周旋。配北烛之神女，偶南荣之偓佺。时仿佛其遥见，亦往往而有焉。

尔乃历省府庭，周行街术，山川远览，邑居近悉。割黔中以置守，献青阳而背质，邹生所谓还舟，楚王于焉乘驲。巡高山之累仞，褒吴文之为宰。彼非刘而八王，皆国亡而身醢。在长沙而著令，经五叶其未改。知天道之福谦，胜一时之经始。寻太傅之故宅，今筑室以安禅。邑无改于旧井，尚开流而冽泉。怀伊、管之政术，遇庸臣而见迁。终被知于时主，嗟汉宗之得贤。受齐君之远托，岂理谢而生全。哀怀王之不秀，遂抱恨而伤年。修定祀于北郭，对林野而幽蔼。庶无吐于馨香，祀琼茅而沃酹。景十三以启国，惟君王其能大。迨炎正之中微，实斯藩而是赖。顾四阜之纡馀，乍升高以游目。审山川之面带，将取名于衡麓。下弥漫以爽垲，上钦亏而重复。风瑟瑟以鸣松，水琤琤而响谷。低四照于若华，竦千寻于建木。冀嚣尘之可屏，登岩阿而寤宿。舍域中之常恋，慕游仙之灵族。是时凉风暮节，万实西成，华池迥远，飞阁凄明。嘉南州之炎德，爱兰蕙之秋荣。下名柑于曲榭，采芳菊于高城。树罗轩而并列，竹被岭而丛生。玩栖禽之夕返，送旅雁之晨征。悲去乡而远客，寄览物而娱情。惟传车之所骛，实鹰扬其是掌，或解组以立威，乍露服而加赏。遵圣主之恩刑，荷天地之厚德。沾河润于九里，泽自家而刑国。阙小道之可观，宁畏涂其易克。眄高衢而愿骋，忧取累于长纆。闻困石之非据，承炯戒乎明则。愧寿陵之馀子，学邯郸而匍匐也。｝

缵至州，停遣十郡慰劳，解放老疾吏役，及关市戍逻先所防人，一皆省并。州界零陵、衡阳等郡，有莫徭蛮者，依山险为居，历政不宾服，因此向化。益阳县人作田二顷，皆异亩同颖。缵在政四年，流人自归，户口增益十馀万，州境大安。

太清二年，征为领军，俄改授使持节、都督雍、梁、北秦、东益、郢州之竟陵司州之随郡诸军事、平北将军、宁蛮校尉。缵初闻邵陵王纶当代己为湘州，其后定用河东王誉，缵素轻少王，州府候迎及资待甚薄，誉深衔之。及至州，遂托疾不见缵，仍检括州府庶事，留缵不遣。会闻侯景寇京师，誉饰装当下援，时荆州刺史湘东王赴援，军次郢州武城，缵驰信报曰“河东已竖樯上水，将袭荆州”王信之，便回军镇，荆、湘因构嫌隙。寻弃其部伍，单舸赴江陵，王即遣使责让誉，索缵部下。既至，仍遣缵向襄阳，前刺史岳阳王詧推迁未去镇，但以城西白马寺处之。会闻贼陷京师，詧因不受代。州助防杜岸绐缵曰“观岳阳殿下必不容使君，使君素得物情，若走入西山，招聚义众，远近必当投集，又帅部下继至，以此义举，无往不克”缵信之，与结盟约，因夜遁入山。岸反以告察，仍遣岸帅军追缵。缵众望岸军大喜，谓是赴期，既至，即执缵并其众，并俘送之。始被囚絷，寻又逼缵剃发为道人。其年，詧举兵袭江陵，常载缵随后。及军退败，行至湕水南，防守缵者虑追兵至，遂害之，弃尸而去，时年五十一。元帝承制，赠缵侍中、中卫将军、开府仪同三司。谥简宪公。

缵有识鉴，自见元帝，便推诚委结。及元帝即位，追思之，尝为诗，其《序》曰“简宪之为人也，不事王侯，负才任气，见馀则申旦达夕，不能已已。怀夫人之德，何日忘之”缵著《鸿宝》一百卷，文集二十卷。

次子希，字子颜，早知名，选尚太宗第九女海盐公主。承圣初，官至黄门侍郎。

绾字孝卿，缵第四弟也。初为国子生，射策高第。起家长兼秘书郎，迁太子舍人，洗马，中舍人，并掌管记。累迁中书郎，国子博士。出为北中郎长史、兰陵太守，还除员外散骑常侍。时丹阳尹西昌侯萧渊藻以久疾未拜，敕绾权知尹事，迁中军宣城王长史，俄徙御史中丞。高祖遣其弟中书舍人绚宣旨曰“为国之急，惟在执宪直绳，用人本不限升降。晋宋之世，周闵、蔡廓并以侍中为之，卿勿疑是左迁也”时宣城王府望重，故有此旨焉。大同四年元日，旧制仆射中丞坐位东西相当，时绾兄缵为仆射，及百司就列，兄弟导驺，分趋两陛，前代未有也，时人荣之。岁馀，出为豫章内史。绾在郡，述《制旨礼记正言》义，四姓衣冠士子听者常数百人。

八年，安成人刘敬宫挟祅道，遂聚党攻郡，内史萧侻弃城走。贼转寇南康、庐陵，屠破县邑，有众数万人，进寇豫章新淦县。南中久不习兵革，吏民恇扰奔散。或劝绾宜避其锋，绾不从，仍修城隍，设战备，募召敢勇，得万馀人。刺史湘东王遣司马王僧辩帅兵讨贼，受绾节度，旬月间，贼党悉平。

十年，复为御史中丞，加通直散骑常侍。绾再为宪司，弹纠无所回避，豪右惮之。是时城西开士林馆聚学者，绾与右卫朱异、太府卿贺琛递述《制旨礼记中庸》义。

太清二年，迁左卫将军。会侯景寇至，入守东掖门。三年，迁吏部尚书。宫城陷，绾出奔，外转至江陵。湘东王承制，授侍中、左卫将军、相国长史，侍中如故。出为持节、云麾将军、湘东内史。承圣二年，征为尚书右仆射，寻加侍中。明年，江陵陷，朝士皆俘入关，绾以疾免，后卒于江陵，时年六十三。

次子交，字少游，颇涉文学，选尚太宗第十一女安阳公主。承圣二年，官至太子洗马，秘书丞，掌东宫管记。

陈吏部尚书姚察曰：太清版荡，亲属离贰，缵不能叶和藩岳，成温陶之举，苟怀私怨，构隙潇湘，遂及祸于身，非由忠节。继以江陵沦覆，实萌于此。以缵之风格，卒为梁之乱阶，惜矣哉。

