

宣公元年

【原文】

【经】

元年春，王正月，公即位。公子遂如齐逆女。

三月，遂以夫人妇姜至自齐。

夏，季孙行父如齐。

晋放其大夫胥甲父于卫。

公会齐侯于平州。

公子遂如齐。

六月，齐人取济西田。

秋，邾子来朝。

楚子、郑人侵陈，遂侵宋。

晋赵盾帅师救陈。

宋公、陈侯、卫侯、曹伯会晋师于棐林，伐郑。

冬，晋赵穿帅师侵崇。

晋人、宋人伐郑。

【传】

元年春，王正月，公子遂如齐逆女，尊君命也。

三月，遂以夫人妇姜至自齐，尊夫人也。

夏，季文子如齐，纳赂以请会。

晋人讨不用命者，放胥甲父于卫，而立胥克。先辛奔齐。

会于平州以定公位。东门襄仲如齐拜成。

六月，齐人取济西之田，为立公故，以赂齐也。

宋人之弑昭公也，晋荀林父以诸侯之师伐宋，宋及晋平。宋文公受盟于晋，又会诸侯于扈，将为鲁讨齐，皆取赂而还。

郑穆公曰：“晋不足与也。”遂受盟于楚。陈共公之卒，楚人不礼焉。陈灵公受盟于晋。

秋，楚子侵陈，遂侵宋。晋赵盾帅师救陈、宋。会于棐林，以伐郑也。楚蒍贾救郑，遇于北林。囚晋解扬，晋人乃还。

晋欲求成于秦，赵穿曰：“我侵崇，秦急崇，必救之。吾以求成焉。”

冬，赵穿侵崇，秦弗与成。晋人伐郑，以报北林之役。

于是，晋侯侈，赵宣子为政，骤谏而不入，故不竞于楚。

【翻译】

【经】

宣公元年春季，周历正月，宣公即位。公子遂到齐国迎接齐女。

三月，公子遂和夫人妇姜从齐国回到鲁国。

夏季，季孙行父去齐国。

晋国将自己的大夫胥甲父放逐到卫国。

宣公与齐侯在平州会见。

公子遂到齐国。

六月，齐国占取济水以西的土田。

秋季，邾子来鲁国朝见。

楚国、郑国一起入侵陈国，又接着入侵宋国。

晋国赵盾率领军队援救陈国。

宋公、陈侯、卫侯、曹伯在棐林会见，商讨一起讨伐郑国。

冬季，晋国赵穿率领军队侵袭崇国。

晋国、宋国一起攻打郑国。

【传】

元年春季，周王朝历法的正月，公子遂到齐国迎接齐女。《春秋》所以称之为“公子遂”，是由于尊重国君的命令。

三月，遂和夫人妇姜从齐国来到，《春秋》所以又称之为“遂”，是由于尊重夫人。

夏季，季文子到齐国，进献财礼。以请求参加盟会。

晋国人惩罚不听命令的人，把胥甲父放逐到卫国，而立了胥克。先辛逃亡到齐国。

宣公和齐惠公在平州会见，以稳定宣公的君位。东门襄仲去齐国，拜谢宣公能够参加盟会。

六月，齐国人取得了济水以西的土田，这是由于齐国帮助宣公得为国君的缘故，用此作为对齐国的谢礼。

宋国人杀死昭公的时候，晋国的荀林父带领诸侯的军队攻打宋国，宋国和晋国讲和，宋文公在晋国接受盟约。又在扈地会合诸侯，准备为鲁国讨伐齐国。两次都取得了财货而回国。

郑穆公说：“晋国是不值得亲附的。”就在楚国接受盟约。陈共公死的时候，楚国不行诸侯吊丧的礼仪，陈灵公在晋国接受盟约。

秋季，楚庄王侵袭陈国，乘机又侵袭宋国。晋国赵盾带兵救陈、宋。宋文公、陈灵公、卫成公、曹文公和晋军在棐林会合，讨伐郑国。楚国蒍贾去救援郑国，在北林和晋军相遇，囚禁了晋国的解扬，晋军就回国了。

晋国想要和秦国讲和。赵穿说：“我们侵袭崇国，秦国为崇国着急，一定会去救崇国，我们就以此向秦国要求讲和。”

冬季。赵穿侵袭崇国。秦国不肯和晋国讲和。晋军攻打郑国，以报复北林的那次战役。当时，晋灵公奢侈，赵宣子执政，多次劝谏都不听，所以不能和楚国竞争。

