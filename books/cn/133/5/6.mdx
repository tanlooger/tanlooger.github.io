---
---
---
title: 申子始合昭侯
---



韩策二

*此最底下丑态，不意申不害，乃是此一辈人物，写得秀绝不可言。*

魏之围邯郸也，申不害始合于韩王【1】，然未知王之所欲也，恐言而未必中于王也。（写申子丑态，乃用如此秀笔。）王问申子曰：“吾谁与而可【2】？”（与魏耶？与赵耶？）对曰：“此安危之要，国家之大事也。臣请深惟而苦思之。”（写申子丑态，用如此秀笔。）乃微谓赵卓、韩晁曰【3】：“子皆国之辩士也，夫为人臣者，言可必用，（可，岂可也。）尽忠而已矣。”二人各进议于王以事。（或进与魏，或进与赵，句法未炼，不如去“以事”二字。）申子微视王之所说以言于王，（写申子丑态，用如此秀笔。）王大说之。

【注释】

【1】合：投契。
【2】与：结盟。
【3】微：副词，悄悄地。