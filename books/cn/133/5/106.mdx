---
---
---
title: 美人金
---



韩策三

*自来短文，无更短于此者。短句、短段，或一字、二字为一句，或一句、二句为一段，而描邈人世苦事，乃至四面转侧不得，真奇笔也！*

秦，（句。）大国也。（句。）韩，（句。）小国也。（句。第一段。）韩（句。）甚疏秦。（句。）然而见亲秦¹，（句。大是苦事。第二段。）韩计之，（句。）非金（句。）无以也²，（句。苦苦，第三段。）故（句。）卖美人。（苦苦，第四段。）美人之贾贵，诸侯不能买，（苦苦，第五段。）故（旬。）秦买之（句。）三千金³。（第六段。）韩（句。）因以其金事秦，（苦苦，第七段）。秦反得其金与韩之美人。（第八段。）韩之美人因言于秦曰：“韩甚疏秦。”（妙，妙！奇，奇！天地间固甚多此事矣。第九段。）从是观之，韩亡美人与金⁴，其疏秦乃始益明⁵。（务要写到透骨，大苦，第十段。）故客有说韩者（以下，乃反复鼓擿之也⁶。）曰：“不如止淫用⁷，以是为金以事秦，是金必行，而韩之疏秦不明⁸。美人知内行者也⁹！故善为计者，不见内行¹⁰。”

【注释】

¹见亲秦：被秦所亲。
²无以：无由、无法。
³故：通“顾”，但。
⁴亡：丢失。
⁵乃始益明：却才更显明。因美人怨韩卖她，又知韩国内情。
⁶鼓擿（tí剔）：煽动揭发。摘：揭发。
⁷淫用：滥用，奢侈。
⁸不明：应作“亦明”。“不”与“亦”字形相似而误。
⁹内行：指国中隐事。
¹⁰见（xiàn现）：显示。