---
---
---
title: 美人金
---



韩策三

*自来短文，无更短于此者。短句、短段，或一字、二字为一句，或一句、二句为一段，而描邈人世苦事，乃至四面转侧不得，真奇笔也！*

秦，（句。）大国也。（句。）韩，（句。）小国也。（句。第一段。）韩（句。）甚疏秦。（句。）然而见亲秦<sup>1</sup>，（句。大是苦事。第二段。）韩计之，（句。）非金（句。）无以也<sup>2</sup>，（句。苦苦，第三段。）故（句。）卖美人。（苦苦，第四段。）美人之贾贵，诸侯不能买，（苦苦，第五段。）故（旬。）秦买之（句。）三千金<sup>3</sup>。（第六段。）韩（句。）因以其金事秦，（苦苦，第七段）。秦反得其金与韩之美人。（第八段。）韩之美人因言于秦曰：“韩甚疏秦。”（妙，妙！奇，奇！天地间固甚多此事矣。第九段。）从是观之，韩亡美人与金<sup>4</sup>，其疏秦乃始益明<sup>5</sup>。（务要写到透骨，大苦，第十段。）故客有说韩者（以下，乃反复鼓擿之也<sup>6</sup>。）曰：“不如止淫用<sup>7</sup>，以是为金以事秦，是金必行，而韩之疏秦不明<sup>8</sup>。美人知内行者也<sup>9</sup>！故善为计者，不见内行<sup>10</sup>。”

<sup>注释</sup>

<sup>1</sup>见亲秦：被秦所亲。
<sup>2</sup>无以：无由、无法。
<sup>3</sup>故：通“顾”，但。
<sup>4</sup>亡：丢失。
<sup>5</sup>乃始益明：却才更显明。因美人怨韩卖她，又知韩国内情。
<sup>6</sup>鼓擿（tí剔）：煽动揭发。摘：揭发。
<sup>7</sup>淫用：滥用，奢侈。
<sup>8</sup>不明：应作“亦明”。“不”与“亦”字形相似而误。
<sup>9</sup>内行：指国中隐事。
<sup>10</sup>见（xiàn现）：显示。