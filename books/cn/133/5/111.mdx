---
---
---
title: 司马喜立阴后
---



中山策

*节节奇，节节妙，节节腴。诚若惊其奇，服其妙，必须细察其腴。盖学得其腴时，便不难有其奇，而自然到其妙也。*

阴姬与江姬争为后<sup>1</sup>。（事端。）司马熹谓阴姬公曰<sup>2</sup>：“事成，则有土得民<sup>3</sup>；不成，则恐无身。欲成之，何不见臣乎？”（凭空生出文字来。）阴姬公稽首曰：“诚如君言，事何可豫道者<sup>4</sup>。”（此句妙！并不求计。）司马熹即奏书中山王曰：“臣欲弱赵强中山。”（奇文突兀，细思之，与阴姬何与乎？后贤掩卷试揣摹之。）中山王悦而见之曰：“愿闻弱赵强中山之说。”司马熹曰：“臣愿之赵，观其地形险阻，人民贫富，君臣贤不肖，商敌为资<sup>5</sup>，未可豫陈也。”（奇文，又笔甚腴恣。）中山王遗之。
见赵王曰：“臣闻赵，天下善为音<sup>6</sup>，（奇文。）佳丽人之所出也<sup>7</sup>。（奇文。）今者，臣来至境，入都邑，观人民谣俗<sup>8</sup>，容貌颜色，殊无佳丽好美者。（奇文。）以臣所行多矣，周流无所不至<sup>9</sup>，未尝见人如中山阴姬者也。（奇文。）不知者，特以为神，力言不能及也<sup>10</sup>。（奇文，笔甚腴态。）其容貌颜色，固已过绝人矣<sup>11</sup>。若乃其眉目准頞权街<sup>12</sup>，犀角偃月<sup>13</sup>，彼乃帝王之后，非诸侯之姬也。”（奇文，腴之甚！恣之甚！）赵王意移，（入二字妙！）大悦曰：“吾愿请之，何如？”司马熹曰：“臣窃见其佳丽，口不能无道尔。（精绝！细思如此文，真是何等心胸，写得出来。）即欲请之，是非臣所敢议，愿王无泄也。”（精绝！）
司马熹辞去，归报中山王曰：“赵王非贤王也。不好道德，而好声色；不好仁义，而好勇力。（陪一“而好勇力”，如有意如无意，妙，妙！）臣闻其乃欲请所谓阴姬者。”（添“所谓”二字，如全不认阴公者，妙，妙！）中山王作色不悦。司马熹曰：“赵强国也，其请之必矣。《奇文，奇得险绝！）王如不与，即社稷危矣；（险绝！）与之则为诸侯笑。”（险绝！）中山王
曰：“为将奈何？”司马熹曰：“王立为后，以绝赵王之意。（何曾费半点力。妙哉，妙哉！）世无请后者，（自注，妙，妙！）虽欲得请之，邻国不与也<sup>13</sup>。”（再自注，妙，妙！）中山王遂立以为后，赵王亦无请言也。（又多写此一句，真令通篇化作镜花水月。若无此一句，便是实实有此一篇文字也。）

<sup>注释</sup>

<sup>1</sup>阴姬：即阴筒，中山君美人。江姬：中山君美人。
<sup>2</sup>司马熹：中山王相。熹：同“喜”。阴姬公：阴姬父。
<sup>3</sup>事成：指阴姬成为中山王后。有土得民：指阴姬公受封。
<sup>4</sup>豫：通“预”。豫道：先言。
<sup>5</sup>商：计度。
<sup>6</sup>音：乐音，指唱歌。
<sup>7</sup>佳丽人：大美人。
<sup>8</sup>谣：徒歌。
<sup>9</sup>周流：周游。
<sup>10</sup>力言不能及也：意为尽力言之也不能表达出阴姬之美。
<sup>11</sup>固：确实。过绝：超出。
<sup>12</sup>若乃：至于。准：鼻头。頞（è遏）：鼻梁。权：通“颧”，两颊。衡：眉上。
<sup>13</sup>犀角：额角骨。偃月：半月形。14邻国不与：意即礼无请后之义，邻国一定不会赞同。