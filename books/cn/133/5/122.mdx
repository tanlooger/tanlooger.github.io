---
---
---
title: 蒯通说范阳令及武信君
---



*真似狮子落地，接连纯是踔跳，奇妙绝世之文！*

“窃闻公之将死<sup>1</sup>，故吊<sup>2</sup>。（大奇，大奇！）虽然，贺公得通而生<sup>3</sup>。”（又大奇，又大奇！落笔如狮子落地，接连两踌跳。）范阳令曰<sup>4</sup>：“何以吊之？”对曰：“秦法重，（三字句。）足下为范阳令十年矣，杀人之父，孤人之子，断人之足，黥人之首<sup>5</sup>，不可胜数。（二十九字句。）然而慈父孝子莫敢剚刃公之腹中者<sup>6</sup>，畏秦法耳。（十九字句。）今天下大乱，秦法不施，（九字句。）然则慈父孝子且剚刃公之腹中以成其名，（十七字句。）此臣之所以吊公也。（结过吊。）今诸侯畔秦矣<sup>7</sup>，（一句。）武信君兵且至<sup>8</sup>，（二句。）而君坚守范阳，（三句。）少年皆争杀君，下武信君<sup>9</sup>。（四句。）君即遣臣见武信君，（五句。）可转祸为福，在今矣。”（再结贺。看他入“在今”二字。）
范阳令乃使蒯通见武信君曰：“足下必将战胜然后略地，攻得然后下城，臣窃以为过矣。（又大奇，又大奇！落笔总如狮子落地，纯是跸跳。）诫听臣之计，可不攻而降城，不战而略地，传檄而千里定，可乎？”（“可乎”，二字句，妙，妙！视大事只如戏。）武信君曰：“何谓也？”蒯通曰：“今范阳令宜整顿其士卒以守战者也，（反如此说，奇，奇！）怯而畏死，贪而重富贵，故欲先天下降，（反如此说，奇，奇！）畏君，（二字句。）以为秦所置吏，诛杀如前十城也。（自注“畏君”二字也。）然今范阳少年亦方杀其令，自以城距君<sup>10</sup>。（反如此说，奇，奇！笔笔大奇，匪夷所思。）君何不责臣侯印<sup>11</sup>，拜范阳令，范阳令则以城下君，少年亦不敢杀其令。（说得疏快不可言。）令范阳令乘朱轮华毂<sup>12</sup>，使驱驰燕、赵郊。燕、赵郊见之，皆曰此范阳令，先下者也，即喜矣，燕、赵城可弗战而降也。（大奇，大奇！真是大计，却又只如儿戏。）此臣之所谓传檄而千里定者也。”（“此臣之所谓”，答上“何谓”句，非自束上文也。）

<sup>注释</sup>

<sup>1</sup>公：指范阳令徐公。
<sup>2</sup>吊：哀悼。
<sup>3</sup>通：指蒯通，汉范阳人。本名彻，为避汉武帝刘彻讳，改名通。善辩，有权变。
<sup>4</sup>苑阳：县名，在今河北定兴县南。
<sup>5</sup>黥（qíng擎）：古代用刀刺刻额颊、再涂上墨的一种肉刑。
<sup>6</sup>剚（zī字）刃：以刀插入。
<sup>7</sup>畔：通“叛”。
<sup>8</sup>武信君：指赵王武臣。
<sup>9</sup>下：降服。
<sup>10</sup>距：通“拒”，抗拒。
<sup>17</sup>赍（jī几）：送给。
<sup>12</sup>朱轮华毂（gǔ谷）：红漆车轮，彩绘车毂。古时高贵官员所乘的车。