---
---
---
title: 美人金
---



韩策三

*自来短文，无更短于此者。短句、短段，或一字、二字为一句，或一句、二句为一段，而描邈人世苦事，乃至四面转侧不得，真奇笔也！*

秦，（句。）大国也。（句。）韩，（句。）小国也。（句。第一段。）韩（句。）甚疏秦。（句。）然而见亲秦【1】，（句。大是苦事。第二段。）韩计之，（句。）非金（句。）无以也【2】，（句。苦苦，第三段。）故（句。）卖美人。（苦苦，第四段。）美人之贾贵，诸侯不能买，（苦苦，第五段。）故（旬。）秦买之（句。）三千金【3】。（第六段。）韩（句。）因以其金事秦，（苦苦，第七段）。秦反得其金与韩之美人。（第八段。）韩之美人因言于秦曰：“韩甚疏秦。”（妙，妙！奇，奇！天地间固甚多此事矣。第九段。）从是观之，韩亡美人与金【4】，其疏秦乃始益明【5】。（务要写到透骨，大苦，第十段。）故客有说韩者（以下，乃反复鼓擿之也【6】。）曰：“不如止淫用【7】，以是为金以事秦，是金必行，而韩之疏秦不明【8】。美人知内行者也【9】！故善为计者，不见内行【10】。”

【注释】

【1】见亲秦：被秦所亲。【2】无以：无由、无法。【3】故：通“顾”，但。【4】亡：丢失。【5】乃始益明：却才更显明。因美人怨韩卖她，又知韩国内情。【6】鼓擿（tí剔）：煽动揭发。摘：揭发。【7】淫用：滥用，奢侈。【8】不明：应作“亦明”。“不”与“亦”字形相似而误。【9】内行：指国中隐事。【10】见（xiàn现）：显示。