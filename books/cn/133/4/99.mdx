---
---
---
title: 孟尝君索救燕赵
---



魏策三

*疏奇之文，通篇以连用字为笔法。*

秦将伐魏。魏王闻之<sup>1</sup>，夜见孟尝君<sup>2</sup>，告之曰：“秦且攻魏，子为寡人谋，奈何？”（只添“夜见”二字，便写尽急。）孟尝君曰：“有诸侯之救，则国可存也。”王曰：“寡人愿子之行也。”重为之约车百乘。

孟尝君之赵，谓赵王曰：“文愿借兵以救魏。”（径直好。）赵王曰：“寡人不能。”（径直好。）孟尝君曰：“夫敢借兵者，以忠王也。”（立一句。）王曰：“可得闻乎？”孟尝君曰：“夫赵之兵，非能强于魏之兵；魏之兵非能弱于赵也。（看他连用三“之兵”字，第四句，却省一“之兵”字。）然而赵之地不岁危<sup>3</sup>，而民不岁死；而魏之地岁危，而民岁死者，何也？以其西为赵蔽也<sup>4</sup>。今赵不救魏，魏歃盟于秦<sup>5</sup>，是赵与强秦为界也，地亦且岁危，民亦且岁死矣。（看他连用三“岁危”、“岁死”成文，最是扶疏历落。）此文之忠于大王也。”（应前立之一句。）赵王许诺。为起兵十万，车三百乘。

又北见燕王曰<sup>6</sup>：“先日公子常约两王之交矣<sup>7</sup>。（着此闲句，又不径直，好，好。）今秦且攻魏，愿大王之救之。”燕王曰：“吾岁不熟二年矣<sup>8</sup>，今又行数千里而以助魏，且奈何？”（亦着闲句，不作径直，好，好。）田文曰：“夫行数千里而救人者，此国之利也。今魏王出国门而望见军，虽欲行数千里而助人，可得乎？”（便借“行数千里”，连用之，成妙文。）燕王尚未许也。田文曰：“臣效便计于王<sup>9</sup>，王不用臣之忠计，文请行矣。恐天下之将有大变也。”王曰：“大变可得闻乎？”（前后两“可得闻乎？”成章法。）曰：“秦攻魏未能克之也，而台已燔，游已夺矣<sup>10</sup>。而燕不救魏，（二十一字句，写出他日恨。）魏王折节割地<sup>11</sup>，以国之半与秦，秦必去矣。（扶疏历落之甚！）秦已去魏，魏王悉韩、魏之兵，又西借秦兵，以因

赵之众<sup>12</sup>，以四国攻燕，王且何利？（扶疏历落之甚！）利行数千里而助人乎？利出燕南门而望见军乎？（连用三“利”字成文。又一“行数千里”，又一“出门望见军”，总是扶疏历落之甚！）则道里近而输又易矣<sup>13</sup>，王何利？”（又一“利”字，看他极急中作戏语，好，好。）燕王曰：“子行矣，寡人听子。”乃为之起兵八万，车二百乘，以从田文。

<sup>注释</sup>

<sup>1</sup>魏玉：指魏昭王。
<sup>2</sup>孟尝君：原为齐相，后因齐潘王骄，奔魏，为魏昭王相，故魏王能夜见孟尝君。
<sup>3</sup>岁危：年年受到危害。
<sup>4</sup>蔽：遮挡。因魏国在赵国西面，故云西为赵蔽。
<sup>5</sup>歃（shà霎）盟：歃血结盟。歃血是古时订盟约的一种仪式，即双方含牲畜之血或以血涂口旁，以示信誓。
<sup>6</sup>燕王：指燕昭王。
<sup>7</sup>公子：指田晏。孟尝君自称其父。
<sup>8</sup>岁不熟：年成不好，粮食歉收。
<sup>9</sup>效：献出。
<sup>10</sup>游已夺：意为不暇游观。
<sup>11</sup>折节：屈己下人。
<sup>12</sup>因：依靠。
<sup>13</sup>输：输送军饷。此句是田文的戏语，意为如四国之军攻到燕都南门，那么燕国不要行千里，而且道路近，输送军悄也容易。