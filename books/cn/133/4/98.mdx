---
---
---
title: 唐雎说信陵君
---



魏策四

*少年眼见此等文，始能驾出如杠大笔。*

信陵君杀晋鄙<sup>1</sup>，救邯郸<sup>2</sup>，破秦人，存赵国，（“我有德”案。）赵王自郊迎。（“人德我”案。）唐雎谓信陵君曰<sup>3</sup>：“臣闻之曰，事有不可知者，有不可不知者；有不可忘者，有不可不忘者。”（斗下四句，无头无尾，大奇！大奇！）信陵君曰：“何谓也？”对曰：“人之憎我也，不可不知也；（不作波折，竟逐句注。）吾憎人也，不可得而知也。（不作波折，竟逐句注。此二句，是宾。）人之有德于我也，不可忘也；（不作波折，竟逐句注。）吾有德于人也，不可不忘也。《不作波折，竟逐句注。此二句，是主。）今君杀晋鄙，救邯郸，破秦人，存赵国，此大德也。（上虚注，此又实注，终竟不作波折，大奇！）今赵王自郊迎，卒然见赵王<sup>4</sup>，臣愿君之忘之也。”（上虚注，此又实注。）信陵君曰：“无忌谨受教。”

<sup>注释</sup>

<sup>1</sup>信陵君：即魏公子无忌，战国魏安董王的异母弟，封信陵君，有食客三千人。公元前257年，秦围赵国邯郸，魏使晋鄙救赵，晋鄙怕秦兵势强，按兵不动。信陵君使如姬窃得调兵虎符，椎杀晋鄙，夺取兵权，大破秦军，解赵邯郸之围。晋鄙：战国时魏将。
<sup>2</sup>邯郸：战国时为赵国国都，故址在今河北省邯郸市。
<sup>3</sup>唐雎：战国魏安陵君之臣，此时为信陵君食客。
<sup>4</sup>卒：同“猝”，突然。