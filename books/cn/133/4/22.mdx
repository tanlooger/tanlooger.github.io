---
---
---
title: 徐子谏太子自将
---



宋卫策

*申生传，如彼无数反覆，却又别出如此一段妙论。笔墨之事，出奇无穷，有何底止？*

魏太子自将【1】，过宋外黄【2】。外黄徐子曰【3】；“臣有百战百胜之术，太子能听臣乎？”（题目奇。）太子曰：“愿闻之。”客曰【4】：“固愿效之。（先加此句又好，人进苦言，必先有此句矣。）今太子自将攻齐，大胜并莒【5】，则富不过有魏，而贵不益为王【6】。（至计，至言。）若战不胜，则万世无魏【7】。（至计，至言。）此臣之百战百胜之术也。”（缴明一句又妙！题目奇，文章果奇。）太子曰：“诺。请必从公之言而还。”（下半篇又奇。）客曰：“太子虽欲还，不得矣。（下半篇题目又奇。）彼利太子之战功【8】，而欲满其意者众，太子虽欲还，恐不得矣。”（只添得一“恐”字，句态便变。）太子上车请还。其御曰【9】：“将出而还，与北同【10】，不如遂行。”遂行，与齐人战而死，（题目又奇。文字，果又奇。）卒不得魏。（此四字，加得憨甚，文便不得畅也。）

【注释】

【1】魏太子：即魏惠王的太子，名申。【2】外黄：春秋时宋邑，在今河南省杞县东。【3】徐子：战国宋人。【4】客：即徐子。【5】莒：国名，在今山东省莒县。【6】益：过。【7】万世无魏：吉太子战死，故云万世无魏。【8】彼：指魏军战士。欲使太子战，希得赏。【9】御：驾车的人。【10】北：败退。