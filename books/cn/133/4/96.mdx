---
---
---
title: 徐子谏太子自将
---



宋卫策

*申生传，如彼无数反覆，却又别出如此一段妙论。笔墨之事，出奇无穷，有何底止？*

魏太子自将<sup>1</sup>，过宋外黄<sup>2</sup>。外黄徐子曰<sup>3</sup>；“臣有百战百胜之术，太子能听臣乎？”（题目奇。）太子曰：“愿闻之。”客曰<sup>4</sup>：“固愿效之。（先加此句又好，人进苦言，必先有此句矣。）今太子自将攻齐，大胜并莒<sup>5</sup>，则富不过有魏，而贵不益为王<sup>6</sup>。（至计，至言。）若战不胜，则万世无魏<sup>7</sup>。（至计，至言。）此臣之百战百胜之术也。”（缴明一句又妙！题目奇，文章果奇。）太子曰：“诺。请必从公之言而还。”（下半篇又奇。）客曰：“太子虽欲还，不得矣。（下半篇题目又奇。）彼利太子之战功<sup>8</sup>，而欲满其意者众，太子虽欲还，恐不得矣。”（只添得一“恐”字，句态便变。）太子上车请还。其御曰<sup>9</sup>：“将出而还，与北同<sup>10</sup>，不如遂行。”遂行，与齐人战而死，（题目又奇。文字，果又奇。）卒不得魏。（此四字，加得憨甚，文便不得畅也。）

<sup>注释</sup>

<sup>1</sup>魏太子：即魏惠王的太子，名申。
<sup>2</sup>外黄：春秋时宋邑，在今河南省杞县东。
<sup>3</sup>徐子：战国宋人。
<sup>4</sup>客：即徐子。
<sup>5</sup>莒：国名，在今山东省莒县。
<sup>6</sup>益：过。
<sup>7</sup>万世无魏：吉太子战死，故云万世无魏。
<sup>8</sup>彼：指魏军战士。欲使太子战，希得赏。
<sup>9</sup>御：驾车的人。
<sup>10</sup>北：败退。