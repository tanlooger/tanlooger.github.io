---
---
---
title: 游腾为周谢楚
---



西周策

*前引智伯、桓公事，健举之甚；中诉秦有吞周意，又健举之甚；次陈卒迎只是防其不然，又健举之甚；后谢楚，又健举之甚，更无一拖笔沓字。*

秦令樗里疾以车百乘入周【1】，周君迎之以卒【2】，甚敬。楚王怒【3】，让周【4】，以其重秦客。游腾谓楚王曰【5】：“昔智伯欲伐厹由【6】，（厹，音求。）遗之大钟，载以广车【7】，因随入以兵，厹由卒亡，（引一旧事。）无备故也。（此处入此句，下却省，文态便健举。）桓公伐蔡也【8】，号言伐楚，其实袭蔡。（又引一旧事。）今秦者，虎狼之国也。兼有吞周之意；使樗里疾以车百乘入周，周君惧焉，以蔡、厹由戒之，故长兵在前【9】，强弩在后，名曰卫疾【10】，而实因之。（妙，妙！）周君岂无能爱国哉？恐一日之亡国，而忧大王【11】”。（又妙，又妙！）楚王乃说。

【注释】

【1】樗（chū初）里疾：秦惠王的异母弟，因居樗里，又称樗里子。秦武王时为丞相。【2】卒：百人为卒。【3】楚王：指楚怀王。一说楚怀王之孙。【4】让：责备。【5】游腾：周臣。【6】厹（qū仇）由：春秋时国名，也作“仇由”，在今山西省阳泉市。【7】广车：大车。【8】桓公伐蔡：据《左传·僖公三年》：“齐侯（即桓公）与蔡姬乘舟于囿，荡公。公怒，归之，未之绝也。蔡人嫁之。”因此桓公伐蔡。【9】长兵：指戈、矛之类的长兵器。【10】卫：列队护卫。【11】忧大王：为楚王担忧。