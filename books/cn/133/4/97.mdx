---
---
---
title: 惠公说文王弛葬期
---



魏策二

*此篇，写事最详悉，最密致，最委宛顿折，不必更论。至于读之，觉其娉婷婀娜，另饶别样意态者，则以多用“矣”“也”字押脚也。*

魏惠王死，葬有日矣。（先写此句顿定。一。）天大雨雪，至于牛目¹，坏城廓，且为栈道而葬²。群臣多谏太子者，曰：“雪甚如此而丧行³，民必甚病之⁴。（先民。）官费又恐不给，（次费。）请弛期更日⁵。（弛期即更日。弛期者，驰今日；更日者，更他日，乃叠写也。此事定不得不叠写，故下文番番叠写。）太子曰：“为人子，而以民劳与官费用之故，而不行先王之丧，（二十字句，袅袅然。）不义也。子勿复言。”（不作拒谏声口，太子方居忧，如画。）

群臣皆不敢言，而以告犀首⁶。犀首曰：“吾未有以言之也，是其唯惠公乎⁷！请告惠公。”

惠公曰：“诺。”（何不径告惠公，又多犀首一曲。此非写犀首推重惠公，乃写惠公真非犀首所及，谓之先赞法也。）驾而见太子曰：“葬有日矣。”（开口只四字，妙绝！二。）太子曰：“然。”（接口只一字，妙绝！）惠公曰：“昔王季历葬于楚山之尾⁸，（“尾”字法。）栾水齧其墓⁹，（“齧”字法。）见棺之前和¹⁰。（“前和”字法。）文王曰：“嘻！先君必欲一见群臣百姓也夫，故使栾水见之。＇（奇文。）于是出而为之张于朝¹¹，（奇！）百姓皆见之，（奇！）三日（句。）而后更葬。此文王之义也。（妙，妙！不知有此事无此事，凭空撰出，使人心欢。）今葬有日矣，（三。）而雪甚，（句。）及牛目，（句。）难以行，（句。）太子为及日之故，得毋嫌于欲亟葬乎？愿太子更日。（妙，妙！此句是实理。）先王必欲少留而扶社稷、安黔首也¹²，故使雪甚。（妙，妙！此句是虚猜。）因弛期而更为日，此文王之义也。

（妙，妙！此句是扶进。）若此而弗为，意者羞法文王乎¹³？”（妙，妙！此句是防退。）太子曰：“甚善。（“善”上，添一“甚”字，妙甚！）敬弛期，（弛今日。）更择日。”（更他日。）

惠子非徒行其说也¹⁴，又令魏太子未葬其先王而又因说文王之义。说文王之义以示天下，岂小功也哉！（句法黏蝉而下，妙，妙！结向题外去，妙，妙！一“不义”引出两句“文王之义”为章法，顾掌丸补批。）

【注释】

¹至于牛目：雪大，已深及驾车的牛眼。
²且：将要。栈道：架木、板铺而成的架空的通道。
³甚：大。
⁴病：害。
⁵弛：延缓。
⁶犀首：即公孙衍，战国魏人。曾佩五国相印，主张合纵抗秦，号为犀首。
⁷惠公：一本作惠子。又本文末段有“惠子非徒行其说也”是其证。惠子：即惠施，曾任魏惠王相。
⁸王季历：即周文王之父，名季历。楚山：山名。在今陕西省商县西南。尾：底。
⁹栾（luán峦）水：地面积水。罂：同“啮”，咬。这里引申为“侵蚀”。
¹⁰见：同“现”，露出。和：棺材头。和，《玉篇》作“禾+并”，《广韵》作“片+禾”，皆云棺头。
¹¹张于朝：陈列在朝廷。
¹²黔首：百姓。
¹³法：效法。
¹⁴非徒：不仅。