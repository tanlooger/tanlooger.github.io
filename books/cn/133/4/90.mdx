---
---
---
title: 或为齐献书赵王
---



赵策四

*笔势横斜迅速，如夏月风雨，不知其若为来，若为去。*

臣一见，而能令王坐而天下致名实¹。（一名，二实。）而臣窃怪王之不试见臣²，（句。）而穷臣也。（句，言困于不得见也。能。）群臣必多以臣为不能者，故王重见臣也³。（用“不能”翻。以下，看他凭空神骏，何处生起？）以臣为不能者非他⁴，欲用王之兵，成其私者也。（一。）非然⁵，则交有所偏者也⁶；（二。）非然，则知不足者也⁷；（三。）非然，欲以天下之重恐王⁸，而取行于王者也⁹。（四。）臣以齐循事王¹⁰，王能亡燕，（能。）能亡韩、魏，（能。）能攻秦，（能。）能孤秦。（能。笔势蓬勃。）臣以为齐致尊名于王，天下孰敢不致尊名于王？（臣以齐。）臣以齐致地于王，天下孰敢不致地于王？（臣以齐。）臣以齐为王求名于燕及韩、魏，孰敢辞之？（臣以齐。）臣之能也，其前可见已。（用“能”结，不必致效之后，于事前已可见。）齐先重王，故天下尽重王；（再起，只一句，看他凡作三四反覆。）无齐，天下必尽轻王也。（一反覆。）秦之强，以无齐故重王，（二反覆。）燕、魏自以无齐故重王。（三反覆。）今王无齐独安得无重天下？（四反覆。）故劝王无齐者，非知不足也，则不忠者也。（将谓重写前文，却又大半改换，奇妙！）非然，则欲用王之兵成其私者也；非然，则欲轻王以天下之重，取行于王者也；非然，则位尊而能卑者也¹¹。愿王之孰虑无齐之利害也。

【注释】

¹名实：指名器重宝。
²窃怪：私下埋怨。试：尝试。
³重：难。
⁴非：无。
⁵非：不。
⁶偏：偏私。指出卖赵国与诸国。
⁷知：通“智”。
⁸恐王；使赵王畏惧。
⁹取行于王者；意为使其学说施行于赵国。
¹⁰循：菩。
¹¹能卑：才能卑下。