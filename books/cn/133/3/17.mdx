---
---
---
title: 魏献子悟三叹
---



晋语九

*初叹，是惟恐不足；再叹，是岂主而有不足；三叹，是已足。轻轻只将“不足”二字翻剔，而已令其主心动于内，意悦于外。有臣如此，主欲不名闻诸侯，不可得也。*

梗阳人有狱【1】，将不胜，请纳贿于魏献子【2】，献子将许之。阎没谓叔宽曰【3】：“与子谏乎【4】！（只四字，忠爱悱恻之甚！）吾主以不贿闻于诸侯【5】，（可惜许。）今以梗阳之贿殃之【6】，（下一“殃”字，妙！）不可。”（只二字，义形于色之甚！初商，用一“乎”字，熟商，用一“不可”字，如闻二人之声，如见二人之心。）二人朝，（句。）而不退。（好。）献子将食，问谁于庭，（好。）曰：“阎明、叔褒在。”（好。）召之，（好。）使佐食【7】。（写献子之视二人如此，是以忠爱形色也。）比已食【8】，三叹。（妙于不谏，此人子事父母几谏之法，而二人以之。）既饱，献之问焉，曰：“人有言曰：唯食可以忘忧。吾子一食之间，而三叹，何也？”同辞对曰【9】：“吾小人也，（一称小人。）贪。馈之始至【10】，惧其不足。故叹。（忽然无中生有，想出“不足＂二字，又恣意变作三句。妙，妙！）中食而自咎也【11】，曰：＇岂主之食而有不足？＇是以再叹。（“惧其不足”，妙！“岂主有不足”，更妙！分明直扎心窝里。）主之既已食，愿以小人之腹，为君子之心，属餍而巳【12】，是以三叹”（再称小人。插此二句，法奇。犹言小人之腹，属厌而已，愿君子亦以是为心也。轻轻已谏毕。）献子曰：“善。”乃辞梗阳人【13】。（献子又妙！君臣如此，直父子也，鱼水不足喻矣。）

【注释】

【1】梗阳：魏献子的封邑。狱：诉讼。【2】魏献子：即魏舒，晋国正卿。【3】阎没：名明，晋国大夫。叔宽：名褒，晋国大夫。【4】谏：规劝。

【5】主：卿大夫称主。这里指魏献子。不贿：不贪财。【6】殃：祸害。
【7】佐食：陪同进餐。【8】比已食：等到吃完这顿饭。【9】同辞：异口同声。【10】馈（kuì渍）之始至：肴馔刚送上来的时候。馈：所进之食，这里指肴馔。

【11】咎。责。

【12】属：适。餍（yàn厌）：饱。巳：止。

【13】辞：拒绝。