---
---
---
title: 卷四十四·杂传第三十二·刘知俊
---

 ○刘知俊

刘知俊，字希贤，徐州沛人也。少事时溥，溥与梁相攻，知俊与其麾下二千人降梁，太祖以为左开道指挥使。知俊姿貌雄杰，能被甲上马，轮剑入敌，勇出诸将。当是时，刘开道名重军中。历海、怀、郑三州刺史，从破青州，以功表匡国军节度使。

邠州杨崇本以兵六万攻雍州，屯于美原。是时，太祖方与诸将攻沧州，知俊不俟命，与康怀英等击败崇本，斩馘二万，获马三千匹，执其偏裨百人。李思安为夹城攻潞州，久不下，太祖罢思安，拜知俊行营招讨使，未至潞，夹城已破，徙西路行营招讨使，败邠、岐兵于幕谷。是时，延州高万兴叛杨崇本降梁，太祖遣知俊会万兴，攻下丹、延、鄜、坊四州，加检校太尉兼侍中，封大彭郡王。知俊功益高，太祖性多猜忌，屡杀诸将，王重师无罪见杀，知俊益惧，不自安。太祖已下鄜、坊，遣知俊复攻邠州，知俊以军食不给未行。

太祖幸河中，使宣徽使王殷召知俊。其弟知浣为亲军指挥使，间遣人告知俊以不宜来。知俊遂叛，臣于李茂贞，以兵攻雍、华，执刘捍送于凤翔。太祖使人谓知俊曰：“朕待卿至矣，何相负邪？”知俊报曰：“王重师不负陛下而族灭，臣非背德，但畏死尔！”太祖复使语曰：“朕固知卿以此，吾诛重师，乃刘捍误我，致卿至此，吾岂不恨之邪？今捍已死，未能塞责。”知俊不报，以兵断潼关。

太祖遣刘寻阝、牛存节攻知俊，知俊遂奔于茂贞，茂贞地狭，无以处之，使之西攻灵武。韩逊告急，太祖遣康怀英、寇彦卿等攻邠宁以牵之。知俊大败怀英于升平，杀梁将许从实。茂贞大喜，以知俊为泾州节度使，使攻兴元，取兴、凤，围西县。已而茂贞左右忌知俊功，以事间之，茂贞夺其军。知俊乃奔于蜀，王建以为武信军节度使，使返攻茂贞，取秦、凤、阶、成四州。建虽待知俊甚厚，然亦阴忌其材，尝谓左右曰：“吾老矣，吾且死，知俊非尔辈所能制，不如早图之！”而蜀人亦共嫉之。知俊为人色黑，而其生岁在丑。建之诸子，皆以“宗”、“承”为名，乃于里巷构为谣言曰：“黑牛出圈棕绳断。”建益恶之，遂见杀。

○丁会

丁会，字道隐，寿州寿春人也。少工挽丧之歌，尤能凄怆其声以自喜。后去为盗，与梁太祖俱从黄巢。梁太祖镇宣武，以为宣武都押衙。光启四年，东都张全义袭破河阳，逐李罕之，罕之召晋兵围河阳，全义告急。是时，梁军在魏，乃遣会及葛从周等将万人救之。会等行至河阴，谋曰：“罕之料吾不敢渡九鼎，以吾兵少而来远，且不虞吾之速至也。出其不意，掩其不备者，兵家之胜策也。”乃渡九鼎，直趋河阳，战于沇水，罕之大败，河阳围解。大顺元年，梁军击魏，会及葛从周破黎阳、临河，遂败罗弘信于内黄。梁军攻时溥于徐州，遣会别攻宿州，刺史张筠闭城距守，会堰汴水浸其东，城坏，筠降。兖州朱瑾以兵万馀击单父，会及瑾战于金乡，大败之。光化二年，李罕之叛晋，以潞州降梁。会自河阳攻晋泽州，下之。乃以会为昭义军留后，会畏梁太祖雄猜，常称疾者累年。天复元年，太祖复起会为昭义军节度使。昭宗遇弑，会与三军缟素发哀。梁军攻燕沧州，燕王守光乞师于晋，晋人为攻潞州，会乃降晋。晋王以会归于太原，赐以甲第，位在诸将上。庄宗立，以会为都招讨使。天祐七年，以疾卒于太原。唐兴，追赠太师。

○贺德伦

贺德伦，河西人也。少为滑州牙将。梁太祖兼领宣义，德伦从太祖征伐，以功累迁平卢军节度使。贞明元年，魏州杨师厚卒，末帝以魏兵素骄难制，乃分相、澶、卫三州建昭德军，以张筠为节度使；魏、博、贝三州仍为天雄军，以德伦为节度使。遣刘寻阝以兵六万渡河，声言攻镇定，王彦章以骑兵五百入魏州，屯金波亭以虞变；分魏牙兵之半入昭德。租庸使遣孔目吏阅魏兵籍，检校府库。德伦促牙兵上道，牙兵亲戚相决别，哭声盈途。效节军将张彦谋于其众曰：“朝廷以我军府强盛，设法残破之。况我六州旧为藩府，未尝远出河门，一旦离亲戚，去乡里，生不如死。”乃相与夜攻金波亭，彦章走出。迟明，魏兵攻牙城，杀五百馀人，执德伦致之楼上，纵兵大掠。

末帝遣供奉官扈异驰至魏谕彦，许以刺史。彦谓异曰：“为我报皇帝，三军不负朝廷，朝廷负三军，割隶无名，所以乱耳。但以六州还魏，而诏刘寻阝反兵，皇帝可以高枕。”异还，言彦狂蹶不足畏，宜促寻阝兵击之。末帝使人谕彦，以制置已定，不可复易。使者三反，彦怒曰：“佣保儿敢如是邪！”乃召罗绍威故吏司空颋曰：“为我作奏，若复依违，则渡河虏之耳！”末帝优诏答之，言：“王镕死，镇人请降，遣寻阝以兵定镇州，非有佗也，若魏不便之，即召寻阝还。”戒彦勿为朝廷生事。彦乃以杨师厚镇魏州尝带招讨使，逼德伦论列之，末帝不许，谕以诏书，彦裂诏书抵于地，曰：“愚主听人穿鼻，难与共事矣！”乃迫德伦降晋，德伦惶恐曰：“惟将军命。乃遣牙将曹廷隐奉书庄宗。

庄宗入魏，德伦以彦逼己，遣人阴诉于庄宗，庄宗斩彦于临清而后入。徙德伦为大同军节度使。行至太原，监军张承业留之。王檀攻太原，德伦麾下多奔檀，承业惧德伦为变，杀之。

○阎宝

阎宝，字琼美，郓州人也。少为朱瑾牙将，瑾走淮南，宝降于梁。梁太祖时，为诸军都虞候，常从诸将征伐，未尝独立战功。至末帝时，以宝为保义军节度使。贞明三年，贺德伦以魏博降晋，晋军攻下洺、磁、相、卫，移兵围邢州。末帝遣捉生都指挥使张温将五百骑救宝，温至内黄，遇晋军，乃降晋。晋遣温将所降梁军至城下招宝，宝遂降晋。晋王拜宝检校太尉、同中书门下平章事，领天平军节度使、东南面招讨使，位在诸将上。梁、晋战胡柳，晋军败。庄宗欲引兵退保临濮，宝曰：“夫决胜料势，决战料情，情势既得，断在不疑。今梁兵窘蹙，其势可破；胜而骄怠，其情可知。此不可失之时也。”庄宗谢曰：“微公，几败吾事。”乃整军复战，遂败梁兵。十八年，晋军讨张文礼于镇州，以宝为招讨使。明年三月，宝战败，退保赵州。惭愤发疽卒，追赠太师。晋天福中，追封太原王。

○康延孝

康延孝，代北人也。为太原军卒，有罪亡命于梁。末帝遣段凝军于河上，以延孝为左右先锋指挥使。延孝见梁末帝任用群小，知其必亡，乃以百骑奔于唐。见庄宗于朝城，庄宗解御衣、金带以赐之。拜延孝博州刺史、捧日军使兼南面招讨指挥使。庄宗屏人问延孝梁事，延孝具言：“末帝懦弱。赵岩婿也，张汉杰妇家，皆用事。段凝奸邪，以入金多为大将，自其父时故将皆出其下。王彦章，骁将也，遣汉杰监其军而制之。小人进任，而忠臣勇士皆见疏斥，此其必亡之势也。”庄宗又问梁计如何，曰：“臣在梁时，窃闻其议：期以仲冬大举，遣董璋以陕虢、泽潞之众出石会以攻太原；霍彦威以关西、汝、洛之兵掠邢洺以趋镇定；王彦章以京师禁卫击郓州；段凝以河上之军当陛下。”庄宗初闻延孝言梁必亡，喜，及闻其大举也，惧，曰：“其将何以御之？”延孝曰：“梁兵虽众，分则无馀。臣请待其既分，以铁骑五千自郓趋汴，出其不意，捣其空虚，不旬日，天下定矣。”庄宗甚壮其言。后董璋等虽不出兵，而梁兵悉属段凝于河上，京师无备，庄宗卒用延孝策，自郓入汴，凡八日而灭梁。以功拜郑州防御使，赐姓名曰李绍琛。二年，迁保义军节度使。

三年，征蜀，以延孝为先锋排阵斩斫使，破凤州，取固镇，降兴州。与王衍战三泉，衍败走，断吉柏江浮桥，延孝造舟以渡，进取绵州。衍复断绵江浮桥。延孝谓招抚使李严曰：“吾远军千里，入人之国，利在速战。乘衍破胆之时，但得百骑过鹿头关，彼将迎降不暇。若修缮桥梁，必留数日，使衍得闭关为备，则胜负未可知也。”因与严乘马浮江，军士随之济者千馀人，遂入鹿头关，下汉州，居三日，后军始至。衍弟宗弼果以蜀降。延孝屯汉州，以俟魏王继岌。

蜀平，延孝功为多。左厢马步军都指挥使董璋位在延孝下，然特见重于郭崇韬。崇韬有军事，独召璋与计议，而不问延孝，延孝大怒，责璋曰：“吾有平蜀之功，公等仆遬相从，反俯首郭公之门，吾为都将，独不能以军法斩公邪？”璋诉于崇韬，崇韬解璋军职，表为东川节度使，延孝愈怒曰：“吾冒白刃，犯险阻，以定两川，璋有何功而得旄节！”因见崇韬言其不可。崇韬曰：“绍琛反邪？敢违吾节度！”延孝惧而退。明年崇韬死，延孝谓璋曰：“公复俯首何门邪？”璋求哀以免。

继岌班师，命延孝以万二千人为殿，行至武连，闻朱友谦无罪见杀。友谦有子令德在遂州，庄宗遣使者诏继岌即诛之。继岌不遣延孝，而遣董璋，延孝已自疑，及璋过延孝军，又不谒，延孝大怒，谓其下曰：“南平梁，西取蜀，其谋尽出于郭公，而汗马之劳，攻城破敌者我也。今郭公已死，我岂得存？而友谦与我俱背梁以归唐者，友谦之祸次及我矣！”延孝部下皆友谦旧将，知友谦被族，皆号哭诉于军门曰：“朱公无罪，二百口被诛，旧将往往从死，我等死必矣！”延孝遂拥其众自剑州返入蜀，自称西川节度、三川制置等使。驰檄蜀人，数日之间，众至五万。继岌遣任圜以七千骑追之，及于汉州，会孟知祥夹攻之，延孝战败，被擒，载以槛车。圜置酒军中，引槛车至坐上，知祥酌大卮从车中饮之而谓曰：“公自梁朝脱身归命，遂拥节旄。今平蜀之功，何患富贵，而入此槛车邪？”延孝曰：“郭崇韬佐命之臣，功在第一，兵不血刃而取两川，一旦无罪，阖门受戮。顾如延孝，何保首领。以此不敢归朝耳！”任圜东还，延孝槛车至凤翔，庄宗遣宦者杀之。

