---
---
---
title: 卷三·梁本纪第三
---

 末帝，太祖第三子友贞也。为人美容貌，沈厚寡言，雅好儒士。太祖即位，封均王，为左天兴军使、东京马步军都指挥使。乾化二年六月，太祖遇弑，友珪自立，杀博王友文，以弑帝之罪归之。以王为东京留守、开封尹，敬翔为中书侍郎、同中书门下平章事，户部尚书李振为崇政院使。

明年，友珪改元曰凤历。二月，驸马都尉赵岩至东都，王私与之谋，遣马慎交之魏州，见杨师厚计事。师厚遣小校王舜贤至洛阳，告左龙虎统军袁象先使讨贼。是时怀州龙骧屯兵叛，方捕索之，王乃伪为友珪诏书，发左右龙骧在东都者皆还洛阳，因激怒之曰：“天子以怀州屯兵叛，追汝等欲尽坑之。”诸将皆泣，莫知所为。王曰：“先皇帝经营王业三十余年，今日尚为友珪所杀，汝等安所逃死乎！”因出太祖画像示诸将而泣曰：“汝能趋洛阳擒逆贼，则转祸为福矣。”军士皆呼万岁，请王为主，王乃遣人趣象先等。庚寅，象先等以禁兵讨贼，友珪死，杜晓见杀。象先遣赵岩持传国宝至东都，请王入洛阳，王报曰：“夷门，太祖所以兴王业也，北拒并汾，东至淮海，国家藩镇，多在东方，命将出师，利于便近。”是月，皇帝即位于东都，复称乾化三年，复博王友文官爵。三月丁未，更名锽。夏五月，杨师厚取沧州。秋九月甲辰，御史大夫姚洎为中书侍郎、同中书门下平章事。冬十二月，晋人取幽州。

四年夏四月丁丑，贬于兢为莱州司马。武宁军节度使蒋殷反，天平军节度使牛存节讨之。

贞明元年春正月，存节克徐州。三月丁卯，赵光逢罢。平卢军节度使贺德伦为天雄军节度使，分其相、澶、卫州为昭德军，宣徽使张筠为节度使。己丑，天雄军乱，贺德伦叛附于晋。邠州李保衡叛于岐，来附。夏六月庚寅朔，晋王李存勖入于魏州，遂取德州。冬十月辛亥，康王友孜反，伏诛。十一月乙丑，改元。耀州温昭图叛于岐，来附。是岁，更名瑱。

二年春二月丙申，杨涉罢。三月，镇南军节度使刘掞及晋人战于故元城，败绩，奔于滑州。晋人取卫州、惠州。捉生都将李霸反，伏诛。夏六月，捉生都将张温叛降于晋。秋七月，晋人取相州，张筠奔于京师，安国军节度使阎宝叛附于晋。八月丁酉，太子太保致仕赵光逢为司空兼门下侍郎、同中书门下平章事。九月，晋人取沧州，横海军节度使戴思远奔于京师。晋人克贝州，守将张源德死之。冬十月丁酉，中书侍郎郑珏同中书门下平章事。

三年夏四月辛卯，右千牛卫大将军刘璩使于契丹。冬十二月，宣义军节度使贺瑰为北面行营招讨使。己巳，如西都卜郊。晋人取杨刘。

四年正月，不克郊，己卯，至自西都。夏四月己酉，尚书吏部侍郎萧顷为中书侍郎、同中书门下平章事。己巳，赵光逢罢。冬十二月庚子朔，贺瑰杀其将谢彦章、孟审澄、侯温裕。癸亥，瑰及晋人战于胡柳，败绩。是岁，泰宁军节度使张守进叛附于晋，亳州团练使刘寻阝为兖州安抚制置使以讨之。五年春正月，晋军于德胜。秋八月乙未朔，开封尹王瓒为北面行营招讨使。冬十月，刘寻阝克兖州，张守进伏诛。十二月，晋人取濮阳。天平军节度使霍彦威为北面行营招讨使。

六年夏四月己亥，降死罪以下囚。乙巳，尚书左丞李琪为中书侍郎、同中书门下平章事。河中节度使朱友谦袭同州，杀其节度使程全晖，叛附于晋，泰宁军节度使刘寻阝讨之。秋七月，陈州妖贼母乙自称天子。九月庚寅，供奉官郎公远为契丹欢好使。冬十月，母乙伏诛。

龙德元年春，赵将张文礼杀其君镕来乞师，不许。三月丁亥朔，禁私度僧尼。陈州刺史惠王友能反。夏五月丙戌朔，德音改元，降流罪已下囚。秋，赦友能，降封房陵侯。天平军节度使戴思远为北面行营招讨使。冬十月，思远及晋人战于戚城，败绩。

二年春正月，思远袭魏州，取成安。秋八月，滑州兵马留后段凝攻卫州，执其刺史李存儒。戴思远克淇门、共城、新乡。

三年春三月，潞州李继韬叛于晋，来附。夏闰四月，唐人取郓州。五月庚申，宣义军节度使王彦章为北面行营招讨使，取德胜南城。秋八月，段凝为北面行营招讨使。先锋将康延孝叛降于唐。冬十月甲戌，宣义军节度使王彦章及唐人战于中都，败绩，死之。唐人取曹州。盗窃传国宝奔于唐。戊寅，皇帝崩。梁亡。

