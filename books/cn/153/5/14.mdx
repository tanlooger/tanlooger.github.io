---
---
---
title: 一四 四 一 章
---




“大音希聲”。按《莊子·天地》：“無聲之中，獨聞和焉”，即此意。脱仿前説一四章之例，强爲之容，則陸機《連珠》：“繁會之音，生於絶絃”，白居易《琵琶行》：“此時無聲勝有聲”，其庶幾乎。聆樂時每有聽於無聲之境。樂中音聲之作與止，交織輔佐，相宣互襯，馬融《長笛賦》已摹寫之：“微風纖妙，若存若亡；……奄忽滅没，嘩然復揚。”寂之於音，或爲先聲，或爲遺響，當聲之無，有聲之用。是以有絶響或闃響之静（empty silences），亦有藴響或醖響之静（peopled si-lences）。静故曰“希聲”，雖“希聲”而藴響醖響，是謂“大音”。樂止響息之時太久，則静之與聲若長别遠暌，疏闊遺忘，不復相關交接。《琵琶行》“此時”二字最宜着眼，上文亦曰“聲暫歇”，正謂聲與聲之間隔必暫而非永，方能蓄孕“大音”也。此境生於聞根直覺，無待他根。濟慈名什《希臘古盎歌》（Ode on a Grecian Urn）云：“可聞曲自佳，無聞曲逾妙”（Heard melo- dies are sweet，but those unheard/Are sweeter），却未許混爲一談。渠自覩盎上繪牧人弄笛（Ye soft pipes，play on；/Pipe to the spirit dittoes of no tone），乃想象笛上之吹，以耳識幻感補益眼識實覺。

【增訂四】參觀《談藝録》第二“黄山谷詩補註”第五十六及其“補訂”。博亞爾多詩中詠壁畫尤利西斯與女魅（Circe）故事云：“海濱一少女，面色鮮皎猶生，觀其容顔如亦聞其言語者”（Era una giovanetta in ripa al mare，/sì vivamente in viso colorita，/che，chi la vede，par che oda parlare. －Orlando innamorato，VI. § 50，op. cit.，Vol. I，p. 131；cf. Jean H. Hagstrum，The Sister Arts，1958，p. 73，Aretino）。亦寫眼識實感引起耳識幻覺也。又 2271 頁及 2368－2369 頁。

李斗《揚州畫舫録》卷一一記吴天緒説書云：“效張翼德據水斷橋，先作欲叱咤之狀。衆傾耳聽之，則唯張口努目，以手作勢，不出一聲，而滿堂中如雷霆喧於耳矣。謂人曰：‘桓侯之聲，詎吾輩所能效狀？其意使聲不出於吾口，而出於各人之心，斯可肖也。’”蓋以張口努目之態，激發雷吼霆嗔之想，空外之音，本於眼中之狀，與濟慈詩之心行道同；均非如音樂中聲之與静相反相資，同在聞聽之域，不乞諸鄰識也。别詳《杜少陵詩集》卷論《奉觀嚴鄭公廳事岷山沲江畫圖》。

Susanne K. Langer，ed.，Reflections on Art，111.

Cf. J. Volkelt，System der Aesthetik，III，110（die sinnliche Ergänzung）； A. Russo，L’Arte e le Arti，17－9（lc sensazioni concomitanti immaginate）.