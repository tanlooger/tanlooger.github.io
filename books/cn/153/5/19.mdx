---
---
---
title: 一九 七 八 章
---




“聖人云：受國之垢，是謂社稷主；受國之不祥，是謂天下王。正言若反。”按蘇轍《老子解》云：“正言合道而反俗，俗以受垢爲辱、受不祥爲殃故也。”他家之説，無以大過，皆局於本章。夫“正言若反”，乃老子立言之方，《五千言》中觸處彌望，即修詞所謂“翻案語”（paradox）與“冤親詞”（oxymoron），固神秘家言之句勢語式耳。

有兩言於此，世人皆以爲其意相同相合，例如“音”之與 “聲”或“形”之與“象”；翻案語中則同者異而合者背矣，故四一章云：“大音希聲，大象無形。”又有兩言於此，世人皆以爲其意相違相反，例如“成”之與“缺”或“直”之與“屈”；翻案語中則違者諧而反者合矣，故四五章云：“大成若缺，大直若屈。”復有兩言於此，一正一負，世人皆以爲相仇相克，例如“上”與“下”，冤親詞乃和解而無間焉，故三八章云：“上德不德。”此皆蘇轍所謂“合道而反俗也”。然猶皮相其文詞也，若抉髓而究其理，則否定之否定爾。反正爲反，反反復正（Duplex negatio affirmat）；“正言若反”之“正”，乃反反以成正之正，即六五章之“與物反矣，然後乃至大順”。如七章云：“以其不自生，故能長生。……非以其無私耶？故能成其私。”夫“自生”、正也，“不自生”、反也，“故長生”、反之反而得正也；“私”、正也，“無私”、反也，“故成其私”、反之反而得正也。他若曲全枉直、善行無轍、禍兮福倚、欲歙固張等等，莫非反乃至順之理，發爲冤親翻案之詞。《金剛仙論》卷三：“我謂爲有，如來説無；我適謂無，如來復爲我説有，此明中道之理”；

【增訂二】參觀前論第二章引《壇經·付囑品》。《大般湼槃經·獅子吼菩薩品》第一一之一亦言：“無常、無斷，乃名中道”；《梵行品》第八之二：“世尊有大方便：無常説常，常説無常；我説無我，無我説我；非道説道，道説非道”云云都二十餘句。《付囑品》有“五對”、“十二對”、“三十六對”之目，謂：“問‘有’將‘無’對，問‘無’將‘有’對，問‘凡’ 以‘聖’對，問‘聖’以‘凡’對。”“二道相因，生中道義”；亦“大方便”之屬也。

神會《語録》第一殘卷：“今言中道者，要因邊義；若不因邊義，中道亦不立”；施彦執《北窗炙輠》卷上記一僧曰：“佛法豈有他哉？見人倒從東邊去，則爲他東邊扶起；見人倒從西邊去，則爲他西邊扶起；見渠在中間立，則爲他推一推”（參觀方回《桐江集》卷一《名僧詩話序》、《獨深居點定〈玉茗堂集〉》文卷三《〈五燈會元〉序》、尤侗《艮齋雜説》卷六論禪語得“翻案法”）。與“正言若反”，可相説以解也。

德國神秘宗一詩人（Daniel von Czepko）嘗作小詩，題曰《因彼故此》（Jedes durch Andere），足爲翻案語、冤親詞、正言若反之式樣。故如“黑暗之光”（rayo di tiniebla；du dunkel- helles Licht；au rayon ténébreux；a deep but dazzling dark- ness）、“死亡之生”（We need death to live that life which we cannot outlive；to liue but that he thus may neuer leaue to dy；du tötest den Tod，durchlebst ihn ewigtief）、“苦痛之甘美”（O Süssigkeit in Schmerzen！O Schmerz in Süssigkeit！）等語，不可勝稽，皆神奇而化臭腐矣。

【增訂四】聖·奥古斯丁讚頌上帝，皆出以“冤親詞”，如云： “至隱而至顯”，“長動而長止”，“赫怒而寧静”，“言説而緘默”（Secretissime et praesentissime；semper agens，semper qui- etus；irasceris et tranquillus；loquens muti. －Confessions，I，iv，Loeb，Vol. I，p. 8）；又自省云：“人居世間，乃死亡之生歟？抑生存之死歟？”（dico vitam mortalem，an mortem vitalem？－ib. I. vi，p. 12）

嘗試論之。道不可言，言滿天下而仍無言；道常無爲，無所不爲而仍無爲；乃至“廢心而用形”（《列子·仲尼》），“跡每同人，心常異俗”（《全唐文》卷九二四司馬承禎《坐忘論》），“雖妻非娶，雖饗非取”（《五燈會元》卷二元珪章次）。神秘宗所以破解身心之連環、彌縫言行之矛盾者，莫非正言若反也，豈特一章一句之詞旨而已哉！

《荀子·榮辱篇》曰：“陋也者，天下之公患也。”患之而求盡免於陋，終不得也；能不自安於陋，斯亦可矣。蘇轍之解《老子》，旁通竺乾，嚴復之評《老子》，遠徵歐羅；雖於二西之書，皆如賣花擔頭之看桃李，要欲登樓四望，出門一笑。後賢論釋，經眼無多，似於二子，尚難爲役。聊舉契同，以明流别，匹似辨識草木鳥獸之羣分而類聚爾。非爲調停，亦異攀附。何則？玄虚、空無、神秘三者同出而異名、異植而同種；傾蓋如故，天涯比鄰，初勿須强爲撮合。即撮合乎，亦如宋玉所謂“因媒而嫁，不因媒而親”也。

Jonas Cohn，Theorie der Dialektik，219：“Die beliebteste Ausdruckform dieser Geisteshaltung，die man ‘intuitionistisch’nennen kann，ist das Oxymoron”； cf. 110.

Max Wehrli，Deutsche Barocklyrik，3. Auf. 170.

San Juan de la Cruz，Noche Escura del Alma，II. 5 （E. A. Peers，Spanish Mysticism，223）；Catharina Regina von Greiffenberg：“Ueber das unaussprechliche heilige Geistes-Eingeben”（Wehrli，183）；J. Rousset，Anthologie di la Poésie baroque française，I，Introduction，20；Henry Vaughan：“The Nihgt”（Works，ed. L. C. Martin，523）.

John Donne，Devotions，XV（Complete Poetry and Selected Prose，ed. J. Hay- ward，534）；Richard Crashaw：“A Hymne to Sainte Teresa”（Poetical Works，ed.，L. C. Martin，2nd ed.，319）；Quirinus Kuhlmann：“Unio Mystica”（Wehrli，189）.

Fr. von Spee：“Die Gespons Jesu klaget ihrem Hertzen Brand”（F.J.Warnke，European Metaphysical Poetry，164）.