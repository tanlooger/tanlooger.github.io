---
---
---
title: 八 一 四 章
---




“是謂無狀之狀，無物之象，是謂惚恍”。按二一章：“道之爲物，惟恍唯惚。惚兮恍兮，其中有象，恍兮惚兮，其中有物。”蘇轍《老子解》説一四章云：“狀、其著也，象、其微也；‘無狀之狀，無物之象’，皆非無也”；吕惠卿《道德經傳》説二一章云：“象者疑於有物而非物也，物者疑於無物而有物者也。”作者註者皆工於語言，能形容似無如有之境。游藝觀物，此境每遭。形下之跡雖不足比倫老子所謂“道”，而未嘗不可借以效韓非之“喻老”；“夫唯不可識，故强爲之容”，一五章已告我矣。韓愈《早春呈水部張十八員外》之一：“天街小雨潤如酥，草色遥看近却無”（參觀李華《仙遊寺》：“聽聲静復喧，望色無更有”）；司空圖《詩品·沖淡》：“遇之匪深，即之愈稀”，又《飄逸》：“如不可執，如將有聞”；曹元寵《卜算子·詠蘭》：“著意聞時不肯香，香在無心處”；辛棄疾《鷓鴣天·石門道中》：“似有人聲聽却無”；梅曾亮《游小盤谷記》：“寂寥無聲而耳聽常滿”，又《缽山餘霞閣記》：“市聲近寂而遠聞”；羅斯金（Ruskin）描摹名畫（Turner：“Babylon”）中風物有云：“天際片雲，其輪廓始則不可見，漸乃差許意會，然後不注目時纔覺宛在，稍一注目又消失無痕”（the cloud，with its edge first invisible，then all but imaginary，then just felt when the eye is not fixed on it，and lost when it is，at last rises）；近人論 “自由詩”（vers libre）所藴節奏（the ghost of some simple metre）云：“不經心讀時，則逼人而不可忽視；經心讀時，又退藏於密”（to advance menacingly as we doze，and withdraw as we rouse）。立言各有攸爲，而百慮一致，皆示惟恍惟惚。《文子· 精誠》篇所謂“遠之即近，近之即疏”，是矣。

Cf. Wordsworth，The Prelude，Bk. VI，3－4，ed. E. de Selincourt and Helen Darbishire，265：“as if distance had the power/To make the sounds more audible.”

Modern Painters，Pt I，Sect. iii，ch. 3，George Routledge，I，253.

T. S. Eliot，To Criticize the Critic，187.