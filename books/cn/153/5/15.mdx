---
---
---
title: 一五 四 七 章
---




“其出彌遠，其知彌少。”按四八章所謂“爲道日損”也。“知”、知道也，即上句之“見天道”，非指知識；若夫知識，則“其出愈遠”，固當如四八章所謂“爲學日益”耳。景龍本“少”作 “近”，亦頗達在邇求遠、往而復返之旨。《文子·道原》：“大道坦坦，去身不遠，求諸遠者，往而復返”；《吕氏春秋·論人》：“太上反諸己，其次求諸人；其索之彌遠者，推之彌疏，其求之彌强者，失之彌遠。”《關尹子·一宇》尤能近取譬：“觀道者如觀水。以觀沼爲未止，則之河，之江，之海，曰：‘水至也！’殊不知我之津、液、涎、淚皆水”；陸九淵《象山全集》卷二二《雜説》“道譬則水”條、卷三四《語録》“涓涓之流”條均遜其俯拾即是。方士祇以養生爲道，遂若《關尹子》之借喻可坐實者；如《黄庭内景經·口爲章》：“漱咽靈液災不干”，《瓊室章》：“寸田尺宅可治生，若當決海百瀆傾”，《外景經·上部》：“玉池清水上生肥”。信斯言也，則酷暑行道者暍渴乞漿，可答之曰：“汝自咽津唾，渴即解矣”！釋典如《妙法蓮華經·信解品》第四、《楞嚴經》卷四等窮子捨父逃走，衣中有如意珠而行乞諸喻，用意正同《老子》、《文子》。潑洛丁納斯以浪子歸故鄉喻遠覓方識道之在邇（Enfuyons-nous donc dans notre chère patrie comme Ulysse etc.；Ils se plaisent en cette région de Vérité qui est la leur，comme des hommes revenus d’une longue course errante，etc.）；聖·奥古斯丁曰：“汝居吾中，吾却外覓”（et ecce intus eras et ego foris，et ibi te quaerebam）；德國神秘宗詩人有句：“帝天即在身，何必叩人門？”（Der Himmel ist in dir/Was suchst du ihn dann bei einer andern Tür？）。雖然，此非釋、道等出世者之私言也。儒家教人，道其所道，復不謀而合。《論語·述而》即曰：“仁遠乎哉？” （參觀葉適《習學記言序目》卷一三）。《孟子》數申厥旨，《離婁》： “自得之，取之左右逢其源”；《告子》：“夫道若大路然，豈難知哉？人病不求耳。子歸而求之，有餘師”，又：“道在邇而求之遠，事在易而求之難”；《盡心》：“萬物皆備於我矣。反身而誠，……求仁莫近焉”（參觀《朱子語類》卷三一論“三月不違仁”、卷一一八論 “萬物皆備於我”）。見於賦詠而幾同謡諺，則有如杜牧《登池州九峰樓寄張祜》：“睫在眼前長不見，道非身外更何求”；《宋詩紀事》卷九〇夏元鼎詩：“崆峒訪道至湘湖，萬卷詩書看轉愚；踏破鐵鞋無覓處，得來全不費工夫”；《五燈會元》卷六僧本如偈：“處處逢歸路，頭頭達故鄉，本來成現事，何必待思量”，卷一三良价本悟偈：“切忌從他覓，迢迢與我疏”；《鶴林玉露》卷一八尼詩：“盡日尋春不見春，芒鞋踏破隴頭雲；歸來拈把梅花嗅，春在枝頭已十分”（陸心源《〈宋詩紀事〉補遺》卷四〇陳豐《尋春》略同）；王守仁《文成全書》卷二〇《詠良知示諸生》：“無聲無臭獨知時，此是坤乾萬有基；拋却自家無盡藏，沿門持鉢效貧兒。”文士學者，每同此感。如《文心雕龍·神思》：“或理在方寸，而求之域表，或義在咫尺，而思隔山河”；王國維《静菴文集》續編《文學小言》五：“古今之成大事業、大學問者，不可不歷三種之階級：‘昨夜西風凋碧樹，獨上高樓，望盡天涯路’，此第一階級也；‘衣帶漸寬終不悔，爲伊消得人憔悴’，此第二階級也；‘衆裏尋他千百度，回頭驀見，那人正在，燈火闌珊處’，此第三階級也”；

【增訂四】十七世紀法國文家拉布吕耶爾述作文甘苦謂，慘淡經營，往往貧於一字，久覓不得，及夫終竟得之，則直白自然，若當初宜摇筆即來而無待乎含毫力索者（Un bon auteur， et qui écrit avec soin，éprouve souvent que l’expression qu’il cherchait depuis longtemps sans la connaître et qu’il a enfin trouvée est celle qui était la plus simple，la plus naturelle， qui semblait devoir se présenter d’abord et sans effort. －La Bruyère，Les Caractères，I，§ 17，Classiques Hachette，p. 33）。此亦“衆裏尉他千百度”而“回頭驀見”之境也。

龔固《日記》：“文人欲創新標異，始則傍搜遠紹，終乃天然成現，得於身己，或取之左右”（En littérature，on commence à chercher l’originalité laborieusement chez les autres，et très loin de soi，...plus tard on la trouve naturellement en soi...et toutprès de soi）。胥足與前論四〇章所謂“逝”、“遠”而“反（返）”之境界相參印。詞章中言求佳偶（Quel che cercando va，/ porta in se stesso，/miser，né può trovar quel ch’ha da presso），覓至樂（navibus atque/Quadrigis petimus bene vivere；quod pe- tis hic est. Willst du immer weiter schweifen？/Seh，das Gute liegt so nah. /Lerne nur das Glück ergreifen，/Denn das Glück ist immer da），每歎遠尋勿獲而在近不知。或詠背棄慈親，天涯地角，乞人愛憐，廢然而返，始識春暉即在母目中（Ich wollte gehn die ganze Welt zu Ende/Und wollte sehn，ob ich die Liebe fände，/.../Und ach！Was da in deinem Aug’geschwommen，/ Das war die süsse，langgesuchte Liebe）；與踏破鐵鞋、芒鞋之慨無異。人生閲歷所證，固非神秘家言所得而私矣。

Ennéades，I vi. 8；V. ix. 1，op. cit.，I，104 et V，161－2.

Confessions，X. 27；cf. I. 2：“Quo te invoco，cum in te sim？”，“Loeb”， I，4.

Angelus Silesius，Der Cherubinische Wandersmann，F. J. Warnke，European Metaphysical Poetry，192.

Journal des Goncourt，5 Avril 1864，Éd. définitive，II，149.

Marino，L’Adone，V. 24，Marino e i Marinisti，Ricciardi，76.

Horace，Epist.，I. xi. 28－9；Goethe：“Sprüche”.

Heine，Romanzen：“An meine Mutter B. Heine”，ii.