---
---
---
title: 一 老子王弼本
---




王弼註本《老子》詞氣鬯舒，文理最勝，行世亦最廣。晉、唐註家於馬遷所謂“言道德之意五千餘言”者，各逞私意，陰爲筆削。欲洗鉛華而對真質，涴脂粉以出素面，吾病未能。原文本相，其失也均，寧取王本而已矣。清中葉錢大昕、嚴可均輩始盛推唐中宗景龍二年易州龍興觀碑本。倡新特而矜創獲，厭芻豢而思螺蛤，情侈意奢，獎譽溢量，無足怪而亦不必非者。逮今時移事往，言迹俱陳，善善從長，當戒偏頗。柳宗元《陸文通墓表》嘗譏專己訾異者曰：“黨枯竹，護朽骨”；龍興頑石之不必黨護，猶枯竹與朽骨耳。錢氏《潛研堂金石文跋尾續》卷二稱龍興觀碑本多“從古字”，如“無”作“无”之類，又稱第一五章之“能弊復成”爲“遠勝他本”之“故能蔽不新成”。夫“無”作“无”，正如“氣”作“炁”、“夢”作“”，自是《參同契》、《真誥》以還，道流相沿結體，亦猶僧侣書“歸”作“皈”、“静慮”作“青心”，皆所以立異示别於俗人書字者。余少時見齋醮青詞黄榜猶然，不得概目爲“古字”；道俗之别，非古今之分也。以字之“從古”定本之近古，亦不盡愜。匹似有清乾嘉以還，學人作字，好準《説文》，猶徐鉉之以小篆體爲楷書、魏了翁之以小篆體爲行書（《徐公文集》附李昉《徐公墓志銘》、劉辰翁《須溪集》卷七《答劉英伯書》），施之於録寫四六文、五七言律絶詩、長短句，聊示抗志希古（參觀李慈銘《越縵堂日記》同治九年二月三十日）。

【增訂四】潘耒《遂初堂文集》卷六《曉菴遺書序》記王錫闡寅旭“著古衣冠，獨來獨往，用篆體作楷書，人多不識。”按顧炎武《太原寄王高士錫闡》：“忽覩子綱書，欣然一稱善。” 自註：“王君尺牘多作篆書”；雖用孔融報張絃書語，實指“篆體楷書”耳。

倘有人書杜牧《張好好詩》、蘇軾《赤壁賦》，持較見存二篇真跡，亦必多“從古字”，然而其字太古適徵其本之非真古耳。蓋 “從古”有二，勿容淆而一之。不自知之因襲，此可以沿流溯源者也；有所爲之矯揉，此則刻意“復古”，事已斷絃，心圖續尾，未渠可從而推見其所逕接親承者也。且本之“勝”否，依文義而不依字體。“能弊復成”之義固“遠勝他本”。顧碑本二六章之“輕則失臣”、四三章之“無有入於無聞”、四五章之“躁勝塞”、五〇章之“揩其爪”、六一章之“牡常以静勝牝”、七七章之“斯不見賢”，諸若此類，或義不可通，或義可通而理大謬，得不謂爲遠輸他本哉？亦豈可拈一臠以概全鼎、得筍而并煮叢竹哉？寸長尺短，固宜處以公心耳。龍興碑本之尤可笑者，在其節省助詞，句法每似無名之指屈而不伸。當緣道士陋妄，書字既“從古”，文詞亦以削去虚字爲古。譚獻《復堂類集·日記》卷五云： “易州石刻語助最少，論者以爲近古”；同卷又云：“閲《史記》，知後世之節字省句以爲古者，皆可笑也！”後節移併前節，便道出吾意中語。助詞雖號“外字”，非同外附。《文心雕龍·章句》謂：“‘夫’、‘惟’、‘蓋’、‘故’者，發端之首唱；‘之’、‘而’、 ‘於’、‘以’者，乃劄句之舊體；‘乎’、‘哉’、‘矣’、‘也’者，亦送末之常科。據事似閒，在用實切。”《史通·浮詞》亦謂： “是以‘伊’、‘惟’、‘夫’、‘蓋’，發語之端也；‘焉’、‘哉’、‘矣’、‘兮’，斷句之助也。去之則言語不足，加之則章句獲全。”“閒”而切“用”，“浮”而難“去”，正《老子》第一一章“當其無有以爲用”之理。彼黄冠之徒以語助爲無助於事，以虚字爲閒字、浮詞，殆未能觸類傍通歟？然則於五千言，雖口沫手胝，勒石壽珉，總如説食不飽耳。馮景《解舂集文鈔·補遺》卷二《與高雲客論魏序書》云：“《論語》首章凡三十字。曩估客言，曾見海外盲儒發狂疾，删去虚字十六，訓其徒曰：‘學時習，説。朋遠來，樂。不知，不愠，君子。’簡則簡矣，是尚爲通文義者乎？”余讀易州碑本《道德經》，時有海外盲儒爲《論語》削繁或吝惜小費人拍發電報之感。時賢承錢、嚴之緒言，奉碑本爲不刊，以河上公本亞之，而處王弼本于下駟。尊聞行知，亦無間然。偶覩其撰著，如第一〇章作：“載營魄抱一，能无離？專氣致柔，能嬰兒？滌除玄覽，能无疵？愛人治國，能无爲？天門開闔，能爲雌？明白四達，能无知？”吾之惑滋甚。六句依文求義，皆屬陳敍口吻，乃標點作詰問語氣，中逗之而末加“？”號焉。何緣得意忘言如此？豈别有枕膝獨傳、夜半密授乎？既而恍悟：河上公本與碑本無異，唯王弼本六句末皆著“乎”字爲詰質語，問號之加，職是之由。是貌從碑本而實據王本，潛取王本之文以成碑本之義。范氏掩耳椎鐘，李逵背地吃肉，軒渠之資，取則不遠。余初讀《老子》即受王弼註本；龔自珍有《三别好》詩，其意則竊取之矣，亦曰從吾所好爾。