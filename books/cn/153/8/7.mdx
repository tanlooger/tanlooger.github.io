---
---
---
title: 七 九 歌（五）
---




《國殤》：“凌余陣兮躐余行，左驂殪兮右刃傷”；《註》： “言敵家來侵凌我屯陣，踐躐我行伍也。”按《註》“敵家”乃漢、唐古語，今語則分言爲“敵方”、“冤家”。

【增訂三】《孟子·公孫丑》上：“雖千萬人吾往矣”，東漢趙歧註：“雖敵家千萬人，我直往突之。”

《三國志·蜀書·法正傳》正與劉璋牋云：“敵家則數道並進”，《魏書·文帝紀》裴註引《典論》云：“以單攻複，每爲若神，對家不知所出”，又《王基傳》基上疏云：“今與賊家對敵，當不動如山”；“對家”、“賊家”均即“敵方”。《五燈會元》卷二六祖示法達偈云：“心迷法華轉，心悟轉法華；誦久不明已，與義作仇家”；“仇家”即“怨家”耳。