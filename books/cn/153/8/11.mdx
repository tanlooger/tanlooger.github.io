---
---
---
title: 一一 九 章（三）
---




《懷沙》：“伯樂既没，驥焉程兮！”《註》：“言騏驥不遇伯樂，則無所程量其材力也。”按《九辯》五：“却騏驥而不乘兮，策駑駘而取路。當世豈無騏驥兮，誠莫之能善御。見執轡者非其人兮，故駶跳而遠去”；又八：“國有驥而不知兮，焉皇皇而求索。……無伯樂之善相兮，今誰使乎譽之”；皆承此意，而詞冗味短。杜甫《天育驃圖》：“如今豈無騕褭與驊騮？時無王良、伯樂死即休！”跌宕昭彰，唱歎無盡，工於點化。元稹《八駿圖詩》謂苟無神車、神御，“而得是八馬，乃破車掣御躓人之乘也”，“車無輪扁斵，轡無王良把，雖有萬駿來，誰是敢騎者！”則祇言“莫之能善御”，未及“不知”。韓愈《雜説》四：“世有伯樂，然後有千里馬。千里馬常有，而伯樂不常有。嗚呼！其真無馬耶？其真不知馬也？”，又祇言“不知”，以摇曳之調繼斬截之詞，兼 “卓犖爲傑”與“紆徐爲妍”，後來益復居上。黄庭堅《過平輿懷李子先、時在并州》：“世上豈無千里馬？人間難得九方皋！”尤與韓旨相同，而善使事屬對；史容註《山谷外集》祇知引《列子·説符》記九方皋事，大似韓盧逐塊矣。

【增訂三】容與堂刻《水滸傳》第二九回“李秃翁”總評即用韓愈《雜説》語而申明之：“故曰：賞鑑有時有，英雄無時無。”語亦簡辣。