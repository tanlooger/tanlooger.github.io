---
---
---
title: 八 天 問
---




王逸解題：“呵而問之，以渫憤懣，舒瀉愁思”；《補註》： “天地事物之憂，不可勝窮。……天固不可問，聊以寄吾之意耳。……‘知我者其天乎！’此《天問》所爲作也。”按觀王、洪題解後，讀本文而不爽然失望者，未聞其語也，然而竊數見其人矣。鍾、譚《古、唐詩歸》每有“題佳而詩不稱”、“題妙可以庇詩” 之評，吾於《天問》竊同此感。

【增訂四】王世貞《藝苑巵言》卷二：“《天問》雖屬《離騷》，自是四言之韻。但詞旨散漫，事跡惝怳，不可存也。”蓋亦不取《天問》之文也。

初覩其題，以爲豪氣逸思，吞宇宙而訴真宰，殆彷彿《莊子·天運》首節“天其運乎？地其處乎？”云云，且擴而充之，寓哀怨而增唱歎焉。及誦起語曰：“遂古之初，誰傳道之？”，乃獻疑於《補註》所謂“世世所傳説往古之事”，非呵指青天而逕問。初不放誕如李白之“搔首問青天”也，簡傲如孟郊之“欲上千級閣，問天三四言”也；憤鬱如王令之“欲作大歎吁向天，穿天作孔恐天怒”也；而祇如《論衡·談天》之質詰“久遠之文、世間是之言”耳。故其文太半論前志舊聞，史而不玄。所問如“何闔而晦？何開而明？”“崑崙縣圃，其尻安在？”之類，往往非出於不信，而實出於求知，又異乎《論衡》之欲“别”“虚實”、“真僞”。尚有事理初無難解而問者，如“伯禹腹鮌，夫何以變化？” “舜閔在家，父何以鱞？”之類；或明知而似故問者，如“妹嬉何肆？湯何殛焉？”“何條放致罸，而黎服大悦？”之類。雜糅一篇之中，頗失倫脊，不徒先後之事倒置、一人之事割裂，有若王逸所謂“不次序”也。“天命反側，何罸何佑？”兩句以下，所問比干、箕子等事，託古寓慨之意稍著，顧已煞尾弩末，冷淡零星，與《離騷》《九歌》之“傷情”、“哀志”，未許並日而語。《史記·屈原、賈生列傳》：“太史公曰：‘余讀《離騷》、《天問》、《招魂》、《哀郢》，悲其志’”；苟馬遷祇讀《天問》，恐未必遽 “悲”耳。王、洪亦意中有《離騷》諸篇在，先入爲主，推愛分潤（halo effect）；若就《天問》本篇，則箋釋語如“渫憤懣、瀉愁思”也，“天地事物之憂不可勝窮”也，皆誇大有失分寸，汗漫不中情實。使無《離騷》、《九歌》等篇，《天問》道“瓌詭” 之事，均先秦之“世世傳説”，獨立單行，仍不失爲考史之珍典；博古者“事事”求“曉”，且穿穴爬梳而未已。談藝衡文，固當别論。篇中蹇澀突兀諸處，雖或莫不寓弘意眇指，如説者所疏通證明；然此猶口吃人期艾不吐，傍人代申衷曲，足徵聽者之通敏便給，而未得爲言者之詞達也。《天問》實借《楚辭》他篇以爲重，猶月無光而受日以明，亦猶拔茅茹以其彙，異於空依傍、無憑藉而一篇跳出者。《離騷》、《九歌》爲之先，《九章》、《遠遊》爲之後，介乎其間，得無蜂腰之恨哉！

先秦之文以問詰謀篇者，《楚辭》尚有《卜居》，《管子》亦有《問》篇。明趙用賢刻《管子》，評《問》曰：“此篇文法累變而不窮，真天下之奇也！”；良非妄歎。持較《卜居》，則《天問》之問情韻枯燥；持較《問》篇，則《天問》之問詞致呆板；均相形而見絀。嵇康《卜疑》仿《卜居》，《顔氏家訓·歸心》篇《釋一》仿《天問》，二篇孰爲衆作之有滋味者，亦展卷可辨爾。魏慶之《詩人玉屑》卷一九引黄玉林云：“唐皇甫冉《問李二司直詩》：‘門前水流何處？天邊樹繞誰家？山絶東西多少？朝朝幾度雲遮？’此蓋用屈原《天問》體。荆公《勘會賀蘭山主絶句》： ‘賀蘭山上幾株松？南北東西共幾峰？買得住來今幾日？尋常誰與坐從容？’全用其意。此體甚新。”頗似造作譜牒，遠攀華胄。實未須於五七言詩外别溯。如陶潛《贈羊長史》：“路若經商山，爲我少躊躇。多謝綺與角，精爽今何如？紫芝誰復採？深谷久應蕪？”非具體乎？正不勞遥附《天問》耳。王績《在京思故園見鄉人問》截去首尾，中間自“衰宗多弟姪，若個賞池臺？”至 “院果誰先熟，林花那後開？”凡十二句，蔚爲鉅觀。陳傅良《止齋文集》卷二《懷石天民》中間“君貌今何如？孰與我老蒼？” 至“末乃及田舍，何有還何亡？”凡十八句，於王詩擬議而稍變化；朱熹《朱文公集》卷四《答王無功〈在京思故園見鄉人問〉》逐問隨答，又不啻柳宗元之《天對》矣。貫串問語，綴插篇什，厥例更多，如白居易《夢劉二十八、因詩問之》：“但問寢與食，近日復何如？病後能吟否？春來曾醉無？樓臺與風景，汝又何如蘇？”；杜牧《張好好詩》：“怪我苦何事，少年垂白鬚？朋游今在否？落拓更能無？”；李端《逢王泌自東京至》：“逢君自鄉至，雪涕問田園：幾處生喬木？誰家在舊村？”；貫休《秋寄栖一》：“一别一公後，相思時一吁；眼中瘡校未？般若偈持無？”；《中興羣公吟稿》戊集卷四高九萬《舍姪至》：“故山坎墓何人守？舊宅園亭幾處存？問答恍然如隔世，若非沉醉定銷魂”；又卷七嚴粲《夜投荒店戲成》：“唤起吹松火，開門問帶嗔：‘隨行曾有米？同伴幾何人？’”；李夢陽《鄭生至自泰山》：“昨汝登東嶽，何峯是極峰？有無丈人石？幾許大夫松？”尤近體之膾炙人口者。凌雲翰《柘軒集》卷一《畫》之四：“問訊南屏隱者：草堂竹樹誰栽？昨夜何時雨過？山禽幾個飛來？”；王次回《疑雨集》卷四《臨行口占爲阿鎖下酒》：“問郎燈市可曾遊？可買香絲與玉鈎？可有繡簾樓上看，打將瓜子到肩頭？”；黄玉林所稱皇甫冉、王安石兩首，以“問”、“勘”安置於題中，故詩可逕如梁襄王之“卒然問曰”，此兩首入詩方“問”，機杼又别。若杜牧《杜秋娘詩》：“地盡有何物？天外復何之？指何爲而捉？足何爲而馳？耳何爲而聽？目何爲而窺？”；陸龜蒙《襲美先輩以龜蒙所獻五百言，既蒙見和，復示榮唱，再抒鄙懷》：“誰蹇行地足？誰抽刺天鬐？誰作河畔草？誰爲洞中芝？誰若靈囿鹿？誰猶清廟犧？誰輕如鴻毛？誰密如凝脂？誰比蜀嚴静？誰方巴賨貲？誰能釣抃鼇？誰能灼神龜？誰背如水火？誰同若塤箎？誰可作梁棟？誰敢去谷蠡？”；六合萬彙，無不究詰及之，庶幾如黄氏所謂“用屈原《天問》體” 者歟。辛棄疾《木蘭花慢·中秋飲酒》自註：“用《楚辭·天問》體賦”，自不待言。

【增訂四】《全唐詩外編》第六頁宋之問《度大庾嶺》：“城邊問官使：‘早晚發西京？來日河橋柳，春條幾寸生？昆池水合緑？御苑草應青？緩緩從頭説，教人眼暫明。’”孫枝蔚《溉堂前集》卷四《喜妻子至江都》之三：“縱横臵琴瑟，次第問桑麻：曾乞何人米？還存幾樹花？壁應因雨壞？吏可爲租譁？”

【增訂三】所覩長短句中此體，私喜朱彝尊《柳梢青》：“遵海南耶？我行山路，朝儛非耶？遥望秦臺，東觀日出，即此山耶？崖光一線雲耶？青未了，松耶柏耶？獨鳥來時，連峯斷處，雙髻人耶？”而蔚爲鉅觀，殆莫如萬樹《賀新凉》：“汝到園中否？問葵花向來鋪緑，今全紅否？種柳塘邊應芽發，桃實樹冬活否？青筍籜褪蒼龍否？手植盆荷錢葉小，已高擎碧玉芳筒否？曾緑遍芳叢否？書箋爲寄村翁否？乞文章、茅峯道士，返茅峯否？舍北人家樵蘇者，近斫南山松否？隄上路、尚營工否？是處秧青都是浪，我、鄰家布谷還同否？曾有雨、有風否？”

《敦煌曲子詞·南歌子》第一首：“斜影朱簾立，情事共誰親？” 云云，質詢如魚貫珠串，第二首一一解答；《樂府羣珠》卷四無名氏《朱履曲》第一首：“因甚蓬鬆鬀髻？”云云，第二首亦有問必對；黄氏而得覩之，必且謂爲兼用《天問》與《天對》之體。王績《春桂問答》第一首爲“問春桂：……”，第二首爲“春桂答：……”；沈佺期《答魑魅代書寄家人》：“魑魅來相問：‘君何失帝鄉？……抱愁那去國，將老更垂裳？’影答：‘余他歲，恩私宦洛陽’”云云，問七句而答六〇句，俱在一篇；則皆黄氏不應不見也。

“上下未形，何由考之？……馮翼惟像，何以識之？”；《補註》引《淮南子·精神訓》而説之曰：“古未有天地之時，惟像無形。”按郭璞《江賦》：“類胚渾之未凝，象太極之構天”；《文選》李善註：“言雲氣杳冥，似胚胎渾混，尚未凝結，又象太極之氣，欲構天也；《春秋命歷序》曰：‘冥莖無形，濛鴻萌兆，渾渾混混。’”移釋“未形惟像”，至當不易。“未形”而“惟像”，驟讀若自語違反。蓋“像”出於“形”，“形”斯見“像”，有 “像”安得無“形”？今語固合而曰“形像”，古人亦互文通用，如《樂記》：“在天成像，在地成形”；《老子》四一章：“大象無形”；《莊子·庚桑楚》：“以有形者象無形者而定矣”；《吕氏春秋·君守》：“天無形而萬物以成，至精無象而萬物以化”；曹植《七啓》：“譬若畫形於無象，造響於無聲”；《禮記·月令·正義》：“道與大易自然虚無之氣，無象不可以形求。”

【增訂二】《尚書·説命》：“乃寨厥象，俾以形傍求於天下”，亦互文同訓之古例。

夫苟呈其象，則必具此形，無形而有象，殆類“丁子有尾”歟！就《天問》此數語窺之，竊謂形與象未可概同。《鄧析子·無厚》篇：“故見其象，致其形；循其理，正其名；得其端，知其情”；“名”爲“理”之表識，“端”爲“情”（事）之幾微，“象” 亦不如“形”之明備，語意了然。物不論輕清、重濁，固即象即形，然始事之雛形與終事之定形，劃然有别。“形”者，完成之定狀；“象”者，未定形前沿革之暫貌。積磚如阜，比材如櫛，未始非形也；迨版築經營，已成屋宇，則其特起高驤、洞開交映者爲形，而如阜如櫛者不足語於形矣。未理之璞，方棱圓渾，自各賦形，然必玉琢爲器，方許其成形焉。天地肇造，若是班乎。

【增訂三】《鶡冠子·環流》：“有意而有圖，有圖而有名，有名而有形”，陸佃註“有圖”曰：“可以象矣。”是亦“象”先而“形”後之例也。

故聖·奥古斯丁闡釋《創世紀》所言未有天地時之混沌，亦謂有質無形，乃物質之可成形而未具形者（informitas materiae；quid- dam inter formam et nihil；materia informe；materielem adhuc informem，sed certe formabilem）；後世詩人賦此曰:“有物未形，先天地生”（An unshap’d kind of Something first app- ear’d）。正所謂“惟像無形”爾。元氣胚胎，如玉之璞，乾坤判奠，如玉爲器；故自清濁分明之天地而觀渾淪芒漠之元氣，則猶未成“形”，惟能有“象”。苟由璞而回溯其藴于石中，由塼若材而反顧未煅之土與未伐之林，則璞也、塼也、材也三者均得爲成“形”，而石也、土也、林也胥“未形”之“惟像”矣。終“象”爲“形”，初“形”爲“象”，如定稿稱“文”，而未定之文祇命“稿”。亞理士多德論“自然”（nature）有五義，其四爲“相形之下，尚未成形之原料”（the primary material relatively unshaped），其五爲“止境歸宿之形”（the end of the process of becoming，the form）；席勒談藝謂：“已成器定形之品物亦祇是素料樸材，可供意匠心裁”（Selbst das Gebildete ist Stoff nur dem bildenden Geist）。

【增訂四】德國神秘宗師愛克哈特論神工，以“自無成有”之“創造”别於“由渾至畫”之“經營”（He carefully distin-guishes between“creation and organisation”，creating from nothing and the ordering of existing material. －James M.Clark，Meister Eckhart，p. 42）。

蓋“形”可名，非常名。春來花鳥，具“形”之天然物色也，而性癖耽吟者僅目爲“詩料”；及其吟安佳句，具“形”之詞章也，而畫家以爲“詩中有畫”之題，作者以爲驅使點化之資，談者以爲賞析評述之本；後之視今，猶今之視昔，相“形”而爲“像”。筆削以成史傳，已自具“形”矣；增損史傳以成小説，則小説乃“形”，史傳“惟像”耳；復改編小説而成戲劇，則小説“惟像”，而“形”又屬諸戲劇焉。翩其反而，史家謀野有獲，小説戲劇，悉歸“史料”，則其章回唱白即亦“惟像”，須成史方得爲具“形”。“形”乎“像”乎，直所從言之異路而已。《文子·道原》：“已雕已琢，還復於朴”；竊謂苟易下句作“亦復爲朴”，八字便道出斯意矣。

“胡維嗜不同味而快鼂飽。”按别詳《毛詩》卷論《汝墳》。

Confessions，XII. iv，vi，viii，xvii，“Loeb”，II，292，294，300，326；cf. xx，xxii，xxix，pp. 332－4，338，361.

Cowley，Davideis，I，789，The Oxford Book of Seventeenth-Century English Verse，708. Cf. C. M. Walsh，The Doctrine of Creation，p. 27.

Metaphysics，Bk II，ch. 4，Basic Works of Aristotle，Random House， 755－6.

Schiller：“Der Nachahmer”，Werke，hrsg. L. Bellermann，2. Aufl.，I，182. Cf. Hegel，Geschichte der Philosophie，“Einleitung”，Felix Meiner，I，112：“Goethe sagt daher mit Recht irgendwo：‘Das Gebildete wird immer wieder zum Stoff.’Die Materie，die Gebildete ist，Form hat，ist wieder Materie für eine neue Form.”