---
---
---
title: 六 九 歌（四）
---




《大司命》：“紛總總兮九州，何壽夭兮在予”；《註》：“‘予’ 謂司命。言普天之下，九州之民誠甚衆多，其壽考夭折，皆自施行所致，天誅加之，不在於我也”；《補註》：“此言九州之大，生民之衆，或壽或夭，何以皆在於我，以我爲司命故也。”按“誅” 僅指“夭折”言，而兼指“壽考”者，孔穎達《左傳正義》所謂 “從一而省文”，略去“賞”、“錫”字之類，參觀《易》卷論《繫辭》；不然，則“加”當作厚與解耳。《補註》矯《註》之誤解，甚是。下文“壹陰兮壹陽，衆莫知兮余所爲”，《註》謂屈原自言，謬甚！《補註》正之曰：“此言司命。”蓋“陰陽”之變、“壽夭”之數，其權皆大司命總持之。苟如“壽夭”句《註》，則大司命乃推諉於主上之庸臣也，而如“陰陽”句《註》，大司命又似蔭蔽其親近之昏君矣！然王註“壽夭”句雖失屈子用心，而就其註本文論之，亦尚有意理。人“自致”壽夭而“天加”誅賞，正《荀子·天論》篇之旨，所謂“天政”者是。天下人多，芸芸總總，各“自施行”，不在司命之與奪，此旨於蘇軾《泗州僧伽塔》所云：“耕田欲雨刈欲晴，去得順風來者怨，若使人人禱輒遂，造物應須日千變”，或《紅樓夢》第二五回寶釵所嗤：“我笑如來佛比人還忙，又要度化衆生，又要保佑人家的病痛，又要管人家的婚姻”，亦已如引而不發、明而未融。古希臘喜劇中言天神欲遠離人世糾擾，故居至高無上之處（settled up aloft，as high as they can go），不復見下界之交争、聞下界之禱祈，蓋多不勝管，遂恝置“不管”矣。

【增訂二】參觀《毛詩正義》卷論《正月》“天不管”。十六世紀德國詩人（Hans Sachs）賦《聖彼得牧羊》（Sankt Peter mit der Geiss），妙於嘲詼，兹撮述之。聖彼得覩世事不得其平，人多怨苦，乃諫天主曰：“皇矣上帝，周知全能，萬物之主，奈何萬事不理，於下界之呼籲祈求若罔聞乎？”天主曰：“吾欲命汝攝吾位一日，汝好爲之。”彼得欣然不讓。適有貧嫗，枯瘠襤褸，縱一羊於野食草，祝曰：“乞上帝庇祐，俾勿遭難！” 天主語彼得：“汝聞此嫗之禱矣，胡不垂憐，以昭靈應。”彼得因加意將護此羊，而羊頑劣矯健，上山下谷，馳躍無已時，彼得追逐，罷於奔命，汗出如濯，亟待日落，得息仔肩，天主顧而大笑。（Der Herrsah Petrum an und lacht’）（The Oxford Book of German Verse，15－8）蓋一羊尚不勝牧，而況牧四海衆生哉！故“靈脩浩蕩，不察民心”，便如王逸所謂“不在於我”，亦省却“日千變”而“比人忙”耳。翩其反而，則英諺有云：“魔鬼是大辛勤人”，“魔鬼最忙於所事”（The Devil is a very hard-working fellow；The Devil is a busy bishop in his own diocese）。萬能上帝，游手無爲，而萬惡魔鬼，鞠躬勇爲，此一詩兩諺可抵一部有神論者之世界史綱也。

【增訂三】吾國古説不特謂上帝萬事不理，并偶有謂上帝唯惡是務。《詩·生民》：“居然生子”句下《正義》：“王基曰：‘王肅信二龍實生褒姒，不信天帝能生后稷。是謂上帝但能作妖，不能爲嘉祥，長於爲惡，短於爲善。肅之乖戾，此爲甚焉！’” 西方十八世紀以還，有主“上帝性惡”，“乃惡毒無上天尊” 者（le mal est l’essence de Dieu；l’ Être suprême en mé- chanceté－Mario Praz，op. cit. 102－3）。王肅“乖戾”，於此意引而不發、明而未融耳。舉似以補考論吾國宗教家言之闕。

【增訂四】近人闡釋布萊克爲《舊約·約伯書》所繪插圖，謂畫中有“無所事事之上帝”（Dieu fainéant）在（NorthropFrye，Spiritus Mundi，1976，pp. 231，235）。

Aristophanes，The Peace，207，“Loeb”，II，21.