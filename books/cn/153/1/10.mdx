---
---
---
title: 一〇 損 互文相足
---




損，“象曰：君子以懲忿窒欲”；《正義》：“懲者息其既往，窒者閉其將來；忿、欲皆有往來，懲、窒互文而相足也。”按孔穎過蓋得法於鄭玄者。《禮記·坊記》：“君子約言，小人先言”，鄭註：“‘約’與‘先’互言爾；君子‘約’則小人‘多’矣，小人‘先’則君子‘後’矣”。孔能觸類傍通，《左傳》宣公十二年：“隨武子曰：‘貴有常尊，賤有等威，禮不逆矣’”；《正義》：“言‘貴有常尊’，則當云‘賤有常卑’，而云‘賤有等威’者，威儀、等差，文兼貴賤，既屬‘常尊’於‘貴’，遂屬‘等威’於‘賤’，使互相發明耳。”又十四年：“申舟曰：‘鄭昭宋聾’”；《正義》：“‘鄭昭’言其目明，則宋不明也；‘宋聾’言其耳闇，則鄭不闇也。耳目各舉一事而對以相反。”數節捉臵一處，“互文相足”之法更可了然。

【增訂三】杜甫《潼關吏》：“大城鐵不如，小城萬丈餘”；仇註：“上句言其堅，下句言其高。”施鴻保《讀杜詩説》：“此互言也。大城未嘗不高，小城何嘗不堅。分解非是。”即孔疏所謂“互文相足”。