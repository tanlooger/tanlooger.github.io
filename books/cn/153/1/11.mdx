---
---
---
title: 一一 姤 豕象食色
---




姤，“女壯，勿用取女。……初六：羸豕孚蹢躅”；《正義》： “此女壯甚，淫壯若此，不可與之長久。”《註》：“羸豕謂牝豕也，孚猶務，躁也。不貞之陰，失其所牽，其爲淫醜，若羸豕之孚務蹢躅也。”按蓋以豕之象擬示淫欲也。《左傳》定公一四年，衛夫人南子與宋朝淫亂，“野人歌之曰：‘既定爾婁豬，盍歸吾艾豭？’”《史記·秦始皇本紀》三十七年十一月望於南海而刻石，文有曰：“防止内外，禁止淫泆，男女絜誠；夫爲寄豭，殺之無罪。”可資參驗。寒山詩曰：“世有一等愚，……貪淫狀若豬”； 《太平廣記》卷二一六《張璟藏》條引《朝野僉載》云：“准相書：豬視者淫。”俗説由來舊矣。古希臘、羅馬亦以壯豕、羸豕等詞爲褻語，與周祈《名義考》卷一〇《豬豝》所言“巴”字同義；近世西語稱淫穢之事曰“豕行”（Ferkelei，cochonnerie， porcheria）。顧豕不僅象徵色欲，亦復象徵食欲。封豕、封豭，古之口實，《藝文類聚》卷九四郭璞《封豕贊》所謂：“有物貪婪，……薦食無厭”。古羅馬哲人言，人具五欲，尤耽食色（libidinesin cibos atque in Venerem prodigae），不廉不節，最與驢若豕相同（sunt homini cum sue atque asino communes）；分别取驢象色欲，取豕象食欲。是故《西遊記》中豬八戒，“食腸”如壑， “色膽如天”（第一九回八戒自稱“色膽如天叫似雷”），乃古來兩説之綜合，一身而二任者。《老子》第二九章：“聖人去甚，去奢，去泰”，河上公註“甚”字爲“貪淫聱色”；據《説文》： “甚，尤安樂也，從甘、匹”，朱駿聱《説文通訓定聱》説之曰： “‘甘’者飲食，‘匹’者男女，人之大欲存焉，故訓安樂之尤”。吾國古文字之有“甚”，兼“甘”與“匹”，亦猶吾國舊小説角色之有豬八戒，兼封豕與艾豭，以一當兩也。

Athenaeus，The Deipnosophists，XIII. 581，“Loeb”，VI，137 note.

Aulus Gellius，The Attic Nights，XIX. ii，“Loeb”，III，356.