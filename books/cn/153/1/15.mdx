---
---
---
title: 一五 漸
---




“九三：鴻漸於陸，夫征不復，婦孕不育”；《註》：“夫征不復，樂於邪配，則婦亦不能守貞矣。”按王弼註頗切世情，經生動以猥瑣訶之，遍矣。後世賦詠思婦閨情，輒描摹孤芳孑處，矢志藴愁，尟及此者。然徵之於實，則遠役長離，不保無其事。曹植《雜詩》：“妾身守空閨，良人行從軍，自期三年歸，今已歷九春”，明貞固不易；而《古詩十九首》：“蕩子行不歸，空牀難獨守”，又示冷淡未甘。二者蓋皆有之。李陵《答蘇武書》：“生妻去帷”（《漢書·李廣蘇建傳》：“子卿婦年少，聞已更嫁矣”）；《舊唐書·柳公綽傳》：“鄂軍既在行營，公綽時令左右省問其家；…… 軍士之妻冶容不謹者，沉之於江”；劉禹錫（一作嚴郾）《望夫石》：“近來豈少征夫婦，笑採蘼蕪上北山”；吕居仁《軒渠録》（《説郛》卷七）載遼婦寄夫從軍南下詩：“垂楊傳語山丹，你到江南艱難；你那裏討個南婆，我這裏嫁個契丹。”均資比勘。《左傳》僖公二十三年重耳要季隗曰：“待我二十五年不來而後嫁”，足以覘遠别而難卜歸期者之心事矣。《詩·東山》：“其新孔嘉，其舊如之何？”竊以爲當與《易》此節合觀，舊解未的。二句寫征人心口自語：“當年新婚，愛好甚摯，久睽言旋，不識舊情未一五變否？”乃慮其婦闊别愛移，身疏而心亦遐，不復敦夙好，正所謂“近鄉情更怯”耳。王建《遠將歸》：“遠將歸，勝未别時，在家相見熟，新歸歡不足”；則求金者遠歸之喜詞，與舍軀者生還之疑詞，區以别矣。西方古詩歌或歎喋血餘生，無錢無食，襤褸如丐，千里歸來，則婦初不閒曠，與不知誰何生子累累（Wohlge- brauchte Weiber，/Ungewisse Kinder）；或託爲妻詬夫從軍云：“汝去我甚急，頭插鳥羽，獨不慮歸來時身將披龜甲耶！”（Ma di penne，a fuggirmi，il capo adorna；/ché porterai nel trionfo altero/delta luna ottomana ambe le corna！）雖口角獷鄙，要亦如王弼註所言情事也。

Logau：“Angedankte Soldaten”，op. cit.，142；L. Casaburi：“Rimprovero di bella donna al suo marito，che propone d’andare alla guerra”，Marino e i Marinis- ti，Ricciardi，1061. Cf. Byron，Don Juan，II. 23，Varirorum ed. by T. G. Steffan andW. W. Pratt，II 287；G. W. E. Russell，Collections and Recollections，ch. 31，Nelson， 308（a charade of a crusader knight and his lady）.