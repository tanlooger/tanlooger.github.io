---
---
---
title: 二二 繫辭（六）
---




《繫辭》下：“子曰：‘天下何思何慮；天下同歸而殊塗，一致而百慮’”；《註》：“苟識其要，不在博求，一以貫之，不慮而盡矣。”按《史記·自序》論六家要指，引《易大傳》云云，意謂不謀而合。康伯此註，則非其意，乃謂執簡馭繁，似《龜策列傳》所云：“人各自安，化分爲百室，道散而無垠，故推歸之至微”；亦班固《幽通賦》所云：“道混成而自然兮，術同原而分流。”思慮各殊，指歸同一，《繫辭》語可以陸九淵語釋之。《象山全集》卷二二《雜説》：“千萬世之前有聖人出焉，同此心，同此理也；千萬世之後，有聖人出焉，同此心，同此理也；東、南、西、北海有聖人出焉，同此心，同此理也。”九淵之説，即 《樂緯稽耀嘉》所謂：“聖人雖生異世，其心意同如一也”（《玉函山房輯佚書》卷五四），而推宙以及宇耳；然仍偏而未匝，當以劉安、列禦寇語輔之。《淮南子·脩務訓》：“若夫水之用舟，沙之用鳩，泥之用輴，山之用蔂，夏漬而冬陂，因高爲田，因下爲池，此非吾所謂爲之。聖人之從事也，殊體而合於理，其所由異路而同歸”；《列子·湯問》篇：“九土所資，或農或商，或田或漁，如冬裘夏葛，水舟陸車，默而得之，性而成之”，張湛註：二二“夫方土所資，自然而能，故吴越之用舟，燕朔之乘馬，得之於水陸之宜，不假學於賢智。慎到曰：‘治水者茨防決塞，雖在夷貊，相似如一，學之於水，不學之於禹也’”。心同理同，正緣物同理同；水性如一，故治水者之心思亦若合符契。《文子·自然》：“循理而舉事，因資而成功，惟自然之勢。……夫水用舟，沙用䦊，泥用輴，山用樏，夏瀆、冬陂，因高爲山，因下爲池，非吾所爲也”；亦此意，而言之不如二子之明且清矣。思辯之當然（Laws of thought），出於事物之必然（Laws of things），物格知至，斯所以百慮一致、殊塗同歸耳。斯賓諾莎論思想之倫次、係連與事物之倫次、係連相符（Ordo et connexio idearum idem est，ac ordo et connexio rerum），維果言思想之倫次當依隨事物之倫次（L’ordine dell’idee dee procedere secondo l’ordine delle cose），皆言心之同然，本乎理之當然，而理之當然，本乎物之必然，亦即合乎物之本然也。

Ethica，Pars II，Prop. 7，op. cit.，I，131.

Scienza Nuova，§238，op. cit.，458.