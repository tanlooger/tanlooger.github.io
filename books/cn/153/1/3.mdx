---
---
---
title: 三 泰 《泰》爲人中之説
---




乾下坤上。按元楊瑀《山居新語》記陳鑑如寫趙孟頫像，趙援筆改正，謂曰：“人中者，以自此而上，眼、耳、鼻皆雙竅，自此而下，口暨二便皆單竅，成一《泰》卦也。”陶宗儀《輟耕録》卷五釆此則；趙台鼎《脈望》卷五亦有其説；郎瑛《七修類稿》卷一五以“口”爲人中，駁是説而未言所出；王弘撰《山志》初集卷一論八卦備於人之一身，舉《泰》爲人中之例，殆承襲元以來陳言耳。

【增訂三】陳繼儒《晚香堂小品》卷一〇《食物纂要序》亦襲人身九竅爲“泰卦”之説。

《逸周書·武順解》：“人有中曰參，無中曰兩，……男生而成三，女生而成兩”，謝墉註：“皆下體形象”；曹籀《古文原始》據此遂謂《説文》“中、和也”之“和”字乃“私”字之譌。則非人面之“人中”，而如《通志·六書略》五《論象形之惑》所釋“厶”、“了”二字，略同西方舊日惡謔之“人中”。方以智《通雅》卷首之一：“趙宦光《長箋》‘也’必作‘殹’，惡其訓醜耶？豫章‘之’、廣州‘海’，何以避之！”；王鳴盛《蛾術編》卷三〇：“今本《尚書》出晉皇甫謐手，如《盤庚》：‘惡之易也’，《太誓》：‘乃聞不言也’，《太甲》：‘以自覆也’，皆删改之。”“中”字之訓，果如曹老人言，其字正避無可避、删無可删也。

Memoirs of Martinus Scriblerus，ch. 15，ed. C. Kerby-Miller，158：“...the Organ of Generation is the true and only seat of the Soul. That this part is seated in the middle，and near the Centre of the whole Body is obvious.”Cf. R. M. Wardle，Oliver Goldsmith，37（“Now，blockhead，where is your centre of gravity？”etc.）.