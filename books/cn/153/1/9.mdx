---
---
---
title: 九 睽 睽有三
---




睽，“彖曰：火動而上，澤動而下。二女同居，其志不同行。……天地睽而其事同也，男女睽而其志通也，萬物睽而其事類也。睽之時用大矣哉！”《正義》：“水火二物，共成烹飪，理宜相濟；今火在上而炎上，澤居下而潤下，無相成之道，所以爲乖。……歷就天地、男女、萬物，廣明睽義，體乖而用合也。” 按此亦明反而相成，有間而能相通之旨。睽有三類：一者體乖而用不合，火在水上是也；二者體不乖而用不合，二女同居是也 ——此兩者皆睽而不咸，格而不貫，貌合實離，無相成之道；三者乖而能合，反而相成，天地事同，男女志通，其體睽也，而其用則咸矣。

《革》之彖亦曰：“二女同居，其志不相得。”《咸》之彖又曰：“咸，感也，柔上而剛下，二氣感應以相與。……男下女”；註：“凡感之爲道，不能感非類者也，故引取女，以明同類之義也。”皆與《睽》之彖印證。同類相感，然二女同居則同中之同，故反致睽乖；《左傳》昭公二十年晏子論“和”與“同”所謂： “若以水濟水，誰能食之？琴瑟之專壹，誰能聽之？同之不可也如是。”蓋全同而至於“壹”，絶異而至於“睽”，則不能“感”；周易正義 九必異中有同、同中有異始可。《參同契》中篇：“二女共室，顔色甚姝。令蘇秦通言，張儀結媒，使爲夫妻，弊髮腐舌，終不相知，猶和膠補釜，以滷塗瘡，去冷加冰，除熱用湯，飛龜舞蛇，愈見乖張。”即取《易》喻而鋪張排比耳。