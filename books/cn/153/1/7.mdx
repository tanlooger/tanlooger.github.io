---
---
---
title: 七 頤 口舌與口腹
---




“象曰：君子以慎言語，節飲食”；《正義》：“禍從口出，患從口入。”按《朱文公集》卷七《奉答張彦輔戲贈之句》自註：“王輔嗣註《頤》卦大《象》云：‘禍從口出，病從口入’”，蓋誤憶孔疏爲王註也。《正義》語逕取之傅玄《口銘》（《太平御覽》 卷三六七），《困學紀聞》卷一已道之。《大戴禮·武王踐阼》篇《機銘》“口戕口”三字涵括此象，則未有言者。《易》以言語、飲食相提並稱，而《鬼谷子·權篇》引“古人有言”曰：“口可以食，不可以言”；《焦氏易林·否》之《巽》曰：“杜口結舌，言爲禍母”；《南齊書·張融傳》引《問律自序》曰：“人生之口，正可論道説義，唯飲與食，此外如樹網焉”，又《謝𤅢傳》曰：“兄朏爲吴興，𤅢於征虜渚送别，朏指𤅢口曰：‘此中唯宜飲酒’”；《全唐文》卷六〇八劉禹錫《口兵誡》曰：“我誡於口，惟心之門。毋爲我兵，當爲我藩。以慎爲鍵，以忍爲閽。可以多食，勿以多言。”諸如此類，皆斤斤嚴口舌之戒而弛口腹之防，亦見人之懼禍遍於畏病，而處世難於攝生矣。