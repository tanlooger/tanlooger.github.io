---
---
---
title: 七 力 命
---




“力謂命曰：‘若之功奚若我哉？’命曰：‘汝奚功於物而欲比朕？’”按此篇宗旨實即《莊子·達生》首二句：“達生之情者，不務生之所無以爲，達命之情者，不務知之所無奈何”，郭象註： “分外物也，命表事也。”《莊子》之《天運》、《秋水》、《繕性》、《鶡冠子》之《環流》、《備知》等皆言“時命”；《列子》以“力命”對舉，殆承《墨子》。《非命》上：“命富則富，命貧則貧，……雖强勁何益哉？”；《非命》中：“而天下皆曰其力也，必不能曰我見命焉”；《非命》下：“夫豈可以爲命哉？故以爲其力也”； “强勁”正如《非命》下之“强必治，不强必亂”等句之“强”，皆即“力”也。《論衡·命禄篇》：“才力而致富貴，命禄不能奉持”，亦以“力”、“命”對舉。西土則馬基亞偉利尤好言“力命之對比”（Il contrasto famoso Fortuna-Virtù）。列子所謂“知命”、“信命”者，如北宫子不知榮辱之在彼在我，如季梁病大漸而不乞靈於醫藥，漠然中無所感，寂然外無所爲。果能證此乎，則較尼采所謂“愛命”（amor fati）之境地更爲恬静超脱。亦妄言之以妄聽之云爾。

“黄帝之書云：‘至人居若死，動若械。’”按參觀前論《湯問篇》偃師節。此亦神秘宗要義也。《老子》二〇章：“俗人昭昭，我獨昏昏；俗人察察，我獨悶悶；……衆人皆有以，我獨頑似鄙。”《莊子》出以比喻，《齊物論》：“形固可使如槁木，而心固可使如死灰乎！”；《庚桑楚》：“兒子動不知所爲，行不知所之，身若槁木之枝，而心若死灰”；《徐無鬼》：“形固可使若槁骸，心固可使若死灰乎！”已强聒不捨。

【增訂四】《文子·道原》引老子曰：“形如槁木，心若死灰。”

《天下》論慎到曰：“推而後行，曳而後往，若飄風之還，若羽之旋，若磨石之隧。全而無非，動静無過，未嘗有罪。是何故？夫無知之物，無建己之患，無用知之累。……故曰：‘至於若無知之物而已，無用賢聖，夫塊不失道。’豪傑相與笑之曰：‘慎到之道，非生人之行，而至死人之理，適得怪焉！’”尤大放厥詞。王夫之《莊子解》卷三三釋此節曰：“此亦略似莊子，而無所懷、無所照，蓋浮屠之所謂‘枯木禪’者。”“塊”即《仲尼篇》“聚塊積塵”之“塊”；“死人之理”即“居若死”；有知之人“至於若”無知之物，生人“至”死人之“理”即“反以至大順”，參觀《老子》卷論第五章。《老子》第一〇章、《莊子·庚桑楚》以 “能嬰兒”、“能兒子”爲“玄德”、“至和”。然嬰兒、兒子雖不識不知，尚非無識無知，仍屬“生人”，勿同“死人”或“無知之物”，猶不得爲謂極則。遂進而取死灰、槁木、械、塊、羽、石之倫，以譬息心念、忘形骸之止境。真每況愈下矣。參觀《毛詩》卷論《隰有萇楚》。西土神秘家言亦以絶聖棄智、閉聰塞明爲證道入天，每喻於木石之頑、鹿豕之蠢。布魯諾昌言“至聖之無知”（santa ignoranza），“至神之失心風”（divina pazzia）、 “超越凡人之蠢驢境地”（sopraumana asinità）；季雍夫人自稱如“機關之抽發”（comme par un ressort），如“球之輥轉”（une balle qu’un homme pousse），如“穢惡器具”（un vil in- strument）之由人用舍。皆與“械”、“塊”、“飄物”、“磨石”等類，“無建己之患，無用知之累”，“頑似鄙”者。巴斯楷爾説虔信云：“使汝蒙昧如畜獸”（cela vous fera croire et vous abêtira）。考論者謂當時笛楷爾之學方大行，以爲禽獸無靈性，其運施祇同機器之動作（l’automatisme des bêtes）；巴斯楷爾若曰，人而欲陟降在天，當麻木其心，斷思絶慮（une stupeur mentale，une ab- stention systématique de toute réflexion et de tout raisonne- ment），效畜獸而法機關（s’adresser à la bête，à la machine）。是亦“若械”之意耳。

“魏人有東門吴者，其子死而不憂。其相室曰：‘公之愛子，天下無有；今子死不憂何也？’東門吴曰：‘吾嘗無子，無子之時不憂，今子死，乃與嚮無子同，臣奚憂焉？’”按《戰國策·秦策》三應侯失韓之汝南，秦昭王曰：“國其憂矣！”應侯曰：“臣不憂。……梁人有東門吴者”云云，僅“公之愛子也”、“乃與無子時同也”二句小異。樊增祥《樊山續集》（即《詩集三刻》）卷一〇《玄文》：“玄文未就揚雲老，説着童烏即淚垂；爲語老牛須割愛，譬如犢子未生時”；正用此意。脱無《國策》一節，必有人拈東門吴事，爲《列子》陰采釋氏之例矣。實則慰人自慰，每强顔達觀，作退一步想，不必承教於老釋之齊物觀空。如李頎名篇《送陳章甫》結句：“聞道故林相識多，罷官昨日今如何？”；蓋謂章甫求官而未得（參觀《全唐文》卷三七三陳章甫《與吏部孫員外書》），譬如“相識”得官而終“罷”爾，差同《魏書·陽尼傳》自言：“吾昔未仕，不曾羨人，今日失官，與本何異？” 《更豈有此理》卷二《譬解解》云：“東郭有乞兒，行歌於道。或哀之曰：‘子服腐矣！’曰：‘譬如袒。’‘子履敝矣！’曰：‘譬如跣。’‘羹殘而炙冷矣！’曰：‘譬如飢。’‘子病矣！’曰：‘譬如死。’‘子病而死矣，則又何説焉？’曰：‘譬如不死。’”以東郭闡釋東門，亦謀於野則獲也。

Il Principe，cap. 7e 25；Discorsi，II 29，30e III，9；La Vita di Castruccio Castracani da Lucca（op. cit.，22，80－2，297－9，302－3，344，552）.

Bruno，Cabala del Cavallo Pegaseo con l’aggiunta dell’Asino Cillnico，Dia- logo 1，op. cit.，553.

Mme Guyon：“Conduite d’Abandon à Dieu”，J. Rousset，Anthologie de la Poésie baroque française，I，137 et 139.

Pascal，Pensées，no. 233，éd，V. Giraud，150.

É. Gilson，Les Idées et les Lettres，268，270，274；cf. E. Baudin，La Phi- losophie de Pascal，I，64－5.