---
---
---
title: 一 詩譜序
---




鄭玄《詩譜序》：“《虞書》曰：‘詩言志，歌永言，聱依永，律和聱’；然則詩之道放於此乎”；《正義》：“名爲‘詩’者，《内則》説負子之禮云：‘詩負之’，《註》云：‘詩之爲言承也’；《春秋説題辭》云：‘在事爲詩，未發爲謀，恬憺爲心，思慮爲志，詩之爲言志也’；《詩緯含神霧》云：‘詩者持也’。然則詩有三訓：承也，志也，持也。作者承君政之善惡，述己志而作詩，所以持人之行，使不失墜，故一名而三訓也。”按此即並行分訓之同時合訓也。然説“志”與“持”，皆未盡底藴。《關雎序》云：“詩者，志之所之，在心爲志，發言爲詩”，《釋名》本之云：“詩，之也；志之所之也”，《禮記·孔子閒居》論“五至”云：“志之所至，詩亦至焉”；是任心而揚，唯意所適，即“發乎情” 之“發”。《詩緯含神霧》云：“詩者，持也”，即“止乎禮義”之 “止”；《荀子·勸學》篇曰：“詩者，中聱之所止也”，《大略》篇論《國風》曰：“盈其欲而不愆其止”，正此“止”也。非徒如 《正義》所云“持人之行”，亦且自持情性，使喜怒哀樂，合度中節，異乎探喉肆口，直吐快心。《論語·八佾》之“樂而不淫，哀而不傷”；《禮記·經解》之“温柔敦厚”；《史記·屈原列傳》之“怨誹而不亂”；古人説詩之語，同歸乎“持”而“不愆其止”而已。陸龜蒙《自遣詩三十首·序》云：“詩者、持也，持其情性，使不暴去”；“暴去”者，“淫”、“傷”、“亂”、“愆”之謂，遍度不中節也。夫“長歌當哭”，而歌非哭也，哭者情感之天然發洩，而歌者情感之藝術表現也。“發”而能“止”，“之”而能 “持”，則抒情通乎造藝，而非徒以宣洩爲快有如西人所嘲“靈魂之便溺”（seelisch auf die Toilene gehen）矣。“之”與“持”一縱一斂，一送一控，相反而亦相成，又背出分訓之同時合訓者。又李之儀《姑溪居士後集》卷十五《雜題跋》“作詩字字要有來處”一條引王安石《字説》：“‘詩’從‘言’從‘寺’，寺者法度之所在也”（參觀晁説之《嵩山文集》卷一三《儒言》八《詩》）。倘“法度”指防範懸戒、儆惡閑邪而言，即“持人之行”之意，金文如《邾公望鐘》正以“寺”字爲“持”字。倘“法度”即杜甫所謂“詩律細”、唐庚所謂“詩律傷嚴”，則舊解出新意矣。