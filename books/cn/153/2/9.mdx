---
---
---
title: 九 芣 苢
---




《序》：“和平則婦人樂有子矣”；《正義》：“若天下亂離，兵役不息，則我躬不閲，於此之時，豈思子也！”按楊泉《物理論》（孫星衍《平津館叢書》輯本）：“秦始皇起驪山之冢，使蒙恬築長城，死者相屬；民歌曰：‘生男慎勿舉，生女哺用餔’”；杜甫 《兵車行》：“須知生男惡，反是生女好”，皆即詩序之旨。雨果作詩歎人世戰伐不休，母氏將自弔其能生育（La mère pleurera d’avoir été féconde），又謂法國之爲母者胥怨拿破侖爲掠取己子以去之人（l’homme qui leur prenait leurs fils）；近世一女詩人作《德國婦女哀歌》，至曰：“生今之世，不産子者最有福！”（Selig，die heute keinen Sohn gebären！）；此意實藴於古羅馬詩人霍拉士所謂“人母憎惡之戰争”（bellaque matribus detesta- ba）。可以參釋“亂離兵役”，“不樂有子”矣。

【增訂四】《宋書·周朗傳》上書曰：“自華夷争殺，戎夏競威，……重以急政嚴刑，天災歲疫，……鰥居有不願娶，生子每不願舉。……是殺人之日有數途，生人之歲無一理。”即《詩·序》及《正義》之意。當代法國文學家喬奥諾（Jean Giono）撰《致農民書、論貧窮與和平》（Lettre aux paysans sur la pauvreté et la paix，1938），亦勸農家婦當防阻戰争，毋生子。

Hugo，La Fin de Satan， I. ii， Oeuv. poét. comp.， Valiquette， 943；Littérature et Philosophie mêlées，Albin Michel，85.

Erika Mitterer：“Klage der deutschen Frauen”，W. Rose，ed.，A Book of Modern German Lyric Verse，246－8.

Horace，Carm.，I. i. 24－5.