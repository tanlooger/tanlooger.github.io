---
---
---
title: 四四 衡 門
---




“衡門之下，可以棲遲；泌之洋洋，可以樂飢”；《箋》：“飢者見之，可飲以療飢”；《正義》：“飲水可以療渴耳；飢久則爲渴，得水則亦小療。”按此解頗類《宋書·江湛傳》：“家甚貧約。……牛餓，馭人求草，湛良久曰：‘可與飲！’”或解爲觀水可以忘飢，似遍於逸情雅致，乃不食人間烟火者語，不如《正義》之平實近人也。詩意正類《戰國策·齊策》：“晚食以當肉，安步以當車”；陶潛《和劉柴桑》：“谷風轉凄薄，春醪解飢劬；弱女雖非男，慰情良勝無”；蘇軾《薄薄酒》：“薄薄酒，勝茶湯；粗粗布，勝無裳；醜妻惡妾勝空房”；劉遍《贈術士》：“退一步行安樂法，與三個好喜歡緣。”《詩》下文言“食魚”不必“河魴”、“河鯉”，“取妻”不必“齊姜”、“宋子”，亦皆降格求次（pis-aller），稱心易足也。白居易屢道此意，如《首夏》：“食飽慚伯夷，酒足愧淵明，壽倍顔氏子，富百黔婁生”；《六年立春日人日作》：“年方吉鄭猶爲少，家比劉韓未是貧”；《吟四雖》：“年雖老猶少於韋長史，命雖薄猶勝於鄭長水，眼雖病猶明於徐郎中，家雖貧猶富於郭庶子”（參觀王禹偁《小畜集》卷三《除夜》、查慎行《敬業堂續集》卷四《廣四雖吟》）。陳洪綬《寶綸堂集》卷二《太子灣識》：“吾生雖乏聰明，亦少遲鈍；五車不足，百字［卷？］有餘；書即不工，頗成描畫；畫即不精，頗遠工匠；文即不奇，頗亦[非？］蹈襲；詩即不妙，頗無艾氣；履非正路，人倫不虧；遇非功勳，醉鄉老死。”機杼都同。黄之隽《𢈪堂集》卷一六《顔斶説》發揮此意尤隽永。