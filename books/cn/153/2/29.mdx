---
---
---
title: 二九 君子于役
---




“雞棲于塒，日之夕矣，羊牛下來；君子于役，如之何勿思？雞棲于桀，羊牛下括；君子于役，苟無飢渴。”按《日知録》卷三論此詩，謂古之“君子以嚮晦入宴息”，日夕是“當歸之時”，是以“無卜夜之賓，有宵行之禁”，及夫德衰邪作，長夜之飲，昏夜之乞，“晦明節亂矣”。意有所諷，借題發策，不自恤其言之腐闊也。君子于役，初非一端。擊鼓南行，零雨西悲；六轡馳驅，四牡騑嘽；王事靡盬，僕夫況瘁。勞人草草，行道遲遲，豈皆能如澤耕畟耜之朝出暮返乎？而未始不晝動夜息也。顧氏欲饑鐘鳴漏盡而不知止之人，遂將此詩專説成日暮不歸，臵遠役未歸於度外。“苟無飢渴”，即《采薇》之“行道遲遲，載飢載渴”，正不必爲盼待君子“自公退食”也。《齊風·載驅》曰：“魯道有蕩，齊子發夕”，固刺“宵行”；而《小雅·頍弁》曰：“樂酒今夕，君子維宴”，《湛露》曰：“厭厭夜飲，不醉無歸”，又美“卜夕”。顧氏之言，誠爲迂拘；諒其憂時憤世之志，毋以詞害可矣。

許瑶光《雪門詩鈔》卷一《再讀<詩經>四十二首》第十四首云：“雞栖于桀下牛羊，飢渴縈懷對夕陽。已啓唐人閨怨句，最難消遣是昏黄。”大是解人。白居易《閨婦》云：“斜凭繡牀愁不動，紅銷帶緩緑鬟低。遼陽春盡無消息，夜合花開日又西”；此胡應麟推爲“中唐後第一篇”者（《少室山房類稿》卷一〇五《題白樂天集》），亦即言日夕足添閨思。司馬相如《長門賦》： “日黄昏而望絶兮，悵獨託於空堂”；吕温《藥師如來繡像讚》：“觸慮成端，沿情多緒。黄昏望絶，見偶語而生疑；清旭意新，聞疾行而誤喜”（《全唐文》卷六二九）；又可釋日暮增愁之故。丁尼生（Tennyson）詩寫懊儂懷想歡子，不舍晝夜，而最憎薄暮日落之際（but most she loathed the hour/When the thick-moted sunbeam lay/Athwart the chambers，and the day/Was sloping toward his western bower）。詩人體會，同心一理。潘岳《寡婦賦》：“時曖曖而向昏兮，日杳杳而西匿。雀羣飛而赴楹兮，雞登棲而斂翼。歸空館而自憐兮，撫衾裯以歎息。”蓋死别生離，傷逝懷遠，皆於昏黄時分，觸緒紛來，所謂“最難消遣”。韓偓《夕陽》：“花前灑淚臨寒食，醉裏回頭問夕陽；不管相思人老盡，朝朝容易下西牆！”；趙德麟《清平樂》：“斷送一生憔悴，只消幾個黄昏！”取景造境，亦《君子于役》之遺意。孟浩然《秋登蘭山寄張五》云：“愁因薄暮起”，皇甫冉《歸渡洛水》云：“暝色起春愁”，有以也夫！正不必如王安石之改皇甫冉詩“起”字爲 “赴”（見《苕溪漁隱叢話》前集卷三六又後集卷九引《鍾山語録》），更不須如王士禎《論詩絶句》之附和也。

【增訂一】李白《菩薩蠻》：“暝色入高樓，有人樓上愁”；柳永《鳳凰閣》：“這滋味、黄昏又惡”；晏幾道《兩同心》：“惡滋味、最是黄昏。”此類詞句皆言“暝色起愁”耳。

Mariana，st 7.