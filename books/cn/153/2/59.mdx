---
---
---
title: 五九 桑 柔
---




“誰能執熱，逝不以濯”；《傳》：“濯所以救熱也”；《箋》：“當如手持熱物之用濯。”按黄生《義府》卷上駁鄭箋及《孟子·離婁》章趙註之誤，謂“執”如“執友”之“執”，言“固持”，乃“熱不可解”之意，並引《千字文》、杜甫詩爲例。王鳴盛 《蛾術編》卷八二與之不謀而合，舍《千字文》外，舉《墨子》、韓愈文、陸龜蒙詩，而引杜詩尤詳。胡承珙《毛詩後箋》卷二五似未覩黄、王二氏書，僅據楊慎所引杜詩、韓文、段玉裁所引杜詩等，而補以《墨子》及杜詩一例。《唐詩歸》卷一九杜甫《課伐木》：“爾曹輕執熱”，鍾惺評云：“考亭解《詩》‘誰能執熱，逝不以濯’，‘執’字作‘執持’之‘執’。今人以水濯手，豈便能執持熱物乎？蓋熱曰‘執熱’，猶云‘熱不可解’，此古文用字奥處。‘濯’即洗濯之‘濯’，浴可解熱也。杜詩屢用‘執熱’ 字，皆作實用，是一證據，附記於此焉。”鍾、譚荒陋，數百年間嗤笑之者，齒欲冷而面幾如鞾皮，宜學人於其書，未嘗遍而問也。