---
---
---
title: 三一 叔 于 田
---




“巷無居人；豈無居人？不如叔也，洵美且仁。”按《韓非子·有度》：“故臣曰：‘亡國之廷，無人焉’；‘廷無人’者，非朝廷之衰也”，又《三守》：“國無臣者，豈郎中虚而朝臣少哉？”；《論衡·藝增》：“《易》曰：‘豐其屋，蔀其家，窺其户，闃其無人也’；非其無人也，無賢人也”；韓愈《送温處士赴河陽軍序》：“伯樂一遍冀北之野而馬羣遂空，非無馬也，無良馬也。”捉臵一處，以質世之好言“韓文無字無來歷”者。

【增訂三】《左傳》襄公一五年：“師慧過宋朝，將私焉。其相曰：‘朝也！’慧曰：‘無人焉。’相曰：‘朝也，何故無人？’慧曰：‘必無人焉。若猶有人，豈其以千乘之相易淫樂之矇？必無人焉故也。’”即韓非所謂“亡國之廷無人”，而以便溺爲譎諫也。