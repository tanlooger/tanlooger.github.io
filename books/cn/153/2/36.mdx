---
---
---
title: 三六 敝 笱
---




“齊子歸止，其從如雲。……其從如雨。……其從如水”； 《傳》：“雲言盛也，……雨言多也，……水喻衆也”；《箋》：“其從者之心意，如雲然，雲之行，順風耳。……如雨言無常。……水之性可停可行。”按鄭《箋》穿穴密微，似反不如毛《傳》之允愜。張衡《西京賦》：“實繁有徒，其從如雲”，以“如雲”喻“繁”，即毛《傳》之言“盛”也。《鄭風·出其東門》：“有女如雲”，《傳》： “衆多也”，《箋》：“‘有女’謂諸見棄者也；‘如雲’者，如其從風，東西南北，心無有定”；與《敝笱》之《傳》、《箋》相同。然鄭義以之解《詩》，雖不免貽譏深文，而作體會物色語觀，則頗饒韻味。其言雲如心無定準、意無固必，正陶潛《歸去來辭》名句所謂：“雲無心以出岫”，可補《文選》李善註；《陳書·江總傳》載《修心賦》云：“鳥稍狎而知來，雲無情而自合”，杜甫《西閣》云：“孤雲無自心。”鄭謂雲“心無定”，乃刺蕩婦，陶謂雲“無心”，則贊高士，此又一喻之同邊而異柄者。《華嚴經·世主妙嚴品》第一： “有諸菩薩，其衆如雲”；清涼澄觀《疏鈔》卷一：“無心成行，故如雲出。……陶隱君云：‘雲無心而出岫，鳥倦飛而知還’；舉凡雲義，雖有多種，多明無心。”夫《經》文曰“衆如雲”，毛《傳》之意也，而《疏》曰“雲無心”，又鄭《箋》之意矣。