---
---
---
title: 四八 鴟 鴞
---




“予手拮据，……予口卒瘏，……予羽譙譙，予尾翛翛”； 《傳》：“手病、口病，故能免乎大鳥之難。”按《釋文》引《韓詩》：“口、足爲事曰‘拮据’”；似覺“鳥羽”、“鳥口”、“鳥尾” 皆可言，而“鳥手”不可言，故易“手”爲“足”也。此類修詞小疵，後世作者亦未能免。左思《白髮賦》：“白髮臨拔，瞋目號呼”；孟郊《濟源寒食》：“蜜蜂爲主各磨牙，咬盡村中萬木花”；歐陽修《柳》：“殘黄淺約眉雙斂，欲舞先誇手小垂”（參觀《苕溪漁隱叢話》前集卷二五、《履齋示兒編》卷一〇）；釋惠洪《石門文字禪》卷九《送僧還長沙》：“去袂不容挽，子規真滑唇”；蕭立之《蕭冰崖詩集拾遺》卷中《燈蛾》：“只道近前貪炙熱，不知流禍及然臍”，又同卷《題危定之<芳洲吟卷>》有序引危詠燈蛾：“汝自然臍何所恨”；倪元璐《倪文正公遺稿》卷一《舟次吴江》：“小帆如蝶翅，暗浦乞螢尻”；王曇《煙霞萬古樓詩選》卷一《落花詩》：“寒鴉齒冷秋煙笑，死若能香那得知！”髮有目，蜂有牙，柳有手，子規有唇，燈蛾有臍，流螢有尻，寒鴉有齒，皆鳥而有手之類。聊拈數事，可互相解嘲焉。

【增訂三】《全晉文》卷二七王獻之《進書訣表》當是僞託，有四八曰：“臣年二十四，隱林下，有飛鳥，左手持紙，右手持筆，惠臣五百七十五字。”亦如鴟鴞之有“手”矣！夫《詩》之鴟鴞口吐人言，自稱其爪曰“手”，猶可説也；託名獻之者何必設身處地，假鳥以“手”，豈其爲禽中之麻姑歟？

【增訂四】《説苑·復恩》載介之推從者書門之詞曰：“龍饑無食，一蛇割股。龍反其淵，安其壤土。……一蛇無穴，號於中野”；龍之有“淵”，蛇之歸“穴”，皆愜當無間，然而具“股” 能“號”，則不切蛇矣。李白《天馬歌》：“嚴霜五月彫桂枝，伏櫪銜冤摧兩眉”；趁韻遂使馬有“眉”。孫枝蔚《溉堂前集》卷七《偶行市上，遂步至北門，徧觀諸家園林》：“枝頭繡羽並肩立，水面金鱗啣尾行”；禽鳥而有“肩”，恐尚不足語於《西廂記》第一折所謂“軃着香肩”或《紅樓夢》第三回所謂“削肩”也！