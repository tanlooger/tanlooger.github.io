---
---
---
title: 五八 大 明
---




“維師尚父，時維鷹揚”；《傳》：“師、大師也，尚父、可尚可父”；《正義》：“劉向《别録》云‘師之，尚之，父之，故曰師尚父，父亦男子之美號。’”按《北齊書·徐之才傳》：“鄭道之常戲之才爲‘師公’，之才曰：‘既爲汝師，又爲汝公，在三之義，頓居其兩”；即仿劉向之解。後來以“尚父”連稱，如《三國志·魏書·董、二袁、劉傳》裴註引《獻帝紀》：“卓既爲太師，復欲稱‘尚父’，以問蔡邕。”劉向陳義，世降浸晦；詞章家嗜奇避熟，取資對仗，偶一用之。如蘇頌《蘇魏公集》卷一一《三月二日奉詔赴西園曲宴席賦呈致政開府太師》第二首：“位冠三公師尚父，躬全五福壽康甯”，自註劉向云云（此詩凡四首，亦見張嵲《紫微集》卷七，乃四庫館臣沿襲《永樂大典》卷九一七《師》字誤編）。白珽《湛淵静語》卷一：“有士人投啟於真西山，以‘爵齒德’對‘師尚父’，館客哂之。西山曰：‘謂可師、可尚、可父’”。樊增祥《樊山集》卷一九《上翁尚書》第六首： “名德已高師尚父，閒情猶寄畫書詩”，自註或投真西山啟云云，蓋數典忘祖，不記有漢唐註疏矣。