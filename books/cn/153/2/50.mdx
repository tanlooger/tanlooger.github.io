---
---
---
title: 五〇 采 薇
---




“昔我往矣，楊柳依依”。按李嘉祐《自蘇臺至望亭驛、悵然有作》：“遠樹依依如送客”，於此二語如齊一變至於魯，尚著迹留痕也。李商隱《贈柳》：“隄遠意相隨”，《隨園詩話》卷一歎爲“真寫柳之魂魄”者，於此二語遺貌存神，庶幾魯一變至於道矣。“相隨”即“依依如送”耳。擬議變化，可與皎然《詩式》卷一“偷語”、“偷意”、“偷勢”之説相參。