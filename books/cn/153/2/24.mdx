---
---
---
title: 二四 硕 人
---




“手如柔荑，膚如凝脂，領如蝤蠐，齒如瓠犀，螓首蛾眉。巧笑倩兮，美目盼兮”；《傳》：“螓首，顙廣而方。”按《鄘風·君子偕老》：“揚且之皙也。……子之清揚，揚且之顔也”；《傳》：“揚，眉上廣。……清揚，視清明也；揚且之顔，廣揚而顔角豐滿。”《鄭風·野有蔓草》：“清揚婉兮”；《傳》：“眉目之間，婉然美也。”《齊風·猗嗟》：“抑若揚兮”；《傳》：“抑，美色；揚，廣揚。”再三道螓首、揚顔。異域選色，亦尚廣顙，如拉丁詩詠美人三十二相、西班牙舊傳美人三十相、亞剌伯古説美人三十六相，無不及之，拉丁文“supercilia”，尤可爲毛傳“眉上”之直譯。《楚辭·招魂》：“蛾眉曼睩，目騰光些。靡顔膩理，遺視綿些。娭光眇視，目曾波些”，即《詩》之“凝脂”、“蛾眉”、“美目盼”、“清揚”也。《大招》：“靨輔奇牙，宜咲嘕只”，即 《詩》之“巧笑倩”也。然衛、鄘、齊風中美人如畫像之水墨白描，未渲染丹黄。《鄭風·有女同車》：“顔如舜華”，“顔如舜二四英”，着色矣而又不及其他。至《楚辭》始於雪膚玉肌而外，解道桃頰櫻唇，相爲映發，如《招魂》云：“美人既醉，朱顔酡些”，《大招》云：“朱唇皓齒、嫭以姱只。容則秀雅，穉朱顔只”；宋玉《好色賦》遂云：“施粉則太白，施朱則太赤”。色彩烘托，漸益鮮明，非《詩》所及矣。

“大夫夙退，無使君勞”；《箋》：“無使君之勞倦，以君夫人新爲配偶。”按杜甫《收京》：“萬方頻送喜，無乃聖躬勞”，即此 “勞”字。胡培翬、陳奂等皆駁鄭箋，謂“君”即指夫人。實則鄭説亦通，蓋與白居易《長恨歌》：“春宵苦短日高起，從此君王不早朝”，李商隱《富平少侯》：“當關不報侵晨客，新得佳人字莫愁”，貌異心同。新婚而退朝早，與新婚而視朝晚，如狙公朝暮賦芧，至竟無異也。

L’Oeuvre du Comte de Mirabeau，“Les Maîtres de l’Amour”，107 （Sylva Nuptialis）；Brantôme，Vies des Dames galantes，Disc. II，art. 3，“Classiques Gar nier”，162；E. W. Lane，Arabian Society in the Middle Ages，216.