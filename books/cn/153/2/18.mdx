---
---
---
title: 一八 旄 丘
---




“叔兮伯兮，褎如充耳”；《箋》：“人之耳聾，恒多笑而已。” 按註與本文羌無係屬，卻曲體人情。蓋聾者欲自掩重聽，輒頷首呀口，以示人耳心通。今諺則不言聾子，而言“瞎子趁淘笑”，如趙南星《清都散客笑贊》記瞽者與衆共坐，衆有見而笑，瞽者亦笑。衆問：“何所見而笑？”瞽答：“你們所笑，定然不差。”陳啓源《毛詩稽古編》斥此《箋》爲“康成之妄説”，正如其斥《終風》“願言則嚏”鄭《箋》（“俗人嚏，云：‘人道我’”）爲“穿鑿之見”。就解《詩》而論，固屬妄鑿，然觀物態、考風俗者有所取材焉。