---
---
---
title: 一一 行 露
---




“誰謂雀無角？何以穿我屋！誰謂鼠無牙？何以穿我墉！”按雀本無角，鼠實有牙，岨峿不安，相耦不倫。於是明清以來，或求之於詁訓，或驗之於禽獸，曲爲之解，以圓其説。如姚旅《露書》卷一：“‘角’應音‘禄’，雀喙也。若音‘覺’，則雀實無角而鼠有牙。或曰：‘鼠有齒無牙。’曰：非也！‘象以齒焚’，‘牙’ 不稱‘齒’乎？‘門牙’，齒也；‘齒，不稱‘牙’乎？”王夫之 《詩經稗疏》亦謂“角”爲“咮”之假借字。由此之説，則雀實有“角”，亦如鼠有牙矣。毛奇齡《續詩傳》謂“角”乃鳥噣之鋭出者，雀有噣而不鋭出。陳奂《詩毛氏傳疏》謂《説文》：“牙，壯齒也”，段註：“齒之大者”，鼠齒不大。由此之説，鼠實無“牙”，亦如雀無角也。

【增訂三】劉延世《孫公談圃》卷中記王安石因《詩》句，遂持“鼠實無牙”之説，有人至“捕一鼠”與之質焉。

觀《太玄經·昆》之次二：“三禽一角同尾”，又《窮》之次六：“山無角，水無鱗”，《解》：“角、禽也，鱗、魚也”；“角”又泛指鳥喙，無鋭與不鋭之分。竊以爲科以修詞律例，箋詩當取後説。蓋明知事之不然，而反詞質詰，以證其然，此正詩人妙用。誇飾以不可能爲能，譬喻以不同類爲類，理無二致。“誰謂雀無角？”“誰謂鼠無牙？”正如《谷風》之“誰謂荼苦？”《河廣》之 “誰謂河廣？”孟郊《送别崔純亮》之“誰謂天地寬？”使雀噣本鋭，鼠齒誠壯，荼實薺甘，河可葦渡，高天大地真跼蹐偪仄，則問既無謂，答亦多事，充乎其量，祇是闢謡、解惑，無關比興。詩之情味每與敷藻立喻之合乎事理成反比例。譬如漢《鐃歌·上邪》：“山無陵，江水爲竭，冬雷震震夏雨雪，天地合，乃敢與君絶！”試逐件責之於實。“山無陵”乎？曰：陽九百六，爲谷爲陵，雖罕見而非不可能之事。然則彼此恩情尚不保無了絶之期也。“江水竭”乎？曰：滄海桑田，蓬萊清淺，事誠少有，非不可能。然則彼此恩情尚不保無了絶之期也。“冬雷夏雪”乎？曰：時令失正，天運之常，史官《五行志》所爲載筆，政無須齊女之叫、實娥之冤。然則彼此恩情更難保無了絶之期矣。“天地合” 乎？曰：脱有斯劫，則宇宙壞毁，生人道絶，是則彼此恩情與天同長而地同久，綿綿真無盡期，以斯喻情，情可知已。鼠牙雀角，何妨作龜毛兔角觀乎？羅隱四言《蟋蟀詩》以“鼠豈無牙”與“垣亦有耳”作對仗，虚擬之詞，銖𨨄悉稱，蓋得正解。《大般湼槃經·獅子吼菩薩品》第一一之六舉“葵藿隨陽而轉”、“芭蕉樹因雷增長”、“磁石吸鐵”爲“異法性”之例；《五燈會元》卷一六天衣義懷章次載公案云：“芭蕉聞雷開，還有耳麽？葵色隨日轉，還有眼麽？”亦“誰謂雀無角？”“誰謂鼠無牙？”之類。禪人之機鋒猶詞客之狡獪也。别見《楚辭》卷論《九歌》。

【增訂四】《全唐文》卷二六二李邕《秦望山法華寺碑》：“芭蕉過雷，倏焉滋茂；葵藿隨日，至矣勤誠”；亦用《大般湼槃經》語，而不如禪家公案之具機鋒也。