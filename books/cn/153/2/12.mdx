---
---
---
title: 一二 摽 有 梅
---




首章結云：“求我庶士，迨其吉兮”，尚是從容相待之詞。次章結云：“求我庶士，迨其今兮”，則敦促其言下承當，故《傳》云：“今，急辭也。”末章結云：“求我庶士，迨其謂之”，《傳》云：“不待備禮”，乃迫不乃緩，支詞盡芟，真情畢露矣。此重章之循序漸進（progressive iteration）者，《桃夭》由“華”而“葉”而“實”，亦然。《草蟲》首章：“亦既見止，亦既覯止，我心則降”；次章：“亦既見止，亦既覯止，我心則説”；末章：“亦既見止，亦既覯止，我心則夷”，語雖異而情相類，此重章之易詞申意（varied iteration）者。“重章”之名本《卷耳》次章《正義》。先秦説理散文中好重章疊節，或易詞申意，或循序漸進者，《墨子》是也。

F. B. Gummere，The Beginnings of Poetry，194.