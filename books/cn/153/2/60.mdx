---
---
---
title: 六〇 常 武
---




“王旅嘽嘽，如飛如翰，如江如漢，如山之苞，如川之流。綿綿翼翼，不測不克，濯征徐國”；《傳》：“嘽嘽然、盛也；疾如飛；摯如翰；苞、本也；綿綿、靚也；翼翼、敬也”；《箋》：“嘽嘽、閒暇有餘力之貌；其行疾自發舉，如鳥之飛也，翰，其中豪俊也；江漢以喻盛大也，山本以喻不可驚動也；川流以喻不可禦也；王兵安靚且皆敬”；《正義》：“兵法有動有静：静則不可驚動，故以山喻；動則不可禦止，故以川喻。兵法應敵出奇，故美其不可測度。”按《箋》勝《傳》，《正義》又勝《箋》，以兵法釋之，尤爲具眼。《江漢》雖云：“江漢浮浮，武夫滔滔”，“江漢湯湯，武夫洸洸”，不若此詩於“如江如漢”之後，進而言其静如山、動如川也。姜南《學圃餘力》解此章略云：“如飛，疾也；如江，衆也；如山，不可動也；如川，不可禦也；綿綿，不可絶也；翼翼，不可亂也；不測，不可知也；不克，不可勝也。《孫子》曰：‘其疾如風，其徐如林，侵略如火，不動如山，難知如陰陽，動如雷霆’。《尉繚子》曰：‘重者如山如林，輕者如炮如燔。’二子言兵勢，皆不外乎《詩》之意。”實即申《正義》之意，庶幾無賸義。姜氏僅引《孫子·軍争》篇；《虚實》篇尚有“夫兵形象水”一語，可以釋“如江如漢”、“如川”，枚乘《七發》正以“波涌濤起”比之“軍行”及“勇壯之卒”，“遇者死，當者壞”。《荀子·議兵》篇：“圜居而方止，則若盤石然”，《韓詩外傳》卷三演之曰：“圜居則若丘山之不可移也，方居則若盤石之不可拔也”；僅言其静，未及其動。《淮南子·兵略訓》則曰：“擊之若雷，薄之若風，炎之若火，凌之若波”，又曰：“止如邱山，發如風雨”，則與《孫子》相似。“如飛”而能“翼翼”，又塔索（Tasso）寫十字軍行軍名句所謂“速而有律”（rapido sì， ma rapido con legge）耳。

Gerusalemme Liberata，III. 2，Poesie，Riccardo Ricciardi，59.