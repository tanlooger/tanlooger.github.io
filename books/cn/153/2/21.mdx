---
---
---
title: 二一 静 女
---




“自牧歸荑，洵美且異；匪女之爲美，美人之貽”；《傳》：“非爲其徒説美色而已，美其人能遺我法則”；《正義》：“言不美此女，乃美此人之遺於我者。”按謬甚。詩明言物以人重，註疏却解爲物重於人，茅草重於姝女，可謂顛倒好惡者。“女”即 “汝”字，猶《檜風·隰有萇楚》：“樂子之無知”，或《藝文類聚》卷四三引甯戚《扣牛角歌》：“黄犢上坂且休息，吾將捨汝相齊國”，或《漢書·賈誼傳·服賦》：“問于子服：‘余去何之？’”（師古註：“加其美稱也”，《文選·鵩鳥賦》作“請問于鵩兮”）呼荑、呼犢曰“汝”，呼楚、呼鵩曰“子”，皆後世説杜詩如孫奕 《履齋示兒編》卷一〇論“濁醪誰造汝”等句所謂“少陵爾汝羣物”是也（參觀施鴻保《讀杜詩説》卷八論《廢畦》：“天風吹汝寒”）。卉木無知，禽犢有知而非類，却胞與而爾汝之，若可酬答，此詩人之至情洋溢，推己及他。我而多情，則視物可以如人（I-thou），體貼心印，我而薄情，則視人亦祇如物（I-it），侵耗使役而已。《魏風·碩鼠》：“三歲貫女”，“逝將去女”；《書·湯誓》：“時日曷喪，予及女皆亡”，此之稱“汝”，皆爲怨詞。蓋爾汝羣物，非僅出於愛暱，亦或出於憎恨。要之吾衷情沛然流出，於物沉浸沐浴之，彷彿變化其氣質，而使爲我等匹，愛則吾友也，憎則吾仇爾，於我有冤親之别，而與我非族類之殊，若可曉以語言而動以情感焉。梁玉繩《瞥記》卷二考“爾汝”爲賤簡之稱，亦爲忘形親密之稱。呼人既然，呼物亦猶是也。

【增訂四】美國文學家梭洛（H. D. Thoreau）嘗云：“人言及其至愛深知之物，輒用人稱代名詞，一若語法所謂‘中性’非爲彼設者”（The one who loves and understands a thing best will incline to the personal pronouns in speaking of it. To him there is no neuter gender. －W. H. Auden and L. Kro- nenberger，ed.，The .Faber Book of Aphorisms，1978，p. 359）。亦“爾汝羣物”之旨也。

Martin Buber，Between Man and Man，tr. R. G. Smith，3；I and Thou，4.