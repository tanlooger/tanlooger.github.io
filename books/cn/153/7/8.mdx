---
---
---
title: 八 小畜
---




《屯》：“取火泉源，釣魚山巔；魚不可得，火不肯然。”按《比》之《屯》、《鼎》之《旅》略同。《履》之《賁》：“上山求魚，入水捕貍”；《坎》之《鼎》：“探巢捕魚，耕田捕鰌”；《艮》之《遘》：“操笱搏貍，荷弓射魚”；《旅》之《噬嗑》、《損》之《歸妹》：“教羊逐兔，使魚捕鼠”；均可合觀。皆謂求失其所、用違其器、事反其理；猶《孟子·梁惠王》之譏“猶緣木而求魚”，《荀子·仲尼篇》、《强國篇》之嘲“猶伏而咶天，救經而引其足”，當入王琪《續雜纂》中《左科》門者。《九歌·湘君》：“採薜荔兮水中，搴芙蓉兮木末”；《淮南子·説山訓》：“譬如樹荷山上而蓄火井中，操釣上山，揭斧入淵”；《太玄經·勤》之上九：“其勤其勤，抱車入淵，負舟上山；測曰：其勤其勤，勞不得也”；《參同契》中篇：“棄正從邪徑，欲速閼不通：汲水捕雉兔，登山索魚龍，植麥欲穫黍，運規以求方”；《後漢書·劉玄傳》李淑上書：“譬猶緣木求魚，升山採珠”；《晉書·夏侯湛傳·抵疑》：“是猶反鏡而索照，登木而下釣。”諸若此類，直所從言之異路耳。以行事之荒謬，示世道之反常失經，别詳《楚辭》卷論《九歌》。

《夬》：“福祚之家，喜至憂除，如風兼雨，出車入魚。”按末句當是本馮諼《彈劍鋏歌》之“出無輿”、“食無魚”，第三句猶舜《南風歌》之言“解愠”及《穀梁傳》僖公三年六月之言“喜雨”也。《屯》之《大有》：“河伯大呼，津不得渡，船空無人，往來亦難”，大似《箜篌引》之“公無渡河”；《乾》之《隨》： “乘龍上天，兩蛇爲輔”，逕用介子推《龍蛇歌》之“龍欲上天，五蛇爲輔”。此類皆撏撦馮班所謂“詩”以爲占詞者。《剥》之《恒》：“羊頭兔足，少肉不飽”（《既濟》之《訟》下句作：“羸瘦少肉”），則與“雞肋”比事；《需》之《隨》：“田鼠野雞，意常欲逃，拘制籠檻，不得動摇”，則與“檻猿籠鳥”連類；《觀》之《需》：“蒿蓬代柱，大厦顛仆”，則與“荷弱不勝梁”儷偶。詩文運古，避熟就生，可取材焉。