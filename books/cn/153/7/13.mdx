---
---
---
title: 一三 蠱
---




《訟》：“長舌亂家，大斧破車。”按《否》之《謙》：“人面鬼口，長舌爲斧”；《臨》之《坎》及《艮》之《頤》：“八面九口，長舌爲斧”；《賁》之《乾》：“八口九頭，長舌破家”；《觀》之《隨》：“躓馬破車，惡婦破家”；《大過》之《大有》：“馬躓車傷，長舌破家。”大同小異，頻見屢出。梁元帝《金樓子·后妃》篇記其母宣修容云：“妬婦不憚破家。”楊慎《古今諺》載《易緯》引古語：“躓馬破車，惡婦破家”及“一夫兩心，拔刺不深”；馮惟訥《古詩紀》卷一〇、孫穀《古微書》卷一五輾轉因承。實則此四句均出《易林》，“躓馬”云云見《觀》之《隨》，“一夫”云云見《噬嗑》之《豐》；楊氏誤爲“《易緯》引”。周嬰《巵林》卷五《正楊》糾《古今諺》，却未及此；卷七《詮鍾》則因《古詩歸》以“一夫”云云爲出《易緯》，遂詆鍾惺“簸糠眯目”，而未察鍾乃沿楊之誤耳。又《升菴全集》卷五三摘《易林》佳句，有“解我胸舂”；《易林》初無其句，不知楊氏何處挪移也。