---
---
---
title: 二一 離
---




《遯》：“三狸搏鼠，遮遏前後，死於圜域，不得脱走。”按《恒》之《升》、《明夷》之《頤》、《豐》之《無妄》、《節》之《咸》略同。《離》之《晉》：“三虎搏狼，力不相當，如摧腐枯，一擊破亡”；《兑》之《漸》三、四句作：“如鷹格雉，一擊破亡。”三虎搏狼，三狸搏鼠，皆言合衆强以破一弱；前引《無妄》之《明夷》所謂“千雀萬鳩，與鷂爲仇”，則言合衆弱不能禦一强。《蹇》之《坤》及《革》之《巽》：“兔聚東郭，衆犬俱獵，圍缺不成，無所能獲”；又言衆强雖合，而謀之不熟，慮之不周，亦不保事之必成，未遽如德諺所謂“犬衆則兔無逃命”（Viele Hunde sind des Hasen Tod）。多變其象，示世事之多端殊態，以破人之隅見株守，此《易林》之所長也。但丁亦嘗有羣狸搏一鼠之喻（Tra male gatte era venuto il sorcio）。

Inferno，XXII. 58.