---
---
---
title: 二四 解
---




《蒙》：“朽輿疲駟，不任御轡；君子服之，談何容易！”按東方朔《非有先生論》：“談何容易！”，《文選》李善註：“言談説之道何容輕易乎”；是也，勝於《漢書》顔師古註：“不見寬容，則事不易。”蓋即“説難”之意，謂言之匪易也。《舊唐書·后妃傳》上長孫皇后曰：“況在臣下，情疏禮隔，故韓非爲之‘説難’，東方稱其‘不易’”；“連類相倫，蓋得正解。桓寬《鹽鐵論·鹽鐵鍼石》：“故曰：‘談何容易！’談且不易，而況行之？”；《南齊書·王僧虔傳》誡子之不讀書而冒爲“言家”以“欺人”，有曰：“曼倩有云：‘談何容易！’……自少至老，手不釋卷，尚未敢輕言”；兩節釋義視善註更爲明鬯。《晉書·張華傳》馮紞譖張華而迂曲其詞，武帝詰之，紞曰：“東方朔有言：‘談何容易！’；《易》：‘臣不密則失身’”；亦謂有難言之隱，未可矢口直陳。《梁書·劉孝綽傳》答世祖：“竊以文豹何辜，以文爲罪。由此而談，又何容易！故韜翰吮墨，多歷寒暑”；則謂文士最易得罪，故不可輕易爲文，非“談”之須慎重，而作之須慎重，指事而不指言，於東方原意，已有走作。今世道斯語，乃譏難事而易言之、空談易而不知實行難，一反言之匪易之原意。此林舉 “服”乘“朽輿疲駟”，爲説來易而做來難之例，已同今用矣。曹植《酒賦》以人稱酒能使“質者或文，剛者或仁，卑者忘賤，窶者忘貧”，因駁之曰：“噫！夫言何容易！”；《舊唐書·元行沖傳》患諸儒排己，著《釋疑》，列舉“改易章句”有五“難”，而曰：“談豈容易！”，謂改易事難；元結《寄源休》：“昔常以荒浪，不敢學爲吏：況當在兵家，言之豈容易？”，與“爲吏”對照，即武事更難爲；《全唐文》卷八〇司空圖《與極浦書》：“象外之象，景外之景，豈容易可談哉？”，“容”、“可”兩字同意贅文，謂詩中此境難臻；柳永《玉女摇仙佩》詠《佳人》：“擬把名花比，恐傍人笑我，談何容易”，謂名花難比佳人；《皇朝文鑑》卷一一四孫復《答張洞書》：“噫！斯文之難至也久矣！……惟董仲舒、揚雄、王通而已。由是而言之，則可容易至之哉？若欲容易而至之，則非吾之所聞也”，“言”字已同駢枝，“容”與“可”同意贅文，又略去“豈”字，謂“斯文難至”，“至”者，見諸行事也；楊萬里《誠齋集》卷一〇八《答吴節推》：“彼此無情分，豈可干求？談何容易！不惜取辱，但無益耳”，謂求人事難；洪邁《夷堅丁志》卷一八《路當可》：“滕言嘗與中外兄弟白舅氏，丐一常行小術可以護身者，舅曰：‘談何容易！吾平生持身莊敬，不敢斯須興慢心，猶三遇厄’”，謂護身無厄之難；屠隆《鴻苞集》冠以張應文《鴻苞居士傳》，載隆《辭世詞》，其五曰：“談何容易：‘一絲不掛！’古人臨死，説句大話”，“大話”即易於空談、難於實施者。皆謂言之匪艱，行之維艱也。蓋今之通用，由來悠遠，早著漢、魏，中歷唐、宋、明，而“談且不易”、“安敢輕言”之原意，湮没已久矣。