---
---
---
title: 二三 大 壯
---




《大壯》：“左有噬熊，右有嚙虎，前觸鐵矛，後躓强弩，無可抵者。”按《震》之《歸妹》、《歸妹》之《震》、《未濟》之《大畜》皆云：“火雖熾，在吾後，寇雖衆，在吾右；身安吉，不危殆”；可以合觀。《易·蹇》之“往蹇來連”，《困》之“臀困於株木，入於幽谷”，相形見絀。火左寇右，尚網開兩面，此則周遮遏迫，心迹孤危，足爲西方近世所謂“無出路境界”（Auswe- glosigkeit）之示象，

【增訂四】卡夫卡有小説一篇，託爲檻猿自述，道“無出路”（kein Ausweg）之情，親切耐尉味，且進而言有“出路”非即能大“自由”（man nicht genau versteht，was ich unter Aus- weg verstehe. …Ich meine nicht diese grosse Gefühl der Feiheit nach allen Seiten. －F. Kafka：“Ein Bericht für eine Akademie”，in Erzählungen，Philip Reklam jun.，1981， pp. 196－7），更發深省。

亦即趙元叔所慨“窮鳥”之遭際也。《後漢書·趙壹傳》載《窮鳥賦》：“有一窮鳥，戢翼原野。罼網加上，機穽在下，前見蒼隼，後見驅者，繳彈張右，羿子彀左，飛丸激矢，交集于我。思飛不得，欲鳴不可；舉頭畏觸，摇足恐墮”；足與斯林抗衡，皆於《九章·惜誦》：“矰弋機而在上兮，罻羅張而在下”，不啻踵事增華。他如王逸《九思》之六《悼亂》：“將升兮高山，上有兮猴猿；欲入兮深谷，下有兮虺蛇；左見兮鳴鵙，右覩兮呼梟”；李康《運命論》：“六疾待其前，五刑待其後，利害生其左，攻奪出其右”；杜甫《石龕》：“熊罷哮我東，虎豹號我西，我後鬼長嘯，我前狨又啼”；詞意匡格無殊。釋書擬喻有相類者，而益險急。如《法苑珠林》卷五七引《賓頭盧突羅闍爲優陀延王説法經》：“昔日有人，行在曠野，逢大惡象，爲象所逐。……見一邱井，即尋樹根，入井中藏。有黑白二鼠，牙嚙樹根；此井四邊，有四毒蛇，欲螫其人。而此井下，并有三大毒龍。……所攀之樹，其根動摇。……於時動樹，敲壞蜂窠，衆蜂飛散，唼螫其人。有野火起，復來燃樹”；鳩摩羅什譯《維摩詰所説經·方便品》第二：“是身如丘井”句下自註：“昔有人有罪於王，其人怖罪逃走，王令醉象逐之”云云，即撮述之。

【增訂四】鳩摩羅什譯《維摩詰經·方便品》自註所言詳見道略集鳩摩羅什譯《衆經撰雜譬喻》卷上第七則。

禪宗接引，遂以爲話頭，如《五燈會元》卷七羅山道閑章次： “問：‘前是萬丈洪崖，後是虎狼獅子，當恁麽時如何？’師曰：‘自在’”；卷九芭蕉慧清章次：“上堂：‘如人行次，忽遇前面萬丈深坑，背後野火來逼，兩畔是荆棘叢林，……當與麽時，作麽生免得？’”明羅懋登《西洋記演義》第三九回張天師與王神姑鬬法敗走，前阻大海，旁峙懸崖，上有采樵者垂葛藤使攀登，藤太短，天師解腰間黄絲縧續之，始可着力，樵夫援至半壁，不上不下，止手嘲諢，棄之而去，於是黄蜂聚螫，黑白二鼠咬藤，海有三龍，山有四蛇，競來吞嚙，天師窘急，神姑解法，則“原來在槐樹上吊着”；實敷説釋典也。釋氏故事於中世紀傳入基督教神甫之耳，有改頭换面，貫串爲小説者，采及此喻，易象爲獨角獸（unicorn），後來形諸圖繪，又易爲熊（bear），然數典而浸忘其祖矣。西方古諺云：“前臨絶壁，後有惡狼”（A fronte prae- cipitium，a tergo lupus）。一詼詭小説中主翁言：“吾忽見一獅當路，驚駭欲僵，回顧身後則赫然有巨鱷在；避而右，必落水中，避而左，必墜崖下”（I was almost petrified at the sight of a li- on. The moment I turned about，I found a large crocodile. On my right hand was the piece of water，and on my left a deep precipice）。近世心析學言人處境困絶，每遁入狂易（die Flucht in die Krankheit），亦取譬於亞剌伯人騎駱駝行萬山窄徑中，左峭壁而右深谷，峯回路轉，斗見一獅欲撲，退避不能（Umkehr und Flucht sind unmöglich）。均可連類。

St. John Damascene，Barlaam and loasaph，xii，Apologue 4，“Loeb”， 187－9；A. Dobson，A Bookman’s Budget，85－6（Jacob Cats）.

The Adventures of Baron Munchausen，ch. 1，Three Sirens Press，21.

Freud ， Vorlesungen zur Einführung in die Psychoanalyse ， Internationaler Psychoanalytischer Verlag，399－400.