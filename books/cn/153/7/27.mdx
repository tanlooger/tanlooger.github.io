---
---
---
title: 二七 姤
---




《損》：“夢飯不飽，酒未入口；嬰女雖好，媒雁不許。”按言望梅而渴不止也。《潛夫論·實貢》：“夫説粱飯食肉，有好於面，而不若糲粢藜蒸之可食於口也”；《華嚴經·菩薩問明品》第一〇：“如人設美饍，自餓而不食，於法不修行，多聞亦如是”；《楞嚴經》卷一：“雖有多聞，若不修行，與不聞等，如人説食，終不能飽”，又寒山詩：“説食終不飽，説衣不免寒。”“夢飯”之造境寓意深於“説食”，蓋“説食”者自知未食或無食，而“夢飯”者自以爲食或可得而食也。楊萬里《誠齋集》卷八四《易論》：“夢飲酒者，覺而言之於童子，童子曰：‘奚而不醒也！’”；李開先《中麓閒居集》卷一《喻意》：“夢中有客惠佳酒，呼奴抱去熱來嘗。忽聽雞聲驚夢覺，鼻内猶聞酒氣香。追悔一時用意錯，酒佳涼飲有何妨！”；馮夢龍《廣笑府》卷五：“一好飲者夢得美酒，將熱而飲之，忽然夢醒，乃大悔曰：‘恨不冷吃！’”；又幾如此林第二句之衍義矣。