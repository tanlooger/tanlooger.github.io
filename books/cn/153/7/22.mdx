---
---
---
title: 二二 恒
---




《巽》：“怨蝨燒被，忿怒生禍。”按《全三國文》卷四六阮籍《大人先生傳》：“然炎丘火流，焦邑滅都，羣蝨處於褌中而不能出也。”此林言人欲殺蝨而不惜自焚其被，取象已開阮嗣宗而用意則踵諸子。《晏子春秋·内篇·問》上：“夫社束木而塗之，鼠因往託焉；熏之則恐燒其木，灌之則恐敗其塗”；《淮南子·説山訓》：“壞塘以取龜，發屋而求狸，掘室而求鼠，割唇而治齲”，又《説林訓》：“治鼠穴而壞里閭，潰小皰而發痤疽。”似均遜“怨蝨燒被”四字之簡妙。