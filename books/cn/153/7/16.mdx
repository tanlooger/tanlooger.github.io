---
---
---
title: 一六 賁
---




《旅》：“猾醜假誠，前後相違；言如鼈咳，語不可知。”按《太平御覽》卷七四三引《抱朴子》佚文：“龜、鼈、鼉之鬼令人病咳”，似古人以介族與咳嗽相係聯也。“鼈咳”指語聲之低不可聞，創新詭之象，又極嘲諷之致。其狀即如《太平廣記》卷四七一引《續玄怪録》記薛偉化魚，大呼其友，而“略無應者”，繼乃大叫而泣，人終“不顧”，蓋“皆見其口動，實無聞焉”。

【增訂三】樂鈞《耳食録》卷二《章琢古妻》較《醒世恒言》卷二六《薛録事魚服證仙》更踵事增華，寫林甲心有所慕，即 “魂離”而化鳥、化友人婦、亦嘗化魚，爲鄰僕釣得，獻於主，殺而烹之，甲大聱乞命，“百端呼號，皆不省”；事後，鄰家云：“向見魚口唼唼不已，實不聞聱。”

黄庭堅《阻風銅陵》：“網師登長鱣，賈我腥釜鬲。斑斑被文章，突兀喙三尺，言語竟不通，噞喁亦何益！”正寫此情景，而《山谷外集》卷八史容註僅知引《吴都賦》之“噞喁浮沉”，真皮相也。英國劇院市語以口開合而無音吐爲“作金魚”（to goldfish），亦“鼈咳”之類歟。卡夫卡小説《變形記》（Die Verwandlung）寫有人一宵睡醒，忽化爲甲蟲，與卧室外人應答，自覺口齒了澈，而隔户聽者聞聲不解（Man verstand zwar also seine Worte nicht mehr，trotzdem sie ihm genug klar，klarer als früher，vorge- kommen waren），酷肖薛偉所遭。談者或舉以爲羣居類聚而仍孤踪獨處（die völlige Kontaktlosigkeit）之象。竊謂當面口動而無聞，較之隔壁傳聲而不解，似更淒苦也。

W. Granville，A Dictionary of Theatrical Terms，91.

Kafka，Erzählungen，S. Fischer，85.

F. Strich，Kunst und Leben，144；cf. H. Zulliger，Horde，Bande，Gemein- schaft，18（das Miteinandersein im Gegensatz zum blossen Mitsein）.