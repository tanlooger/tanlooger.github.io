---
---
---
title: 七 比
---




《歸妹》：“一身兩頭，莫適其軀，無見我心，亂不可治。”按《坤》之《賁》：“一身五心，亂無所得”；《師》之《大畜》、《剥》之《歸妹》：“一身五心，反覆迷惑”；《恒》之《泰》：“一身兩頭，近適二家，亂不可治”，又《既濟》：“三嫗治民，不勝其任；兩馬争車，敗壞室家”；《遯》之《需》：“三首六目，政多煩惑”；《晉》之《乾》：“一衣三冠，無所加元”；《益》之《大有》：“一婦六夫，……莫適爲公”；《睽》之《隨》：“五心六意，歧道多怪”；皆謂十羊九牧也。《小畜》之《復》又《歸妹》之《萃》：“三足無頭，不知所之”；則謂蛇無頭不行也。《同人》之《乾》：“一臂六手，不便於口”；《咸》之《離》：“一身三口，語無所主”；《睽》之《節》：“一身三手，無益於輔”；《蹇》之《未濟》：“一口三舌，相妨無益”；《大畜》之《履》：“三首六身，莫適所閑；更相摇動，失事便安”；《夬》之《震》：“一身三口，莫適所與”；《損》之《蒙》：“四手共身，莫適所閑，更相妨接，動失事便”；又謂枝多礙事也。一則號令分歧而無所適從；一則無人號令而無所適從；一則人冗誤事，官多枉法，指使欠靈，號令難行。前二事指在上位者，後一事指在下位者。《咸》之《坎》、《晉》之《噬嗑》：“大尾小頭，重不可摇，上弱下强，陰制其雄”；《蒙》之《歸妹》、《震》之《鼎》：“體重飛輕，未能踰關，不離室垣”；《涣》之《頤》：“大尾細腰，身不可摇”；亦皆言雖令不行，然而寓旨又别——此如《管子·霸言》所謂“上夾而下苴”，乃强大不受使令，非如彼之紛擾不中使令也。世事多方，更端莫盡，禍倚福伏，心異貌同；合觀諸《林》，亦如蒙莊寓言之毅、豹雙亡而木、雁各喜矣。“六手”、“三口”等與《晉》之《坤》、《屯》之《履》：“百足俱行，相輔爲强”，適相形對照。“大尾”、‘腰重”即《韓非子·揚權》：“數披其木，毋使枝大本小，……枝將害心”，或《淮南子·泰族訓》：“末大於本則折，尾大於腰則不掉矣”，亦即《太玄經·争》之次六：“臂膊脛如，股脚䐜如，維身之疾。”“百足”即《文子·上德》及《淮南子·説林訓》：“善用人者，若蚈之足，衆而不相害”，又《淮南子·兵略訓》：“故千人同心，則得千人力，萬人異心，則無一人之用。……故良將之卒，……若蚈之足，……衆而不相害，一心以使之也”；《太玄經·鋭》之初一：“蟹之郭索，後蚓黄泉。測曰：……心不一也”，范望解：“用心之不一，雖有郭索多足之蟹，不及無足之蚓”，亦其意。蚈、百足蟲也；衆相輔而不相害，則如“百足”，衆不相濟而相礙，則如“六手”、“三口”、“郭索”，未可渾同以概言耳。《睽》之《節》後半云：“兩足共節，不能克敏”，另明一義；兩足而並一脛，失其所以爲兩，步武維艱矣。蓋分體方能合用，脛足之左右相須，適如齒分上下、剪分兩刃，正不以并一爲貴，言辯證法者每取爲擬喻。參觀《易》卷論《噬嗑》。《易林》雖想像“一身兩頭”，衹示兩姑之間難爲婦，僅如《韓非子·揚權》：“一栖兩雄，其鬬㘖㘖；一家二貴，事乃無功；夫妻持政，子無適從”；不如《韓非子·説林》下之警切：“蟲有螝者，一身兩口，争食相齕，遂相殺也。”《雜寶藏經》卷三亦載昔雪山有鳥，名爲“共命”，一身二頭，一頭嘗食美果，一頭生嫉，即取毒果食之，二頭俱死；《佛本行集經》卷五九記其事更詳，兩頭各有名字，“一頭若睡，一頭便覺”；《百喻經》第五四則、《雜譬喻經》第二五則言一蛇“頭尾相諍”，各欲“爲大”，致 “墮火坑死”。旨同韓非，謂分必至於相争，争且至於同盡。釋書大行，韓非“螝”喻相形減色，遂掩没不彰；如司空圖《共命鳥賦》（《全唐文》卷八〇七）、傅山《詠史感興雜詩》之三四（劉 䬠輯《霜紅龕全集》卷一）皆託共命鳥以寄慨寓諷。劉基《誠意伯文集》卷三《郁離子·天地之盜》篇：“孽摇之墟有鳥焉，一身而九頭”云云，增鳥首之數如郭璞《江賦》所謂“奇鶬九頭” 而已；争食而“九頭皆傷”與共命鳥之“二頭俱死”，用意初無别焉。

Cf. A. Koestler，The Act of Creation，76（The paradox of the centipede）.

W. H. Sheldon，Process and Polarity，11：“To the polar opposites，right and left foot，are added the polar opposites，poise and fall－the second pair，joining with the first，give the process of advance”.