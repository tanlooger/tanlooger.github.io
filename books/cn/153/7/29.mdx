---
---
---
title: 二九 漸
---




《大過》：“鷹鸇獵食，雉兔困急，逃頭見尾，爲害所賊。”按《革》之《蠱》同，首句作“鷹鷂欲食”；《革》之《離》亦云： “逃頭見足，身困名辱，欲隱避仇，爲害所賊。”蘇轍《欒城集》卷一《次韻子瞻聞不赴商幕》第一首：“閉門已學龜頭縮，避謗仍兼雉尾藏”，自註：“雉藏不能盡尾，鄉人以爲諺”；楊《蜨廠詩集·壬寅六月紀事》：“未憑駝足走，先學雉頭藏”；吾鄉諺亦有：“藏頭野雞，縮頭烏龜”，一自信爲人不能見己，一示人以己不敢見人，撮合之巧，冥契欒城。觀此林則漢人已云然矣。西土謂爲“鴕鳥術”（the ostrich policy），嚴復嘗舉以諷老子，别見《老子》卷論第二章。《吕氏春秋·自知》言盜鐘者“恐人聞” 鐘音“況然”，乃“自掩其耳”；《楞嚴經》卷六：“譬如有人，自塞其耳，高聲大叫，求人不聞”；十八世紀德國一文家云：“俗情以爲己不見人，則人亦不己見，如小兒欲無人覩而自閉其目也”（wie die Kinder，die Augen gehaiten um nicht gesehen zu wer- den）。皆《易林》所謂“雉兔逃頭”之心理。夫盜鐘必用手，即鐘輕而一手可挈，兩耳亦祇能掩一，依然聞“況然”之音，須黈纊塞耳始中，《吕覽》之喻似遜《楞嚴》之周密矣。《魏書·爾朱榮傳》表：“掩眼捕雀，塞耳盜鐘”，以《後漢書·何進傳》陳琳語對《吕覽》語，銖𨨄悉稱。

Lichtenberg，op. cit.，III，217.