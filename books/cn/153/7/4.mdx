---
---
---
title: 四 屯
---




《小畜》：“夾河爲婚，期至無船，淫心失望，不見所歡。”按《兑》之《屯》同，“淫”作“摇”；《臨》之《小過》亦同，“期至”作“水長”，“淫”作“摇”；“所歡”作“歡君”；《屯》之《蹇》：“爲季求婦，家在東海；水長無船，不見所歡”（《涣》之《履》同）；《觀》之《明夷》：“家在海隅，橈短流深；企立望宋，無木以趨”；《復》之《大壯》：“兩崖相望，未同枕牀。”意境均類，具詳《毛詩》卷論《蒹葭》。《師》之《同人》：“季姬踟蹰，結衿待時，終日至暮，百兩不來”，亦相彷彿，而情事則兼《豐》之“伯兮叔兮，駕余與歸”與《氓》之“乘彼垝垣，以望復關”矣。

《豫》：“重茵厚席，循皋採藿，雖躓不懼，反復其宅。”按《蒙》之《隨》、《訟》之《艮》、《坎》之《坤》皆云：“猿墮高木，不踒手足；還歸其室，保我金玉”（《否》之《臨》、《復》之《震》、《益》之《豫》略同）；《比》之《謙》：“蜩飛墮木，不毁頭足；保我羽翼，復歸其室。”猿蜩高墮而不傷，茵席下承而不懼，雖皆否而能亨，然有待之與無待，判以别焉。《淮南子·覽冥訓》謂赤螭、青虬“威動天地”，足使“猿狖顛蹶而失木枝”，《主術訓》復謂“猿狖失木而禽於狐狸”；《易林》不啻爲下轉語。以猿爲喻，猶西諺之以貓爲喻（The cat falls on its feet）。英國哲學家洛克戲作《叫春貓》詩（Love and Cats），即稱其雖墜自牆頭屋頂，却不失足，掉尾逕行，揚揚如也（But the cats when they fall/From an house or wall/keep their feet，mount their tails，and away）；法國文家高諦葉（Gautier）自誇信手放筆，無俟加點，而字妥句適，有如擲貓於空中，其下墮無不四爪着地者（Je jette mes phrases en l’air comme des chats，je suis sûr qu’elles retomberont sur leurs pattes）。

Maurice Cranston，John Locke，190.

E. et J. de Goncourt，Journal，3 Janvier 1857，Édition définitive，I，127.