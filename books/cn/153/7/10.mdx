---
---
---
title: 一〇 大 有
---




《豫》：“雷行相逐，無有休息。”按《坤》之《泰》、《坎》之《師》、《困》之《大過》同，“休”皆作“攸”。《古詩歸》卷四鍾惺評云：“二語盡雷之性情行徑；杜詩：‘隱隱尋地脈’，‘尋’字之妙本此”；《唐詩歸》卷一七杜甫《白水縣崔少府十九翁高齋》：“何得空裏雷，隱隱尋地脈”，鍾惺評云：“‘尋’字妙，雷之性情盡具此一字中。”《易林》二語，工於體物而能達難寫之狀，鍾氏讀詩洵非紅紗蒙眼者。雷聲似圓而轉，故《淮南子·原道訓》曰：“電以爲鞭策，雷以爲車輪”，高誘註：“電激氣也，雷轉氣也”；揚雄《河東賦》亦曰：“奮電鞭，驂雷輜”；《論衡·雷虚篇》曰：“圖畫之工圖雷之狀，纍纍如連鼓之形”；《易林·解》之《豐》亦曰：“雷鼓東行。”梅堯臣《冬雷》：“嘗觀古祠畫，牛首槌連鼓”，又《觀楊之美畫》：“雷部處上相與期，人身獸爪負鼓馳，後有同類挾巨槌，……此畫傳是閻令爲”；則同《論衡》所言圖狀而加人物。蓋世俗傳説已融通視聽，如繪聲而觀音矣。《初學記》卷一引晉李顒《雷賦》：“審其體勢，觀其曲折，輕如伐鼓，轟若走轍”；雖兼輪與鼓之喻，而未盡聲勢之殊相。《易林》以聲聲相續爲聲聲相“逐”，活潑連綿，音態不特如輪之轉，抑如後浪之趁前浪，兼輪之滚滚與浪之滚滚，鍾嶸所謂“幾乎一字千金”，可以移品。鍾惺擬之於杜句“隱隱尋地脈”，余復欲參之杜《上牛頭寺》詩云：“青山意不盡，滚滚上牛頭”，言峯巒銜接，彌望無已，如浪花相追逐，即岑參《登慈恩寺浮圖》所謂 “連山若波濤，奔湊似朝東”也。英詩人（G. M. Hopkins）嘗狀雷如以銅鑼轉成大片聲音，平鋪地版（The thunder musical and like gongs rolling in great floors of sound）；蓋謂雷聲似展面漸廣，與“逐”之謂雷聲似追踪漸遠，異曲同工。

G. F. Lahey，G. M. Hopkins，155.