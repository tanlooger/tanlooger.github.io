---
---
---
title: 六七 哀公十二年
---




“長木之斃，無不摽也；國狗之瘈，無不噬也”；《註》：“摽，擊也”；《正義》：“國狗猶言家狗。”按定公八年，“擊之，與一人俱斃”，《註》：“斃，仆也”；哀公二年，“擊簡子中肩，斃於車中”，《註》：“斃，踣也”。木“斃”亦即謂其倒仆，故有“摽” 人之懼，非言桐死槐枯也。“國狗”猶言良狗，與“長木”對； 《公羊傳》僖公十年，“驪姬者，國色也”，《解詁》：“其颜色，一國之選也”，“國狗”之“國”，亦作此解。《莊子·徐無鬼》：“是國馬也，而未若天下馬也”，“國狗”正如“國馬”；《秋水》：“未得國能，又失其故行矣”，“國能”謂其國之絶技也。