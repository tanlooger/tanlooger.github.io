---
---
---
title: 五五 昭公十九年
---




《經》：“許世子止弑其君買”；《傳》：“許悼公瘧，……飲大子止之藥卒。……書曰：‘弑其君’。君子曰：‘盡心力以事君，舍藥物可也’”；《正義》：“輕果進藥，故罪同於弑，雖原其本心，而《春秋》不舎其罪。”按服虔註謂進藥而“不由醫”，故國史書“弑”。隱公元年《經》書“鄭伯克段”，《傳》曰“謂之鄭志”，是誅心之筆；此處《經》書“止弑其君”，《正義》言“原本心而不舎罪”，是誅迹之筆。倫理學有主意願（Gesinnungsethik）與主事效（Erfolgsethik）之别，亦即《孟子·滕文公》答彭更所謂“志”與“功”。《穀梁傳》宣公二年以止與趙盾並舉爲忠與孝之“至”，是意願論也。晁説之《嵩山集》卷一七《趙懿簡<春秋經解>序》：“有名世大儒爲矯枉之論曰：‘隱非讓，盾、止實弑’，國中勇聞而嚮風，莫敢少異”，蓋述王安石語；錢謙益《牧齋初學集》卷二一《春秋論》五首亦專明盾、止之弑君；是事效論矣。

Cf. M. Scheler，Der Formalismus in der Ethik und die materiale Wertethik，4. Aufl. hrsg. Maria Scheler，131 ff..