---
---
---
title: 二六 宣公十二年（一）
---




嬖人伍參欲戰，令尹孫叔敖勿欲，曰：“戰而不捷，參之肉其足食乎！”參曰：“不捷，參之肉將在晉軍，可得食乎？”按 《國語·晉語》四，重耳醒，以戈逐子犯曰：“若無所濟，吾食舅氏之肉，其知饜乎？”舅犯走且對曰：“若無所濟，余未知死所，誰能與豺狼争食？若克有成，公子無亦晉之柔嘉是以甘食，偃之肉腥臊，將焉用之？”《意林》卷五引楊泉《物理論》（孫星衍輯入《物理論》、嚴可均《全晉文》卷四九輯入傅玄《傅子》）云：“漢末有管秋陽者，與弟及伴一人避亂俱行，天雨雪，糧絶，謂其弟曰：‘今不食伴，則三人俱死。’乃與弟共殺之，得糧過舍。……孔文舉曰：‘管秋陽愛先人遺體，食伴無嫌也。……此伴非會友也。若管仲啖鮑叔，貢禹食王陽，此則不可。向所殺者，猶鳥獸而能言耳；今有犬嚙一貍，貍嚙一鸚鵡，何足怪也？昔重耳戀齊女而欲食狐偃，叔敖怒楚師而欲食伍參；賢哲之忿，猶欲啖人，而況遭窮者乎？’”《金樓子·立言》篇記孔融語稍異而意無不同：“三人同行，兩人聰俊，一人底下；饑年無食，謂宜食底下者，譬猶蒸一猩猩、煮一鸚鵡耳。”亦《後漢書》孔融本傳所謂“跌蕩放言”之一例。并舉猩猩與鸚鵡者，用《禮二六記·曲禮》：“鸚鵡能言，不離飛鳥；猩猩能言，不離禽獸。”“底下者”當爲“聰俊者”食，猶《吕氏春秋·長利》篇記戎夷與弟子野宿寒甚，謂弟子曰：“子與我衣，我活也，我與子衣，子活也。我國士也，爲天下惜死；子不肖人也，不足愛也”，衣之與食，殊事一致。考論民俗者謂開化社會中人荐饑或暴怒亦每彼此相食（If men are hungry enough，or angry enough，they may re- turn to cannibalism now），孔氏言“忿”與“窮”，早隱括之矣。

W. G. Sumner，Folkways，341. Cf. P. P. Read，Alive（1974）.