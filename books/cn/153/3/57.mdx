---
---
---
title: 五七 昭公二十二年
---




“賓孟適郊，見雄雞自斷其尾，問之侍者，曰：‘自憚其犧也。’”按陸佃《埤雅》卷四《狨》云：“取其尾爲卧褥、鞍被、坐毯。狨甚愛其尾，中矢毒，即自嚙斷其尾以抑之，惡其爲深患也。氂牛出西域，尾長而勁，中國以爲纓，人或射之，亦自斷其尾。左氏所謂‘雄雞自斷其尾’。”夫中矢方自斷其尾，則二獸見事遲於此雞多多矣。故董逌《廣川畫跋》卷四《雄雞斷尾圖》云：“余聞麝被逐則自抉其臍；猩猩被執則嚙其膚；蚺蛇取膽者或不死，見人則示其創處；翠碧人網得之，不急取則斷其羽毛。几物憚爲世用者，其慮皆知出此，然不若雄雞先患而預圖之。”此雞殆禽中之“新豐折臂翁”哉！西方傳説，海獺見逐，即自噙斷其外腎而逃，知人所欲得止此也；《堂·吉訶德》中嘗取爲比喻，亦可參觀。

【增訂四】古羅馬博物志謂，豪豬遭獵危急，輒遺溺，沾浹遍體；蓋知人欲得其身上棘毛，而著溺則皮腐毛損也（Pliny， Natural History，VIII，§ 134，Loeb，Vol. III，P. 94）。亦雄雞斷尾、海獺嚙腎、新豐翁折臂之類。

Erasmus，Adagia：“Ut vivat castor，sibi testes amputat ipse，”Anatomy of Melancholy，Part. II，Sect. III，Mem. VI，Bell，II，215.

Don Quijote，I，cap. 21，“Clásicos Castellanos”，II，167.