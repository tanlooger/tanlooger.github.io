---
---
---
title: 三八 襄公二十一年（四）
---




州綽曰：“然二子者，譬於禽獸，臣食其肉而寢處其皮矣。” 按此爲初見，語詳意豁。二十八年，盦蒲嫳曰：“譬之如禽獸，吾寢處之矣”；再見語遂較簡而意亦不醒。昭公三年，子雅曰：“其或寢處我乎！”；三見文愈省，若讀者心中無初見云云，將索解不得。一語數見，循紀載先後之序由詳而約，謂非有意爲文，得乎？又如襄公十年，子産曰：“衆怒難犯，專欲難成”；昭公十三年，蔓成然曰：“衆怒如水火焉，不可爲謀”；二十五年，子家子曰：“衆怒不可蓄也”；二十六年，子車曰：“衆可懼也，而不可怒也”；哀公二十五年，拳彌曰：“衆怒難犯。”亦見作者之刻意避複，僅重出一次而已。