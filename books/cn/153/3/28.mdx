---
---
---
title: 二八 成公二年
---




“張侯曰：‘此車一人殿之可以集事’”；《註》：“殿，鎮也。”按此本《詩·釆菽》毛傳。《史記》如《淮陰侯列傳》曰：“不爲假王以鎮之”，而如《張耳、陳餘列傳》曰：“不王無以填之”；《漢書》韓信、耳、餘兩傳皆作“填”，師古均註：“填音竹刃反”，蓋即“鎮”也。他如《荆燕吴傳》之“欲王同姓以填天下”，《杜周傳》之“填撫四夷”等，師古註胥同，不具舉。《漢書·張、陳、王、周傳》陳平曰：“外填撫四夷”，師古無註；周勃“擊章邯車騎填”，師古註：“殿之言填也，謂鎮軍後以扞敵。殿音丁見反。”移此釋《左傳》，庶音義兼備。

“邴夏曰：‘射其御者，君子也。’公曰：‘謂之君子而射之，非禮也’”；《註》：“齊侯不知戎禮”；《正義》：“僖二十二年《傳》 曰：‘雖及胡耈，獲則取之，明恥教戰，求殺敵也’；宣二年《傳》曰：‘戎，昭果毅以聽之之謂禮，殺敵爲果，致果爲毅。’是戎事以殺敵爲禮”。按昭公二十一年，“華豹曰：‘不狎鄙’，抽矢”；《正義》：“此豹亦不過軍之戰禮也。”鄭玄《箴膏肓》論宣公二年狂狡事亦譏其“臨敵拘於小仁，忘在軍之禮”。足見“禮” 者非揖讓節文（code of courtesy），乃因事制宜（decorum）之謂；故射儀則君子必争，戎禮則君子亦殺。昭公五年，女叔齊對晉侯曰：“魯侯焉知禮！是儀也，不可謂禮”；二十五年，趙簡子問揖讓周旋之禮，子大叔對曰：“此儀也，非禮也。”合觀愈明。德諺有曰：“戰争之本旨較戰争之方式爲先”（Kriegsräson geht vor Kriegsmanier）。殺敵者戰之本旨；三舍之退、一麋之獻，以及下車免胄、執榼犒師，皆方式而已，戎儀也，非戎禮也。