---
---
---
title: 四五 襄公二十七年
---




向戌欲弭諸侯之兵以爲名，子罕曰：“誰能去兵？兵之設久矣，所以威不軌而昭文德也。聖人以興，亂人以廢，廢興存亡昏明之術，皆兵之由也。”按《戰國策·趙策》三記趙王曰：“寡人不好兵”，鄭同因撫手仰天而笑之曰：“今有强貪之國，臨王之境，索王之地，告以理則不可，説以義則不聽，王非戰國守圉之具，其將何以當之？王若無兵，鄰國得志矣！”《吕氏春秋·蕩兵》篇發揮其旨尤詳，高誘註正引《左傳》此節釋之。《文子·道原》及《莊子·庚桑楚》皆曰：“兵莫憯於志，鏌鎁爲下”；《吕氏春秋》實乃闡文、莊而言之酣暢爾。其詞曰：“古聖王有義兵，而無有偃兵。……察兵之微：在心而未發，兵也；疾視，兵也；作色，兵也；傲言，兵也；援推，兵也；連反，兵也；侈國，兵也；三軍攻戰，兵也。……今世之以偃兵疾説者，終身用兵而不自知，悖！”直指本源，洞窺徼眇。《韓非子·五蠹》：“上古競於道德，中世逐於智謀，當今争於氣力”；夫角智鬬力，世所熟知，至“道德”亦即争競之具，韓子真能“察兵之微”者！

【增訂四】《韓非子·五蠹》語，可謂“知兵之微”矣。抑有進者，三事得以並時齊出而合用，“上古”、“中世”與“當今”三者一以貫之。角智、鬬力之用兵，必自稱“以至七伐至不化”、“化義之師”、“弔民伐罪”等名目，非即與敵家亦“競於道德”歟？今日西方之强每假“保衛人權”爲攻心之機括，正 “競於道德”之例耳。

霍柏士謂戰争非直兩軍厮殺，人之情性無時不欲争，即戰所寓也（The nature of war consisteth not in actual fighting，but in the known disposition thereto during all the time）；曩日言心理者，莫不以争鬬（pugnacity）列爲本能（instinct）之一。吾國先秦諸子早省殺機之伏於尉常言動矣。

Leviathan，pt. I，ch. 8，op. cit.，p. 81.

James，Principles of Psychology，II，409－10.