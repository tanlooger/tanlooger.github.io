---
---
---
title: 二 隱 公
---




“仲子生而有文在其手，曰：‘爲魯夫人’”；《註》：“以手理自然成字，有若天命”；《正義》：“成季、唐叔亦有文在手，曰‘友’，曰‘虞’，曰‘下’。……隸書起於秦末，手文必非隸書；石經古文‘虞’作‘𠈌’，‘魯’作‘𣥏’，手文容或似之。其‘友’及‘夫人’，固當有似之者也。”按《論衡》之《自然》、《紀妖》兩篇皆合舉仲子、季友、叔虞三事爲“自然”、“氣象”之例。孔疏此解，又勝王氏一籌；王氏尚謂爲“書”，孔氏直斷言“手文”似書字爾。孔氏於《左傳》所記神異，頗不信許，每釋以常理，欲使誕而不經者，或爲事之可有。如文公元年，楚王縊，謚之曰“靈”，不瞑，曰“成”，乃瞑；《正義》：“桓譚以爲自縊而死，其目未合，屍冷乃瞑，非由謚之善惡也。”襄公十九年，荀偃卒而視；《正義》引桓譚語略同。宣公三年，燕姞夢天；《正義》：“夢言天者，皆非天也。……明皆恍惚之言，或别有邪神，夢者不識，而妄稱天耳”，且條舉《左傳》所載夢天之事而駁之。哀公十四年，獲麟；《正義》：“魯史所以書‘獲麟’，由仲尼辨之故也。服虔云：‘明麟爲仲尼至也’；然則防風之骨、肅慎之矢、季氏之墳羊、楚王之萍實，皆問仲尼而後知，豈爲仲尼至也？”此類視《論衡》之《異虚》、《指瑞》及《風俗通》之《正失》、《怪神》等篇，未爲遠遜也。