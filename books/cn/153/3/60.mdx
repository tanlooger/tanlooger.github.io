---
---
---
title: 六〇 昭公三十年
---




伍員論伐楚曰：“若爲三師以肄焉。……彼出則歸，彼歸則出，楚必道敝。亟肄以疲之，多方以誤之，既罷而後以三軍繼之，必大克之。”按《隋書·裴仁基傳》李密問破王世充之計，仁基獻策，引“兵法所謂”云云，實出《左傳》此節；《孫子·計篇》：“佚而勞之”，李筌及杜牧兩註亦皆引伍員語闡釋。杜註并舉《三國志·魏書·袁紹傳》田豐獻破曹操之計，卻未及裴仁基獻破王世充之計。袁紹、李密均不能用也。《聊齋志異》卷九《大鼠》則尤能與古爲新，即小見大：“然後知貓之避，非怯也，待其惰也。彼出則歸，彼歸則復，用此智耳。噫！匹夫按劍，何異鼠乎？”