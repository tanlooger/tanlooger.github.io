---
---
---
title: 四 桓公元年
---




“宋華父督見孔父之妻於路，目逆而送之，曰：‘美而艷！’”按文公十六年，“公子鮑美而艷，襄夫人欲通之，不可。”是古之男女均得被目爲“美艷”也。《荀子·君道》篇論文王“舉太公於州人而用之”曰：“豈私之也哉？……以爲好麗邪？則夫人行年七十有二，齫然而齒墮矣！”；《吕氏春秋·過鬱》篇記列精子高謂其侍者曰：“我何若？”侍者曰：“公姣且麗。”後世以此類語題品男子，便有狎賤之意。古樂府《羽林郎》：“不意金吾子，娉婷遍我廬”；則馮子都本屬嬖倖。《晉書·石苞傳》時人爲之語曰：“石仲容，姣無雙”；倘以其“偉麗”而“不修小節”、“好色薄行”耶？《史記·平津侯、主父列傳》（《漢書·公孫弘、卜式、兒寬傳》同）記元光五年賢良對策，天子擢公孫弘第一，“召入見，狀貌甚麗，拜爲博士”（《漢書》作“容貌甚麗”）。夫武帝初即位，弘以賢良徵爲博士，年已六十；元光五年，弘齡當七十。古稀一叟，即非雞皮鶴髮，“貌之不麗”，正如荀子論太公所謂 “齫然齒墮”者，斷可知也。使出近代手筆，衆必嗤爲語病，播作笑枋。古希臘詩中，初僅以“美”（kalos）字限於品藻婦女，視吾國前載中“艷”、“姣”、“麗”等胥可施之丈夫以至於老翁，相形見隘。蓋字有愈用愈寬者，亦復有愈用愈狹者，不可株守初意也。

R. Bayer，Histoire de l’Esthétique，18.