---
---
---
title: 四四 襄公二十六年
---




“棄長而美。……公見棄也，而視之尤”；《註》：“尤，甚也。”按服虔註謂：“尤，遍也；意悦之，視之遍久。”似皆未切。昭公二十八年，叔向母曰：“夫有尤物，足以移人”；《註》：“尤，異也”，則近是矣，兩“尤”字同義。《莊子·徐無鬼》曰：“權勢不尤，則夸者悲”，又曰：“夫子、物之尤也。”蓋出類異常之謂“尤”；“視之尤”者，古人所謂“異視”、今語所云“另眼相看”、“不等閒視之”也。然《三國志·魏書·陳思王植傳》裴註引《魏武故事》載手令斥植曰：“私出開司馬門至金門，令吾異目視此兒矣！”乃不悦而不復重視，是貶非褒，與今語旨趣適反。