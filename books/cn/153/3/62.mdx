---
---
---
title: 六二 定公四年
---




吴從楚，“又敗之。楚人爲食，吴人及之，奔，食而從之”。按省去兩主詞，申言之當曰：“楚人奔，吴人食而從之”；“奔” 前“食”後，分承“楚人”前而“吴人”後，層次井然，文不足而意足（understood）。《墨子·非儒》下：“子路爲烹豚，孔某不問肉之所由來而食；褫人衣以沽酒，孔某不問酒之所由來而飲”，省去一主詞，申言之爲：“子路褫人衣以沽酒”；竊謂倘如《左傳》此節，并省去第二“孔某”，逕作：“不問酒之所由來而飲”，亦復條貫不紊，理順詞過也。雜舉古人意申不待詞備數例。《易·同人》：“先號咷而後笑”，《象》曰：“同人之先，以中直也”；即：“同人之先號咷而後笑，以中直也”，後世約言之，可爲：“同人如此，以……”，或爲“先號後笑，以……”。《詩·大雅·板》：“天之牖民，如壎如箎，如璋如珪，如取如攜，攜無曰益，牖民孔易”；即“如取攜壎，如取攜箎，如取攜璋，如取攜珪，取攜無曰益”，後世約言之，可爲：“天之牖民，如取壎箎，如攜璋珪。”《禮記·鄉飲酒義》：“吾觀於鄉，而知王道之易易也”，鄭玄註：“鄉、鄉飲酒也”，後世約言之，當爲：“吾觀鄉飲”或“觀於鄉飲”，省“酒”字而必不省“飲”字。《曲禮》下：“國君去其國，止之，曰：‘奈何去社稷也？’大夫曰：‘奈何去宗廟也？’士曰：‘奈何去墳墓也？’”即：“大夫去其國，止之，曰……士去其國，止之，曰……”；後世約言之，可爲：“止去國，於君曰：……，大夫曰……，士曰……”。《少儀》：“始見君子者，辭曰：‘某固願聞名於將命者’；敵者曰：‘某固願見’；罕見曰：‘聞名’；亟見曰：‘朝夕’；瞽曰：‘聞名’”；鄭註：“曰：‘某願朝夕見於將命者’”；即始見瞽之辭必同於始見君子之辭而略爲“聞名”二字，“敵者”前略“始見”，“瞽”前略“始見”、後略“者”，更不待拈出。《韓非子·説難》：“凡説之難，非吾知之，有以説之難也；又非吾辯之，能明吾意之難也；又非吾敢橫失，而能盡之難也”，即：“非吾知之難……又非吾辯之難……又非吾敢橫失之難……”，“敢”者，“不敢”也（參觀前論僖公二十二年）；《史記·老、韓列傳》載此文“非吾辯之難”，雖臆增“難”字而足示意緒語脈焉。後世約言之，可爲：“凡説，非吾知而有以説之難也，非吾辯而彼明吾意之難也，又非吾敢橫失而吾能盡之難也”；庶幾稍點煩而未至大損風調、窒意理歟。

周君振甫嘗足其辭曰：“聞始見敵者，辭曰：‘某固願見於將命者’；聞罕見君子者，曰：‘某固願聞名於將命者’；聞亟見君子者，曰，‘某固願朝夕聞名於將命者’；聞亟見敵者，曰：‘某固願朝夕見於將命者。’”