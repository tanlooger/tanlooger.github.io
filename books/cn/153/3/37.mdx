---
---
---
title: 三七 襄公二十一年（三）
---




“初，叔向之母妬叔虎之母美，而不使，曰：‘深山大澤，實生龍蛇；彼美，余懼其生龍蛇以禍女’”；《註》：“不使見叔向父。”按《論衡·言毒篇》：“叔虎之母美，叔向之母知之，不使視寢”，蓋述此事，“視寢”乃補申“使”字之意。昭公二十五年，季姒曰：“公若欲使余，余不可而抶余”，即“而不使”之 “使”，《註》、《正義》皆無釋，正當以《論衡》語解之。方以智 《通雅》卷一八、黄生《義府》卷下皆引《韓詩外傳》牽合《水經》，説“使”爲“人道”，失于迂曲。又按叔向之母殆主張無貌即是有德者，既持此論以斥其夫之小婦，及爲子擇新婦，復申其説。昭公二十八年，初叔向欲取於申公巫臣氏，其母不可，曰：“吾聞之，甚美必有甚惡。……且三代之亡，共子之廢，皆是物也。”《國語·周語》下太子晉諫靈王曰：“禍不好不能爲禍”，《晉語》一史蘇論女戎曰：“雖好色，必惡心”；《魏書·道武七王傳》清河王紹母“美而麗”，太袓見而悦之，告獻明后，請納，后曰：“不可！此遍美不善！”皆即叔向母識見。雖然，老生常談而出老婦之口，則易招物議，使人思及《荀子·君道》所云：“語曰：‘好女之色，惡者之孽也’”“又《史記·外戚世家》褚少孫補所云：“美女者惡女之仇。”故邱明逕書曰“妬美”，豈不能諒叔向母之苦心耶？抑能察見其隱衷也？《戰國策·趙策》二樓緩曰：“母言之爲賢母，婦言之必不免爲妬婦”，其是之謂歟。王若虛《滹南遺老集》卷一《五經辨惑》：“使其言果當而知慮果及於此，則可謂之賢而不可謂之妬；實出於妬，則言雖有驗，亦非其情而不足稱矣。左氏既以爲妬，而又若著其賢者，何也？”雖詞若疑而不決，實已如老吏斷獄矣。程敏政《新安文獻志》卷二四程文《書<春秋色鑑録>後》：“許君少淵取《左氏傳》凡女禍類爲一編。”其書未覩，想勿外叔向母之旨，特不知於成公元年申公巫臣之諫楚莊王及子反納夏姬，作何彌縫。沙張白《定峰樂府》卷六《四美人詠》爲嫫母、無鹽、孟光、及諸葛亮婦“阿承醜女”而作；蓋既臆斷有貌即無德，推之則以爲無貌即有德，更進而昌言有德即有貌，故四婦皆被“美人”之號矣。“女禍”之説亦所謂“使周姥制禮，決無此論”；蓋男尊女卑之世，口誅筆伐之權爲丈夫所專也。寓言述一人與獅友暱，偶同觀名畫勇士搏獅，獅曰：“畫出人手故爾，倘獅操筆作圖，必不如是”；比物此志。

【增訂三】范君旭侖曰：“喬叟詩中巴斯婦早以伊索之畫獅寓言爲‘女禍’解嘲。”是也。此婦與其夫争，謂：男子操觚，於婦人醜行，墨刑筆伐，亦固其然，“彼畫獅者誰乎？曷語我來！”苟女史記事，則男子之惡大書不盡也（Who painted the leon，tel me who？ etc. －Chaucer，The Canterbury Tales， “The Wife of Bath’s Prologue”，697 ff.）。

詞章中亦不乏平反之篇，如唐崔道融《西施灘》：“宰嚭亡吴國，西施被惡名”，以至清張問陶《美人篇》：“美人實無罪，溺者自亡身；佛罪逮花鳥，何獨憎美人？”參觀《全梁文》卷論江淹 《麗色賦》。希臘最古詩歌早指名艷女爲“美麗之禍殃”（the beautiful evil），幾如太子晉語“禍好”之譯文，“好”、美好也；傾國傾城之説亦習見古希臘詩文中；“無言哲人”答王問“女是底物？”（Quid est mulier？），尤肆口醜詆，於中世紀僧侣之駡詈，如水之於冰矣。

【增訂四】文藝復興時意大利名著《君子論》言女色乃世間無量數禍患之因，怨仇、戰争、死亡、毁滅常由於此；特洛伊之亡國，足爲鑑戒（spesso le bellezze di donne son causa che al mondo intervegon infiniti mali，inimizie，guerre，morti e distruzioni；di che pò far bon testimonio la ruina di Troia. －Castiglione，Il Cortegiano，IV，§56，Biblioteca Classi- ca Hoepliana，1928，p. 418）。按希羅多德《史記》開卷即言特洛伊之戰起於掠奪美婦，希臘掠米蒂婭（Medea），而特洛伊掠海倫（Helen），遂致兵連禍結（Herodotus，I. 4，Loeb，Vol. I，p. 7）。近日文士爲海倫翻案雪枉，乃撰劇本（W. Hildeshei- mer，Das Opfer Helens，1955），謂兩國本欲構戎，此豸所適非耦，以渠餌儇子，藉啟釁端（E. Frenzel，Stoff der Weltlit- eratur，6th ed.，1983，p. 305）。余讀《夷堅三志》己卷九《婆律山美女》云：“政和中，南番舶來泉州，客與所善者言： ‘占城及真臘兩國交界，有大山曰婆律。比歲，一夜風雨震電，變怪百端。至天明乃止。石壁中裂，美女二人，姗姗而出，其貌傾城，占城人得之，以獻於王。真臘聞之，遣使求一，不遂所請，滋不平，至於興兵争鬬，殺傷甚衆，經年未已。’”嘗謂此雖齊東野人語，固不啻周南太史書矣。吴慈鶴《鳳巢山樵求是録》卷六《題寇白門小像》云：“自古興亡家國事，个中偏要著嬋娟”；亦寄慨於“傾城傾國”也。

Cf. Johnson，The Rambler，no. 18：“As the faculty of writing has been chiefly a masculine endowment，the reproach of making the world miserable has al- ways been thrown upon the women”；Richard Burton，Thousand Nights and A Night，Vol. X，Terminal Essay，192：“Women all the world over，are what men make them.It is the old ever-new fable：‘Who drew the lion vanquished？’Twas a man.”

Hesiod，Theogony，585， Hesiod， the Homeric Poems，and Homerica， “Loeb”，123.

Athenaeus，The Deipnosophistes，XIII. 560，“Loeb”，VI，27；cf. Sterne， Tristram Shandy，Bk. VI，ch. 33（ Helena a bitch for the destruction of the Greeks and the Trojans）.

B. E. Perry，Secundus the Silent Philosopher，96.