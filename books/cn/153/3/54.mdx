---
---
---
title: 五四 昭公十八年
---




“往者見周原伯魯焉，與之語，不説學。……閔子馬曰：‘周其亂乎！夫必多有是説，而後及其大人；大人患失而惑，又曰：可以無學，無學不害’”；《註》：“患有學而失道者，以惑其意”；《正義》：“大人患其國内有多學而失其道者，而疑惑於此言，謂此言有道理也。”按孔疏誤甚。“惑”承“失”來，非謂大人爲此言所惑，乃謂大人患民有學則失正道而生惑亂，如《史記·秦始皇本紀》李斯所謂：“不師今而學古，惑亂黔首。”愚民之説，已著於此。《老子》六五章：“古之善爲道者，非以明民，將以愚之，民之難治，以其智多”，故《河南二程遺書》卷二五云：“秦之愚黔首，其術蓋出於老子”；實則原伯魯輩主張無以大異。

【增訂一】《三國志·魏書·高堂隆傳》載明帝詔：“故閔子譏原伯之不學，荀卿醜秦世之坑儒”；一若秦在始皇前已“坑儒”，而荀子早譏切之者。不識何本，裴亦未註。然其以原伯魯語與秦事連類儷詞，則大似知二者之同歸於“愚民”也。

《論語·泰伯》：“民可使由之，不可使知之”，鄭玄註引《春秋繁露》“民、暝也”爲釋（參觀《全後漢文》卷四六崔寔《政論》：“人［民］之爲言暝也”）；《莊子·胠篋》：“絶聖棄智，大盜乃五四止”；《商君書》尤反復丁寧，如《墾令》：“民不貴學則愚”，《壹言》：“塞而不開則民渾。”蓋斯論早流行於周末，至始皇君臣乃布之方策耳。《孫子·九地》：“將軍之事，靜以幽，正以治，能愚士卒之耳目，使之無知”；然則愚民者，一言以蔽之，治民如治軍，亦使由而不使知也。文章學問復可爲愚民之具，“明”即是“暝”，見即爲蔽，則原伯魯、李斯之所未窺，宋晁説之始致慨焉。《嵩山文集》卷一三《儒言》：“秦焚《詩》、《書》，坑學士，欲愚其民，自謂其術善矣。蓋後世又有善焉者。其於《詩》、《書》則自爲一説，以授學者，觀其向背而寵辱之，因以尊其所能而增其氣焰，因其黨與而世其名位，使才者顓而拙、智者固而愚矣”；蓋爲王安石“新學”而發（參觀卷一《元符三年應詔言事》斥《三經義》“塗人耳目，窒人聰明”）。陳允衡《詩慰·萬茂先詩選·丙子述懷》：“笑殺坑儒癡獨絶，不將文字作長平！”；顧炎武《日知録》卷一六《擬題》：“八股之害，等於焚書，而敗壞人才，有甚於咸陽之郊所坑者但四百六十餘人也”；廖燕《二十七松堂文集》卷一《明太祖論》：“明太祖以制義取士，與秦焚書之術無異，特明巧而秦拙耳，其欲愚天下之心一也”；皆爲八股文而發，旨則與晁氏之詆“新學”同。明、清之交，言之者實繁有徒，如曾異撰《紡授堂詩集》卷二《癸酉春送周子立北上》 又卷三《讀兩生藝》、李世熊《寒支初集》卷二《沙縣“教”諭謝魯“生”先生膺薦序》、曾燦《六松堂文集》卷一二《魏叔子文集序》、梁份《懷葛堂集》卷三《送孫效李歸桐城序》、傅山《霜紅龕全集》卷一五《書成弘文後》、黄宗羲《明文授讀》卷三〇傅占衡《吴、陳二子選文糊壁記》、董説《西遊補》第四回等。

【增訂三】明季持此論最痛切者爲趙南星，《味蘗齋文集》卷五《周元合文集序》：“［秦政］徒焚書坑儒，以愚天下之人。…… 後世師其意而反之，乃使天下之人各受經，習其師説，而取剿襲鄙淺之文。凡稍有才智欲富貴者，皆俯首肄習。命運利者，菽麥不辨，而已服官政。數奇，則日夜唔吚，皓首寒窗，老而後已。故秦以焚書坑儒，愚天下之人，而後世以讀書爲儒，愚天下之人，使天下之人漸漬於其中，日以迂腐趢趗，不能爲亂，亦不能爲治。……千百世而下，……必有痛哭流涕而切齒秦政者，賈生之《論》未盡其罪之萬一也。”

明之亡也，當時盛傳有人公揭紅帖云：“謹具大明江山一座、崇禎夫婦二名，奉申贄敬。通家生文八股頓首拜”（鄭過《野史無文》卷四引王世德《崇禎遺録》、吕留良《東莊詩集·倀倀集·真進士歌贈黄九烟》、賀貽孫《水田居存詩》卷二《甲申寫怨》 第三首、屈復《弱水集》卷九《春日雜興》第四首、周同谷《霜猿集》第八〇首等）；痛心疾首，發爲暴謔。清季國弱民貧，苞桑滋懼，勝朝舊話，遂若重提。馮桂芬《校邠廬抗議·改科舉議》記饒廷襄曰：“明祖以時文取士，其事爲孔、孟明理載道之事，其術爲唐宗‘英雄入彀’之術，其心爲始皇焚書坑儒之心”，林則徐舉酒相屬，歎爲“奇論！”。浸假而“奇論”亦成常談，如黄遵憲《人境廬詩草》卷一《雜感》第四首、王先謙《虛受堂文集》卷一《科舉論》之類，皆與明遺民之論闇合。有激而“論”，無“奇”不有，如元鄭玉《師山文集》自作《序》毒詈韓、柳、歐、蘇“塗天下之耳目，臵斯民於無聞見之地；道之不明，文章障之，道之不行，文章尼之”；則八家“古文”之愚民，罪且浮於八股“時文”矣！《圓覺經》云：“有照有覺，俱名障礙”；《陽明傳習録》卷下云：“食了要消化，若徒蓄積在肚裏，便成痞了。五四博聞多識，留滯胸中，皆傷食之病也。”夫苟忘本失中，覺照執着而生障，飲食滯結而成病，“文章”以及“明理載道”之事固無不足以自愚愚人。愚民之術亦可使愚民者並自愚耳。

【增訂四】莎士比亞《暴風雨》中半獸人（Caliban）恨見役於主翁（Prospero），嗾轟醉諸水手焚其藏書，曰：“毋忘首奪其書；彼失書則愚與我等。焚其書斯可矣”（Remember/ First to possess his books；for without them/He’s but a sot， as I am.../Burn but his books. －The，Tempest，III，ii）。蓋“燔書”以“愚主”也；與夫燔書以愚民，如反覆手耳。較之勸讀書以窒民智，尚是火攻下策耳。