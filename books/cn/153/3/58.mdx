---
---
---
title: 五八 昭公二十八年（一）
---




魏子曰：“吾聞諸伯叔，諺曰：‘惟食忘憂。’”按此諺殊洞過情理。有待之身，口腹尤累，詩人名句“切身經濟是加餐”（張問陶《乙巳八月出都感事》之四），所以傳誦。憂心如焚不敵饑火如焚；“食不甘味”、“茶飯無心”則誠有之，然豈能以愁腸而盡廢食腸哉？李漁《凰求鳳》第二二齣吕哉生云：“長吁短歎、不言不語都做得來，那不茶不飯四個字卻有些難”，正謂是也。嵇康《養生論》稱述“曾子銜哀，七日不饑”；欲成己説，不惜遍信古書，亦通人之蔽耳。儒者如葉適即疑其事之不實，《習學記言序目》卷八《禮記》：“曾子執親之喪，水漿不入於口者七日；自言之乎？”，又：“曾子既以七日不入水漿自言，而樂正子春又以五日不食爲悔；師弟子之學，矯情而求名若此，……其不然也必矣！”荷馬史詩中奥德修斯曰：“吾雖憂傷，然思晚食。吾心悲戚，而吾腹命吾飲食，亦可稍忘苦痛”（Even as I bear sor- row in my heart，but my belly ever bids me eat and drink，and brings forgetfulness of all that I have suffered）。與魏子引諺契會。一古希臘小詩云：“居喪諒闇，而亦飲食；荷馬有言，哀悼以心不以腹”（Eat and drink and keep silence in mourning；for we should not，as Homer said，mourn the dead with our bel-1y）。維果不解荷馬載筆之家常親切、質而不綺，乃責怪其寫奥德修斯等憂傷時唯酗酒以消塊壘（sono afflitissimi d’animo， porre tutto il lor conforto in ubbriacarsi），未爲知言。許來格稱荷馬敍述大事，而於飲食卧起等人生瑣屑（die weniger bedeu- tenden，aber zum stetigen Fortgang notwendigen z. B. das Auf- stehen，Zu-Bettgehen，Essen，Trinken usw.），未嘗拋臵。後世小説家有悟於斯，故塞萬提斯寫吉訶德病危將死，其姪女餐飯如常，其管家婦不停酒杯（pero，con todo，comía la Sobrina， brindaba el Ama）；

【增訂三】塞萬提斯書第二部第五五章引諺：“肚子吃飽，痛苦能熬”（楊絳譯本下册三九〇頁，原文爲“Todos los duelos con pan son buenos”－ed. Marín，VIII，11）尤貼切“惟食忘憂”。

伏爾泰寫一人失其所歡，又殺其所歡之弟，與僕逃，中途，僕請進食，其人慨然曰：“吾腸斷心疚，汝何爲欲吾食火脮乎！”（Comment veux-tu que je mange du jambon？），且談且啖（En parlant ainsi，il ne laissa pas de manger）；斐爾丁亦寫悲深憂極而終須飲食（yet the sublimest grief，not with standing what some people may say to the contrary，will eat at last）。《紅樓夢》“凡歇落處每用吃飯”，護花主人於卷首《讀法》中説之以爲 “大道存焉”，著語迂腐，實則其意祇謂此雖日常小節，乃生命所須，飲食之欲更大於男女之欲耳。嘗見英國一大史家日記有云：“好友病革。心甚悲痛。然吾晚餐如恒”（Poor Henry Hal- lam is dying. Much distressed. I dined，however）；蓋自認不能憂而忘食也。費爾巴哈云，心中有情，首中有思，必先腹中有物（Die erste Bedingung，daβ du etwas in dein Herz und deinen Kopf bringst，ist：daβ du etwas in deinen Magen bringst）。然則“唯食忘憂”祇道着一半；唯有食庶得以憂，無食則不暇他憂而唯食是憂矣。古希臘又一小詩云：“患相思病者之對治無遍饑餓，歲月亦爲靈藥”（Hunger puts an end to love，or if not hunger，time）；但丁名句：“饑餓之力勝於悲痛”（Poscia，più che’l dolor，poté’l digiuno）；皆道此也。

Odyssey，XII. 215 ff..

Greek Anthology，X. 47，Palladas，“Loeb”，IV，27.

Scienza Nuova，§ 784，op. cit.，731.

A. W. Schlegel：“Goethes‘Hermann und Dorothea’”，Kritische Schriften und Briefe，W. Kohlhammer，I，47；cf. A. Huxley，Music at Night，7（Tragedy and the Whole Truth）.

Don Quijote，pt. II，cap. 74，“Clássicos Castellanos”，VIII，330.

Candide，ch. 16，Romans et Contes，“Bib. de la Pléiade”，179.

Tom Jones，Bk. XVI，ch. 3，“Everyman’s Lib.”，II，290.

G. O. Trevelyan，Life and Letters of Lord Macaulay，Longmans，546.

Feuerbach：“Die Naturwissenschaft und die Revolution，”Sämtl. Werke， hrsg. W. Bolin und F. Jodl，X，14.

Greek Anthology，IX，497，Crates，op. cit.，III，275；Inferno，XXXIII.75.