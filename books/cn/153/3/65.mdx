---
---
---
title: 六五 哀公七年
---




季康子欲伐邾乃饗大夫以謀之一節中，“魯德如邾，而以衆加之，可乎？”兩句，杜預註謂是孟孫語，而服虔註則謂是諸大夫語；《正義》申杜折服云：“《傳》於異人之言，更應加‘曰’，今無‘曰’者，作《傳》略之。《論語》之文，此類多矣。雖 ‘魯’上無‘曰’，要言與大夫相反，不得爲大夫之詞，故以爲孟孫忿答大夫也。”按錢謙益《牧齋初學集》卷八三《讀<左傳>隨筆》六謂杜註“文義遏背”，此兩句既非諸大夫語，亦非孟孫語，而爲子服景伯語，“‘對曰’以下，皆景伯之言也”。紛紜盍各，皆緣古文無標點符號，又每省去“曰”字。

【增訂一】《論語·先進》之“從我於陳、蔡者”二句與“德行颜淵、閔子騫”四句，是否均爲“子曰”，抑後四句爲“記者所録”而别成一章，亦以無引號而游移兩可耳。

《史通》内篇《模擬》云：“《左氏》、《論語》有敍人酬對，苟非煩詞積句，但是往復唯諾而已，則連續而説，去其‘對曰’‘問曰’等字。如裴子野《宋略》云：李孝伯問張暢：‘卿何姓？’ 曰：‘姓張’。‘張長史乎？’以此而擬《左氏》、《論語》，又所謂貌同而心異也。”古書無引語符號，著“曰”字則一人自爲問答而讀者誤爲兩人對話者有之，《讀書雜志·戰國策》三平都君説魏王節已舉其例；省“曰”字則兩人議論而讀者誤爲一人獨白者有之，如服虔之於《左傳》此節又俞樾《諸子平議》卷一六之誤以《列子·楊朱》篇中孟氏語爲楊朱語。梵典譯漢，省“曰”尤甚，如《妙法蓮華經·授學無學人品》第九：“‘……汝見是學、無學二千人不？’‘唯然！已見。’‘阿難，是諸人等……’”，“蓋連省兩“曰”字。敦煌變文乃佛書之支與流裔，若“歸”字多作“皈”，稱中國天神爲“上界帝釋”，皆蜕跡宛在，其每省去“曰” 字，亦習而與化也；如《漢將王陵變》：“季布握刀：‘奉霸王當直！’‘既是當直，與寡人領三百將士，何不巡營一遭？’……季布答曰：‘我是季布！’‘緣甚事得到此間？’‘奉霸王命，巡一遭’。‘既是巡營，有號也無？’”《史通》所謂擬《論語》、《左傳》 之製，亦偶見於白話小説，如《西遊記》第八〇回：“行者笑道：‘抱他［金毛白鼠精所幻女子］來，和你同騎着馬走罷’。三藏沉吟道：‘我那裏好和他同馬？’‘他怎生得去？’三藏道：‘教八戒馱他走罷’”；《封神演義》第一八回：“子牙寫了休書，拿在手中。‘娘子，書在我手中，夫妻還是團圓的；你接了此書，再不能完聚了。’馬氏伸手接書。”《李陵變文》且有記言而突如來如，省去“曰”字，觀下文方省爲阿誰語，如：“單于人從後放火。……‘大將軍！後底火來，如何免死？’李陵問：‘火去此間近遠？’左右報言：‘火去此間一里！’‘有火石否？’”則呼“大將軍”者，即屬“左右”。《戰國策》每忽然破空而起，如“謂魏冉曰”、“謂穰侯曰”、“説張相國曰”，胥不道出何人之口，並不冠以“或”、“客”、“人”等字，顧尚不如《變文》之並削芟“謂”、“曰”等字也。吴偉業《梅村詩集》卷一下《閬州行》仿《焦仲卿妻》，而記妻言、父言、客言，全憑語氣示别，盡除“府吏謂新婦”、“新婦謂府吏”之類，與古爲新矣。西文有引語符號，記言卻未克擯“曰”、“云”、“問”、“答”等字而不用；十八世紀一小説家於此等字能應無盡無，遂自鳴匠心獨運焉。

参觀《林紓的翻譯》。

G. Lanson，L’Art de la Prose，158：“Marmontel se vante d’avoir，dans ses Contes moraux，supprimé les fastidieux dit-il，répondit-elle”.