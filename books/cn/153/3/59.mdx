---
---
---
title: 五九 昭公二十八年（二）
---




“昔賈大夫惡，娶妻而美，三年不言不笑。御以如皋，射雉獲之，其妻始笑而言。賈大夫曰：‘才之不可以已！我不能射，女遂不言不笑夫！’”按《隋唐嘉話》中載薛萬徹尚丹陽公主，公主羞其村氣，不與同席；太宗聞而臵酒，召對握槊，賭所佩刀子佯爲不勝，解刀以佩之，主大悦，同載而還。關漢卿《玉鏡臺》 第四齣温太真赴水墨宴，以能作詩，倩英成婚已“兩個月方才唤了‘丈夫’”。情事劇類。《聊齋志異》卷四《妾擊賊》則“異史氏曰：嗚呼！射雉既獲，内人展笑；握槊方勝，貴主同車。技之不可以已也，如是夫！”