---
---
---
title: 六六 哀公十一年
---




“子胥使於齊，屬其子於鮑氏，爲王孫氏。反役，王聞之，使賜之屬鏤以死”；《註》：“私使人至齊屬其子，改姓爲王孫，欲以辟吴禍。”按杜説迂曲，一若子胥身自使齊而復别使人至齊屬子者。趙一清《東潛文稿》卷下《大夫出使、長子家老從行説》 云：“與杭二丈同觀梁辰魚所撰《浣紗記·伍員寄子》一劇。堇浦曰：‘子識之乎？此《儀禮》所謂大夫奉使，其長子家老從。故吴季札使於齊，長子死，葬於嬴博之間是也。子胥奉使，禮得挈子從行；迨反役而子不來，王怒其有二心也，因加之罪而殺之。杜預以爲私使人至齊屬其子，非也。’”杭世駿語本之《聘禮》：“君弔介爲主人”；賈公彦疏：“古者賓聘，家人適子皆從行；是以延陵季子聘於齊，其子死，葬於嬴、博之間。”此解最確；徒引《史記》、《説苑》等尚未足以折杜也。