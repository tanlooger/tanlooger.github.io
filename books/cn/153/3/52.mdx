---
---
---
title: 五二 昭公十二年
---




南蒯將叛，枚筮之，以爲大吉，子服惠伯曰：“吾嘗學此矣：忠信之事則可，不然必敗。……且夫《易》不可以占險。”按 《困學紀聞》卷一引《正蒙·大易》篇：“《易》爲君子謀，不爲小人謀”，以朱子語釋之：“聖人作《易》，示人以吉凶，言‘利貞’，不言‘利不貞’，言‘貞吉’，不言‘不貞吉’，言‘利禦寇’，不言‘利爲寇’也。”翁元圻註即引《左傳》此節闡發，而誤爲僖公二十年。實則其意已見於《論語·子路》：“‘不恒其德，或承之羞’；子曰：‘不占而已矣！’”鄭玄註：“《易》所以占吉凶，無恒之人，《易》所不占”，正與子服惠伯語印可。王符《潛夫論·夢列》篇論“人位之夢”云：“同事，貴人夢之即爲祥，賤人夢之即爲妖，君子夢之即爲榮，小人夢之即爲辱”；亦歸一揆，占夢固卜筮之類。鬼神之善善惡惡復即鬼神之炎涼勢利也。