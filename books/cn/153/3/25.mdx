---
---
---
title: 二五 宣公二年
---




趙盾舍於翳桑，見靈輒餓，食之。晉侯飲趙盾，伏甲攻之，介倒戈以禦公徒而免之，問：“何故？”對曰：“翳桑之餓人也。” 按宣公二年，鄭伐宋，“華元殺羊食士，其御羊斟不與”，及戰，斟御元馳入鄭師，宋人敗績；宣公四年，鄭靈公“食大夫黿，召子公而勿與”，卒爲子公所弑。蓋既有一飯之恩，亦自有一飯之仇也。《戰國策·中山策》一則兼及恩仇。中山君饗，羊羹不遍司馬子期，子期怒走楚，説楚王伐中山，中山君出亡，有二人者舉戈隨護，問之，則其父餓且死，蒙壺餐之餌者也；中山君歎曰：“與不期衆少，其於當厄；怨不期深淺，其於傷心。吾以一杯羊羹亡國，以一壺餐得士二人。”《世説新語·德行》：“顧榮在洛陽，嘗應人請，覺行炙人有欲炙之色，因輟己施焉。後遭亂渡江，常有一人左右己，問其所以，乃受炙人也”；《陳書·文學傳》亦記陰鏗天寒宴飲，見行觴者，因回酒炙以授之，衆皆笑，鏗曰：“吾儕終日酣飲，而執爵者不知其味，非人情也！”，及侯景之亂，鏗被擒，或救之獲免，乃前所行觴者。哀公十三年申叔儀歌：“旨酒一盛兮，余與褐之父睨之”，即所謂“有欲炙之色”也。《南史》卷三五《庾悦傳》記劉毅微時向悦乞子鵝殘炙，悦二五不答，後毅得志，深相挫辱，悦疽發於背而卒，《論》曰：“昔華元敗，則以羊羹而取禍，觀夫庾悦，亦鵝炙以速尤。‘乾餱以愆’斯相類矣”；謝肇淛《五雜俎》卷一一：“中山君以一杯羹亡國，以一壺漿得士二人；顧榮以分炙免難；庾悦以慳炙取禍。《詩》 云：‘民之失德，乾餱以愆’”；梁玉繩《蜕稿》卷四《演連珠》：“中山君之亡國，禍起羊羹；庾仲豫之亡身，忿由鵝炙。故怨毒之事，在小不在大；飲食之人，可賤亦可畏。”皆閱歷有得之談，非徒排比故實；“不在大”易一字爲“猶在大”，則語更圓。即禍不至於亡國喪身，而如梅堯臣《宛陵集》卷一一《雜興》歎蘇舜欽事所謂：“一客不得食，覆鼎傷衆賓”，或《醒世姻緣》第七七回寫相旺不得食青韭羊肉合子，懷恨而洩狄希陳陰事，亦皆乾餱以愆、一飯之怨也。