---
---
---
title: 一七 僖公二十六年
---




展喜曰：“寡君聞君親舉玉趾，將辱於敝邑。”按昭公七年蘧啟疆又哀公二十一年閭丘息、《國語·吴語》諸稽郢、《戰國策·趙策》一“謂趙王曰”節等皆有“玉趾”語；《公羊傳》宣公十二年，楚莊王曰：“是以使寡人得見君之玉面”；《楚策》二子良曰：“王身出玉聱。”似“玉”非徒爲藻飾詞頭，而是當時禮節套語（protocolar language）之施於人君者。然《趙策》三辛垣衍謂魯仲連曰：“今吾觀先生之玉貌”，則又非人君所得專也。《藝文類聚》卷七載潘岳《登虎牢山賦》：“步玉趾以升降，淩汜水而登虎牢”，竟自尊汗脚爲“玉趾”。後世尺牘用之尤爛熟，《聊齋志異·公孫九娘》：“如蒙金諾，還屈玉趾”，即竿牘家濫調也。