---
---
---
title: 三二 襄公四年
---




晉侯欲伐戎狄，“魏絳曰：‘……獲戎失華，無乃不可乎？夏訓有之曰：有窮后羿——’公曰：‘后羿何如？’對曰：‘昔有夏之方衰也，后羿自鉏遷於窮石’。”按二十五年，崔杼“盟國人於大宫，曰：‘所不與崔慶者——’晏子仰天歎曰：‘嬰所不惟忠於君、利社稷者是與，有如上帝！’乃歃”；《註》：“盟書云：‘所不與崔慶者，有如上帝！’讀書未終，晏子抄答，易其詞，因自歃。”文心甚細。實則魏絳論和戎一節，正亦絳詞未畢，而晉侯瞿然抄問也。吾國古籍記言，語中斷而脈遙承之例莫早於此。《漢書·霍光傳》：“光與羣臣連名奏王，尚書令讀奏曰：‘……與孝昭皇帝宫人蒙等淫亂，詔掖庭令，敢泄言要斬——’太后曰：‘止！爲人臣子當悖亂如是耶？’王離席伏。尚書令復讀曰”云云；《魏書·蠕蠕傳》：“阿那瓌起而言曰：‘臣之先逐草放牧，遂居漠北——’詔曰：‘卿言未盡，可具陳之。’阿那瓌又言曰： ‘臣先祖以來，世居北土’”云云；即其類。貫華堂本《水滸》 第五回：“那和尚便道：‘師兄請坐，聽小僧——’智深睁着眼道：‘你説！你説！’‘——説，在先敝寺’”云云；金聖歎批：“‘説’字與上‘聽小僧’本是接着成句，智深自氣忿忿在一邊夾三二着‘你説、你説’耳。章法奇絶，從古未有！”不知此“章法”開於《左傳》，足徵批尾家雖動言“《水滸》奄有邱明、太史之長”，而於眼前經史未嘗細讀也。《隋書·經籍志》一：“孔子曰：‘必也正名乎！’——‘名’謂書字——‘名不正則言不順，言不順則事不成’”；非紀言也，竟亦用此法。若《聊齋志異》卷八《吕無病》：“久之久之，方失聱而言曰：‘妾歷千辛百苦，與兒逃於楊——’句未終，縱聱大哭，倒地而滅”；《蕩寇志》第一〇〇 回：“高俅指着林沖駡道：‘本帥舎你不死，你倒——’林冲咬牙切齒，大駡：‘奸賊休走！’”；則中斷而無後繼，爲此“章法” 之變。

【增訂三】語之“未終”，固由於“抄問”者之插口，亦或由於語者之守口。如鄭德輝《㑳梅香》第二折樊素轉述裴小蠻語告白敏中云：“待和你今宵——”白問：“今宵和小姐怎的？”樊唱：“一句話到我這舌尖上卻嚥了。”

另一變如《後漢書·袁紹傳》下袁譚墮馬，“顧曰：‘咄！兒遍我，我能富貴汝。’言未絶口，頭已斷地”；是譚未畢厥詞而已身首異處，范曄足成其語而申明焉，其《列女傳》記陰瑜妻“以粉書扉上曰：‘尸還陰’，‘陰’字未及成”，亦然。參觀《太平廣記》卷五五《鄭居中》（出《逸史》）：“紙上有四字云：‘香火願畢’，‘畢’字僅不成”，又卷二四二《竇少卿》（出《王氏見聞》）：“其從者尉卒於店中；此人臨卒，店主問曰：‘何姓名？’ 此僕只言得‘竇少卿——’三字，便奄然無語。”