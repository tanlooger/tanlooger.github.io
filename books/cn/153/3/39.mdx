---
---
---
title: 三九 襄公二十三年
---




“臧孫曰：‘季孫之愛我，疾疢也；孟孫之惡我，藥石也。美疢不如惡石：夫石猶生我，疢之美，其毒滋多。孟孫死，吾亡無日矣！’”“疾疢”何以曰“美”，註疏無説。《吕氏春秋·過鬱》 篇：“趙簡子曰：‘厥也愛我，鐸也不愛我’”；高誘註引《左傳》 此節作“疾疹也”，較易解會。“美”、“惡”均指形貌，“惡石” 之“惡”乃謂醜惡，即昭公二十八年“鬷蔑惡”之“惡”，非謂善惡之惡。皮疹紅腫，倘不顧病痛，僅論表狀，則色鮮肌豐，稱 “美”亦可。文藝復興時意大利人談藝謂或贊騎士之雄猛，則稱其所斫之傷痕曰“美”（belle ferite），或贊僧侣之堅忍，則稱其創口及骨節錯脱曰“美”（belle scorticature a slogature）。十九世紀英人談藝，亦謂醫生於疾患之徵象備具者，輒稱爲“美”，故曰“一個美麗的爛瘡”（a beautiful ulcer）。近世蕭伯納至言，病人所謂“慘痛”（ghastly）之開刀，正外科醫生所謂“美麗之手術”（beautiful operations），亦如情人稱所歡曰“美”，而傍觀者則覺其了不動人（unattractive）。“美疢”之説，已導夫先路，庶幾能以冷眼看熱病，如所謂“保持心理距離”（psychical distance）者歟。

《全唐文》卷五八五柳宗元《敵戒》：“皆知敵之仇，而不知爲益之尤；皆知敵之害，而不知爲益之大”，即引孟孫語及秦始皇事爲例。用意正同《左傳》成公十六年，范文子曰：“自非聖人，外寧必有内憂，盍釋楚以爲外懼乎？”《國語·晉語》六記范文子語更詳盡。《孟子·告子》：“無敵國外患者，國恒亡，然後知生於憂患，死於安樂也”；《春秋繁露·竹林》申言曰：“深本頃公之所以大辱身、幾亡國、爲天下笑，其端乃從懾魯勝衛起”，與柳文舉秦始皇事甚合。陸游《劍南詩稿》卷八三《病起雜言》：“國不可以無災眚，身不可以無疢疾”；楊萬里《誠齋集》卷六九 《乙巳論對第一劄子》：“天之於君，厭之者則驕之以嘉祥，愛之者則譴之以變異；絶之者則誤之以强盛，愛之者則懼之以災害”；皆孟孫、孟子等之旨也。參觀《老子》卷論第五八章。雖然，事有貌同而心異者。釋敵以爲外懼，固遠識謀國之忠也，養寇挾而自重，則老黠謀身之巧也；柳州言其一而未知其二。吴王夫差矢書射文種（《吴越春秋·夫差内傳》），武涉説韓信（《史記·淮陰侯傳》），臧衍説張勝（《史記·韓信、盦綰傳》），何穆説劉牢之（《晉書·劉牢之傳》），下至汪景祺戒年羹堯（《讀書堂西征隨筆·功臣不可爲》），莫不引《文子·上德》所謂兔死狗烹、鳥盡弓藏爲喻，即危詞動之，言留敵庶可自全，苟盡敵則己亦隨盡。 《南史·賊臣傳》侯景爲慕容紹宗所敗，軍潰，收散卒才得八百人，“使謂紹宗曰：‘景若就擒，公復何用？’紹宗乃縱之”；《北史·賀若弼傳》隋文帝曰：“初欲平陳時，弼謂高熲曰：‘陳叔寶可平，不作高鳥盡、良弓藏邪？’”鄭過《野史無文》卷三記左良玉大捷而不肯窮追，曰：“留此殘賊，武官尚可爲人；若賊今日平，武臣明日即奴矣！”同是斯理。王建《射虎行》：“惜留猛虎在深山，射殺恐畏終身閒”；范浚《香溪先生文集》卷八《讀王建<射虎行>》：“有如邊將圖偷安，遵養時晦容其姦，翻愁努力盡高鳥，良弓掛壁無由彎。”“留虎”、“容姦”，是亦以“敵”爲己“益之尤”、“益之大”也。《淮南子·説林訓》記柳下惠見飴，曰：“可以養老”，盜跖見飴，曰：“可以粘牡。”《敵戒》之言，而忠姦異見，惠、跖殊用，於柳州乎何咎焉。

古希臘文家論仇敵可爲己益，舉羅馬滅加太基，一老成人曰：“外無畏忌，則邦國危殆”（Now is our position really dan- gerous，since we have left for ourselves none to make us eitherafraid or ashamed），正言“外寧必有内憂”。十六世紀意大利政論家亦謂安樂爲人之大敵，其難禦遠遍於苦困（La buona fortuna degli uomini è spesso el maggiore inimico che abbino...Però è maggiore paragone di uno uomo el resistere a questa che alle diversità）。死於安樂，眚疾有益，尤爲出世法慣語。《陰符經》下篇：“恩生於害，害生於恩”，夏元鼎《水調歌頭》：“害裏卻生恩”又“要知害裏卻生恩”，本之；陳師道《後山詩集》卷五 《病起》：“災疾資千悟，冤親併一空”；方以智《藥地炮莊》卷二 《養生主》引曹大文曰：“竹關題大士曰：‘人只念救苦救難觀世音，何不念救安救樂觀世音？’”又卷三《大宗師》引杖人曰： “貧、病、死是三大恩人”；足以概矣。

【增訂三】古希臘辯士亦曰：“富貴使人愚昧恣肆，而貧賤使人清明在躬、嗜欲有節”（riches and power are attended and followed by folly，and folly in turn by licence；whereas pov- erty and lowliness are attended by sobriety and modera- tion－Isocrates，Areopagitica，v，“Loeb”，II，107）。故富貴致禍而貧賤遠害也。

Croce，Estetica，10aed.，198（Campanella）.

De Quincey：“On Murder Considered as One of the Fine Arts”，Collected Writings，ed. D. Masson，XIII，14－5.

C. St. John，ed.，Ellen Terry and Bernard Shaw：A Correspondence，p. x.

E. Bullough，Aesthetics，93 ff..

Plutarch，Moralia：“ How to Profit by one’s Enemies”，§ 3，“ Loeb”， II，15.

Guicciardini，Ricordi，§ 164，Opere，Riccardo Ricciardi，131.

Cf. Eckhard：“Das schnellste Tier，das dich trägt zur Vollkommenheit，ist Leiden”，quoted in Nietzsche，Schopenhauer als Erzieher，§4，Werke，hrsg. K. Schlechta，I，317；Jeremy Taylor，Holy Dying：“The soul by the helpe of Sicknesse knocks off the fetters of pride and vainer complacencies”，The Golden Grove，ed. L. P. Smith，88；Novalis，Fragmente，§ 984，hrsg. E. Kamnitzer，344：“Krankheiten zeichnen den Menschen vor den Tieren und Pflanzen aus. Zum Leiden ist der Mensch geboren. Je hilfloser，desto empfänglicher für Moral und Religion”；Simone Weil，La Pesanteur et la Grâce，109：“ La misère humaine contient le secret de la sagesse di- vine，et non pas le plaisir”.