---
---
---
title: 一八 僖公二十七年
---




“子文治兵于睽，終朝而畢，不戮一人。子玉復治兵於蔿，終日而畢，鞭七人，貫三人耳。”按下文緊接蔿賈言子玉“剛而無禮”必敗，刑僇立威，當亦“剛”很之徵。然古來兵家言異乎是。太公 《六韜·龍韜·將威》：“故殺一人而三軍震者，殺之；賞一人而萬人悦者，賞之”；《羣書治要》卷三一引太公《陰謀》：“殺一人，千人懼者殺之；殺二人而萬人懼者，殺之；殺三人，三軍振者，殺之。……殺一以懲萬，賞一而勸衆。”《尉繚子·武議》：“凡誅者，所以明武也。殺一人而三軍震者，殺之；殺一人而萬人喜者，殺之。”《三國志·吴書·孫破虜傳》記孫堅勸張温斬董卓曰：“古之名將，仗鉞臨衆，未有不斷斬以示威者也。是以穰苴斬莊賈，魏絳戮楊干。”《太平御覽》卷二九六引《衛公兵法》：“古之善爲將者，必能十卒而殺其三，次者十殺其一，三者威振於敵國，一者令行於三軍。是知畏我者不畏敵，畏敵者不畏我”；通行本《唐太宗李衛公問對》無此節，而卷中有太宗曰：“嚴刑峻法，使人畏我而不畏敵，朕甚惑之”，又衛公曰：“臣頃討突厥，總蕃漢之衆，出塞千里，未嘗戮一楊干，斬一莊賈，亦推赤誠，存至公而已矣”，則似對孫堅之言而發，當爲蔿賈所許矣。《尉繚子·兵令》篇下：“古之善用兵者，能殺卒之半，其次殺其十三，其下殺其十一；能殺其半者，威加海内，殺十三者，力加諸侯，殺十一者，令行士卒”；《衛公兵法》語蓋本此而申以“畏我者不畏敵”二句耳。“畏我不畏敵”之旨，可參觀《商君書·去强》篇：“怯民使以刑必勇，勇民使以賞必死”（《説民》篇略同）；《尉繚子·攻權》篇：“夫民無兩畏也，畏我侮敵，畏敵侮我”，又《重刑令》篇：“刑重則内畏，内畏則外堅矣”；《吕氏春秋·論威》篇：“其令强者其敵弱，其令信者其敵詘，先勝之於此，則必勝之於彼矣”；《隋書·楊素傳》：“每將臨寇，輒求人遍失而斬之。……先令一二百人赴敵，陷陣則已，如不能陷陣而還者，無問多少，悉斬之。……將士股慄，有必死之心”；《全唐文》卷三二一李華《弔古戰場文》：“法重心駭，威尊命賤”；宋祁《筆記》卷下：“父慈於箠，家有敗子；將礪於鈇，士乃忘軀。”歐洲古兵法亦記斯巴過名將謂士卒當畏帥甚於畏敵（Clearchus dux Lacedaemo- niorum exercitui dicebat imperatorem potius quam hostem metui debere），古羅馬練兵以此爲金科玉律（It was an in flexible maxim of Roman discipline，that a good soldier should dread his officersfar more than the enemy）。意大利詩寫摩爾兵攻城時，冒鋒鏑争先，然或出於勇而或出於畏（chi per virtù，chi per paura vale），正此意，即商君所謂“怯民勇”、“勇民死”也。

Frontinus，The Stratagems，IV. i. 17，“Loeb”，274；cf. II. viii 14（Philippus）， 180.

Gibbon，The Decline and Fall of the Roman Empire，ch. 1，“The World’s Classics”，I，12；cf. Montaigne，Essais，III. xii，“Bibl. de la Pléiade”，1003（“cet an- cien praecepte”）.

Ariosto，Orlando Furioso，XIV. 16，Ulrico Hoepli，133；cf. XXIX. 9，p. 418.