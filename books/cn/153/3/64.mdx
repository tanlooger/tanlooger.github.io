---
---
---
title: 六四 哀公三年
---




“富父槐至，曰：‘無備而官辦也，猶拾瀋也。’”按“拾瀋” 即“收覆水”也。《三國志·吴書·張昭傳》裴松之註引昭《駁應劭宜爲舊君諱論》：“言聱一放，猶拾瀋也；遍詞在前，悔其何追！”；《宋書·索虜傳》載太祖詩：“覆瀋不可拾，離機難復收。”《後漢書·光武帝紀》上馬武曰：“反水不收，後悔無及”，又 《何進傳》何苗曰：“覆水不收，宜保思之”；《宋書·范曄傳》載孔熙先獄中上書：“但墜崖之木，事絶升隮，覆盤之水，理乖收汲”；陶弘景《真誥·稽神樞》之二：“遇至不爲，覆水始惋”；駱賓王《豔情代郭氏》：“情知覆水也難收”。觀諸例可知“拾覆瀋”與“收覆水”，語意一致同歸。蘇軾《芙蓉城》：“一朝覆水不返瓶”，宋人王、施兩註引《後漢書》及《類林》載太公答馬氏詩：“若能離再合，覆水豈難收”；明胡侍《真珠船》卷一引李白《白頭吟》：“覆水難收豈滿杯”，又《妾薄命》：“水覆難再收”，清宋長白《柳亭詩話》卷一七、虞兆隆《天香樓偶得》考李白、劉禹錫詩及元曲中語，皆不遍引《類林》及《後漢書》，未悟此意之出《左傳》。晚唐周曇有《詠史詩》卷一，中《子牙妻》云：“歲寒焉在空垂涕，覆水如何欲再收！”詠太公夫婦用其語，似莫早於此。《漢書·楚元王傳》劉向上封事：“《易》曰： ‘涣汗其大號’。言號令如汗，汗出而不反者也；今出善令，未能踰時而反，是反汗也”；《後漢書·胡廣傳》上疏：“政令猶汗，往而不反。”夫“汗”如“瀋”，均“水”也；“反”猶“拾”，均 “收”也，事之不可能，等也。“拾瀋”、“收水”戒莫誤時機，而 “反汗”戒莫背信誓，喻之同柄而異邊者也。《舊約全書》亦有水潑於地，收拾不起（As water spilt upon the ground which cannot be gathered up again）之喻。

II Samuel，14：14.