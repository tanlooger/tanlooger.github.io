---
---
---
title: 五三 昭公十七年
---




梓慎曰：“水、火之牡也”；《正義》：“陰陽之書有五行嫁娶之法，火畏水，故以丁爲壬妃，是水爲火之雄。”按昭公九年，楚滅陳，裨竈曰：“火、水妃也”；《漢書·五行志》上：“陽奇爲牡，陰耦爲妃。故曰：‘水、火之牡也’，‘火、水妃也’。於《易》，坎爲水，爲中男；離爲火，爲中女”；《易林·革》之《井》：“水爲火牡。”《書·洪範》：“水曰潤下，火曰炎上”；《參同契》中篇：“男生而伏，女偃其軀，及其死也，亦復效之”，又蘇軾《志林》卷三：“男子之生也覆，女子之生也仰，其死於水也亦然”（《朱子語類》卷七六略同），與西方傳説適反；水爲男而火爲女，疑出於二事之牽合，以覆下爲潤、仰上爲炎耳。《全唐文》卷三三四劉知古《進<日月元樞論>表》：“一陰一陽而爲水火，火以水爲夫，水以火爲妻”；韓愈《陸渾山火》：“女丁婦壬傳世婚，一朝結讐奈後昆”；皆沿古説。顧《禮記·表記》已五三曰：“母、親而不尊，父、尊而不親；水之於民也，親而不尊，火、尊而不親”；《白虎通·五行》篇曰：“火者、陽也，尊，故上；水者、陰也，卑，故下”；邵雍《擊壤集》卷一六《治亂吟》之四亦言：“火能勝水；火不勝水，其火遂滅。水能從火；水不從火，其水不熱。夫能制妻；夫不制妻，其夫遂絶。妻能從夫；妻不從夫，其妻必孽”；晁説之《嵩山集》卷九《和許嵩老江上舟災》：“丙穴烘天誰得及，丁翁奔日更難如。”唐宋以來方術及小説家言亦以火爲男而水爲女。如《五燈會元》卷一〇南唐僧清勉曰：“丙丁童子來求火”，玄則參釋曰：“丙丁屬火而更求火，如將自己求自己”；張伯端《悟真篇》卷下《西江月》：“更假丁公煅煉”；夏元鼎《蓬萊鼓吹·西江月》：“要得丁公煅煉”，又《水調歌頭》：“感嬰兒，交姹女，愛丁公”；《女仙外史》第九二回寫火首毘耶與剎魔公主鬬法事。姚燧《牧菴集》卷三四《道中即事》之一一：“解使水男親火女，即爲木母嫁金翁”，以火爲女而水爲男，仍用古説，其例不多見。孔疏曰：“火畏水，故水雄而火雌”，而《韓非子·備内》篇曰：“今夫水之勝火亦明矣，然釜鬵間之，水煎沸竭盡其上，而火得熾盛焚其下，水失其所以勝者矣。”是水時復畏火，則方士之言爐火丹鼎者，如《西遊記》 第七三回所謂“千斤熬一杓，一杓煉三分”，宜稱火曰“公”矣。爲虎爲鼠，一彼一此，趙孟不云乎：“何常之有！”

Leonardo da Vinci，The Notebooks，tr. E. MacCurdy，I，210，212：“ A dead Woman lies face downwards in water， a man the opposite Way.” Cf. Mark Twain，Huckleberry Finn，ch. 3：“I knowed mighty well that a drowned man don’t float on his back，but on his face”etc..