---
---
---
title: 一三 僖公四年
---




“一薰一蕕，十年尚猶有臭”；《正義》：“‘猶’則‘尚’之義，重言之耳；猶《尚書》云：‘不遑暇食’，‘遑’則‘暇’ 也。”按孔疏甚當，顧炎武《日知録》卷二四《重言》、劉師培《左盥集》卷八《古用複詞考》均此疏之踵事增華耳。俞正燮 《癸巳類稿》卷七《複語解》力斥孔説，謂古語視若重複，實非累疊，各字别有意義，唯“鄭重”其詞，始用“複語”，如“尚猶有臭”，“尚”、且也，“猶”、如也，非“尚猶”複。言雖辯而解則曲矣。僖公五年，宫之奇曰：“親以寵偪，猶尚害之，況國乎？”俞未引以自佐，殆挾恐見破，亦知“猶”爲“如”之解不能施於此歟。“尚猶”複重，正見詞意之“鄭重”，謂薰不敵蕕，十年而遺“臭”仍在，猶元曲《争報恩》第一折所謂“夜盆兒刷殺到頭臊”，或西諺之“魚桶腥不退”（La caque sent toujours le hareng），乃指事物之實況（objective fact）；從俞氏釋爲“且如有臭”，則器已不復“臭”，而人之成見難除，疑似覺幻，則指人心之造境（subjective feeling），全乖上下文之意。《管子·小匡》：“其猶尚可以爲國乎？”；《國語·越語》下范蠡曰：“猶尚殆”；《韓詩外傳》卷九屠牛吐曰：“吾肉不善，雖以他附益，尚猶賈不售”；賈誼《上疏陳政事》云：“曩之爲秦者，今轉而爲漢矣；然其遺風餘俗，猶尚未改”；皆“複語”而“如且”、“且如”之解斷不可通者也。《南史·后妃傳》下《梁元帝徐妃傳》：“暨季江每歎曰：‘柏直狗雖老，猶能獵；蕭溧陽馬雖老，猶駿；徐娘雖老，猶尚多情’”；以“猶尚”與兩“猶”連舉一貫，其意更明，狗、馬陪襯，徐娘爲主；故“鄭重”耳。參觀《史記》卷論《魯仲連列傳》。

【增訂四】《吕氏春秋·察微》：“猶尚有管叔、蔡叔之事”；《知接》：“猶尚可疑耶”凡三疊。木華《海賦》：“猶尚呀呷。”