---
---
---
title: 四三 襄公二十五年（三）
---




“子産喜，以語子太叔，且曰：‘他日吾見蔑之面而已，今吾見其心矣。”按昭公二十八年“鬷蔑惡”，《註》：“貌醜。”蓋子産 “他日”以貌取人，失於皮相；特言“見面”，即謂其貌醜也。昭公二十八年，叔向執鬷蔑手曰：“今子少不颺，子若無言，吾幾失子矣！”正亦子産之意。《太平御覽》卷三八二引束皙《發蒙記》云：“醜男鬷蔑，醜女鍾離春。”“惡”言形狀，非言品行，與“美”對而不與“善”對。襄公二十六年，“佐惡而婉，大子痤美而很”，哀公二十七年，“惡而無勇”，皆此“惡”字。《莊子·德充符》：“衛有惡人”，《孟子·離婁》：“雖有惡人”，均指醜人。《吕氏春秋·去尤》篇：“魯有惡者，其父出而見商咄，反而告其鄰曰：‘商咄不若吾子矣！’且其子至惡也，商咄至美也，彼以至美不如至惡，尤乎愛也。”尤足爲《大學》“人莫知其子之惡”箋釋。