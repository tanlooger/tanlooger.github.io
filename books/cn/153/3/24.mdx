---
---
---
title: 二四 文公十四年
---




“終不曰‘公’，曰‘夫己氏’”；《註》：“猶言某甲。”按洪亮吉《春秋左傳詁》載孔廣森説，謂懿公母乃桓公妾次第六，故以甲乙之數名之；則今語所謂“六姨娘的那個兒子”也。“夫人” 訓此人或彼人，亦訓人人或衆人，前載已詳，可得而略，兹言其有時省爲“夫”者。如襄公三十一年，子皮欲使尹何爲邑，曰：“使夫往而學焉，夫亦愈知治矣”，《註》：“‘夫’謂尹何”；《孟子·公孫丑》：“夫既或治之，予何言哉？”，趙歧註：“夫人既自謂有治行事”，即指王驩；《漢書·賈誼傳》上疏陳政事云：“彼且爲我亡，故我得與之俱存；夫將爲我危，故吾得與之俱安”，颜師古註：“‘夫’，夫人也，亦猶彼人耳。”“夫”即彼人、此人也。昭公七年，無宇曰：“昔武王數紂之罪，以告諸侯曰：‘紂爲天下逋逃主，萃淵藪，故夫致死焉’”，《註》：“人欲致死討紂”；則“夫”即人人、衆人，如張衡《東京賦》：“執誼顧主，夫懷貞節”，《文選》載薛綜註：“‘夫’猶人人也。”