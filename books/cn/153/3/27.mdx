---
---
---
title: 二七 宣公十二年（二）
---




士貞子諫晉侯，引晉文公語曰：“得臣猶在，憂未歇也，困獸猶鬬，況國相乎？”按僖公二十二年，臧文仲曰：“蜂蠆有毒，而況國乎？”定公四年，夫概王曰：“困獸猶鬬，況人乎？”他如 《國語·晉語》九智伯國曰：“夫誰不可喜而誰不可懼？蚋蟻蜂蠆皆能害人，況君相乎？”《戰國策·韓策》一韓公仲誡向壽曰： “禽困覆車，公破韓，辱公仲”；《文子·下德》篇：“獸窮即觸，鳥窮即啄，人窮即詐”，又《荀子·哀公》篇颜淵曰：“臣聞之，鳥窮則啄，獸窮則攫，人窮則詐”（“攫”字《韓詩外傳》卷二作 “嚙”，《淮南子·齊俗訓》、《新序·雜事》篇作“觸”）；《東觀漢記》卷一六朱勃上書理馬援曰：“飛鳥跱衝，馬驚觸虎”；《太平御覽》卷二九一引《衛公兵法》曰：“敵固無小，蜂蠆有毒；且鳥窮則啄，獸窮猶觸者，皆自衛其生命而免於禍難也。”《孫子》 論此，最爲周匝。《軍争》篇云：“歸師勿遏，圍師必闕，窮寇勿迫”；此柔人者也，防敵之困鬬窮觸也。《九變》篇云：“死地則戰”，又云：“死地則戰”，“死焉不得”，“投之亡地然後存，陷之死地然後生”；《九地》篇云：“帥與之期，若登高而去其梯”，揚雄《太玄經·上》之次八：“升於高，危，或斧之梯”，即用其二七象。此激己者也，使士必困鬬窮觸也。

【增訂三】江紹原先生曰：“所引《太玄經》語，句讀當作：‘升於高危，或斧之梯。’‘危’通‘垝’，即《詩·衛風·氓》所謂‘乘彼垝垣’。”是也。《測》固曰：“升危斧梯，失士民也”，亦徵余之粗心破句矣。

白居易《和微之詩二十三首·序》：“遍蒙見窘，然敵則氣作，急則計生”，譬擬之詞，意無二致。蓋六通四辟，反致三心兩意，猶豫計校，餘地足誤當機，《老子》第二二章所謂“少則得，多則惑”耳。古羅馬兵書且專立章節，論寇窮必再作氣，不如圍開一面，削其鬬志（De emittendo hoste，ne clausus proelium，ex desperatione redintegret）；桓吉爾詩亦云：“兵敗唯不望倖生，庶能全生，吾黨寧死戰爾”（Moriamur et in media arma rua- mus. /Una salus victis nullam sperare salutem）。後世或云： “勇出於恐”（An eminent poet tells us that all courage is fear），或云：“增援兵能增希望，然絶望則生決心”（what resolution from despair），“無希冀則亦無恐怖”（For where no hope is left is left no fear）。莎士比亞一再言恐極則反無恐（to be frighted out of fear），馴鴿窮則啄怒鷹（the dove will peck the estridge），更合“鳥窮則啄”之喻。其理即休謨論情感所謂兩情相反而互轉（any emotion which attends a passion is converted into it， though in their natures they are originally different from，and even contrary to，each other）；或心理學所謂“疲乏律”（Law of fatigue）：情感之持續每即促其消失轉變，故樂極悲來，怒極悔生。吾國《禮記》中《曲禮》、《檀弓》、《孔子閒居》、《樂記》 諸篇於情感之“盈而反”實早發厥緒，特僅道樂之與哀，而未推及七情五欲耳。參觀《全上古三代文》卷論《孫子兵法》、《全漢文》卷論賈誼《鵩鳥賦》。

Frontinus，op. cit.，II. vi，pp. 164 ff..

Aeneid，II，353－4.

Defoe，Serious Reflections of Robinson Crusoe，in Romances and Narra- tives，ed. G. Aitkin，III，25. Cf. Cardinal de Retz：“Quand la frayeur est venue à un certain point，elle produit les mêmes effets que la témérité”（quoted in Letters of Lord Chesterfield，ed. B. Dobrée，IV，1642）.

Paradise Lost，I，190－1；Paradise Regained，III，206.

Antony and Cleopatra，III. xiii. 195－7；III Henry VI，I. iv. 40－1.

Hume，Treatise of Human Nature，Bk. II，pt，iii，sect. 4，“ Everyman’s Lib.”，II，131.

C. Spearman，Psychology down the Ages，II，102，112.

Cf. Antony and Cleopatra，I. ii. 128－130：“ The present pleasure，/By rev- olution lowering，does become/The opposite of itself”；Hamlet，IV. vii. 115－6：“For goodness，growing to a pleurisy，/Dies in his own too much”.