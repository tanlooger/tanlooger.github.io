---
---
---
title: 二二 文公七年
---




趙宣子曰：“先人有奪人之心，軍之善謀也。”按宣公十二年，孫叔曰：“進之！寧我薄人，無人薄我。軍志曰：‘先人有奪人之心’，薄之也”；《逸周書·武稱解》：“先勝後，疾勝遲”；《吕氏春秋·論威》：“凡兵欲急、疾、捷、先”；《史記·項羽本紀》項梁曰：“吾聞先即制人，後即爲人所制”（《漢書·陳勝、項籍傳》作“先發制人，後發制於人”）；《三國志·魏書·賈逵傳》記曹休敗績，孫權遣兵斷夾石，魏諸將不知所出，逵曰： “今疾進，出其不意，此所謂‘先人以奪其心’也”。然《左傳》 尚另明一意，即莊公十年記曹劌待齊師三鼓而後發是已。與曹劌印可者，如《管子·樞言》篇：“應適“即‘敵’字”莫如後”；《孫子·軍争》篇：“以迂爲直；以患爲利。……後人發，先人至”，又《九地》篇：“是故始如處女，敵人開户，後如脱兔，敵不及拒”；《晉書·朱伺傳》伺答楊珉曰：“兩敵共對，惟當忍之；彼不能忍，我能忍，是以勝之耳”；蘇洵《嘉祐集》卷二《權書》 上《心術》：“一忍可以支百勇。”昭公二十一年，廚人濮曰：“軍志有之：先人有奪人之心，後人有待其衰”，則兼賅趙宣子與曹劌兩意。《戰國策·齊策》五蘇秦説齊閔王曰：“用兵而先天下者憂，後起者藉”，洋洋數十百言，足爲後一意申論；《國語·越語》下范蠡論“善用兵者，後則用陰，先則用陽”一大節，又兼兩意言之。運用之妙，應變異方，存乎其人矣。