---
---
---
title: 三八 黥布列傳
---




“隨何曰：‘大王與項王俱列爲諸侯，北鄉而臣事之’”。按 《田儋列傳》：“謂其客曰：‘橫始與漢土俱南面稱‘孤’；今漢王爲天子，而橫乃爲亡虜，而北面事之，其耻固已甚矣！’”《容齋續筆》 卷四以田橫語與吕布臨刑語相較，而引蘇軾《答范淳甫》詩云：“猶勝白門窮吕布，欲將鞍馬事曹瞞！”獨深居點定本湯顯祖《玉茗堂集·詩》卷六《答淮撫李公》五律《序》：“雅意殊厚，獨愧身與公等比肩事主，老而爲客，亦非予所能也！”則彷彿田橫語意。

“英布者，其先豈春秋所見楚滅英六皋陶之後哉？身被刑法，何其拔興之暴也！”按《項羽本紀》：“舜目蓋重瞳子，又聞項羽亦重瞳子，羽豈其苗裔耶？何興之暴也！”；褚少孫補《三代世表》，曲學媚權貴，侈陳霍光爲霍叔苗裔，讚諛不容口，曰：“豈不偉哉！”《漢書·霍光傳·贊》：“死財三年，宗族誅滅，哀哉！昔霍叔封於晉，晉即河東，光豈其苗裔乎！”顯仿遷文，陰承褚説。班與馬貌同心異者：馬爲項羽、英布高攀華胄，意謂二人明德之後，猶叨餘慶，故能無藉而勃興；班釆褚撰霍光譜牒，意謂霍叔犯上作亂，戾氣所遺，光遂作孽貽殃。後人遭際，遥定於累葉以前，兒孫否泰，陰本諸先祖所作；由《易》之“積善餘慶，積不善餘殃”、《老》之“天網疎而不漏”等説，孳生馬、班此類史論，不啻爲釋氏“前因”、 “現業”之教張本先容。慧皎《高僧傳》卷一康僧會答孫晧問報應，即曰：“《易》稱‘積善餘慶’，《詩》詠‘求福不回’，雖儒典之格言，即佛教之明訓”；《弘明集》卷二宗炳《明佛論》引“積善”云云，謂：“然則孔氏之訓，資釋氏而通”；卷三孫綽《喻道論》歷引史籍所載魏顆、齊襄等“古今禍福之證”，拍合佛説“報應”；卷一一李淼《與道高、法明二法師書》之三至據“積善”云云，謂“七經所陳，義兼未來”無俟釋教；《隋書·隱逸傳》有客“不信佛家應報之義，以爲外典無聞”，李士謙“喻”以“積善”云云。佛法東來，就地不乏假借以爲緣飾之資，俾生疏而可託熟習，遂易入人心耳。吾國古説祇道先祖及於後人，非道前生即是後身，如項羽、英布、霍光乃舜、皋陶、霍叔之裔孫，而非三人之轉世。班固《幽通賦》：“三欒同于一體兮，雖移易而不忒”，曹大家註：“天命祐善災惡，非有差也，然其道廣大，雖父子百葉，猶若一體也”；“一體”言同一血統，非言同此一人，如霍光與霍叔乃一脈相傳，非一身輪迴。釋教則於當身之“花報”、“現報”而外，尚標身故之“果報”、“生報”、“後報”（《大般湼槃經·梵行品》第八之五、《優婆塞戒經》），亦猶古希臘人所謂“他生公道”（la divine formule Adrastée）或“太古科律”（the thrice ancient law）。身異世遷，仍食前生宿因之果。名登《史記》之鼂錯、袁盎，歷七百年、轉十世爲僧，而猶怨對報復，釋志磐《佛祖統紀》卷四二言之鑿鑿云！

Plotin，Énnéades，III. ii. 13，tr. É. Bréhier，III，39－40 et note（Phèdre，248c；Lois，870e，904e－905a）；E. Rohde，Psyche，tr. W. B. Hillis，“InternationalLibrary of Philosophy，Psychology and Scientifictional Method”，344.