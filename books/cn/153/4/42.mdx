---
---
---
title: 四二 扁鵲倉公列傳
---




“扁鵲以其言，飲藥三十日，視見垣一方人；以此視病，盡見五藏癥結。”按安世高譯《奈女耆婆經》記耆婆於宫門前逢一擔樵小兒，遥視悉見此兒五藏腸胃分明，“心念《本草經》説有藥王樹，從外照内，見人腹藏，此兒樵中，得無有藥王耶？”《西京雜記》卷三記秦咸陽宫中有方鏡，“以手捫心而來，則見腸胃五臟，則知病之所在。”《太平廣記》卷四〇四《靈光豆》（出 《杜陽雜編》）記日林國有怪石，“光明澄澈，可鑒人五臟六腑，亦謂之‘仙人鏡’，國人有疾，輒照之，使知起於某臟某腑。”秦宫鏡、藥王樹、仙人石、上池水四者，皆人之虚願而發爲異想，即後世醫學透視之造因矣。神話、魔術什九可作如是觀，胥力不從心之慰情寄意也。

淳于意師陽慶，“慶年七十餘無子。……意有五女，隨而泣，意怒駡曰：‘生子不生男，緩急無可使者！’”按《四庫總目》卷一〇五論明李濂《醫史》有云：“唯其論倉公神醫乃生五女而不男，其師公乘陽慶亦年七十餘無子，以證醫家無種子之術。其理爲千古所未發，有足取焉。”

“濟北王侍者韓女病。……臣意診脈曰：‘……病得之欲男子四二而不可得也’”。按《日知録》卷二七引此以解《漢書·匈奴傳》“孤僦之君”，俞正燮《積精篇》（見《國粹學報》辛亥年第四、五號）引此以説《抱朴子·釋滯》篇“壅閼之病”。《漢書·眭、兩夏侯、京、翼、李傳》翼奉對曰：“未央、建章、甘泉宫才人各以百數，皆不得天性”，正此之謂。

又按馬遷於敍扁鵲事後，插入議論一段，言“病有六不治”，其六曰：“信巫不信醫”。夫初民之巫，即醫（shaman）耳。《公羊傳》隱公四年“於鍾巫之祭焉”，何休《解詁》：“巫者，事鬼神禱解，以治病請福者也”；《吕氏春秋·勿躬》歷舉“聖人”治天下之二十官，“巫彭作醫”與焉。蓋醫始出巫，巫本行醫。故 《論語·子路》引“南人有言”，以“巫醫”連類合稱。醫藥既興，未能盡取巫祝而代之。當孔子之身，有康子之“饋藥”，亦有子路之“請禱”；《列子·力命》季梁得病，楊朱歌曰：“醫乎？巫乎？其知之乎？”；《參同契》中篇：“扁鵲操鍼，巫咸叩鼓，安能令蘇？”；《太玄經·常》之上九：“疾其疾，巫醫不失”，又 《失》之次七：“疾則藥，巫則酌”；《後漢書·方術傳》上許楊“變姓名爲巫醫”；枚乘《七發》論楚太子病曰：“雖令扁鵲治内，巫咸治外，尚何及哉！”；顔延之《陶徵士誄》述陶潛病痁曰：“藥劑勿嘗，禱祀非恤”；《舊唐書·職官志》四記“尚藥局”於 “主藥”十二人、“司醫”四人等外，有“咒禁師”四人，“太醫署”有“咒禁博士”二人、“咒禁師”二人、“咒禁工”八人、“咒禁生”一人，以“除邪魅之爲厲者”；韓愈《譴瘧鬼》並舉 “醫師”、“灸師”、“詛師”、“符師”各有施爲。可考見舊俗於巫與醫之兼收並用也。巫祝甚且僭取醫藥而代之，不許後來者居上。陸賈《新語·資質》即記扁鵲至衛，衛人有病將死，扁鵲往欲治之，病者父曰：“非子所能治也！”使靈巫求福，對扁鵲而咒，病者卒死；《史記》本傳未載此事。他如王符《潛夫論·浮侈》：“疾病之家，……或棄醫藥，更往事神，故至於死亡。不自知爲巫所欺誤，乃反恨事巫之晚”；《抱扑子》内篇《道意》：“不務藥石之救，唯專祭祝之謬，偶有自差，便謂受神之賜，如其死亡，便謂鬼不見捨”；陸龜蒙《奉酬襲美先輩吴中苦雨一百韻》：“江南多事鬼，巫覡連甌粤，可口是妖訛，恣情專賞罰；良醫只備位，藥肆或虚設”；《皇朝文鑑》卷一二八龔鼎臣《述醫》：“巴楚之地，俗信巫鬼。……或致癘疫之苦，率以謂……非醫藥所能攻，故請禱鬼神無少暇。……如是以死者，未嘗不十八九。…… 其患非他，繇覡師之勝醫師耳”；曾敏行《獨醒雜誌》卷二、卷三記江西、廣南好巫尚鬼，“疾病未嘗親藥餌”，施藥無人求者；蕭立之《冰崖詩集》卷上《贈龍張泉醫爲灼艾》：“藥石不入市賈箱，利專巫祝司禱禳”，又《贈醫士》：“桂山藥石不入市，土風割牲諂非鬼，巫師懷肉飫妻孥，醫師衡門冷如水”。

【增訂三】《山谷内集》卷二《次韻王定國聞蘇子由卧病績溪》：“巫師司民命，藥石不入市。”揭傒斯《揭文安公全集》卷五《贈醫氏湯伯高序》：“楚俗信巫不信醫。……凡疾不計久近淺深，藥一入口，不效，即屏去。至於巫，反復十數不效，不悔，且引咎痛自責。殫其財，竭其力，卒不效，且死；乃交責之曰：‘是醫之誤而用巫之晚也！’終不一語咎巫。故功恒歸於巫，敗恒歸於醫。效不效，巫恒受上賞，而醫輒後焉。故醫之稍欲急於利、信於人，又必假邪魅之候以爲容。”蓋醫以不見信，乃至自託巫之容、以售醫之術。所覩古書寫醫絀於巫之狀，無剴切如是者。

【增訂四】唐李嘉祐《夜聞江南人家賽神，因題即事》：“月隱回塘猶自舞，一門依倚神之祜。韓康靈藥不復求，扁鵲醫方曾莫覩。”陸游《劍南詩稿》卷一《病中作》：“豫章瀕大江，氣候頗不令。……俗巫醫不藝，嗚呼安託命！”；“不藝”字法如《論語·子罕》之“故藝”，謂不習、無能也。

曩日有“祝由科”，專以禁咒療疾，醫而純乎巫，余兒時尚及覩其釘雄雞作法也。馬遷乃以“巫”與“醫”分背如水火冰炭，斷言“信巫”爲“不治”之由，識卓空前。《宋書·周朗傳》上書 “讜言”，深慨“民因是益徵於鬼，遂棄於醫”，欲請提倡“習太醫之教”，以矯“媚神之愚”；《南史·循吏傳》郭祖深輿櫬上封事，謂“療病當去巫鬼，尉華扁”；庶幾嗣音焉。《漢書·藝文志》、《隋書·經籍志》三言醫之“拙者”、“鄙者”反本傷生，皆引諺曰：“有病不治，常（恒）得中醫”；“不治”謂不求醫人治病。劉克莊《後村大全集》卷二《問友人病》：“術庸難靠醫求效，俗陋多依鬼乞憐”；蓋庸醫誤事，不亞妖巫，流俗乞靈鬼神，正復以醫藥每殺人如虎狼耳。人不信醫，亦因醫多不足信也。