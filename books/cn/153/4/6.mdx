---
---
---
title: 六 高祖本紀
---




“母曰劉媪”；《索隱》：“今近有人云，母温氏。貞時打得班固泗水亭長古石碑文，其字分明作‘温’字，云：‘母温氏’。貞與賈膺復、徐彦伯、魏奉古等執對反復，沉歎古人未聞。”按閻若璩《潛邱劄記》卷二論六朝人始以金石遺文於經史正訛補闕，舉《史記·儒林傳》張晏註引伏生碑以證其名“勝”等爲例；《顔氏家訓·書證》亦自記與李德林同以秦權銘證《史記·始皇本紀》之“隗林”當作“隗狀”。司馬貞正用此法。《後漢書·鄧、寇列傳》“遭元二之災”，章懷註引岐州石鼓文以證即“元元”，雖未確當（參觀趙明誠《金石録》卷一《跋楊厥開石門頌》、洪邁《容齋隨筆》卷五、王楙《野客叢書》卷二五），可以連類。入宋而金石之學大盛，王國維《静菴文集》續編《宋代之金石學》至謂爲“宋人所創學術”；以石墨補訂史傳，遂成風會。即“不讀書”如歐陽修，撰《集古録跋尾》亦據碑誌以是正史傳之“闕謬”，所謂“黑鬼媚着，不爲無益”（《文忠全集》卷一四八《與劉侍讀》之二），“黑鬼”者，墨拓之諢語耳。

【增訂一】按吕祖謙《皇朝文鑑》卷八七有王回《〈故跡遺文〉序》，亦宋人金石學之一例，而其書似失傳，遂尠道者。

又按《太平廣記》卷三一〇《三史王生》引《纂異記》，漢高祖之靈怒斥王生，有曰：“朕廟外《泗水亭長碑》昭然具載矣，曷以外族温氏而妄稱‘烏老’乎？讀錯本書，且不見義！”即隱指司馬貞此註；“烏老”者，“媪”之切音也。

【增訂三】《容齋三筆》卷九謂司馬貞所見班固《泗水亭長碑》當是“好事者”僞撰，使“固果有此明證，何不載之於漢紀？” 亦引《纂異記》王生事，且曰：“嘗在嶺外見康州龍媪廟碑，亦云‘姓温氏’，則指‘媪’爲‘温’者不一也。”

“其先劉媪嘗息大澤之陂，夢與神遇。……太公往視，則見蛟龍於其上。”按宋人《昭靈夫人祠》詩云：“殺翁分我一杯羹，龍種由來事杳冥。安用生兒作劉季，暮年無骨葬昭靈！”（吕居仁《紫微詩話》引晁伯宇載之詩，《事文類聚》後集卷四引作可正平 《漢高帝》，字句小異，此從《能改齋漫録》卷六訂釋）。意謂漢高既號“龍種”，即非太公之子，宜於阿翁無骨肉情，運古頗能翻新。漢高即位後，招魂葬劉媪，追尊曰“昭靈夫人”，詳見《後漢書·章帝紀》章和元年“遣使者祀昭靈后”句章懷註。

“遂圍成皋，漢王跳。”按《漢書·高帝紀》上此句如淳註：“‘跳’言逃，謂走也”，晉灼註：“‘跳’，獨出意也”；似皆未盡。《漢書·陳勝、項籍傳》師古註：“輕身而急走也”，較爲得之。觀《史記·荆燕世家》及《漢書·荆、燕、吴傳》記劉澤“還兵備西，遂跳驅至長安”，則凡輕裝減從而疾走皆可曰“跳”，隻身脱逃特“跳”之一端。《北齊書·神武紀》上爾朱兆大敗，“將輕走”，即“跳”也。

“後高祖朝，太公擁帚迎門卻行”；《考證》引《孟荀列傳》：“昭王擁帚先驅。”按當兼引《刺客列傳》：“田光造焉，……太子逢迎，卻行爲導”。“卻行”者，雖引進而不敢爲先，故倒退以行，仍面對貴者而不背向之，所以示迎逢之至敬也。《楚辭·招魂》：“魂兮歸來，入修門些；工祝招君，背行先些”；昭王太公之“迎卻行”，即“背行先”矣。

【增訂三】朱國楨《湧幢小品》卷五《送親王》記明英宗送襄憲王返國，至蘆溝橋，“車駕後王”，王辭謂不可“以臣先君”。帝曰：“今日非以君送臣，乃以姪送叔。”王“不獲已，令舁人倒其肩輿，示不敢背焉。”即舁人雖前行而王如“卻行”，以面對英宗，“不敢背”對也。

西方舊以卻行爲辭君退朝之儀容，仕宦者必嫻習之。一劇寫財虜入庫視藏金，將出，曰：“奉禀君臨萬國之至尊，吾不敢無禮轉身、背向天顔，謹面對而磬折退走”（King of kings，/I’ll not be rude to thee，and turn my back/In going from thee，but go backward out，/With my face toward thee，with humble courte- sies）；一小説謂萬不可以臀尻汙皇帝尊目，故辭朝必卻行（On ne retourne jamais le cut à ce grand Empereur，et on s’en va à recu-lons de devant luy）；語雖嘲戲，正道出儀節底藴。哲學家休謨肥戇，不善行此禮，幾致蹉跌焉。

“行道病，病甚，吕后迎良醫。醫入見，高祖問醫，醫曰：‘病可治。’”按《漢書·高祖紀》下作：“上問醫曰疾可治不？醫曰可治”，宋祁謂舊本無“不醫曰可治”五字。竊意若句讀爲：“上問醫曰：‘病可治不？’醫曰：‘可治’”，則五字誠爲駢枝，可以點煩；然倘句讀爲：“上問，醫曰：‘疾可治！’——不醫曰‘可治’”，則五字乃班固穿插申意，明醫之畏諂至尊，不敢質言，又於世態洞悉曲傳矣。

【增訂一】程頤母侯氏，從夫珦官廣西，北歸道卒。《上谷郡君家傳》曰：“偶迎涼露寢，中瘴癘。及北歸，道中病革。召醫視脈，曰：‘可治。’謂二子曰：‘紿爾也。’”足爲“不醫曰‘可治’”之詮例。

【增訂三】《史記·扁鵲、倉公列傳》：“即告其人曰：‘死！不治！’……此不當醫治”（舊讀於“醫”字絶句，以“治”字下屬“法曰”，兹從瀧川説）。枚乘《七發》：“雖令扁鵲治内，巫咸治外，尚何及哉！”《文選》李善註此句，引《韓非子·喻老》而易其語曰：“司命不能醫也。”《道德指歸論·其安易持篇》：“未疾之人，易爲醫也；未危之國，易爲謀也。”“不醫曰‘可治’”之“不醫”即“不當醫治”、“不能醫”之省文，亦猶“易爲醫”可省言爲“易醫”，所以避“‘不治’曰‘可治’”之複疊也。

【增訂四】元稹《酬翰林白學士代書一百韻》：“連陰蛙張王，瘴瘧雪治醫”；猶言“醫治”也。

《周書·藝術傳》高祖寢疾，柳昇私問姚僧垣曰：“至尊貶膳日久，脈候何如？”對曰：“天子上應天心，或當非愚所及；若凡庶如此，萬無一全！”《北齊書·方伎傳》武成以己生年月託爲異人而問魏寧，寧曰：“極富貴，今年入墓！”武成驚曰：“是我！”寧變詞曰：“若帝王自有法。”蓋醫、卜、星、相之徒於大富貴人休咎死生，恐觸諱攖怒，爲自全計而不肯直言。《左傳》成公十年、昭公元年秦先後使醫緩、醫和診視晉侯，皆面告曰：“疾不可爲也！”豈二醫之質率，抑古道之敦樸歟？又豈本國之君威不足以懾鄰國之賓萌，而奉使以來之行人更可無避忌歟？《紅樓夢》一 〇回賈蓉妻秦氏病，請張先生治之，因問：“還治得治不得？與性命終久有妨無妨？”張對：“總是遍了春分，就可望全愈了”。亦“不醫”之症而婉言曰“可治”也。

Ben Jonson，The Case is Altered，I. ii（Jaques）；Cf. Sorel，Histoire comique de Francion，Liv. IV，“Société des Textes Français Modernes”，II，21.

The Letters of David Hume，ed. J. Y. T. Greig，I，127. Cf. Fanny Burney， Diary，“Everyman’s”，138，141－2；Trollope，An Autobiography，ch. 3，“The Ox- ford Trollope”，49－50；Charles C. F. Greville，Memoirs，Oct. 16，1843，ed. H.Reeve，V，208.