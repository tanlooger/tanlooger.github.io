---
---
---
title: 一一 宋微子世家
---




“王偃盛血以韋囊，懸而射之，命曰‘射天’。”按《吕氏春秋·遍理》記：“左右皆賀曰：‘今王勝天！’”；《戰國策·宋、衛策》記康王“射天笞地”；李賀《梁臺古意》渲染爲：“撞鐘飲酒行射天，金虎蹙裘噴血斑”，詩人用事而增華也。雨果有詩寫寧禄（譯名從《官話聖經》）雄圖大略，征服全球，乃欲佔領天界，因取挪亞方舟遺骸，改製飛車，駕四巨鷹，携一閹自侍，乘而騰舉，歷十二月，俯視茫茫，不見大地，而穹霄帝所仍極望無覩，怒而挽弓仰射，矢没雲中，下土聞遥空有霹靂聱（L’effrayant javelot disparut dans les cieux. /Et la terre entendait un long coup de tonnerre），懸囊代天以爲射招，相形遂見寒窘，蓋實事難奇，不似幻思易妙；遥空霹靂，則又彷彿李賀《榮華樂》：“天長一矢貫雙虎，雲弝絶騁聒旱雷。”左思《吴都賦》寫傾藪搜巖，禽殫獸盡，繼之曰：“思假道於豐隆，披雲霄而高狩；籠烏兔於日月，窮飛走之棲宿”；餘勇可賈，欲上天圍獵，豪情壯語。李白《大獵賦》：“陽烏沮色於朝日，陰兔喪精於明月；思騰裝上獵於太清，所恨穹昊於路絶而忽也”；則更進一解，謂金烏玉兔惴惴恐獵人上天，爲所弋獲，王琦《太白集註》卷一未識其本左思語而夸飾也。

La Fin de Satan，Liv. I，St. iv.“Avec le Bois de l’Arche”，5.“La Trappe d’en bas et la Trappe d’en haut”.