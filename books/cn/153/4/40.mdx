---
---
---
title: 四〇 田儋列傳
---




“田橫之高節，賓客慕義而從橫死，豈非至賢！余因而列焉。不無善畫者，莫能圖，何哉？”《索隱》：“言天下非無善畫之人，而不知圖畫田橫及其黨慕義死節之事”；《考證》引顧炎武語，斥小司馬“憒憒”。按《索隱》誤以“畫”策、“圖”謀爲繪畫圖像，亦猶《穆天子傳》卷二：“封膜晝於河水之陽，以爲殷人主”，而張彦遠讀誤書破句，遂憑空添一上古畫師，《歷代名畫記》卷四：“封膜，周時人，善畫，見《穆天子傳》”（《四庫總目》卷一一三《繪畫備考》、孫志祖《讀書脞録》卷五、沈濤《交翠軒筆記》卷四等）。皆頗可覘唐人之重丹青也。