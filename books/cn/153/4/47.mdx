---
---
---
title: 四七 衛將軍驃騎列傳
---




“天子嘗教之［霍去病］孫、吴兵法，對曰：‘顧方略何如耳，不至學古兵法’”。按高適《送渾將軍出塞》：“李廣從來先將士，衛青未肯學孫吴”；牽於對仗聱調，遂强以霍去病事爲衛青事，《日知録》卷二一嘗摘曹植、趙至、謝靈運、李白、杜甫等竄改典故，此亦其類。《廉頗、藺相如列傳》相如論趙括曰：“王以名使括，若膠柱而鼓瑟耳！括徒能讀其父書傳，不知合變也”；“讀書不知合變”即《趙世家》引諺曰：“以書御者，不盡馬之情。”《三國志·魏書·夏侯淵傳》裴註引《世語》記淵子稱兒戲好爲軍陣之事，父奇之使讀《項羽傳》及兵書，稱不肯，曰：“能自爲耳，安能學人！”稱十八歲即死，未克成器，顧其抱負則與霍去病相似。《北史·來護兒傳》：“行軍用兵，特多謀算，每見兵法，曰：‘此亦豈異人意也？’”《宋史·岳飛傳》飛“尤好《左氏春秋》、孫吴兵法”，喜“野戰”，宗澤授以陣圖，飛曰：“陣而後戰，兵家之常，運用之妙，存乎一心。”趙括學古法而墨守前規，霍去病不屑學古法而心兵意匠，來護兒我用我法而後徵驗於古法，岳飛既學古法而出奇通變不爲所囿；造藝、治學皆有此四種性行，不特兵家者流爲然也。岳飛好《左傳》，當亦是爲四七學兵法。《三國志·吴書·吕蒙傳》裴註引《江表傳》記孫權自言：“至統事以來，省三史、諸家兵書，自以爲大有所益”，因勸蒙：“宜急讀《孫子》、《六韜》、《左傳》、《國語》及三史”；早以《左傳》及《左氏外傳》屬“兵書”。《新五代史·敬翔傳》梁太祖問：“《春秋》所記何等事？”翔答：“諸侯戰争之事耳”，又問：“其用兵之法，可以爲吾用乎？”答：“兵者、應變出奇以取勝，《春秋》古法不可以用於今”；觀《舊五代史·敬翔傳》末附註言其“應《三傳》數舉不第，發憤”投筆，則其對梁祖語，或猶存餘憤，乃己噎而勸人廢食歟？後世言兵者稱述左氏不衰；明顔季亨《九十九籌》卷一〇《戰律<春秋>》歎“《春秋》兵法之聖也”，即以孫、吴等兵法詮《左傳》；陳禹謨撰《左氏兵略》；清魏禧《魏叔子文集》卷二有《春秋戰論》一〇首，謂“左氏之兵”爲“謀三十有二”、“法二十有二”焉。

【增訂三】古之“名將”而“精通《左氏傳》者”，梁章鉅《退菴隨筆》卷一三嘗標舉之，關羽、渾瑊、狄青等與焉。