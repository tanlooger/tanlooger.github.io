---
---
---
title: 一七 蕭相國世家
---




“客有説相國曰：‘君滅族不久矣！……上所爲數問君者，畏君傾動關中，今君胡不多買田地、賤貰貸以自汙？上心乃安。’ 於是相國從其計，上乃大説。”按《戰國策·趙策》一：“腹擊爲室而鉅，荆敢言之。主謂腹子曰：‘何故爲室之鉅也？’腹擊曰：‘臣羈旅也，爵高而禄輕，宫室小而帑不衆。主雖任臣，百姓皆曰：國有大事，擊必不爲用。今擊之鉅宫，將以取信於百姓也。’ 主君曰：‘善！’”買田築室，作用相似。《白起、王翦列傳》王翦請美田宅園池甚衆，謂人曰：“秦王怚而不信人。今空秦國甲士而專委於我，我不多請田宅爲子孫業以自堅，顧令秦王坐而疑我耶？”，《考證》引黄震曰：“後有勸蕭何田宅自汙者，其計無乃出於此歟？”實則腹擊已先爲之矣。《廉頗藺相如列傳》趙括得“王所賜金帛，歸藏於家，而日視便利田宅可買者買之”，其母論此爲“不可使將”之證；則觀跡略同，用心處境迥殊。《北齊書·文襄六王傳》蘭陵武王“由芒山大捷，恐以威武見忌”，乃“貪殘”以“自穢”，然“反以速禍”；則師法王翦、蕭何而唐捐無益。或吹火欲使滅，或又吹火欲使燃；木以不材而全，雁又以不鳴而烹。世事初無固必也。