---
---
---
title: 一四 陳涉世家
---




“輟耕之壟上，悵恨久之，曰：‘苟富貴，毋相忘！’”按《外戚世家》記薄姬“少時與管夫人、趙子兒相愛，約曰：‘先貴毋相忘！’”，又記衛子夫“上車，平陽主拊其背曰：‘行矣！彊飯，勉之！即富貴，毋相忘！’”“即”可作“若”解（見前論《趙世家》），即“苟”義，而此處又無妨作“立即”解。蓋皆冀交游之能富貴，而更冀其富貴而不棄臵貧賤之交也。《後漢書·宋弘傳》 光武帝引諺曰：“貴易交”；《唐摭言》卷二王冷然《與御史高昌宇書》曰：“倘也貴人多忘，國士難期”；《全唐文》卷二一四陳子昂《爲蘇令本與岑内史啓》曰：“然親貴盈朝，豈忘提獎？”蓋人既得志，又每棄臵微時故舊之失意未遇者也。二事皆人情世道之常。然夥涉爲王，初未失故。同耕者遮道而呼，涉即載與偕歸；客自“妄言輕威”，致干罪譴，乃累涉亦被惡名。《西京雜記》卷二記公孫弘起家爲丞相，舊交高賀從之，怨相待之薄，曰：“何用故人富貴爲！”揚言弘之矯飾，弘歎曰：“寧逢惡賓，不逢故人！”是則微時舊交，正復難處，富貴而相忘易交，亦有以哉。