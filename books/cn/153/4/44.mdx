---
---
---
title: 四四 韓長孺列傳
---




“治天下終不以私亂公。語曰：‘雖有親父，安知其不爲虎？雖有親兄，安知其不爲狼？’”按言政治中無骨肉情也。《國語·晉語》一驪姬譖申生於獻公曰：“故長民者無親”；《鄧析子·無厚》篇曰：“父於子無厚，兄於弟無厚”；即以利害斷恩私，如小拿破侖所謂“政治不具肝腸”（La politique n’a pas d’entrailles）。貝瓊《行路難》：“我以爲父，安知非虎？我以爲兄，安知非狼？” 朱琰《明人詩鈔》正集卷二極賞之，以爲“從‘緜緜葛藟’化出”，不知其竄易漢人語爾。

建元六年，“匈奴來請和親，天子下議。大行王恢……曰：‘……不如勿許，興兵擊之。’安國曰：‘……擊之不便，不如和親。’”按《史記》於此記王、韓兩造各申己見。明年元光元年王恢請攻匈奴，《史記》未載有持異議者；《漢書·竇、田、灌、韓傳》則詳著恢又與安國廷辯之詞。恢以爲“擊之便”，安國以爲 “勿擊便”，皆持之有故，回環往復者三。前乎此唯《戰國策·趙策》三秦索六城，趙王與樓緩、虞卿計，一言“予”，一言“勿予”，亦往復者三。《楚策》一齊索東地，楚襄王諮之朝臣，子良曰：“不可不予”，昭常曰：“不可予”，景鯉曰：“不可予”，而慎四四子勸王合釆“三子之計”，正反相成，古書所載集思綜斷之佳例，此爲朔矣。《國策》中蘇秦説合從，張儀説連橫以破合從（《齊策》一、《楚策》一、《趙策》二、《魏策》一、《韓策》一、《燕策》一），各自成篇，苟合觀之，亦不啻廷辯之往復也。