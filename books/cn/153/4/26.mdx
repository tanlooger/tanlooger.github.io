---
---
---
title: 二六 蘇秦列傳
---




“蘇秦笑謂其嫂曰：‘何前倨而後恭也！’嫂委蛇蒲服，以面掩地以謝。”按《高祖本紀》：“太公擁篲迎門卻行”，而高祖曰：“始大人常以臣無賴，今某之所業孰與仲多？”《南史·沈慶之傳》：“慶之既通貴，鄉里老舊素輕慶之者，後見皆膝行而前，慶之歎曰：‘故是昔時沈公！’”。正蘇秦所歎“此一人之身，富貴則親戚畏懼之，貧賤則輕易之”；而“故是昔時沈公”又即俗諺之“蘇秦還是舊蘇秦”也。世態炎涼，有如踐跡依樣；蓋事有此勢，人有此情，不必鑿鑿實有其事，一一真有其人。勢所應然，則事將無然。孔融言武王以妲己賜周公，蘇軾言舜三宥而皋陶三曰 “殺！”，均以“想當然耳”自解。亞理士多德所謂“雖不實然，而或當然”（That is not true. But perhaps it ought to be）；布魯諾所謂“即非情事，卻入情理”（Se non è vero，è molto ben tro- vato）；皆斯意耳。故小説院本中嘲詼勢利翻覆，刻板落套（stock situation）。一英國舊劇寫酒店主偕妻以訟事赴官中，官覩面相識，問曰：“去歲以雙雞餽我者，非子也耶？”店主曰：“小人將歲歲以爲例供也。”官呼堂下人曰：“汝曹觀此夫婦皆朴實不欺，相其面誠篤之氣可掬，吾言然否？”（“See you this hon- est couple，...have they not/A pair of honest faces？”）對簿者亟曰：“家有二牛，不腆上奉。”官即呼酒店主曰：“無賴子！汝來前！”復謂衆曰：“吾已寨視此子，必爲大憝。相貌奸惡，汝曹亦曾覩其偶否？明執法憑此容顔，雖無辜亦判絞耳”（Come near， nearer，rascal. /And now I view him better，did you e’er see/ One look so like an archknave？his very countenance，/Should an understanding judge but look upon him，/Would hang him， though he were innocent）。不特如《水滸》第九回滄州牢營差撥先斥林仲“賊配軍滿臉餓文”而後譽“林教頭這表人物”，或 《儒林外史》第三回胡屠户先呵范進“也該撒尿自照”，而後稱“賢婿這等相貌”，抑且如《太平廣記》卷二九五《曲阿神》（出 《神鬼傳》）：“有一逸劫，官司十人追之，逕至廟，跪請求救，許上一豬。因不覺忽在牀下。追者至，覓不見，因請曰：‘若得劫者，當上大牛。’少時劫形見，吏即縛將去。”即理所當然，事將無同也。

“蘇秦喟然歎曰：‘……且使我有雒陽負郭田二頃，吾豈能佩六國相印乎？’”按《説郛》卷二〇鄭震《讀書愚見》以蘇秦語與孟子“無恒産者無恒心”對勘，謂各明一義。

【增訂三】劉克莊《後村大全集》卷一五《雜詠一百首·十二六辯·蘇秦》：“常産常心論，平生不謂然。晚知蘇季子，佩印爲無田。”即鄭震之意。

《平原君、虞卿列傳》：“然虞卿非窮愁，亦不能著書以自見於後云”；則建樹功名，從事著作，皆困窮之所激發也。然馬遷《報任安書》末節，歷舉發憤著書諸例，未及虞卿，却道吕不韋；《史通·雜説》上所以譏其“識有不該，思之未寨”，謂“若要多舉故事”，何不以虞易吕。桓譚《新論·求輔》謂賈誼不“失志” 則“文彩不發”，淮南王不富貴則不能“廣聘駿士”使著書，揚雄不貧則不能“作玄言”云云；蓋著述之事固出於窮，而亦或出於過，遷説不如桓説之周賅矣。

Poetics，XX. 11，“Loeb”，103.

Bruno，De gli Eroici Furori，Pte II，Dial. iv，op. cit.，630.

Philip Massinger，A New Way to Pay Old Debts，IV. ii，Plays，ed. F. Cun- ningham，413.