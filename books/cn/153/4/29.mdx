---
---
---
title: 二九 春申君列傳
---




“乃上書説秦昭王曰：‘……兩虎相與鬬，而駑犬受其弊。’”按《廉頗、藺相如列傳》：“今兩虎相鬬，其勢不俱生”；《魏豹、彭越列傳》：“兩龍方鬬，且待之”；《張儀列傳》儀説楚王：“此所謂兩虎相搏者也”，又陳軫對秦惠王述卞莊子事，言兩虎方鬬，“立須”其一死一傷，刺其傷者，“一舉有雙虎之功”。《淮南子·詮言訓》：“兩人相鬬，一羸在側，助一人則勝，救一人則免。鬬者雖强，必制一羸，非以勇也，以不鬬也”；用意相近。皆西語所謂 “第三者坐享其利”（tertius gaudens）。《戰國策·秦策》二記陳軫語，作：“無刺一虎之勞，而有刺兩虎之名”，修詞未當；夫刺傷虎，是亦刺之勞也。相鬬者，或曰“龍”、或曰“虎”，指異而旨無不同。變龍若虎爲鷸、蚌（《戰國策·燕策》二）若犬、兔（《齊策》三），胥可忘言得意。如徐陵《孝穆集》卷一《爲護軍長史王質移文》：“刺虎之勢，時期卞生；拾蚌之機，彌驗蘇子”；《周書·杜杲傳》杲謂徐陵曰：“鷸蚌狗兔，勢不兩全，若使齊寇乘之，則彼此危矣”；邵雍《伊川擊壤集》卷一三《利害吟》：“兔犬俱斃，蚌鷸相持；田漁老父，坐而利之。”亦如《魏書·僭晉司馬叡傳》温嶠曰：“今者騎虎之勢，可得下乎？”；《隋書·后二九妃傳》獨孤后使李圓通謂文帝曰：“騎獸［虎］之勢，必不得下，勉之！”；《新五代史·唐臣傳》之一二故人子弟謂郭崇韜曰：“俚語曰：‘騎虎者勢不得下’”；而《魏書·略陽氐吕光傳》吕超曰：“今猶乘龍上天，豈得中下？”乘龍跨虎，取象異而命意同，齊物論也可。

【增訂四】《後漢書·儒林列傳》上：“孔僖歎曰：‘若是所謂畫龍不成反爲狗者’”；《馬援傳》書誡兄子曰：“所謂畫虎不成反類狗者也。”正如“騎虎”、“乘龍”之均喻“難下”也。