---
---
---
title: 二八 孟嘗君列傳
---




“孟嘗君太息歎曰：‘文常好客，……客見文一日廢，皆背文而去，莫顧文者。……’馮驩曰：‘……富貴多士，貧賤寡友，事之固然也。君獨不見夫朝趨市者乎？’”云云。按《廉頗、藺相如列傳》頗“失勢之時，故客盡去，及復用爲將，客又復至。廉頗曰：‘客退矣！’客曰：‘吁！君何見之晚也！夫天下以市道交：君有勢，我則從君；君無勢則去，此固其理也’”；又《汲、鄭列傳》：“太史公曰：‘夫以汲、鄭之賢，有勢則賓客十倍，無勢則否，況衆人乎！’”；又《平津侯、主父列傳》：“太史公曰：‘偃當路，諸公皆譽之，及名敗身誅，士争言其惡，悲夫！’”再三言此，感慨係之。劉峻《廣絶交論》曰：“素交盡，利交興”，又釋“利交”曰：“義同賈鬻，故桓譚譬之於闤闠”，《文選》李善註謂“譚集及《新論》”無此譬，唯《戰國策·齊策》四譚拾子對孟嘗君語有之，“疑‘拾’誤爲‘桓’，遂居‘譚’上耳。”譚拾子語即《史記》此篇之馮驩語也。劉文歸宿於“繐帳猶懸，門罕漬酒之彦，墳未宿草，野絶動輪之賓”，乃言生死見《隋書·廬思道傳·勞生論》：“結侣棄廉公之第，携手哭聖卿之門”云云一大節，淋漓盡致，則兼言盛衰見交態。《全唐文》卷七七六李商隱《别令狐拾遺書》：“必曰：‘吾惡二八市道！’嗚呼！此輩真手搔鼻皻而喉噦人之灼痕爲癩者，市道何肯如此邪？今一大賈……是何長者大人哉！……此豈可與此世交者等耶？”；“市道”語出《史記》，而命意則申《全唐文》卷五九二柳宗元《宋清傳》。《傳》稱清“居市不爲市之道”，故如此“市道交豈可少邪？”，於遷《書》、劉《論》，更進一解。後世立言相類者不少，如杭世駿《道古堂文集》卷一〇《賈説》是也。