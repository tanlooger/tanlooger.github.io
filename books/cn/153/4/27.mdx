---
---
---
title: 二七 樗里子甘茂列傳
---




“樗里子滑稽多智，秦人號曰‘智囊’”；《索隱》：“鄒誕解云：‘滑、亂也，稽、同也。……謂能亂同異也’”；《考證》謂鄒解是，引《孟、荀列傳》及屈原《卜居》爲證，又曰：“自史公録《滑稽傳》，遂轉爲俳諧義”。按《滑稽列傳》題下《索隱》與此同而較略，不言其解之出鄒誕；《正義》於此傳及《滑稽列傳》題下皆引顔師古説，則出《漢書·公孫弘、卜式、兒寬傳》“滑稽則東方朔、枚皋” 句註。顔之第一義：“滑、亂也，稽、礙也，言其變亂無留礙也”，頗符鄒誕之解。“滑稽”二字雙聱，鄒誕望文生義，未必有當於 “滑稽”之名稱，然而中肯入扣，殊能有見於滑稽之事理。夫異而不同，則區而有隔，礙而不通；淆而亂之，則界泯障除，爲無町畦矣。莊子辯才無礙，物論能齊，厲施莛檻，胡越肝膽，《逍遥遊》 曰：“將旁礴萬物以爲一”，司馬彪註：“猶混同也”；故《孟子、荀卿列傳》以“滑稽亂俗”目之。《孔子世家》晏嬰曰：“夫儒者滑稽而不可軌法”，瀧川漏引；“軌法”即“礙”，“滑稽”即“變亂”軌法也。《三國志·魏書·應璩傳》裴註引《文章敍録》：“爲詩以諷焉，其言雖頗諧合”；“合”即“同”也，“諧合”者、“俳諧”出以 “亂同異”，即“滑稽”也。“滑稽”訓“多智”，復訓“俳諧”，雖二七“義”之“轉”乎，亦理之通耳。觀西語“wit”與“esprit”之兼二義，“spiritoso”與“spirituale”及“Witz”與“Wissen”之出一根，返而求之，不中不遠。蓋即異見同，以支離歸於易簡，非智力高卓不能，而融會貫通之終事每發自混淆變亂之始事（the power of fusing ideas depends on the power of confusing them）。論創造心理者謂之“兩事相聯”（bisociation）。俳諧之設譬爲讔，機杼莫二。譬如嗢噱之最凡近者爲雙關語（pun），混異義於同音，亂兩字爲一談，非直“稽”而“滑”之，有類謎語之“解鈴繫鈴”格歟？墨憨齋定本《酒家傭》第二六折取古語打諢云：“但聞道可盜，須知姑不孤”；以“盜”、“姑”、“孤”字混於“道”、“觚”字，復以“道可盜”、“姑不孤”句混於“道可道”、“觚不觚”句，且以道經《老子》儷儒典《論語》，即“滑稽”、“諧合”之例焉。康德嘗言，解頤趣語能撮合茫無聯繫之觀念，使千里來相會，得成配偶（Der Witz paart［assimiliert］ heterogene Vorstellungen，die oft weit auseinander liegen）；讓·保羅至喻之爲肯作周方、成人好事而喬裝神父之主婚者（der Witz im engsten Sinn，der verklei- dete Priester，der jedes Paar kopuliert）。皆明其“亂同異”、“無留礙”。然則鄒誕之釋“滑稽”，義藴精深，一名之訓於心要已具聖解矣。别見《楚辭》卷論《卜居》。

S. Butler，Alps and Sanctuaries，43－4.

A. Koestler，The Act of Creation，35；cf. 27，45，94.

Kant，Anthropologie，§ 54，Werke，hrsg. E. Cassirer，VIII，109.

Jean Paul，Vorschule der Ästhetik，§ 44，Werke，Carl Hanser，V，173. Cf. Samuel Butler：“A Pimp”：“He is a conjunction copulative”，Characters and Pas- sages from Notebooks，ed. A. R. Waller，184.