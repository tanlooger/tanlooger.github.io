---
---
---
title: 九 律 書
---




“自是之後，名士迭興，晉用咎犯，而齊用王子，吴用孫武”。按“名士”非僅知名之謂。《禮記·月令·仲春之月》：“勉諸侯，聘名士，禮賢者”；《註》：“名士，不仕者”；《正義》：“蔡氏云： ‘名士者，謂其德行貞絶，道術通明，王者不得臣而隱居不在位者也。賢者，名士之次，亦隱者也。名士優，故加束帛，賢者禮之而已’。”“名士”居“賢者”之上，其德尊望重可見，不徒有令聞高名而已。《吕氏春秋·尊師》篇歷舉子張等六人，胥“刑戮死辱之人也”，以“善學”故，“由此爲天下名士顯人以終其壽，王公大人從而禮之”，則泛言聱名顯著而未掛仕籍之人，不必高於“賢者” 一等；《寨己》篇之“先王、名士、過師”亦然。處士亦有純盜虚聱者，故《鄧析子·無厚》篇論君有“三累”：“以名取士，二累也”，即謂“聘名士”之須慎重，恐實之不傅盛名也。《史記》中舍《律書》外，如《李斯列傳》：“諸侯名士可以下財者，厚遺賂之”；《張耳、陳餘列傳》：“已聞兩人魏之名士也”；《魏其、武安侯列傳》：“進名士家居者貴之”；《韓長孺列傳》：“於梁舉壺遂、臧固、郅他，皆天下名士”；《酷吏列傳》：“張湯收接天下名士、大夫。” 僉謂有才名而尚無禄位者；曰“名士、大夫”，謂朝、野並接也。他若《漢書·王莽傳》上：“收贍名士”，《後漢書·方術列傳·論》：“漢世之所謂名士者，其風流可知矣！”，亦沿此義。《禮記》之“名士”謂有名而不仕者，《史》、《漢》之“名士”則謂有名而猶未仕者；至魏晉則凡得名早於得官者，雖已仕宦貴過，亦仍稱“名士”，且浸假推及于諸餘著名之聞人，原意遂掩。《裴子語林》（《玉函山房輯佚書》本）卷上司馬懿美諸葛亮曰：“可謂名士矣！”夫亮得君柄國，非隱淪幽仄，顧得此品藻，當是歎名下無虚，或贊其雖居廊廟而有山林襟度耳。觀《三國志》裴松之註所引 《漢末名士録》，方牧如劉表與焉；《世説·文學》袁宏作《名士傳》，據劉峻註，山濤、王衍輩與焉；張輔撰《名士優劣論》（《全晉文》卷一〇五），校量管鮑、馬班、樂毅與諸葛亮、劉備與曹操，貴爲一國之君，亦被“名士”之目焉。《禮記》註所謂“隱居不在位”者，已如前塵舊蜕矣。《晉書·衛瓘傳》杜預聞瓘殺鄧艾，曰： “伯玉其不免乎！身爲名士，位居總帥”；以“身”與“位”對舉，即得名先於得官、或得名非由於得官。瓘之孫玠，《晉書》本傳記王導曰：“衛洗馬……風流名士”，又史官曰：“中興名士，唯王承及玠爲第一云”，而《王承傳》則稱承“渡江名臣……爲中興第一”；蓋“名士”作官，即亦“名臣”，而作官得爲“名臣”，未必原是“名士”。聱名之起，乃緣才能，然才名不稱又復常事。《世説·賞譽》上王濟歎曰：“家有名士三十年而不知！”，當成名士而未也；《任誕》王孝伯曰：“名士不必須奇才”，欲成名士亦易也。降至後世，“名士”幾同輕薄爲文、標榜盜名之狂士、游士（參觀《明文授讀》卷一〇徐應雷《名士論》、《尺牘新鈔》卷八陳龍正 《與友》），即莊子、淮南子所譏“賣名聱”、“買名譽”，王羲之所訶 “噉名客”，李謐所斥“賣聱兒”（《天地》、《俶真訓》、《世説·排史記會注考證 九調》、《魏書·逸士傳》）。董説《西遊補》第六回刻劃西楚霸王醜態，樹幟署銜曰：“先漢名士項羽”。律以張輔之《論》，項羽未嘗不可稱“名士”，然插標自貨，揚己炫人，董氏所諷，意在於斯。《板橋雜記》中“名士是何物？值幾文錢？”暴謔有由來也。

“故教笞不可廢於家，刑罰不可捐於國，誅伐不可偃於天下”；《考證》謂語本《吕氏春秋·蕩兵》篇。按兵與刑乃一事之内外異用，其爲暴力則同。故《商君書·修權》篇曰：“刑者武也”，又《畫策》篇曰：“内行刀鋸，外用甲兵。”

【增訂三】《周禮·司寇》：“三曰：刑亂國，用重典”，鄭玄註： “‘亂國’，篡弑叛逆之國；‘用重典’者，以其化惡，伐滅之。” 孫詒讓《周禮正義》卷六六疏鄭註曰：“謂兵刑同原，‘重典’即征伐之事”；復引吴廷華説謂鄭註“與經義不符”。蓋經言“内行之刀鋸”，而註誤爲“外用之甲兵”也。然正緣習聞熟知“兵刑同原”，遂不察而混同作註耳。

《荀子·正論》篇以“武王伐有商誅紂”爲“刑罰”之例。“刑罰” 之施於天下者，即“誅伐”也；“誅伐”之施於家、國者，即“刑罰”也。《國語·魯語》臧文仲曰：“大刑用甲兵，其次用斧鉞；中刑用刀鋸，其次用鑽笮；薄刑用鞭扑。故大者陳之原野，小者致之市朝”；《晉語》六范文子曰：“君人者，刑其民成，而後振武於外。今吾司寇之刀鋸日弊而斧鉞不行，内猶有不刑，而況外乎？夫戰，刑也；細無怨而大不遍，而後可以武刑外之不服者。”《尉繚子·天官》篇曰：“刑以伐之。”兵之與刑，二而一也。杜佑《通典》以兵制附刑後，蓋本此意。杜牧《樊川文集》卷一〇《孫子註序》亦云： “兵者，刑也。刑者，政事也。爲夫子之徒，實仲由、冉有之事也。不知自何代何人，分爲二途，曰：文、武。”