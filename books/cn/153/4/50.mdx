---
---
---
title: 五〇 汲鄭列傳
---




“大將軍青侍中，上踞廁而見之”；《集解》：“廁謂牀邊，一云溷廁也”；《考證》：“廁當作厠，厠、側通。”按程大昌《演繁露》卷五、周密《齊東野語》卷一〇、徐昂發《畏壘筆記》卷二等皆考《史記》中“廁”有數義；程氏至云：“今武帝之見青也，臨斬絶之岸，而使青蒲伏於絶岸之下，仰視威顔，如在天上”，其説迂謬，渾忘“侍中”兩字矣。謝肇淛《五雜俎》卷三論武帝見青事，亦主溷廁，謂“解者必曲爲之説，殊可笑！”是也。竊謂此傳與《項羽本紀》中“廁”，皆指溷廁；《張釋之、馮唐傳》中“廁”，則指邊涯。“踞廁”接見大臣，亦西方帝皇舊習，蒙田所謂據廁牏爲寶座，處理機要（des princes，qui pour depescher les plus importants［sic.］affaires，font leur throne de leur chaire percée）；并有入廁面君特許狀（le brevet d’affaires），頒予重臣，俾於溷圊得便宜如宣室之覲。吾國古代似無此典制。

【增訂四】聖西門《回憶録》於法國路易十四宫廷掌故，如山藏海涵，記當時王公常以廁牏爲内室之公座（un trône intime），據而會客。臣工奏事，路易十四則奏溷，每晨輒半小時；凡爾塞宫中臵官牏（chaîses percées officielles）凡二百七十四具云（Jean de la Varende，M. le duc de Saint-Simon et sa comédie humaine，1983，p. 113）。

“忿發駡曰：‘天下謂刀筆吏不可以爲公卿，果然！’”按 《張釋之、馮唐列傳》釋之亦諫文帝“秦以任刀筆之吏”，陵遲土崩。然《蕭相國世家》：“太史公曰：‘蕭相國何於秦時爲刀筆吏’”；汲黯之駡，誠爲黯於漢家故事矣。

“太史公曰：‘下邦翟公有言’”云云。按《漢書·張、馮、汲、鄭傳》以翟公署門一節綴鄭當時傳尾，逕接以總《贊》。此節乃馬遷感歎之比事屬詞，固乃溝而外之於作者議論，贅而著之於傳中人本事，謀篇全失倫脊。立異無當，不如照鈔，依樣葫蘆，猶勝畫蛇添足也。

Essais，I. iii，“la Pléiade”，37.