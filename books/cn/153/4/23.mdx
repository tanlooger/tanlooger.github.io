---
---
---
title: 二三 管晏列傳
---




“管仲卒，……後百餘年而有晏子焉。”按明、清批尾家所謂 “搭天橋”法，馬遷習爲之。葉大慶《考古質疑》卷二、周密 《齊東野語》卷一〇皆更舉《孫子、吴起列傳》之“孫武死後百餘年有孫臏”及《屈、賈列傳》之“自屈原沉汨羅後百有餘年，漢有賈生”；葉氏又舉《滑稽列傳》之“其後百餘年，楚有優孟”，斥其“顛倒錯謬”，謂當曰：“其前百餘年”。均漏卻《刺客列傳》：“其後百六十有七年而吴有專諸之事。……其後七十餘年而晉有豫讓之事。……其後四十餘年而軹有聶政之事。……其後二百二十餘年秦又有荆軻之事”；略同《滑稽列傳》：“其後百餘年，楚有優孟。……其後二百餘年秦有優㫋”。皆事隔百十載，而捉臵一處者也。亦有其事同時而地距千百里，乃映帶及之者，如《春申君列傳》：“盡滅春申君之家；而李園女弟初幸春申君，有身而入之王，所生子者，遂立爲楚幽王。是歲也，秦始皇立九年矣，嫪毐亦爲亂於秦，覺，夷其三族，而吕不韋廢。”此則全用《戰國策·楚策》四之文，祇删一字（“覺，夷三族”）移一字（“幽王也，是歲秦始皇立”）。記楚事而忽及秦事，一似節外生枝。蓋吕不韋乃《法言·淵騫》所謂“穿窬之雄”，托樑换柱，與黄歇行事不謀而合，身敗名裂，又適相同，載筆者矚高聚遠，以類相并，大有浮山越海而會羅山之觀，亦行文之佳致也。參觀《詩經》論《卷耳》。

“至其書世多有之，是以不論，論其軼事。”按《司馬穰苴列傳》：“世既多《司馬兵法》，以故不論，著穰苴之列傳焉”；《孫子、吴起列傳》：“世俗所稱師旅，皆道《孫子十三篇》、《吴起兵法》。世多有，故弗論，論其行事所施設者。”此可與前論《絳侯世家》參證，所謂世所周知，皆從省略。馬遷於老、莊、孟、荀之書亦然。然《司馬相如列傳》於相如著作“釆其尤著公卿者”，似自遏其例。夫賈誼、司馬相如詞賦，當時亦必“多有”，或緣近代詞章，行世未久，録之以示論定之意，許其江河萬古耶？韓非著書，明云“學者多有”，即《説難》戚戚焉於心，何須全録？屈原之書，想屬“多有”，既“與日月争光”，是垂世行遠，已成定案，顧又不惜全篇累牘載之。此中義例，當得善於橫説豎説者披郤導竅，自慚未過也。