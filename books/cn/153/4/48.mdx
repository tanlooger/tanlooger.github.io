---
---
---
title: 四八 平津侯主父列傳
---




公孫弘“爲布被”，“食一肉，脱粟之飯”。按閻若璩《潛邱劄記》卷二謂“廉易而恥難”，如公孫弘布被脱粟，不可謂不廉，而曲學阿世，何無恥也！馮道刻苦儉約，不可謂不廉，而更事四姓十君，何無恥之甚也！“蓋廉乃立身之一節，而恥實心之大德，故廉尚可嬌，而恥不容僞。”析理入微。《鹽鐵論》之《刺復》、《褒賢》、《救匱》諸篇譏弘之“無益於治”，顧亦未嘗不許其儉約也。

“主父偃曰：‘我阨日久矣！且丈夫生不五鼎食，死即五鼎烹耳！’”按《左傳》哀公十六年，石乞曰：“此事克則爲卿，不克則烹，固其所也。何害！”《南齊書·荀伯玉傳》：“善相墓者見伯玉家墓，謂其父曰：‘當出暴貴而不久也。’伯玉後聞之，曰：‘朝聞道，夕死可矣！’”《全唐文》卷八九七羅隱《廣陵妖亂志》 諸葛殷曰：“男子患於不得遂志，既得之，當須富貴自處，人生寧有兩邊死者！”可合觀。皆東方朔羡木槿之意也。

主父偃“遍召昆弟賓客，散五百金予之，數之曰：‘始吾貧時，昆弟不我衣食，賓客不我内門。今吾相齊，諸君迎我，或千里。吾與諸君絶矣！’”按《蘇秦列傳》刻劃“一人之身，富貴則四八親戚畏懼，貧賤則輕易之”；《司馬相如列傳》寫相如奉使歸蜀， “於是卓王孫、臨邛諸公皆因門下獻牛酒以交驩，卓王孫喟然而歎，自以得使女尚司馬長卿晚”。餘見前論《蘇秦列傳》。馬遷於炎涼世態，如言之不足，故重言之者，殆别有懷抱而陳古刺今、借澆塊壘歟。卓王孫事酷肖《儒林外史》中胡屠户之於“賢婿老爺”；此當出馬遷渲染之筆，不類相如《自敍》詞氣也。