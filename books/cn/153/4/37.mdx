---
---
---
title: 三七 魏豹彭越列傳
---




“有司治，反形已具。”按《季布、欒布列傳》：“而陛下疑以爲反，反形未見”；《淮南、衡山列傳》：“安罪重於將，謀反形已定。”《戰國策》習用此字，如《齊策》五蘇秦説閔王曰：“此亡國之形也”；《楚策》一邯鄲之難，景舍謂楚王曰：“趙有亡形。……趙見亡形”；《燕策》一齊使人謂魏王曰：“伐齊之形成矣。”《三國志·吴書·諸葛恪傳》裴註引《漢晉春秋》李衡説姜維曰：“自曹操以來，彼之亡形未有如今者也”；《隋書·劉昉傳》 宇文忻臨刑，叩頭乞哀，昉曰：“事形如此，何叩頭之有！”《全唐文》卷六六七白居易《請罷兵第二狀》：“請而後捨，模樣可知”；《第三狀》：“只使陛下威權轉銷，天下模樣更惡”；《論行營狀》：“若比向前模樣，用命百倍相懸。”“模樣”即“形”，古近語異耳，皆兼局勢與情跡而言之。陳師道《次韻春懷》云：“老形已具臂膝痛”，點化殊妙，足資解會；“臂膝痛”者，老之徵象，“見”老之“形”，非老態“具”盡於“臂膝痛”也。