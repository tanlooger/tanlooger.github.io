---
---
---
title: 二一 五宗世家
---




“端爲人賊戾，又陰痿，一近婦人，病之數月，而有愛幸少年爲郎，爲郎頃之與後宫亂。”按此類醜事，勢所必然。《佞幸列傳》記韓嫣“出入永巷，不禁，以姦聞”；《趙飛燕外傳》：“父馮萬金。江都王孫女姑蘇主嫁江都中尉趙曼，曼幸萬金，萬金得通趙主，一産二女”；《漢書·霍光傳》：“初光幸監奴霍子都，及顯寡居，與子都亂”；《後漢書·梁冀傳》：“冀愛監奴秦宫，得出入壽所，壽見宫，輒屏御者，託以言事，因與私焉。宫内外兼寵，威權大震”；《魏書·僭晉司馬叡傳》：“奕少同閹人之疾，初在東海琅邪，親嬖人相龍、朱靈寶等，並侍卧内，而美人田氏、孟氏遂生三男，衆致疑惑”（《晉書·廢帝海西公紀》載“嬖人”尚有計好）；《南齊書·皇后傳》鬱林王何后“在後宫復通帝左右楊珉之，與同寢處如伉儷；珉之又與帝相愛褻，故帝恣之”；《新五代史·閩世家》：“寨知婢金鳳姓陳氏，鏻嬖之，遂立以爲后；初鏻有嬖吏歸守明者，以色見倖，號歸郎，鏻後得風疾，陳氏與歸郎姦。”國史野記所載，不一而足。《聊齋志異》卷二《俠女》則異史氏所謂“爾愛其艾豭，彼愛爾婁豬”，鄭燮《板橋詩鈔·秦宫詩、後長吉作》所謂“内寵外寵重復重”也。古羅馬諷刺詩文亦常及此。

E. g. Juvenal，Satires，II. 60，“Loeb”，22；Petronius，Satyricon，cxiii，“Loeb”，236.