---
---
---
title: 四五 李將軍列傳
---




“文帝曰：‘惜乎！子不遇時，如令子當高帝時，萬户侯豈足道哉！’”按後世稱道爲佳話，詞章中亦屢驅使，如陸游《贈劉改之》：“李廣不生楚漢間，封侯萬户宜其難”，又劉克莊《沁園春·夢孚若》：“使李將軍，遇高皇帝，萬户侯何足道哉！”（參觀 《齊東野語》卷八、《有不爲齋隨筆》乙）。以此語爲口實而嗤文帝者亦有之，如《舊唐書·魏元忠傳》上封事謂文帝“不知李廣之才而不能用之。……爾時胡騎憑陵，足伸其用，文帝不能大任，反歎其生不逢時；近不知魏尚、李廣之賢，而乃遠想廉頗、李牧。……從此言之，疏斥賈誼，復何怪哉！”；唐崔道融《讀 <李將軍傳>》：“漢文自與封侯得，何必傷嗟不遇時？”；宋張耒《張右史文集》卷二八《李廣》：“李廣才非衛霍儔，孝文能鑑不能收；君王未是忘征戰，何待高皇萬户侯！”《張釋之、馮唐列傳》記漢文帝“搏髀”曰：“嗟乎！吾獨不得廉頗、李牧時爲吾將，吾豈憂匈奴哉？”馮唐曰：“主臣！陛下雖得廉頗、李牧，弗能用也”；《三國志·蜀書·諸葛亮傳》裴註引《漢晉春秋》：“晉武帝問亮之治國於樊建，建以對，帝曰：‘善哉！使我得此人以自輔，豈有今日之勞乎？’建稽首曰：‘臣竊聞天下之論，皆謂鄧四五艾爲枉，陛下知而不理，皆豈馮唐之所謂“得頗、牧而不能用” 者乎？’”楊萬里隱同魏元忠，亦以文帝惜李廣與思頗、牧兩事，捉臵一處。《誠齋集》卷八八《論將》下雖譏廣“心翹然以無人視天下”，故師出無功，而《論將》上曰：“後之君臣狃於治而謂天下不復亂也，則曰：‘汝不逢高帝時，萬户侯何足道哉！’”卷九〇《文帝曷不用頗、牧論》尤彈射文帝，有曰：“士患不遇主，廣之受知於帝，尚可諉曰‘不遇主’耶？遇主而又云云若爾，是高帝不生，廣終不用也！有李廣則捨之於今焉，無頗、牧則思之於古焉。”揚雄《法言·重黎》稱文帝：“親屈帝尊，信亞夫之軍，至頗、牧，曷不用哉？”萬里《論》題出此。

“見草中石，以爲虎而射之，中石没鏃，視之石也；因復更射之，終不能復入石矣。”按頗契事理。《列子·黄帝》記商丘開自高臺下躍、入水火均無傷損，范氏之黨以其爲“有道”，叩之，開曰：“吾無道！……以子黨之言皆實也，唯恐誠之之不至，行之之不及，不知形體之所措、利害之所存也，心一而已。物無迕者，如斯而已。今昉知子黨之誕我，我内藏猜慮，外矜觀聽，追幸昔日之不焦溺，怛然内熱，惕然震悸矣。水火豈復可近哉！” 皆謂敢作能行或生於無知不思；

【增訂三】《唐語林·言語》記唐太宗征遼，作飛梯臨城，有人應募先登，城中矢射如雨，不少却。“英公指謂中書舍人許敬宗曰：‘此人豈不大健？’敬宗曰：‘健即大健，要是未解思量。’” 正謂敢作爲每出於不思索也。蒙田亦嘗論勇決或由冥頑來（lafaute d’appréhension et la bétise），因述一意大利人言意人怯而西、德、瑞人勇，蓋意人黠而三國人鈍耳（Essais，II.xi，op. cit.，406）。

【增訂四】《增訂三》引《唐語林·吉語》一節，其文實本諸劉餗《隋唐嘉話》卷中。

猶患睡遊或夢行症者睡時履險如夷，西語至取睡遊以喻萬無一失（mit schlafwandlerischer Sicherheit），而及其醒則畏謝不敏矣。瀧川《考證》引何焯謂《吕氏春秋·精通》篇記射石爲養由基事。《韓詩外傳》卷六、《新序·雜事》四亦記楚熊渠子事；吴曾 《能改齋漫録》卷一四《類對》、戴埴《鼠璞·虎石、蛇杯》均以熊渠子與李廣連類；劉昌詩《蘆浦筆記》卷一則怪《能改齋漫録》未及李萬歲事，萬歲、李遠字也。《周書·李遠傳》遠見石於叢蒲中，以爲伏兔，射之而中，鏃入寸餘，太祖賜書曰：“昔李將軍廣親有此事，公今復爾，可謂世載其德；雖熊渠之名，不能獨擅其美”；《日知録》卷二五引之，謂其“二事並用”。

Cf. Anatomy of Melancholy，Part. I，Sect. II，Mem. III，Subs. II，Bell，I，295（a Jew in France）.