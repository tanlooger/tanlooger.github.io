---
---
---
title: 三四 刺客列傳
---




“其友爲泣曰：‘以子之才，委質而臣事襄子，襄子必近幸子，近幸子，乃爲所欲，顧不易耶？……’豫讓曰：‘既已委質臣事人，而求殺之，是懷二心以事其君也’”云云。按蓋不肯詐降也。其嚴於名義，異於以屈節爲從權後圖者。李陵《答蘇武書》“報恩於國主耳”句，《文選》李善註引陵前與武書有“故且屈以求伸”語，與豫讓之言，如冰炭矣。

豫讓曰：“范、中行氏皆衆人遇我，我故衆人報之；至於智伯，國士遇我，我故國士報之。”按《漢書·賈誼傳》誼上疏陳政事，即引豫讓此數語而申之曰：“故主上遇其大臣如遇犬馬，彼將犬馬自爲也；如遇官徒，彼將官徒自爲也。……故見利則逝，見便則奪；主上有敗，則因而挻之矣；主上有患，則吾苟免而已，立而觀之耳。” 因小見大，有關治體，匪特恩私之酬報矣。《尚書·泰誓》下：“古人有言曰：‘撫我則后，虐我則讎’。”《孟子·離婁》章孟子告齊宣王曰：“君之視臣如手足，則臣視君如腹心；君之視臣如犬馬，則臣視君如國人；君之視臣如土芥，則臣視君如寇仇”；趙歧註：“臣緣君恩以爲差等”。

【增訂一】江瀚《孔學發微》卷上引《論語》、《易》、《禮記》、《左傳》而一言以蔽曰：“人倫大都等待舉之，期於兩方交盡。” 即豫讓語意。李陵《答蘇武書》亦曰：“陵雖孤恩，漢亦負德”，正緣恩以爲差等耳。

《戰國策·燕策》一郭隗對燕昭王曰：“帝者與師處，王者與友處，霸者與臣處，亡國與役處。詘指而事之，北面而受學，則百己者至；先趨而後息，先問而後默，則十己者至；人趨己趨，則若己者至；馮几據杖，眄視指使，則厮役之人至；若恣睢奮擊，呴籍叱咄，則徒隸之人至矣”（《説苑·君道》篇郭隗語、《鶡冠子·博選》篇“五至爲本”節略同）。二節可與賈誼文相發明。“如遇官徒”，則“至”者多“徒隸”；“自爲犬馬”，則“視”君如“國人”。史籍所載，臣蒙國士之遇而爲衆人之報者固有之，君遇以衆人、蓄等犬馬而責臣以國士之報者更多有之。《戰國策·齊策》四田需答管燕曰：“君不肯以所輕與士，而責士以所重事君”；《魏書·路思令傳》上疏：“夫恩可勸死士，今若捨上所輕，求下所重”，又《良吏傳》明亮曰：“官爵、陛下之所輕，賤命、微臣之所重，陛下方收所重，何惜所輕？”；王明清《揮麈三録》卷三記胡昉“以大言誇誕得官”，一日語人曰：“朝廷官爵是買吾曹之頭顱，豈不可畏！”；元曲鄭廷玉《楚昭公》第一折：“閒時故把忠臣慢，差時不聽忠臣諫，危時却要忠臣幹”；皆相發明。文藝復興時意大利史家亦謂君之於臣也，未嘗顧藉，爲己利便，扇捐屣棄，初勿少假，乃憤歎其營私負主，是亦不思之甚矣（Se e principi，quando viene loro bene，tengono poco contode’ servidori，per ogni suo pericolo interesse gli disprezzano o metto- no da canto，che può sdegnarsi o lamentarsi uno padrone se e ministri，pure che non manchino al debito della fede e dell’三四onore，gli abandonano o pigliano quelli partiti che sieno più a lo- ro beneficio？）。

“聶政曰：‘老母在，政身未敢以許人也’。”按此語全本《戰國策·韓策》二。《游俠列傳》言郭解“以軀借交，報仇藏命”， 《貨殖列傳》亦言俠少“借交報仇”，則馬遷自鑄偉詞。《水滸》 第一五回：“阮小五和阮小七把手拍着𩓐項道：‘這腔熱血只要賣與識貨的！’”“許身”、“賣血”似皆不如“借軀”之語尤奇也。

Guicciardini，Ricordi，§ 4，op. cit.，97－8.