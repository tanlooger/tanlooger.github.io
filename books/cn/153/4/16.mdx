---
---
---
title: 十六 齊悼惠王世家
---




“使使召責問魏勃，勃曰：‘失火之家，豈暇先言大人而後救火乎？’”按《鹽鐵論·大論》：“是猶遷延而拯溺，揖讓而救火也”；宋濂《宋文憲公全集》卷三七《燕書》中《趙成陽堪其宫火》一篇刻劃趙子朒假階於奔水氏：“盛冠服，委蛇而往，……三揖而後升堂，默坐兩楹間。奔水氏命儐者設筵，……觴已，主人曰：‘夫子辱臨敝廬，必有命我者，敢問？’朒方白曰：‘天降禍於我家’”云云，即本此意而鋪張以成滑稽。《韓非子·説林》 上：“假人於越而救溺子，越人雖善游，子必不生矣。失火而取水於海，海水雖多，火必不滅矣；遠水不可救近火也”，《金樓子·立言》下全襲之；《周書·赫連過傳》賀拔岳死，軍中大擾，衆議莫決，過曰：“此皆遠水不救近火，何足道哉！”言遠近正即言緩急，空間與時間相依待者也。