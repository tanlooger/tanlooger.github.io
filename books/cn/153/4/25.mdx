---
---
---
title: 二五 孫子吴起列傳
---




“孫子與有力焉”；《考證》引姚鼐、梁玉繩等考《左傳》不載孫武事，《十三篇》乃戰國言兵者託名於武所爲。按全祖望 《鮚埼亭集》卷二九《孫武子論》已謂孫武不知兵，而《十三篇》 則出於知兵者之手，蓋縱橫家所僞爲。陳傅良《止齋先生文集》 卷四一《跋徐薦伯詩集》：“世多謂書生不知兵，猶言孫武不善屬文耳。今觀武書《十三篇》，蓋與《考工記》、《穀梁傳》相上下”；

【增訂四】《文心雕龍·程器》：“孫武《兵經》辭如珠玉，豈以習武而不曉文也！”陳傅良之意早發於此。吕本中《童蒙詩訓》：“《孫子十三篇》論戰守次第與山川險易、長短、小大之狀，皆曲盡其妙。摧高發隱，使物無遁情，此尤文章之妙處。” 則傅良前輩語也。

張栻《南軒集》卷三四《跋<孫子>》：“右唐中書舍人杜牧所註《孫子》三卷。……蓋君子於天下之事，無所不當究，況於兵者，世之興廢、生民之大本存焉，其可忽而不講哉？……余得其書於 《集註》中而樂其説，因次第繕寫。……嗟乎！夷虜盜據神州，有年於兹，國家仇耻未雪，……然則于是書其又可以忽而不講哉？予故刻而傳之。”兩文頗有關繫，似爲述《孫子》舊聞者所未及，故舉似之。

“孫臏以此名顯天下，世傳其《兵法》”；《考證》輯《通典》、《御覽》等書所引孫臏《兵法》。按《御覽》卷二八二引《戰國策》載孫臏曰：“凡伐國之道，攻心爲上”云云，今本《戰國策》 中未見，唯《韓策》三或謂鄭王曰：“爲名者攻其心，爲實者攻其形；夫攻形不如越，而攻心不如吴”；乃言外交，非言軍事。然理有可通；蓋國之相與，交即攻守之以口舌而不以干戈者，所謂折衝樽俎也。《三國志·蜀書·馬謖傳》裴註引《襄陽記》謖告諸葛亮曰：“夫用兵之道，攻心爲上，攻城爲下”；《梁書·武帝紀》高祖曰：“夫用兵之道，攻心爲上，攻城次之”；皆隱用孫臏語。《孫子·軍争篇》：“將軍可奪心”，張預註引李靖曰：“攻者不攻其城，擊其陳而已，必有攻其心之術焉”，實以孫臏語解孫武也。