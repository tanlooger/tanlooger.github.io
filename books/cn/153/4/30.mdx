---
---
---
title: 三〇 廉頗藺相如列傳
---




《考證》：“《國策》記廉事頗略，而無一語及藺，此傳多載他書所不載。”按此亦《史記》中迥出之篇，有聱有色，或多本於馬遷之增飾渲染，未必信實有徵。寫相如“持璧卻立倚柱，怒髮上衝冠”，是何意態雄且傑！後世小説刻劃精能處無以遍之。《晉書·王遜傳》：“怒髮衝冠，冠爲之裂”，直類《史通》外篇《暗惑》所譏“文鴦侍講，殿瓦皆飛”，拾牙慧而復欲出頭地，反成笑柄。趙王與秦王會於澠池一節，歷世流傳，以爲美談，至譜入傳奇。使情節果若所寫，則樽俎折衝真同兒戲，抑豈人事原如逢場串劇耶？武億《授堂文鈔》卷四《藺相如澠池之會》深爲趙王危之，有曰：“殆哉！此以其君爲試也！”又曰：“乃匹夫能無懼者之所爲，適以成之，而後遂嘖然歎爲奇也！”其論事理甚當，然竊恐爲馬遷所弄而枉替古人擔憂耳。司馬光《涑水紀聞》卷六記澶淵之役，王欽若譖於宋真宗曰：“寇準以陛下爲孤注與虜博耳！”武氏斥相如行險徼倖，即亦以其君爲“孤注”之意矣。