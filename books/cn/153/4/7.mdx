---
---
---
title: 七 吕太后本紀
---




“太后遂斷戚夫人手足，去眼煇耳，飲瘖藥，使居廁中，命曰‘人彘’”；《考證》引《漢書·外戚傳》“居鞠域中”，師古註：“謂窟室也。”按此班書失檢，“人彘”之名，遂不可解矣。《論衡·雷虚》亦云：“吕后斷戚夫人手，去其眼，臵於廁中，以爲人豕，呼人示之。”夫廁溷固豚笠豕圈也。《酷吏列傳》：“賈姬如廁，野彘卒入廁”；《國語·晉語》胥臣對文公曰：“少溲於豕牢”，韋昭註：“豕牢，廁也；溲，便也”；《漢書·武五子傳》：“廁中豕羣出”，師古註：“廁，養豕圂也”；《全晉文》卷一五二苻朗《苻子》記朔人獻燕昭王大豕者，曰：“非大圊不居，非人便不珍。”後世尚然，竹添光鴻《棧雲峽雨日記》五月三十一日云：“又無圂圊，人皆矢於豚栅，豚常以矢爲食。”《太平廣記》 卷三三三《刁緬》則引《紀聞》云：“廁神形如大豬”，豈本地風光歟？戚夫人居廁中，故命曰“彘”曰“豕”耳。豕既食穢而字音又同“矢”，古人因以爲謔，如《太平廣記》卷二五四引《朝野僉載》張元一嘲武懿宗詩云：“忽然逢着賊，騎豬向南竄”，自解之曰：“騎豬者，夾豕走也”，即謂驚怖而矢溺俱下也。