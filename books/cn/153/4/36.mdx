---
---
---
title: 三六 張耳陳餘列傳
---




“太史公曰：‘……然張耳、陳餘始居約時，相然信以死，豈顧問哉？及據國争權，卒相滅亡。何鄉者相慕用之誠，後相倍之戾也？豈非以利哉！’”；《索隱》引《廉頗列傳》“以市道交”云云。按小司馬之解未貼。《廉頗》、《孟嘗君》諸傳所言乃趨附富貴人門下之游客、食客，向火之乞兒而已。此傳所慨，則貧賤時刎頸之平交，以素心始而不免以市道隙末；相形愈下，故張、陳之事尤貽口實。《法言·重黎》篇：“或問交，曰：‘仁’。問餘、耳，曰：‘光初’。”《漢書·張耳、陳餘傳·贊》全用《史記》語而改末句爲“勢利之交，古人羞之，蓋謂是矣！”指斥更明。《後漢書·王丹傳》丹歎“交道之難”，即曰：“張、陳凶其終。”“凶終”與“光初”語反而意一。《樊、酈、滕、灌列傳》酈寄與吕禄善而奉周勃命紿禄，“天下稱酈況賣交也”，此亦平交；《漢書·樊、酈、滕、灌、傅、靳、周傳·贊》力爲之辨，謂“誼存君親”，重於朋友。黄庭堅《豫章黄先生文集》卷二五 《跋陷蕃王太尉家書》所謂：“物固不一能，士固不一節。酈寄賣友而存君親，君子以爲可”。唐庚《眉山唐先生文集》卷七《正友論》 亦云：“酈況之説其友也，其言甚甘，而君子不以爲險”；然通篇力詆後世“相證”、“相告”、“相誣”以“賊害其友”之爲“至惡”，斯意至龔自珍《定盥續集》卷一《論私》而大暢矣。