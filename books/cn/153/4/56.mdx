---
---
---
title: 五六 滑稽列傳
---




“談言微中，亦可以解紛”。按下文言齊威王“國且危亡，在於旦暮，左右莫敢諫”，楚莊王欲以棺椁大夫禮葬馬，下令曰：“有敢以馬諫者，罪至死！”而淳于髡、優孟之流冒主威之不測，言廷臣所不敢，譎諫匡正。《國語·晉語》二優施謂里克曰：“我優也，言無郵”，韋昭註：“郵，遍也”；《荀子·正論》篇：“今俳優侏儒狎徒詈侮而不鬬者，是豈鉅知見侮之爲不辱哉？然而不鬬者，不惡故也。”蓋人言之有罪，而優言之能無罪，所謂“無郵”、“不惡”者是，亦即莎士比亞所謂“無避忌之俳諧弄臣”（all-licens’d fool）。意大利古時正稱此類宫廷狎弄之臣曰“優”（istrione）也。“肆無忌憚”又與《韓非子·八姦》謂：“優笑侏儒，左右近習，此人主未命而唯唯，未使而諾諾”，兩義相輔；《新五代史》所以有《伶官傳》以戒“困於所溺”歟。

【增訂三】宋耐得翁《都城紀勝》及吴自牧《夢粱録》卷二〇《妓樂》條載供應雜劇每“滑稽”以寓“諫諍”，皆妝演故事，“隱其情而諫，上亦無怒”，“謂之‘無過蟲’”。此即“優無郵”、“不惡”之的詁。“無過蟲”之稱初不承襲經、史，而意則通貫古今中外；析理論世，可以三反也。

“優孟曰：‘馬者，王之所愛也。以楚國堂堂之大，何求不得，而以大夫禮葬之，薄！請以人君禮葬之’”云云。按此即名學之“歸謬法”（apagoge，reductio ad absurdum），充類至盡以明其誤妄也。孟子“好辯”，每用此法，如《滕文公》章駁許行 “必種粟而後食”，則問曰“必織布而後衣乎？”、“許子冠乎？自織之與？”、“許子以釜甑爨，以鐵耕乎？自爲之與？”又斥陳仲子之“廉”，則曰：“充仲子之操，則蚓而後可者也”。以“大夫禮葬”進而至“以人君禮葬”，所謂“充”耳。

“優孟曰：‘請爲大王六畜葬之。以壠竈爲椁，銅歷爲棺，齎以薑棗，薦以木蘭，祭以糧稻，衣以火光，葬之於人腹腸’”。按優孟諫葬馬，猶《晏子春秋》内篇《諫》下之二三晏子諫葬狗，特此爲譎諫，彼爲莊論；“葬之於人腹腸”與“趣庖治狗，以會朝屬”，至竟無異也。

【增訂三】優孟諫葬馬、晏子諫葬狗事，與《左傳》昭公一九年所記一事酷類：“衛侯來獻其乘馬曰‘啓服’。塹而死，公將爲之櫝。子家子曰：‘從者病矣，請以食之。’乃以幃裹之”；《正義》：“《史記·滑稽傳》優孟諫楚王亦此類。”三節合觀，足爲一事孳生增飾之佳例。

《楚辭·漁父》亦云：“寧赴湘流，葬於江魚腹中。”後世作者踵其意而爲新險之語，如李覯《盱江全集》卷三六《論文》之一：“若見江魚須慟哭，腹中曾有屈原墳”；惠洪《禪林僧寶傳》卷一九載端獅子作祭死雞文：“維靈生有鷹鸇之厄，死有湯鑊之災；奉爲轉化檀越，施肚與汝作棺材”；方回《桐江續集》卷三二 《孔端卿<東征集>序》摘其《至日本、高麗覆舟》詩中“千生萬命魚爲椁”，歎“此句奇絶”；王守仁《陽明全書》卷二五《瘞旅文》：“縱不爾瘞，陰崖之狐成羣，陰壑之虺如車輪，亦必能葬爾於腹，不致久暴露爾”；曾異撰《紡授堂二集》卷九《出都僅百里，見餓殍三，愴然感賦》之三：“饞犬却能知掩骼，好將人葬腹腸中”；李漁《一家言》卷五《活虎行》：“豢以死肉不屑食，欲食生物屠心肝；是畜投之若固有，天生肚腹爲衾棺。”古希臘文家以兀鷹食人屍，呼爲“活動墳墓”（living sepulchres）；古羅馬詩祖亦稱兀鷹（vulturus）爲埋葬肢體之殘忍墳墓（Heu！Quam crudeli condebat membra sepulchro！）。各國詩文連類紛繁：或用之於魚（Let one fish destroy us，that even in the fish，we may have a common tomb；What tomb moved about with its con- tents？The whale which took down the Prophet Jonah into its belly）；或用之於狼（Elegome en sepultura / Ventre de lupo en voratura；né chi sepolcro dia/se forse in ventre lor non me lo danno/i lupi）；或用之於人（He hath a fair sepulchre in the grateful stomach of the judicious epicure；Et，morne enterrement，l’huître glisse vivante/Au sépulcre de l’abdomen）；最奇者，烈士暮年，歎己身爲活動墳墓，又嬰未育而死，母身爲其活動墳墓（Myself my sepulchre，a moving grave； And the lan- guished mother’s womb/Was not long a living tomb）。覩記所及，毋慮二十許事，然皆喻於墓之葬而不及棺之殮。唯《五日談》言“以鼎爲棺，以腹爲墓”（ti sarà cataletto una padella e sepoltura un ventre），與優孟語尤類。

“昔者齊王使淳于髡獻鵠於楚，出邑門，道飛其鵠，徒揭空籠，造詐成辭，往見楚王”云云。按此褚少孫所補“故事滑稽之語六章”之四，其事亦見《説苑·奉使》篇、《韓詩外傳》卷一 〇等，司馬貞、梁玉繩皆已言之。《初學記》卷二〇、《太平御覽》卷九一六引《魯連子》載魯君使展無所遺齊襄君鴻，中道失鴻，不肯“隱君蔽罪”；《尹文子·大道》篇上記楚人誤以山雉爲鳳凰，欲獻楚王而鳥死，即《太平廣記》卷四六一引《笑林》一則所本；情節均類，實一事而異其傳爾。徐渭《路史》載雲南土官緬氏遣緬伯高貢天鵝遍沔陽，浴之，鵝飛去，墮一翎，因拾取而上於朝，并作口號云：“將鵝貢唐朝，山高路遥遥；沔陽湖失去，倒地哭號號。上覆唐天子：可饒緬伯高！禮輕人意重，千里送鵝毛。”不知徐氏何本。竊疑五季以來有“千里鵝毛”俗諺，歐陽修《梅聖俞寄銀杏》五古始摭取入詩，蘇、黄繼之；黄伯思 《東觀餘論》卷上《法帖刊誤》三《晉、宋、齊人書》：“紀瞻帖中有云：‘貧家無以將意，所謂物微意全也。’觀此語，不待見筆迹，可判其僞矣！”則此語宋前已入僞帖矣。徐氏逞狡獪，追造故實，以當出典，猶鄭昂《東坡事實》、伊世珍《嫏環記》中伎倆。然其爲淳于髡獻鵠事之增華，則望而可知也。

“褚先生曰：‘臣幸得以經術爲郎，而好讀外家傳語。’”《考證》引顧炎武、姚範説謂以《六經》爲“内”而史爲“外”。按 《日知録》卷一八又謂“東漢以《七緯》爲‘内學’，《六經》爲‘外學’”，“似未全允。東漢亦以道家言爲“内”，非止緯也。如《三國志·魏書·袁、張、涼、國、田、王、邴、管傳》裴註引《魏略》稱石德林“始精《詩》、《書》，後好内事，於衆輩中最爲玄默。……常讀《老子》五千文及諸内書”，與“玄默”連屬，則“内事”、“内書”乃老子之學；又《和、常、楊、杜、趙、裴傳》裴註引《魏略》記吉茂，“先是科禁内學及兵書，而茂皆有，匿不送官”，遭禁之“内學”，即讖緯。夫以《老子》爲“内書”，則《詩》、《書》之爲“外書”可知；後世道流，尚沿此稱，如賈嵩《華陽陶隱居内傳》卷上記陶少時“常嫌讀書未滿萬卷，乃以内書兼之”，即指道家典籍。南北朝又以佛書爲“内”而儒書爲 “外”，如《魏書·裴延儁傳》上疏曰：“伏願經、書互覽，孔、釋兼存，則内、外俱周，真俗斯暢”；《顔氏家訓·歸心》篇言 “内外兩教”、“内外典”；《廣弘明集》卷八釋道安《二教論》更以“外教”包兼道家：“釋教爲内，儒教爲外。……教惟有二，寧得有三？……老氏之旨，……既扶《易》之一謙，更是儒之一派。……道屬儒宗。”阮孝緒奉佛，而本“方内”、“方外”之辨，以儒爲“内”，佛道爲外；《廣弘明集》卷三載其《七録·序》 云：“其方内經、史至於術伎，合爲五録，謂之《内篇》；方外佛、道，各爲一録，謂之《外篇》。……王［儉《七志》］則先道而後佛，今則先佛而後道，蓋所宗有不同，亦由其教有淺深也。”

【增訂三】劉攽《彭城集》卷三八《處士龍泉何君墓誌銘》： “以讀書爲娱，自經史諸子傳説以及佛氏外典，多手自寫録。” 稱釋書曰“外典”，蓋遥承阮孝緒舊説。二劉兄弟文中用字每矯時希古，自異於歐、蘇焉。

King Lear，I. iv. 220.

Enid Welsford，The Fool：His Social and Literary History，14.

On the Sublime III. i（Gorgias of Leontini），op. cit.，129.

Ennius，Annals，fr. 141－2，E. H. Warmington，Remains of Old Latin， “Loeb”，I. 50.

Achilles Tatius，Leucippe and Clitophon，III，5；The Thousand Nights and One Night，tr. P. Mathers，II，229.

Jacopone da Todi：“Lauda delle Malattie”（L. R. Lind，Lyric Poetry of the Italian Renaissance，64）；Orlando Furioso，X. 28（op. cit.，84）.

C. Lamb：“A Dissertation upon Roast Pig”（Essays of Elia，“Everyman’s Lib.”，146）；É. Goudeau：“ La Revanche des Bêtes”（P. Mille，Anthologie des Hu- moristes français contemporains，272）.

Milton，Samson Agonistes，102；An Epitaph on The Marchioness of Win- chester，33.

Il Pentamerone，V. 9（op. cit.，525）.