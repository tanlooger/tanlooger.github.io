---
---
---
title: 一八 留侯世家
---




“良説：‘秦兵尚强，未可輕，臣聞其將屠者子，賈豎易動以利。’”按《高祖本紀》：“聞陳豨將皆故賈人也。上曰：‘吾知所以與之。’乃多以金啗豨將。”“上曰：‘子房雖病，强卧而傅太子’。”按《汲、鄭列傳》汲黯曰：“臣常有狗馬病，力不能任郡事”，武帝曰：“吾徒得君之重，卧而治之。”《戰國策·中山策》秦昭王謂白起曰：“君雖病，强爲寡人卧而將之”；

【增訂一】《後漢書·景丹傳》：“病瘧……帝以其舊將，欲令强起領郡事，乃夜召入，謂曰：‘賊迫近京師，但得將軍威重，卧以鎮之，足矣。’”

《晉書·紀瞻傳》帝使謂瞻曰：“卿雖病，但爲朕卧護六軍，所益多矣”；《南史·王曇首傳》彭城王義康曰：“王公久疾不起，神州詎合卧臨？”；《隋書·獨孤楷傳》隋煬帝曰：“公先朝舊臣，卧以鎮之，無勞躬親簿領也”，又《楊尚希傳》隋文帝曰：“蒲州出美酒，定以養病，屈公卧臨之”；《唐文續拾》卷一高祖《賜東鄉同安勅》：“勿以爲辭，稱疾不往，與朕卧將，其亦可焉。”後世唯習用“卧治”耳。