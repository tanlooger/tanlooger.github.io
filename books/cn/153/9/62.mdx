---
---
---
title: 六二 卷一六六
---




《楊素》（出《本事詩》）徐德言與樂昌公主破一鏡，各執其半，期得重合。按卷四八六陳鴻《長恨傳》玉妃命碧衣“取金釵鈿合各析其半”，白居易《長恨歌》申説曰：“釵留一股合一扇，釵擘黄金合分鈿，但教心似金鈿堅，天上人間會相見”；杜牧《送人》詩：“明鑑半邊釵一股，此生何處不相逢！”皆以示情偶之原爲合體，分則各殘缺不完。《儀禮·喪服傳》：“夫婦牉合也”，賈公彦疏：“是半合爲一體也”；唐人文中常作“判合”，如《梁書·顧協傳》：“晚雖判合，卒無胤嗣”，《全唐文》卷九五三常德志《兄弟論》：“判合近而爲重，則衣衾爲血屬之親。”段玉裁《經韻樓文集》卷二《夫妻牉合也》一文考論“牉”、“判”即“半”，“牉合”即合兩半而成整體也。

【增訂四】《莊子·則陽》：“雌雄片合”，《釋文》：“片、音判。” 厥例尤古，段玉裁未舉。

柏拉圖説兩情相悦慕亦云：“男女本爲同氣并體，誕生則析而爲二，彼此欲返其初，是以相求相愛；如破一骰子，各執其半，庶若左右符契之能合”（Each of us，then，is but a tally of a man，and each is ever searching for a tally that will fithim）。詩人常取此意入其賦詠。韓愈《寄崔二十六立之》詩以雙杯之一贈崔云：“我有雙飲𧣴，其銀得朱提。……異日期對舉，當如合分支”；正同此意，施之朋友，故不用釵、鏡耳。

Symposium，191D，193A，Plato’s Dialogues，“Loeb”，V，141，145.

E. g. Schiller：“Das Geheimnis der Reminiszenz”，“Die Geschlechter”（Werke，hrsg. L. Bellermann，2. Aufl，I，54，169）；D. G. Rossetti，The House of Life，Sonnet xi“The Birth-Bond”.