---
---
---
title: 一四五 卷三三二
---




《蕭穎士》（出《集異記》）舟中遇二少年，熟視穎士曰：“此人甚似鄱陽忠烈王也！”蓋發塚之盜，曾掘鄱陽墓者，穎士即鄱陽曾孫也。按卷四二《蕭穎士》（出《原化記》）逆旅中遇一老翁，目穎士久之，曰：“觀郎君相貌，一似齊鄱陽王”；翁嘗爲鄱陽書佐，修道得仙，已二二七歲矣。《三國志·魏書·諸葛誕傳》裴註又《水經注》卷三八《湘水》吴芮塚下引郭頒《世語》云： “魏黄初末，吴人發芮塚，……見芮屍容貌衣服並如故；吴平後，與發塚人於壽春見南蠻校尉吴綱，曰：‘君形貌何類長沙王吴芮乎？但君微短耳。’綱瞿然曰：‘是先祖也！’”《廣記》卷三八九《吴綱》（出《水經》）即引之。三則實一事之胎衍也。又按本篇與鬼無涉，亦如卷三三四《朱敖》（出《廣異記》）、卷三四三《竇玉》（出《玄怪録》）、卷三四四《成叔弁》（出《河東記》）、卷三四五《鄭紹》（出《瀟湘録》）、《孟氏》（出《瀟湘録》）、卷三四六《送書使者》（出《河東記》），或妖或神而羼入《鬼》門，不復一一指摘矣。