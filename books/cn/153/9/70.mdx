---
---
---
title: 七〇 卷一八〇
---




《宋濟》（出《盧氏小説》）德宗曰：“茶請一碗”，濟曰：“鼎水中煎，此有茶味，請自潑之。”按《雲笈七籤》卷一一三下引《續仙傳》聶師道尋蔡真人，投一草舍，“主人以湯潑茶”。觀此二則，唐人已有瀹茗者。蘇軾《試院煎茶》詩自註：“古語云：‘煎水不煎茶’”；蘇轍《欒城集》卷四《和子瞻煎茶》：“相傳煎茶只煎水，茶性仍存偏有味”；蓋必有所承矣。

《李固言》（出《摭言》）不曉人事，親表戲於其頭巾上帖文字云：“此處有屋僦賃。”按法俗語嘲無智者亦云：“渠頭中有屋召租”（Il y a bien des chambres à louer dans sa tête）。英一文人自負好頭腦，狂言曰：“吾將大書額上曰：‘召租’”（I will write upon my forehead in legible characters，“To be let”），父聞之曰：“兒乎，莫忘加‘空屋’兩字也”（And under that write－“Unfurnished”）。

Sheridaniana，J. Thornton，ed. Table Talk，“Everyman’s”，128.