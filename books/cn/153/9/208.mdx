---
---
---
title: 二〇八 卷四八六
---




《長恨傳》（陳鴻撰）。按《文苑英華》卷七九四此傳後附刻一篇，云出《麗情集》及《京本大曲》，附刻篇中寫詔浴華清池，有“清瀾三尺中洗明玉”等句。《青瑣高議》前集卷六秦醇《趙飛燕别傳》：“昭儀坐其中，若三尺寒泉浸明玉”，胡應麟《少室山房筆叢》卷二九贊歎曰：“百世下讀之猶勃然爂，矧親灸耶？”；錢希言《戲瑕》卷二謂胡不知其實承陳鴻語，是也。《長恨傳》謂“有道士自蜀來”，白居易《長恨歌》謂“臨邛道士鴻都客”；據董逌《廣川畫跋》卷一《書馬嵬圖》云： “予在蜀時，見《青城山録》，記當時事甚詳。上皇嘗召廣漢陳什邠行朝廷齋場，禮牲幣，求神於冥漠。是夕奏曰：‘已於九地之下、鬼神之中，搜訪不知。’二日又奏：‘九天之上、星辰日月之間、虚空杳冥之際，遍之矣。’三日又奏：‘人寰之中、山川岳瀆祠廟、十洲三島江海之間，莫知其所。’後於蓬萊南宫西廡有上元玉女張太真，謂曰：‘我太上侍女，隸上元宫，而帝乃太陽朱宫真人。世念頗重，上降理於人世，我謫人世爲侍衛耳。’因取玉龜爲信。其事在一時已有録，宜爲世所傳，而鴻所書乃言‘臨邛道士’，又不著其奏事，其有避而不敢盡哉？將欲傳之，未得其詳，故書隨以略也？今《青城山録》好異者傳出久矣。”《青城山録》余未得見，而《廣記》卷二 〇《楊通幽》（出《仙傳拾遺》）：“本名什伍，廣漢什邠人”一則，與董氏所引全合而加詳，必自阿堵中來，則得見《廣記》斯可矣。陳《傳》“出天界没地府以求之不見”云云，白《歌》 “上窮碧落下黄泉，兩處茫茫皆不見”云云，囊括道士三奏，事既一時盛傳，人所多言，我寡言之，詩文剪裁法耳。董氏獻疑，似屬無謂。《全唐文》卷七〇〇李德裕《與紇扢斯可汗書》：“昨見可汗表，求訪公主，使公主上天入地，必須求得”（又見同卷《賜黠戛斯書》、卷七〇七《代劉沔與回鶻宰相書》）；道士誕誇，亦取俗語而一若坐實之耳。陳《傳》、白《歌》皆有七夕感牛女而誓願世世爲夫婦事，《楊通幽》一則所無，想《青城山録》當亦闕如。陳《傳》尚有：“自悲曰：‘由此一念，又不得居此，復墮下界’”，可參觀卷六五《趙旭》（出《通幽記》）記上天青童夫人與旭訣别，“旭悲哽執手，女曰：‘悲自何來？’旭曰：‘在心所牽耳。’女曰：‘身爲心牽，鬼道至矣！’”皆言太上貴乎忘情也。《楞嚴經》卷八：“純想即飛，必生天上。……情少想多，輕舉非遠。……情想均等，不飛不墜，生於人間。……情多想少，流入横生。……純情即沉，入阿鼻獄”；可以參觀。道家以“慈”爲“寶”，佛家以 “悲”爲本，而均以與人無情爲究竟義？，則幾不異乎法家、兵家之刻峭斬絶。《全唐文》卷九二四司馬承禎《坐忘論·真觀》章引道家《經》云：“今世發心爲夫妻，死後不得俱生人道。所以者何？爲邪念故。”信斯言也，則七夕長生殿之密誓豈非揠苗助長，爲者敗之歟！

《無雙傳》（薛調撰）古押衙曰：“茅山道士有藥術，其藥服之者立死，三日却活，某使人專求得一丸”，與劉無雙服之。按“却活”即“復活”、“回生”，唐人語也，如卷三七五《崔生妻》（出《芝田録》）：“蕭卒十二年，託夢於子曰：‘吾已得却生於陽間……’家人又曰：‘娘子却活也！’”；卷三七六《五原將校》（出《芝田録》）：“官曰：‘不却活，君須還命。’胥曰：‘活得’”；《李簡》（出《酉陽雜俎》）：“經宿却活”；卷三七九《梅先》（出《廣異記》）：“王曰：‘君尚未合死，今放却生。’”“却活”之“却”猶唐詩文中“却回”之“却”耳。服暫死藥（sleeping potion）俾情人終成眷屬，西方舊小説亦屢言之，莎士比亞即兩用此爲劇本中節目（Take thou this viol etc.；I did compound for her a certain stuff etc.）。

Cf. M. Scheler，Wesen und Formen der Sympathie，3. Aufl.，90－1（der Buddhismus kein Ethos der Liebe ist usw.）.

J .Dunlop，The History of Fiction，4thed.，16（Jamblichus，Babylonica），35（Xenophon，Ephesiaca），255（Massuccio di Salerno，Il Novellino，xxxiii）.

Romeo and Juliet，IV. i. 93 ff.（Friar Laurence）；Cymbeline，v. v. 253ff.（Cornelius）.