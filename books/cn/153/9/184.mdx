---
---
---
title: 一八四 卷四三四
---




《甯茵》（出《傳奇》）班寅曰：“況遇當家，尤增慰悦。” 按“當家”之義非一，此處指班特言，即同姓、同宗、“五百年前是一家”也。《廣記》中他例不少，如卷四八《李吉甫》（出《逸史》）：“本師爲在白鹿，與判官亦當家”；卷一七六《婁師德》（出《朝野僉載》）：“有鄉人姓婁者爲屯官，犯贓，尚書曰：‘犯國法，師德當家兒子亦不能捨’”；卷一九八《王建》（出《雲溪友議》）贈王樞密詩：“不是當家頻向説，九重争遣外人知？”，《全唐詩》載此詩，正作：“自是姓同親向説”；卷二七三《周皓》（出《酉陽雜俎》）：“汴州周簡老義士也，復與郎君當家。”明周祈《名義考》卷五祇釋“當家”爲“奴婢之監知家務者”，自屬“當家”之一義，而引王建詩爲例，則張冠李戴矣。班寅乃虎精，其侈陳得姓原委，略同《漢書·敍傳》上。然《太平御覽》卷八九一引《風俗通》：“俗説虎本南郡中廬李氏公所化，爲呼‘李耳’因喜，呼‘班’便怒。”令公喜怒，漢唐之虎不同乃爾。