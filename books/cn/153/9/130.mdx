---
---
---
title: 一三〇 卷二九三
---




《蔣子文》（出《搜神記》等）見形於王導，自言將救其病兒，因索食，導喜設食，食畢忽慘然云：“此兒命盡，非可救者！”遂不見。按南朝虔祀蔣子文，《南史》卷七七《恩倖傳》綦母珍之“就蔣王廟”乞願祈福，卷五五《曹景宗傳》載“蔣帝神”威靈顯赫，梁武帝“畏信遂深”。此處蔣乃作餒鬼趕嘴行徑。蓋神猶人然，齒爵漸尊，德望與以俱高，至其少日營生，卻每不可道；子文之神在晉尚如漢高微時之無賴不治産業，下迨齊梁，封“王”號“帝”，位逾貴而行亦遂端矣。《廣記》卷二九五《曲阿神》（出《神鬼傳》）一劫盜逸入廟中，跪請神祐，許供一豬，官司踪至，覓盜不得，因禱曰：“若得劫者，當上大牛！”盜形即現，被縛而去；卷二九七《睦仁蒨》（出《冥報録》）寄岑文本書：“鬼神定是貪諂；往日欲郎君飲食，乃爾殷勤，比知無復利，相見殊落漠”；皆既信奉鬼神，又復薄其貪詐。然人之信奉鬼神，正亦望其非冰心鐵面而可利誘勢奪，故媚奥媚竈，投合所好耳。王符《潛夫論·巫列》斥“淫鬼”曰：“鬼之有此，猶人之有姦言賣平以干求者也”；韓愈《紀夢》：“夜夢神官與我言，羅縷道妙角與根。……乃知仙人未賢聖，護短憑愚邀我敬”；袁宏道《墨畦》：“官慕神仙，神仙亦慕官；小修曰：‘分之則山人，合之則仙也’”；梁章鉅《制義叢話》卷五引明趙南星《非其鬼而祭之，諂也》文：“藉靈寵於有位，既以諂鬼者而諂人；求憑依於無形，又以諂人者而諂鬼”；林雲銘《挹奎樓選稿》卷八《與丁勗菴》：“昨承面教云：‘神仙離不得勢利二字’，未經人道。僕以爲今世學仙佛者，無非欲得其神通，受人供養，使勢成於我，利歸於我；雖學仙佛，却是學勢利也”；李瑞清《清道人遺集》卷二《書鄭大鶴山人尺牘册子後》：“山人號目能視鬼，余戲山人曰：‘余居有鬼否？’山人笑曰：‘君居陋巷中，故安所得鬼乎！鬼附勢慕利。’”小説中陳詞最痛切者，其瞿佑《剪燈新話》卷二《令狐生冥夢録》及蒲松齡《聊齋志異》卷一〇《席方平》乎。袁枚《新齊諧》卷八《蔣廚》、卷九《城隍神酗酒》及《地藏王接客》、卷一二《鬼借官銜嫁女》、卷一四《鬼怕冷淡》、卷一九《金剛作鬧》等反復言：“誰謂陰間官明於陽間官乎！”，“果然陰間勢利！”，“金剛乃佛家木强之神，黨同伐異，……全不顧其理之是非曲直也。”均可以覘迷信者之心理矛盾焉，别見《左傳》卷論僖公五年。神於人勢利，人於神亦勢利；仇遠《金淵集》卷六《東郊少步》之二：“野風吹樹廟門開，神像凝塵壁擁苔；笑爾不能爲禍福，村人誰送紙錢來！”神道之與人事如影之肖形、響之答聲也。