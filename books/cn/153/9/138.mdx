---
---
---
title: 一三八 卷三二一
---




《賈雍》（無出處）。按見《搜神記》卷一一。

《宋定伯》（出《列異傳》）。按見今本《搜神記》卷一六，《法苑珠林》卷一〇《鬼神部之餘》引此則亦註“出《列異傳》”。“定伯復言：‘我新鬼，不知有何所惡忌？’鬼答言：‘不喜人唾’”；鬼畏唾沫之説，始著於此。《睽車志》卷一記孫元善過市，“見鬻者乃其亡僕，自疑白晝見鬼，唾之”；《夷堅三志》辛卷二《永寧寺街女子》記兩鬼相語，一曰：“七哥必欲撓他，莫是曾相犯否？”一曰：“恰在慶善橋上，爲他噀唾喝我，故欲報之”；姚旅《露書》卷六：“鬼不畏符只畏唾，人不畏辱只畏妻。”《廣記》卷二四二《蕭穎士》（出《辨疑志》）穎士薄暮行荒郊，一少婦騎驢願相伴，自言“姓胡”，穎士“遂唾叱之曰：‘死野狐！敢媚蕭穎士！’”遂鞭馬疾馳，投宿逆旅；少間，此婦亦至，即主人女也，告父曰：“適被一害風措大，呼兒作野狐，合被唾殺！”則似俗信以爲唾不僅卻鬼，并可驅妖也。

【增訂四】《太平廣記》卷三一六《盧充》（出《搜神記》）早曰：“將兒還。四坐謂是鬼魅，僉遥唾之。”《夷堅三志》己卷六《王元懋巨惡》又記宋六生還，其父“噀唾駡之曰：‘汝不幸死於非命，……勿用惱我！’”；《夷堅志補》卷一〇《周瑞娘》：“父母見而唾之曰：‘爾不幸夭没，……乃敢白晝爲怪！’”

憶吾鄉舊有諺：“噀唾不是藥，到處用得着”；小兒爲蟲蟻所嚙，肌膚痛癢，嫗媪塗以唾沫（old wives’ remedy），每道此語。是唾兼巫與醫之用矣。

《郭翻》（無出處）。兒書“皆横行，似胡書”，曰：“此是鬼書，人莫能識。”按卷一五九《定婚店》（出《續幽怪録》）老人檢書，韋固不識其字，因問曰：“固少小苦學，字書無不識者，西國梵字亦能讀之，唯此書目所未覿，如何？”老人曰：“此非世間書。……幽冥之言”；卷三一九《蘇韶》（出王隱《晉書》）謂其子節曰：“死者書與生者異”，因作字，“像胡書也”；卷三二二《王矩》（出《幽明録》）使者曰：“身是鬼，見使來詣君”，矩索文書看，使者曰：“君必不解天上書”；卷三二八《解襆人》：“有五百帖子，似紙，非篆隸，並不可識。”皆言鬼書不可識，如元好問《論詩絶句》所嘲：“真書不入今人眼，兒輩從教鬼畫符。” 然卷三二四《梁清》（出《異苑》）鬼送書七十許字，“書跡婉媚，遠擬羲、獻”；卷三三一《劉洪》（出《記聞》），鬼索紙作詩“書跡特妙，可方王右軍”；是鬼亦能變體作人間書。卷四四八《何讓之》（出《乾𦠆子》）一狐跳出，“凡上有一帖文書，文字不可曉”；卷四四九《林景玄》（出《宣室志》）射老翁斃，現形爲狐，“其書點畫甚異，似梵書而非梵字”；卷四五三《王生》（出《靈怪録》）二狐遺書而走，“文字類梵書而莫究識”，又《李自良》（出《河東記》）逐狐入古壙中，“掣得文書而出，字皆古篆，人莫之識”；卷四五四《張簡棲》（無出處）得狐文書，“其册子裝束，一如人者，紙墨亦同，皆狐書不可識。”則狐書復如鬼書之不可識。黄庭堅《豫章黄先生文集》卷一五《鐵羅漢頌》：“或得野狐書，有字不可讀”；陸游《劍南詩稿》卷七一《閒中偶詠》： “不識狐書那是博”，又卷七八《秋來益覺頑健、時一出游、意中甚適、雜賦》之七：“多愛奪狐書”，正用此等典故。鬼、狐書而曰類胡、梵，即胡、梵而鬼、狐視之，如後世呼“番鬼”、“洋鬼子”耳。《警世通言》卷九《李謫仙醉草嚇蠻書》李白稱“番書” 曰：“皆是鳥獸之跡”，亦此意。《全梁文》卷六七庾元威《論書》列舉百體書中有“鬼書”、“胡書”、“天竺書”、“鼠書”、“牛書”、“馬書”、“羊書”、“虎書”、“兔書”、“猴書”、“雞書”、“犬書”、“豕書”，却無“狐書”。