---
---
---
title: 八〇 卷二〇二
---




《劉獻之》（出《談藪》）謂所親曰：“觀屈原《離騷》之作，自是狂人，死何足惜！”按《魏書·儒林傳》記其語作：“自是狂人，死其宜也，何足惜也！”元吾邱衍《閒居録》：“越士王榮仲不能通訓詁，見古書輒不悦。一日見《楚辭》，歎曰：‘作文如此艱澀，宜乎投水死也！’”；明姚旅《露書》卷六：“屈原宜放，馬遷宜腐。《傳》曰‘吉人之詞寡，躁人之詞多’；觀其《經》，觀其《書》，不亦然乎！”《經》謂《離騷經》，《書》謂《太史公書》也。明人常有此等獧惡議論，如《紀録彙編》卷一八七田藝蘅《留青日札》：“解縉詩皆口號。而當世人皆稱其才名絶世，可謂貽笑萬世也！不得其死所，宜哉！”是貽笑後世尚不足以償惡詩之罪，而必作者現世得惡報也。據王世貞《弇州山人四部稿》卷一四九《藝苑巵言》，明成祖“命獄吏沃解大紳以燒酒，埋雪中死”。