---
---
---
title: 二 卷 二
---




《彭祖》（出《神仙傳》）：“故有上士别牀，中士異被，服藥百裹，不如獨卧。”按當依《太平御覽》卷七二〇作：“《經》有‘上士’”云云。《能改齋漫録》卷五謂世傳《神仙秘訣》亦曰： “服藥千朝，不如獨寢一宵。”戴埴《鼠璞》卷上引“上士”諸句而論之曰：“故世論素女術出於彭籛者大相反；所謂‘喪四十九妻、五十四子’，特形容八百歲之壽且久耳”；俞正燮《癸巳類稿》卷一五復專作《彭祖長年論》。夫陶潛《神釋》詩：“彭祖愛永年，欲留不得住；老少同一死，賢愚無復數”，言明且清，已如老吏斷獄；左道邪説，假託加誣，無所不用其極，實勿須硜硜辯訂師説真傳。然戴氏割裂上下文，難免“芟角”之譏（晁説之《嵩山文集》卷一《儒言》：“不顧其本而特出一句，以濟私而困衆論者，謂之‘芟角’”）。本篇明記彭祖引《經》中此四語後，辭而闢之曰：“古之至人恐下才之子不識事宜，流遯不還，故絶其源”；繼而大放厥詞，曰：“苟能節宣其宜適、抑揚其通塞者，不以減年，得其益也。凡此之類，譬猶水火，用之過當，反爲害也。……男女相成，猶天地相生也。……天地得交接之道，故無終竟之限。”藉口天地，實屬古人套語，初非道家秘旨，方士售奸，攘以裝鋪席耳。破俗袪惑如王充，《論衡·自然篇》即云： “天地合氣，萬物自生，猶夫婦合氣，子自生矣”；又云：“儒家説夫婦之道，取法於天地；知夫婦法天地，不知推夫婦之道，以論天地之性。”《易·繫辭》之“天地絪緼”四句，《白虎通·嫁娶》篇引以明“人道”之須有“夫婦”，而《廣記》失收之五代無名氏《燈下閒談》卷上《桃花障子》條左慈引以明“道家”之不“去大情欲”。至若“節宣宜適”，即《抱朴子》内篇《釋滯》所謂“得其節宣之和”，又未始非《詩·關雎·序》之言“不淫其色”，《正義》曰：“‘淫’者過也，過其度量謂之爲‘淫’”；清初穢史一名《覺後禪》者，第一回有“當飯”與“當藥”之喻，正其意。西方古醫家言無不同（Venus omitted and intemperate Venus）。未可以道家久假而遂謂爲所私有。男女歡愛之效法天地，亦歐洲舊説，每形諸詠歌，如馬利諾之“天愛地”一節（Ama la terra il cielo，e’l bel sembiante ecc.），洋洋百餘句，而雪萊之《愛情哲學》（Love’s Philosophy）尤傳誦之名什也。

Burton，Anatomy of Melancholy，Pt I，Sect. II，Mem. II，Subs. VI Bell I，269－270.

Marino，L’Adone，VII. 235－248，Marino e i Marinisti，Ricciardi，149－153.