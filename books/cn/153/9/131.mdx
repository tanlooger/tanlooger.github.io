---
---
---
title: 一三一 卷三〇三
---




《鄭仁鈞》（出《戎幕閒談》）有表弟因疾喪明，“自髮際，當鼻準中分，至於頷下，其左冷如冰而色白，其右熱如火而色赤”，不知何疾，實乃“天曹判官”居人世者。按陳師道《後山集》卷一九《談叢》記張鍔“得奇疾，中身而分；左常苦寒，雖暑月，巾襪袍袴紗綿各半”，則言其病之“奇”而不以其人爲神。舊日城隍、東岳廟中塑鬼吏像，有號“陰陽面判官”者，面左右半黑白異色；徵之載籍，殆以此“表弟”爲朔矣。陰陽面者，以示《廣記》卷二九八《柳智感》（出《冥報録》）所謂“夜判冥事，晝臨縣職”，人事鬼事，一身二任；猶西方古畫“時間老人”（Father Time），身有兩翼，一鳥翼示白晝，一蝠翼示黑夜，飛逝無間日夕也。《廣記》卷三六七《壽安男子》（出《朝野僉載》）能“半面笑，半面啼”，則非顔色有殊，而是表情各别。釋氏“十一面觀音”一首而同具“慈悲”、“嗔怒”、“暴惡大笑”諸相，黄庭堅《題神移仁壽塔》所謂“十二觀音無正面”；此仿其意而削其繁，乃成悲喜兩面。卷三六一《范季輔》（出《記聞》）有物如狗而九頭，“皆如人面，面狀不一，有喜者、怒者、妍者、醜者”云云，遠不足比《大乘金剛髻珠菩薩修行分經》所言“或於一身生無量頭面，或馬面、象面、豬面、鼠狼面、䱜魚面”乃至“百足蟲面”等等。

【增訂三】樂鈞《耳食録》卷二《廊下物》即本《壽安男子》、《范季輔》兩則而添花葉作波折者。某甲見一物，“狀如人，一身兩首，……一面衰老，一面夭少，老者慘淡，少者歡愉。” 其物曰：“我不足異！”乃去偕一物至，“人身而九面環肩而生，大如拳，……有嘻笑者，有哭泣者，有喜者，有怒者，有愁者，有閉目睡者，有傾耳聽者，有言語者，有静默若凝思者。” 此物亦曰：“我不足異！”去而導一物至，“其首乃多至無數，叢生側出若花瓣，或仰或俯，或側或欹，悉大如桃核，妍媸雜見，奇正互出。……少頃變形異相，則［甲渾家］衆人之貌悉具，無異纖毫”（黄鈞宰《金壺遯墨》卷三《視鬼》中一節襲此）。修詞之增華法（amplification）而幾如名學之歸謬法（re- ductio ad absurdum），所謂“充類以至於盡”也。

然狗身人面爲怪相，而人身豬、馬面則爲佛相，其理不可究矣。

《王常》（出《瀟湘録》）。按即卷七三《王常》（出《奇事記》）。彼云：“黄金可成，水銀可死”，此則“死”字作“化”，語意較醒豁。然竊疑作“死”爲是，校刻者不知煉丹術語，以爲 “死”形近“化”致譌，遂臆改耳。《參同契》上篇言“金入於猛火”云：“水勝火消滅，俱死歸厚土。……炁索命將絶，体死亡魄魂，色轉更爲紫，赫然成還丹”；《全唐詩》存孫思邈《四言詩》一首，有云：“取金之精，合石之液。……洪爐烈火，烘焰翕赫。煙未及黔，焰不假碧。……宛其死矣，適然從革”；白居易詩中屢言從道士受《參同契》，其《潯陽歲晚寄元八郎中、庾三十二員外》云：“閲歲年將暮，燒金道未成；丹砂不肯死，白髮自須生。”皆此“死”字，“化”字非也。

Samuel C. Chew，The Virtues Reconciled，17.