---
---
---
title: 一三三 卷三一〇
---




《張生》（出《纂異記》）舜之神曰：“孟是何人？得與孔同科而語！”因力斥《孟子·萬章》記舜“怨慕”，乃“不知而作”。按此亦宋司馬光、李覯輩非孟之先驅。晁説之《嵩山文集》卷一五《答勾龍壽南先輩書》、邵博《聞見後録》卷一一至一三皆列舉《荀子》、《論衡》以還非難《孟子》之作，而遺唐李宗閔《隨論》、來鵠《相孟子説》（《全唐文》卷七一四、八一一）。若《纂異記》乃底下短書，固宜勿齒於大雅矣。何得“同科”一語尤可參觀《嵩山文集》卷一三《儒言》：“孔孟之稱，誰倡之者？漢儒猶未之有也。”南宋如洪邁《容齋三筆》卷五、俞文豹《吹劍録》亦皆非孟；趙與時《賓退録》卷一〇記“有黄次伋者，不知何許人，賦《評孟詩》十九篇”，引兩首；羅大經《鶴林玉露》卷七記鄭叔友著《崇正論》非孟。清李塨《〈春秋繁露〉書後》、汪士鐸《乙丙日記》卷二及卷三、奭召南《野棠軒文集》卷一《讀〈孟子〉》等，蓋此類文字之後繼也。俞允文《尊孟辨》嘗詳駁司馬光《疑孟》、李覯《常語》、鄭厚《藝圃折衷》，《朱文公集》卷七三備録而申説焉。