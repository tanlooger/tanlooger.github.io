---
---
---
title: 六三 卷一六九
---




《李勣》（出《廣人物志》）贈少決之人以刀，“戒令果斷”，贈不拘之人以帶，“戒令檢約”。按此仿《韓非子·觀行》篇西門豹、董安于事，參觀《易》卷論《革》卦。

《王珪》（出《會要》）“品藻”同僚并“自量”曰：“孜孜奉國，知無不爲，臣不如玄齡”云云。按此古來月旦人倫之匡格，如《管子·小匡》篇又《吕氏春秋·勿躬》篇論百官：“升降揖讓，進退閑習，辨辭之剛柔，臣不如隰朋”一節，《韓非子·外儲説》一節略同；《史記·高祖本紀》高祖曰：“公知其一，未知其二，夫運籌帷帳之中，決勝於千里之外，吾不如子房”一節；《三國志·魏書·陳矯傳》陳登曰：“有德有行，吾敬陳元方兄弟”一節；《後漢書·陳蕃傳》讓曰：“率由舊章，臣不如太常胡廣”一節；《世説·品藻》庾龢曰：“思理倫和，吾愧康伯”一節。若夫僅舉一人與己短長者，則如《國語·越語》下范蠡曰： “四封之内，百姓之事，蠡不如種也”云云，《史記·項羽本紀》宋義曰：“夫被堅執鋭，義不如公”云云，《吕后本紀》陳平、絳侯曰：“於今面折廷争，臣不如君”云云，《田叔列傳》附褚先生記田仁、任安“相推第”云云；《三國志·吴書·孫破虜討逆傳》孫策謂孫權曰：“與天下争衡，卿不如我”云云；《北齊書·儒林傳》張雕曰：“若作數行兵帳，雕不如［唐］邕；若致主堯、舜，身居稷、契，則邕不如我”；《北史·李渾傳》謂魏收曰：“雕蟲小技，我不如卿；國典朝章，卿不如我”；《世説新語·方正》王爽與王恭較量語，《品藻》龐統自較顧劭語，謝鯤、周顗自較庾亮語（《世説》記龐統語：“陶冶世俗，與時浮沉，吾不如子；論王霸之餘策，覽倚仗之要害，吾似有一日之長”；《三國志·蜀書·龐統傳》裴松之註引張勃《吴録》作“陶冶世俗，甄綜人物……論帝王之秘策，攬倚伏之要最……”，於義爲長，“與時浮沉”與“陶冶世俗”尤詞意背忤）。六朝以還，如《舊唐書·李光弼傳》謂韋陟曰：“夫辨朝廷之禮，光弼不如公；論軍旅之事，公不如光弼”，不復具舉。後世黄道周《黄忠端公全集》卷二有《三罪四恥、七不如疏》。顧炎武《亭林文集》卷六《廣師》，尤成章之在人耳目者。平步青《霞外攟屑》卷七上謂《廣師》本《東坡志林》卷一劉原父語，似未知漢、唐早有此體制也。

《選將》（出《譚賓録》）李勣臨陣，“必相有福禄者”遣之，曰：“薄命之人，不足與成功名。”按《史記·李將軍列傳》所謂“數奇”是也。相傳拿破侖選將亦然，忘見何書矣。

【增訂三】《精忠説岳傳》第三〇回王貴以岳飛點牛皋作先鋒，心懷不平，訴於湯懷曰：“難道我二人的本事不如了他麽？”湯解之曰：“不是這等説！大哥常説他大難不死，是員福將，故此每每教他充頭陣。”可以箋李勣語。

《張鷟》（出《朝野僉載》）論李嶠曰：“李公有三戾：性好榮遷，憎人升進；性好文章，憎人才筆；性好貪濁，憎人受賂。” 按錢易《南部新書》丙略同，蓋仿《世説新語·品藻》卞望之論郗鑒曰：“郗公體中有三反：方於事上，好下佞己；治身清貞，大修計校；自好讀書，憎人學問”；《三國志·魏書·王朗傳》裴松之註引劉寔論王肅亦曰：“方於事上，而好下佞己，此一反也；性嗜榮貴，而不求苟合，此二反也；吝惜財物，而治身不穢，此三反也。”