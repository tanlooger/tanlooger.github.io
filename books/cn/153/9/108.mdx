---
---
---
title: 一〇八 卷二四九
---




《尹神童》（出《朝野僉載》）伯樂命子執《馬經》作圖樣以相馬，子出見大蝦蟆，歸謂父：“得一馬，略與相同。……其隆顱、跌目、脊郁縮，但蹄不如累趍耳。”按《埤雅》卷一二引之，比於趙括之“徒能讀其父書，不知合變”。此謔亦殊中理。文字描摹，終不如繪畫之得形似，故依文作圖而按圖索驥，則蛙可以爲馬矣。汪曰楨《湖雅》卷六：“道光辛卯，吾友海寧許心如丙鴻與余論近人《山海經》圖之誕妄。時適多蚊，因仿《山海經》説之云：‘蟲身而長喙，鳥翼而豹脚。’設仿此爲圖，必身如大蛹，有長喙，背上有二鳥翼，腹下有四豹脚，成一非蟲非禽非獸之形，誰復知爲蚊者？”可相參印。皆資讀《拉奥孔》之助。

【增訂二】《全晉文》卷一五二苻朗《苻子》：“齊景公好馬，命善畫者圖而訪之。殫百乘之價，期年而不得，像過實也。”此亦按圖索驥，與伯樂子事相映成趣。一則圖過實，按之索驥而不得；一則圖如實，按而索，索而得焉，則蝦蟆耳，非驥也。兩者通觀，足資諷諭。