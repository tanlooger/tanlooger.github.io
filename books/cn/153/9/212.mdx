---
---
---
title: 二一二 卷四九六
---




《趙存》（出《乾𦠆子》）陸象先信佛，其弟竊非曰：“家兄溺此教，何利乎？”象先曰：“若果無冥道津梁，百歲之後，吾固當與汝等。萬一有罪福，吾則分數勝汝。”按宗教誘人，常持此論，始發於尊天事鬼之墨翟。《墨子·明鬼》下：“若使鬼神請［誠］有，是得其父母姒兄而飲食之也，豈非厚利哉！若使鬼神請［誠］無，是乃費其所爲酒醴粢盛之財耳。……内者宗族，外者鄉里，皆得如具飲食之。……此猶可以合歡聚衆。”《青瑣高議》前集卷二《慈雲記》：“通判牛注謂師曰：‘天堂地獄有之乎？’師曰：‘寧可無而信，不可使有而不信也’”；即其意而言尤簡括。西方誦説巴斯楷爾勸人虔奉上帝語，謂寧可信有神道，如賭博下注然，勝則有大利，負却無毫髮損失（Oui，il faut parier. Si vous gagnez，vous gagnez tout；si vous perdez，vous ne perdez rien）；吾國先秦以來兹説舊矣。

Pascal，Pensées，III. 233，ed，V. Giraud，147.