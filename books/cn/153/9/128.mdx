---
---
---
title: 一二八 卷二九一
---




《李冰》（出《成都記》）冰化牛與江神鬬。按其事始見《風俗通》，《水經注》卷三三《江水》引之。冰“以太白練自束以辨”，又與《廣記》卷一一八《程靈銑》（出《歙州圖經》）、卷一三一《臨海人》（出《續搜神記》）事類，特牛鬬與蛇鬬異耳。歐陽修《集古録跋尾·張龍公碑》謂撰者唐趙耕，記張、鄭二人奪居龍宫，化龍相鬬，以絳綃、青綃爲辨，蘇軾《張龍公祠記》一稱《昭靈侯廟碑》轉迷之，劉斧《青瑣高議》後集卷九《夢龍傳》又以爲宋曹鈞事；亦踵李冰之傳説者。