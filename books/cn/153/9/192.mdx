---
---
---
title: 一九二 卷四四八
---




《楊伯成》（出《廣異記》）“家人竊駡，皆爲料理。”按“料理”乃相苦毒、相虐侮之義，張相《詩詞曲語辭匯釋》卷五論“料理”有“幫助”、“排遣”、“逗引”三義，蓋不識尚有此義也。《世説新語·德行》韓母謂康伯曰：“汝若爲選官，當好料理此人”，《簡傲》桓車騎謂王子猷曰：“卿在府久，比當相料理”，又《儉嗇》衛江州在潯陽，“有知舊人投之，都不料理”；《宋書·吴喜傳》世祖與劉勔等詔曰：“處遇料理，反勝勞人”；《真誥·稽神樞》之四吴睦遁入山中，“孫先生知是叛人，初不問之，與食料理”；皆李治《敬齋古今黈》卷四所謂“《世説》中‘料理’猶今俚俗所謂‘照當’、‘覷當”“亦猶後世之言“照拂”、“看承”。《廣記》卷三〇一《仇嘉福》（出《廣異記》）：“君婦若我婦也，寧得不料理？”；卷四五一《王黯》（出《廣異記》）：“許以厚利，萬計料理”；即此義，均謂善視優遇也。翩其反而，復謂嚴治苛待，如《楊伯成》之例，又卷八四《張儼》（出《酉陽雜俎》）： “君受我料理”，卷三三四《楊準》（出《廣異記》）：“必不得已，當隨君去，何至苦相料理？”《三國志·魏書·崔琰傳》裴註引《魏略》：“太祖……遂欲殺之，乃使清公大吏往經營琰”；“經營”如言“料理”。白居易《對鏡偶吟贈張道士抱元》：“眼昏久被書料理，肺渴多因酒損傷”；朱熹《朱文公集·别集》卷二《與黄直卿》：“外間洶洶未已。……北諸人撏剥已盡，或須作話頭，來相料理；老朽寧復計此？一聽諸天而已”；楊萬里《誠齋集》卷三四《明發祈門悟法寺、溪行險絶》第六首：“已是山寒更水寒，酸風苦雨併無端；詩人瘦骨無半把，一任殘春料理看”；“料理” 之非善義而爲惡義甚明，即傷害耳。黄庭堅《戲詠高節亭山礬花》：“北嶺山礬取次開，輕風正用此時來；平生習氣難料理，愛著幽香未放回”，謂愛花成癖；挽銀河水洗不淨“平生習氣”， “料理”者、剷除也；又《催公静碾茶》：“睡魔正仰茶料理”，謂賴茶破睡，“料理”者、驅逐也；陳與義《諸公和淵明〈止酒〉詩因同賦》：“三杯取徑醉，萬緒散莫起，奈何劉伶婦，苦語見料理”，謂劉婦諫夫毋飲，“料理”者、誡阻也。胥足發明。註山谷、簡齋詩者輒引《晉書·王徽之傳》桓沖語，徒見用字之同，不察用意之反，亦如韓盧逐塊耳。

【增訂三】黄庭堅愛花香而自責“平生習氣”，釋氏所謂“染着”也；故宫藏其行書七絶，即見《竹坡詩話》所引者，首句 “花氣薰人欲破禪”，可相發明。此意詩中常見，如白居易《榴花》：“香塵擬觸坐禪人”；劉禹錫《牛相公見示新什謹依本韻次用》：“花撩欲定僧”；陳與義《蠟梅》：“祇恐繁香欺定力”；朱熹《題西林院壁》：“却嫌宴坐觀心處，不奈簷花抵死香”；方德亨《梅花》：“老夫六賊銷磨盡，時爲幽香一敗禪”（《後村大全集》卷一八〇《詩話》引）。納蘭性德《淨業寺》：“花香暗入定僧心”，著“暗”字，遂若遭“破”、“敗”、“欺”、“撩” 而僧尚蒙然不自覺焉。又按《山谷内集》卷九《出禮部試院王才元惠梅花》之三：“百葉緗梅觸撥人”，任淵註：“‘觸撥’字一作‘料理’，王立之《詩話》曰：‘初作故惱’。”足徵山谷用 “料理”字有“惱”意，即《王充道送水仙花》所謂“坐對真成被花惱”也。