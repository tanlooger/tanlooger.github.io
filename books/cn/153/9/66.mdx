---
---
---
title: 六六 卷一七三
---




《張融》（出《談藪》）歎曰：“不恨我不見古人，恨古人不見我”，又曰：“不恨臣無二王法，亦恨二王無臣法。”按卷二三六《元琛》（出《洛陽伽藍記》卷四）謂章武王融曰：“不恨我不見石崇，恨石崇不見我。”釋德洪《石門文字禪》卷二《贈王性之》：“不恨子未識和仲，但恨和仲未識君”；辛棄疾《賀新郎》：“不恨古人吾不見，恨古人不見吾狂耳”；均仿此。

【增訂三】《虞初新志》卷四余懷《寄暢園聞歌記》爲徐君見作也，謂：“南曲蓋始於崑山魏良輔云。……此道不絶如線，而徐生蹶起吴門，搴魏赤幟易漢幟，恨良輔不見徐生，不恨徐生不見良輔也。”樂鈞《耳食録》卷五《瘋道人》：“一妓繼歌曰： ‘……古人不見今時月，今月曾經照古人。’仙者笑曰：‘誤矣！乃今人不見古時月也。’妓曰：‘今人不見古時月，古人亦誰見今時月來？’仙者歎息”；“仙者”即李白，此妓口給，仿張融語式爲李白詩句進一解耳。