---
---
---
title: 一五九 卷三六八
---




《韋訓》（出《廣異記》）“於其家學中讀《金剛經》”，忽見緋裙婦人“遥捉其家先生，……先生被曳”云云。按師號“先生”，《管子·弟子職》中已九見，唐人詩文中習用，相沿迄今。《舊唐書·李忠臣傳》記德宗爲太子時侍講張涉坐受賄，忠臣奏曰： “陛下貴爲天子，而先生以乏財抵法，以愚臣觀之，非先生之過也”；《全唐文》卷六二七吕温《與族兄臯請學〈春秋〉書》：“公卿大夫恥爲人師，至使鄉校之老人，呼以‘先生’，則勃然動色”；卷六五三元稹《白氏〈長慶集〉序》：“村校諸童競習歌詠，召而問之，皆對曰：‘先生教我樂天、微之詩’”；白居易《飲後戲示弟子》：“吾爲爾先生，爾爲吾弟子”；王建《送司空神童》： “秋堂白髮先生别，古巷青襟舊伴歸”；杜荀鶴《賀顧雲侍御府主爲子弟奏官》：“戲把藍袍包果子，嬌將竹笏惱先生。”《廣記》卷一七五《韋莊》（無出處）載莊二詩，亦有“纔得先生去始休”， “夜偎燈影弄先生”，幾如《醒世姻緣傳》第三四回狄希陳使促狹弄塾師之椎輪也。