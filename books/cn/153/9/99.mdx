---
---
---
title: 九九 卷二三六
---




《隋煬帝》（出《紀聞》）蕭后入唐，告太宗謂隋時殿内房中，不燃膏火，無“煙氣薰人”，懸明月寶、夜光珠等以照之。按吴騫《拜經樓詩話》卷三：“宋人小説每多不可盡信。王銍《默記》：‘宋平江南，大將得李後主寵姬，夜見然燈，輒閉目云：煙氣！易以燭，云：煙氣愈甚！問：宫中不然燈耶？曰：宫中每夕懸大寶珠，光照室如晝日。’漁洋《南唐宫詞》云：‘從兹明月無顔色，御閣新懸照夜珠’，用其事。《賢愚因緣經》：‘王昇七寶殿，彌離夫人在其殿上，所坐之牀，用紺流離。王令坐，彌離夫人言：王來大善，但王衣服有微煙氣，令我淚出。王因問：汝家不然火耶？冥暮何以爲明？答言：用摩尼珠。即便閉户出珠，明逾晝日。’《默記》似從此附會。要皆無稽之談也。”是矣而尚未晰。《默記》卷中明言“小説載”云云，則“附會”者非即王氏；“小説”實從《廣記》此則“附會”，故亦有亡國一段因緣，而此則又從釋典“附會”耳。吴氏所引《賢愚經》一節，出《檀彌離品》第四八，《法苑珠林》卷七一亦引之；《珠林》同卷復引《樹提伽經》：“王臨其家，樹提伽婦端正無雙，爲王作禮，眼中淚出，王問其故。答言：‘不敢欺王，聞王煙氣，以是之故，眼中淚出。’王言：‘庶人然脂，諸侯然蠟，天子然漆，亦有煙也。’答言：‘臣家有一明月神珠。’”《藝文類聚》卷五七引徐幹《七喻》早云：“懸明珠于長韜，燭宵夜而爲陽”；王嘉《拾遺記》卷六記郭況家“懸明珠於四垂，晝視之如星，夜望之如月，里語曰：‘洛陽多錢郭氏室，夜月晝星富無匹’”；釋書添出燃燈淚出一節，情事遂細緻。晚唐王《綴珠爲燭賦》形容珠之“凝不摇風，明能奪火”（《全唐文》卷七七〇），數典未及釋書。《江左十五子詩選》卷一王式丹《南唐宫詞》之四：“相看不用金釭綻，掛定中間大寶珠”，則如漁洋詩之用《默記》也。