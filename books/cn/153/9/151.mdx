---
---
---
title: 一五一 卷三四八
---




《唐燕士》（出《宣室志》）白衣丈夫吟詩：“澗水潺潺聲不絶”云云。按同卷《韋齊休》（出《河東記》）詩與此首僅數字異，《全唐詩·鬼》九華山白衣《吟》附註已言之。又《全唐詩》甘露寺鬼《西軒詩》虜衣者曰：“趙壹能爲賦”云云，縫掖衣者曰：“偉哉横海鱗”云云，南朝衣者曰：“功遂侔昔人”云云；此事出馮翊《桂苑叢談》，三詩蓋分别取之《南史·賊臣傳》及《宋書·謝晦傳》，乃王偉、謝晦與姪世基之鬼，自誦其生前所作詩。自是六朝人詩，非唐鬼詩或六朝鬼入唐所賦，《全唐詩》濫收未别擇也。卷三五〇《許生》（出《纂異記》）白衣叟朗吟： “春草萋萋春水緑”云云，乃李洞《繡嶺宫詞》，而《全唐詩》又輯作李玖《噴玉泉冥會詩》，復不以入《鬼》。

【增訂三】《許生》噴玉泉之白衣叟以“玉川”稱，自爲盧仝之鬼；其他四丈夫則王涯、賈餗、舒元輿、李訓之鬼，《後村大全集》卷一七三《詩話》所言是也，特未道白衣叟朗吟之詩乃李洞作耳。

【增訂四】《南部新書》壬卷記李紋作《纂異記》，“《記》中有《噴玉泉幽魂》一篇，即甘露四相也。”遠在《後村詩話》前。