---
---
---
title: 一五二 卷三四九
---




《韋鮑生妓》（出《纂異記》）鮑愛姬易韋良馬，謝莊、江淹之鬼遂以《妾换馬》爲題，各賦四韻。按江淹賦云：“望新恩，懼非吾偶也；戀舊主，疑借人乘之”；絶好唐人律賦破題，屬對渾成，又已近“宋四六”矣。明郎仁寶《七修類稿》卷二五、錢希言《戲瑕》卷一皆嘗言此題來歷，然首考之者，宋董逌《廣川畫跋》卷一《書以妾换馬圖後》也。唐人不僅明用爲題目，抑且暗使作典故，如李白《襄陽歌》：“千金駿馬换少妾，醉坐雕鞍詠落梅”；裴度《答白居易求馬》：“君若有心求逸足，我還留意在名姝”，又《酬張秘書因寄馬》：“若逢佳麗從將换”；白居易《酬裴令公贈馬相戲》：“欲將赤驥换青娥”，又《公垂尚書以白馬見寄》：“免將妾换慚來處”；劉禹錫《夔州竇員外使君見示悼妓詩、因命同作》：“龍媒欲换歎無期”，又《裴令公見示樂天寄奴買馬絶句》：“若把翠娥酬騄駬，始知天下有奇才”；段成式《和周繇見嘲·序》：“妾换名馬，賦闢長門”；紀唐夫《驄馬曲》：“今日虜平將换妾”；羅虬《比紅兒詩》之二六：“捨却青娥换玉鞍。”《全唐詩》司空圖斷句：“驊騮思故第，鸚鵡失佳人”；倘非《補遺》中輯圖《庚子臘月五日》詩全首，此聯即出其中，則片言隻語，推索詞意，必以爲亦詠此題。賀貽孫《詩筏》極稱王世貞、鍾惺兩五律，則確不惡。明人院本《鸞鎞記》中有此題褻諢“若把這媽换那馬”云云，即張祜《愛妾换馬》詩所謂“忍將行雨换追風”，而質言之耳。

《梁璟》（出《宣室志》）四人聯句，璟曰：“秋雲輕比絮”，諸葛長史沉吟久之，方續曰：“秋草細同毛”，衆皆笑其遲而拙。按姚合《遊春》：“嫩雲輕似絮，新草細如毛。”