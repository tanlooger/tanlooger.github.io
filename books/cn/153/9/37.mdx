---
---
---
title: 三七 卷 八 八
---




《佛圖澄》（出《高僧傳》）嘗與石虎共處中堂，忽驚曰：“幽州當火災！”仍取酒洒之；虎遣驗幽州，云爾日火起，驟雨滅之，雨亦有酒氣。按此道家自詡優爲之事，卷一一《欒巴》（出《神仙傳》）、一三《成仙公》（出《神仙傳》）即皆有之；《藝文類聚》卷二、卷八〇引《楚國先賢傳》、《汝南先賢傳》等復載樊英、郭慮漱水噀酒以滅異地大火。釋子知而艷羨，故言僧亦能辦，不容道士專美耳。《初學記》卷二“含水、嗽酒”之對祇取欒巴、樊英故事，不及釋典。《西遊記》第七〇回孫行者撇杯息火，則繼佛圖澄而起者。杜光庭爲道流鉅子，而嘗作《迎定光菩薩祈雨文》，至云：“急難告佛，實出微誠！”（《全唐文》卷九三四）；即所謂“抱佛脚”也，蓋“急難”求雨，不顧門户之見矣。