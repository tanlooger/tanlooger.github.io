---
---
---
title: 一六二 卷三七七
---




《趙泰》（出《冥祥記》）“受變形城”中鬼吏對校文書云： “殺生者當作蜉蝣，朝生暮死；劫盜者當作豬羊，受人屠割；淫逸者作鶴鶩鷹麋；兩舌作鴟梟鵂鶹；捍債者爲騾驢牛馬。”按釋典説“煩惱餘報”，如《大般湼槃經·光明徧照高貴德王菩薩品》第一〇之四所舉“從地獄出、受畜生身”諸例，吾國稗官、院本承之而加細密。《牡丹亭》第二三折《冥判》判官云：“趙大喜歌唱，貶做黄鶯兒；錢十五住香泥房子，做個小小燕兒；孫心使花粉錢，做個蝴蝶兒”云云，亦供隅反。古希臘大哲學家作小詩，自言前生爲男子、爲女人、爲樹、爲鳥、爲魚；又魯辛《雞談》寫雄父能作人言，自述夙生即大哲學家畢達哥拉士（Pythago- ras），轉世爲妓、爲國君、爲馬、爲烏鵲、爲蛙等，輪迴百千度。後世不乏祖構，所見詼詭莫過詩人勃來克記蚤蝨自言皆殺人流血者魂魄所寓，化作蟲豸么麽，則己欲易遂而爲人害又不大（The flea told Blake that all fleas were inhabited by such men aswere by nature bloodthirsty to excess，and were therefore provi- dentially confined to the size and form of insects）。蓋造物兩全兼顧，正如蜜既得成而花復不損也。

Greek Anthology，IX. 569，Empedocles，“Loeb”，III，317；Lucian：“The Dream，or the Cock”，“Loeb”，II，179－213.

A. Gilchrist，Life of William Blake，“Everyman’s Lib.”，266.