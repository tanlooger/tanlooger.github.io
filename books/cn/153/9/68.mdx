---
---
---
title: 六八 卷一七六
---




《婁師德》（出《國史異纂》）教弟曰：“人唾汝面，拭之是違其怒，正使自乾耳。”按吴曾《能改齋漫録》卷一謂師德語本《尚書大傳·大戰》篇太公曰：“駡汝毋歎，唾汝無乾。”羅璧《羅氏識遺》卷二：“小説著太公勸忍之言曰：‘吞釣之魚，悔不忍飢；罹網之鳥，悔不忍飛；人生誤計，悔不忍爲。故唾面將襟拭，嗔來把笑迎，則知辱之當忍矣’”；與《大傳》載太公語適反，正師德所戒也。“小説”當即《太公家傳》或《太公家教》； “嗔來把笑迎”猶《水滸》第二七回：“自古嗔拳輸笑面”或《五燈會元》雲臺因禪師語：“嗔拳不打笑面”，而《中州集》卷七載王革一聯：“赤心遭白眼，笑面得嗔拳”，則憤慨之詞。高承《事物紀原》卷九記“江淮之俗，每作諸戲，必先設‘嗔拳’、‘笑面’。”