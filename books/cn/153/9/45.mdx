---
---
---
title: 四五 卷一〇〇
---




《道嚴》（出《宣室志》）善神曰：“天命我護佛寺之地；以世人好唾佛寺地，我即以背接之，受其唾，由是背有瘡。”按此非佛法之究竟義諦也。《增壹阿含經》卷三〇之六：“舍利弗白佛：‘亦如此地，亦受淨，亦受不淨，屎尿穢惡皆悉受之，膿血涕唾終不逆之。然此地亦不言惡，亦不言善。亦如此水，能使好物淨，能使不好物淨，無有異想。我今此心如是’”；《五燈會元》卷六：“有一行者，隨法師入佛殿，行者向佛而唾。師曰：‘行者少去就！何以唾佛？’行者曰：‘將無佛處來與某甲唾。’師無對。仰山代法師云：‘但唾行者，行者若有語，即向伊道：還我無行者處來。’”即《莊子·知北遊》所謂道“無所不在”，“在螻蟻”，“在稊稗”，“在屎溺”，“無乎逃物”。