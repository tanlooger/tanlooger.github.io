---
---
---
title: 七八 卷二〇〇
---




《杜荀鶴》（出《北夢瑣言》）荀鶴詩：“舊衣灰絮絮，新酒竹篘篘”；韋莊詩：“印將金鎖鎖，簾用玉鈎鈎。”按以文爲戲，偶弄狡獪，亦未須詩律傷嚴，防微杜漸。然充類至盡，必如成書《古詩存·凡例》論蘇蕙《璇璣圖》所言：“謂之絶技則可，謂之詩則不可”，蓋加厲則將變本矣。貫休《寄懷楚和尚》之二：“争將金鎖鎖，那把玉籠籠”；何光遠《鑑戒録》卷八高駢、羅隱聯句：“青蠅被扇扇離坐，白澤遭釘釘在門”；司馬光《涑水紀聞》卷三路沖、王嗣宗聯句：“佳果更將新合合，惡人須用大枷枷”；李新《跨鼇集》卷一《癭賦》自註：“世詩有‘妻燐爲枕枕，兒戲作胞拋’之句”；楊萬里《誠齋集》卷六《秋暑》：“剩暑不蒙蕉扇扇，細雲聊借月梳梳”；阮大鋮《詠懷堂詩》外集乙部《石巢夜起看月》：“久拜兩疏疏，穩作陶潛潛”；皆此體。王次回《疑雨集》卷一《寄懷弢仲秣陵》之一：“見説人歸歸雁後，那堪淚落落花前”，小變其格而尤工。