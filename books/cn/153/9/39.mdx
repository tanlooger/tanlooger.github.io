---
---
---
title: 三九 卷 九 〇
---




《釋寶誌》（出《高僧傳》及《洛陽伽藍記》）。按以南朝之寶誌與北朝之寶公合爲一人，此又編纂之鹵莽也，實則後篇倘不别出，亦當附而不當并，如卷一五七《李敏求》（出《河東記》）附 “又一説”（出《逸史》）。寶誌吐“鱠殘魚”事與卷四六四《吴餘鱠魚》（出《博物志》）所記相同，吴曾《能改齋漫録》卷一已言之；實則卷九六《鴟鳩和尚》（出《雲溪友議》）事亦類，易魚爲鳩而已。此則又記殷齊之入廬山，追騎將及，登樹，樹上“鳥竟不飛”，追者見鳥，謂無人而返，與卷一三五《漢高祖》（出《小説》）高祖避項羽，隱身井中，“雙鳩集其上，誰知下有人”相類。高祖事始見《風俗通》，作“遁於叢薄中”，非井也，《水經注》卷七《濟水》號咷城節引而釋之曰：“楚鳩一名嗥啁。”