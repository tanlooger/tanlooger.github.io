---
---
---
title: 四七 卷一〇二
---




《趙文信》（出《法苑珠林》）貞觀中遂州人暴死，見閻羅王，自言好庾信文集，王曰：“庾信是大罪人，在此受苦”，即令引出庾信，“乃見是龜身”。按此見《法苑珠林》卷二六引《冥報記》，作“乃見一龜，身一頭多”；《廣記》同卷《陸懷素》下註出《冥報記》，而此則忽轉引《珠林》，斯類甚夥。《永樂大典》卷七五四三《剛》字引永明沙門延壽《金剛證驗賦》：“降五色之祥雲，迎歸天上”，註即言庾信爲“一龜有數個頭” 事，又言遂州人乃開元中人，名任善。陳師道《次韻蘇公勸酒與詩》：“不憂龜九頭，肯爲語一誤”，用此典而易“多”爲 “九”，殆求對仗之工，任淵註私改《珠林》原文爲“身一頭九”以遷就之，大可不必。《五燈會元》卷一七圓通法秀禪師戒黄庭堅作詞曰：“汝以艷語動天下人淫心，正恐生泥犁耳” （《豫章黄先生文集》卷一六《小山集序》自記作：“道人法秀獨罪余‘以筆墨勸淫，於我法中，當下犁舌之獄’”）。明沈謙《東江集鈔》卷九《雜説》：“彭金粟在廣陵，見余小詞及董文友《蓉渡集》，謂鄒程村曰：‘泥犁中皆若人，故無俗物！’夫韓偓、秦觀、黄庭堅及楊慎輩皆有鄭聲，既不足害諸公之品；悠悠冥報，有則共之！”；正指法秀之訶，而忘庾信之譴。《周書·庾信傳·論》斥信“誇目侈於紅紫，蕩心逾於鄭衛”，爲 “詞賦之罪人”，即此已足與韓、秦、黄、楊輩同罸，況《冥報記》重科以“妄引佛經，雜糅俗書，誹謗佛法”一款乎！

【增訂三】釋皎然《哭吴縣房聲明府》：“幸願示因業，代君運精專”，自註：“沈約死後，冥中見十因師云：‘師急爲我造經，拔我苦難。’”是地獄受苦毒之六朝文流見諸記載者，庾信而外，尚有斯人，特不知緣其綺語業否。豈約暮年事佛，不足贖平生罪過耶？則所作《懺悔文》、《捨身願疏》等（《全梁文》卷三二），皆唐捐矣！

湯顯祖《玉茗堂文集》卷四《〈溪上落花詩〉題詞》：“世云：‘學佛人作綺語業，當入無間獄’，如此，喜二虞入地當在我先；又云：‘慧業文人應生天上’，則我生天亦在二虞之後矣”；沈起鳳《諧鐸》卷二《筆頭減壽》：“語云：‘世上演《牡丹亭》一日，湯若士在地下受苦一日’”（參觀卷一二《天府賢書》），則是顯祖長淪地下而終不得生天上也。西方虔信基督教者亦嘗揚言：“世上紀念莎士比亞生辰，地獄中莎士比亞方在受罪”（At this very moment there is proceeding，unreproved，ablasphemous celebra- tion of the birth of Shakespeare，a lost soul now suffering for his sins in hell）；《黑奴籲天録》女作者（Mrs Harriet Beecher Stowe）著書痛詆拜倫，以爲毁其身後之名，不特可以挽救世道人心，而亦堪折除拜倫在地獄之苦趣（By blasting Byron’s memory she might weaken his evil influence and shorten his expiation inanother world）。

【增訂四】西方言詩人身後在地獄受苦者，莫古於希臘哲人畢達歌拉斯。相傳渠自道嘗游地獄，覩赫西俄德縛於銅柱，呻呼不成語，荷馬懸掛樹上，羣蛇繞嚙之（When he had descen- ded into Hades，he saw the soul of Hesiod bound fast to a brazen pillar and gibbering，and the soul of Homer hung on a tree with serpents writhing about it. －Diogenes Laer- tius，Lives of Eminent Philosophers，VIII. 21，Loeb，Vol.II，p. 339）。

“慧業文人生天”語即見《廣記》卷二四六《謝靈運》（出《南史》），蓋沿舊讀破句；《宋書》卷六七《謝靈運傳》張照校謂 “業”字絶句，“文人”當作“丈人”而屬下句，是也。湯右曾《懷清堂集》卷一五《僧房閒寂，偶憶東坡“白髮相望兩故人” 句，因念磵房甫至，悔餘得歸，隔越數百里，不得見也。悵然各寄一首》：“爲樂每憂兒輩覺，生天一任丈人先”；儷事工緻，已知“文”字之誤而“丈人”之當下屬，後湯讀書視前湯爲審密矣。沈謙甘入泥犁，與才人共受冥報，大似西方古小説（Aucas- sin et Nicolette）男角曰：“寧與所歡同入地獄，不樂隨老僧輩升天；地獄中皆才子、英雄、及美婦之多外遇者，得爲伴侣”；名言傳誦，以爲中世紀末“自由精神”之宣示（the most famous expression of the spirit of freedom）者。

E. Gosse，Father and Son，ch. 12.

D. N. B.，VIII，142.

Pater，The Renaissance，Macmillan，27.