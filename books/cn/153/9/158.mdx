---
---
---
title: 一五八 卷三六七
---




《彭顒》（出《稽神録》）病中見俳優樂工數十人“百戲並作，朱紫炫目”，顒“或時欣笑，或憤懣”，病愈不復見。按酷肖霍瑞斯詩所詠希臘一士（Fuid haud ignobilis Argis），詳見《列子》卷論《周穆王》。

《黄崇嘏》（出《玉溪編事》）。按後世以黄崇嘏與花木蘭並爲美談，如徐渭《四聲猿》是，而《廣記》編纂者乃列之於《人妖》門。《晏子春秋》内篇雜下：“靈公好婦人而爲丈夫飾者，國人盡服之”；《南史》卷四五《崔慧景傳》言“東陽女子婁逞變服詐爲丈夫，此人妖也！”。《廣記·人妖》門中，凡 “變服爲丈夫”之女子皆與焉，崇嘏連類有《婁逞》（出《南史》）、《孟嫗》（出《乾𦠆子》）、《白項鴉》（出《玉堂閒話》）。唐韋元甫依傍《木蘭詩》作五言《木蘭歌》，倘以散文作《傳》如陳鴻之於《長恨歌》，則亦將采入《人妖》門矣！《荀子·非相》斥男子“美麗姚冶，奇衣婦飾，血氣態度，擬於女子”，韓愈《辭唱歌》亦訶：“豈有長直夫，喉中聲雌雌？君心豈無恥？君豈是女兒？”；院本中與徐渭《女狀元》配當者，有秦樓外史《男皇后》（參觀王驥德《曲律》卷四《雜論》下）。此類當同屬《人妖》，而宋以前記載不多，故《廣記》缺焉。偶見如《宋書·五行志》記魏尚書何晏好服婦人之衣；《北齊書·元韶傳》言文宣帝“剃韶鬚髯，加以粉黛，衣婦人服以自隨”；王嘉《拾遺記》卷六言漢哀帝命董賢“更易輕衣小袖，不用奢帶修裙”，則亦謂婦服爾。