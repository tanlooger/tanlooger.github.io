---
---
---
title: 一六八 卷三九四
---




《雷公廟》（出《嶺表録異》）“得楔如斧者，謂之霹靂楔”。按同卷《陳義》（出《投荒雜録》）“得黑石，或圓或方，號雷公墨”；卷四〇四《肅宗朝八寶》（出《杜陽雜編》）其六曰“雷公石”，斧形，長可四寸，即《舊唐書·肅宗紀》寶應元年建巳月楚州刺史崔侁所獻“定國寶玉”十三枚之十二曰“雷公石斧，長四寸，闊二寸，無孔，細緻如青玉”。《封氏聞見記》卷七記常見 “細石赤色、形如小斧，謂之‘霹靂斧’，……俗謂之‘霹靂楔’”；《雲仙雜記》卷一玄針子得石斧，銘曰：“天雷斧，速文步。”西方舊日拾得初民石斧、石矢鏃之類，亦誤爲雷火下燎而墮，呼曰“雷器”（ceraunia）。