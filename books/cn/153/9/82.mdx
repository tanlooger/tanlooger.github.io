---
---
---
title: 八二 卷二〇四
---




《秦青、韓娥》（出《博物志》）。按亦見《列子·湯問》篇。又按卷二〇五《趙辟》（出《國史補》）：“方吾浩然，眼如耳，目如鼻，不知五絃爲辟，辟之爲五絃也”；亦本《列子·黄帝》：“而後眼如耳，耳如鼻，鼻如口。”“目”字必爲“耳”字，《得月簃叢書》本《國史補》卷下此則亦誤作“目”，校刊者不知出處，遂沿譌耳。

《李衮》（出《國史補》）崔昭“請第一部樂及京邑之名倡” 爲會，曰：“請表弟歌”，座皆匿笑，及衮發聲，樂人皆大驚曰：“是李八郎也！”按《苕溪漁隱叢話》後集卷三三引李清照《詞論》：“開元、天寶間，有李八郎者”云云，即此事，而誤憶爲新進士曲江之宴，至謂曹元寵念奴皆與會。