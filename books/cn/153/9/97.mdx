---
---
---
title: 九七 卷二三三
---




《徐邈》（出《異苑》）。按何不逕採《三國志·魏書·徐邈傳》？鮮于輔解“中聖人”曰：“醉人謂清酒爲‘聖人’，濁酒爲‘賢人’”；俞德鄰《佩韋齋輯聞》卷一謂其説出於鄒陽《酒賦》：“清酒爲聖明，濁醴爲愚騃”，皇甫松《醉鄉日月》中 “聖”、“賢”、“愚”、“君子”、“中庸”、“小人”諸品目皆本之。是也。趙一清《東潛文稿》卷下《徐邈“中聖人”説》謂鮮于輔“未得其解”；《左傳》襄公二十二年御叔曰：“焉用聖人？我將飲酒而已！”邈用其語爲廋詞，他日文帝問：“頗復中‘聖人’不？”邈引子反、御叔事爲答，足見其以《左傳》語爲調笑。竊謂鮮于得邈語原意，邈作游詞以亂本真耳。