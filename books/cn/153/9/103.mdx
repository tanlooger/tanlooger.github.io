---
---
---
title: 一〇三 卷二四四
---




《皇甫湜》（出《闕史》）裴度欲請白居易撰福先寺碑，湜聞之大怒曰：“近舍某而遠徵白，信獲戾於門下矣！某文若方白之作，所謂寶琴瑶瑟而比之桑間濮上也。”度謝過，請湜命筆，文成“約三千字”，一字索三匹絹，“更減五分錢不得”；度“依數酬之”，輦負相望，洛人聚觀。按高彦休《唐闕史》卷上自註： “愚幼年嘗數其字，得三千二百五十有四，計送絹九千七百六十有二；後逢寺之老僧曰師約者，細爲愚説，其數亦同。”碑文已佚，《皇甫持正集》未收，故姚範《援鶉堂筆記》卷三三、蕭穆《敬孚類稿》卷六《再跋〈皇甫持正集〉》皆疑無撰碑事。然湜與白居易争名，或出傳聞；碑文則彦休目驗，必非虚構。蕭氏云：“碑文至三千二百餘字，何煩冗無法！爲韓公《神道碑》，亦祇一千六百餘字耳。”殆貪潤筆之豐，詞不裁剪，多多益善，以便計字索酬，如後世之稿費歟。不知碑頭之題目、署名等亦與三匹絹潤筆之數否。“近舍某而遠徵白”語，可持較《三國志·魏書· 邴原傳》裴註引《邴原别傳》載原游學詣安邱孫崧，崧辭曰： “君鄉里鄭君，……誠學者之師模也。君乃舍之，躡屣千里！”白居易《哭皇甫七郎中》云：“《涉江》文一首，便可敵公卿”；自註：“持正奇文甚多，《涉江》一章尤著。”使湜真有奪去上門買賣之事，則居易雅量，古今文士罕比矣。《皇甫持正集》中無《涉江》文，當亦佚去，然竊疑即《讓風》一篇，居易誤憶耳。