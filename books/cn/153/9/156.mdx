---
---
---
title: 一五六 卷三六二
---




《房集》（出《原化記》）小兒持布囊，傾之，“中有數升眼睛，在地四散，或緣牆上屋。”按卷三四九《王超》（出《酉陽雜俎》）謂“有生之類，先死爲‘畢’”，故冥間有“畢院”，庭中 “有人眼數千，聚成山”，扇之或飛或走。兩則當合觀。鬼魂爲眼者，眸子乃精神之所貫注，《陰符經》下篇所謂：“心生於物，死於物，機在目”；詳見論卷二一〇《顧愷之》。《朱文公集》卷四七《答吕子約》之七：“體、魄自是二物；魄之降乎土，猶今人言‘眼光落地’云爾”；《夷堅志甲》卷六《巴東太守》余紹祖 “一日正晝，呼其子曰：‘天色已夜，何不張燈？’……其僕燃兩燭至，又云了不見有光。……子疑爲失明，近而瞻視，雙目瞭然，俄頃而卒。……所謂‘眼光落地’者歟。”魂魄去身而曰 “眼光落地”，即布囊或庭院中積聚眼睛之旨也。西方民俗學者考論目睛爲靈魂安宅（ein Sitz der Seele），雖著面上而能視遠，與軀幹亦即亦離（eine Zwischenstellung zwischen der an denKörper gebundenen und der freiwerdenden Seele），可相發明。

Wundt，op. cit.，108.