---
---
---
title: 六九 卷一七七
---




《陸象先》（出《國史補》）謂參軍曰：“打也得，不打也得；官人打了，去也得，不去也得。”按亦見卷四九六《趙存》（出《乾𦠆子》）記象先事。

《元載》（出《國史補》）魚朝恩曰：“怒者常情，笑者不可測也。”按《全唐文》卷七九八皮日休《鹿門隱書》：“古之殺人也怒，今之殺人也笑”，均李義府“笑中有刀”之意。白居易《新樂府·天可度》：“君不見李義府之輩笑欣欣，笑中有刀潛殺人”；明用義府事入詩，似莫早於此，所謂“直道當時語”也。喬叟名句亦曰：“面上笑，衣下刀”（The smyler with the knyf under the cloke）。范成大《石湖詩集》卷二四《題請息齋六言》之三： “笑中恐有義府，泣裏難防叔魚”，則言哭亦不可測；沈起鳳《諧鐸》卷一一《老僧辨奸》託僧語論嚴嵩曰：“哭者人情，笑者真不可測也”，又仿魚朝恩之論元載。屈大均《廣東新語》卷一六記西洋人“機銃名‘覿面笑’，弢藏於衣衱之中，而突發於咫尺之際，殺機不測，良可寒心！”；復本“笑中刀”之意，以題目手鎗，非“西洋人”原命“名”也。

【增訂三】十八世紀英國大畫師嘗言，圖畫中欲示人物之爲僞君子，最難著筆。道貌岸然而面帶奸相，善氣盎然而目露凶光，則斯人雖裝幌子，其飾僞望而可識，安能惑衆售欺乎？繪之者須於形相之外，另著跡象，如容顔堆笑而手刃方刺，其心事之藏奸藴毒遂曉然矣（so that the character of a hypocrite is entirely out of the power of the pencil，without some ad- joining circumstance to discover him，as smiling and stab- bing at the same time，or the like－W. Hogarth，The Anal- ysis of Beauty，ch. 15，ed. J. Burke，137）。與“義府笑中刀” 之喻，真造車合轍者。