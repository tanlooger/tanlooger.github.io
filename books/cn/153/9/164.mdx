---
---
---
title: 一六四 卷三八三
---




《曲阿人》（出《幽明録》）令至遼東行雨，乘露車，中有水，東西灌灑。按卷三九五《王忠政》（出《唐年小録》）相類而較詳，則以“小項瓶子”貯水。卷三〇四《穎陽里正》（出《廣異記》）、卷四一八《李靖》（出《續玄怪録》）亦以瓶中水行雨，又皆欲所居村落沾足而反致水災。四則實一事。《茵夢湖》作者又有《司雨娘娘》一篇，寫雨母久眠不醒，人間大旱，其神亦以瓶爲法寶（vergiss nicht den Krug），特非瀉瓶降霖，而以瓶水啓引井水，俾雲騰致雨耳。

《古元之》（出《玄怪録》）“和神國”中“田疇盡長大瓠，瓠中實以五穀，甘香珍美，人得足食，不假耕種”；“樹木枝幹間悉生五色絲纊，人得隨色收取，任意絍織異錦纖羅，不假蠶杼”；無蟲獸之患；人皆無病長壽；“無私積”；“餐亦不知所化，不置溷所”；“無主守”；“官不知身之在事”；“君不自知爲君”云云。按此即“烏託邦”（Utopia）而兼“可口鄉”（Pays de Cocagne）或“大糖山”（The Big Rock Candy Mountains）者。所言幾全本佛典《彌勒下生經》及《長阿含經》之三〇《世紀經·鬱單曰品》第二（西晉譯《大樓炭經》、隋譯《起世本因經》），而稍緣飾以道家稱赫胥、容成至德上世之説。黄周星《九烟先生遺集》卷五《鬱單越頌》七首，即心傾神馳於“自然衣食、宫殿隨身”等等也。《山海經·海外南經》有“臷國”，郭璞《圖贊》所謂：“不蠶不絲，不稼不穡，……是號臷民，自然衣食”；亦大類鬱單曰國。均憂生勞生之妄想快心耳。《鬱單曰品》云：“自然粇米着於釜中，以焰光珠着於釜下，飯自然熟，……諸有來者，自恣食之”；又云：“大小便時，地爲開坼，便利訖已，地還自合”；和神國中并省却煮飯、便利兩事。和神國中有君有官，《鬱單曰品》則略而不言，《法苑珠林》卷八《人道部·貴賤》云：“北鬱單越無貴無賤。……餘之三方皆有貴賤，以有君臣民庶之分、大家僕使之殊。”《鬱單曰品》云：“復有香樹，高七十里，……小者五里，其果熟時皮破，自然出種種衣”，《彌勒下生經》亦云：“自然樹上生衣，極細柔軟”；和神國僅有現成絲纊，却無自然衣服，遜其便捷。西方古人不知吾國得絲所自，因相傳大秦有異樹，爬梳其葉，獲絲縷縷，桓吉爾詩即言之（ut foliis depectant tenuiaSeres），亦拉丁詞章中常談，則大似和神國事也。

【增訂三】《列子·湯問》禹治水迷塗，“謬之一國，……名曰終北。”國人“不競不争，不驕不忌，……不君不臣，……不媒不聘，……不耕不稼，……不織不衣，……不夭不病。…… 有喜樂，無衰老哀苦。”亦即鬱單越、和神之類。

T. Storm：“Die Regentrude”，Sämtliche Werke，Aufbau，I，337，339.

Georgics，II. 121，“Loeb”，I，124.

Pliny，Natural History，VI. xxii，54，“Loeb”，II，378；Seneca，Hippoly- tus，398，Hercules Oetaus，667，Tragedies，“Loeb”，I，348，II，238；Ausonius，Technopaegnion，X. 21，Poems，“Loeb”，I，300；Claudian：“Eulogy of Probinus and Olybrius”，179－80，Poems，“Loeb”，I，14.