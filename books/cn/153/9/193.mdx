---
---
---
title: 一九三 卷四五五
---




《張直方》（出《三水小牘》）“遥聞大叱曰：‘夫人，差事！’”按卷四七〇《趙平原》（出《博物志》）“良久張目曰：‘大差事！大差事！’”；卷四九〇《東陽夜怪録》“叟倚帚驚訝曰：‘極差！極差！’”“差”謂奇、怪也。《敦煌掇瑣》之八《醜女緣起》亦有“差事非常不小”、“醜差都來不似人”、“今日渾成差事”等語。胡震亨《唐音癸籤》卷二四嘗釋韓愈《瀧吏》詩“掀簸真差事”，可以此數例廣之。吾鄉口語稱可奇、可怪者尚曰“差異”，然祇以言事，不似六朝及唐之并以“差”言人。去鄉四十載，未知今猶如此道否。

【增訂三】張君觀教曰：“‘差，疑即‘詫異’之‘詫’，音轉而借此字。”是也；明葉盛《水東日記》卷八：“‘詫異’、‘差（去聱）異’……等字，非必古有所出，亦遷就彷彿耳。”

【增訂四】《五燈會元》卷一二金山曇穎章次：“老鼠多年變作牛，……三脚猢猻差異猴”；又西余淨端章次：“山僧不曾見恁麽差異畜生。”李漁《凰求鳳》第二齣：“丑笑介：‘好詫事！好詫事！做男子的倒被婦人淘漉不過，竟要閉起關來！’”亦見“詫異”可作“差異”，“差事”可作“詫事”。