---
---
---
title: 四六 卷一〇一
---




《延州婦人》（出《續玄怪録》）一“淫縱女子”早死，瘞於道左，忽有胡僧敬禮墓前曰：“斯乃大聖，慈悲喜捨，世俗之欲，無不徇焉。此即鏁骨菩薩。”按黄庭堅《豫章黄先生集》卷一四《觀世音贊》第一首：“設欲真見觀世音，金沙灘頭馬郎婦”；《山谷内集》卷九《戲答陳季常寄黄州山中連理松枝》第二首：“金沙灘頭鏁子骨，不妨隨俗暫參禪”，任淵註：《傳燈録》：“僧問風穴：‘如何是佛？’穴曰：‘金沙灘頭馬郎婦。’ 世言觀音化身，未見所出”；《外集》卷六《次韻知命永和道中》：“靈骨閟金鏁”，史容註即引《續玄怪録》此則，又曰：“世傳觀音化身，所謂金沙灘頭馬郎婦，類此。”宋葉廷珪《海録碎事》卷一三：“釋氏書。昔有賢女馬郎婦於金沙灘上施一切人淫；凡與交者，永絶其淫。死葬後，一梵僧來云：‘求我侣。’掘開乃鏁子骨，梵僧以杖挑起，升雲而去。”後來釋書益復增華潤色，觀宋濂《宋文憲公全集》卷二六《魚籃觀音像贊》引《觀音感應傳》可知。蓋以好合誘少年誦佛經，故泉州粲和尚贊之曰：“風姿窈窕鬢欹斜，賺殺郎君念《法華》。”《維摩詰所説經·佛道品》第八：“或現作婬女，引諸好色者，先以欲鈎牽，後令入佛智”；《宗鏡録》卷二一述“圓人又有染愛法門”云：“先以欲鈎牽，後令入佛智，斯乃非欲之欲，以欲止欲，如以楔出楔，將聲止聲”；其是之謂歟。偏其反爾，亦有現男子相以“鈎牽”婬女“令入佛智”者，如《觀佛三昧海經·觀馬王藏相品》第七所載化人度妙意事，《法苑珠林》卷四三即采之，尤佛典中“以欲止欲”最可笑之例也。

【增訂三】北宋壽涯禪師《漁家傲·詠魚籃觀音》：“提魚賣，堪笑馬郎來納敗”（《全宋詞》二一三頁），即所謂“馬郎婦”。《西湖二集》卷一四《邢君瑞五載幽期》敷陳金沙灘賣魚女子嫁“馬小官”事爲入話，卷二〇《巧妓佐夫成名》又述唐延州女妓“不接錢鈔”，乃“捨身菩薩化身，以濟貧人之欲。”一則觀音化身爲貞女，一則“犬聖”化身爲淫嫗，然遺骸皆爲“黄金鏁子骨”，一而二、二而一者也。

【增訂四】《五燈會元》卷一一風穴延沼章次：“問：‘如何是清淨法身？’師曰：‘金沙灘頭馬郎婦。’”既淫穢婦爲“清淨身”，機鋒更接。同卷廣慧元章次：“楊億侍郎問：‘風穴道金沙灘頭馬郎婦，意旨如何？’師曰：‘更道也不及’”；蓋成禪家公案矣。