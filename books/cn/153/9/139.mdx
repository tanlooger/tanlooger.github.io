---
---
---
title: 一三九 卷三二二
---




《劉遁》（出《廣古今五行記》）。按卷三一九《劉他》（出《續搜神記》）事同。

《吕順》（出《幽明録》）喪妻，續娶婦從妹，婦鬼見，怒責妹曰：“天下男子復何限？汝乃與我共一婿！”按《夷堅丁志》卷一五《田三姑》亦記姊之鬼“憑人，咄咄責妹曰：‘何處無昏姻？必欲與我共一婿！’”

【增訂三】夫死改嫁或妻死續娶，致亡者之鬼作祟，《廣記》本卷《吕順》、《袁乞》而外，尚有如卷三二一《司馬義》、卷三七一《梁氏》。楊泉《物理論》有云：“世傳有夫死而婦許不嫁者，誓以繡衣襚，以衣尺納諸棺焉。後三年，婦出適，迎有日矣。有行道人，夜求人家宿，向晨［？晨向］主人，語之婦約之辭，寄所誓之衣，曰：‘子到若千［？干］里，當逢之，還此衣焉。’或［？主］者出門，到所言處，果見迎車，具以事告，還其繡衣。婦遂自經而死。”實爲此類事之朔，《廣記》却未收，而《太平御覽》卷八一五《布帛部》二採之。王充於流俗不經之説，必訂詰不稍逭，而《論衡·論死篇》云：“妬夫娼妻，同室而處，淫亂失行，忿怒鬬訟。夫死妻更嫁，妻死夫更娶，以有知驗之，宜大忿怒。今夫妻死者寂寞無聱，更嫁娶者平忽無禍，無知之驗也。”是當充世尚未流傳《物理論》、《幽明録》等所載鬼掌故也。