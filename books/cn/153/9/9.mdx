---
---
---
title: 九 卷 一 三
---




《蘇仙公》（出《神仙傳》）：“即見橋亘嶺傍，直至郡城；行次，有一官吏輒廻顧，遂失橋所，墮落江濱，乃見一赤龍，於脚下宛轉而去。”按卷二五《元柳二公》（出《續仙傳》）： “‘來從一葉舟中來，去向百花橋上去。’……俄有橋長數百步，……見千龍萬蛇遽相交遶，爲橋之柱。”《離騷》：“遵赤水而容與，麾蛟龍使梁津”；《文選·恨賦》李善註引《竹書紀年》：“東至於九江，叱黿鼉以爲梁”；《魏書·高句麗傳》記朱蒙“中道遇一大水，欲濟無梁，……於是魚鼈並浮，爲之成橋”，《梁書·諸夷傳》作：“淹滯水，以弓擊水，魚鼈皆浮爲橋。”造境既同，因勢生情，遂復肖似，未必有意踵事相師。《西遊記》第四九回唐僧師徒過通天河，大白黿爲“船兒”而不爲“橋”、“梁”，則與古爲新矣。

《成仙公》（出《神仙傳》）解鳥獸語，“嘗與衆共坐，聞羣雀鳴而笑之。衆問其故，答曰：‘市東車翻，覆米，羣雀相呼往食。’”按卷四六二《楊宣》（出《益都耆舊傳》）記宣行縣，聞雀鳴桑上事全同。皇侃《論語義疏·公冶長》“雖在縲紲之中”句註：“别有一書，名爲《論釋》云：‘……駐冶長在獄六十日，卒日有雀子緣獄栅上相呼：‘嘖嘖𠻘𠻘’。冶長含笑，吏啓主：‘冶長笑雀語，似是解鳥語。’主教問冶長：‘雀何所語而笑之？’冶長曰：‘雀鳴：嘖嘖𠻘𠻘！白蓮水邊有車翻，覆黍粟，牡牛折角，收斂不盡，相呼往啄。’……後又解豬及燕語屢驗，於是得放。”即此等事之緣飾增華。《敦煌掇瑣》之四《燕子賦》燕與雀争，自誇門閥，有云：“是君不信語，請問讀書人。……請讀《論語》驗，問取公冶長，當時在縲絏，緣燕免無常。”所謂《論語》，必指皇侃《義疏》；一若冶長“得放”緣於終解“燕語”，此鳥引書，亦善於“芟角”也。

《郭璞》（出《神仙傳》）：“璞得兵解之道，今爲水仙伯。”按《四庫總目》卷一四六《神仙傳》提要云：“至謂許由、巢父服箕山石流黄丹，‘今在中岳中山’，若二人晉時尚存，洪目覩而記之者，尤爲虚誕！”郭璞斯節，若是班乎。《史通·因習》：“《史記·陳涉世家》稱‘其子孫至今血食’，《漢書》具載遷文；按遷之言‘今’，實孝武之世，固之言‘今’，當孝明之世。…… 《漢》云：‘嚴君平既卒，蜀人至今稱之’，皇甫謐全録斯語，載於《高士傳》。”《總目》之糾“今”字，殆亦準此。雖然，世事與仙迹迥異，一易改而一不遷；人古而不物故，則長生亦即常 “今”，未爲不可。顧言之愈確切以求聞者遽信，而聞者愈覺荒唐不可信；政如《劉安》傳言人馬升天時陷石之跡存留“至今”，若可供目驗而堅信心，渾不省沉重至於陷石，豈辦騰空而上昇碧落哉？不入地而下及黄泉者幾希！