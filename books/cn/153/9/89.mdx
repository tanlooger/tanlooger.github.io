---
---
---
title: 八九 卷二一六
---




《張璟藏》（出《朝野僉載》）相裴珪妾趙氏曰：“夫人目長而慢視；准相書，豬視者淫。”按張璟藏與卷二二一之《張冏藏》（出《定命録》）乃一人，而分屬《卜筮》與《相》兩門。《戰國策·齊策》一齊貌辨謂靖郭君曰：“太子相不仁，過頤豕視”，宋劉辰翁評：“‘過頤’即俗所謂‘腦後見腮’，‘豕視’即相法所謂‘下邪偷視’”；《孔叢子·執節》篇子順論馬回曰： “聞諸孫卿云：‘其爲人也，長目而豕視者，必體方而心圓。’ 每以其法相人，千百不失。”皆言男相，張璟藏取古説施之女相耳。《藥地炮莊》卷六《田子方》天界覺杖人評引諺：“腦後見腮，莫與往來”，可補釋“過頤”則其人“不仁”。意大利文藝復興時雕鏤妙手自記晉謁教皇，教皇豬視之（Giunto al papa， guardatomi così coll'occhio del porco），註家曰：“斜睨也”（cioè， biecamente）；法俗語嘲顧視淫蕩者曰：“有豬眼”（avoir les yeux cochons）；均與“豬視者淫”、“下邪偷視”印可。

B. Cellini，La Vita，I. x. 6，op. cit.，121，126.