---
---
---
title: 六七 卷一七五
---




《元嘉》（出《朝野僉載》）五官並用，“六事齊舉”，能 “左手畫圓，右手畫方，……足書五言絶”。按《韓非子·功名》篇：“右手畫圓，左手畫方，不能兩成”，又《外儲説》左下：“子綽曰：‘人莫能左畫方而右畫圓也。’”《廣記》卷一八四《韋貽範》（出《北夢瑣言》）羅隱曰：“是何朝官！我脚夾筆，亦可敵得數輩”；狂語也，元嘉則實解脚夾筆矣。梁玉繩《瞥記》卷四、梁學昌《庭立紀聞》卷一列舉五官並用故事頗備。

《蘇頲》（出《開天傳信記》）詠兔曰：“兔子死闌殫，持來掛竹竿。”按“闌殫”者，疲軟不振貌，如《藝文類聚》卷六四《宅舍》引晉束皙《近游賦》：“乘篳輅之偃蹇，駕蘭單之疲牛”；唐人多用之。盧照鄰《釋疾文》之二《悲夫》：“草木扶疏兮如此，余獨蘭單兮不自勝”；劉知幾《史通》内篇《二體》：“碎瑣多蕪，闌單失力”；白行簡《天地陰陽交歡大樂賦》：“袋闌而亂擺”，“ ”必“單”之譌；《清異録》卷三《衣服》引諺：“闌單帶，疊垜衫，肥人也覺瘦巖巖”，即言帶之柔弛貌。“闌單”音轉而爲“郎當”，如《朱子語類》卷一三〇謂“張文潛軟郎當”；蘇鶚《演義》謂“龍鍾”乃“不昌熾、不健舉貌，如‘䰐鬖’、‘拉搭’之類”，亦音之轉也。