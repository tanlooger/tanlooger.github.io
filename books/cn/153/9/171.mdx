---
---
---
title: 一七一 卷四〇二
---




《寶珠》（出《廣異記》）以金瓶盛珠於醍醐中煎熬。按卷四一六《江叟》（出《傳奇》）以醍醐煎明月珠，卷四七六《陸顒》（出《宣室志》）投“消麵蟲”於銀鼎中煉之，皆元曲李好古《張生煮海》之權輿也。

《水珠》（出《紀聞》）。按同卷《青泥珠》（出《廣異記》）、《嚴生》（出《宣室志》）涯略相似。胡人得珠，剖臂或股，納而藏之，見《青泥珠》及同卷《徑寸珠》（出《廣異記》）、《李勉》（出《集異記》）、《鬻餅胡》（出《原化記》）諸則；《通鑑·唐紀》八太宗貞觀二年謂侍臣曰：“吾聞西域賈胡得美珠，剖身以藏之”；《西洋記》第二〇回亦寫老猴抓破李海“腿肚子”，以夜明珠“填在那口子裏”；《聊齋志異》卷六《八大王》嚙臂納鼈寶，即其遺意也。李勉不受商胡臨死贈珠，與卷一六八《李約》（出《尚書故實》）事同而主名異，卷一六五《李勉》（出《尚書談録》）則記勉不受書生臨死贈金，又一事别傳也。