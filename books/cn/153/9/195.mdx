---
---
---
title: 一九五 卷四五八
---




《擔生》（出《廣異記》）。按本《水經注》卷一〇《濁漳》：“武强縣耆宿云，邑人有行於途者，見一小蛇，疑其有靈，持而養之，名曰‘擔生’。長而吞噬人，里中患之，遂捕繫獄，擔生負而奔。邑淪爲湖，縣長及吏咸爲魚矣。”唐人增“書生每自擔之，號曰‘擔生’”，“其後不可擔負，放之澤中”，“蛇遂攻陷一縣爲湖，獨獄不陷，書生獲免”等情節，斐然益復成章。書生過大澤，“忽有蛇逐，書生尚識其形色，遥謂之曰： ‘爾非我擔生乎？’蛇便低頭”；《聊齋志異》卷一《蛇人》：“蛇暴出如風，蛇人大怖而奔，……視其首，朱點儼然，……下擔呼曰：‘二青！二青！’蛇頓止”云云，即擬此節。

【增訂三】俞蛟《遊蹤選勝》記桂林白龍洞，謂“昔有乞丐畜白蛇最馴”云云（《小方壺齋輿地叢鈔》第五帙第三册），亦猶“二青”之出於“擔生”事也。