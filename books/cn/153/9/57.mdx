---
---
---
title: 五七 卷一四六
---




《魏徵》（出《朝野僉載》）徵寢時聞二典事相語，一謂官職由徵，一謂“由天上”，徵遂作書云：“與此人一員好官”，命前人送至侍郎處，其人不知，忽心痛，由後人送書，送者得官。按趙與時《賓退録》卷四以此事與《能改齋漫録》記宋仁宗聞二近侍争貴賤在命抑在至尊事相比，謂“二事蓋只一事”；周亮工《同書》卷四復以二事與《金史》記海陵聞二衛士争富貴在天抑由君賜事合舉。《能改齋漫録》卷一一記宋仁宗事亦見《獨醒雜志》卷二。然疑皆本之釋典。《大莊嚴論經》卷一五之七二略云： “憂悦伽王於晝睡眠，有二内官，持扇捉拂，共作論議。一則自稱‘是我業力’，一則自稱‘我因王力’。王聞不悦，即向彼稱業力者説偈曰：‘依於我國住，自稱是業力，我今試看汝，爲是誰力耶？’往夫人所，言：‘今當遣人來到汝邊，汝好莊嚴如帝釋幢。’ 以蒲萄漿與彼依王活者，送與夫人。彼業力者，着好衣服，來至王邊，王大生怪。彼人説：‘此人奉使出門，卒爾鼻衄，即以此漿與我使送。’”《雜寶藏經》卷三之二六波斯匿王及二内官事同。

【增訂三】王惲《秋澗先生大全集》卷四四《御書銀盒事》記“道陵朝二近侍”事，即自魏徵此則孳生者。