---
---
---
title: 二〇四 卷四八二
---




《懸渡國》（出《酉陽雜俎》）烏耗“西有懸渡國山溪不通，引繩而渡，朽索相引二千里。……累石爲室，接手而飲，所謂猿飲也。”按《漢書·西域傳》上云：“烏耗國，……累石爲室，民接手飲。……其西則有縣度，……石山也，谿谷不通，以繩索相引而度云”；顔師古註“民接手飲”句云：“自高山下谿澗中飲水，故接連其手，如猿之爲。”則“猿飲”者、烏耗國民而非懸渡國民也。《藝文類聚》卷七引吴均《與施從事書》寫鄣縣東山，亦曰：“企水之猨，百臂相接”，以“企”示渴望而難遽即之意，下字甚工。《法苑珠林》卷六六引《僧祗律》記五百獼猴見井中月影，猴主言：“月今日死，落在井中，……我捉樹枝，汝捉我尾，輾轉相連，乃可出之”，乃猿接之又一法也。

《飛頭獠》（出《酉陽雜俎》、《博物志》）。按《博物志》卷九、《搜神記》卷一二言“落頭民”頭飛時“以耳爲翼”，語誕而有理。吾國及意大利俗語呼耳大而外聳曰“招（扇）風耳朵”（orecchie a sventola），體物揣稱，用意正同；《西遊記》第三〇 回亦言豬八戒“正遇順風，撐起兩個耳朵，好便似風篷一般，早過了東洋大海。”王嘉《拾遺記》卷九：“東方有解形之民，使頭飛於南海，左手飛於東山，右手飛於西潭，自臍以下，兩足孤立。至暮頭還肩上，兩手遇疾風，飄於海外，……使人割裏肉以爲兩臂，宛然如舊也”；其事更奇，似踵《博物志》而增飾也。《西洋記》第三一回羊角道德真君遣飛頭婦人吵擾寶船，“到了五更頭，其頭又飛將回來，合在身子上”；小説家信口開河，不必責難，若志地記游，便不得援例亂道。鄺露《赤雅》自述桂游，備載風土，好奇搗鬼，至耳聞木客之吟詩，目擊猩猩之飲酒，身遭短狐之射影，言之鑿鑿，談之津津，卷上即記親覩獠頭以耳爲翼、飛而食蚓。錢秉鐙《藏山閣詩存》卷一一《光孝寺即事示湛若；湛若諱露，好談奇事，不必取信》：“更喜奇痴鄺居士，時時妄語破閒愁！”殆謂此類歟。

《頓遜》（出《窮神秘苑》）梁武帝時來貢方物，其俗，“人死後鳥葬”，有鳥如鵝而色紅，飛來萬萬，啄肉盡，家人即燒骨而沉海中。按《南齊書·蠻、東南夷傳》記林邑國“燔尸中野以爲葬；遠界有靈鷲鳥，知人將死，集其家食死人肉盡，飛去，乃取骨燒灰投海中水葬”；《梁書·諸夷傳》志頓遜國，而未言此俗，惟記扶南國“死者有四葬：水葬則投之江流，火葬則焚爲灰燼，土葬則瘞埋之，鳥葬則棄之中野。”《莊子·列禦寇》篇謂死不必備葬具，“在上爲烏鳶食，在下爲螻蟻食”；在達人爲越世高談，在異域則固積世陋俗耳。蒙田有文論殊方異俗，亦及鳥葬、狗葬（Où la plus désirable sépulture est d’estre mangé des chiens， ailleurs des oiseaux）。

《繳濮國》（出《廣州記》）“其人有尾，欲坐，輒先穿地作穴，以安其尾”。按似其尾垂而不能舉者，故此民尚勿如猴或狗之坐地自如也。歐洲古説則謂英國人尻生小尾如鹿尾狀（wherefolk are born with tails，/Short，as are found in stag），故號“尾巴民”或“尾巴鬼”（anglica cauda，les coués，les diables à queue）。

Montaigne，Essais，I. 23，“Bibliothèque de la Pléiade”，125.

Fazio degli Uberti，Dittamondo，Lib. IV，cap. 23（D. G. Rossetti，Poems and Translations，“Everyman’s Lib.”，244）；P. Gsell，Propos d’Anatole France，79. Cf. S. Lee，The French Renaissance in England，17；P. Rickard，Britain in Medieval French Literature，165－6.