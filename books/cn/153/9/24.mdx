---
---
---
title: 二四 卷 五 九
---




《西河少女》（出《女仙傳》）伯山甫外甥女年一百三十歲，“色如嬰兒”，笞一老翁，“頭白如雪”，是其子也，年纔七十一，“恚”其不肯服藥，故笞之。按與卷七《伯山甫》（出《神仙傳》）重出，特彼作女年二百三十、翁年八十。卷七五《王先生》（出《宣室志》）“召其女，乃一老嫗也，年七十餘，…… 惰而不好道，今且老矣”，機杼亦同。皆言“真”仙也。卷二八九《目老叟爲小兒》（出《玉堂閒話》）記一“道術人”自稱三百歲，與朝士飲啜時，有老叟“昏耄傴僂”，趨入而拜，其人謂坐客曰：“小兒愚騃，不肯服食丹砂，以至於是！”叟實其父也。則飾僞亂“真”，亦《神仙傳》有以啓之耳。黄休復《茅亭客話》卷四《女先生》記遂州女道士游氏命父佯爲己孫，黄親見其事；師故智而幾出藍。《妙法蓮華經·從地踊出品》第一五彌勒問佛：“譬如有人，色美髮黑，年二十五，指百歲人言：‘是我子’；其百歲人亦指年少言：‘是我父，生育我等。’ 是事難信”；智者《法華文句記》卷二五釋之云：“淮北諸師以譬釋；譬父服還年藥，貌同二十五，子不服藥，形如百歲。” 正指此等事。《毛女》（出《列仙傳》）。按同卷《秦宫人》（出《抱朴子》）、卷六三《玉女》（出《集異記》）、卷六五《蕭氏乳母》（出《逸史》）、卷八六《盧延貴》（出《稽神録》）、卷四一四《食黄精》（出《稽神録》），均一意之孳乳。常建有《仙谷遇毛女、意知是秦宫人》五古，一若真遇其人者，甚矣詩人之好自欺也！

【增訂三】《虞初新志》卷九陳鼎《毛女傳》記河南諸生任士宏妻平氏事，亦增飾秦宫人舊説，以明神仙“輕舉”之“樂”終不敵夫婦之好耳。

《女几》（出《女仙傳》）：“乃仙方養性長生之術也，几私寫其要訣，依而修之。”按《太平御覽》卷六六八引《集仙録》，祇數字異，而卷八二八引《列仙傳》則作：“開書乃養性交接之術，閉房與諸少年飲酒，與宿止，行文書法。”求道行逕披猖如此，女仙中所僅見。“盜道無師，有翅不飛”二語每被稱引，如陳繼儒《太平清話》卷上、袁枚《新齊諧》卷一七《採戰之報》是也。袁氏《爲雲華君翠袖圖徵詩啓》：“昔女丸與少年苟合成仙，歌曰：‘盜道無私，有翅不飛’”；石韞玉《袁文箋正》卷四補註引《女仙傳》，復按曰：“女几作‘女丸’，‘無師’作‘無私’，皆誤，又‘苟合成仙’不知所本。”