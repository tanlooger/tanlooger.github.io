---
---
---
title: 一〇五 卷二四六
---




《張融》（出《談藪》）融“於御前放氣”。按卷二五三《侯白》（出《啓顔録》）“乃傍卧放氣與之言。”即《法苑珠林》卷一一三引《毗尼母經》所云：“不得放下風出聲。”《老學菴筆記》卷二毛德昭“亟起掩耳曰：‘放氣！放氣！’”，蓋承六朝文語；宋人口語，實與今無異，觀《夷堅三志》辛卷一〇《李三夫妻豬》及《癸辛雜識》章宗卿謔，可知也。漢人則曰“失氣”；《全後漢文》卷三八《風俗通》佚文：“宋遷母往阿奴家飲酒，坐上失氣。”《侯白》則亦見《朝野僉載》卷四。