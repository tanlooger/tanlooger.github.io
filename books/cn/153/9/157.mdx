---
---
---
title: 一五七 卷三六三
---




《李哲》（出《通幽記》）乃投書曰：“諺所謂：‘一雞死，一雞鳴’，吾屬百户當相報耳。”按王楙《野客叢書》卷二九考“今鄙俗語”，有曰：“‘一雞死，一雞鳴’，此語亦有自也；觀《前漢·郅都傳》曰：‘亡一姬，復一姬’，疑是此意，訛‘一姬’爲‘一雞’耳”；雖出附會，且失引《通幽記》，然足徵宋世仍行此諺。馮夢龍《山歌》卷三《隙》：“一雞死子一雞鳴，囉見無雞睏殺子人！”，更徵斯語明末尚流傳。“雞死雞鳴”， “亡姬復姬”，即西諺：“先王千古！新王萬壽！”（The King is dead！Long live the King！），所從言之異路耳。

【增訂三】《金瓶梅》第八六回：“常言‘一雞死了一雞鳴’”，而七六回：“常言道：‘一雞死，一雞鳴，新來雞兒打鳴不好聽’”，别生一意。

【增訂四】《雞肋編》卷上：“人家養雞雖百數，獨一擅場者乃鳴，餘莫敢應，故諺謂：‘一雞死後一雞鳴。’”