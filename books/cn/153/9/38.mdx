---
---
---
title: 三八 卷 八 九
---




《鳩摩羅什》（出《高僧傳》）。按《高僧傳》卷二此傳尚載什來中國以前事，爲《廣記》删去，記大阿盤頭達多語一節尤佳。“安捨有法而愛空乎？如昔狂人令績師績綿，極令細好，績師加意，細若微塵，狂人猶恨其粗。績師大怒，乃指空，示曰：‘此是細縷。’ 狂人曰：‘何以不見？’師曰：‘此縷極細，我工之良匠，猶且不見，況他人耶？’狂人大喜，以付織師，師亦效焉。皆蒙上賞，而實無物。”安徒生童話《皇帝新衣》（The Emperor’s New Clothes）一篇，舉世傳誦，機杼酷肖；唯末謂帝脱故着新，招摇過市，一無知小兒呼曰：“何一絲不掛！”（“But he has nothing on！”a little child cried out at last），轉筆冷隽，釋書所不辦也。明末陳際泰《已吾集》卷一《王子涼詩集序》：“余讀西氏記，言遮須國王之織，類於母猴之削之見欺也。欲其布織輕細，等於朝之薄烟，乃懸上賞以走異國之工曰：‘成即封以十五城市，不則齒劍，余無墮言。’蓋殺人而積之闕下者纍纍矣。有點者閉户經年，曰：‘布已成。’捧于手以進，視之，等於空虚也。王大悦，輒賞之。因自逃也。”“母猴之削”見《韓非子·外儲説》左上，“西氏記”疑即指《鳩摩羅什傳》，陳氏加以渲染耳。

【增訂三】李賀《艾如張》：“齊人織網如素空，張在田野平碧中，網絲漠漠無形影，誤爾觸之傷首紅。”《高僧傳》中績師指空爲絲，此則指絲爲空；誕妄之窾言，亦即夸飾之妙喻也。湯球輯本崔鴻《十六國春秋·前趙録》四記東平王約死，見劉淵於不周山，語約曰：“東北有遮須夷國，無主久，待汝父爲之”—— “汝父”、劉聰也。陳氏文中“遮須國”始出此。曾慥《類説》卷三二《傳奇》中一則記洛浦神女告蕭曠：“［陈］思王見爲遮須國王”；曹植雖前於劉聰，而裴鉶則後於崔鴻多矣。

明季天主教入中國，詩文遂道“二西”（參觀《昭代叢書》甲集《西方要紀》小引、全祖望《鮚埼亭詩集》卷八《二西詩》）；如虞淳熙《虞德園先生集》卷二四《答利西泰書》：“幸毋以西人攻西人”，正謂耶穌之“西”説與釋迦之“西”説相争也。近世學者不察，或致張冠李戴；至有讀魏源記龔自珍“好西方之書，自謂造微”，乃昌言龔通曉歐西新學。直可追配王餘祐之言杜甫通拉丁文（《四庫總目》卷一八一《五公山人集》）、廖平之言孔子通英文、法文（江庸《趨庭隨筆》）也！如錢謙益《有學集》卷八《金陵雜題絶句》之一五、卷一九《陸敕先詩稿序》又《題交蘆言怨集》、卷二二《送方爾止序》皆用賣針兒至針師家故實，卷三八《復徐巨源書》標明來歷曰：“西國有誚人説法者，曰： ‘販針兒過針師門賣針耶？’”；此典出《雜阿含經》卷四一（一一四三）、《佛本行集經》卷一三《角術争婚品》下等，則所謂“西國”騰“誚”，正指佛書。陳際泰“讀西氏紀”，亦類斯歟。

Andersen，Fairy Tales，Oxford，158.