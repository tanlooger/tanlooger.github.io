---
---
---
title: 二八 卷 六 八
---




《封陟》（出《傳奇》）。按陟拒上元夫人求偶事與《類説》卷二七《逸史》任生拒紫素元君求偶事相同，夫人賦詩：“弄玉有夫皆得道，劉綱兼室盡登仙；君能仔細窺朝露，須逐雲車拜洞天”，與元君賦詩：“葛洪亦有婦，王母亦有夫；神仙盡靈匹，君子竟何如？”，詞意亦類。朱彝尊《曝書亭集》卷二《無題》之二：“織女牽牛匹，姮娥后羿妻；神人猶薄命，嫁娶不須啼”，仿元君詩句而另有命意。

【增訂四】羅曄《醉翁談録》己集卷二《封陟不從仙姝命》即取此事而敷陳之，篇末論曰：“語云：‘三軍可奪帥也，匹夫不可奪志也。’以常人之情，遭遇仙女，恨不得與爲耦。封陟執德不回，終不肯就，誠若可愛，然細而思之，實無仙風道骨，是故執一而不通也。可惜乎哉！吾夫子曰：‘可以仕則仕，可以急則速。伯夷隘，柳下惠不恭，君子不由也。’”所謂“吾夫子”，非孔子也，實點竄孟子贊孔子語，而渾忘“吾夫子”之“不語怪力亂神”矣。