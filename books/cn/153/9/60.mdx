---
---
---
title: 六〇 卷一六三
---




《天后》（出《談賓録》一作《朝野僉載》）。按此則與卷二一五《貞觀秘記》（出《感定録》）、卷二二四《李淳風》（出《定命録》）所言爲一事，采入《舊唐書·李淳風傳》者，亦即舊日俗傳李淳風《推背圖》附《藏頭詩》後問答第一節。觀此三則，唐人衹言淳風觀象望氣而前知武后“當有天下”，未嘗言其畫圖也。《北史·王世充傳》記道士桓法嗣“自言解圖讖，……上《孔子閉房記》，畫作丈夫持一竿以驅羊。法嗣云： ‘楊、隋姓也；干一者，王字也；王居楊後，明相國代隋爲帝也’”；則亦有“圖”而據以“推”，却未道有讖。宋岳珂《桯史》卷一：“唐李淳風作《推背圖》，五季之亂，王侯崛起，人有倖心，故其學益熾。……藝祖即位，始詔禁讖書。然圖傳已數百年，民間多有藏本，不復可收拾，有司患之。上曰：‘正當混之耳。’乃命取舊本，自已驗之外，皆紊其次而雜書之，凡爲百本，使與存者並行”；明郎瑛《七修類稿》卷一五記曾見《推背圖》。二家皆未及《藏頭詩》，然足徵自《推背圖》出，如《孔子閉房記》之類遂盡廢矣。《史記·秦始皇本紀》燕人盧生“奏録圖書曰：‘亡秦者胡也’”；《趙世家》秦繆公告公孫支以夢游帝所事，“公孫支書而藏之，秦讖於是出矣”；圖讖見史似始此。公孫支“書藏”，則讖不必有圖，正如明太祖封鍵鐵冠道人或劉基所授“秘記”（參觀陳濟生《再生紀略》卷上、吴偉業《綏寇紀略·虞淵沉》篇、董含《三岡識略》卷一、吴慈鶴《求是續録·洪武十三年親封鐵冠道人所授圖》、蔣湘南《春暉閣詩鈔選》卷五《明太祖親封鐵冠道人所授圖》），圖復不必有讖也。《後漢書·蘇、楊列傳》楊厚祖春卿 “善圖讖學”，囑其子曰：“吾綈袠中有先祖所傳秘記”；《貞觀秘記》之名昉此。西漢圖讖有“代漢者當塗高”之語，《後漢書·公孫述傳》載光武帝與述書，嘲之曰：“君豈高之身邪？”；下至東漢之末，袁術又自謂應“當塗高”之讖，李雲則謂應此讖者爲曹魏；更下至西晉之末，王浚猶“以父字‘處道’，爲 ‘當塗高’，應王者之讖，謀將僭號”（《晉書·王浚傳》）。解因人而異，釋隨心所欲，各以爲代興張本，即所謂“人有倖心” 也。《晉書·武帝紀》：“禁星氣讖緯之學”，而《元帝紀》：“初《玄石圖》有‘牛繼馬後’，故宣帝深忌牛氏”；則乃祖固信圖讖者，其孫禁之，亦恐“人有倖心”爾，而禁之嚴適由於其信之深焉。《魏書·高祖紀》上詔禁“圖讖秘緯，……留者以大辟論”，而《廣記》卷三九一《樊欽賁》（出《宣室志》）載後魏“天師”寇謙之刻石記，正屬讖緯秘記；苟石刻果出謙之，而能免於磨滅破碎，豈“天師”手跡，在在神物呵護歟？《南史·隱逸傳》下記梁武帝禁蓄讖緯，阮孝緒“兼有其書”，乃焚之，而《梁書·處士傳》記梁武將受齊禪，陶弘景“援引圖讖，數處皆成‘梁’字，令弟子進之”（《南史·隱逸傳》下同）；豈非唯其信而喜之，故亦恐而禁之乎？《南史·隱逸傳》下又記釋寶誌“預言未兆，……梁武帝尤深敬事。……好爲讖記，所謂‘誌公符’是也”；則焚者自焚，而作者自作也。《隋書·經籍志》一述宋大明、梁天監及隋二帝嚴禁圖讖，煬帝 “發使四出，搜天下書籍與讖緯相涉者皆焚之，爲吏所糾者至死。自是無復此學”。安知當煬帝之世已有《孔子閉房記》，厥後《貞觀秘記》、《推背圖》接踵而起乎！《舊唐書·代宗紀》大曆二年正月《詔》即以“四方多故，一紀於兹”，又“禁斷” 讖緯、符命矣。當代一法國文家，惜忘其名，嘗曰：“有史以來，世人心胸中即爲夢想三端所蟠據：飛行也，預知未來也，長生不死也”（D’aussi loin qu’on se souvienne，l’homme a été habité par trois rêves：voler，connaître l’avenir et ne pas mourir）。圖讖既可逞預知未來之癡想，復得稱“王侯崛起”之倖心，宜其如春草之火燒不盡而風吹復茁耳。

【增訂二】《後漢書·鄧晨傳》：“蔡少公頗學圖讖，言：‘劉秀當爲天子。’或曰：‘是國師公劉秀乎？’光武戲曰：‘何用知非僕耶？’”；《竇融傳》：“智者皆曰：‘……今皇帝姓號見於圖書，……故劉子駿改易名字，冀應其占。’”亦“人有倖心”之例。

【增訂四】《雞肋編》卷中：“范忠宣公……曰：‘神考於某有保全家族之大恩。’……蓋李逢乃公外弟，嘗假貸不滿，憾公。後逢與宗室世居狂謀，事露繫獄。史問其發意之端，乃云因於公家見《推背圖》，故有謀。時王介甫方怒公排議新法，遽請追逮。神考不許，曰：‘此書人皆有之，不足坐也。’”

【增訂三】鄭君朝宗曰：“培根有《論預言》一文，所斥即西方之‘讖’。”是也。其文謂奸黠之徒，多閒生事（idle and craftie Braines），於事後造作言語，以欺世惑人（Impostures）。讖之爲物，衹宜鄙視，而識之流傳，則不可掉以輕心（they ought all to be despised... the Spreading and Publishing of them is in no sort to be Despised）；蓋其爲害非尟（For they have done much Mischiefe），故國法禁之（Bacon：“Of Prophe- cies”，Essays，“The World’s Classics”，153）。