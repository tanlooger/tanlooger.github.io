---
---
---
title: 五五 卷一四〇
---




《汪鳳》（出《集異記》）掘地得石櫃，符篆繞之，破櫃有銅釜，以銅盤爲蓋，亦有印記，揭蓋，一大猴跳出，不知所詣，見釜中銘云：“茅山道士鮑知遠囚猴神於此，其有發者，發後十二年，胡兵大擾”；果安禄山起戎。按《水滸》第一回洪太尉“誤走妖魔”事似即本此增飾。符咒能禁服鬼怪而不能約束常人，常人畏鬼怪，却不畏鬼怪所畏之符咒；此種繫連，亦見西方神話。如渦堤孩以巨石蓋井，使大白人（der lange weisse Mann）不出爲厲，曰：“吾畫符石上，足制此物，然不能妨阻常人之移石也”（Darum liess ich den Stein über des Brunnens Öffnung wälzen und schrieb Zeichen darauf，die alle Kraft des eifenden Oheims lähmen. Menschen freilich können trotz der Zeichen mit ganz gewöhnlichem Bemühen den Stein wieder abheben：die hindert es nicht）。

【增訂三】程穆衡《水滸傳註略·石碣妖魔》早引《集異記》汪鳳事，謂《水滸》“用此事爲發端”。常人畏鬼怪，却不畏鬼怪所畏之禁呪，此意始發於莊子；《藝文類聚》卷八六《桃》部引《莊子》佚文：“插桃枝於户，連灰其下，童子入不畏而鬼畏之，是鬼智不如童子也！”

Fouqué，Undine，kap. 13，Nelson，65.