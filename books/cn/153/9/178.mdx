---
---
---
title: 一七八 卷四一九
---




《柳毅》（出《異聞集》）。按演爲評話，譜入傳奇，歷來稱引。唐世已成口實；卷四九二《靈應傳》善女湫龍神九娘子謂周寶曰：“頃者涇陽君與洞庭外祖，世爲姻戚。後以琴瑟不調，棄擲少婦，遭錢塘之一怒；傷生害稼，懷山襄陵，涇水窮鱗，尋斃外祖之牙齒。今涇上車輪馬跡猶在，史傳具存，固非謬也。”“史傳”正指此篇。卷三〇〇《三衛》（出《廣異記》）北海女神爲華嶽第三新婦，“夫婿極惡”，乞三衛寄家書，旋大風折華山樹，雷火喧薄，徧山涸赤；與柳毅爲龍女致家書而錢塘君怒淹涇川，水火異災，情節一揆。龍女謂毅：“洞庭之陰，有大橘樹焉。……叩樹三發，當有應者”；北海女神謂三衛：“海池上第二樹，但扣之當有應者”；皆落窠臼。《水經注》卷一九《渭水》引《春秋後傳》華山君託鄭容以書致鄗池君，“過鄗池，見大梓下有文石，取以欵列梓，當有應者”（《搜神記》卷四同）；又卷三八《溱水》有使自洛還，忽一人託寄書，謂家在觀歧渚前，“石間懸籐，……但叩籐自當有人取之”（《廣記》卷二九一《觀亭水神》出《南越志》即此）。《廣記》卷二九二《洛子淵》（出《洛陽伽藍記》）洛水神倩樊元寶致家書，曰：“卿但至彼，家人自出相看”；卷二九三《胡母班》（出《搜神記》）泰山府君託致書河伯，曰：“扣舟呼青衣，當自有取書者”；卷二九五《邵敬伯》（出《酉陽雜俎》）吴江使託通問齊伯，教至社林中，“取樹葉投之於水，當有人出”；卷四二一《劉貫詞》（出《續玄怪録》）龍子託寄書，曰：“家在渭橋下，合眼叩橋柱，當有應者”；則均小異。“取石”以“欵”，要聲之響澈達内，勝於手叩，即所謂“敲門磚”、“叩門瓦”。元曲高文秀《黑旋風》第三折李逵白：“此間是牢門，傍邊兒有這半頭磚，我拾將起來，我是敲這門咱”，是其正解。宋曾敏行《獨醒雜志》卷五記蘇軾引許沖元登科時賦中句，許曰：“敲門瓦礫，公尚記憶耶？”已借爲制舉文字之别稱，明以來尤專作此用矣（馮夢禎《快雪堂集》卷三《皇明四書文紀序》、曾異撰《紡授堂詩集》卷三《醉中放歌呈施辰卿》、黄之隽《𢈪堂集·補遺》卷一《一畝宫制藝序》、鄭梁《寒村雜録》卷一《宋伊平文稿序》、焦袁熹《此木軒雜著》卷五、西湖居士《鬱輪袍》第二折、《聊齋志異》卷九《于去惡》）。《柳毅》記洞庭君 “與太陽道士講《大經》”；觀下文“龍以水爲神，舉一滴可包陵谷，……人以火爲神聖，發一燈可燎阿房”云云，《大經》當爲《火經》之訛，如《參同契》上篇言“《火記》六百篇”之類， “聖”字必衍。毅曰：“見大王愛女，牧羊於野，風鬟雨鬢，所不忍視”；下文錢塘君歌又曰：“腹心辛苦兮，涇水之隅；風霜滿鬢兮，雨雪羅襦。”是“風鬟雨鬢”乃言容顔減悴，略同常語之 “滿面風霜”、“一臉風塵之色”。後世却以“風鬟霧鬢”形容儀態萬方，如蘇軾《洞庭春色賦》：“挽佳人而往遊，勒霧鬢與風鬟。” 如李清照《永遇樂》：“如今憔悴，風鬟霧［一作‘霜’］鬢，怕見夜間出去”，或《聲畫集》卷七陳克《曹夫人牧羊圖》：“美人零落涇水寒，雨鬢風鬟一揮淚”，用其語而未失本意者，僅偶一遭耳。《柳毅》篇末薛嘏經洞庭見彩船事，即《青瑣高議》前集卷三《長橋怨》王師孟過吴江見彩船、《聊齋志異》卷五《西湖主》梁子俊過洞庭見畫舫等節所仿。《聊齋》會校本卷一一《織成》後附記舊傳洞庭君遜位柳毅，亦廣異聞，且曰：“又以毅貌文，不能懾服水怪，付以鬼面，晝戴夜除。久之漸習忘除，遂與面合爲一，毅覽鏡自慚。”寓言而亦微言，可以移疏《荀子·性惡》篇所謂“積僞”、“化性起僞”。面具稱“代面”，亦稱“假面”；既久假不歸，則可取而代。借面長戴，漸奪本相，即習慣成自然，弄假變爲真，故曰：“長此作僞者初僞而終失其僞”（Der Heuchler，welcher immer ein und dieselbe Rolle spielt， hört zuletzt auf，Heuchler zu sein），或曰：“真善每託始於僞善”（Hypocrisy is sometimes the beginning of virtue）。假面本爲掩飾之具，以免真相真情爲人知見，而戲劇中之假面正以顯示角色之身份性格，俾人一見便知。柳毅之“鬼面”既掩飾其“貌文”，又顯示其爲“懾怪”之洞庭新君，作用相反復相成也。

【增訂二】《後漢書·張湛傳》：“詳言正色，三輔以爲儀表，人或謂湛詐。湛聞而笑曰：‘我誠詐也。人皆詐惡，我獨詐善，不亦可乎？’”最可申説《荀子》所言“積僞”。《高僧傳》二集卷一一《靈裕傳》：“或曰：‘名本爲利緣耳。’裕曰：‘吾得利便失名矣。’又曰：‘此乃詐爲善相。’答曰：‘猶勝真心爲惡也。’” 與張語有契。

【增訂四】納蘭性德《淥水亭雜識》卷三：“釋典言：龍能變人形，唯生時、死時、睡時、淫時、嗔時不能變本形。……龍於淫時，不能變本形，則非人所能匹；《柳毅傳》亦不讀釋典者所作。”斯人蓋讀《柳毅傳》而亦“讀釋典”矣，惜於二者均 “盡信書”，慧心才士遂無異乎固哉高叟。三國時康僧會譯《舊雜譬喻經》卷上第六則記沙彌羨爲龍事，早曰：“婦女端正無比，欲爲夫婦禮，化成兩蛇相交”，即所謂“淫時不能變本形也”。

Nietzsche，Menschliches，Allzurnenschliches，§ 51，Werke，hrsg. K. Sch- lechta，I，487；F. H. Bradley，Aphorisms，§ 73. Cf. Max Beerbohm，The Happy Hypocrite；Luigi Chiarelli，La Maschera ed il Volto.

John Jones，On Aristotle and Greek Tragedy，45：“They［the masks］stated， they did not hint or hide”.