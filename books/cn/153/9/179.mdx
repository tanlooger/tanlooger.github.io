---
---
---
title: 一七九 卷四二〇
---




《陶峴》（出《甘澤謡》）賦詩有云：“鶴翻楓葉夕陽動，鷺立蘆花秋水明。”按《全唐詩》有峴《西塞山下迴舟作》即此篇，“鶴”作“鴉”。清徐增《而菴詩話》説“唐人”此一聯之妙，曰：“夫鴉翻楓葉，而動者却是夕陽，鷺立蘆花，而明者却是秋水，妙得禪家三昧！”夫夕陽照楓葉上，鴉翻楓葉，夕陽遂與葉俱動，猶李商隱《子初全溪作》：“皺月覺魚來”，月印水面，魚唼水而月亦隨皺也；鷺羽蘆花色皆皎白，點映波上，襯托秋水，益見明澄，猶李商隱《西溪》：“色染妖韶柳，光含窈窕蘿”，水仗柳蘿之映影而添光色也。語意初非費解，無所謂“禪家三昧”。談藝者每傭耳賃目，未飲先醉，擊節絶倒，自欺欺人；《妙法蓮華經·方便品》第二論增上慢，《圓覺經》論嫉妬，皆曰：“未得謂得，未證謂證”，八字道盡矣。