---
---
---
title: 五三 卷一三五
---




《陸賈》（出《小説》）。按此條見《西京雜記》卷三。卷一三七《文翁》、《董仲舒》等均出《西京雜記》，而皆註出《小説》，《五鹿充宗》又註出《西京雜記》，羌無定準，未識何故。

《吴大帝》（出《武昌記》）孫權獵獲豹，見一老母曰：“何不豎其尾？”按《水經注》卷三五《江水》亦引《武昌記》此則，字句小異，并引應劭《漢官儀》釋之曰：“豹尾之内爲省中，蓋權事應在此，故爲立廟也。”《晉書·沈充傳》：“謂其妻子曰：‘男兒不豎豹尾，終不還也！’”，可參觀。

《唐齊王元吉》（出《廣德神異記》）。按卷一六三《唐高祖》（出《太原事蹟雜記》）事同。