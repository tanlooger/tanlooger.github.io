---
---
---
title: 一一八 卷二六七
---




《來俊臣》（出《御史臺記》）。按卷二六八《酷吏》（出《神異經》）宜附此。

《侯思止》（出《朝野僉載》）：“殺戮甚衆，更無餘語，唯謂囚徒曰：‘不用你書言筆語，止還我白司馬，若不肯來俊，即與你孟青。’……‘白司馬’者，北邙山白司馬坂也；‘來俊’者，中丞來俊臣也；‘孟青’者，將軍孟青棒也。”按酷吏以歇後諧音爲雙關之廋詞也。“白司馬”縮脚“坂”，“坂”、扳也，即攀引，俗語曰“咬”；“來俊”縮脚“臣”，“臣”、承也，《來俊臣》則“棒名‘見即承’”之“承”，即招認；“孟青”縮脚“棒”，即棒打耳，《來俊臣》則記狄仁傑等曰：“向不承，已死於枷棒矣！”《酷吏》則記侯思止“嚇”魏元忠曰：“急承白司馬，不然吃孟青”，釋云：“‘孟青’者，姓孟名青，即殺瑯玡王冲者也；‘白司馬’、坂名”；未得正解。《類説》卷四〇 引《朝野僉載》此則約爲一語曰：“侯思止以決囚大棒爲‘孟青’”，亦不明晰。