---
---
---
title: 一〇二 卷二四三
---




《張延賞》（出《幽閒鼓吹》）：“錢至十萬貫，通神矣！無不可回之事。”按《太平御覽》卷三六杜恕《體論》：“可以使鬼者，錢也；可以使神者，誠也”；《晉書·魯褒傳》載《錢神論》：“有錢可使鬼，而況於人乎！”一明言神不可以利動，一祇言利可以驅役人、鬼，張延賞遂言“聰明正直”之“神”亦可以錢使矣。《金瓶梅》第五七回西門慶曰：“咱聞西天佛祖也祇不過要黄金鋪地，陰司十殿也要些楮鏹營求；咱只消儘這些家私，廣爲善事，便强奸了嫦娥、和奸了織女”云云，足以箋“通神無不可回之事”。法國一文人引波斯諺“錢可買鬼”，駁之曰：“大不然！尚有送錢之方式在”（“Avec de l’or on achète jusqu’aux démons”（proverbe persan）. Pas du tout！Il y a encore la façon de l’offrir）；補筆庶無賸義。蓋賄賂必以其道，人事各有攸宜。託上壽之名，擇暮夜之候，或問以苞苴簞笥，或遺之褾軸縹囊，以至於贈田宅，進姬侍，萬變不離其宗，皆“送錢之方式”也。故曰“送禮”，曰“孝敬”，亦見利亦有禮，猶盜亦有道。否則叱爾嗟來，乞人不屑，珠璧而暗投焉，反致案劍相眄耳。

Henry de Montherlant，Carnets，6eéd.，Gallimard，375.