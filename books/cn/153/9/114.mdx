---
---
---
title: 一一四 卷二五八
---




《高敖曹》（出《啓顔録》）作詩：“塚子地握槊，星宿天圍棋，開罎甕張口，卷席牀剥皮”；又“桃生毛彈子，瓠長棒槌兒，牆欹壁亞肚，河凍水生皮。”按《類説》卷一四引《啓顔録》， “開罎”句作“開門屋張口”，“亞”作“凹”，“皮”作“肌”。《北夢瑣言》卷七載包賀斷句：“霧是山巾子，船爲水靸鞋”；“櫂摇船掠鬢，風動水搥胸”；《類説》卷五三引《楊文公談苑》載朱貞白詠月：“八月十五夜，一似没柄扇”；皆此體。取譬於家常切身之鄙瑣事物，高遠者狎言之，洪大者纖言之（the diminishing or domesticating metaphor），初非獨游戲文章爲爾。刻劃而騖尖新，亦每游彀中而不悟。《野獲編》卷二六載周如斗、胡宗憲聯句“瓶倒壺撒溺”云云，《柳南隨筆》卷三載湖上某禪師雪詩“天公大吐痰”云云，蜀西樵也《樵説》載或仿李白詩 “小時不識雨，只當天下痢”云云，此類承高敖曹、包賀體制，固不必言。然如姚合《對月》：“一片黑雲何處起，皂羅籠却水精球”；陳陶《海昌望月》：“疑拋雲上鍋，欲摟天邊球”；蘇軾《新城道中》：“嶺上晴雲披絮帽，樹頭初日掛銅鉦”；王之道《卜算子》：“風喘西頭客自東”，又《西江月》：“緑楊風喘客帆遲”；曾異撰《紡授堂二集》卷四《冬日溪行》：“石渴谿寒齒，沙分岸反唇，薄烟衣水骨，落木裸山身”；袁勵準《恐高寒齋詩》卷下《登看雲起亭子逢大雷雨》：“凍雨欲來天霍亂，迅雷奮起地怔忡”；雖非俳體，而幾如步趨高、包。“嶺披絮帽”與 “山巾子”不謀而合，“天霍亂”與“天下痢”、“天吐痰”亦無以異。故紀昀批點蘇詩，於此聯勒帛之，評曰：“自惡，不必曲爲之諱。”沈欽韓《蘇詩查註補正》卷一謂下句用《清異録》載高太素《冬日銘》之“金鑼騰空”，政恐未然。軾之《日喻説》亦云：“日之狀如銅盤，扣盤而得其聲”；軾弟轍《欒城集》卷一七《黄樓賦》又以“金鉦”擬月：“送夕陽之西盡，導明月之東出，金鉦湧於青嶂，陰氛爲之辟易。”壎篪之吹，均心生眼處，何待假借？亦猶雲蓋山顛，常比於冠巾之加，如《水經注》卷一一《易水》燕王仙臺：“騰雲冠峯，高霧翼嶺”，又卷一五《洛水》鵜鶘山：“長霄冒嶺，層霞冠峯”；范成大《吴船録》卷下：“雲繞山腹則雨，雲翳山頂則晴，俗謂‘廬山戴帽，平地安竈；廬山繫腰，平地安橋。’”蓋莫非直尋，豈須拆補古語哉。《史記·天官書》記星象，有“天矢”之名，且曰：“矢黄則吉，青、白、黑凶”；稱雷雨爲天之遺溺失氣，自是題中應有之義，早見古希臘笑劇中，德國俚語尚然。余讀黑格爾《自然哲學》，見其謂繁星麗天有若人膚患癬或羣蠅嘬聚，何堪歎美（Dieser Licht-Ausschlag ist so wenig bewunderns würdig，als einer am Menschen，oder als die Menge von Fliegen），爲之駭笑，思及董説《西遊補》第三回踏空兒鑿天，有云：“不知是天生癢疥，要人搔背呢？”後閲葉昌熾《緣督廬日記鈔》光緒二十八年七月一日：“鹻地經炎日蒸曬，皆坼裂如龜兆，皮片剥落如松鱗，余謂之‘地癬’。”因歎“地癬”與“天癬”無獨有偶，堪入《清異録》也。

【增訂四】海湼追記在大學時，受業於黑格爾。一夕師生二人同觀夜色，繁星麗天，海湼心馳神往，讚賞不容口。黑格爾不耐，嗤曰：“彼離離者何足道！星辰衹是上天之癩皮作作發光耳”（Der Meister aber brümmlete vor sich hin：“Die Sterne，hum！hum！die Sterne sind nur ein leuchtender Aussatz am Himmel.”－Heine，Geständnisse，inWerke und Briefe，Aufbau，1962，Vol. VII，p. 126）。觀原引黑格爾《自然哲學》二六八節，則渠一時殺風景語亦正其格物窮理之定見也。

《權龍襄》（出《朝野僉載》）秋日述懷曰：“簷前飛七百，雪白後園强”云云，自釋之曰：“鷂子簷前飛，直七百文；洗衫掛後園，乾白如雪”云云。按壓縮省削，襯字方可解，開滑稽詩之另一體。如《説郛》卷三二元無名氏《拊掌録》載“日暖看三織”五律，《七修類稿》卷四九《排笑詩》載“布議蘇崑李”五律，烟霞散人《斬鬼傳》第四回不通鬼七律“生衙錢短忍書房”，《嘻談録》卷上富翁五律“我本蘇吴百”，《緑野仙踪》第六回鄒繼蘇《花》詩之“媳釵俏矣兒書廢，哥罐聞焉嫂棒傷”，又《月》詩之“野去酒逢酣宋友，家回牌匿笞金哥”，皆權龍襄詩派也。

R. Wellek and A. Warren，Theory of Literature，“ Peregrine Books”，198－9.

Aristophanes，Clouds，372－3，391－2，“Loeb”，I，291，301－3；H.Küpper，Wörterbuch der deutscher Umgangssprache，I，183，428，II，212.

Die Naturphilosophie，§ 268，Sämtliche Werke，hrsg. H. Glockner，IX，118.