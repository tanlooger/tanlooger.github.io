---
---
---
title: 一五四 卷三五八
---




《齊推女》（出《玄怪録》）。按卷四四《田先生》（出《仙傳拾遺》）即其事而分門重出。鬼吏曰：“生人三魂七魄，死則散離，……今收合爲一體，以續絃膠塗之。”“續絃膠”亦名“集絃膠”，能使弓弩刀劍之斷者復合，具見《廣記》卷四《王母使者》（出《仙傳拾遺》）、卷二二五《吴夫人》（出《王子年拾遺記》），此乃擴而充之，并粘合浮魂沉魄。姚燮《復莊詩問》卷六《閒情續詩》：“合歡擬借屠蘇酒，續恨應無慎卹膠”；意謂“續絃膠”，而囿於平仄，妄以“慎卹膠” 當之，遂成笑枋。“慎卹膠”乃房中藥，伶玄《趙飛燕外傳》所謂 “得慎卹膠一丸一幸”者是。姚氏詩文務爲沉博幽異，而使事不求甚解，時時孟浪。又如卷二〇《天主堂》：“倚膝耶穌兒，丫髻索黄嬭”，蓋誤認“黄嬭”爲乳。方世舉《春及堂二集·田田行》：“錦帷高捲出紅兒，翠袖長拖抱黄嬭”；則非誤，言女説書者手携唱本也。《人境廬詩草》卷四《海行雜感》之一一：“一日明明十二時，中分大半睡迷離；黄公却要携黄嬭，遮眼文書一卷詩”；尤爲貼切。《金樓子·著書篇》自記小時撰《黄嬭自序》三卷，又《雜記篇》上云：“有人讀書，握卷而輒睡者，梁朝名士呼書卷爲‘黄嬭’”，黄氏詩言書足引睡，復以爲己姓牽合，洵工於儷事者。