---
---
---
title: 二一〇 卷四八八
---




《鶯鶯傳》（元稹撰）崔氏報張生書曰：“兼惠花勝一合、口脂五寸，致耀首膏唇之飾。雖荷殊恩，誰復爲容！……玉環一枚，是兒嬰年所弄，寄充君子下體所佩，玉取其堅潤不渝，環取其終始不絶。兼亂絲一絇、文竹茶碾子一枚。此數物不足見珍，意者欲君子如玉之貞，弊志如環不解，淚痕在竹，愁緒縈絲，因物達情。”按贈玉環而以玉望人、以環喻己，一物分屬彼此，寓意酷似盧仝《自君之出矣》：“妾有雙玉環，寄君表相憶：環是妾之心，玉是君之德。”此一節文前半如《全後漢文》卷九六徐淑《答夫秦嘉書》：“素琴之作，當須君歸；明鏡之鑑，當待君還；未奉光儀，則寶釵不設也；未侍帷帳，則芳香不發也。”後半如《全漢文》卷二〇鄒長倩《遺公孫弘書》：“勿以小善不足修而不爲也，故贈君素絲一襚。……士有聚斂而不能散者，將有撲滿之敗，可不誡歟！故贈君撲滿一器”；《全三國文》卷七五孫仲奇妹《臨亡書》：“鏡與粉盒與郎，香奩與若，欲其行身如明鏡，純如粉，譽如香”；《玉臺新詠》卷四鮑令暉《代葛沙門妻郭小玉詩》： “君子將遥役，遺我雙題錦；臨當欲去時，復留相思枕。題用常著心，枕以憶同寢。”賈至《寓言》之二：“聞有關河信，欲寄雙玉盤，玉以委貞心，盤以薦嘉餐”；一物兼寓兩意，而非兩意分指兩人。韓愈《寄崔二十六立之》：“我有雙飲𧣴，其銀得朱提，黄金塗物象，雕鎸妙工倕：乃令千里鯨，么麽微螽斯，猶能争明月，擺掉出渺瀰；野草花葉細，不辨薋菉葹，……四隅芙蓉樹，擢艷皆猗猗。鯨以興君身，失所逢百罹；月以喻夫道，僶勉勵莫虧；草木明覆載，妍醜齊榮萎”；更就一物生發，不假殊品。黄庭堅《送王郎》：“酌君以蒲城桑落之酒”云云，歷來談藝者皆謂其仿鮑照《擬行路難》：“奉君金巵之美酒”云云；然黄詩申説：“酒澆胸中之磊塊”云云，補出崔鶯鶯所謂“因物達情”，則兼師鮑令暉詩，鎔鑄兄妹之作於一鑪焉。