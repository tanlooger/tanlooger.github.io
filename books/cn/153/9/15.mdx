---
---
---
title: 一五 卷 三 〇
---




《張果》（出《明皇雜録》、《宣室志》、《續神仙傳》）：“時玄宗欲令尚主，果未之知也，忽笑謂二人曰：‘娶婦得公主，甚可畏也！’”按《宋書·后妃列傳》宋太宗疾諸主嚴妬，使人爲江斅讓尚世祖女表、《魏書·太武五王傳》元孝友上表（“將相多尚公主，王侯亦娶后族，故無妾媵習以爲常。……持制夫爲婦德，以能妬爲女工”）、《野獲編》卷五《駙馬受制》又《補遺》卷一《主婿受辱》、《五雜俎》卷一五《國朝駙馬》等合觀，足知“娶婦得公主”之“可畏”矣。《朝野僉載》記唐宜公主駙馬裴巽 “有外寵一人，公主遣閹人執之，截其耳鼻，剥其陰皮，漫駙馬面上，并截其髮，令廳上判事集僚吏共觀之”；江斅讓表中寫諸主悍妬事，尚無酷暴如此者。《幽閒鼓吹》亦記唐宣宗聞駙馬鄭顗得危疾而萬壽公主在慈恩寺看戲場，怒且歎曰：“我怪士大夫不欲與我爲親，良有以也！”