---
---
---
title: 一一一 卷二五二
---




《〈千字文〉語乞社》（出《啓顔録》）。按《陔餘叢考》卷二二謂《牡丹亭》第一七折石道姑以《千字文》自道出身，即仿此體；《霞外攟屑》卷五復引《廣記》卷二五六《封抱一》（出《啓顔録》）、卷二五七《患目鼻人》（出《啓顔録》）等增益之。《類説》卷四九及《事文類聚》别集卷二〇引《籍川笑林》有《決水灌田伏罪狀》：“只因天亢‘律吕調’，切慮田苗‘宇宙洪’”云云，亦此體，且用《千字文》而兼縮脚語，與《患目鼻人》之相詠尤類。明清小説、院本遂以爲打諢窠臼，如《龍膏記》第二一折郭曖語、《蜃中樓》第二一折蝦兵語、《品花寶鑑》第八回孫嗣徽語等；《貪歡報》第九回張二官語用《千字文》多至一三四句；

【增訂四】清初署名雙溪廌山作《芙蓉樓》第一〇齣白鬚門公上場白亦用《千字文》二十餘句。

《西洋記》第七八回剌撤國王禱求尉仇大王神，神附小童身上，語皆出《千字文》而縮脚爲三字句，又《患目鼻人》、《決水灌田伏罪狀》之祖構。其他零星數句者如《雞肋編》卷中載金人入寇諺、《詞謔》載《傍妝臺》詠薄酒、《談概》卷二七載袁景文、諸理齋詩、《一夕話》卷二載嘲時少灣詩，更復不少。《南亭四話》卷八載顧立謙作狎客《自悔歌》亦用《千字文》四四句。

《吴堯卿》（出《妖亂志》）其妻斂以紙絮葦棺，好事者題曰：“信物一角，附至阿鼻地獄，請去斜封，送上閻羅王。”按沈作喆《寓簡》卷一〇：“司馬温公薨時，程頤以臆説，斂如封角狀，東坡疾其怪妄，因怒詆曰：‘此豈信物一角，附上閻羅大王者耶？’ 人以東坡爲戲，不知《妖亂志》所載吴堯卿事，已有此語，東坡以比程之陋耳。”