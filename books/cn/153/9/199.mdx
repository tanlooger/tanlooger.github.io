---
---
---
title: 一九九 卷四六六
---




《東海人》（出《西京雜記》）。按《西京雜記》卷五劉歆難揚雄二事之一，言洲乃大魚。《廣記》同卷《行海人》（出《異物志》）事類，而言洲爲大蟹。《金樓子·志怪》篇則云：“巨龜在沙嶼間，背上生樹木，如淵島。嘗有商人，依其採薪及作食。龜被灼熱，便還海，於是死者數十人。”疑胥來自釋典。《生經》卷三第三五則略云：“有一鼈王，游行大海，時出水際卧，其身廣長，邊各六十里。有賈客從遠方來，謂是高陸之地。五百賈客車馬六畜有數千頭，各止頓其上，炊作飲食，破薪燃火。鼈王身遭火燒，馳入大海。賈謂地移，悲哀呼嗟：‘今定死矣！’鼈痛不能忍，投身入水，人畜併命。”第三六則卻謂鼈王告衆人：“慎莫恐怖，吾被火焚，故捨入水，欲令痛息，今當相安，終不相危”，因忍痛負衆人安濟。《天方夜譚》中一則（The first Voyage of Sindbad the Sailor）亦記航海人誤以鯨背爲小島，登覽遂致滅頂。

The Thousand Nights and One Night，tr. P. Mathers，IV，251.