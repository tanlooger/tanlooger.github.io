---
---
---
title: 五 卷 七
---




《王遠》（出《神仙傳》）。按篇中麻姑事一大節重見於卷六〇《麻姑》（出《神仙傳》）。

《白石先生》（出《神仙傳》）：“彭祖問之曰：‘何不服昇天之藥？’答曰：‘天上復能樂比人間乎？但莫使老死耳！天上多至尊，相奉事更苦于人間。’”按神仙家言之非“出世間法”，一問一答，不啻供狀，李德裕、歐陽修輩崇論閎議無此簡捷。《抱朴子》内篇《對俗》：“若且欲留在世間者，但服半劑而録其半。……不死之事已定，無復奄忽之慮，正復且遊地上，或入名山。……彭袓言： ‘天上多尊官大神，新仙者位卑，所奉事非一，但更勞苦’；故不足役役於登天，而止人間八百餘年也。……篤而論之，求長生者，正惜今日之所欲耳，本不汲汲於昇虚、以飛騰爲勝于地上也。若幸可止家而不死者，亦何必求於速登天乎？”更暢乎言之，然道此意者乃彭祖而非白石先生；《抱朴子》與《神仙傳》出於葛洪一手，違異如斯，豈彭祖明知故問，以言餂白石歟？陶弘景《真誥·稽神樞》之四幾如古來得道者之點仙簿，有曰：“至於青精先生、彭鏗、鳳綱、商山四皓、淮南八公，並以服上藥不至一劑，自欲出處語默，肥遁山林；以遊仙爲樂，以昇虚爲戚，非不能登天也，勿爲之耳”，自註：“鏗則彭祖名也”；即自《抱朴子》來。“天上復能樂比人間乎”與“正惜今日之所欲耳”兩句探示學道求仙之衷曲，坦見肺肝；蓋擺脱凡人之患苦，卻恣適凡人之嗜欲，腰纏而兼跨鶴，有竹不俗而復有肉不瘦者。皇甫湜有詩，題曰《出世篇》，所賦則曰：“上括天之門，直指帝所居，羣仙來迎塞天衢。……旨飲食兮照庖廚，食之不飫飫不盡，使人不陋復不愚。旦旦狎玉皇，夜夜御天姝，當御者幾人，百千爲番宛宛舒”——“番” 即“上番”、“下番”之“番”，輪值也；“出世”之飲食、男女全同人世，而享受之能與所，則邁“出世”人，“昇虚”而不特未失“地上”之樂，抑且大過之。以皇甫之詩合諸葛、陶之論，抉發仙家心事，庶無賸義矣。與彭祖、白石問對相印可者，如《廣記》卷七《馬鳴生》（出《神仙傳》）：“不樂昇天，但服半劑爲地仙，恒居人間”；卷八《張道陵》（出神仙傳》）：“合丹，丹成，服半劑，不願即升天也”；卷一九《李林甫》（出《逸史》）：“二十年宰相，重權在己，安可以白日升天易之乎？”；卷六四《太陰夫人》（出《逸史》）：“問：‘盧杞欲水晶宫住？作地仙？及人間宰相？此度須决！’杞大呼曰：‘人間宰相！’”；《北齊書·方伎傳》：“又有張遠遊者，顯祖令與諸術士合九轉金丹，及成，顯祖置之玉匣云：‘我貪世間作樂，不肯即飛上天，待臨死時服。’”韓愈《奉酬盧給事雲夫四兄》：“天門九扇相當開，上界真人足官府，豈如散仙鞭笞鸞鳳相追陪”——倒句即：“鞭笞鸞鳳相追陪，豈如散仙［逍遥乎？］”，又《記夢》：“我能屈曲自世間，安能從汝巢神山？”；陸游《烏夜啼》詞：“細思上界多官府，且作地行仙”；辛棄疾《水調歌頭·和德和上南澗韻》：“上界足官府，公是地行仙”；皆用此意。

【增訂四】《十洲記》：“方丈洲在東海中央。……羣仙不欲升天者，皆往來此洲。”是不願“升天”者尚可以避地“出世”，而不必即“居人間”也。朱彝尊《曝書亭集》卷一《五游篇》之五：“方丈之山，其高五千。羣仙往來，不欲昇天”；全用《十洲記》語。陸游《劍南詩稿》卷一二《感舊絶句》一：“金丹煉成不肯服，且戲人間五百年”；《兩浙輶軒續録》卷二二載王斯年《哭張船山先生即題序詩卷子》第一首自註：“先生自鏤印章曰：‘羣仙之不欲昇天者’”；皆即白石先生、馬鳴生輩遺意也。船山印文正本諸《十洲記》。

是以屈原《遠遊》、郭璞《游仙》並企慕沖舉，而六朝以來常寫神仙“思凡”，一若脱去人間，長生不老即成虚度歲月。如《廣記》卷二〇《楊通幽》（出《仙傳拾遺》）上元女仙曰：“偶以宿緣世念，其願頗重，聖上降居於世，我謫居於人間”；卷六五《趙旭》（出《通幽記》）天上青童曰：“久居清禁，……時有世念，帝罸隨所感配”；劉禹錫《巫山神女廟》：“何事神仙九天上，人間來就楚襄王！”；謂必降人間方得遂男女大欲也。蘇轍《欒城集》卷一三《正旦夜夢李士寧過我》：“先生惠然肯見客，旋買雞豚旋烹炙；人間飲食未須嫌，歸去蓬壺却無喫！”；并謂居仙山不能縱飲食大欲矣。李商隱《戊辰會静中出貽同志二十韻》：“三山誠迴視，九州揚一塵。我本玄元胄，禀華由上津；中迷鬼道樂，沉爲下土民”；梁同書《頻羅菴遺集》卷二《元遺山〈無題〉詩有“死恨天台老劉、阮，人間何戀却歸來！”余爲大地下一轉語》：“到底人間勝天上，不然晨、肇不歸來”；均言“思凡”。劉、阮本事即見《廣記》卷六一《天台二女》，元好問詩意早發于元稹《題劉、阮人山》：“千樹桃花萬年藥，不知何事憶人間！”康有爲《大同書》癸《去苦界至極樂》篇侈陳“大同之世”飲食男女以至溷廁疾病，莫不怡神娱體，乃曰：“安樂既極，唯思長生。……蓋神仙者，大同之歸宿也”；塵世已等欲界仙都，故神仙不必超凡出世，省去思凡謫降種種葛藤，用意與彭祖、北齊顯祖輩實殊塗同歸而已。古希臘神話多言天神求妃偶於人間，亦思凡之例。基督教宗雖無思凡之説，顧似天上頗苦清静，無事而亦無聊，和適而又沉悶（l’ennui du ciel），有若“無間歇之星期日”（Because it’s Sunday－all the time/And Recess－never comes）。

【增訂四】海湼有詩，述夢己成上帝，高拱九霄，諸神環坐，口飫甘旨，極清貴之福，而無聊悶厭不可堪，毋寧墮地或入九幽爲魔鬼（Doch Langweile plagt mich sehr，/Ich wollt，ich wär auf Erden，/Und wär ich nicht der liebe Gott，/Ich könnt des Teufel werden. －Die Heimkehr，lxvi，“Mir träumt”，op. cit.，Vol. 1，p. 137）。亦即寫“天上之沉悶”（l’ennui du ciel）也。處人間地獄固不聊生，而居人世天堂即無聊賴以至將無事生事爾。

但丁、密爾敦二豪均信有天堂：一寫天堂諸衆見凡人來，如池魚覩投物，以爲得食，噞喁紛聚（come’n peschiera ch’è tranquilla e pura/traggonsi i pesci a ciò che vien di fori/per modo che lostimin lor pastura）；一寫天堂諸衆聞有携人間消息至者，奔赴問訊，星流雲集（in multitudes，/The Ethereal people ran，to hear and know）。桃源中人聞武陵漁夫來，無如許急遽，則上界日月之難於消磨，天神之静極思動、閒極生忙，皆可文外得之。近世一小説有謔語云：“天堂願同去，但今夜且緩”（Vous voulez aller au ciel，moi aussi. Mais nous ne voulons pas y aller ce soir），尤似《隋書·儒林傳》所記辛彦之事：“彦之又崇信佛道。……州人張元暴死，數日乃蘇，云遊天上，見新構一堂，制極祟麗，元問其故，人云：‘潞州刺史辛彦之有功德，造此堂以待之。’彦之聞而不悦。”正“不願即升天”、“不肯即飛上天”也。

《李阿》（出《神仙傳》）。按《抱朴子》内篇《道意》，則阿亦名“李八百”，故李寬冒其稱。卷六一《李真多》（出《集仙録》）記李脱又號“李八百”，即《晉書·周札傳》所言道士李脱“自號李八百”，妖術鬼道，惑衆作亂，爲王敦殺者。北宋黄休復《茅亭客話》卷一《車轍跡》記當時有虎耳先生李洞賓，有道之士，“時呼爲‘李八百’”。正如上古善射者皆曰“羿”、美女子皆曰“西施”耳。

Max Milner，Le Diable dans la Littérature française，I，386，389（Vigny）.

Emily Dickinson：“I Never Felt at Home Below”.

Paradiso，V，100－2.

Paradise Lost，X，26－7.

A. Maurois，Les Silences du Colonel Bramble，ch. 7.