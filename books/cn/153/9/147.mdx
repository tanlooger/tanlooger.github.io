---
---
---
title: 一四七 卷三三六
---




《常夷》（出《廣異記》）白衣者乃梁朱均之鬼，爲言：“元帝一目失明，深忌諱之。爲湘東，鎮荆州，使博士講《論語》，至於‘見瞽者必變色’［《論語·鄉黨》：‘見冕者及瞽者，雖褻必以貌’］，語不爲隱，帝大怒，乃酖殺之。……此皆史所脱遺。”按梁元帝忌諱眇一目事，《梁書》“脱遺”未道，《南史》則數言之。卷三九《劉諒傳》：“爲湘東王所善，王嘗游江濱，歎秋望之美，諒對曰：‘今日可謂帝子降於北渚。’王有目疾，以爲刺己，應曰：‘卿言目眇眇以愁予耶？’從此嫌之”；卷八〇《賊臣傳》王偉在獄中上五百字詩於元帝，“帝愛其才，將捨之。朝士多忌，多請曰：‘前日偉作《檄文》，有異辭句。’元帝求而視之。《檄》云：‘項羽重瞳，尚有烏江之敗；湘東一目，寧爲四海所歸？’帝大怒，使以釘釘其舌於柱，剜其腸。”卷一二《后妃傳》下元帝徐妃“以帝眇一目，每知帝將至，必爲半面妝以俟，帝見則大怒而出”；則妻憎夫貌，有意揭短觸忌，以爲戲弄，其“咄咄逼人”，遠過於參軍“危語”之“盲人騎瞎馬”矣。《魏書·匈奴劉聰等傳》記苻生“既眇其目，所諱者、不足不具，‘少’、‘無’、‘缺’、‘傷’、‘殘’、‘毁’、‘偏’、‘隻’之言皆不得道”；相形之下，梁元猶易與耳。古希臘修詞學書言與暴君語，慎毋觸諱，舉例有馬基頓王（Philip）眇，最惡人道荷馬史詩中“奇目漢”，且不許人談及眼（any reference to Cyclops or to an eye at all）；“丁奇目”名出《女仙外史》第四七回。

Demetrius，On Style，V. 294，“Loeb”，479.