---
---
---
title: 一一六 卷二六〇
---




《殷安》（無出處）記安謂人曰：“自古聖賢，不過五人”，因屈指數得伏羲、神農、周公、孔子，“自此之後，無屈得指者，良久乃曰：‘并我五也！’遂屈五指。”按此則即《類説》卷四〇 引《朝野僉載·賢聖不過五人》，而不見通行六卷本《朝野僉載》中，可補註明出處。《類説》所引《僉載》溢出通行本者尚有，足資增訂，至字句改削，則其引書慣習也。明趙南星《清都散客笑贊·唐朝山人殷安》一謔取此則而易其結尾，添一波折，更堪解頤：“……自此之後，無屈得指者。其人曰：‘老先生是一個。’ 乃屈五指曰：‘不敢！’”