---
---
---
title: 七六 卷一九七
---




《傅奕》（出《國史纂異》）婆羅門僧有佛齒，所觸無堅不碎，奕謂其子曰：“吾聞金剛石至堅，物莫能敵，唯羚羊角破之”；果然。按傅奕闢佛，爲僧徒所深仇痛恨；《廣記》卷一一六《傅奕》（出《地獄苦記》）記奕暴卒，“配越州爲泥犁”，《法苑珠林》卷九六《感應緣》之一一即其事。蓋緇流加誣爲幻，稍抒憤毒，以證實《舊唐書》奕本傳蕭瑀所謂“地獄所設正爲是人”耳。志磐《佛祖統記》卷三九：“奕小人謗法，罪在泥犁。……佛舍利齒骨，一切物不能壞，彼婆羅門所携之齒，恐非佛真。……雖足以成傅奕博物之名，而終不能知吾佛金剛不壞之體。”痴人前真説不得夢也！何以不曰奕之“博物”亦正竊“吾佛”之餘智耶？《大般湼槃經·菩薩品》第一六：“譬如金剛，無能壞者，悉能破壞一切諸物，惟除龜甲及白羊角”；《全唐文》卷九一四惠能《〈金剛般若波羅蜜經〉序》：“金剛喻佛性，羚羊角喻煩惱。金剛雖堅，羚羊角能碎；佛性雖堅，煩惱能亂。”志磐豈未聞此等言説耶？

《郝處俊》（出《朝野僉載》）太宗須“無脂肥羊”充藥，郝云：“須五十口肥羊，一一對前殺之，其羊怖懼，破脂並入肉中，取最後一羊，則極肥而無脂也。”按隱本釋書，鳩摩羅什譯《大智度論·論忍義》第二五：“國王言：‘取無脂肥羊來，若不得者，當與汝罪。’大臣有智，繫一大羊，以草穀好養，日三以狼畏怖之；羊雖得養，肥而無脂。菩薩見無常苦空狼，令諸結使脂消，諸功德肉肥。”智者《摩訶止觀》屢用此喻，如卷六：“三藏菩薩初修空狼，伏煩惱羊，……煩惱脂消，功德轉肥”；卷七： “多修六度功德，善本似羊身肥，勤觀無常諸惡業壞，恒被狼怖，如羊無脂”；卷一〇：“以無常狼，怖空見羊，煩惱脂銷，廣起願行，功德身肥。”