---
---
---
title: 一四四 卷三三〇
---




《崔尚》（出《玄怪録》）著《無鬼論》，有道士詣門曰：“我則鬼也，豈可謂無？”按卷三一七《宗岱》（出《雜語》）、卷三一九《阮瞻》（出《幽明録》）、卷三二三《施續門生》（出《搜神記》）、卷三二七《魏徵》（出《瀟湘録》），事皆相同。又《宋書·范曄傳》記曄欲作《無鬼論》，《新唐書·林藴傳》記藴父披以臨汀多山鬼淫祠，撰《無鬼論》。《施續門生》單衣白袷客曰：“僕即是鬼，何以云無？”尤類《崔尚》道士語。《五燈會元》卷六：“昔有官人作《無鬼論》，中夜揮毫次，忽見一鬼出云：‘汝道無，我聻？’”即以此爲禪機也。《癸巳類稿》卷一四力非無鬼，謂六藝九流以至天主教莫不明鬼，有曰：“昔阮瞻執無鬼論，而親與鬼反覆屈之；無鬼，何以屈之？然則論無鬼者亦明鬼者也！” 夫瞻衹知與客辯難，不識客之爲鬼，豈得謂瞻“亦明鬼”乎？阮瞻事見《搜神記》卷一六，原云：“及鬼神之事，反覆甚苦，客遂屈，乃作色曰”；《廣記》乃引《幽明録》作：“末及鬼神事，反覆甚苦，客遂屈之，仍作色曰”，則似客屈瞻而非瞻屈客矣，當有得色，何須“仍作色”哉？