---
---
---
title: 一九八 卷四六四
---




《烏賊魚》（出《酉陽雜俎》）“江東人或取其墨書契，以脱人財物，書跡如淡墨，逾年字消，唯空紙耳。”按《瑯嬛記》卷上引《謝氏詩源》：“宋遷寄試鶯詩有云：‘誓成烏鰂墨，人似楚山雲。’人多不解‘烏鰂’義，《南越志》云：‘烏鰂懷墨，江東人取墨書契’云云”，即《酉陽雜俎》卷一七此則。吴景旭《歷代詩話》卷四六亦説宋遷句曰：“《本草》云：‘其墨用以書僞券，踰年即脱’，遷意盟誓成虚也。”宋遷詩僅見《瑯嬛記》，吴氏必得睹其書。“烏鰂”句用意頗巧，未宜以出僞書捏造而棄置勿道。然宋薛季宣《從孫元式假定本韓文》詩早曰：“脱落間亡烏鰂墨，蠹殘寧免白魚辭”，人語皆實，數典當自隗始。《晚晴簃詩匯》卷一八四張令儀《讀〈霍小玉傳〉》：“密誓俄成烏鰂墨，新歡又占鳳凰樓”，則公然對面作賊矣。