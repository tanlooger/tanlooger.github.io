---
---
---
title: 一五三 卷三五三
---




《青州客》（出《稽神録》）賈客泛海遇風，漂入鬼國。按善於翻案出新，寫鬼不能見人，爲人陽氣所“祟”，延巫向人 “祀祝”；即“反仿”之法，以其道還治其身也。釋典以賈客漂入鬼國爲常談，如《中阿含經》第四一之一《馬王品》、《佛本行集經·五百比丘因緣品》第五〇、《出曜經》卷二一《如來品》之二、《妙法蓮華經·觀世音菩薩普門品》第二五等。《廣記》卷二五三《盧思道》（出《啓顔録》）“陳主以《觀世音經》語弄思道曰：‘是何商人齎持重寶？’思道應聲，還以《觀世音經》報曰：‘忽遇惡風，漂墮羅剎鬼國’”；《魏書·道武七王傳》載元樹遺魏公卿百寮書：“夜叉羅剎，此鬼食人；非遇黑風，事同飄墮”；《五燈會元》卷三于頔與道通問答、卷五李翺與惟儼問答均有黑風漂墮鬼國公案。范成大《石湖詩集》卷三一《有會而作》：“念動即時漂鬼國”，沈欽韓《范石湖詩集註》卷下引《傳燈録》藥山李翺問答，似未得朔，當引佛經耳。