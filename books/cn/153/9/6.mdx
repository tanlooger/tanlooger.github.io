---
---
---
title: 六 卷 八
---




《劉安》（出《神仙傳》）：“餘藥器置在中庭，雞犬舐啄之，盡得昇天。”按卷五一《宜君王老》（出《續仙傳》）：“居舍草樹，全家人物雞犬一時飛去，……唯貓棄而未去”；卷四四〇《鼠》（出《異苑》）唐昉升天，“雞犬皆去，唯鼠墜下，不死而腸出數寸。”《水經注》卷二七《沔水》記唐公房得仙，“白日升天，雞鳴天上，犬吠雲中，唯以鼠惡留之”；然漢闕名《仙人唐公房碑》（《全後漢文》卷一〇六）僅云“屋宅六畜翛然與之俱去”，未及鼠事，上文且記君房以鼠嚙被具，“召鼠誅之”。元好問《遊天壇雜詩》之五；“同向燕家舐丹鼎，不隨雞犬上青雲”，自註：“仙貓洞。土人傳燕家雞犬升天，貓獨不去。”則鼠以“惡”被擯，故“墜下”，貓雖仙而不肯去，非遭“棄”。《論衡·道虚》、《風俗通·正失》皆早斥劉安仙去之爲妄説；葛洪撰《抱朴子》内篇，《袪惑》有取於《論衡》此篇之斥項曼都，《道意》有取於《風俗通·怪神》之闢鮑君、李君等，而其《神仙傳》仍以劉安爲昇天，殆《武成》之衹取二三策歟！唐公房“屋宅俱去”，後世貪痴之夫遂有如《野獲編》卷一七所記：“起大宅埒王公，云：‘拔宅上昇時，勿令資財有所遺。’”鼠“惡”不許上天，其理固然，貓之獨留，荒唐言中亦藴博物識性之學。俗諺：“貓認屋，狗認人”，正道此況。觀察畜獸者嘗謂貓戀地勝於戀人（The cat， though she possesses but a meagre attachment to persons，has a very strong affection for places），狗則不爾；

【增訂四】張德彝《八述奇》光緒二十九年七月二十六日記：“吾人嘗有俗諺云：‘貓認家不認人，狗認人不認家。’”

一文家嘲主翁好客，戚友賁來，譬如貓之習其屋非好其人（who， like cats，frequents the place and not the man）。貓居洞而不入雲，蓋以誕語示實情耳。又按王充痛詆神仙，而作《神仙傳》之葛洪於《抱朴子》外篇《喻蔽》極口歎爲“冠倫大才”。《抱朴子》内、外篇宗旨每如水火，此其一例焉。

《劉安》：“八公與安所踏山上石，皆陷成跡，至今人馬跡猶存。……帝大懊恨，乃歎曰：‘使朕得爲淮南王者，視天下如脱屣耳！’”按飛昇而身重如許，輕舉之謂何矣？

【增訂三】昇仙號“輕舉”，故齊己《昇天行》開宗明義即曰： “身不沉，骨不重；驅青鸞，駕白鳳。”葛洪記八公事，未照管及此，蓋説神搗鬼，亦後來針線愈細密也。

未上、將“傳與麻姑借大鵬”，既上、將“黄雲踏破紫雲崩”！劉叉《自古無長生》詩云：“何曾見天上，著得劉安宅？”夫安身且難著，何況其宅！《水經注》卷三二《肥水》：“余登其上，人馬之跡無聞矣”；可補前一事。《史記·封禪書》：“於是天子曰：‘嗟呼！吾誠得如黄帝，吾視去妻子如脱躧耳！’”；後一事移此以稱淮南王耳。

《劉安》：“仙伯主者奏安不敬，謫守都廁三年。”按前論卷七彭祖、白石先生輩所謂“天上多尊神，新仙奉事更勞苦”，斯其顯例。宋祁《景文集》卷二《詆仙賦》謂淮南王昇仙事出於葛洪揑造，有云：“王負驕以弗虔兮，又見謫於列真，雖長年之彌億兮，屏帑偃而愈愆”，自註即引此數語。祁兄郊《元憲集》卷一四《默記淮南王事》：“室餌初嘗謁帝晨，宫中雞犬亦登真。可憐南面稱孤貴，纔作仙家守廁人！”；劉克莊《後村大全集》卷四一《雜興》之一：“昇天雖可喜，削地已堪哀。早知守廁去，何須拔宅來！”，亦借以寄意。明袁祈年《楚狂之歌·夢上天擬李長吉》之二：“偶便玉堦上，淮南送廁籌”，至取爲惡謔。《史記·天官書》：“其南有四星，曰天廁，下一星，曰天矢”，擬象之詞耳；不謂天闕竟有“都廁”，是神仙未免便溺也。《廣記》卷三八三《古元之》（出《玄怪録》）言和神國“不置溷所”；黄生《義府》卷下：“宋人《海陵三仙傳》：‘獨處一室，卧起方丈間，食酒肉如平時，而無更衣之處’，蓋言得道者雖飲食而無漏也。”僊僊乎飄逸清虚之體，應無穢濁，葛洪著書，猶有敗筆焉。釋典如《長阿含經》之六《轉輪聖王修行經》謂太古之人安隱快樂，惟有 “九病”：“一寒，二熱，三飢，四渴，五大便，六小便，七欲，八饕餮，九老”；鳩摩羅什譯《彌勒下生成佛經》：“唯有三病：一者便利，二者飲食，三者衰老”，而失名譯《彌勒來時經》作： “一者意欲所得，二者飢渴，三者年老”，竊疑“意欲有所得”即指“便利”，原文當類歐語之婉言内逼曰“需要”，譯者未得解而直繙耳。成佛則“三病”都祛，故如《佛祖統紀》卷一〇《荆溪旁出世家》記行滿禪師“於四十年間未嘗便溺，或謂‘大士現身’，受食而實不食故也”。西方傳説天帝不可思議之神功妙用，無便利即是一端。古希臘有王（Antigonous）聞人貢諛稱爲天神，答曰：“浣滌吾廁牏之内侍卻不知此！”（The slave who attends my chamber-pot is not conscious of that），一作：“妄言哉！吾之虎子可證”（Mon lasanophore le nie）。中世紀神甫斤斤辯究天堂中有無矢溺（Aquinas could gravely debate，whether there are excrements in Paradise）。馬丁·路德則斷言“上帝無矢無溺” （Gott kacket und bisset nicht）。伏爾泰謂上帝無腸胃，不飲食，凡人自負於上帝具體而微，乃蹲踞溷上，了不知羞（Toi，l’image de Dieu sur ta chaîse percée！）。由是觀之，《神仙傳》言天上有“都廁”，直是失口；葛洪非獷野無文者，乃疏忽未之思爾。

《張道陵》（出《神仙傳》）記道陵試趙昇，七度皆過，始授以丹經。按卷二《魏伯陽》、卷七《李八百》、卷一二《壺公》、卷五七《太真夫人》均有仙人試弟子事；《真誥》卷五《甄命授》言“仙道十二試皆過而授此經”，尤詳。蓋道士之常談也。仙師重道尊經，不輕許濫傳，遂設阱垂餌，極考校之苛峻。西方中世紀基督教苦行長老於從學者試其願力堅固，頗有肖者。用意皆欲得其人也。釋典試誘，情事頗異；主試常爲魔鬼，旨在使修淨業者破戒，則用意欲敗其人矣，又與西説魔鬼惑僧侣相似。如《佛本行集經·魔怖菩薩品》第三一是，彷彿《舊約全書·約伯記》撒但之料理約伯、《新約全書·馬太福音》第四章魔鬼之誘引耶穌。蓋仙望受試者之或能過，而魔幸受試者之或不能過，貌同心異；王畿《龍溪全集》卷九《與陸平泉》：“魔有二：有正道試法之魔，有陰邪害法之魔”，可相發明。若《太子須大拏經》之類，則主試非魔而爲“天帝釋”，略近神仙家言；然飽歷楚毒，復安富尊榮，又似約伯結局，非同仙師之試弟子，即能過尚有事在。韋應物《學仙》二詩均賦“靈真下試”，而曰：“存道忘身一試過，名奏玉皇乃升天”，言之太躐等矣。張籍《學仙》於先生“傳方”、弟子“得訣”後，繼以清齋、鍊氣、燒丹、服食諸節，較爲得之。

Georgina S. Gates，The Modern Cat，80.

Emerson，Journals，in Works，“Centenary Ed.，”V，270.

E. g. Quintilian，Institutio oratoria，VIII. vi. 59：“At requisita naturae”，“Loeb”，III，334.

Plutarch，Moralia，“Sayings of Kings and Commanders”，§ 182 and “Isis and Osiris”，§ 360，“Loeb”，III，71 and V，59；Rabelais，Gargantua et Pantagru- el，Liv. IV，ch. 60，Oeuv. comp.，éd. J. Plattard，IV，219，320. Cf. Montaigne， Essais，I. xiii and III. xiii，“la Pléiade”，260，1045.

Disraeli，Curiosities of Literature，“Chandos Classics”，I，64－5.

Quoted in F. Mauthner，Kritik der Sprache，3. Aufl.，I，60.

Voltaire，Dictionnaire philosophique，art.“Déjection”，Oeuv. comp.， ed. L. Moland，XVIII，326.

Gibbon，Decline and Fall of the Roman Empire，ch. 37，“The World’s Classics”，IV，77－8（trials of patience and endurance）.