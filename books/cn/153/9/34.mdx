---
---
---
title: 三四 卷 八 一
---




《趙逸》（出《洛陽伽藍記》）“逸曰：‘生時中庸之人耳，及其死也，碑文墓誌，莫不窮天地之大德，盡生民之能事。……所謂生爲盜跖，死爲夷齊，妄言傷正，華詞損實。’當時作文之士，慚逸此言。”按《北齊書·魏收傳》文宣論崔綽，問曰：“公何由知其好人？”收對：“高允曾爲綽讚，稱有道德。”文宣曰：“司空才士，爲人作讚，正應稱揚；亦如卿爲人作文章，道其好者，豈能皆實？”收“無以對，戰慄而已。”時近意類；清議傳聞祇使“慚”，王言面命方使“慄”。此事古來共慨。《韓非子·外儲説》左上早曰：“且先王之賦頌、鐘鼎之銘皆播吾之迹、華山之博也。”《困學紀聞》卷一〇復舉蔡邕惟《郭有道碑》爲“無愧”，韓愈不免“諛墓”，白居易《秦中吟·立碑》亦歎：“銘勳悉太公，敍德盡仲尼，……豈獨賢者嗤，并爲後代疑”；卷一四又引李翺《百官行狀奏》所謂：“今之作行狀者，非其門生，即其故吏，莫不虚加仁義禮智，妄言忠肅惠和”，而舉歐、蘇等作碑狀誤信家人行述爲例。《羣書治要》卷四七引桓範《政要論·銘誄》曰：“所在宰蒞無清惠之政，而有饕餮之害，爲臣無忠誠之行，而有姦欺之罪，……而門生故吏，合集財貨，刊石紀功，稱述勳德。高邈伊周，下陵管晏，遠追豹産，近逾黄邵。勢重者稱美，財富者文麗。……欺耀當時，疑誤後世”；《宋書·裴松之傳》以 “世立私碑，有乖事實”，上表曰：“碑銘之作，以明示後昆，自非殊功異德，無以允應兹典。……俗敝僞興，華煩已久；是以孔悝之銘，行是人非，蔡邕制文，每有愧色。……勒銘寡取信之實，刊石成虚僞之常”；

【增訂四】《魏書·甄琛傳》：“太常議諡‘文穆’。吏部郎袁翻奏曰：今之行狀，皆出自其家。……臣子之欲光揚君父，但苦迹之不高，行之不美，是以極辭肆意，無復限量。觀其狀也，則周孔聯鑣，伊顔接袵；論其諡也，雖窮文盡武，罔或加焉。”

杜甫《唐故萬年縣君京兆杜氏墓碑》曰：“大抵家人賄賂，詞客阿諛，真僞百端，波瀾一揆。”此所以王曾《王文正公筆録》記丁謂語至云：“古今所謂忠臣孝子，皆不足信；乃史筆緣飾，欲爲後代美談者也。”

【增訂三】《閲微草堂筆記》卷一三記某顯宦之鬼因己墓上豐碑誇誕失實，“遊人過讀，時有譏評，鬼物聚觀，更多訕笑”，自慚“虚詞招謗”，不安於墓，遁至一岩洞中。託説鬼以諷世，視《伽藍記》等正論莊語，更爲諧妙。

《梁四公》（出《梁四公記》）。按四公姓名詭異，雖有音釋，亦復欲讀如箝在口，唯“闖”、“杰”二字沿用迄今。《困學紀聞》卷八嘗借《三國志·孫休傳》裴松之註語譏之，所謂“造無況之字，制不典之音”也。後蜀詹敦仁《復留侯從効問南漢劉巖改名 “龑”字音義》詩歷舉孫休四子名及武曌所制字，而未及梁四公。杰公述域外奇事，有云：“西海中有島，方二百里，島上有大林，林皆寶樹。……島西北有坑，盤坳深千餘尺，以肉投之，鳥銜寶出，大者重五斤”；又扶南國商人言西天竺國“衆寶如山，納之山藏，取之難得，以大獸肉投之藏中，肉爛粘寶，一鳥銜出”。黎媿曾《仁恕堂筆記》：“金剛鑽若塵沙，出西域，在萬山深谷中，非人力可取。土人先驅駝馬墮谷中，使其肉潰爛沾濡，烏鳶飛下食之，人乃取鳥糞淘汰，間有得者。以其得之艱，故換價比於黄金者且倍。”黎氏所載實出元常德《西使記》；杰公所述則同馬哥波羅《游記》第一七一章載一國（Muftili）人取金剛石，投肉谷中，鷲銜肉出，驅之得石。《天方夜譚》中一則（The Second Voyage of Sindbād the Sailor）寫此尤詳，土克曼童話《寶石山》（Der Edelsteinberg）亦相類。又按卷四一八《震澤洞》（出《梁四公記》）割裂《四公記》文以之入《龍》門，實宜併入此則。卷三一一《蕭曠》（出《傳記》）龍女所斥“梁朝四公誕妄之詞”，即見《震澤洞》中。

The Book of Ser Marco Polo，tr. with notes by H. Yule，3rd rev. ed. by H.Cordier，II，361，362－3.

The Thousand Nights and One Night，tr. Powys Mathers，IV，266－7；Die Wunderblume und andere Märchen，Berlin：Verlag Kultur und Fortschritt，192－6.