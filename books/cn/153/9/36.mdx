---
---
---
title: 三六 卷 八 五
---




《華陰店嫗》（出《稽神録》）楊彦伯將行，失其所着鞋，詰責甚喧，嫗曰：“此即神告也；夫將行而失其鞋，是事皆不諧矣！”按卷四八七蔣防《霍小玉傳》夢脱鞋，驚寤自解曰：“鞋者諧也，夫婦再合；脱者解也，既合而解，亦當永訣。”此唐人俗語，詩中屢見，如王渙《惆悵詩》之六：“薄倖檀郎斷芳信，驚嗟猶夢合歡鞋”；白居易《感情》：“中庭晒服玩，忽見故鄉履；昔贈我者誰，東鄰嬋娟子。因思贈時語，特用結終始：‘永願如履綦，雙行復雙止’”；李商隱《戲題樞言草閣》：“及今兩携手，對若牀下鞋”；陸龜蒙《風人詩》：“旦日思雙屨，明時願早諧。”洪邁《夷堅甲志》卷一一《李邦直夢》亦有“鞋者諧也”之語。張雲璈《四寸學》卷一云： “今俗新婚之夕，取新婦鞋，以帊包裹，夫婦交遞之，名曰‘和諧’；《中華古今註》卷中：‘凡娶婦之家，先下絲麻鞋一兩，取和諧之義。’”然鞋不必即示諧象，又孳生節目，如李開先《詞謔·鞋打卦》云：“不來呵根兒對着根兒，來時節頭兒抱着頭，丁字兒滿懷，八字兒開手。”鞋爲吉，以字音也；靴爲凶，則以字形。《北齊書·徐之才傳》太后病，弟之範問童謡“唯得一量紫綖靴”，“靴”是何義，之才曰：“‘靴’者、‘革’傍‘化’，寧是久物？”此復毫釐千里也。