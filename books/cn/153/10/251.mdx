---
---
---
title: 二五一 全後魏文卷五九
---




釋僧懿《魔主報檄文》：“大夢國長夜郡未覺縣寱語里。”按《朝野僉載》卷四載隋辛亶爲吏部侍郎，選人作牓嘲之曰：“枉州抑縣屈滯鄉不申里銜恨先生”云云，可以連類。《莊子·應帝王》：“汝又何帠以治天下感予之心爲”，《釋文》：“‘帠’一本作 ‘寱’”，郭慶藩《集釋》引《一切經音義》：“《四分律》卷三十二引《通俗文》曰‘夢語’，又引《三蒼》曰‘詤言謂之寱’”（孫詒讓《札迻》卷五謂“帠”即“叚”字，非“寱”字）。“寱”即 “囈”字，《説文》：“暝言也”；釋氏書常以“囈”字作“寱”，猶其常以“歸”字作“皈”。如《大般湼槃經·如來性品》第四之五：“譬如二人共爲親友，一是王子，一是貧賤。……是時貧人見是王子有一好刀，淨妙第一，心中貪着，……即於眠中寱語： ‘刀！刀！’”；《五燈會元》卷一〇清涼文益章次：“雲門問僧： ‘甚處來？’曰：‘江西來。’門曰：‘江西一隊老宿寱語住也未？’僧無對”，又龍華慧居章次：“祇如釋迦如來説一代時教，如瓶瀉水，古德尚云：‘猶如夢事寱語一般’”；

【增訂四】《五燈會元》卷七玄沙師備章次：“如同夢事，亦如寐［寱］語。”《劍南詩稿》卷六〇《山中飲酒》：“有酒君但飲，有山君但遊。雖云亦夢事，要是勝一籌。”

《宗鏡録》卷五引黄蘗答學人：“若是無物，便何處得照，汝莫開眼寱語。”見於俗人詞章者，如《全唐文》卷三八二元結《寱論》：“古有邰侯，得寱婢，寐則寱言。……有夷奴，每厭勞辱，寐則假寱”；

【增訂三】南唐史虚白之子《釣磯立談〃自序》：“顧耳目之所及，非網罟之至議，則波濤之寱語也。”《後村大全集》卷一七四《詩話》摘朱敦儒七律，有一聯云：“幾許少年春欲夏，一番夢事緑催紅”（《宋詩紀事》卷四四採《後村詩話》遺此）。

楊萬里《誠齋集》卷一〇六《答周丞相》：“春前偶醉餘寱語《憶秦娥》小詞”云云（卷九七《詞》未收；《全宋詞》當據此尺牘補，不必轉輯自《詩人玉屑》）；錢謙益《牧齋有學集》卷一七《靈巖呈夫山和尚》之一：“厭寱語言殘夢後，欠呵情緒薄寒中”；而龔自珍《定盦文集·古今體詩》卷下《己亥雜詩》中“荳蔻芳温啓瓠犀”一首自註：“以下數首名《寱詞》”，尤爲人所熟曉。元結吾不知，竊疑萬里、謙益、自珍均沾染釋氏習氣。“夢事” 亦見拾得《詩》：“常飲三毒酒，昏昏都不知，將錢作夢事，夢事成鐵圍”；世間法文字如王安石《夢》：“胡蝶豈能知夢事，蘧蘧飛墮晚花前”，又《次吴氏女子韻》：“能了諸緣如夢事，世間唯有妙蓮華”；范成大《石湖詩集》卷二一《晚步北園》：“天鏡風煙疑夢事，鬢霜時節尚官身。”不曰“夢幻”、“夢境”而曰“夢事”，亦本釋氏語，李壁《王荆文公詩箋註》卷四一、四五未詳。釋氏言“夢事”，猶其言“影事”也（如《楞嚴經》卷一：“内守幽閒，猶爲法塵分别影事”，“斯則前塵分别影事”）。