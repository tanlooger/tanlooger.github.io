---
---
---
title: 七 全上古三代文卷九
---




荀卿《雲賦》：“精微乎毫毛，而大盈乎大㝢。……充塞大宇而不窕，入郄穴而不偪。”按荀子賦雲諸語，東漢趙壹《迅風賦》移以賦風：“纖微無所不入，廣大無所不充，經營八荒之外，宛轉毫毛之中。”然幾無不可形容道或理之致廣大而極精微者。《知賦》：“大參乎天，精微而無形”，楊倞註：“言智慮大則參天，小則精微無形”，王先謙《集解》引《讀書雜志》所舉《大戴禮》、《管子》等語參證；蓋荀早自以寫有形之雲者移狀無形之知矣。《淮南子·原道訓》：“舒之幎於六合，卷之不盈於一握。……神託於秋毫之末，而大宇宙之總”；揚雄《太玄經·太玄攡》第九：“纖也入薉，廣也包畛”，又《解嘲》：“大者含元氣，細者入無倫”；陳子昂《感遇》之一一：“舒可彌宇宙，卷之不盈分”；白居易《和答詩》之五《四皓廟》：“由來聖人道，無朕不可窺，卷之不盈握，舒之亘八陲”；《河南二程遺書》卷一一《伊川語》：“放之則彌六合，卷之則退藏於密”；同此機杼。《雲賦》：“友風而子雨”云云，别見《易林》卷論《乾》之《未濟》、《太平廣記》卷論卷四九〇。

荀卿《蠶賦》。按梁元帝《金樓子·立言篇》下：“楊泉《賦》序曰：‘古人作賦者多矣，而獨不賦蠶，乃爲《蠶賦》。’是何言歟！楚蘭陵荀況有《蠶賦》，近不見之，有文不如無述也！”