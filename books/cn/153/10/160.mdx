---
---
---
title: 一六〇 全晉文卷一五二
---




苻朗《苻子》：“朔人有獻燕昭王大豕者，……大如沙墳，足如不勝其體。王異之，令衡官橋而量之，折十橋，豕不量；又令水官舟而量之，其重千鈞。”按宋吴曾《能改齋漫録》卷一、清桂馥《札樸》卷三皆謂與《三國志·魏書·武、文世王公傳》載鄧哀王沖量孫權致巨象事同。《雜寶藏經》卷一之四記天神問棄老國王：“此大白象有幾斤兩？”舉朝莫對；大臣歸以問父，父曰：“置象船上，著大池中，畫水齊船深淺幾許，即以此船，量石著中，水没齊畫，即知斤兩。”又費袞《梁溪漫志》卷八記鄧王沖事，因曰：“本朝河中府浮梁，用鐵牛八維之，一牛且數萬斤。治平中，水暴漲，絶梁，牽牛没于河。募能出之者。真定府僧懷丙以二大舟實土，夾牛維之，用大木爲權衡狀，鈎牛。徐去其土，舟浮牛出。”阮元《揅經室三集》卷二《記任昭才》記銅礮沉温州三盤海底，任以八船分兩番出之；阮氏未知此僧事也。