---
---
---
title: 九 全上古三代文卷一四
---




《穀城石人腹銘》：“摩兜鞬，摩兜鞬，慎莫言”（《藝文類聚》卷六三引《荆州記》）。按嚴氏輯《先唐文》卷一復自《類聚》録此文，題作《穀城門石人腹銘》，不應複出。段成式《酉陽雜俎》卷一一亦引《荆州記》此銘；袁文《甕牖閒評》卷八引蘇頌《談訓》記此銘故事；《朱子語類》卷一三八記“嘗見徐敦立書［此］三字帖於主位前”；陶九成《輟耕録》卷九引《浮休閲目集》載此銘，卷三〇又引宋濂爲李敦立作《磨兜堅箴》，李常揭此三字於坐隅也（宋文見《宋文憲公全集》卷四七）。清初人數用之入詩，如陳瑚《確菴先生詩鈔》卷五《磨兜堅、哀潘、吴也》：“磨兜堅，慎勿言！言之輸國情；挾筆硯，慎勿書！書之殺其身”；顧景星《白茅堂集》卷一一《曹石霞至草堂倚榻相對》第二首：“久許磨兜今一放，笑同茶苜口能駢”，又卷一三《聞杜于皇幾以文字得罪》：“舂臼胸中貯，磨兜座右銘。”一典之頻使，亦可因微知著，尚論其世，想見易代時文網之密也。

【增訂三】周亮工《赖古堂集》卷八《陳章侯繪磨兜堅見寄，感其意，賦此答之》有云：“顧銘頗覺蠅難茹，屢悔空教駟在唇。”亦清初人使此典以申慎言之戒，特不知如何寫入畫圖，豈即“繪”石人而於腹上書字乎？

“茶苜”見《太平御覽》卷九〇六引《博物志》，作“茶首”，雲南郡所出兩頭鹿也；方以智《通雅》卷四六曾考其兩頭在首尾抑在左右，字又作“蔡苴”。

《口誡》：“勿謂何有，積怨致咎”云云（《藝文類聚》卷一七）；嚴氏按：“《傅子》擬《金人銘》，作《口銘》，有末二語，疑此《口誡》即《口銘》，未敢定之。”按《傅於·口銘》收入《全晉文》卷四九；《藝文類聚》卷一七《口》門載此文，明標題目，揭示主名：“晉傅玄《口誡》”，嚴氏所據，豈别本耶？《太平御覽》卷三六七載《傅子·擬金人銘》，前六句即此篇，嚴氏止謂“有末二語”，亦未審。要之此篇不合廁三代“闕名”諸文中，斷然可知。疏譌類是者必多，未遑逐件檢覈也。