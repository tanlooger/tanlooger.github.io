---
---
---
title: 一七七 全宋文卷四八
---




周朗《上書獻讜言》：“自釋氏流教，其來有源。……然習慧者日替其脩，束誡者月繁其過。……復假揉醫術，託雜卜數，延姝滿室，置酒浹堂，寄夫託妻者不無，殺子乞兒者繼有。”按卷三六顔延之《庭誥》：“崇佛者本在於神教，故以治心爲先。…… 及詭者爲之，則藉髮落，狎菁華，傍榮聲，謀利論。”顔氏奉佛，故雖知“詭者”之過惡，而不忍顯斥也。“習慧者替脩”即“戒” 與“慧”、“律”與“禪”之偏而難兼。慧皎《高僧傳》卷一一《論》：“得意便行，莫曾拘礙，謂言‘地獄不燒智人，鑊湯不煮般若’”；“智人”、“習慧者”也，“行莫拘礙”、“替脩”也。“束誠者月繁其過”即號稱持戒縛律之僧尚多過犯，則不守清規者，更不待言。梁元帝《金樓子·箴戒》篇記齊武帝時大寺僧尼“俗心不淨，或以箱簏貯姦人而進之”；後世嘲諷如《雲溪友議》卷下載陸長源斷僧狎娼飲酒判、韓滉斷僧賭錢判；《清異録》卷一《釋族門》巧立名目：“豬羊雞鴨三昧”、“没頭髮浪子，有房室如來”、“梵嫂”、“偎紅倚翠大師，鴛鴦寺主傳付風流教法”；或《聊齋志異》卷七《金和尚》於“和樣”、“和唱”外，尚舉“狗苟鑽緣，蠅營淫賭”之“和幛”［疑“障”之訛，即“孽障” 之“障”］；均不外周氏所揚之醜。釋志磐《佛祖統紀》卷四三雍熙元年下附記目見耳聞，則粤、蜀僧人公然“蓄妻養子”也。 “寄夫託妻”者，僧資給俗人，以其妻爲己外室，亦即以己之外遇“託”爲俗人之妻，“寄夫”猶西方舊日所謂“掩護醜事之門面丈夫”（der Schanddeckel）。

【增訂三】《醉翁談録》丙集卷一《僧行因禍致福》記林僧悦一女，命其侍者法慶娶之，“法慶元不守戒行，有意下山久矣。……及畢親，法慶以屠沽爲生。林僧厚與資給，頻數來往其家。”即“寄夫託妻”也。

後世如《舊唐書·狄仁傑傳》上疏論僧“託佛法”以愚編氓，“身自納妻，謂無彼我”；莊綽《雞肋編》卷中記近寺婦女以僧爲 “貼夫”；《元詩選》一集己集朱德潤《存復齋集·外宅婦》：“人云本是小家兒，前年嫁作僧人妻”；明宋彦《山行雜記》：“京師城内外諸山諸名剎，皆有下院，居俗人室家；所謂名師耆宿，亦時過其地，京師名爲‘和尚家’”；是其事也。

【增訂四】李漁《意中緣》第六齣是空和尚言“杭州和尚娶老婆，央人照管”云云，暢述“寄夫託妻”之俗。《小方壺齋輿地叢鈔》初編六帙一册順德佚名氏《燕京雜記》：“僧之蓄妻，雖不敢顯臵寺中，而寺之前後，别營一室，雇一車夫，掛名門牌。僧寢食其間，宛如民間夫婦。”蓋此陋俗貫古近而偏燕越，周朗文首着之耳。

“殺子”者，僧尼有兒不舉，以滅破戒之迹；《全後魏文》卷五一荀濟《論佛教表》斥“比丘徒黨行淫殺子，僧尼悉然”，《全北齊文》卷八劉晝《上書詆佛法》斥僧尼“損胎殺子”，是其事也。 “乞兒”一事，後世稗史屢寫之，如《説郛》卷二〇楊和甫《行都紀事》嘉興精嚴寺事、《醒世恒言》汪大令燒寶蓮寺事或《增補儒林外史》中沈瓊枝求子事；《高僧傳》卷二《鳩摩羅什傳》記“姚主以伎女十人逼令受之”，以免“法種無嗣”，又何光遠《鑑誡録》卷二《躭釋道》記裴休“潛令嬖妾承事禪師，留其聖種”，頗堪連類。“假揉醫術”一語尤有裨考古問俗。蓋二氏争出頭地，僧遂於醫術中并欲奪道之席焉。道家宗黄老，而黄帝又爲醫家不祧之祖；却病養生，修方采藥，亦屬道流要務，觀《全晉文》卷一一六葛洪《肘後備急方序》、《全梁文》卷四七陶弘景《本草序》、《藥總訣序》、《肘後百一方序》，雖窺一斑，可反三隅。《全晉文》卷一六六闕名《正誣論》言道士“誣”僧不能 “延年益壽”、“消災却疫”，即徵道士挾醫術以驕僧徒。然《奈女耆婆經》之譯，出安世高手，則釋氏“藥王”之説，東漢已傳吾土；《高僧傳》卷四《于法開傳》詳記其“祖述耆婆，妙通醫法”，自言：“明六度以除四魔之疾，調九候以療風寒之病，自利利人，不亦可乎？”；《先唐文》卷一引《御覽》卷七二四載《千金序》三則皆言沙門支法存、仰道人、僧深擅療軟脚疾；深乃宋齊間人，“撰録法存等諸家醫方三十餘卷，經用多效，時人號曰《深師方》焉”。

【增訂四】《魏書〃術藝傳》記李修父亮“少學醫術，又就沙門僧坦研習衆方”，又記崔彧“逢隱逸沙門，教以《素問》九卷及《甲乙》，遂善醫術。”《梁書〃賀琛傳》：“被創未死，賊輿送莊嚴寺療之。”《隋書〃經籍志〃子部〃藥方》載釋道弘及“西域諸仙”所説方書甚多。此類均堪爲《先唐文》所録《千金序》之佐。

據周氏此書，劉宋時僧侣行醫，已成常事。此風似至趙宋而極盛，讀其别集、筆記揣知之。强至《祠部集》卷一《送藥王圓師》：“吴僧甚商賈，嗜利角毫芒；或以醫自業，利心劇虎狼。今時愚鄙人，平居恡私囊；寒餓來求仁，一毫不可將。不幸病且亟，呼醫計倉忙，惟醫所欲求，萬金勿校量。吴僧業醫者，十室九厚藏”；王質《雪山集》卷一二《贈僧師能》：“稽首十方大醫王，乞我太素靈樞方”，自註：“雖雜學禪門所訶，然挾醫養道，猶有愈於其他也”；羅願《鄂州小集》卷三《城陽院五輪藏記》： “智海尤堅忍，至以醫道走四方，用佐費”；史堯弼《蓮峯集》卷一〇《印公和尚醫眼茶榜文》：“漫憑兩腋之清風，爲謝萬金之良藥”；《南宋羣賢小集》第二册王琮《雅林小稿·京華病中》：“僧曾帶雨來看脈，僕爲傷風懶上樓”；他如曾鞏《元豐類稿》卷四四《寶月大師塔銘》、蘇轍《欒城集》卷一三《贈醫僧鑒清》又《贈醫僧善正》、朱松《韋齋集》卷二《逢年與德粲同之温陵謁大智禪師醫》，廖剛《高峯文集》卷一〇《寄贈清涼醫僧師》、黄震《黄氏日鈔》卷八六《龍山聖壽寺記》，詩文稠疊不勝舉；

【增訂三】《歐陽文忠集》卷一二五《于役志》：“八月己未。余疾，謀還江州，召廬山僧以醫，不果。”張元幹《蘆川歸來集》卷一〇《醫僧真應師贊》：“以疾苦度諸衆生，以藥石作大佛事。是爲僧中之扁鵲，故能療人之垂死。”洪咨夔《平齋文集》卷六《米積外科僧照源堂》：“中有醫禪，碧眼電掣。人以病求，一歲幾闑。開方便門，出廣長舌。”《後村大全集》卷四《寄泉僧真濟》：“藥貴逢人施，方靈剋日痊。”張君觀教謂吾鄉亦有宋醫僧故實，周必大《游山録》：“乾道三年五月戊午。無錫縣崇安寺羅漢殿僧義深，善醫多資，……太守髮之矣。己未。訪劉醫，即義深也。”唐貫休《施萬病丸》則讚官府施藥，故曰：“我聞昔有海上翁，……葫蘆盛藥行如風。……賢守運心亦相似，不吝親親拘子子”；初非自道也。

【增訂五】寇準《忠愍公詩集》卷下《病中書》：“書惟看藥録，客只待醫僧。”

唐人集中如韓偓《騰騰》：“烏帽素餐兼施藥，前身多恐是醫僧”，偶然見耳。

【增訂四】王建《贈洪哲師》：“識病方書聖，請山草木靈。人來多施藥，願滿不持經”；又《原上新居》之三：“訪僧求賤藥”；斯亦唐人集之偶及醫僧者。

Cf. E. Fuchs，Illustrierte Sittengeschichte，II，398；Beaumontand Fletcher，The Maid’s Tragedy，II. i，Evadne to Amintor：“To cover shame，I took thee.”