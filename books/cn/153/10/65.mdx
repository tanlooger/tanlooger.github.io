---
---
---
title: 六五 全後漢文卷八八
---




仲長統《昌言》。按僅存十之一二，筆致駿發騰踔，在桓寬、王符之上。統不信天道、神怪而信神仙長生之術，又桓譚所謂 “通蔽”也。然逆志原情，亦復有説。尊天、事鬼、修仙，三者均出於妄想倖心，而難易勞逸不同。統持“嗽舌”“行氣”之法，以冀得道不死，此求諸於己、盡其在我也。若所斥“愚惑”之民、“昏亂”之主，則仰仗威靈，冀蒙恩蔭，藉巫祝之佞、祭祀之諂，坐致福祐。相形之下，修仙尚是勤勉人力而非委心天道、依恃神庥。嵇康《養生論》不云乎：“有謂神仙可以學得，不死可以力致”；曰“學”曰“力”，異乎僥倖冀得便宜者。《全三國文》卷一八陳王植《辯道論》力闢神仙，而仍有取於術士導引房中之説，以爲可以“療疾”、“終命”，然“非有志至精莫能行”，足相參印。故統雖明有所不察，識有所不週，尚未渠可以其矛攻其盾也。