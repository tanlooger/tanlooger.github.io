---
---
---
title: 四一 全後漢文卷二五
---




班固《與弟超書》：“實亦藝由己立，名自人成。”按章學誠《乙卯劄記》稱“此八字千古名言”。然觀《文史通義》内篇三《鍼名》暢論：“實至而名歸，自然之理也，非必然之事也”，則章氏亦知“己立”者未必“人成”。且章氏又未嘗不知名之成非盡由於藝之立也。世推章氏史學，余不賢識小，心賞尚别有在。學問文章之起家樹譽，每緣巧取强致，行事與《陰符經》、《鬼谷子》、《計然策》冥契焉。大盜不操戈矛，善賈無假財貨。仲長統《昌言》下：“天下學士有三姦焉：實不知，佯不言，一也；竊他人之記，以成己説，二也；受無名者，移知者，三也”（《全後漢文》卷八九）。至章氏而殫究殊相，姦之有“三”，遂自實數可稽進而爲虚數不可執矣。章氏於並時勝流指名而斥者，戴震、袁枚、汪中三人也；《儒林外史》金和《跋》謂匡超人即影射汪中。竊謂《文史通義》中《書朱、陸篇後》、《黠陋》、《所見》、《横通》、《詩話》、《讀〈史通〉》諸篇於學人文士之欺世飾僞、沽名養望、脱空爲幻諸方便解數，條分件繫，燭幽抉隱，不啻鑄鼎以象，燃犀以照。《儒林外史》所寫蘧公孫、匡超人、牛浦郎等伎倆，相形尚是粗作淺嘗。諸篇言外即謂成名非關藝與學，而頗類嚴羽論詩所云“有别才”也。

班固《難莊論》。按《全晉文》卷三三裴頠《崇有論》：“惟班固著《難》，未足折其情”，當指此篇。僅存兩節共九句，不成條貫，未窺送難莊生者何事。《全後漢文》卷六二邊韶《老子銘》又稱：“班固以老子……與仲尼道違，述《漢書·古今人表》，檢以法度，抑而下之”，而《文選》班彪《北征賦》李善註引《漢書》言彪“性好莊老”。是班氏彪、固恰肖司馬談、遷，皆父好道而子尊儒矣。然固《漢書·敍傳》自言父彪“唯聖人之道然後盡心”，彪從兄嗣則“雖修儒學，而好老、嚴之術”；《後漢書· 班彪傳·論》復目彪爲“通儒”；善註所引，單文孤證，似未足據，王先謙《後漢書集解》卷四〇上《校補》亦云：“未知善所據何《漢書》也。”