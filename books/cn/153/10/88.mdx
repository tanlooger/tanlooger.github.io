---
---
---
title: 八八 全三國文卷四六
---




阮籍《大人先生傳》。按欲兼屈之《遠遊》與莊之《逍遥》，曼衍而苦冗沓。阮、嵇齊名，論文阮似忝竊，當以詩挈長補短也。

“或遺大人先生書曰云云”。按即檃括《全三國文》卷五三伏義《與阮嗣宗書》之旨。伏《書》譏阮言行不符：“乃謂生爲勞役，而不能殺身以當論，謂財爲穢累，而不能割賄以見譏”；卷四五阮《答伏義書》避而未對，徒以大言爲遁詞，此《傳》託或遺書中，亦削去斯意。蓋“兩行”之説雖已標於《莊子·齊物論》，語約義隱，與釋氏“二諦”合流交映，始得大章（參觀《老子》卷論第一三、一七、五六章）。阮氏尚未習聞釋氏“行於非道，是爲通道”、“不斷不俱”等話頭，藉口無詞，因於伏之譏訕置之不理。不然，死心豈須“殺身”，心淨無傷“財穢”，“兩行”、“二諦”，開脱文飾，大放厥詞矣。“且汝獨不見夫虱之處於裩之中乎？深縫匿乎壞絮，自以爲吉宅也。行不敢離縫隙，動不敢出裩襠，自以爲得繩墨也。飢則嚙人，自以爲無窮食也。然炎斤火流，焦邑滅都，羣虱死於裩中而不能出。汝君子之處區之内，亦何異夫虱之處裩中乎！悲夫！”按“斤”、當是“炘”之譌。此節歷來傳誦，蓋集古而增新者。《莊子·徐無鬼》：“濡需者，豕蝨是也。擇疏鬣自以爲廣宫大囿；奎蹏曲隈、乳間股脚自以爲安屋利處。不知屠者之一旦鼓臂，布草操煙火而己與豕俱焦也”；《論衡·物勢》：“然則人生於天地也，猶魚之於淵、蟣蝨之於人也”，《奇怪》：“人雖生於天，猶蟣蝨生於人也；人不好蟣蝨，天無故欲生於人”，又《變動》：“故人在天地之間，猶蚤蝨之在衣裳之内、螻蟻之在穴隙之中。”阮合莊與王而引申之，遂成一篇警策。《全漢文》卷三八劉向《别録》：“人民蚤蝨衆多，則地癢也”，《太平經》卷四五詳言：“今子言人小小，所能爲不能疾地。今大人軀長一丈、大十圍，其齒有龋蟲，小小不足道，合［食？］人齒，大疾當作之時，其人啼呼交，且齒久久爲墮落悉盡。夫人比於天地大小，如此蟲害人也。……今疥蟲蚤蝨小小，積衆多，共食人；蠱毒者殺人，疥蟲蚤蝨同使人煩懣，不得安坐，皆生瘡瘍。夫人大小比於地如此矣。寧曉解不？”（劉向《别録》又云：“鑿山鑽石，則見地痛也”，即《太平經》言鑿井所謂：“穿鑿地太深，皆爲瘡瘍，或得地骨，或得地血”；洪邁《夷堅支志乙》卷五《顧六耆》寫方隅禁神畢身瘡痏，竊油塗抹，正本此意）。使此節非後世加誣，而出原本《太平經》，則後漢時其喻已布於流俗矣。柳宗元《天説》（《全唐文》卷五八四）記韓愈語、張惠言《續柳子厚〈天説〉》（《茗柯文》初編）皆以人在天地間比於蟲之寄生物體，正漢魏人遺緒也。西方取譬，亦復相肖，舉文學中三例以概。十七世紀意大利哲學家作詩云：“世界及大地如一巨獸，舉體完美無疵累，吾人如蛆蠹，聚生其腹中，正猶蚤蝨蕃殖人身上而爲害爾”（Il mondo è un animal grande e perfetto，/statuo di Dio，che Dio laude e simiglia：/noi siamvermi imperfetti e vil famiglia，/ch’intra il suo ventre abbiam vi- ta e ricetto./.../Siam poi alla terra，ch’è un grande animale/ dentro al massimo，noi come pidocchi/al corpo nostro，e però cifan male）；十七世紀法國小説家云：“世界偌大，人著其上如蚤蝨然”（Sachez que si le monde nous semble grand，notre corps ne le semble pas moins à un pou ou à un ciron）；近世法國詩人篇什逕呼人爲“地蝨”（Hommes poux de la terre，ô verminetenace）。“夫無貴則賤者不怨，無富則貧者不争，各足于身而不求也。”按閻若璩《潛邱札記》卷一謂杜甫《寫懷》詩：“無貴賤不悲，無富貧亦足”，本此。“衣草木之皮，伏於巖石之下。” 按劉叉《與孟東野》：“寒衣草木皮，飢飯葵藿根”，亦通草與木而言“皮”。“局大人微而勿復兮，揚雲氣而上陳。召大幽之玉女兮，接上王之美人。……合歡情而微授兮，先艷溢其若神”云云。按“先”當是“光”之譌；所道與張衡《思玄賦》、曹植《洛神賦》等中情事無異。“大人先生”超塵陟天，“仙化騰上”，乃亦未免俗情耶？皇甫湜《出世篇》：“生當爲大丈夫，斷羈羅，出泥涂。……上括天之門，直指帝所居。……旦旦狎玉皇，夜夜御天姝，當御者幾人，百千爲番宛宛舒。……下顧人間，溷糞蠅蛆”；即此意充之至盡而言之無怍耳。《日知録》卷二五考《湘君》，嘗歎“甚矣人之好言色也”，舉世俗於星辰山水皆强加女名或妄配妻室爲例。竊謂張衡“軼無形而上浮”，阮籍“揚雲氣而上陳”，一則“召”見“嫮眼蛾眉”，一則“召”見“華姿采色”，亦徵“人之好言色”，夫“好言色”即好色耳。參觀《太平廣記》卷論《白石先生》。“朔風横厲白雪紛”云云。按此節以七言句極寫冷冽之狀，導杜甫、韓愈等《苦寒》詩先路，“海凍不流棉絮折”句尤奇，又即黄庭堅《贈柳閎》：“霜威能折綿，風力欲冰酒”之椎輪（參觀龔頤正《芥隱筆記》）。然緊承此節曰：“寒倡熱隨害傷人”，復曰：“寒暑勿傷莫不驚”，却未以片語寫炎蒸之苦，亦似粗疎；“莫”疑是“漠”之譌。

Campanella：“ Del Mondo e sue Parti”， Opere di G. Bruno e di T. Campan- ella，Riccardo Ricciardi，789.

Sorel，Histoire comique de Francion，Liv. XI，“Société des Textes français modernes”，IV，11.

Guillaume Appollinaire：“ Endurcis-toi vieux coeur”， Oeuvres poétiques，“Bib. de la Pléiade”，744.