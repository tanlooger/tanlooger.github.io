---
---
---
title: 一九八 全梁文卷一六
---




元帝《耕種令》：“況三農務業，尚看夭桃敷水；四人有令，猶及落杏飛花。……不植燕頷，空候蟬鳴。”按葉適《習學紀言序目》卷三二引此數語而譏之曰：“帝之文章所以潤色時務者如此，豈‘載芟良耜’之變者耶！”帝皇勸農，本如“布穀催農不自耕”（楊萬里《誠齋集》卷三六《初夏即事》），此《令》直似士女相約游春小簡，官樣文章而佻浮失體。《全三國文》卷一八陳王植《藉田論》云：“非徒娱耳目而已”；若“看夭桃、及落杏”等語，真所謂“娱耳目”也。