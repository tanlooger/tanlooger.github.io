---
---
---
title: 一八一 全宋文卷六二
---




釋慧叡《喻疑》：“今《大般泥洹經》法顯道人遠尋真本，於天竺得之，持至揚都。……此經云：‘泥洹不滅，佛有真我；一切衆生，皆有佛性。’皆有佛性，學得成佛。……所以陶練既精，真性乃發。”按《大般湼槃經·如來性品》第四之三：“是故我今説是四依：法者即是法性，義者即是如來常住不變，智者了知一切衆生悉有佛性，了義者了達一切大乘經典。”《高僧傳》卷七《竺道生傳》：“洞人幽微，乃説：‘一闡提人皆得成佛’”；道生所撰《佛性當有論》，今已不傳，《全宋文》僅存其《答王衛軍書》一首，即在慧叡此篇之前。《世説新語·文學》：“佛經以爲祛練神明，則聖人可致；簡文云：‘不知便可登峯造極不？然陶練之功，尚不可無’”；劉孝標註：“釋氏經曰：‘一切衆生，皆有佛性’；但能修智慧，斷煩惱，萬行具足，便成佛也。”《全宋文》卷三二謝靈運《辯宗論·答慧琳問》亦曰：“物有佛性，……聖無階級。”皆有佛性，則悉成佛，既具佛性，則易成佛，猶夫“萬事具備，只欠東風”；故《竺道生傳》載生“推‘闡提得佛’，此語有據頓悟。”普遍生性，頓捷收勳，唐、宋禪宗以此兩義相輔爲人天眼目；觀《六祖法寶壇經·般若》第二及神會《語録》卷一説“本有佛性”、“龍女剎那發心便成正覺”諸則可知。流風扇被，儒家者流亦於舊解别出新意。《孟子·告子》論“人皆可以爲堯舜”，《荀子·性惡》論“塗之人可以爲禹”，均與“一闡提人皆得成佛”，貌之同逾於心之異，爲援釋入儒者開方便門徑。《世説新語·言語》：“謝公云：‘賢聖去人，其間亦邇。’子姪未之許；公歎曰：‘若郗超聞此語，必不至河漢！’”；與簡文“不知便可登峯造極”之疑，百慮一致。《全唐文》卷六三七李翱《復性書》中篇發揮“人之性猶聖人之性”；陸九淵《象山文集》卷一《與邵叔誼》、卷五《與舒西美》、卷一三《與郭邦逸》反復闡説“人皆可以爲堯舜”、“塗之人可以爲禹”；王守仁《陽明全書》卷二〇《詠良知示諸生》之一：“個個人心有仲尼，自將聞見苦遮迷”，《傳習録》卷三：“人胸中各有個聖人，只自信不及，都自埋倒。”此等皆如章水貢水交流、羅山浮山合體，到眼可識。李商隱亦持此論，則未見有拈出者。《全唐文》卷七七六《上崔華州書》：“退自思曰：‘夫所謂道者，豈古所謂周公、孔子者獨能耶？蓋愚與周、孔俱身之耳’”；又卷七七九《容州經略使元結文集後序》：“孔氏於道德仁義外有何物？百千萬年聖賢相隨於塗中耳。”卷七七八《上河東公啓》之二、三皆自言“夙好佛法”，卷七七九《樊南乙集序》自言“尅意事佛”；李涪《刊誤》卷下載商隱贊“竺乾”曰：“稽首正覺，吾師吾師！”（陸心源《唐文續拾》卷一肅宗《三教聖象贊》與此文全同，陸蓋未辨刻石者竊取李文而僞託御製）；《唐文拾遺》卷三二温憲《唐集賢直院官榮王府長史程公墓誌銘》記商隱從僧修己游；贊寧《高僧傳》三集卷六《知玄傳》記商隱師事知玄，願“削染爲弟子”，玄畫像中寫商隱“執拂侍立”；商隱皈依釋氏，己所不諱，人復共知。則其所謂“道者，愚與周、孔共身之”，“身”、體現也，殆同神會《語録》卷一：“衆生心是佛心，佛心是衆生心”；而其所謂“聖賢相隨於塗中”，又先發王守仁《傳習録》卷三：“王汝止、董蘿石出遊歸，皆曰：‘見滿街人皆是聖人。’”獺祭文人乃能直指心源，與高僧大儒共貫，不可不標而出之。釋志磐《佛祖統紀》卷四一載商隱贈僧知玄七絶，有曰：“沙彌説法沙門聽，不在年高在性靈！”；亦言悟性之重於道行耳。

釋慧通《駁顧道士〈夷夏論）》：“昔公明儀爲牛彈清角之操，伏食如故，非牛不聞，不合其耳也。”按全襲《弘明集》卷一牟融《理惑論》，增“昔”、易“矣”爲“也”而已。周嬰《巵林》卷三、翟灝《通俗編》卷二八考俗語“對牛彈琴”，皆引牟《論》，平步青《霞外攟屑》卷一〇稍增益之。余見張彦遠《歷代名畫記》卷一：“以食與耳，對牛鼓簧，又何異哉？”；牛號“聾蟲”，耳聾自不解音，然耳即聰亦豈能辨味哉？立喻更巧。周密《齊東野語》卷一四記蒙師姚鎔作《喻白蟻文》：“告之以話言而勿聽，俗所謂‘對馬牛而誦經’”，則古尚别有此諺，以馬伴牛，以讀經易鼓簧。古希臘常語：“驢聾不能聽琴”（Das griechische Sprichwort“der Esel ist taub für die Laute”war dem Mittelalter durch Boethius consol. I pr. 4 bekannt），或云：“驢聽琴，母豬聽角”（An ass listened to a lyre，a sow to a trumpet）；或云：“向驢耳唱歌”（to sing into an ass’s ears）；豬、驢與牛之於聽琴聽角聽歌，固一邱之貉也。文家嘲藏書而不解讀者曰：“汝若聽琴之驢，扇動兩耳而已”（You are like the donkey that listens to the lyre and wags its ears）；或譏性靈昏暗者曰：“見美德高風而不知慕賞，猶驢之聞琴聲焉”（Tanto apprezza costumi，o virtù ammira，/Quanto l’asino fa il suon de la lira）；一劇中僕嗤主之不學而喬充“都知”曰：“其於各種學銜如驢與牛之領會絃上曲韻耳”（e sa di questa e dell’altre scïenzie/che sa l’asino e’1 bue di sonar gli organi）；

【增訂四】原引亞理奥斯多（Ariosto）二語，稍變希臘成諺，非謂驢不解聽琴，而謂驢不解鼓琴、驢與牛不解奏彈樂器，余譯文不確。曹寅《楝亭詩鈔》卷五有《題朱赤霞〈對牛彈琴圖〉》七古，詩甚劣，姑識其題，以見此語已入士夫輩詩畫矣。

或慰其友曰：“都人聞君之歌而歎絶，朝貴卻嗤鄙之，蓋王公皆長耳公也”（Hélas！les oreilles des grands/Sont souvent de gran-des oreilles）；或詆國學師儒之專騖記誦曰：“通曉梵文者之於印度哲學，無異畜獸之於琴瑟奏彈爾”（seine Kenner haben zu ihren Philosophien kaum ein anderes Verhältnis als ein Tier zurLyra），即黑格爾譏哲學史作者之意（參觀論《全三國文》張飛）。近世有講學者自慨解人難索云：“如對母牛而諷詠古希臘名家之牧歌。（like reading Theocritus to a cow），則猶宋諺“對馬牛而誦經”矣。一詩家（Pascoli）因一哲學家（Croce）不取其詩，撰諷諭之篇（I due vicini），略謂菜園中一驢方觀賞己糞所培植之白菜（i cavoli nati dal suo fimo），聞樹頭啼鶯百囀，乃自語曰： “費時無聊極矣！吾高歌乎哉？吾沉思也”（Oh！il tempo perso！ Canto io forse？lo penso）；變人之對驢彈琴爲鳥之對驢唱歌而已。牛或驢聞絲竹、肉，喻頑鈍痴闇而不能解；巴爾札克以猩猩强奏提琴（un orang-ou-tang voulant jouer du violon），喻不能作而蠻狠鹵莽，可傍通連類焉。

E. R. Curtius，Europäische Literatur und lateinisches Mittelalter，2. Aufl.，105.

Menander，Fragments，334 and 527，“Loeb”，361，461.

Dio Chrysostom，Discourse，XXXII，101，“Loeb”，III，271.

Lucian：“The Ignorant Book-Collector”，“Loeb”，III，179.

Ariosto，Orlando Furioso，XXXIV. 19，Ulrico Hoepli，368.

Ariosto，Il Negromante，II. i，Opere minori，Riccardo Ricciardi，438.

Voltaire：“ Epigramme à M. Grétry sur son Opéra du Jugement de Midas”. Cf. A. Arthaber，Dizionario comparato di Proverbi，58：“Chantez à l’âne et il vous fe- ra un pet.”

Nietzsche：“Schopenhauer als Erzieher”，viii，Werke，hrsg. K. Schlechta， I，362.

J. B. Morton，Hilaire Belloc，125：“ It was，in a phrase of John Phillimore， which Belloc loved to quote”etc.

F. Nicolini，Croce，224－5.

Balzac， Physiologie du Mariage，Méditation V， Oeuvres complètes，Co- nard，XXXII，65－6.