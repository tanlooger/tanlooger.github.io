---
---
---
title: 五〇 全後漢文卷四一
---




應劭《風俗通義》：“熹平二年六月，雒陽民譌言：虎賁寺東壁中有黄人，形容鬚眉良是。觀者數萬，省内悉出。劭時爲郎，故往視之。何在其有人也！走漏汙處，膩赭流漉，壁有他剥數寸曲折耳。”按流俗寡昧，相驚伯有，見屋漏壁痕，詫歎妖異，故此條出《後漢書·五行志》註。然詩人畫士玩視壁痕而發興造藝者有之，或復師弟傳授以爲繪事法門焉。沈括《夢溪筆談》卷一七宋迪謂陳用之曰：“汝畫信工，但少天趣。汝先當求一敗牆，張絹素訖，倚之敗牆之上，朝夕觀之。觀之既久，隔素見敗牆之上，高下曲折，皆成山水之象，心存目想。”達文齊亦云，作畫時構思造境，可面對牆痕斑駁或石色錯雜，目注心營，則人物風景彷彿紛呈（Look at walls splashed with a number of stains，or stones of various mixed colours. If you have to invent some scene，you can see there resemblances to a number of various landscapes etc.）。二人之論意匠，巧合遥符，談者嘗捉置一處，或至疑西説乃東土之别傳云。夫玩壁上汙跡而想象形似，初不待畫師教誨，應劭此節，早著其例。唐顧況《苔蘚山歌》： “野人夜夢江南山，江南山深松桂閒。野人覺後長歎息，帖蘚黏苔作山色。閉門無事任盈虚，終日欹眠觀四如：一如白雲飛出壁，二如飛雨巖前滴，三如騰虎欲咆哮，四如嬾龍遭霹靂；嶮峭嵌空潭洞寒，小兒兩手扶欄干”；亦此事也。周亮工《尺牘新鈔》三選《結鄰集》卷八高阜《與蔚生弟論畫》：“予冬日坐明窗，窗格内紙僅三寸許，日光射蛛絲；影飄其上，度可二寸有餘，細塵微封其上。隔窗視之，其窈裊縱送、届身自如之狀，並塵封若有若無，一一肖似，真畫家所不能措手者。吴道子、李龍眠諸公想從此悟入”；更通之於畫，且似未嘗聞宋迪語者，蓋明末、清初沈括《筆談》固屬僻書也。許承堯《疑盦詩》丙卷《冰畫。北地嚴寒，明窗夜氣，沍作碎冰，曉起視之，天然成畫》：“倏忽虚無境，迷離山水情”，十字簡而能達。西方談者取達文齊之言充類一貫，至謂造藝師匠對世間事物，亦如達文齊之面敗壁（D’unefaçon plus générale， l’artiste est devant l’existence comme Léonard de Vinci devant le mur ruineux）。復有師其遺意，攝油垢充積之鍋底爲影（Paul Signac avait photographié un fond de casserole tout incrusté de suie），命人心存目想者；則幾如心理學中測驗法（The Rorschach test）矣。

【增訂三】達文齊面壁造境，年輩稍晚之畫師比埃羅·狄·谷西莫（Piero di Cosimo）亦然。《藝人列傳》本傳載病人哇吐牆上，留迹狼藉，渠過而止足，凝視意會，如覩羣馬酣鬬之狀或城市、山林奇詭之景；其觀雲時，擬想復爾（He stopped toexamine a wall where sick persons had used to spit，imagi- ning that he saw there combats of horses and the most fan- tastic cities and extraordinary landscapes ever beheld. He cherished the same fancies of clouds－Giorgio Vasari，op. cit.，II，177）。又與宋迪闇合神遇矣。望雲擬境，更與黄公望教人者同。《南村輟耕録》卷八載其《寫山水訣》有云：“登樓望空闊處氣韻，看雲彩即是山頭景物。李成、郭熙皆用此法，郭熙畫石如雲，古人云‘天開圖畫’者是也。”按黄庭堅《豫章文集》卷一五《王厚頌》第二首：“人得交游是風月，天開圖畫即江山。”然庭堅句言山水乃天然圖畫，公望斷章取義，言雲族有如“天”空上层“開”山水“畫”本，則當引顧愷之《神情詩》“夏雲多奇峰”耳。此訣雖乖庭堅詩旨，而自具心得，堪稱“創造性之誤解”，不妨“杜撰受用”（參觀 1660 又 1701 頁）。如《山谷内集》卷六《詠雪奉呈廣平公》：“連空春雪明如洗，忽憶江清水見沙”，任淵註：“沙以喻雪”；《簡齋集》卷一一“天缺西南江面清，纖雲不動小灘横”；《誠齋集》卷三二《明發栖隱寺》：“銀河到曉爛不收，皎如江練横天流，中流點綴金沙洲。……天光淡青日光白，道是銀漢也不得；雲師强狠趕不奔，堆作砂洲是碎雲”；皆“看”上空之舞雪停雲，“即是”下地之河沙洲渚，則正公望所解之“天開圖畫”矣。看雲彩而擬作山水，構想之通而無礙也；見雲氣而認爲蓬萊（參觀468 頁），致知之執而有蔽也。“看作”（seeing in）之與“見爲” （seeing as），毫釐千里焉。許承堯《冰畫》詩即《古今談概》卷三四所謂：“冰霜所結，有‘天畫’之稱”；張蔭桓《鐵畫樓詩續鈔》卷下《晨窗積凍戲爲短詠》亦已云：“人事研竟輸天工，……畫意直可超南宗。”

【增訂四】畫人“看雲彩是山頭”之事，始載於郭若虚《圖畫見聞志》卷四：“翟院深……少爲本郡伶官。一日有會，院深擊鼓忘其節奏。部長按舉其罪，太守面詰之。院深乃曰：‘院深雖賤品，天與之性，好畫山水。向擊鼓次，偶見雲聲奇峯，堪爲畫範；難明兩視，忽亂五聱。’太守嘉而釋之。”《宣和畫譜》卷一一記院深言，作：“忽見浮雲在空，宛若奇峯、絶壁，真可以爲畫範。”王闢之《澠水燕談録》卷七亦記其事而較略，院深答語作：“適樂作次，有孤雲横飛，淡佇可愛，意欲圖寫，凝思久之”，則非見“雲聲”如“峯”，而欲逕畫“雲飛”矣。《簡齊集》卷一四《晚步》：“停雲甚可愛，重疊如沙汀”，可與原引卷一一《雨晴》句相參。《中州集》卷一密國公璹《夏晚登樓》：“雲似碧山天似水，霽波平浸兩三峯。”德昆亞《懺悔録》有一節寫仰望晚雲成族，掩蓋不盡之太空出其隙，點點如島嶼之在湖中（The clouds passed slowly through several ar- rangements，and in the last of these I read the very scene which six months before I had read in a most exquisite po- em of Wordsworth’s，［“Ruth”］...It was a Canadian lake， “with all its fairy crowds/Of islands that together lie/As quietly as spots of sky/Among the evening clouds ”. － Confessions of an English Opium Eater，Everyman’s Lib.，p. 95），會心正復不遠。白居易《江樓晚眺，景物鮮奇，吟翫成篇》：“蜃散雲收破樓閣，虹殘水照斷橋梁”，又“天開圖畫” 之早者。古希臘人論想象，舉人觀天上浮雲輒作半人馬、鹿、羚羊、狼、馬諸獸形爲例，即近世心理學所謂“投射”（pro-jection）爾（But what about the things we see in the sky when the clouds are drifting the centaurs and stag，ante- lopes and wolves and horses？etc. －Philostratus，The Life of Apollonius of Tyana，II. xxii，Loeb，Vol. I，pp. 175 ff.； cf. E. H. Gombrich，Art and Illusion，5th ed.，1977，pp.89－91，154－5）。

Irma A. Richter， Selections from the Notebooks of Leonard da Vinci，“The world’s Classics”，182.

R. Petrucci，La Philosophie de la Nature dans l’Art d’Extrême－Orient，117；J. Baltrusaïtis，Le Moyen ge fantastique，220.

H. Focillon，Vie des Formes，Ernest Leroux，75.

A. Lalande， Vocabulaire technique et critique de la Philosophie， 9e éd.，Préface，pp. xviii－xix.