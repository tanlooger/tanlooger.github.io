---
---
---
title: 八七 全三國文卷四三
---




李康《運命論》。按波瀾壯闊，足以左挹遷袖，右拍愈肩，於魏晉間文，别具機調。李氏存作，無他完篇，物好恨少矣！劉峻《辯命論》樹義已全發於此，序次較井井耳。李言“處窮達如一”，故雖“前鑑不遠”，而“志士仁人猶蹈之而弗悔，操之而勿失”；劉亦言“明其無可奈何，識其不由智力”，而“善人爲善焉有息哉？……非有求而爲”。不計利鈍，故不易操守，不爲趨避。無怨尤之平心安“命”，非無作爲之委心任“命”，盡其在己而非全聽諸天；萊白尼茨所謂“斯多噶之定命論”（Fatum Stoicum）異乎“摩訶末之定命論”（Fatum Mahumetanum，le destin à laTurque）者也。參觀《史記》卷論《伯夷列傳》。

【增訂四】萊白尼茨所謂“摩訶末或土耳其式之定命論”（Fa- tum Mahumetanum，le destin à la Turque），尼采嘗申言之。渠以爲人能與命争，亦即命中註定；自居安命及自信造命，莫非命之定數也（In Wahrheit ist jeder Mensch sel-ber ein Stück Fatum；wenn er in der angegebenen Weise dem Fatum zu widerstreben meint，so vollzieht sich eben darin auch das Fatum：der Kampf ist Einbildung，aber ebenso jene Resignation in das Fatum；alle diese Einbildun- gen sind in Fatum eingeschlossen. －Menschliches，Allzu- menschliches，II. ii. § 61“Türkenfatalismus”，Werke，ed.K. Schlechta，1954，Vol. II，p. 905）。

《運命論》：“故木秀於林，風必摧之；堆出於岸，流必湍之；行高於人，衆必非之。”按即老子所謂：“高者抑之，有餘者損之”（參觀《周易》卷論《繫辭》之九），亦即俗語之“樹大招風”。白居易《續古詩》之四：“雨露長纖草，山苗高入雲；風雪折勁木，澗松摧爲薪。風摧此何意？雨長彼何因？百丈澗底死，寸莖山上春。可憐苦節士，感此涕盈巾！”；則謂木被風摧，非緣其高，乃緣其勁，猶西方寓言中蘆葦語橡樹：“吾躬能屈，風吹不折”（Je plie et ne romps pas）。居易《有木詩》之七：“有木名凌霄，擢秀非孤標；偶依一株樹，遂抽百尺條，託根附樹身，開花寄樹梢。……一旦樹摧倒，獨立暫飄颻；疾風從東起，吹折不終朝”；則謂木雖摧倒，而依附之弱植尚或苟延時日，猶晁迥《法藏碎金録》卷八記公館壁上題句：“猛風拔大樹，其樹根已露，上有寄生草，青青猶未悟”（《全唐詩》載唐備《道傍木》僅數字異）。蓋事多端而言亦多方也。

【增訂三】張祜《樹中草》：“青青樹中草，託根非不危。草生樹却死，榮枯君可知。”與唐備詩取象同而寓意又異。

《運命論》：“俛仰尊貴之顔，逶迤勢利之間，意無是非，讚之如流，言無可否，應之如響。”按此等語直可入劉峻《廣絶交論》。干寶《晉紀總論》：“朝爲伊周，夕爲桀跖，善惡陷於成敗，毁譽脅於勢利”，僅言反覆之情，未狀迎合之態。李氏“意無是非”十六字直畫出近世西語所謂“唯唯諾諾漢”（yes-man）、“頷頤點頭人”（nod-guy）。朱敦儒《憶帝京》：“你但且，不分不曉，第一、隨風便倒拖，第二、‘君言亦大好！’；管取没人嫌，便總道先生俏”；辛棄疾《千年調》：“最要‘然！’‘然！’‘可！’‘可！’，萬事稱‘好！’……寒與熱；總隨人，甘國老。”亦即“無是非”而“讚如流”、“應如響”；

【增訂四】德國古詩人亦有句云：“在朝欲得志，必學道個‘是！’”（Willstusein bei Hofe da？/Ei，so lerne sprechen Ja！－Logau，Sinngedichte. ein Auswahl，ed. U. Berger，1967，p. 70）

“君言”句隱用《世説·言語》劉孝標註引《司馬徽别傳》記“時人有以人物問者，初不辨其高下，每輒言‘佳！’。其婦諫，……徽曰：‘如君所言亦復佳！’”

《運命論》：“蓋見龍逢比干之亡其身，而不惟飛廉惡來之滅其族也；蓋知云云，而不戒云云；蓋譏云云，而不懲云云；蓋笑云云，而不懼云云”；楷式揚雄《解嘲》之“客徒欲朱丹吾轂，不知一跌將赤吾之族也”，加以排比，然構句相駢而用字避複，亦如宋玉《好色賦》之三累句矣。

【增訂三】李康《運命論》結句：“昔吾先友，嘗從事於斯矣。”《文選》李善註僅引《論語》以明其句型。方濬師《蕉軒隨録》卷二：“銑註‘先友’謂孔子；蕭遠自以老子後，與孔子爲友，故曰‘先友’。或謂蕭遠去孔子遠矣，斷無稱述數百年前裔祖之友而曰‘先友’之理，況聖人乎？家北海先生亦言其意中暗有所指，信然。”孔子亦不得稱老子爲“友”；果如張銑所註，李康與其同宗伯修何異！《更豈有此理》卷一《譜諢》記閩人李伯修好攀附華冑，倩工畫祖先像，“不忘昏姻之誼，因親及親”，故有“十世祖姑母亞仙”之夫鄭元和像焉。

Leibniz，Essais de Théodicée，Préface，Die philosophischen Schriften，hrsg.C. J. Gerhardt，VI，30－1；cf. § 55，S. 132.

La Fontaine，Fables，I. 22，“Le Chêne et le Roseau”.

Cf. Logau，op. cit.，70：“Willstu sein bei Hofe da？ /Ei，so lerne sprechen Ja！”