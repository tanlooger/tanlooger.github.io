---
---
---
title: 二六〇 全後周文卷一一
---




庾信《自古聖帝名賢畫讚》之二一《夫子見程生》。按倪註引《子華子·孔子贈》篇；《子華子》爲北宋人僞託，庾信無緣得見，渠自據《孔叢子·致思》篇，即《子華子》所竄取也。

庾信《鶴讚》：“松上長悲，琴中永别。”按信用事每重見疊出，如卷一二《思舊銘》：“孀機嫠緯，獨鶴孤鸞”，《庾子山集》卷三《擬詠懷》：“抱松傷别鶴，留鏡映孤鸞”，卷四《代人傷往》第一首：“青田松上一黄鶴，相思樹下兩鴛鴦。”倪註或引“商陵牧子作《别鶴操》”，則不切“松”；或引《永嘉記》：“青田中有雙白鶴，年年生子，長大便去，恒餘父母一雙耳”，既不切 “松”，又不切“一鶴”。王褒《洞簫賦》：“孤雌寡鶴娱優於其下兮”，《文選》李善註未釋；《列女傳》載陶嬰《黄鵠曲》：“黄鵠早寡兮，十年不雙”（參觀《樂府詩集》卷四五《黄鵠曲》諸篇），與信語亦難湊泊。《太平御覽》卷九一六引《永嘉郡記》，即倪所引《永嘉記》，同卷又引王韶之《神境記》頗略，卷九五三引《少神境記》則言：“孤松千丈，常有雙鶴，晨必接翮，而夕輒偶影，一者爲人所害，一者獨栖哀唳”，乃信諸句所本，尤貼切《讚》：“孤雄先絶，孀妻向影。”卷一二《終南山義谷銘》：“青牛文梓，白鶴貞松”，卷一八《周趙國夫人紇豆陵氏墓志銘》： “松悲鶴去，草亂螢生”，亦用此事；卷九《枯樹賦》：“至如白鹿貞松，青牛文梓”，則鶴與鹿非一談。《全梁文》卷五九何遜《爲衡山侯與婦書》：“鏡想分鸞，琴悲别鶴”，如信之“琴中永别”，用《别鶴操》也。

【增訂四】《西京雜記》卷五：“劉道疆善彈琴，能作《單鵠孤鳧之弄》。”