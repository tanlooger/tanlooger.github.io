---
---
---
title: 一五二 全晉文卷一二二
---




郭璞《山海經圖贊》。按《觀古堂彙刻書》中亦有訂補。《象》，按具見《全三國文》卷論萬震《象贊》。《豪彘》：“毛如攢錐，中有激矢；厥體兼資，自爲牝牡。”按《山海經·西山經· 豪彘》郭註：“亦自爲牝牡。”吾國古傳此物“自爲牝牡”，其故可以西方博物家言釋之。畢豐《博物志·箭豬（le porc-épic）》云：“通身鋭矢，乃禦衛之利器而適成交合之障礙”（Ces mêmes armes qui leur sont si utiles contre les autres，leur deviennent très incommodes lorsqu’ils veulents’unir）；列那《博物小志》亦言箭豬中情侣皆以遍體插筆如林爲大不便（garni de porte-plume bien gênants pour lui et son amie）。叔本華論交游相處不宜太密暱，設譬云：“隆冬之日，豪彘凍欲僵，乃依偎取暖，而彼此相刺痛，乍親接即急分離”（Eine Gesellchaft Stachelschweine drängte sich，an einem kalten Wintertage，recht nahe zusammen，um durch die gegenseitige Wärme，sich vor dem Erfrieren zu schü- tzen. Jedoch bald empfanden sie die gegenseitigen Stacheln；welches sie dann wieder von einander entfernte）。寒威砭逼，則又非“自爲牝牡”所能禦矣。《鸚鵡》：“鸚鵡慧鳥，棲林啄蘂。……自貽伊籠，見幽坐伎。”按“坐”、因也；《全後漢文》卷八七禰衡《鸚鵡賦》：“豈言語以階亂，將不密以致危？”又《全晉文》卷五一傅咸《鸚鵡賦》：“謂崇峻之可固，然以慧而入籠”，即此贊之意。羅隱《鸚鵡》：“莫恨雕籠翠羽殘，江南地暖隴西寒，勸君不用分明語，語得分明出轉難”；更暢言“見幽” 之“坐伎”也。《𩶆魚》：“微哉𩶆魚，食而不驕。”按“驕”即腋氣，今語所謂“狐騷臭”。《北山經》：“食之不驕”，郭註：“驕一作騷，臭也”；梁同書《頻羅菴遺集》卷一四《直語補證·狐騷》條、梁玉繩《瞥記》卷四皆引之。陶九成《輟耕録》卷一七《腋氣》條謂即《北里志》之“愠羝”，馮維敏《海浮山堂詞稿》卷三《南黄鶯兒》亦曰“𦏛𦍳氣”，則與古羅馬詩所謂兩腋下有羊（caper，hircus）巧合。《茈魚薄魚》：“食之和體，氣不下溜”；按《東山經》：“食之不䊧”，郭註：“止失氣也”；俞樾《茶香室三鈔》卷六論李赤肚事、章炳麟《新方言·釋詞》第一《粃》條皆引之。卷一二三《郁州》：“不行而至，不動而改，維神所運，物無常在”；按本《易·繫辭》：“唯神也，故不疾而速，不行而至。”

L. Guichard，L’Oeuvre et l’Äme de Jules Renard，202.

Schopenhauer，Parerga und Paralipomena， Kap. XXI， § 396. SämtlicheWerke，hrsg. P. Deussen，V，717.

Catullus，LXIX，LXXI；Horace，Sermonum，I. ii；Ovid，Ars amat.，I. 522，III. 193；Martial，III. xciii，IV. iv.