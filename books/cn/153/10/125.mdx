---
---
---
title: 一二五 全晉文卷七五
---




郭沖《條諸葛亮五事》。按第三事即俗傳“空城計”，見《三國演義》第九五回者。《三國志·蜀書》亮本傳裴註駁郭沖所記爲不合事理；然《南齊書·高祖紀》上云：“皇考諱承之。…… 元嘉初，徙爲……濟南太守。……虜衆大集，皇考使偃兵開城門。衆諫曰：‘賊衆我寡，何輕敵之甚！’皇考曰：‘今日懸守窮城，事已危急，若復示弱，必爲所屠，惟當見强待之耳。’虜疑有伏兵，遂引去”；《舊唐書·良吏傳》上崔知温遷蘭州刺史，會有党項三萬餘衆攻州城，衆大懼，知温“使開城門延賊，賊恐有伏，不敢進”，又《北狄傳》吐蕃十萬人入湟中，李謹行“素不設備，忽聞賊至，遂建旗伐鼓，開門以待之，吐蕃疑有伏兵，竟不敢進。”皆師諸葛亮“大開四城門”之故智，而“虜”、“賊” 又蹈司馬懿之前轍，“疑其有伏兵”。夫無兵備而坦然示人以不設兵備，是不欺也；示人實況以使人不信其爲實況，“示弱”適以 “見强”，是欺也。“空城計”者，以不欺售欺（Honesty is the best deception）之一例也。魏禧《日録》卷一《裏言》：“料事者先料人。若不知其人才智高下，只在事上去料，雖情勢極確，究竟不中。故能料愚者不能料智，料智者不能料愚。余嘗笑《三國演義》孔明於空城中焚香掃地，司馬懿疑之而退，若遇今日山賊，直入城門，捉將孔明去矣。”