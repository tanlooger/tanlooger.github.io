---
---
---
title: 二〇 全漢文卷二三
---




董仲舒《士不遇賦》：“孰若返身於素業兮，莫隨世而輪轉。” 按“輪轉”喻圓滑，即《楚辭·卜居》：“將突梯滑稽，如脂如韋，以絜楹乎？”王逸註：“轉隨俗也，柔弱曲也，潤滑澤也。” 以圓轉形容天運、道心之周流靈活，如《易·繫辭》上：“蓍之德，圓而神”，或《文子·自然》：“天道默默，輪轉無端。…… 惟道無勝，輪轉無窮”，是爲贊詞；以之品目處世爲人之變幻便佞，如董賦此句，是爲貶詞。《鬼谷子·本經陰符七篇》論“轉圓”曰：“或轉而吉，或轉而凶”；圓之事或“吉”或“凶”，“圓”之詞亦有美有刺，不可以不圓覽者也。喻天擬道，略見《老子》卷論第四〇章。《關尹子·一宇》設譬最巧：“以盆爲沼，以石爲島，魚環游之，不知幾千萬里不窮乎！夫何故？水無源無歸。聖人之道，本無首，末無尾，所以應物不窮。”黄庭堅擷取入詩，魚藻遂成詞藻。周敦頤《太極圖》逕以圓圈中空爲“無極而太極”之象，理學家如莊㫤者，賦詩幾每一首有“乾坤”，每三首有“太極”；《定山先生集》卷二《題畫》：“太極吾焉妙，圈來亦偶誇”，卷四《遊茆山》：“山教太極圈中闊，天放先生帽頂高”，又《孤鶴翁過訪》：“老懷太極一圈子”，卷五《雪中和趙地官》：“許誰太極圈中妙，不向梅花雪裏求”等，皆藉圓爲抒懷寫景之資。《五燈會元》卷一僧璨《信心銘》：“至道無難，唯嫌揀擇。……圓同太虚，無欠無餘”；司空圖《詩品·流動》：“若納水綰，若轉丸珠”；張英《聰訓齋語》卷上：“天體至圓，萬物做到極精妙者，無有不圓。聖人之至德、古今之至文、法帖，以至一藝一術，必極圓而後登峰造極。”然立身則又尚方，《荀子·禮論》：“法禮足禮，謂之有方之士”，郝懿行註謂“有稜角”；《文子·微明》及《淮南子·主術》並言：“智欲圓而行欲方”，“方者、直立而不撓，素白而不汙。”兹略陳以圓譏彈人品者。

巧宦曲學，媚世苟合；事不究是非，從之若流，言無論當否，應之如響；阿旨取容，希風承竅，此董仲舒賦所斥“隨世而輪轉”也。以轉爲用，必以圓爲體，惟圓斯轉矣。應劭《風俗通》：“延熹中，中常侍單超、左悺、徐璜、具瑗、唐衡在帝左右，縱其巧慝。時人爲之語曰：‘左迴天，徐轉日，具獨坐，唐應聲’；言其信用甚於轉圓也”（《全後漢文》卷三七）。則自轉乃所以轉人，猶輪轉之使車行，故權變可以致權勢焉。桓寬《鹽鐵論·論儒》：“孔子能方不能圓，故飢於黎丘”；王充《論衡·狀留篇》歎：“且圓物投之於地，東西南北，無之不可。……方物集地，一投而止。……賢儒、世之方物也”；熊遠《因災異上疏》論選官用人“公正道虧”，有曰：“遂使世人削方爲圓，撓直爲曲”（《全晉文》卷一二六）。至唐元結而大放厥詞，《自箴》、《汸泉銘》、《淔泉銘》、《惡圓》、《惡曲》（《全唐文》卷三八二、三八三）重宣斯意：“君欲求權，須曲須圓”“天不圓也！”歷來傳誦。清人欲射西來新學之潮，尚衍元氏陳言之緒，如孫星衍《平津館文稿》卷下《釋方》：“夫方而模稜，君子惡之，故聖人有‘觚不觚’之歎。……自地圓之説行，則重圓而毁方；自歲差之説行，指分秒以求天地之差忒，則小過足以累賢才。吾懼世道人心之去古日遠也！”其實惡圓乃唐人諷世慣語，特不若元結之强聒耳。如柳宗元《乞巧文》：“付以姿媚，易臣頑顔，鑿臣方心，規以大圓”；孟郊《上達奚舍人》：“萬俗皆走圓，一身獨學方”；白居易《詠拙》：“從兹知性拙，不解轉如輪”，又《胡旋女》：“左旋右轉不知疲，千匝萬周無已時，人間物類無可比，奔車輪緩旋風遲。 ……天寶季年時欲變，臣妾人人學圓轉；中有太真外禄山，二人最道能胡旋。……禄山胡旋迷君眼，兵過黄河疑未反；貴妃胡旋惑君心，死棄馬嵬念更深。從兹地軸天維轉，五十年來制不禁”；元稹《胡旋女》：“旋得明王不覺迷，妖胡奄到長生殿。……萬過其誰辨終始？四座安能分背面？才人觀者相爲言：‘承奉君恩在圓變！’是非好惡隨君口，南北東西逐君眄；柔軟依身看佩帶，徘徊繞指同環釧。……君言似曲屈爲鈎，君言好直舒爲箭；巧隨清影觸處行，妙學春鶯百般囀”；劉師服、軒轅彌明《石鼎聯句》：“大若烈士膽，圓如戰馬纓。……睆睆無刃跡，團團類天成。……磨礲去圭角，浸潤著光明。願君勿嘲誚，此物方施行”；陸龜蒙《奉酬襲美〈苦雨〉見寄》：“不然受性圓如規，千姿萬態分毫釐。唾壺虎子盡能執，舐痔折枝無所辭。有頭强方心强直，撑拄頽風不自力。”元、陸兩詩，尤筆墨酣飽。

【增訂三】《潛夫論·交際》：“嗚呼！凡今之人，言方行圓，口正心邪”，以“圓”與“邪”互文。陶宗儀《南村輟耕録》卷一〇載元潘純作《輥卦》，“譏世之仕宦人以突梯滑稽而得顯爵”，實即言官場要務唯在圓滑。有曰：“輥亨，可小事，亦可大事。……終日輥輥，厲無咎。……模稜吉，……以隨時也。 ……神輥，……老於事也。”“輥”即“滚”，唐宋人例用此字。如《五燈會元》卷七雪峯義存章次：“陞座，衆集定，師輥出木球”，又卷九芭蕉圓章次：“三千大千世界被老僧都合成一塊，輥向須彌頂上”，又卷一六劉經臣《明道喻儒篇》：“輥球舞笏”；李後主《夢江南》：“滿城飛絮輥輕塵，愁殺看花人”；《全金元詞》二六〇頁王喆《青蓮池上客·上元看輥燈毬》： “順風歸去，輥入蓬萊觀”；陸游《劍南詩鈔》卷六四《夢中作》：“春風又作無情計，滿路楊花輥雪球”；張鎡《南湖集》卷三《蚊》：“雪片有聱飄作陣，楊花無樹輥成球”；許棐《梅屋詩稿·宫詞》：“卧聽羊車輥夜雷，知從誰處飲酣回。”王惲《秋澗大全集》卷三三《輥馬圖》：“四輥塵沙更適宜”，蓋畫滚塵馬者。朱彝尊《曝書亭集》卷二五歲除對雪詞牌亦尚作《輥繡球》。“神輥”也者，圓體滚用，通神入化，隨時而轉，無往不宜。“輥輥（滚滚）終日”，斯可以爲衮衮諸公矣。

唐人論立身行己，於圓亦有别擇而不抹摋者，如柳宗元惡丸之圓而取輪之圓，《車説贈楊誨之》云：“中不方則不能以載，外不圓則窒拒而滯。……匪箱不居，匪輪不塗”；又《與楊誨之疏解車義第二書》云：“吾子之方其中也，其乏者，獨外之圓耳。固若輪焉，非特於可進也，鋭而不滯，亦將於可退也，安而不挫。欲如循環之無窮，不欲如轉丸之走下也”；即以車擬象文子、淮南之“智圓行方”。程本《子華子·虎會問》：“夫子軫方而轂圓，將無乎而不可”，又參柳此文。因“圓”得安，賴“轉”以亨，柳文與元、陸詩，喻柄異而喻邊同。然“轉”亦可示流離浪蕩、迷方失所，是因“圓”而不得“安”，又即《鬼谷子》所謂“或因轉而凶”。如《焦氏易林·泰》之《蹇》：“居如轉丸，危不得安”；《太平廣記》卷二〇二引《玉堂閒話》載《〈長恨歌〉傳》作者陳鴻子琡與僧詩：“行若獨輪車，常畏大道覆；止若圓底器，常恐他物觸。行止既如此，安得不離俗！”曹植《雜詩》之二：“轉蓬離本根，飄颻隨長風，……類此游客子，捐軀遠從戎”；《西廂記》第一本第一折張生自歎“書劍飄零”，亦曰：“脚跟無線如蓬轉”；而《淮南子·説山訓》：“見飛蓬轉而知爲車”，《後漢書·輿服志》上：“上古聖人見飛蓬始知爲輪”，則蓬、輪連類。惡圓與元、陸同，所以惡圓則迥異，一憎其巧能游移，一恨其苦無根基，蓋喻柄同而喻邊異者。清季小説巧立名色，命詭隨容説之徒爲“琉璃蛋”、“油浸枇杷核”，指歸乃柳州所斥“轉丸” 而非《易林》所憫“轉丸”也。着眼在轉，初不必拘圓體爲渾爲匾。是以外無圓狀而内蓄圓機者，同爲見異即遷、得風便轉之象，如西方風信雞（weathercock），猶吾國古之“相風烏”。清修之士自責坐馳，道心不定，物欲忽移，即喻如風信雞（Voilà la girou- ette où tournent nos désirs）。風針與車輪形雖異而轉尚同；若風帆之與風針，不特形體迥殊，抑且一轉一不轉，然因風易向，無乎不同。脚跟不定、主張不固、迎合趨附之流遂被“順風扯篷”之目，西詩亦諷：“萬事率飾僞，一生事諂悦，八風順張帆”（Allen heucheln，stets behagen，／Allem Winde Segel geben）。

【增訂三】張文虎《覆瓿集·俗語集對》：“油炒枇杷核；風吹楊柳頭。”“炒”與“浸”字面水火，而語意水乳。下句與風帆、風針同揆，即今語所謂“風派”也。《莊子·天運》老子教孔子曰：“吾子亦放風而動”，《釋文》：“放、依也。依無爲之風而動也。”斷章取義，“風派”亦莊老之教外别傳歟。

【增訂四】《全唐詩外編》一六頁劉知幾《詠史》：“汎汎水中萍，離離嶺畔草。逐浪高復下，從風起還倒。人生不若兹，處世安可保。”劉言“草”之“從風”，即孟子所謂“草上之風必偃”，與“風帆”、“風針”、“風吹楊柳頭”，均喻“風派”。“油炒枇杷核”喻爲人油滑，亦“處世”、“保生”之訣也。

十八世紀英國一貴族教子，略謂：須舉止都雅，談吐温文（graces），隱匿衷情（dissimulation），容悦取下，天生稜角，必在交際中礱除之，毋若金剛鑽之未琢磨者（Such an amicable colli-sion rubs off and smoothes those rough corners which nature has given to the smoothest of us；the best of us have more of rough than polished diamond）；即誨兒磨菱成芡，以得通行世路，正軒轅彌明所謂“磨礱去圭角，此物方施行”。西方古稱人之有定力而不退轉者爲“方人”（a square man），後來稱骨鯁多觸忤之人爲“稜角漢”（ein eckiger Mensch），當世俚談亦呼古板不合時宜爲“方”（square），皆類吾國唐、宋之言“方頭”，如陸龜蒙《奉酬襲美〈苦雨〉見寄》：“有頭强方心强直”，又《全唐詩》輯陸氏斷句：“頭方不會王門事，塵土空緇白苧衣”；羅隱《堠子》：“未能慚面黑，只是恨頭方”；朱熹《朱文公集》卷二《與宰執箚子》：“意廣才疎，頭方命薄”；《侯鯖録》卷八：“今人謂拙直者名‘方頭’”；《輟耕録》卷一七：“‘方頭’乃不通時宜之意”（張相《詩詞曲語辭匯釋》卷六《方頭不律（力）》條僅引元曲，亦未知宋、明人已先有釋詁）。

【增訂三】陳元靚《事林廣記》戊集二《圓社摸場》：“凡來踢圓者，必不是方頭。”蓋謂蹴踘乃“一等富室郎君、風流子弟與閒人所習”（《夢粱録》卷一九《社會》），未許迂拘措大輩問津。此亦宋俗語“方頭”之例；“方”與“圓”、足“踢”與“頭”均映射成趣。

【增訂四】《東坡志林》卷四《孔子誅少正卯》：“此叟蓋自知其頭方命薄，必不久在相位。”原引朱熹《與宰執劄子》中語本此。《全唐文》卷五三三李觀《上杭州房使君書》：“胆薄不敢以干大人，頭方不足以扇知己。”孟郊《灞上輕薄行》：“自歎方拙身，忽隨輕薄倫。”“方”字可以原引《侯鯖録》所謂“拙直者名‘方頭’”詮之。

然巧於自全，應變隨機，無往不泰者，亦被“方人”之目，如方物之轉側反覆，終能安穩（Diodati of Padre Paolo，huomo cubic- ulare，On what side soever he fell stood still）；即王充所謂“一投而止”，充以爲美者，此則以爲刺，猶今嘲“不倒翁”，喻邊同而喻柄異矣。西方古籍又謂天帝狀如圓球（like unto the globe of a round sphere），哲人（sapiens）法天，亦能自主而無待，庶幾完全、光潤而復渾圓（in se ipso totus，teres atque rotundus）；故或惡謔曰：“斯多噶派大師號‘圓人’，殆上無首、下無具之肉團歟？”（Stoicus？Quomodo potest“rotundus”esse，ut ait Varro，“sine capite，sine praeputio？”）。則指萬物備身，滿足無缺，若 “太極”及“聖人智圓”，非言一團和氣、以順爲正，若輪及丸之可轉也。

意馬心猿，情常躁競；波萍風草，行不貞固；故人之品操，輪轉貽譏。人事靡恒，人生多故，反掌榮辱，轉燭盛衰，亦復齊心同慨。太公《犬韜》已曰：“利害相臻，猶循環之無端”（《全上古三代文》卷六）。賈誼《鵩鳥賦》言吉凶蟺續，曰：“斡流而遷兮，或推而還”；司馬遷《士不遇賦》言禍福倚伏，曰：“逆順還周，乍没乍起”；皆已擬圓轉，特未道車輪。《大智度論·我聞一時釋論》第二：“如《時經》中偈説：‘時來衆生熟，時去則催促；時能覺悟人，是故時爲因。世界如車輪，時變如輪轉，人亦如車輪，或上而或下。’”人之運命，如人之品操然，可取象於車輪，均無常也。白居易《放言》之二：“禍福回還車轉轂，榮枯反覆手藏鈎”；劉商《銅雀妓》：“盛色如轉圓，夕陽落深谷”；劉駕《上馬歎》：“布衣豈常賤，世事車輪轉”；夏竦《江州琵琶亭》：“年光過眼如車轂，職事羈人似馬銜；若遇琵琶應大笑，何須涕淚滿青衫”（《文莊集》卷三六）；黄景仁《春城》：“更欲起相告，事運多相因，啼笑互乘伏，迎送如輪巡”（《兩當軒集》卷五）。劉駕語類東方朔《與公孫弘借車書》：“木槿夕死朝榮，士亦不長貧也”（《全漢文》卷二五）；知命運之無常而反以自壯者，惟其無常，則不至長貧終賤，而或有發跡變泰之一日也。運命輔輪，與時消息，是以《大智度論》引偈曰“時爲因”、夏竦詩曰 “年光車轂”。莎士比亞詩言時光（Time）百爲，運命輪轉亦屬所司（And turn the giddy round of fortune’s／wheel）；西洋舊日每雕繪男或女神以象光陰，立運命輪後，攤臂左右持其桄。古希臘小詩詠人事（the circumstances of life）云：“輪轉不息，輪邊各處乍視在上，忽焉在下”（The wheel goes round，and of the rim now one／And now another part is at the top）；此象歷世承用。相傳古羅馬人於輪邊三處分别標示未來、現在、過去，曰：“我將得勢”，“我正得勢”，“我曾得勢”（Regnabo，Regno， Regnavi），周轉往還，以見升沉俄頃。十四世紀意大利掌故名編記一權貴置酒高會，有客不速闖席，手執半尺許長釘（un grande aguto spannale），主人驚問，來者曰：“君權勢如日方中，盛極則必衰，吾持此相贈，供君釘止命運之輪，俾不復轉動，庶幾長居高而不下降”（tu se’nel colmo della rota e non ti puoi muove-re，che tu non scenda e capolevi. Per questa cagione io t’ho reca- to quello aguto，acciò che tu conficchi la rota）。十六世紀英國名劇中一霸王大言曰：“吾桎梏命運之神，手奪其輪而自轉之，天日墮塌，吾終不敗”（I hold the Fates bound fast in ironchains，／And with my hand turn Fortune’s wheel about；／And sooner shall the sun fall from his sphere／Than Tamburlaine beslain or overcome）。均謂使“正得勢”能成“永得勢”也。運命與時機之神一足踏輪（È perch’io tengo un piè sopra una ro- ta），一手持球（e ne la destra una volubil palla），胥示其如走盤之珠。歌德更進一解，以爲歡樂流轉不居如圓球（Man pflegtdas Glück wegen seiner grossen Beweglichkeit kugelrund zu nen- nen），而悲戚逗留勿動如多角物（vergleichen wir das Unglück mit einen Tausendeck）；閲歷愈深矣。

人情向背無常，世事榮枯不定，故以圓轉目之。雖然，肝膽可以成胡越也。生涯落套刻板，沿而不革，因而長循，亦被圓轉之目。蓋圓轉之族非一；走坂之丸、亂轍之輪，軼出遠逝，未盡其趣。體動而處未移，重複自落蹊徑，固又圓轉之事也。守故蹈常，依樣照例，陳陳相襲，沉沉欲死，心生厭怠，擺脱無從。圓之可惡，本緣善於變易，此則反惡其不可變易焉。如寒山詩：“人生在塵蒙，恰似盆中蟲，終日行繞繞，不離其盆中”；蘇軾《送芝上人游廬山》：“團團如磨牛，步步踏陳迹”，又《伯父送先人下第歸蜀、因以爲韻》：“應笑謀生拙，團團似磨驢”（參觀《二蟲詩》：“君不見水馬兒，步步逆流水，大江東流日千里，此蟲趯趯長在此”，樓鑰《攻媿集》卷一《攻媿齋》：“勉前類水馬，立處祇如舊”）；

【增訂四】《藝文類聚》卷九四引宋袁淑《俳諧·驢山公九錫》：“嘉麥既熟，寔須精麪，負磨迴衡，迅若轉電。”可補坡詩“磨驢”句諸家註。十九世紀初法國一文家持小邦使節赴俄國，久羈聖彼得堡不得歸，與人書曰：“吾每早醒來，一日復始，猶轉磨之驢，團團不離舊規，步步皆踏陳迹”（...et puis je m’ éveille，je veux dire de grand matin，et je recommence， tournant toujours dans ce cercle，et mettant le pied à la même place，comme un âne qui tourne la meule d’un bat- toir. －Joseph de Maistre，in Sainte-Beuve，Causeries du lundi，Vol，IV，p. 209）。

黄庭堅《僧景宗相訪寄法王航禪師》：“一絲不掛魚脱淵，萬古同歸蟻旋磨”，《演雅》：“氣陵千里蠅附驥，枉過一生蟻旋磨”，又《羅漢南公升堂頌》：“黑蟻旋磨千里錯”（參觀陳與義《簡齋詩集》卷九《述懷呈十七家叔》：“浮生萬事蟻旋磨，冷官十年魚上竿”）。庭堅用前引《關尹子》盆魚環游語，尤足示點化脱换之法。關尹子頌“聖人之道”，庭堅移施人事，等盆魚於磨牛、磨蟻，變贊詞爲憾詞，如《欸乃歌》之二：“從師學道魚千里，蓋世成功黍一炊”，又《去賢齋》：“争名朝市魚千里，窺道詩書豹一斑。”皆謂奔波競攘而實則未進分寸，原地不離，故我依然；猶功蓋一世，夢祇刹那，學富五車，見僅管孔，均爲唐捐而已。基督教《聖經》亦以驢轉磨石（molam asinarium）喻人生；生活乏變化有若磨坊馬之團團旋轉（like a mill-horse in the same round）已成西方恒言。一奉使駐節外國者云：“朝臣有升降，我儕祇旋轉耳，猶磨坊輪然，忙煞不移故處”（Court motionsare up and down，ours circular... ours like millwheels，busywithout changing）。一詩家致友書云：“君見我一日作麽生，便悉我終年亦爾。日日周而復始，團轉如牽磨之瞎馬；顧馬自以爲逐步漸進，而我則眸子瞭然，知前程莫非陳跡，自省行二十四步後，依然在原處耳”（When you have seen one of my days，you have seen a whole year of my life；they go round and round like the blind horse in the mill，only he has the satisfaction of fancying he makes a progress，and gets some ground；my eyes are open enough to see the same dull prospect，and to know that having made four-and-twenty steps more I shall be just where Iwas）。又一文家云：“有似磨坊驢馬，盲目環行，研碎無用之歲月爲粉屑”（Si rode e s’aggira continuamente entro un anello cieco，come la bestia alla màcina，e ha l’impressione di tritarvi isuoi inutili giorni）。然苟有他象足示窠臼難拔之意，初不粘着於牽磨團轉，如諧詩云：“身不由己，動必循規，祇許作有軌電車，欲求爲公共汽車而不可得”（An engine that moves／in pre- destinate grooves，／I’m not even a bus，I’m a tram）。猶之船帆亦可象脂韋將順，無須拘泥於車輪也。

參稽諸喻，所謂“安詩”當學“博依”耳。取譬有行媒之稱（參觀《史記》卷論《樗里子、甘茂列傳》），雜物成文，撮合語言眷屬。釋書常言：“不即不離”，“非一非異”（僧肇《寶藏論·離微體淨品》第二、唐譯《華嚴經·十通品》第二八、《陀羅尼經·授記分》第二又《夢行分》第三、《圓覺經》卷上等），竊謂可以通於比喻之理。吾鄉鄒祗謨警句：“落花飛絮兩無情，仗千尺游絲作合”（《麗農詞》卷上《鵲橋仙第一體》，《歷代詩餘》卷二九、王昶《明詞綜》卷五以爲董斯張詞），又竊欲借以明比喻之法。《昭代叢書》中有馬榮祖《文頌》，其一五《取譬》曰：“如形與影，合不待媒”，實未觀窈眇也。

Cf. Herman Meyer，Der Sonderling in der deutschen Dichtung，Carl Hanser，131：“Das Symbol des Kreises，im klassischen Weltbilde das Bild höchster Har- monie， bedeutet dem Romantiker nur Negatives， nämlich die Irdischen.” Gefangenschaft im

Auvray：“ La Promenade de l’me dévote，” J. Rousset， Authologie de la Poésie baroque française，I，44；cf. Levasseur（160），Mme Guyon（161，269）.

Fr. von Logau：“ Heutige Weltkunst”，Sinngedichte：eine Auswahl，hrsg. U. Berger，80.

Chesterfield，Letters，ed. B. Dobrée，IV，1056，1059.

Herrick， Poetical Works， ed. L. C. Martin， 37，“ A Country Life”（ A Wise man ev’ry way lies square），505，note（Aristotle，Puttenham）.

Sir Henry Wotton，Table Talk，§ 119，L. P. Smith，The Life and Letters of Sir Henry Wotton，II，498.

De Melisso，quoted in V. Pareto， A Treatise on General Sociology， tr. A.Bongiorno and A. Livingstone，§ 474，Dover ed.，I，288.

Horace，Sat.，II. vii. 83－6；Seneca，Apocolocyntosis，8，“Loeb”，384.

The Rape of Lucrece，952.

E. g.“ La Ruota della Fortuna”， in Sacchetti， Opere，Rizzoli，1121. Cf.Samuel C. Chew，The Virtues Reconciled，9.

Plutarch：“ A Letter of Condolence to Apollonius，”§ 5，Moralia，“ Loeb”，II，117－9.

Sacchetti，Il Trecentonovelle，no. 193，Opere，Rizzoli，656. Cf. Don Quijote，II. 19，“Clásicos Castellanos”，VI，17：“tiene echado un clavo à la rodaja de la fortuna.”

Marlowe，Tamburlaine，Pt. I. I. ii，cf. V. i，Anippe：“Your love hath Fortune so at his command，／That she shall stay，and turn her wheel no more.”

Macchiavelli：“Dell’ Occasione，”Opere，Ricciardi，1073；Marino，L’Ado- ne，I. 69，Marino e i Marinisti，Ricciardi，47. Cf. Dio Chrysostom，Discourses，LXI-II. 6，“Loeb”，V，41（Fortune on a razor’s edge，on a sphere）.

Goethe：“ Preface to J. Ch. Mämpel’s Das jungen’s Feldjägers Kriegscam- erad，”G. F. Senior and C. V. Bock，ed.，Goethe the Critic，59－ 60. Cf. Heine，Ro- mancero，II，“Das Glück ist eine leichte Dirne.”

Vulgate：Mat.，l8. 6.

Oxford Dictionary of English Proverbs，265（Middleton，Shadwell）.

Sir Henry Wotton，Table Talk，§ 12，op. cit.，II，491.

T homas Gray，Correspondence，ed. P. Toynbee and L. Whibley，I，34（ to R. West）.

E. Rivalta，Mal del Paese，D. Provenzal，Dizionario delle Immagini，528.

Oxford Dictionary of Quotations，237（M. E. Hare）.