---
---
---
title: 七五 全三國文卷一四
---




陳王植《鷂雀賦》。按游戲之作，不爲華縟，而盡致達情，筆意已似《敦煌掇瑣》之四《燕子賦》矣。雀獲釋後，公嫗相語，自誇：“賴我翻捷，體素便附”云云，大類《孟子·離婁》中齊人外來驕其妻妾行逕，啓後世小説中調侃法門。植之詞賦，《洛神》最著，雖有善言，尚是追逐宋玉車後塵，未若此篇之開生面而破餘地也。張耒《右史集》卷三自跋所作賦云：“曹植諸小賦，雖未能縝密工緻、悦可人意，而文氣疎俊，風致高遠，有漢賦餘韻，是可矜尚也，因擬之云。”

《蝙蝠賦》：“吁何奸氣，生此蝙蝠！形殊性詭，每變常式。行不由足，飛不假翼。……不容毛羣，斥逐羽族。”按言蝙蝠之兩頭無着，進退維谷，禽獸均擯棄之爲異族非類也。然今日常談，反稱依違兩可、左右逢源之人曰“蝙蝠派”；據《三國志· 魏書·劉曄傳》，則爲曹操謀臣而與曹植同朝之劉曄，即此等人。二西之説亦同後義。《法苑珠林》卷一〇八引《佛藏經》云：“譬如蝙蝠，欲捕鳥時，則入穴爲鼠，欲捕鼠時，則飛空爲鳥”；古羅馬一寓言類此，十七世紀法國名家抒寫之，託爲蝙蝠語：“身即鳥也，請視吾翅”，“身亦鼠爾，願吾類萬壽！”（Je suis oiseau：voyez mes ailes...Je suis souris；vivent les rats！），尤傳誦不衰。彼言其乖張失所，此言其投合得計，而出於同本，一喻之具兩柄也。《僧祗律》卷二四載烏與雞生一子，“非烏亦非雞，…… 學烏似雞鳴，學雞作烏聲，烏雞若兼學，是二俱不成”；庶幾與陳思所賦蝙蝠相當焉。歐西亦惡蝠爲“奸氣”之怪物（Dasgroteske Tier schlechthin ist die Feldermaus），故畫天神翼如鳥而魔鬼翅如蝠，但丁寫地獄中魔帥，早云兩脅生大翼類鳥，然翼無羽毛若蝙蝠翅（Sotto ciascuna uscivan due grandi ali，/quanto si convenia a tanto uccello；/.../Non avean penne，ma di vivis-trello/era lor modo）。

【增訂四】《夷堅志補》卷二二《侯將軍》：“敕神將擒撲，始仆地死，乃巨猴也，兩翅如蝙蝠。”意大利文藝復興時名篇述術士（il negromante Balisardo）與英雄戰，不勝，乃變形爲怪物，有巨蝙蝠翼，手指如利鈎，足如鵝掌而股如單眼蟲，長尾如猿（E l’ale grande avea di pipistrello，/E le mane ag- griffate come uncine/Li piedi d’oca le gambe di ocello，/La coda lunga come un babuino. －Orlando Innamorato，Lib.II，Canto xi，§ 29，op. cit.，Vol. II，p. 736）。

或謂吴道玄、李公麟名繪西漸，彼土畫師采其飛龍翼狀以畫魔翼。然吾國舊俗復以蝙蝠爲吉祥之象，不知起自何時。蔣士銓《忠雅堂詩集》卷二二《費生天彭畫〈耄耋圖〉贈百泉》：“世人愛吉祥，畫師工頌禱；諧聲而取譬，隱語戛戛造。蝠、鹿與蜂、猴，戟、磬及花鳥，……到眼見猫、蝶，享意期壽考”；謂諧聲隱寓“福禄”、“封侯”、“吉慶”（參觀徐時棟《煙嶼樓詩集》卷一一《爲台州人題徐天池天心來復圖》自註：“近時畫工寫天竹、水仙、松樹、芝草爲《天仙送子圖》，又有畫一瓜一蝶爲《瓜瓞圖》者”）。孟超然《亦園亭全集·瓜棚避暑録》卷下：“蟲之屬最可厭莫如蝙蝠，而今之織繡圖畫皆用之，以與‘福’同音也；木之屬最有利莫如桑，而今人家忌栽之，以與‘喪’同音也。” 余兒時居鄉，尚見人家每於新春在門上粘紅紙剪蝠形者五，取 “五福臨門”之意；後寓滬見收藏家有清人《百福圖》畫諸蝠或翔或集，正如《雙喜圖》畫喜鵲、《萬利圖》畫荔枝，皆所謂 “諧聲”“同音”爲“頌禱”耳。《全三國文》卷一八陳王植《貪惡鳥論》：“放鳥雀者加其禄也，得蟢者莫不馴而放之，爲其利人也”；觀劉晝《劉子·鄙名》篇云：“今野人晝見蟢子者，以爲有喜樂之瑞，夜夢見雀者，以爲爵位之象”，則植所謂“利人”即其下文云：“鳥獸昆蟲猶以名聲見異”，不過以其名號與“喜”、“爵”字同聲音耳。望文傅會，因物名而捏造物宜，流俗慣事。如《能改齋漫録》卷一記王原叔言：“醫藥治病，或以意類取，如‘百合’合治百病，似取其名”；古羅馬人以“美”（lepos）與 “兔”（lepus）兩字聲形均肖，遂謂食兔肉使人貌美；以名之相如爲藥之對症（verbal homeopathy），亦“名聲見異”之一端也。

【增訂三】葉盛《水東日記》卷九：“元儒三山梁益題黄筌《三雀圖》謂院畫皆有名義，是圖蓋取《詩》、《禮》、《春秋傳》‘三爵’之義。今之‘三公’、‘五雀’、‘白頭’、‘雙喜’、‘雀鹿’、 ‘蜂猴’、‘鷹熊’之類，豈亦皆是之謂歟？”則諧聱寓意之畫，五代已有，入明而盛耳。嘗見故宫藏無欵《安和圖》，畫鵪鶉及稻禾，傳出宋人手。參觀郎瑛《七修類稿》卷四六記趙千里畫便面、葉德輝《觀畫百詠》卷四考《耄耋圖》。此類畫正猶詩“風人體”之“雙關兩意”也（參觀 213－214 頁）。葉盛所引梁益題黄筌畫全文附見王逢《梧溪集》卷一《重裝黄雀哺雛卷、題梁先生序贊後》。

【增訂四】王士禎《居易録》：“上在暢春苑，出畫扇示内直諸臣。……畫作二白鷺，一青蓮華，題曰：‘路路清廉’云。”是亦“風人體”畫之御筆也。用意最曲折者，所覩無如王端履《重論文齋筆録》卷四一則：“陳章侯《科甲蟬聯、廷揚第一圖》，南陔師題幀首曰：‘此圖首畫蜻蜓，款款然挾飛鳴高舉之勢，且無雙也，其所謂廷揚第一者乎？……蓬葉正面有躍躍欲騰而上者、詹諸［蟾蜍］也，是其取義於科［蝌］乎？葉邊空洞，狀若蜂窩，窩亦科也。蟹……非甲乎？夫蟹者解也。…… 綴蟬於蓮，證以諧聱，纏聯之意顯然矣。”

La Fontaine，Fables，II. 5：“La Chauve-souris et les Belettes”.

W. Kayser，Das Groteske，197.

Inferno，XXXIV. 46－50.

J. Baltrusâitis，Le Moyen ge fantastique，151－8.

W. B. Stanford，Ambiguity in Greek Literature，38. Cf. Burton，Anatomy of Melancholy，Part. I，Sect. II，Mem. II，Subs. I，Bell，I，250：“ Hare...will make one fair”etc..