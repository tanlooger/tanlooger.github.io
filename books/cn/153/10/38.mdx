---
---
---
title: 三八 全後漢文卷一九
---




第五倫《上疏論竇憲》：“三輔論議者至云：‘以貴戚廢錮，當復以貴戚浣濯之，猶解酲當以酒也。’”按《世説·任誕》劉孝標註引《語林》、又《晉書·劉伶傳》記伶“飲酒一斛，至酲後復飲五斗”，其婦責之，伶呪曰：“一飲一斛，五斗解酲”；後世傳爲酒人口實。初意醉酒而復飲酒以醒酒，或由劉伶貪杯，藉口自文，觀此疏乃知其用古法。西俗亦常以酒解酒惡，廋詞曰：“爲狗所嚙，即取此狗之毛燒灰療創”（The hair of the dog that bit you）。人世事理之成反生剋，常有若“三輔論議者”所云，如《逸周書·周祝解》：“故木之伐也，而木爲斧”，《吕氏春秋·論威》：“今以木擊木則拌，以水投水則散，以冰投冰則沉，以塗投塗則陷。”連類同型之句，如《商君書》之“以法去法”、《關尹子》之“以言食言”，已詳《老子》卷論第五六章、《周易》卷論《乾》。《三國志·魏書·明帝紀》裴註引《魏略》記孟達降魏，文帝甚寵狎之，委以西南之任，衆臣或諫，答曰：“吾保其無他，亦譬以蒿箭射蒿中耳”；周密《雲烟過眼録》卷一記鮮于樞語：“骨咄犀、乃蛇角也，其性至毒，而能解毒，蓋以毒攻毒也，故又曰蠱毒犀”；羅泌《路史》卷五《因提紀》下：“劫痼攻積，巴菽殂葛，猶不得而後之，以毒攻毒，有至仁焉”；李開先《中麓閒居集》卷三《江南倭夷作亂、殺傷山東民兵》：“人言捉象還須象，療瘴檳榔出瘴鄉”，自註：“象風而逸，象奴急縱他象捉之，舍象更無術也。” 禪語尤多其例，如《五燈會元》卷一波旬爲四祖所困，求救梵王，王説偈：“若因地倒，還因地起。離地求起，終無其理”，又卷九芭蕉繼徹章次：“泥裏倒，泥裏起”，又卷一五雲門文偃章次、卷一九楊歧方會章次：“河裏失錢河裏摝”；《宗鏡録》卷二一論“染愛法門”：“以欲止欲，如以楔出楔，將聲止聲”；惠洪《林間録》卷下載法眼問：“虎項金鈴，是誰解得？”泰欽對：“繫者解得。”朱載瑋《諸真玄奥集成》卷三薛式《還丹復命篇·西江月》之六：“竹破須還竹補，人衰須假鉛全”，明周憲王《神仙會》第三折：“你想却竹子兒還來補竹篩，這是俺煉丹人一家不外”，方士牽强之喻也；而鄭燮《板橋詩鈔·題畫籬竹》：“一片緑陰如洗，護竹何勞荆杞？仍將竹作籬笆，求人不如求己！”又才士隽爽之句矣。亦猶《周書》、《吕覽》之 “木伐（擊）木”，言同類相克制之便宜，明理而已，無當風雅；而曹植七步之章曰：“萁在釜下燃，豆在釜中泣，本是同根生，相煎何太急！”，言同類相殘害苦毒，情文斐然，遂可以興、可以怨矣。至於《逸周書·文儆解》：“壤非壤不高，水非水不流”；《左傳》昭公二十年晏子：“以水濟水”；《莊子·人間世》：“以火救火，以水救水”；《吕氏春秋·盡數》：“以湯止沸”；《陸象山全集》卷三五《語録》：“泥裏洗土塊”（陳亮《龍川文集》卷二〇《答朱元晦秘書·癸卯通書》：“如俗諺所謂‘黄泥塘中洗彈子’耳”）；《雜阿含經》卷九之二七二：“以血洗血”（《舊唐書·源休傳》義可汗曰：“吾又殺汝，猶以血洗血，汙益甚爾”）；韓愈《喜侯喜至，贈張籍、張徹》：“如以膏濯衣，每漬垢逾染”；則皆謂徒勞無濟、壞事有餘，與“以酒解酒”之類，造句雖肖，命意逕庭，斯又“言各有當”，必 “考其辭之終始”者也（參觀《左傳》卷論隱公元年）。古希臘一詩人言木能生産火，火還斷送木，如子出於母，卻復殺母（They brought from the forest the mother of a mother，dry and parched，to be slain by her own children）；又一詩人言即以鷹羽箭射鷹（Not by others，but by thine own feathers art thoucaught）；達文齊言林樹資斧柄，斧復伐樹（The forests willbring forth young who will become the cause of their death－the handle of the hatchet）；蓋兼“木伐木”、“燃萁煮豆”兩意焉。以毒攻毒之旨始見於《鶡冠子·環流》，舉“積毒成藥，工以爲醫”，爲“物極則反”之例。古羅馬人言醫療，有“以痛治痛”之法（Pro medicina est dolor dolorem qui necat；Vulnera dum sa- nas，dolor est medicina doloris），略類“以毒攻毒”。西方先哲教人“以情欲克情欲”（to set affection against affection and tomaster one by another；Affectus coeceri nec tolli potest nisi peraffectum contrarium et fortiorem ）；且喻之爲“以釘出釘”（clavum clavo pellere，to drive out one passion with another，orsome contrary passion），正同“以楔出楔”。近人威爾士（H. G. Wells）名其書曰《戰可止戰》（The war that will end War），已掛衆口，亦所謂“解酲以酒”也。

【增訂三】《詩·伐柯》：“伐柯如之何？非斧不克”，毛《傳》： “柯、斧柄也”，鄭《箋》：“伐柯之道，唯斧乃能之，此以類求其類也。”正同《逸周書》及達文齊之語；釋“伐”不曰同類相殘，而曰同類相“求”，斯又一喻之具兩柄矣。《内經素問》第七四《至真要大論》：“甚者從之，……從者反治”；王冰註： “夫病之微小者，猶人火也，……可以水滅，故逆其性以折之攻之。病之大甚者，猶龍火也，得濕而炎，遇水而燔。……識其性者，反常之理，以火逐之，則燔灼自消，焰火撲滅。”《論衡·言毒篇》：“以類治之也。夫治風用風，治熱用熱，治邊用蜜丹。”姚秦曇摩耶舍譯《樂瓔珞莊嚴方便經》長者子偈：“猶爲蛇所螫，以毒滅於毒。欲瞋亦復爾，亦以毒除毒，如人爲火燒，還以火炙除。”“以毒除毒”即《素問》之“甚者從之”爾。

【增訂四】胡敬《崇雅堂詩鈔》卷八《鞭筍》：“剥膚但留尖，餘作松明架。煮豆然豆萁，苦語恰堪借”；自註：“燒鞭筍即以老節作柴，其味尤勝。”蒙田謂止淫莫如饜欲，譬之以火熄火（S’ils n’y entroient chastes par consciance，c’estoit moins par satieté. Nimirum propter continentiam incontinentia necessaria est；incendium ignibus extinguitur.－Montaigne，Essais，III. v，op. cit.，p. 825）。諾瓦利斯自記“以病療病”之理尚待探究（Verfolgung der Idee：Krankheit durchKrankheiten zu kurieren. －Fragmente，§ 195，Novalis ， Schriften，ed. J. Minor，1923，Vol. II，p. 225）。皆“煮豆然萁”、“木伐木”、“楔出楔”之義也。

Hesiod，The Marriage of Ceyx，V，“Loeb”，255.

Aeschylus， quoted in Athenaeus，The Deipnosophists，XI. 494，“ Loeb”， IV，199；cf. Aristophanes，The Birds，807－ 8，“ Loeb”，II，211. Cf. Moby Dick， ch. 55：“But Stubb，he eats the whale by its own light，does he？ and that is adding insult to injury，is it？Look at your knife-handle，there”etc..

Leonardo da Vinci，Notebooks，tr. E. MacCurdy，II，512.

Publius syrus，§ 511， Minor Latin Poets，“Loeb”，80；Dicta Catonis， IV.40，ib.，620.

Bacon，Advancement of Learning，Bk. II， ed. A. Wright，209，Spinoza， Ethica，IV，Prop. 7，Garnier，II，20. Cf. la Rochefoucauld，Réflexions et Maximes morales，10，Oeuvres，“Les Grands Écrivains de la France”，I，34，note（vaincre une passion par une autre）.

Burton，Anatomy of Melancholy，Part. II，Sect. II， Mem. VI， Subs. II，George Bell，II，131.