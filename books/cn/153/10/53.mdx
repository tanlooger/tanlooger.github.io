---
---
---
title: 五三 全後漢文卷四六
---




崔寔《政論》。按漢人言治國不可拘守儒家所謂“王道”，而必用霸術者，以此《論》爲尤切（參觀《史記》卷論《始皇本紀》），《隋書·經籍志》入之法家，是也。葉適《習學記言序目》卷二五斥崔《論》曰：“絶無義，漢人以爲能言，莫曉其故。不過病季世寬弛，欲以威刑肅之。”寔初非專主“威刑”者，明言 “達權救弊”，欲“嚴刑峻法，破奸宄之膽”，則用心如《左傳》昭公六年子産鑄刑書所謂：“吾以救世也。”孔穎達作此傳《正義》，申説“李悝作法，蕭何造律，……秦、漢以來，莫之能革，……古今之政，……觀民設教，遭時制宜”；不圖註疏餖飣中有此崇論閎議，表而出之，亦聊以佐寔張目也。寔比“爲國之道” 於衛生，“刑罰”乃攻疾之“藥石”，而“德教”則養身之“粱肉”，粱肉不可治病，猶藥石不可供食，二者相輔。《禮記·坊記》不亦云乎：“故君子禮以坊德，刑以坊淫，命以坊欲”，初無偏頗。《後漢書》本傳采寔斯語，葉氏視若無覩。宋儒論古，責備求全，苛刻正自不亞於其所掊擊之法家用法。賈誼倡“道以德教”而排“毆以法令”，葉氏尚譏其緣飾仁義而不知統；寔之直陳“參以霸政”、“檢”以“法術”，爲所鄙棄，更無足怪耳。以重刑深罰爲藥石，與西方文藝復興時政論家所謂“猛藥”，詞意亦相發明。

【增訂四】唐王志愔爲大理正，見官僚以縱罪爲寬恕，撰《應正論》，即稱引崔寒此作“爲國以嚴致平”之説，且曰：“内律云：‘釋種虧戒律，一誅五百人，如來不舎其罪’；豈謂佛法爲殘刻耶？老子《道德經》云：‘天網恢恢，疎而不漏’，豈謂道教爲凝峻耶？《家語》曰：‘王者之誅有五，而竊盜不與焉’，即‘行僞言辯’之流；《禮記》亦陳‘四殺’，‘破律亂名’之謂；豈是儒家執禁、孔子之深文哉？此三教之用法者……”（《全唐文》卷二八二）。

“是所謂渴馬守水，餓犬護肉，欲其不侵，亦不幾矣。”按卷八八仲長統《昌言》上：“使餓狼守庖廚，飢虎牧牢豚”，又“苟使豺狼牧羊豚，盜跖主征税”，卷八九《昌言》下：“猶豺狼守肉，鬼魅侍疾。”《太平廣記》卷四九三《裴玄智》（出《辨疑志》）載化度寺題壁云：“放羊狼頷下，置骨狗前頭；自非阿羅漢，安能免得偷！”

“諺曰：‘一歲再赦，奴兒喑啞。’”按《困學紀聞》卷一三謂唐太宗之言出於此，閻若璩註謂王符《潛夫論·述赦》亦引諺： “一歲載赦，奴兒噫嗟。”定此節大意本之《管子·法法》篇： “凡赦者，小利而大害者也”云云，所稱“昔管子有云：‘赦者、奔馬之委轡’”云云，即出其篇。“委轡”之喻，《孔叢子·刑論》申説之：“孔子曰：‘以禮齊民，譬之於御則轡也；以刑齊民，譬之於御則鞭也。……無轡而用策，則馬失道矣。’［衛將軍］文子曰：‘以御言之，右手執轡，左手運策，不亦速乎？若徒轡無策，馬何懼哉？’”西籍載一夫殺人，法王路易十四宥之，是夫怙惡，復殺人十九，終抵罪死；大臣（Duc de Montausier）言於王曰： “此囚所殺，衹一命爾；其餘十九命實喪於陛下之手！”可以參觀。即所謂“以刑去刑”、“一家哭何如一巷哭”。《藝文類聚》卷五二引《華陽國志》記諸葛亮“惜赦”語，與寔此節，皆管子、商君以來緒論也。

“今典州郡者，自違詔書，縱意出入。每詔書所欲禁絶，雖重懇惻，駡詈極筆，由復廢舍，終無悛意。故里語曰：‘州縣符，如霹靂；得詔書，但掛壁。’”按馬周貞觀十一年上疏：“供官徭役，道路相繼，……春秋冬夏，略無休時；陛下雖每有恩詔，令其減省，而有司作既不廢，自然須人，徒行文書，役之如故”；白居易《新樂府·杜陵叟》：“不知何人奏皇帝，帝心惻隱知人弊，白麻紙上書德音：‘京畿盡放今年税。’昨日里胥方到門，手持尺牒牓鄉村。十家租税九家畢，虚受吾君蠲免恩”；蘇軾《東坡集》卷二〇《應詔論四事狀》云：“四方皆有‘黄紙放而白紙收’之語”；蘇轍《欒城集》卷三六《久旱乞放民間債欠·貼黄》：“貪刻之吏，習以成風。上有毫髮之意，則下有邱山之取，上有滂沛之澤，則下有涓滴之施”；皆即崔寔所慨也。歷世相承，慣弊難革，黄白紙語亦屢入南宋人詩中。如范成大《石湖詩集》卷三《後催租行》：“自從鄉官新上來，黄紙放盡白紙催”，又卷二七《四時田園雜興》：“黄紙蠲租白紙催，皂衣傍午下鄉來”；《南宋羣賢小集》第一二册朱繼方《静佳龍尋稿·農桑》：“淡黄竹紙説蠲逋，白紙仍科不稼租。”論史而盡信書者，每據君令官告，不知紙上空文，常乖實政。《全齊文》卷一九孔稚珪《上新定律註表》痛陳：“則法書徒明於帙裏，冤魂猶結於獄中”；劉知幾《史通·載文》亦歎：“觀其政令，則辛、癸不如，讀其詔誥，則勳、華再出。……鏤冰爲璧，不可得而用也；畫地爲餅，不可得而食也。”

【增訂四】詔令未可盡信，偶閲黄鉞《泛槳録》乾隆五十二年五月八日日記：“金華試院，宋保寧軍治也。廳事後堂五楹，壁有宋碑一，崇寧四年聖製御書手詔，行書。……略云：‘朕奉先志，述而行之，靡有遺舉。吏怠不虔，因緣爲姦，託法以便私，倚令以騷衆。令諸司悉力奉行，有懷姦廢法，不如令者，按罪以聞。仍令御史臺體訪彈奏。’按史，是年以朱勔領蘇杭應奉局及花石綱，東南之民方撒屋毀牆，疲於供應，而詔書諄篤，亦似重有恤者，何憒憒也！”斯亦畫地鏤冰、白收黄放之例矣。

十八世紀英國大史家至言：詔令而虐，必有虐政；詔令而仁，上未必施行，下未必遵奉，則不保果有仁政（A tyrannical statutealways proves the existence of tyranny；but a laudible edict may only contain the specious professions or ineffectual wishes of the prince or his ministers）。黄紙掛壁，此之謂乎。抑不特君上之詔令爲然，臣下章奏，侈陳措施，亦每罔上而欺後世。黄震《黄氏日鈔》卷六七譏范成大“帥沿海”，“姑爲條畫”，未見行事，因歎：“嗚呼！自昔士大夫建明多爛然於高文大册之間，而至今小民疾苦終蹙然於窮簷敗壁之下！”則黑字有同白説，猶黄紙之不敵白紙耳。

“理世不得真賢，猶治病無真藥，當用人參，反得蘆菔根。” 按王符《潛夫論·思賢》：“夫治世不得真賢，譬猶治疾不得良醫也。治疾當得真人參，反得支羅服；當得麥門冬，反得蒸穬麥。己而不識真，合而服之，病以侵劇，不自知爲人所欺也”；語意具足。《淮南子·氾論訓》：“夫亂人者，芎藭之與藁本也，蛇牀之與蘼蕪也，此皆相似者”；《全後漢文》卷八三孔融《汝潁優劣論》：“頗有蕪菁，唐突人參也”；《全三國文》卷八魏文帝《典論·諸物相似亂者》：“蛇牀亂蘼蕪，薺苨亂人參”；劉晝《新論·心隱》：“愚與直相像，若薺苨之亂人參，蛇牀之似蘼蕪。”柳宗元《辨伏神文》：“買諸市，烹而餌之，病加甚，醫求觀其滓，曰：‘吁！盡老芋也！’”，尤似王符一節而增波瀾。

Machiavelli，Il Principe，cap. 3，Opere，Riccardo Ricciardi，6；cf. Guicc- iardini：“Questo male，che è difficile a sanare，arebbe bisogno di medicine forti，e， per parlare in volgare，di crudeltà.”

H. Ellis，The Criminal，5th ed.，299.

Gibbon， Decline and Fall of the Roman Empire， ch. 29； cf. L. Brunsch- vicg，Le Progrès de la Conscience dans la Philosophie occidentale，II，747（l’écart entre l’institution，telle qu’elle est enregistrée par la lettre du droit，et la vie véritable de la société）.