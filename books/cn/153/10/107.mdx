---
---
---
title: 一〇七 全晉文卷二九
---




王坦之《廢莊論》。按《全唐文》卷八〇三李磎《廣〈廢莊論〉》，謂坦之“旨意固佳，而文理未甚工，祇言其壞名教、頽風俗，而未能屈其詞、折其辯，是直詬之而已。”“莊生作而風俗頽”一節，即裴頠《崇有論》之旨而詞氣較和平。“若夫利而不害云云，昔吾孔、老，固已言之矣”一節作結，仿《全三國文》卷四三李康《運命論》結：“若夫出處不違其時云云，昔吾先友，嘗從事于斯矣。”“先友”孰指，李善註《文選》未詳；柳宗元有《先友記》，謂其亡父之友也，不識亦此意否。

王坦之《沙門不得爲高士論》。按漏註出《世説·輕詆》。

王脩《賢人論》：“苟未能闇與理會，何得不求通。”按《宋書·謝靈運傳·論》：“皆闇與理合，匪由思至”，即同其語。《世説·識鑒》：“時人以爲山濤不學孫吴，而闇與之理會；王夷甫亦歎曰：‘公闇與道合’”，又《賞譽》上王稱濤曰：“不讀老莊，時聞其詠，往往與其旨合”；《晉書·石勒載記》劉琨遺勒書曰： “遥聞將軍，攻城野戰，合於機神，雖不視兵書，闇與孫吴同契。”《北史》卷七六《來護兒傳》：“行軍用兵，特多謀算，每覽兵法，曰：‘此亦豈異人意也！’”，即不學孫、吴而闇與之合，語猶《世説·文學》庾顗讀《莊子》曰：“了不異人意！”曩有讚十七世紀法國一哲人（Malebranche）名著（La Recherche de laVérité）者云：“作者屬笛楷爾學派，然初非追隨笛氏，乃與之遇合耳”（L’auteur était cartésien，mais comme Descartes；il ne paraissait pas l’avoir suivi，mais rencontré）；正“闇與理會”、“闇與同契”也。

Fontenelle，Éloges，Garnier，79.