---
---
---
title: 二七 全漢文卷五一
---




揚雄《蜀都賦》。按《北齊書·司馬子如傳》記其兄子膺之曾註此《賦》，“每云：‘我欲與揚子雲周旋’”，其註無傳；《賦》未入《文選》，遂又勿得《選》學家爲之披卻導窾，《古文苑》章樵註聊勝於無而已。雄諸賦鈎章棘句，即有詳註，尚多難字僻事，讀之不過，思之不適，況無註乎？“乃使有伊之徒，調乎五味，甘甜之和”一節仿枚乘《七發》“犓牛之腴，安胡之飰，伊尹煎熬，易牙調和”一節，而踵事增華；枚文僅言獸魚充庖，揚文“五肉七菜”兼有飛禽。《七林》例有侈陳華筵盛饌一段文字，《全晉文》卷一三八弘君舉《食檄》通篇説食，實皆《吕氏春秋·本味》之嗣音。然所列品目，太半某未達而不敢當；其可曉者如“蒸魚雞豚，色如瑇瑁，骨解肉離”，細思之亦違《本味》所謂“久而不弊、熟而不爛”之戒，已失飪乏味矣。袁枚《小倉山房文集》卷二八《隨園食單序》：“《説郛》所載飲食之書二十餘種，眉公、笠翁亦有陳言。曾親試之，皆闕於鼻而蜇於口”；博明《西齋偶得》卷上：“由今溯古，惟飲食、音樂二者，越數百年則全不可知。《周禮》、《齊民要術》、唐人食譜，全不知何味；《東京夢華録》所記汴城、杭城食料，大半不識其名。又見名人刻書内，有蒙古、女真、畏吾兒、回回食物單，思之亦不能入口”；魏源《古微堂詩集》卷七《觀往吟》之三：“君不見河有鯉兮江有鰣，南北古今何嗜歧！今人若請古人客，下箸何異驚蟛蜞；風流兩晉牛心炙，若登今筵等鼠腊。”竊謂“牛心炙”猶閒可，即以《夢華録》所記名肴爲例可乎？《東角樓街》節有“羊頭肚肺、赤白腰子、妳房”，周密《後武林舊事》卷三載宋高宗幸張俊第，供進御筵，“脯腊一行”有“妳房”，又“下酒”有“妳房簽”；古羅馬亦尚此，十七世紀英國名劇中一富翁自誇飲食豪奢，金盤玉器，羅列異味，中有“懷孕肥母豬之乳房”（theswelling unctuous paps/Of a fat pregnant sow，newly cut off）。

【增訂四】普羅泰克《養生論》舉貪口腹者所啖珍異之物，首列牝豕乳房（some rare and expensive thing，as，e. g.，sow’s udder，Italian mushrooms，samian cake，or snow inEgypt. －Plutarch：“Advice about Keeping Well”，§ 6， Moralia，Loeb，Vol，II，p. 231）。

是豕羊妳房乃中西古人以爲玉食者，余嘗以告友，友曰：“止止勿道！不待口嘗，耳聞已作惡欲哇矣！”意大利一哲人亦謂中世紀或十六、七世紀廚譜中肴餵，覩名目即已畏卻，脱依法烹食，伊於胡底，知者唯天乎！（la cucina medievale o anche cinquecen-tesca e secentesca，che quasi spaventano solo a leggerne le ricette nei trattati，e che Dio solo sa quel che accaderebbe se fossero“rivissute”）揚賦“甘甜之和”，可參觀《全三國文》卷六魏文帝《詔羣臣》：“新城孟太守道：蜀豬㹠雞鶩味皆淡，故蜀人作食，喜着飴蜜，以助味也。”頗徵蜀庖在漢不同今時之尚辛辣。袁文《甕牖閒評》卷六載蘇軾兩帖皆自言“嗜甘”好食蜜（參觀卷五説蘇詩：“想見冰盤中，石蜜與糖霜”）；陸游《老學菴筆記》卷七記僧仲殊肴饌中皆有蜜，諸客不能下筯，惟蘇軾嗜蜜，得與共食。軾之“嗜甘”，豈一人之偏好耶？抑蜀庖入宋仍尚“甘甜之和”，故軾習於鄉味而不改也？元趙汸《東山先生存稿》卷三《〈潛溪後集〉序》記虞集嘗以浙庖、蜀庖喻文，稱蜀庖爲“粗塊大臠，濃醯厚醬”；則似已變“味淡”之古風，漸類今日之蜀庖。張岱《瑯嬛文集》卷一《〈老饕集〉序》：“今之大官法膳，純用糖霜，亂其正味”；是明之御庖又同漢之蜀庖。吴烹亦好“甘甜之和”，吴慈鶴《鳳巢山樵求是二録》卷二《金衢花豬，鹽漬其蹄，吴庖和蜜煮之》七古所詠，即其一例。吾邑尤甚，憶兒時筵席盛饌有“蜜汁火腿”、“冰糖肘子”，今已渾忘作何味，去鄉四十餘年，并久不聞此名色矣。王羲之《十七帖·蜀都帖》：“揚雄《蜀都》、左太沖《三都》殊爲不備悉，彼故多奇”；左之《蜀都》於風土方物，涉筆甚廣，而不若揚賦之親切，即如左賦僅道蒟醬、桄榔麵等食料，未及庖廚也。揚賦稱“自造奇錦，發文揚采”，左賦亦稱“貝錦斐成”，而魏文帝詔復云：“前後每得蜀錦，殊不相似。……是爲下工之物，皆有虚名”；豈魏文所得蜀錦亦如其所嘗荔枝歟？

揚雄《甘泉賦》。按多長句，於漢賦爲創格。如“蚩尤之倫帶干將而秉玉戚兮”至“於是乘輿乃登夫鳳皇兮而翳華芝”一節，“封巒石關施靡乎延屬，於是大厦雲譎波詭摧嗺而成觀”，“若登高眇遠、亡國肅乎臨淵”，“蓋天子穆然珍臺間館琁題玉英蜵蜎蠖濩之中，惟夫所以澄心清魂、儲精垂恩、感動天地、逆釐三神者”。

揚雄《河東賦》：“簸丘跳巒，涌渭躍涇，……爪華蹈衰。” 按卷五三《劇秦美新》亦云：“遂欲流唐漂虞，滌殷蕩周。”鑄詞奇崛，遂成模式，時地人物，無施不可。如班固《典引》：“乃先孕虞育夏，甄殷陶周”；張衡《西京賦》：“抱杜含鄠，欱豐吐鎬，……據渭踞涇”；黄香《九宫賦》：“蹠崑崙而蹈碣石，跪岻柱而跨大行，肘熊耳而據桐柏，介嶓冢而持外方，浣彭蠡而洗北海，淬五湖而漱華池。……碎太山而刺嵩高，吸江河而嘬九江”；阮籍《大人先生論》：“故提齊而踧楚，挈趙而蹈秦”；楊泉《五湖賦》：“頭首無錫，足蹏松江，負烏程於背上，懷大吴以當胸”；《世説·品藻》：“或問林公曰：‘司州何如二謝？’林公曰：‘故當攀安提萬。’”即趙至《與嵇茂齊書》名句：“蹴崑崙使西倒，蹋太山令東覆”，亦是一家語言眷屬也。唐人仿製頻仍，如《全唐文》卷二九五韓休《許國文憲公蘇頲文集序》：“豈惟排終拉賈，駕王超陳而已”；卷二九六吕令問《駕幸天安宫賦》：“拉五帝而軼三王”；卷三四七李白《明堂賦》：“吸嵩噴伊，倚日薄月”；卷三五九杜甫《朝獻太清宫賦》：“況是蹴魏踏晉、批周抉隋之後”，又《有事於南郊賦》：“戰岐慄華，擺渭掉涇”，又《封西嶽賦》：“岐梁閃倏，涇渭反覆。……脚渭戟涇，提挈邱陵，與南山同旋”；卷六四〇李翺《祭韓侍郎文》：“包劉越嬴，並武同殷。”徐彦伯文有“澀體”之目，《全唐文》卷二六七載其《南郊賦》，正是摹追揚雄諸賦，“莫不挈鴈提羔”，句樣準此，即《全唐文》卷七三〇樊宗師《絳守園池記》之“提鷴挈鷺”所自出，趙仁舉等三家樊文註未及也。别詳《全唐文》卷論王隱客《議沙門不應拜俗狀》。

揚雄《羽獵賦》：“出入日月，天與地沓。”按魏武帝《碣石觀海》：“日月之行，若出其中”，以揚之形容林囿者，移施於滄海，似更合宜。故寫湖海景象，每不出此窠臼，如《全晉文》卷五七袁宏《東征賦》：“即雲似嶺，望水若天，日月出乎波中，雲霓生於浪間”；王世貞《望太湖》：“青天不道向外生，白日如從此間没。”又《羽獵賦》：“徽車輕武，鴻絧緁獵，殷殷軫軫，被陵緣坂，窮夐極遠者，相與列乎高原之上。羽騎營營，昈分殊事，繽紛往來，轠轤不絶，若光若滅者，布乎青林之下。”按對偶甚長，幾似八股文中兩比。左思《吴都賦》加厲焉：“袒裼徒搏、拔距投石之部，猿臂駢脅，狂趡獷猤，鷹瞵鶚視，䟃翋 𦑶，若離若合者，相與騰躍乎莽䆡之野。干鹵殳鋌，暘夷勃盧之旅，長𥍟短兵，直髮馳騁，儇佻坌竝，銜枚無聲，悠悠旆旌者，相與聊浪乎昧莫之坰。中夏比焉，畢世而罕見，丹青圖其珍瑋，貴其寶利也。舜禹游焉，没齒而忘歸，精靈留其山阿，翫其奇麗也。”不獨詞賦，文亦有之。如仲長統《昌言》下：“和神氣，懲思慮，避風濕，節飲食，適嗜欲，此壽考之方也；不幸而有疾，則鍼石湯藥之所去也。肅禮容，居中正，康道德，履仁義，敬天地，恪宗廟，此吉祥之術也；不幸而有災，則克己責躬之所復也”；《顔氏家訓·兄弟》篇：“人或交天下之士，皆有歡愛，而失敬於兄者，何其能多而不能少也！人或將數萬之師，得其死力，而失恩於弟者，何其能疏而不能親也！”；《隋書·孝義傳》：“若乃綰銀黄，列鐘鼎，立於朝廷之間，非一族也；其出忠入孝、輕生蹈節者，則蓋寡焉。積龜貝，實倉廪，居於閭巷之内，非一家也；其悦禮敦詩、守死善道者，則又鮮焉。”純乎八股機調，唐人駢體中甚多，詳見《全唐文》卷論李百藥《封建論》。梁章鉅《制義叢話》初不解此，汪瑔《松烟小録》卷二祇覩柳宗元《國子祭酒兼安南都護御史張公墓誌銘》中長聯“竟逾百字…… 殆類後世制藝中二比”，亦似少見多怪。

Ben Jonson，The Alchemist，II. i（Sir Epicure Mammon）. Cf. Gray，Cor- respondence. ed. P. Toynbee and L. Whibley，I，159：“ We had the dugs of a pregnant sow...”

Croce，La Poesia，5a ed.，80.