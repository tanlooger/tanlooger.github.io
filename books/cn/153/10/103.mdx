---
---
---
title: 一〇三 全晉文卷一三
---




左九嬪《離思賦》：“生蓬户之側陋兮，……謬忝侧於紫廬。……悼今日之乖隔兮，奄與家爲參辰。豈相去之云遠兮，曾不盈乎數尋；何宫禁之清切兮，欲瞻覩而莫因！仰行雲以欷歔兮，涕流射而沾巾。……亂曰：骨肉至親，化爲他人，永長辭兮！”按宫怨詩賦多寫待臨望幸之懷，如司馬相如《長門賦》、唐玄宗江妃《樓東賦》等，其尤著者。左芬不以侍至尊爲榮，而以隔“至親”爲恨，可謂有志，即就文論，亦能“生迹”而不“循迹”矣（語本《淮南子·説山訓》）。《紅樓夢》第一八回賈妃省親，到家見骨肉而“垂淚嗚咽”，自言：“當日既送我到那不得見人的去處，……今雖富貴，骨肉分離，終無意趣”；終於“雖不忍别，奈皇家規矩違錯不得的，只得忍心上輿去了。”即斯《賦》所謂“忝側紫廬”、“相去不遠”、“宫禁清切”、“骨肉長辭”。詞章中宣達此段情境，莫早於左《賦》者。

【增訂四】左九嬪《離思賦》即載《晉書·后妃傳》；與左芬同爲“貴嬪”者，有胡芳，亦入此《傳》。《晉書》别有芳父《胡奮傳》，記：“奮唯有一子，爲南陽王友，早亡。及聞女爲貴人，哭曰：‘老奴不死，唯有二兒，男入九地之下，女上九天！’”與左芬兄思《悼離贈妹》詩所謂“永去骨肉，内充紫庭”云云，有同悲焉。《離思賦》，行者之言也，胡奮之哭、左思之悼，居者之言也，如此喁而彼于，左提而右挈矣。《全唐文》卷三〇一吕向《美人賦》：“帝曰：‘今日爲娱，前代固無。當以共悦，可得而説。’……有美一人，激憤含顰，……曰： ‘……若彼之來，違所親，離厥夫，别兄弟，棄舅姑，戚族含羞，鄰里嗟吁。氣哽咽以填塞，涕流離以沾濡；心絶瑶臺之表，目斷層城之隅’”云云，則不僅“永去”父母兄弟，或且 “離棄”夫與舅姑焉。一入紫庭離骨肉，淒黯正不亞于“一去紫臺連朔漠”，而江文通《恨》、《别》兩賦都未及此；殆事關宫掖，文字固當識忌諱歟。