---
---
---
title: 三二 全後漢文卷五
---




章帝《賜東平王蒼及瑯玡王京書》：“今送光烈皇后假紒帛巾各一枚及衣一箧遺王，可時奉瞻視，以慰凱風寒泉之思。”按《全晉文》卷一一二陶潛《晉故征西大將軍長史孟府君傳》：“淵明先親，君之第四女也；凱風寒泉之思，實鍾厥心”；又《陶靖節集》卷三《庚子歲五月從都還阻風於規林》：“凱風負我心，戢枻守窮湖”，陶澍註引章帝此書、《孟府君傳》及《衡方碑》：“感背人之凱風，悼蓼莪之勤劬”（按當作“悼蓼儀之劬勞”），謂《凱風》古義初無母不安於室之意。漢、晉人用“凱風”，渾無諱忌；然陶潛《阻風》詩之“凱風”衹指風耳，正如其《和郭主簿》：“凱風因時來，回颷吹我襟”，陶澍知《凱風》古義不惡，而未知此處“凱風”與《凱風》之詩無涉，不必附會深文也。李慈銘《越縵堂日記》光緒三年十一月二十六日以汪中《上朱侍郎書》謂欲於母墓立石，上鐫《汪氏母勞苦之碑》，斥其失言： “《凱風》之詩，既非佳事，即云斷章，將置其父於何地？”則似未見陶澍斯註矣。