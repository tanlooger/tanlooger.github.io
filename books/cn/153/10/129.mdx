---
---
---
title: 一二九 全晉文卷八三
---




謝安《與支遁書》：“人生如寄耳，頃風流得意之事，殆爲都盡。”按《古詩十九首》：“人生天地間，忽如遠行客”，《文選》李善註引《尸子》：“老萊子曰：‘人生于天地之間，寄也’”；又：“人生寄一世，奄忽若颷塵”，善註：“已見上註”；又“人生忽如寄，壽無金石固”，見上註；魏文帝《善哉行》：“人生如寄，多憂何爲”，善註亦引《尸子》。宋朱翌《猗覺寮雜記》卷上嘗引謝安書中語而蒐列相類，却似未覩《文選》；周必大《二老堂詩話》卷上、明周嬰《巵林》卷二又《補遺》各有增訂。必大《平園續稿》卷一五《如寄齋説》：“東坡博極羣書，無不用之事，波瀾浩渺，千變萬化，複語絶少，獨‘人生如寄耳’一句，不啻八九用之”，舉例云云。