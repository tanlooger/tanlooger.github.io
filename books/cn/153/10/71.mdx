---
---
---
title: 七一 全三國文卷六
---




魏文帝《詔羣臣》：“南方有龍眼、荔枝，寧比西國蒲萄、石蜜乎？……今以荔枝賜將吏，噞之則知其味薄矣。”按謂荔枝尚不足比葡萄。段成式《酉陽雜俎》卷一八記徐君房謂“蒲桃類軟棗”，庾信曰：“君殊不體物！何得不言似生荔枝？”；則謂葡萄可比荔枝。胡仔《苕溪漁隱叢話》後集卷七引嚴有翼《藝苑雌黄》稱“荔枝之味，果中之至珍，蓋有不可名言者。……魏文帝方之蒲萄，世譏其謬，庾信亦復有此語”；即指此二節。《全後漢文》卷五七王逸《荔枝賦》：“卓絶類而無儔，超衆果而獨貴”；《全唐文》卷二八三張九齡《荔枝賦·序》：“百果之中，無一可比。余往在西掖，嘗盛稱之，諸公莫之知，固未之信。惟舍人彭城劉侯弱年累遷，經於南海，一聞斯談，倍復嘉歎，以爲甘美之極也”，又斥“龍眼凡果”，不堪與荔枝並舉。魏文不屑耳食王逸之言，親嘗此果而鄙薄之，豈口之於味，初無同嗜耶？抑南北遥阻，又無紅塵一騎之飛遞，所“噞”者早已一日變香、二日變色、三日變味也？則如《野獲編》卷一七記北人所食南來之鰣魚矣。胡訥《聞見録》載田從易寄荔枝與盛度詩：“櫻桃真小子，龍眼是凡姿，橄欖爲下輩，枇杷客作兒”；李漁《笠翁一家言》卷一《荔枝賦》評品諸果，以楊梅爲公、葡萄爲伯，而推荔枝爲王，“至尊無上”；又王、張兩賦之遺意。周君振甫曰：“魏源《古微堂詩集》卷一〇《誚荔枝》兩絶句斥爲‘果品之最下’而自詡‘不受耳食欺’。渠固親‘至南海啖’之，而評品更苛於魏文，口味信無同嗜矣。”吴可《藏海詩話》：“有以杜工部詩問東坡似何人，坡云：‘似司馬遷’；蓋詩中未有似杜者，而史中未有似馬者。又問：‘荔枝似何物？’‘似江瑶柱’；亦其理也”；蓋謂同類無堪儔匹，必於他類求其當對，猶孟子言“鳳凰之於飛鳥，麒麟之於走獸”。《全金詩》卷首上密國公璹《黄華畫古柏》：“黄華老人畫古柏，鐵簡將軍挽大弨；意足不求顔色似，荔枝風味配江瑶”；即本蘇軾語，而“意足”句又逕取諸陳與義《水墨梅》詩，金人於宋人詩文，胝沫不足，復撏撦之也。