---
---
---
title: 一〇一 全三國文卷七五
---




支謙《法句經序》：“僕初嫌其爲詞不雅。維衹難曰：‘佛言依其義不用飾，取其法不以嚴，其傳經者，令易曉勿失厥義，是則爲善。’座中咸曰：老氏稱‘美言不信，信言不美’；……‘今傳梵義，實宜徑達。’是以自偈受譯人口，因順本旨，不加文飾。”按“嚴”即“莊嚴”之“嚴”，與“飾”變文同意。嚴復譯《天演論》弁例所標：“譯事三難：信、達、雅”，三字皆已見此。譯事之信，當包達、雅；達正以盡信，而雅非爲飾達。依義旨以傳，而能如風格以出，斯之謂信。支、嚴於此，尚未推究。雅之非潤色加藻，識者猶多；信之必得意忘言，則解人難索。譯文達而不信者有之矣，未有不達而能信者也。一人諷世，製“撒謊表”（Bugie），臚列虚僞不實之言，如文人自謙“拙作”（la mia modesta poema），徵婚廣告侈陳才貌等，而“直譯本”（la tradu- zione letterale）亦與其數，可謂善滑稽矣。

康僧會《法鏡經序》：“或有隱處山澤，漱石枕流。”按當是 “枕石漱流”之訛，未暇檢釋《藏》勘定。《世説·排調》：“孫子荆語王武子‘當枕石漱流’，誤曰：‘漱石枕流。’王曰：‘流可枕，石可漱乎？’孫曰：‘所以枕流，欲洗其耳；所以漱石，欲礪其齒。’”禦人口给，妙語流傳。使僧會早因誤（catachresis）見奇，則《世説》不必聞所未聞，大書特書。《全三國文》卷六一彭羕《與蜀郡太守許靖書薦秦宓》：“枕石漱流，吟咏藴袍”；《全晉文》卷五九成公綏《七唱》：“枕石漱流，鼓腹容與”，又卷一〇〇陸雲《逸民賦》：“杖短策而遂往兮，乃枕石而漱流”，又卷一五四楊宣《宋纖畫像贊》：“爲枕何石？爲漱何流？”；《全梁文》卷六八王琳《䱇表》：“是以漱流河底，枕石泥中”；《全陳文》卷一〇 徐陵《諫仁山深法師罷道書》：“枕石漱流，實爲希有”，又卷一一徐陵《齊國宋司徒寺碑》：“自枕石漱流，始終一概”；《梁書· 顧協傳》載協外從祖張永撫協曰：“兒欲何戲？”對曰：“兒正欲枕石漱流。”《論語·憲問》“賢者避世”章皇侃義疏：“高蹈塵外，枕流漱石”；則本孫楚來。聊舉三國、六朝數例，以見孫語孤標獨造，莫爲之先而復罕爲之後也。胡天游《石笥山房文集》弁首包世臣序，稱胡“於駢語習見者，顛倒以示奇”；然卷二《冬日游玉船山序》：“曠兮朗兮，即枕石以漱流，優哉游哉，且幕天而席地”，未用孫楚顛倒之奇語。蓋述游況，須與劉伶之 “幕天席地”儷偶，對句出句，均文從字順；等其銖𨨄，免於偏枯，《文心雕龍·麗辭》所謂“允當”。倘别有題目，可驅使江淹之“危涕墜心”，或蘇軾、黄庭堅之“吃衣着飯”（見《東坡志林》卷一《記服絹方》，又《事文類聚》續集卷二〇《蘇黄滑稽帖》），則不妨取孫語合成巧對，如王衍梅《緑雪堂遺集》卷八《移寓都府街》：“漱石枕流成故事，喫衣着飯試新方”，即一例矣。

【增訂三】魏武帝《秋胡行》四解亦祇云：“枕石漱流飲泉。”馮猶龍《談概》卷二六《雅浪部》載楊醫官事，按語：“‘喫衣着飯’可對‘枕流漱石’。”已撮合二典，特未知“喫衣着飯” 語之出蘇黄耳。

Cf. Montesquieu，Cahiers 1716－1755，Grasset，69：“Difficulté de traduire： il faut d’abord bien savoir le latin；ensuite，il faut l’oublier”；P. Cauer，Die Kunst des Uebersetzens，5. Aufl.，l3：“so treu wie möglìch，so frei als nötig.”

D. Provenzal，Dizionario umoristico，4a ed.，87（R. de la Serna）.