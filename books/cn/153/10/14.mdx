---
---
---
title: 一四 全漢文卷一五
---




賈誼《上疏陳政事》：“故太子乃生而見正事、聞正言、行正道”一節。按《朱子語類》卷一一六評此節云：“‘太子少長知妃色則入於學’，這下面承接，便用解説此義，忽然掉了。却説上學去云：‘學者、所學之官也’，又説‘帝入東學上親而貴仁’一段了，却方説上太子事云：‘及太子既冠成人，免於保傅之嚴’ 云云。都不成文義，更無段落。他只是乘才快，胡亂寫去，這般文字，也不可學”；卷百三五復評云：“不知怎地，賈誼文章大抵恁地無頭腦。”“乘才亂寫”即《儒林外史》第一五回馬二先生評匡超人文章所謂：“才氣是有，只是理法欠些。”實中文病，先秦兩漢之文每筍卯懈而脈絡亂，不能緊接逼進（esprit de suite）；以之説理論事，便欠嚴密明快。墨翟、荀卿、韓非、王充庶免乎此。