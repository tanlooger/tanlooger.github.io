---
---
---
title: 二二五 全梁文卷六六
---




庾肩吾《書品序》：“開篇翫古，則千載共朝；削簡傳今，則萬里對面。”按《初學記》卷二一《筆》門引蔡邕書：“侍中執事，相見無期！惟是筆疏，可以當面”；《顔氏家訓·雜藝》：“真草書跡，微須留意，江南諺云：‘尺牘書疏，千里面目’”；即肩吾所謂“萬里對面”。《舊唐書·房玄齡傳》高祖稱玄齡軍書表奏曰：“千里之外，猶對面語耳”；《全唐文》卷四四〇徐浩《書法論》：“一時風流，千里面目，愈於博弈，賢於文章”；王十朋《梅溪文集》卷一一《粘板銘》：“千里面目曰書簡”；皆本其語。西方古希臘詩人亦謂書簡端爲朋友設，分首遠隔而能促膝密談（Nature，loving the duties of friendship，invented instruments， by which absent friends can converse）；後世篇什屢道之。

Palladas，Greek Anthology，IX，401，“Loeb”，III，233.

E. g.，Donne：“ To Sir Henry Wotton”：“ Sir，more than kisses，letters mingle Soules；/For thus friends absent speak”（Complete Poetry and Selected Prose， ed. J. Hayward，152）.