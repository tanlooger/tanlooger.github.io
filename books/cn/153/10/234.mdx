---
---
---
title: 二三四 全陳文卷一四
---




沈炯《幽庭賦》：“長謡曰：‘故年花落今復新，新年一故成故人。’”按機調流轉，實開唐劉希夷《代悲白頭翁》：“年年歲歲花相似，歲歲年年人不同”（亦見賈曾《有所思》），

【增訂四】《全唐文》卷四太宗《感舊賦》：“林何春而不花，花非故年之秀。水何日而不波，波非昔年之溜。豈獨人之易新，故在物而難舊。”不曰人非故而曰“易新”，不曰物復新而曰“難舊”，不落恒言常蹊。

宋舒亶《一落索》：“只應花好似年年，花不似人憔悴”，《元詩選》二集黄清老《樵水集·行路難》：“去年紅花今日開，昨日紅顔今日老”，明唐寅《六如居士全集》卷一《花下酌酒歌》：“花前人是去年身，去年人比今年老”等。窠臼易成，幾同印板；如岑參《西蜀旅舍春歎》：“春與人相乖，柳青頭轉白”，孟郊《雜怨》：“樹有百度花，人無一定顔，花送人老盡，人悲花自開” 等，風格雖較凝重，而旨歸不異。若李商隱《憶梅》：“寒梅最堪恨，常作去年花”，人之非去年人，即在言外，含蓄耐味；司空圖《力疾山下吴村看杏花》之九：“近來桃李半燒枯，歸卧鄉園只老夫。莫算明年人在否，不知花得更開無！”，亂世物命危淺，與人命一概；王安石《新花》：“流芳不須臾，吾亦豈久長，新花與故吾，已矣付兩忘”，善自解慰，作齊物之論；王世貞《臨江仙》：“我笑殘花花笑我，此時憔悴休爭。來年春到便分明，五原無限緑，難染鬚千莖”，悽慨而出以諧戲；皆可謂破體跳出者。《世説·言語》記桓温撫柳而歎曰：“木猶如此，人何以堪！”，則更進一解矣。歐陽修《漁家傲》：“料得明年秋色在，香可愛，其如鏡裏花顔改”；易春花爲秋花，尚未足於舊解出新意也。西詩中亦有套語如十六世紀法國詩云：“歲歲春回，去冬黄落之樹重緑，而人則一死無復生之期，嗚呼！”（Las，helas！chaque Hyver les ronces effeuillissent，/Puis de feuille nouvelle au Printemps reverdissent，/Mais sans revivre plus une fois nous mourons！）；十七世紀意大利詩云：“花嬌草蒨，物色與年俱新，而人一死不重生、積衰不復少！”（pur col nov’anno il fiore e la verdura/de le bellezze sue fa novo acquisto；/ma l’uom，poiché la vita un tratto perde，/non rinasce più mai，né si rinverde）。當世一意大利詩人則歎天工無量世來，歲歲使大地萬物昭蘇，亦既勞止，倦勤而强勉爾（Si porta l’infinita stanchezza/dello sforzo occulto/di questo principio/che ogni anno/scatena la terra）；地老天荒，别具懷抱，一去陳言矣。

Antoine de Baïf， Amours diverses， I， quoted in H. Weber， La Création poétique au 16e Siècle en France，I，354.

Marino，L’Adone，XIX. 325，Marino e i Marinisti，265.

G. Ungaretti：“Vita d’un uomo”，Poesie，I，100.