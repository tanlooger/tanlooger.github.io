---
---
---
title: 四六 全後漢文卷三五
---




應劭《漢官儀》：“世祖中興，……邊陲蕭條。……或空置太守令長，招還人民。上笑日：‘今邊無人而設長吏治之，難如《春秋》素王矣！’”按或於“吏”字、“難”字句讀者，非也。 “聖而不王”曰“素王”，謂空有其德，而無其位；今適相反，空有其位，而無其事，具臣素食。“素”之爲言空也，而空有位不足比空有德，故曰“難如”。“邊無人”，則可以高拱無爲而卧治焉，何“治之難”之有哉？梁玉繩《瞥記》卷五、曹元忠《箋經室遺集》卷五《素王辨》皆未引此爲例。《北齊書·文宣紀》天保七年十一月併省州縣詔曰：“百室之邑，便立州名，三户之民，空張郡目。譬諸木犬，猶彼泥龍，循名督實，事歸烏有”，又曰：“牧令守長，虚增其數”；曰“空張”，曰“烏有”，曰“虚增”，皆“素”也，可以移釋此節。