---
---
---
title: 二〇二 全梁文卷二〇
---




昭明太子《七契》。按謀篇陳陳相因，琢句亦無警出，惟誇説飲食一節有云：“恰神甘口，窮美極滋。加以伊公調和，易氏燔爨，傳車渠之碗，置青玉之案，瑶俎既已麗奇，雕盤復爲美玩。子能與予而享之乎？”，可參觀《水滸》第三八回宋江在琵琶亭酒館吃“加辣點紅白魚湯”所謂：“美食不如美器。”説食而兼説食器之相得益彰，《七林》先構雖有如曹植《七啟》：“盛以翠樽，酌以雕觴”，張協《七命》：“接以商王之箸，承以帝辛之杯”，皆不及此篇之昭彰，點出適口充腸而復寓目賞心也。《文選》卷二七江淹《望荆山》：“金樽坐含霜”，卷三〇謝靈運《石門新營所住四面高山迴溪石瀨修竹茂林詩》：“清醑滿金樽”，李善註皆引曹植《樂府詩》：“金樽玉杯，不能使薄酒更厚”；則謂美器無補於惡食。杜甫《進艇》：“茗飲蔗漿携所有，瓷甖無謝玉爲缸”，又《少年行》：“莫笑田家老瓦盆，自從盛酒長兒孫；傾銀注玉驚人眼，共醉終同卧竹根”；則謂惡器無損於美食（參觀羅大經《鶴林玉露》卷八、沈弘宇《渾如篇》《西江月》）。至李白《行路難》：“金樽清酒斗十千，玉盤珍羞直萬錢，停杯投筯不能食，拔劍四顧心茫然”，則更進一解，謂苟有心事，口福眼福胥成烏有，美食美器唐捐虚設而已。歌德有小詩自言，飲美酒不拘何器皿，然苟欲茗艼痛飲，則當以精製古杯觴斟酌之（Ueber- all trinkt man guten Wein，/Jedes Gefäss genügt dem Zecher：/ Doch soll es mit Wonne getrunken sein，/So wünsch’ich mir künstlichen griechischen Becher）。

Goethe，Spruchweisheit in Vers und Prosa，op. cit.，III，213.