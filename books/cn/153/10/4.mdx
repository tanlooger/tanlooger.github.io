---
---
---
title: 四 全上古三代文卷五
---




孫武《兵法》：“山峻谷險，難以踰越，謂之窮寇。擊之之法，伏卒隱廬，開其去道，示其去路；求生透出，必無鬬志，因而擊之，雖衆必破。”按參觀《左傳》卷論宣公十二年。《孫子·軍争》篇云：“歸師勿遏，窮寇勿迫，圍師必闕”，此文“開其去道”即“圍”而“闕”也。曹操註《孫子》本節，亦曰：“所以示生路”，何延錫、張預兩註均引曹仁語。夫仁語見《三國志· 魏書·曹仁傳》，正爲規諫曹操，勸操“圍城必示之活門，開其生路。”是操不免紙上談兵，臨陣厮殺，忘却槍法矣。《唐太宗李衛公問對》每及操之《新書》，卷中論“作陣對敵必先立表”之非，有曰：“曹公驕而好勝，當時諸將奉《新書》者，莫敢攻其短”；想當然而理或然歟。《漢書·趙充國傳》虜遁，充國徐驅，曰：“此窮寇不可迫也，緩之則不顧，急之則還致死”；《三國志·魏書·張郃傳》裴松之註引《魏略》記郃亦諫司馬懿曰：“軍法：圍城必開出路，歸軍勿追”；又《吴書·張紘傳》裴註引《吴書》：“合肥城久不拔，紘進計曰：‘古之圍城，開其一面，以疑衆心。今圍之甚密，攻之又急，誠懼并命戮力。……可小寬之，以觀其變’”；《南史·張欣泰傳》魏軍退，假道，欣泰曰：“歸師勿遏，古人畏之，死地兵不可輕也。”泰西古兵法言，不僅留路容敵之逃，并鋪道便其遁（hosti non solum dandum esse vi- am ad fugiendum，sed etiam muniendam）。故波斯大軍侵希臘，希臘兵主欲圍迫以斷其歸路，老謀之士（Aristides）進曰： “萬勿切斷津梁，毋寧增橋以便虜酋之倉皇東遁耳”（We mustnot，then，tear down the bridge that is already there，nay rath- er，we must build another alongside it，if that be possible，and cast the fellow out of Europe in a hurry）。西方遂有諺曰：“敵師若遁逃，爲搭金銀橋”，《堂·吉訶德》中即引之（Al enemigoque huye，hacerle la puente de plata）。又按《三國演義》寫赤壁之戰，黄蓋苦肉計詐降，周瑜佯醉騙蔣幹，皆使曹操墮術中；徵之《三國志·吴書·周瑜傳》，黄蓋詐降而無苦肉計，蔣幹作説客而無被騙事。《演義》所增詭計，中外古兵書皆嘗舉似。《孫子·用間》篇：“内間者，因其官人而信之”，何延錫註引李雄鞭扑泰見血，使譎羅尚，尚信之，即《演義》第四六回周瑜之撻黄蓋；又：“反間，因其敵間而用之”，蕭世誠註謂“敵使人來候我，我佯不知而示以虚事”，即《演義》第四五回周瑜之賺蔣幹，古羅馬詩人所謂：“倘人將計以就計，則我得計正失計”（nam qui sese frustrari quem frustra sentit，/qui frustratur frus-tra est si non ille est frustra）。註《孫子》十家，曹操居首，而操於“五間”不著一語，瞠若無覩，是未嘗心領承教，宜《演義》寫其爲周瑜所弄矣！然操於孫子“圍師必闕”之誡，固嘗作註，而用兵時背棄不顧，則即爲“五間”詮解，臨事或亦忘却爾。宋時釋子野語，謂仁宗朝“高麗遣使問魏武註《孫子》，三處要義無註”；廷臣不能對其故，歐陽修馳使廬山，請於僧居訥，訥教答曰：“機密之事不可以示人”（釋志磐《佛祖統紀》卷四五）。未識“五間”亦在“三處”中不。

Frontinus，Stratagems，IV. vii. 16（ Scipio Africanus），cf. II. vi. 1（Camil- lus），“Loeb”，314，164－6.

Plutarch，Lives，“T hemistocles”，16，“ Loeb”，II， 47. Cf. Frontinus， op. cit.， II. vi. 8，p. 169.

Don Quijote，II，cap. 58，“Clásicos Castellanos”，VIII，74.

Cf. Frontinus，III. iii. 3－4，p. 212.

Cf. Frontinus，II. vii. 2，III. xiv. 4，pp. 170，256.

Ennius，Satires，fr. 30－ 1，Remains of Old Latin，“ Loeb”，I，392. Cf. La Bruyère，Les Caractères，V. 58，Hachette，141：“ Vous le croyez votre dupe：s’il feint de l’être，qui est plus dupe de lui ou de vous？ ”；La Rochefoucauld，Réflexions mo- rales，117，Oeuvres，“Les Grands Écrivains de la France”，Hachette，I，80－1，note.