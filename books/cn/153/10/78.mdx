---
---
---
title: 七八 全三國文卷一八
---




陳王植《漢二祖優劣論》：“故曰光武其優也。”按梁元帝《金樓子·立言篇》下：“曹植曰：‘漢之二祖，俱起布衣’云云。諸葛亮曰：‘曹子建論光武，將則難比於韓、周，謀臣則不敵良、平；時人談者亦以爲然。吾以此言誠欲美大光武之德，而有誣一代之俊異，何哉！’云云”。見存植《論》中不覩此等語，諸葛之言似無他出，《全三國文》卷五八、五九即未採擷。

《相論》：“白起爲人，小頭而鋭，瞳子白黑分明；故可與持久，難與争鋒。”按《全漢文》卷六一嚴尤《三將軍論》平原君論白起語（《世説·言語》門註引），是植所本。

《貪惡鳥論》。按梟、鳩問對出於《説苑》，人皆知之。“昔會朝議者，有人問曰：‘寧有聞梟食其母乎？’有答之者曰：‘嘗聞烏反哺，未聞梟食其母也。’問者慚悵不善也”；蓋出桓譚《新論·譴非》篇，即譚所上封事中述宣帝時“賢者”與丞相問對（《全後漢文》卷一四）。“得蚤者莫不糜之齒牙，爲害身也。”按周密《齊東野語》卷一七：“余負日茅簷，見山翁野媪捫身得蝨，則置口中，意甚惡之。然應侯謂秦王曰：‘邯鄲猶口中蝨’，王莽校尉韓威曰：‘吞胡虜無異口中蚤蝨’，陳思王著《論》亦云云。三人者，皆當時貴人，其言乃爾。”所舉范雎、韓威語，分别見《韓非子·内儲説》上又《戰國策·秦策》三、《漢書·王莽傳》中。《南齊書·文學傳》載卞彬《蚤蝨賦序》：“若吾之蝨者，…… 掐嚙不能加”；莊綽《雞肋編》卷上：“近泊舟嚴州城下，有茶肆婦人，少艾，鮮衣靚妝，銀釵簪花，其門户金漆雅潔。乃取寢衣鋪几上，捕蝨投口中，幾不輟手，旁與人笑語不爲羞，而視者亦不怪之。”蒙田論各地風俗儀節之殊（la coustume），舉例中亦言以口齒嚙蝨之人，見以指甲掐之死者，輒生鄙惡之心（où ils tu-ent les pouils avec les dents comme les Magots，et trouvent horri- ble de les voir escacher soubs les ongles）。餘見前論《蝙蝠賦》。

Montaigne，Essais，I. 23，“la Pléiade”，127.