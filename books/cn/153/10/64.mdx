---
---
---
title: 六四 全後漢文卷八七
---




禰衡《鸚鵡賦》。按段成式《酉陽雜俎》卷一二《語資》引魏肇師曰：“《鸚鵡賦》禰衡、潘尼二集並載”，嚴氏應引作按語。 “心懷歸而勿果，徒怨毒於一隅。……託輕鄙之微命，委陋賤之薄軀。期守死以報德，甘盡辭以效愚。恃隆恩於既往，庶彌久而不渝。”按其鳴也哀，以此爲全篇歸宿，似寓託庇受廛之意。故張雲璈《選學膠言》卷八疑其與衡之傲世慢物不稱，或是他人所作。鄭方坤《蔗尾詩集》卷二《秋夜讀古賦、各題絶句》：“賦成鸚鵡忽憂生，語作啾啾燕雀聲。辜負大兒孔文舉，枉將一鶚與題評”；自註：“賦中多求哀乞憐語。”孔融《薦禰衡疏》云：“鷙鳥累百，不如一鶚”；鄭詩真拈來不費力者。然《全三國文》卷一四陳王植《鸚鵡賦》亦曰：“蒙含育之厚德，奉君子之光輝，……常戢心以懷懼，雖處安其若危。永哀鳴以報德，庶終來而不疲”；與衡所作，詞旨相襲。豈此題之套語耶？抑同心之苦語也？

【增訂三】《後村大全集》卷一七五《詩話》論禰衡此賦已云：“極籠檻栖託之悲。……噫！衡自知不免，哀鳴躑躅，求容於［黄］祖者如此，亦可憐已！”即鄭方坤所謂“語作啾啾燕雀聱”也。