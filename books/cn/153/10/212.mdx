---
---
---
title: 二一二 全梁文卷四六
---




陶弘景《授陸敬游十賚文》。按全仿《九錫文》之體；賈嵩《華陽陶隱居内傳》卷中：“世謂之‘錫’，仙謂之‘賚’；九者陽極，君之位也，十者陰終，以之制焉。”方外高士，忘情人爵，何故喬坐朝作此官樣文章？巢由外臣云乎哉！山中自有小朝廷，於無君處稱尊耳。卷四七《真靈位業圖序》：“雖同號真人，真品乃有數，俱目仙人，仙亦有等級千億。……猶如野夫出朝廷，見朱衣必令史，句驪入中國，呼一切爲參軍，豈解士庶之貴賤，辨爵號之異同乎？”斤斤辨較神仙之班秩高卑，此固承道流舊説（詳見《太平廣記》卷論卷七《白石先生》、卷八《劉安》），亦徵學仙修道，正欲以世間之官位爵禄换取天上之“真靈位業”，放一拈一，舍魚取熊。《真誥·稽神樞》之四嘗言得道者“肥遁山林，以遊仙爲樂，非不能升天”；是既爲人君之“外臣”，復得爲天帝之“外臣”焉。夫陶隱居山林肥遁，則無妨作《十賚文》，如趙陀之竊帝號以自娱；苟升天而作此文，位業不稱，語意僭妄，天官必糾其大不敬，陶且如劉安之遭謫罰矣。袁宏道《墨畦》：“官慕神仙，神仙亦慕官。小修曰：‘分之則山人，合之則仙也。’”此文中“今賚爾十事，可對揚嘉策”等語，純乎官腔， “慕官”之情流露言外，而陶或未自省也。

陶弘景《與梁武帝啓》二：“昔患無書可看，乃願作主書史，晚愛隸法，又羨典掌之人。……每以爲得作才鬼，亦當勝於頑仙。”按《太平廣記》卷五一《侯道華》（引《宣室志》）：“常好子史，手不釋卷，衆或問之，要此何爲。答曰：‘天上無愚懵仙人！’”