---
---
---
title: 二一八 全梁文卷五四
---




王屮《頭陀寺碑文》。按余所見六朝及初唐人爲釋氏所撰文字，驅遣佛典禪藻，無如此碑之妥適瑩潔者。敍述教義，亦中肯不膚；竊謂欲知彼法要指，觀此碑與魏收《魏書·釋老志》便中，千經萬論，待有餘力可耳。刻劃風物，如“崖谷共清，風泉相涣”，“桂深冬燠，松疏夏寒”，均絶妙好詞；“愛流成海，情塵爲岳”，運使釋氏習語，却不落套，亦勝於《全陳文》卷四後主《釋法朗墓銘》之“航斯苦海，涸此愛河”。“亘邱被陵，因高就遠；層軒延袤，上出雲霓，飛閣逶迤，下臨無地”；元初白珽《湛淵静語》卷二論王勃《秋日登洪府滕王閣餞别序》：“層巒聳翠，上出重霄，飛閣流丹，下臨無地”，即謂脱胎於斯，陳鴻墀《全唐文紀事》卷四七祇引明季徐𤊹《筆精》亦言之，實遠落白氏後矣。陸游《劍南詩稿》卷一〇《頭陀寺觀王簡栖碑有感》：“世遠空驚閲陵谷，文浮未可敵江山”；《渭南文集》卷四《入蜀記》四：“頭陀寺，……藏殿後有南齊王簡栖碑，……駢儷卑弱，初無過人，世徒以載於《文選》，故貴之耳。自漢、魏之際，駸駸爲此體，極於齊梁，而唐尤貴之，天下一律。至韓吏部、柳柳州大變文格，……及歐陽公起，然後掃蕩無餘。後進之士，雖有工拙，要皆近古；如此篇者，今人讀不能終篇，已坐睡矣，而況效之乎？”

【增訂四】方東樹《昭昧詹言續録》卷二：“不解古文，不能作古詩，此放翁所以不可人意也，猶是粗才。”論高適徵其見妄耳！放翁於“古文”之“解”不、“古詩”之“能”不，姑臵勿論。杜甫洵“能作古詩”矣，方氏亦許其“解古文”耶？方氏之宗老名苞者，固所推爲“解古文”之人，而於詩無少分，《望溪集》所存寥寥數篇可按也。放黄評文，好快意高論，如《劍南詩稿》卷二五《夜觀嚴光祠碑有感》至云：“平生陋范曄，瑣瑣何足録。”身後遭方氏抹摋，蓋亦有以召之也。

陸氏“古文”僅亞於詩，亦南宋一高手，足與葉適、陳傅良驂靳；然其論詩、文好爲大言，正如其論政事焉。其鄙夷齊梁初唐文若此，亦猶其論詩所謂“元白纔倚門，温李真自鄶”，“陵遲至元白，固已可憤疾，及觀晚唐作，令人欲焚筆”；皆不特快口揚己，亦似違心阿世。“不終篇而坐睡”，渠儂殆“渴睡漢”耳。

張充《與王儉書》：“關山𡕷阻，書罷莫因，儻遇樵者，妄塵執事。”按“儻”如“儻來”之“儻”，謂偶爾、忽然也。《全唐文》卷三二五王維《山中與裴迪秀才書》結語：“因馱黄蘗人往不一”，同此野情閒致。

【增訂四】《全唐文》卷一三一王勣《答程道士書》：“因山僧還，略此達意也”。“因”亦即“書罷莫因”之“因”。