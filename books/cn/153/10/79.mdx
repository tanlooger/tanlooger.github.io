---
---
---
title: 七九 全三國文卷一九
---




陳王植《文帝誄》：“永棄萬國，雲往雨絶。”按禰衡《鸚鵡賦》：“何今日之兩絶，若胡越之異區”，“兩”乃“雨”之訛；《全梁文》卷六四張纘《與陸雲公等書》：“京洛游故，咸成雲雨”，即割裂此類語，六朝猶不以爲褻詞也。《文選》王粲《贈蔡子篤詩》：“風流雲散，一别如雨”，李善註：“《鸚鵡賦》曰：‘何今日以雨絶’，陳琳《檄吴將校》曰：‘雨絶于天。’然諸人同有此言，未詳其始。”植此文與卷四一文欽《降吴表》：“常隸魏國雨絶于天”，又增兩例。韓愈《送浮屠令縱西游序》：“其來也雲凝，其去也風休”，似即點化成語，分用而反其詞，亦如其《答竇秀才書》：“𦓾載而往，垂櫜而歸”，乃反用《國語·齊語》：“垂櫜而入，𦓾載而歸。”