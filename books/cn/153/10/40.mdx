---
---
---
title: 四〇 全後漢文卷二四
---




班固《西都賦》：“神明鬱其特起，遂偃蹇而上躋”云云。按仿揚雄《甘泉賦》“列宿乃施於上榮兮”一節。一意侈言崇峻；渾忘危乎高哉，則陟降維艱，登臨不便，春臺乃成畏途，亦行文之節目疏闊也。《兩京》、《三都》莫不刻劃樓觀飛驚。左思《魏都賦》“周軒中天”一節劉逵或張載註斥王褒、揚、班、張諸賦之失，而美左賦之獨得，曰：“此四賢所以説臺榭之體，皆危𡸣 悚懼，雖輕捷與鬼神猶莫得而逮也，非夫王公大人聊以雍容升高、彌望得意之謂也。異乎老子曰‘若升春臺’之爲樂焉。故引 ‘習步頓’以實下稱八方之究遠，適可以‘圍於’徑‘寸’之 ‘眸子’，言其理曠而當情也。”指摘甚當，而抉發文心意匠，於全註殊爲破體。《世説·文學》篇註引《左思别傳》謂《三都賦》註“皆思自爲，欲重其文，故假時人名姓”。此段註文果類作者恐讀者着眼或未分明，而不惜捲簾通一顧也。

《東都賦》：“樂不極盤，殺不盡物，馬踠餘足，士怒未㳿。” 按《西都賦》：“草木塗地，山淵反覆，蹂躪其十二三，乃拗怒而少息”；少息蹔怠，再接加厲，揮刃發矢，“風毛雨血”，以至 “草木無餘，禽獸殄夷”。此賦寫羽獵，則“不極”、“不盡”，能節能止，亦兩篇襯映也。“馬踠”八字甚警策；《禮記·曲禮》：“招摇在上，急繕其怒”，即此“怒”字。顔延之《赭白馬賦》：“踠迹廻唐，畜怒未洩”，逕承班句，望而可識。陸希聲《唐太子校書李觀文集序》：“每篇得意處，如健馬在御，蹀蹀不能止”（《全唐文》卷八一三）；意同而易賦爲比。

【增訂四】《莊子·天道》：“似繫馬而止也（郭象註：“志在奔馳”），動而持，發也機。”寫“馬踠餘足”、“健馬在御”之情狀，莫古於此，亦莫精於此。

作者形容物色，好寫體似止而勢猶動、動將息而力未殫之境，餘勇可賈，餘音尚裊，與班、顔賦馬，貌異心同。如潘岳《射雉賦》：“倒禽紛以迸落，機聲振而未已”；木華《海賦》：“輕塵不飛，纖蘿不動，猶尚呀呷，餘波獨湧”，正同唐李季蘭《三峽流泉歌》：“廻湍瀨曲勢將盡，時復滴瀝平沙中。”程浩《雷賦》：“及夫白日雨歇，長虹霽後，……蓄殘怒之未洩，聞餘音之良久”（《全唐文》卷四四三）；即陳與義《雨晴》：“牆頭語鵲衣猶濕，樓外殘雷氣未平”，竊謂“氣”不如“怒”，胡穉註《簡齋集》，未參程賦。司空圖另鑄偉詞，以賦爲比，《絶麟集述》：“實病於負氣，亦猶小星將墜，則芒焰驟作，且有聲曳其後，而可駭者撑霆裂月，挾之而共肆其憤，不能自戢耳”，又《〈愍征賦〉後述》：“致憤於累千百言，亦猶虎之餌毒，蛟之飲鏃，其作也，雖震邱林、鼓溟漲，不能決其咆怒之氣”（《全唐文》卷八〇九）。《二十四詩品》侔色揣稱，却未取象於此；曾紀澤《歸樸齋詩鈔》巳集下《演司空表聖〈詩品〉二十四首》《含蓄》：“餘踠未伸閑駿馬，乍明仍滅見真龍”，乃及之矣。

《西都賦》：“中必疊雙”，按見《史記》卷論《司馬相如列傳》；《幽通賦》：“三樂同於一體兮”，按見《史記》卷論《黥布列傳》。