---
---
---
title: 二二一 全梁文卷五七
---




劉峻《追答劉秣陵沼書》。按《文選》作《重答劉秣陵沼書》，《藝文類聚》卷三三作《追答劉沼書》。實非“書”也，何焯批點《文選》云：“此似重答劉書之序”，是矣。《書》云：“劉侯既重有斯難，值余有天倫之戚，竟未之致也。尋而此君長逝，化爲異物，緒言餘論，藴而莫傳。或有自其家得而示余者，…… 故存其梗概，更酬其旨”；李善註：“孝標集有沼《難〈辯命論〉書》。”《梁書·文學傳》云：“《論》成，中山劉沼致書以難之，凡再反，峻並爲申析以答之，會沼卒，不見峻後報者，峻乃爲書以序之”云云。其爲“重答書”之“序”甚明。蓋弁於本《書》之首，自成起訖，而未另安題目。本《書》想必囂譊爭辯，情詞遠遜。昭明遂割取弁語而棄置本文，却仍標原題。就本文言，不啻買櫝還珠，而就弁語言，無異乎賣馬脯而懸羊頭也。此又昭明選文剪删之例，參觀論《全三國文》陳王植《與吴季重書》。

【增訂四】《晉書〃孔坦傳》記坦臨終與庾亮書曰：“不謂疾苦，……奄忽無日。……若死而有靈，潛聽風烈。”是望己身後亮有“追答”也。坦“俄卒，亮報書曰：‘廷尉孔君，神游體離，嗚呼哀哉！得八月十五書，知疾轉篤，遂不起濟。……邈然永隔，夫復何言！謹遣報答，并致薄祭，望足下降神饗之。’”蓋“報答”而兼祭文者。

劉峻《辯命論》。按參觀《史記》卷論《外戚世家》又《伯夷列傳》、《列子》卷論《力命》篇、《全三國文》論李康《運命論》。《舊唐書·蕭瑀傳》記瑀惡劉《論》“傷先王之教，迷性命之理，乃作《非〈辯命論〉》以釋之；大旨以爲：‘人禀天地以生，孰云非命？然吉凶禍福，亦因人而有，若一之於命，其蔽已甚’”；時人甚稱其“足療劉子膏肓”。蕭氏佞佛信因果，彼此是非，可置不論。劉、蕭異致，亦緣二人窮達殊遇耳。劉氏聲塵寂寞，宦拙遇屯，自以爲身不當窮，窮蓋由於報應無準，天道難憑，故“一之於命”；蕭氏梁之皇孫、隋之帝戚，席豐厚而安富貴，以爲報應不爽，“因人而有”，則己之達乃當然，即所謂“得意走運人皆信天有公道”（The fortunate always believe in a just Providence）。此猶舊日舉子下第者必“言命”，而高中者必“論文”也。《世説·尤悔》阮思曠“奉大法”，兒病祈佛無效，“於是結恨釋氏”，劉峻註：“夫文王期盡，聖子不能駐其年；釋種誅夷，神力無以延其命。故業有定限，報不可移。若請禱而望其靈，匪驗而忽其道，固陋之徒耳！豈可與言神明之智者哉？”；亦即此《論》云：“明其無可奈何，識其不由智力。”《論》又云： “龍犀日角，帝王之表；河目龜文，公侯之相。撫鏡知其將刑，壓紐顯其膺録。”可參觀本卷峻《相經序》：“夫命之與相，猶聲之與響。……豐本知其有後，黄中明其可貴。……因斯以觀，何事非命？”；又卷四七陶弘景《相經序》：“相者，蓋性命之著乎形骨，吉凶之表乎氣貌。”峻既謂命不可知，復謂觀相可以知命；二意尚不矛盾。申言之，則不可知者，命之所以然，觀相可知者，命之然；人之吉凶貴賤，相其體貌足徵，若夫人之吉凶窮達果否係於其才德，則非智慮能及。相乃命之表（sign）而非命之本（cause）可由以知命之事而不足憑以測命之理也。然於荀卿“非相”之論，不可並世而談矣。

劉峻《廣絶交論》。按參觀《史記》卷論《孟嘗君列傳》又《全後漢文》論朱穆《絶交論》。“交”義甚廣，概一切人世交往而言，非僅友誼；亦猶“利交興”、“此殉利之情未嘗異”之 “利”，非僅財貨，乃概“勢交”、“賄交”、“談交”、“窮交”、“量交”五流，所謂“義同賈鬻”。蓋交游、交契通等於今語之“交易”耳。

劉峻《自序》：“余自比馮敬通”云云。按《梁書·文學傳》：“又嘗爲《自序》，其略曰：‘余自比’”云云，明言所録非全文。《南史》本傳末亦録《自序》，全同《梁書》，而傳首言其“少年魯鈍”，曰：“故其《自序》云：‘黌中濟濟皆升堂，亦有愚者解衣裳’”，嚴氏已輯；愈見全文必詳於今存者多許。余觀《文選》峻《重答劉秣陵沼書》李善註：“劉峻《自序》曰：‘峻字孝標，平原人也。生於秣陵縣，期月歸故鄉。八歲，遇桑梓顛覆，身充僕圉’”；此等語亦顯出《自序》，可補嚴輯。善註以下尚有數句，詞氣不同。劉知幾《史通》内篇《自敍》上溯承學之年，下止著書之歲，終之曰：“昔梁徵士劉孝標作敍傳，其自比於馮敬通者有三；而予竊不自揆，亦竊比於揚子雲者有四”；益見《梁書》所録，亦即峻《自序》之末節，概觀平生，發爲深喟，略如史傳末之有論、贊或碑志末之有銘詞；至若峻《自序》載事述遇處，當已酌採入本傳中而不一一標識來歷矣。《史通》内篇《覈才》又云：“孝標持論析理，誠爲絶倫，而《自序》一篇，過爲煩碎”；倘峻原作僅如《梁書》所録，寥寥纔二百許字，牢騷多而事跡少，豈得目以“煩碎”？且既病其“煩碎”矣，又何以尤而效之乎？汪中《述學·補遺》有《自序》一首，師《梁書》録峻此篇一節，文筆之妙，青勝於藍，而誤一斑爲全豹，亦緣未究司馬相如、馬融下至劉氏同時江淹《自序》格制也。