---
---
---
title: 九六 全三國文卷六二
---




姜維《報母書》：“良田百頃，不計一畝；但見遠志，無有當歸”；嚴氏註：“《晉書·五行志》中、又《御覽》三百十引孫盛《雜記》又九百八十九引孫盛《異同評》。”按《三國志·蜀書·姜維傳》裴註引孫盛《雜記》最早，字句小異，嚴氏未采，不識何故。

《蒲元傳》：“乃命人於成都取江水，君以淬刀，言雜涪水，不可用。取水者捍言不雜，君以刀畫水，言雜八升。取水者叩頭云：‘于涪津覆水，遂以涪水八升益之。’”按《全唐文》卷七二一張又新《煎茶水記》引無名氏《煮茶記》載李季卿請陸鴻漸品茶，“命軍士謹信者挈瓶操舟深詣南零。俄水至，陸以杓揚其水曰：‘江則江矣，非南零者，似臨岸之水。’傾至半，陸又杓揚之曰：‘自此南零者矣。’使蹶然駭伏”（亦見《太平廣記》卷三九九《陸鴻漸》引《水經》）；《太平廣記》卷三九九《零水》（出《中朝故事》）記李德裕辨金山下水與建業石城下水；皆似踵蒲元事。

【增訂三】《能改齋漫録》卷一四早以蒲元事與陸鴻漸事並舉。