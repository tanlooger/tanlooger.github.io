---
---
---
title: 二七三 全隋文卷一九
---




薛道衡《老氏碑》：“莊周云：‘老聃死，秦佚弔之，三號而出，是爲遁天之形。’雖復傲吏之寓言，抑亦蟬蜕之微旨。”按巧爲斡旋。道士誦説老、莊，猶儒生言必稱周、孔；顧莊明云老死，而道士則稱老爲不死之神仙，兩説鑿枘不合。薛文遂以尸解彌縫之，所謂“蟬蜕”也。《路史·前紀》卷三《循蜚紀》：“許玉斧言黄帝鑄鼎以疾崩，葬橋山；莊周言老子之死，秦佚弔之，三號而出；而師曠亦謂周太子晉色赤不壽，後三年而死，孔子聞之曰：‘惜哉！殺吾君也！’是老子初無青鹿上昇之事，黄帝初無綵鳳空騫之語，皆方士之徒設辭以愚弄其君而取寵，亦自爲其教之害焉。且‘物壯不老，是謂不道’，陰陽固有終變；偓佺千歲，老彭七百，亦必死而已矣！”杜甫《謁玄元皇帝廟》冷語作結：“谷神如不死，養拙更何鄉？”；柳宗元《與李睦州論服氣書》極稱：“濮陽吴武陵最輕健，先作書，道天地、日月、黄帝等下及列仙、方士皆死狀，出千餘字，頗甚快辯”；《路史》此節得杜、吴遺意。開脱老子之死爲“蟬蜕”，祇如避穽而落坑。神仙家貴飛昇而賤屍解，《太平廣記》卷三《漢武帝》（出《漢武内傳》）王母曰：“屍解下方，吾甚不惜”；卷七《王遠》（出《神仙傳》）遠謂蔡經曰：“今氣少肉多，不得上去，當爲屍解，如從狗竇中過耳！”；陶弘景、孫思邈均以修藥方而害物命，遂“爲尸解之仙，不得白日昇舉”（見論《全梁文》陶弘景《本草序》）。薛碑贊老子“蜺裳鶴駕”，“參日月之光華，與天地而終始”，乃“下方”而“從狗竇中過”耶？技止此而己乎！唐道士成玄英作《莊子》疏，於《養生主》“老子死”節，逕曰：“此蓋莊生寓言耳。老君爲天地萬物之宗，豈有生死哉？”不復以“蟬蜕”爲文飾，亦知欲蓋彌彰，左支則右絀也。跨鹿上升之説，妄庸多事又增飾爲跨鹿登檜、然後昇空。故歐陽修《昇天桂》云：“惟能乘變化，所以爲神仙，驅鸞駕鶴須臾間，飄忽不見如雲烟。奈何此鹿起平地，更假草木相攀援？”王令《八桂圖》亦云：“一尤盤拏老高大，傳云聃老由飛蹮，當時駕鹿蹋以上，跡有町疃遺相連。多應蝎殘鳥喙啄，不爾誕者强鑱鐫。聃能惑人已自幸，豈此上去能欺天？借如聃功可升躍，鹿亦何幸飛相聯？”白鹿昇桂直可比禪宗話頭之“碧兔立柏”（《五燈會元》卷一二道吾悟真章次）矣！老子仙去尚有一説，足爲《笑道論》之資。《太平廣記》卷一《老子》（出《神仙傳》）：“《九宫》及《三五經》及《元辰經》云：‘人生各有厄會，到其時若易名字以隨元氣之變，則可以延年度厄。’ 老子必厄會非一，是以名字稍多耳。”則是《道德經》作者亦如 “道”之“可名非常名”，而神仙逃厄之行徑又大似亡命避捕者之易姓化名；“名字稍多”正如《文史通義·繁稱》所譏：“逸囚改名，懼人知也。”

【增訂四】方文《峹山續集》卷二《百歲翁歌贈趙撝謙先生》： “我聞荆楚間，亦有彭仙翁；其年百餘歲，其道與翁同。只是彭翁好逃劫，頻改姓名輕遠涉；翁言明年是劫年，亦欲預逃之建業。”神仙“延年度厄”，改名避地，與亡命之徒無異，此亦一例。猶太古俗，人患大病，往往改去本名，庶幾逃死，蓋死神按其本名則索正身不得也（Chaim［Hebrew for“life”］，a common boy’s name，was sometimes hastily acquired during a serious illness－as a talisman against death. It was actually believed that a changed name might confuse the Angel of Death，who would be looking for the victim under his origi- nal name. －Leo Rosten，The Joys of Yiddish，Penguin，1971，p. 67）。頗似道家“易名字可以延年”之教。然中國小説常記勾魂使者誤逮同姓名人事，未識猶太死神亦失察類此無。

改名猶不足，進而喬裝變貌，如豫讓漆身吞炭“使形狀爲不可知”，季布髡鉗衣褐衣，以至魯達落髮爲僧，武松削髮作頭陀。神仙逃厄亦然。《西遊記》第二回須菩提祖師言：“丹成之後，鬼神難容”，每五百年天降雷、火、風“三災”絶神仙之命，“把千年苦行，俱成虚幻”，故必學“躲避三災之法”，即“天罡三十六變化”、“地煞七十二變化”是也。“躲三災變化之法”與“易名字可以度厄”，比物此志，當一以貫之。