---
---
---
title: 八三 全三國文卷三三
---




蔣濟《萬機論》：“莊周婦死而歌。夫通性命者，以卑及尊。死生不悼，周不可論也。夫象見死皮，無遠近必泣，周何忍哉！” 按“論”者，譴責也；謂莊之齊生死，固不可非難，然婦死而歌，則過當矣。魏晉以來，評議《莊子·至樂》中“鼓盆而歌”一節者，多足羽翼蔣説。如《全晉文》卷六〇孫楚《莊周贊》： “本道根貞，歸于大順；妻亡不哭，亦何所懽？慢弔鼓缶，放此誕言；殆矯其情，近失自然”；沈括《夢溪筆談》卷九：“莊子妻死，鼓盆而歌。妻死而不輟鼓可也，爲其死而鼓之，則不若不鼓之有愈也”；王得臣《麈史》卷中：“妻亡則鼓盆而歌，夫哀樂均出於七情，周未能忘情，强歌以遣之，其累一也。奚爲是紛紛歟！”；張萱《疑耀》卷二：“莊周妻亡，鼓盆而歌，世以爲達，余謂不然。未能忘情，故歌以遣之耳；情若能忘，又何必歌？” 後來居上，持論益密。方以智《藥地炮莊》卷六引夏君憲曰： “莊子一生曠達，必是被老婆逼拶不過，方得脱然，不覺手舞足蹈，著此書必在鼓盆之後”；譴語亦有以也。應劭《風俗通·愆禮》篇第三斥山陽太守汝南薛恭祖喪妻不哭，有云：“鳥獸之微，尚有回翔之思、啁噍之痛，何有死喪之感，終始永絶，而曾無惻容？當内崩傷，外自矜飭，此爲矯情，僞之至也！”亦蔣濟、孫楚譏莊生之旨；“鳥獸”云云，本《禮記·三年問》。

《萬機論》：“語曰：‘兩目不相爲視。’昔吴有二人共評主者，一人曰：‘好！’，一人曰：‘醜！’，久之不决。二人各曰：‘爾可求入吴目中，則好醜分矣！’夫士有定形，二人察之有得失，非苟相反，眼睛異耳。”按即俗諺“情眼出西施”（胡仔《苕溪漁隱叢話·後集》卷三一）、“瞋人易得醜”（徐度《卻掃編》卷上）之旨。劉晝《劉子·正賞》第五一有一節全本此，“評主”作 “評玉”，“求入吴目中”作“來入吾目中”，“士有定形”作“玉有定形”，皆於義爲長，可據以校正。“爾假吾眸，即見其美”（take mine eyes，and/thou wilt think she is a goddess），亦西方古語也。

《萬機論》：“諺曰：‘學者如牛毛，成者如麟角’，言其少也。”按蔣《論》中唯此語流傳最廣。《困學紀聞》卷一三：“‘學如牛毛，成如麟角’，出蔣子《萬機論》”；翁註引《太平御覽》卷四九六、《抱朴子·極言》篇（“爲者如牛毛，獲者如麟角”）、《北史·文苑傳·序》（與蔣《論》引諺同）。然《御覽》卷四九六《諺》下引作“學者”、“成者”，卷六〇七《學》一所引則與《紀聞》同，無兩“者”字。《顔氏家訓·養生》：“學如牛毛，成如麟角”；徐陵《徐孝穆集》卷三《諫仁山深法師罷道書》：“覓之者等若牛毛，得之者譬猶麟角”；《全唐文》卷九二〇宗密《〈金剛般若經疏論纂要〉序》：“致使口諷牛毛，心通麟角”，用外書而不用《大莊嚴論經》卷一二帝釋爲尸毘王説偈：“猶如魚生子，雖多成者少”，當是貪對偶之現成耳；張伯端《悟真篇· 後序》：“豈非學者紛如牛毛，而達者乃如麟角也？”；宋濂《宋文憲公全集》卷三〇《送方生還寧海》：“豈知萬牛毛，難媲一角麟！”。向來祇是論學之憾語，恨“麟角”之不多逢，爾後亦爲譽人之喜語，幸“麟角”之得一見。錢謙益《有學集》卷一一《古詩贈新城王貽上》：“勿以獨角麟，媲彼萬牛毛”，繆荃孫《煙畫東堂小品·於》集一《王貽上與林吉人手札》：“虞山錢宗伯…… 贈詩‘勿以’云云之句，實爲千古知己！”；又錢氏《牧齋外集》卷二五《跋顧伊人近詩》：“殆宋金華所謂‘豈知’云云者也”，卷四七《示吕生》：“勿以一麟角，媲彼萬牛毛”；黄承吉《爲汪孟慈農部題其尊人並祀西湖、金山事》自記：“余始識先生於鮑氏棠樾别業，就與談論，有‘學如牛毛，成如麟角’之語”；張維屏《松心詩集》首自題“作者牛毛，成者麟角”，又《豫章集·程春海祭酒枉贈嘉篇奉酬》之四：“牛毛衆曷貴，麟角獨乃奇。”

【增訂四】《全唐文》卷一五七李師政《内德論·空有三》：“始蒙然而類牛毛，終卓爾而同麟角”；《五燈會元》卷五青原行思章次：“衆角雖多，一麟足矣。”王昶《湖海詩傳》姚椿下《蒲褐山房詩話》：“余嘗勸其知古知今，積爲經濟，無以尉章摘句，搜癖矜奇，至獨角麟類於萬牛毛也”；則顯本牧齋勉漁洋語矣。

僧文瑩《湘山野録》卷下載宋真宗問“官家”之名，李仲容對曰：“嘗記蔣濟《萬機論》言：‘三皇官天下，五帝家天下’，兼三五之德，故曰‘官家’”；孔平仲《談苑》卷四所記略同，《雜説》卷四則考“官家”之稱已見《梁書·太宗十一王傳》；洪邁《容齋四筆》卷二考“官家”，引蓋寬饒封事、《説苑》等，亦及《萬機論》。嚴氏此輯，却無其語。晁載之《續談助》卷三引《聖宋掇遺》則記爲徐鉉對太宗問，初未道蔣《論》也。

【增訂三】田況《儒林公議》卷上記“官家”名義事，則謂是杜鎬答宋太宗問，僅言是“古誼”，亦未道《萬機論》。

【增訂四】“官家”二字首見《説苑·至公》，即《容齋四筆》所引。沈約《宋書·鮮卑吐谷渾傳》：“虜言‘處可寒’，宋言‘爾官家’也”；却未見前人引此。

Burton，Anatomy of Melancholy，Part. III，Sect. II，Mem，III，“ Everyman’s Lib.”，III，158（Nichomachus）.