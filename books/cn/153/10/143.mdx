---
---
---
title: 一四三 全晉文卷一〇五
---




木華《海賦》。按遠在郭璞《江賦》之上，即張融《海賦》亦無其偉麗；異曲而同工者，殆韓愈《南海神廟碑》乎？“猶尚呀呷，餘波獨湧”；參觀《全後漢文》卷論班固《東都賦》，“呀呷”猶上文之“嘘噏百川”，亦即梅堯臣《青龍海上觀潮》之 “百川倒蹙水欲立，不久卻迴如鼻吸”，皆擬水勢於口鼻之呼吸吞吐也。“將世之所收者常聞，所未名者若無”；下句殊具義理。世間事物多有名而無實，人情每因名之既有而附會實之非無，遂孳慎思明辯者所謂“虚構存在”（fabulous entities，abstract ficti- tious entities）。然苟有實而尚“未名”，則雖有而“若無”；因無名號則不落言説，不落言説則難入思維，名言未得，心知莫施。故老子曰：“有名萬物之母”；歐陽建《言盡意論》曰：“名不辯物，則鑑識不顯”；

【增訂四】尼采云：“人之常情，知名始能見物。有創見者亦每即能命名之人也”（Wie die Menschen gewöhnlich sind，ma-cht ihnen erst der Name ein Ding überhaupt sichtbar. DieOriginalien sind zumeist auch die Namengeber gewesen. － Die fröhliche Wissenschaft，III，§ 261，op. cit.，Vol，II， p. 158）。歐陽建曰：“名不辨物，則鑑識不顯”，此之謂矣。

西方博物學家（Linnaeus）亦曰：“倘不知名，即不辨物”（Nomi- ne si nescis，perit et cognitio rerum），蓋心知之需名，猶手工之需器（outillage mental）也。木賦此句可以爲例。“陽冰不冶，陰火潛然”；《文選》李善註：“言其陽則有不冶之冰，其陰則有潛然之火也。《晏子春秋》曰：‘陰冰凝，陽冰厚五寸’”；《選學膠言》卷七引《拾遺記》、《嶺表録異》等釋“陰火”。善註所引見《晏子春秋》内篇《雜》上，作“陰水厥”，《讀書雜志》即據善註校正，且曰：“陰冰者，不見日之冰也；陽冰者，見日之冰也。”張穆《㐆齋文集》卷一《陽冰説》稱善註“極分明，‘其’字指海也”，且曰：“俞君理初爲穆校《文選》，擬二語於書眉曰：‘水北曰陽，南曰陰。’”張、俞説尤確切。木賦此八字實師司馬相如《上林賦》：“其南則隆冬生長，涌水躍波。……其北則盛夏含凍裂地，涉冰揭河”，而加凝鍊；郭璞《江賦》：“鳴石列於陽渚，浮磬肆乎陰濱”，亦指水南北言。

C. K. Ogden，Bentham’s Theory of Fictions，pp. cxviii-ix，16，137，152.

E. Cassirer，An Essay on Man，210；cf. 132（Hunger for names）.

R. Mandrou，Introduction à la France moderne，86－7（Lucien Febvre）.