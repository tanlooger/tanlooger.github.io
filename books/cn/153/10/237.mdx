---
---
---
title: 二三七 全後魏文卷二一
---




張倫《諫遣使報蠕蠕表》：“遂令豎子，遊魂一方，亦由中國多虞，急諸華而緩夷狄也。……昔舊京烽起，虜使在郊。……且虜雖慕德，亦來觀我。……又小人難近，夷狄無親。……王人遠役，銜命虜庭。”按卷四一楊椿《上書諫内徙蠕蠕降户》：“裔不謀夏，夷不亂華。……亦以别華戎、異内外也”；卷四八袁飜《安置蠕蠕表》：“竊惟匈奴爲患，其來久矣。……遠夷荒桀，不識信順”；“夷”、“虜”謂柔然也。《全北齊文》卷二范陽王紹義《在蜀遺封妃書》：“夷狄無信，送吾於此”；“夷”謂北周也。《全北齊文》卷三邢卲《百官賀平石頭表》：“大江設隘，實限夷華，……聲教不通，多歷年代”；《全後周文》卷二一闕名《爲行軍元帥鄖國公韋孝寬檄陳文》：“豈安危亂之邦，事夷裔之主”；“夷”謂南朝也。數例足覘名無定準而爲“賓”，卻有作用而爲“教”，詳見論《全晉文》戴逵《放達爲非道論》。後魏、北齊、後周，皆鮮卑族之建國立朝者，正漢人所稱之“虜”、“夷”、“胡”。《南齊書》立《魏虜傳》，開宗明義曰：“匈奴種也”；《全梁文》卷五六丘遲《與陳伯之書》：“故知霜露所均，不育異類；姬漢舊邦，無取雜種；北虜僭盜中原，多歷年所”；《全後魏文》卷三一韓顯宗《上言時務》：“自南僞相承，竊有淮北，欲擅‘中華’之稱”；楊衒之《洛陽伽藍記》卷二《景寧寺》記梁武帝遣陳慶之入洛陽，魏臣宴之，陳因醉曰：“魏朝甚盛，猶曰‘五胡’，正朔之承，當在江左。”漢人自稱“華”而目鮮卑爲“胡虜”，魏鮮卑自稱“華”而目柔然爲“夷虜”，先登之齊鮮卑又目晚起之周鮮卑爲“夷狄”；後來南宋人之於金、金人之於蒙古，若是班乎。《中州集》卷四周昂《北行即事》第一首：“聞道崑崙北，風塵避僕窪；至今悲漢節，不合度流沙”，又《翠屏口》第二首：“玉帳初鳴鼓，金鞍半偃弓。傷心看寒水，對面隔華風。山去何時斷，雲來本自通。不須驚異域，曾在版圖中”；金人對蒙古，儼然自命“漢節”、“華風”矣。至北齊人自稱“華”而目南朝爲“夷”，則金人於南宋所未有焉。顧此特堂皇之言耳，私衷初不如是；《北齊書·杜弼傳》記高祖謂弼曰：“江東復有一吴兒老翁蕭衍者，專事衣冠禮樂，中原士夫望之以爲正朔所在”，蓋口有憾而心實慕之。《全隋文》卷五煬帝《敕責竇威、崔祖濬》：“大吴之國，以稱人物。……及永嘉之末，華夏衣纓，盡過江表，此乃天下之名都。自平陳之後，碩學通儒、文人才子，莫非彼至。爾等著其風俗，乃爲東夷之人；度越禮義，於爾等可乎？……各賜杖一頓”；是隋雖一匡天下，而南北朝之套語一成難變也。又按《洛陽伽藍記》載楊元慎駁陳慶之曰：“江左假息，僻居一隅。……短髮之君，無杼首之貌，文身之民，禀蕞陋之質，……禮樂所不沾，憲章勿能革。……卿沐其遺風，未沾禮化。……我魏膺籙受圖，……移風易俗之典，與五帝而並跡，禮樂憲章之盛，陵百王而獨高。”陳謂魏“猶曰‘五胡’”，指種族也；楊不辯種族，勿同《魏書·序紀》之攀附爲黄帝“少子”後裔，而以禮樂文教抑南揚北。意謂魏“移風易俗”，已用夏變夷，故“正朔”而非閏位，猶《史通·曲筆》所譏“比桑乾於姬漢之國，目建鄴爲蠻貊之邦”矣。其説蓋有自來。《公羊傳》昭公二十三年七月戊辰：“不與夷狄之主中國也。然則曷爲不使中國主之？中國亦新夷狄也”；即言華夷非徒族類（ethnos）之殊，而亦禮教（ethos）之辨。《法言·問道》：“或曰：‘孰爲中國？’曰：‘五政之所加，七賦之所養，中於天地者爲中國。……聖人之治天下也，礙之以禮樂，無則禽，異則貉’”；語愈明決。楊元慎若曰：“江左”既“禮樂不沾”，則“禽”耳、“貉”耳，安得與“禮樂憲章”大“盛”之魏比數哉？然《全唐文》卷六八六皇甫湜《東晉、元魏正閏論》適本此義而不以正統許魏：“所以爲中國者，禮義也；所謂夷狄者，無禮義也。豈繫於地哉？杞用夷禮，杞即夷矣；子居九夷，夷不陋矣。”蓋楊所誇魏之“禮樂典章”，皇甫胥鄙夷不屑，嗤爲“無禮義”，斯又實無虧成而名可褒貶也。《全唐文》卷七六七陳黯《華心》：“大中初年，大梁連帥范陽公得大食國人李彦昇，薦於闕下。天子詔有司考其才，二年，以進士第。……或曰：‘求於夷，豈華不足稱也耶？’……曰：‘以地言之，則有華夷也。以教言，亦有華夷乎？夫華夷者，辨在乎心，辨心在察其趣向。有生於中州而行戾乎禮義，是形華而心夷也；生於夷域而行合乎禮義，是形夷而心華也。……今彦昇也，華其心，而不以其地而夷焉’”；

【增訂三】元稹《新題樂府〃縛戎人》：“自古此冤應未有，漢心漢語吐蕃身”；謂漢人之“没落蕃中”者。元稹言“漢心”，乃“漢”人没“蕃”而不失其本“心”；陳黯言“華心”，則“夷”人向“華”而全失其本“心”。詞類肖而意乖倍，此又當如王安石所云“考其詞之終始”耳。

又卷八二一程晏《内夷檄》：“四夷之民，長有重譯而至，慕中華之仁義忠信，雖身出異域，能馳心於華，吾不謂之夷矣。中國之民，長有倔强王化，忘棄仁義忠信，雖身出於華，反竄心於夷，吾不謂之華矣。……華其名有夷其心者，夷其名有華其心者。……夷其名尚不爲夷矣，華其名反不如夷其名者也”；均不啻發揮公羊以至皇甫之論。後世之“夷”，動以此論爲緣飾，滿清尤甚。洪皓《松漠紀聞》卷上記遼道宗命漢臣講《論語》至 “北辰居而衆星拱”句，道宗曰：“吾聞北極之下爲中國，此豈其地耶？”，漢臣又讀至“夷狄之有君”句，不敢講，道宗曰：“上世獯鬻、獫狁無禮無法，故謂之‘夷’，吾修文物，彬彬不異中華，何嫌之有？”；宇文懋昭《大金國志》卷七：“熙宗……能賦詩染翰，雅歌儒服，分茶、焚香、弈棋、象戲，盡失女真故態矣；視開國舊臣，則曰：‘無知夷狄！’”；馬祖常《石田先生文集》卷五《飲酒》第五首：“昔我七世上，養馬洮河西；六世徙天山，日日聞鼓鼙；金室狩河表，我祖先羣黎。詩書百年澤，濡翼豈梁鵜。嘗觀漢建國，再世有日磾；後來興唐臣，胤裔多羌氐。《春秋》聖人法，諸侯亂冠笄；夷禮即夷之，毫髮各有稽。吾生賴陶化，孔階力攀躋；敷文佐時運，爛爛應壁奎”；李光地《榕村語録》續集卷七：“余閣學時，上［康熙］一日忽問：‘《續綱目》何如？’余曰：‘臣平生極不喜此書。朱子《綱目》義例，有以主天下者，便以統歸之。秦、隋之無道，尚爲正統，而況元乎？舜東夷，文王西夷，惟其德耳。’不謂此語與上意合，余遂升掌院。東海［徐乾學］由此深嫉而揚言於上曰：‘李某竊聽余論而勦之。’”

【增訂四】《晉書〃劉元海載記》劉淵爲冒頓子孫，冒姓劉氏，大言曰：“夫帝王豈有常哉！大禹生於西戎，文王生於東夷，顧惟德所授耳”；又《慕容廆載記》廆謂崔毖曰：“且大禹生於西羌，文王生於東夷，但問志略何如耳。”則李光地不過隱拾“亂華”五胡輩之牙慧耳，固無待乎“竊聽”徐乾學而後得此“論”也。

雍正《大義覺迷録》又七年九月十二日諭、乾隆四十二年九月壬子日諭皆自辨非“夷”，即康熙之“意”。汪士鐸《悔翁乙丙日記》卷三：“‘夷狄’者、古人之私心而有激之言也”，因詳論春秋以至於清所謂“内中國而外四夷”者，而一言以蔽曰：“是知不用禮義，則中國可謂之‘夷’，用禮義，則𠸄吉利、米利堅不可謂之‘夷’，此以‘夷’爲貶辭之説也”（參觀江瀚《慎所立齋文集》卷三《答友人書》黎庶昌評語）。亦皆楊元慎之意爾。毛奇齡《西河合集·墓志銘》卷一四《何毅菴墓志銘》記文字獄興，何被逮對簿，吏摘其詩中詞句，詰之曰：“‘清戎’者何？” 對曰：“清軍也。以‘戎’、兵而曰‘戎’、狄，則‘整我六師，以修我戎’，不惟‘戎’徐戎，並‘戎’周宣矣！”吏曰：“然則曷爲‘夷’？”對曰：“裔也；舜東夷、文王西夷也。且‘夷’與 ‘夏’對；今我有方夏，煌煌三祖，蒞中國而格四夷，誰‘夷’ 我者！”夫“夷”及媚“夷”者之飾詞，攘“夷”者即以爲自解之遁詞，可謂即以其人之箭還射其人之身矣。