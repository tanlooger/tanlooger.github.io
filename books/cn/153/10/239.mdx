---
---
---
title: 二三九 全後魏文卷二四
---




崔光《諫靈太后頻幸王公第宅表》：“致時飢渴，餐飯不贍，賃馬假乘，交費錢帛。昔人謂‘陛下甚樂，臣等甚苦’，或其事也。”按“昔人”云云出《三國志·魏書·辛毗傳》：“嘗從帝射雉，帝曰：‘射雉樂哉！’毗曰：‘於陛下甚樂，而於羣下甚苦。’”周紫芝《竹坡詩話》：“有數貴人遇休沐，携歌舞燕僧舍者，酒酣，誦前人詩：‘因過竹院逢僧話，又得浮生半日閒。’僧笑曰： ‘尊官得半日閒，老僧卻忙了三日：一日供帳，一日燕集，一日掃除也！’”；即此之謂。古羅馬詩人亦云：“己作樂而不使他人累苦者，世無其事也”（Bona nemini hora est ut non alicui sit ma- la）。

Publius Syrus，§ 62，Minor Latin Poets，“Loeb”，22.