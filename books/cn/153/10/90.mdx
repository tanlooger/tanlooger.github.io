---
---
---
title: 九〇 全三國文卷四八
---




嵇康《養生論》。按《顔氏家訓·養生》：“嵇康著《養生》之《論》，而以傲物受刑”；杜甫《醉爲馬墜、諸公携酒相看》： “君不見嵇康養生遭殺戮”；《全唐文》卷六八二牛僧孺《養生論》謂康“知養生而不知養身”，語尤峻快。高彦休《唐闕史》卷上記丁約曰：“道中有尸解，有劍解、火解、水解；惟劍解實繁有徒，嵇康、郭璞非受戕害者，以此委蜕耳”；蓋謂“養生”者雖“遭殺戮”而實長生不死，爲嵇解嘲也。夫《莊子·達生》早歎：“悲夫！世之人以爲養形足以存生！”，又云：“魯有單豹者，巖居而水飲，不與民共利，行年七十，而猶有嬰兒之色；不幸遭餓虎，餓虎殺而食之。……豹養其内，而虎食其外。”顔即引之，杜、牛之譏，亦不外乎是。雖然，嵇未嘗不曉其意，卷五〇《難張遼叔〈宅無吉凶攝生論〉》亦舉單豹事，因曰：“輔生之道，不止於一和。”豈非言匪艱、知容易耶！“豚魚不養”。按《文選》李善註以“豚”爲“豬肉”，是“魚”與“豚”二物皆爲食忌也，似非。“豚魚”當指一物，即有毒之河豚魚；《皇朝文鑑》卷九〇 沈括《〈良方〉序》：“南人食豬魚以生，北人食豬魚以病”，“豚魚”正“豬魚”耳。毛嶽生《休復居詩集》卷五《食河豚戲作》自註即言《易·中孚》之“豚魚吉”，“先儒或戲目”爲河豚。“蝨處頭而黑”。按參觀《太平廣記》卷論卷二五六《平曾》。丁國鈞《荷香館瑣言》卷上謂日本所刻《養心方》卷二七載《養生論》中有論“養生有五難”一百九十餘言，皆《文選》所無；按“五難”一節見嵇《答向子期〈難養生論〉》，刻《方》者以之羼入本《論》，丁氏未檢《中散集》也。