---
---
---
title: 一一三 全晉文卷四七
---




傅玄《傅子·校工》：“嘗見漢末一筆之柙，雕以黄金，飾以和璧，綴以隨珠，發以翠羽。此筆非文犀之植，必象齒之管，豐狐之柱，秋兔之翰；用之者必被珠繡之衣，踐雕玉之履。由是推之，其極靡不至矣。”按卷二六王羲之《筆經》：“有人以緑沉漆竹管及鏤管見遺，録之多年，斯亦可愛玩；詎必金寶彫琢，然後爲寶也？昔人或以瑠璃象牙爲筆管，麗飾則有之，然筆須輕便，重則躓矣”；卷一〇二陸雲《與兄平原書》之一：“并視曹公器物，……琉璃筆一枝，所希聞。”二節可相參證。《太平廣記》卷二〇八《歐陽通》（出《朝野僉載》）記通“自矜能書，必以象牙犀角爲筆管”，豈未聞羲之之戒歟？傅氏即小見大，旨本《韓非子·喻老》及《説林》上之“昔者紂爲象箸而箕子怖”，謂有象箸，必配以“犀玉之杯”，有象箸玉杯必食單精侈，食奢則衣服居處亦隨之而俱華靡，“稱此以求，天下不足”。《淮南子·説山訓》所謂：“紂爲象箸而箕子唏，魯以偶人葬而孔子歎，故聖人見霜而知冰。”吾鄉有俗諺：“象牙筷配窮了人家”，“配”者、 “搭配”，他物稱是也。英人曰：“雨過天青磁器配窮了人家”（to live up to one’s blue china），亦此意。