---
---
---
title: 一四九 全晉文卷一一七
---




《抱朴子》佚文：“閹官無情，不可謂貞”；按參觀《全三國文》論嵇康《與山巨源絶交書》。“頭蝨着身，稍變而白”；按參觀《太平廣記》卷論卷二五六《平曾》。“余聞班固云：‘吕氏望雲而知高祖所在。’天豈獨開吕氏之目而掩衆人之目耶？”按又一則云：“俗人云：‘濤是伍子胥所作’，妄也。子胥始死耳；天地開闢，已有濤水矣。”均可入《論衡·書虚》、《感虚》等篇，而筆舌簡捷，似勝王充；《書虚》斥子胥爲江濤之妄，未樹此義也。《佚文》一則記蔡邕賞愛《論衡》，藏爲帳秘；然觀邕集，即其好言天人五行一端，已與王充主張背馳，將徒拾牙慧，初無心得耶？“陸子十篇，誠爲快書”；按“快書”之詞始見於此，明人有《快書》、《廣快書》之輯，未嘗寓目，不審命名别有所本否。