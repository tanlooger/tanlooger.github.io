---
---
---
title: 二二六 全梁文卷六七
---




庾元威《論書》。按頗資考索，恨多難解處。“百體書”未覩筆踪，而顧名思義，殊嫌拉雜凑數，不倫乖類。元威自負“書十牒屏風，作百體”，墨、彩各五十種，“當時衆所驚異，自爾絶筆”，又斥韋仲、謝善勳合定百體之“八卦書”、“鬼書”等，“並非通論，今所不取”。然其“作百體”中，如“鵠頭書”、“虎爪書”、“鼠”等十二辰書、“風書”、“雲書”、“蟲食葉書”之類，實爲圖案與美術字，孫過庭《書譜》所謂“巧涉丹青，功虧翰墨”；“天竺書”、“胡書”之類，又異族之文，非異體之書；胥與 “兩王妙迹，二陸高才”，了無係屬。苟盡其道，則鱗羽介毛之蟲各具形象，蠻夷戎狄之民各有文字，雖千體書易辨耳！元威笑他人之未工，忘己事之亦拙矣。所稱孔敬通創“反左書”，當是左行如佉盧而反構如“鏡映字”（mirror writing）。又稱敬通“能一筆草書，一行一斷，婉約流利，……頃來莫有繼者”；元威自作百體中已有“一筆篆飛白書”、“一筆隸飛白草”，當是一字以一筆書之，草書本多一字成於一筆，且每二三字連環貫串，敬通蓋進而一筆不間斷以書一行，故特標“一行一斷”。敬通書無傳，所經眼此類書，當推王鐸遺墨，顧有筆勢實斷而筆跡强連處，膠粘筍接，異乎天衣之無縫矣。張彦遠《歷代名畫記》卷二稱張芝草書，“一筆而成，隔行不斷；惟王子敬深明其旨，故行首之字，往往繼其前，世上謂之‘一筆書’”；則不僅“一行一斷”，惜未之覩也。

《論書》：“近何令貴隔，勢傾朝野，聊爾疏漏，遂遭十穢之書。……有寒士自陳簡於掌選，詩云：‘伎能自寡薄，支葉復單貧。柯條濫垂景，木石詎知晨？狗馬雖難畫，犬羊誠易馴。效嚬終未似，學步豈如真？實云朝亂緒，是曰斁彝倫。俗作於兹混，人途自此沌。’離合之詩，由來久矣，不知譏剥，爰加稱贊。”按“何令”指“何敬容”；所謂“離合之詩”者：“伎”離“支”、“柯”離“木”、合而爲“何”，“狗”離“犬”、“效”離“交”、合而爲“敬”，“實”離“貫”、“俗”離“人”、合而爲“容”。《梁書·何敬容傳》：“時蕭琛子巡者，頗有輕薄才，因製卦名、離合等詩以嘲之”，足相印證。

《論書》：“宗炳出九體書，所謂‘縑素書’、‘簡奏書’、‘牋表書’、‘弔記書’、‘行押書’、‘檝書’、‘藁書’、‘半草書’、‘全草書’。此九法極真草書之次第焉。”按九體彼此差别處，未克目驗心通，然要指在乎書體與文體相稱，字跡隨詞令而異，法各有宜（decorum，convenientia）。

【增訂三】張彦遠《法書要録》卷一載宋王愔《文字志》上卷目《古書有三十六種》，中如“署書”、“藁書”等，畧同宗炳，而“龍書”、“龜書”等，又啟庾元威。同卷王僧虔録宋羊欣《采古來能書人名》：“鍾繇。……書有三體：一曰銘石之書，最妙者也；二曰章程書，傳秘書、教小學者也；三曰行狎書，相聞者也”；又“衛覬。……子瓘，……採張芝法，以覬法參之，更爲草槀，草槀是相聞書也。”已明言書體與文體相稱， “銘石”之書不同於“行狎”之書，亦即鍾繇一手所書而“碑” 與“帖”殊體也。岳珂《寶真齋法書贊》卷七《王廙〈問安〉、〈王秋〉二帖》贊曰：“啟以楷書，告以章草；情敬之分，于此焉考。”“啟”指《問安帖》，呈君上者（“臣廙言……伏承聖體勝常”云云）；“告”指《王秋帖》，示子姓者（“告藉之等…… 念汝獨立”云云）；致“敬”之奏自當書以楷體，申“情”之牘遂無妨書以草體耳。又卷九《李西臺啟詩帖〃贊》：“謝學士以啟而用楷法，寄同院同年以詩而用行書，又以見待人處己，雖小節皆有體也”；亦可參觀。

不及“碑版書”者，當是以晉、宋嚴立碑之禁，此體罕用故也。阮元《揅經室三集》卷一《南北書派論》、《北碑南帖論》，昧於斯旨，殊乖通方。《全唐文》卷四八二韓方明《授筆要説》自記聞之崔邈曰：“欲書當先看所書一紙之中，是何詞句、言語多少、及紙色目，相稱以何等書，令與書體相合。或真或行或草，與紙相當”；徐鉉《重修〈説文〉序》：“若乃高文大册，則宜以篆籀著之金石，至於尋常簡牘，則草隸足矣”；吾邱衍《學古編·三十五舉》之九：“寫成篇章文字，只用小篆，二徐二李，隨人所便，切不可寫詞曲”；董其昌《容臺集》卷四《陳懿卜〈古印選〉引》：“古之作者，於寂寥短章，未嘗以高文大册施之，雖不離其宗，亦各言其體也。王右軍之書經論序讚，自爲一法，其書牋記尺牘，又自爲一法”；劉熙載《藝概》卷五：“歐陽《集古録》跋王獻之法帖云：‘所謂法帖，率皆弔哀、候病、敍睽離、通訊問，施於家人朋友之間，不過數行而已。蓋其初非用意，而逸筆餘興，淋漓揮灑。至於高文典册，何嘗用此？’按‘高文典册’，非碑而何？‘晉氏初禁立碑’，語見任彦昇《爲范始興作求立太宰碑表》；宋義熙初裴世期表言碑銘應加禁裁；此禁至齊未弛。北朝未有此禁，是以碑多”（參觀《宋詩紀事》卷四四孫起卿《江纂墓碑》：“文云晉江纂，長夜垂兹刻。貞石殊不用，塊然但埏埴。……漢魏尚豐碑，兹獨何褊迫？”）；李慈銘《越縵堂日記》同治九年二月三十日：“凡寫詩詞，不宜用《説文》體，散文亦宜擇而用之，駢文則無害”；沈曾植《海日樓札叢》卷八：“南朝書習可分三體：寫書爲一體，碑碣爲一體，簡牘爲一體”；李瑞清《清道人遺集》卷二《跋裴伯謙藏〈定武蘭亭序〉》：“余學北碑二十年，偶爲箋啓，每苦滯鈍。曾季子嘗笑余曰：‘以碑筆爲箋啓，如戴䃺而舞！’”；王國維《觀堂别集》卷二《梁虞思美造象跋》：“阮文達公作《南北書派論》，世人推爲創見。然世傳北人書皆碑碣，南人書多簡尺。北人簡尺，世無一字傳者，然敦煌所出蕭涼草書札，與羲、獻規模，亦不甚遠。南朝碑版，則如《始興忠武王碑》之雄勁、《瘞鶴銘》之浩逸，與北碑自是一家眷屬也。此造象若不著年號、地名，又誰能知爲梁朝物耶？”胥徵書體施各有宜，隨“高文大册”與“寂寥短章”或詩詞曲與駢散文而異。李商隱《韓碑》：“文成破體書在紙”，釋道源註謂“破體”上屬“文”而非下屬“書”，洵爲得之；蓋此“紙”乃恭録以“鋪丹墀”而晉呈天覽者，必如宗炳“九體”之“簡奏書”、“牋表書”，出以正隸端楷，而非“破體”作行、草也。任昉《表》即采入昭明《文選》。孫過庭《書譜》讚王羲之“寫《樂毅》則情多怫鬱；書《畫讚》則意涉瓌奇；《黄庭經》則怡懌虚無，《太師箴》又縱横争執；暨乎《蘭亭》興集，思逸神超；私門感《誓》，情拘意慘。所謂‘涉樂必笑，言哀已歎’”；牽合陸機《文賦》語，附會夸飾，然其本意亦不外“先看是何詞句，相稱以何等書”爾。猶憶李宣龔丈七十壽，名勝祝釐詩文，琳琅滿牆壁而蓋几案；陳漢策先生賦七律以漢隸書聚頭扇上，余方把翫，陳祖壬先生傍睨曰：“近體詩乃寫以古隸耶？”余憬然。後讀書稍多，方識古來雅人深致，謹細不苟，老宿中草茅名士、江湖學者初未屑講究及乎此也。