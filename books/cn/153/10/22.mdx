---
---
---
title: 二二 全漢文卷二五
---




東方朔《上書自薦》。按《漢書》本傳謂當時“四方之士上書自衒鬻者以千數”，而朔“文辭不遜，高自稱譽，上偉之”。朔此篇干進而似勿屑乞憐，大言不慚；後世游士自衒自媒，或遥師，或暗合，遂成上書中一體。唐文如員半千《陳情表》、李白《與韓荆州書》、《上安州裴長史書》、韓熙載《上睿皇帝行止狀》（《全唐文》卷一六五、三四八、八七七）等皆所謂“高自稱譽” 者，朔《書》之遺意也。王冷然《與御史高昌宇書》、《論薦書》（《唐摭言》卷二、卷六，《全唐文》卷二九四）忽侈言以動，忽危語以嚇，忽卑詞以請，矜誇哀歎，嘻笑怒駡，作寒士狂奴種種相，文字尤有别致；袁參《上中書姚令公元崇書》（《全唐文》卷三九六）、宋鄭樵《與景韋兄投宇文樞密書》又《與景韋兄投江給事書》（《夾漈遺稿》卷三），誇口而兼摇尾之態，足相頡頏。具見《全唐文》卷論蕭穎士《贈韋司業書》。

《非有先生論》：“談何容易！”；按别見《易林》卷論《解》。《七諫》：“往者不可及矣，來者不可待”；按别見《楚辭》卷論《遠遊》。