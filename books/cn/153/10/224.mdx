---
---
---
title: 二二四 全梁文卷六一
---




劉孝儀《雍州金像寺無量壽佛像碑》。按必非全文；《梁書·劉潛傳》稱此碑“文甚弘麗”，今祇二百六十言有奇，“麗”既罕遘，“弘”則斷非矣。“似含微笑，俱注目於瞻仰；如出軟言，咸傾耳於諦聽”；參觀《全後魏文》卷五八闕名《魯孔子廟碑》： “今聖容肅穆，二五成行。……□□似微笑而時言，左右若承顔而受業”，“二五”、“十哲”也；《全北齊文》卷九闕名《朱曇思等造塔頌》：“𪎑聖蛟龍，看之若生；飛禽走獸，瞻疑似活”，又《劉碑造像銘》：“龕龕有佛，相望若語；菩薩立侍，唅聲未吐；師子護座，竪目相覩”；《全唐文》卷二二二張説《龍門西龕蘇合宫等身觀世音菩薩像頌》：“諦視瞻仰，將莞爾而微笑；傾心攝聽，疑僁然而有聲”；

【增訂四】《全唐文》卷二六六黄元之《瓦官寺維摩畫像》：“目若將視，眉如忽嚬；口無言而似言，鬢不動而疑動。”侔色揣稱，尤爲盡致。參觀 695－696 頁又 2367 頁。

《唐文續拾》卷一孟利貞《龍門敬善寺石龕阿彌陀佛觀音大士二菩薩像銘》：“蓮瞬若視，果靨如笑”，又卷一三闕名《洛州河南縣思順坊老幼等普爲法界敬造彌勒像》：“蓮目疑動，果唇似説。” 皆瞻仰聖神之容，而作鑑賞圖繪之語；張説兩句又顯仿孝儀，與李白《觀元丹丘坐巫山屏風》：“寒松蕭瑟如有聲”，蘇軾《韓幹馬十四匹》：“後有八匹飲且行，微流赴吻如有聲”，陸游《劍南詩稿》卷八一《曝舊畫》：“翩翩喜鵲如相語，洶洶驚濤覺有聲”，機杼不二，詳見《杜少陵詩集》卷論《奉觀嚴鄭公廳事岷山沱江畫圖》。《洛陽伽藍記》卷一《永寧寺》節記國子學“堂内有孔丘像，顔淵問仁、子路問政在側”，其狀亦即“左右受業”也。

劉孝威《辟厭青牛畫贊》。按“辟厭”即辟邪、禦鬼，《贊》似完整無缺，而其詞衹泛誇牛之雄健，既不及“青”，復不及“辟厭”，幾與孝威另有《謝南康王饟牛書》無異，文心殊粗疏。青牛“辟厭”之説，不知何昉；孝威兩篇均見《藝文類聚》卷九四《牛》門，同門有萬年木精爲青牛及封君達得道乘青牛兩事，皆無關“辟厭”。徵之六朝志怪之書，則流行俗信，可得而言。《太平廣記》卷三一七《宗岱》（出《雜語》）：“爲青州刺史，禁淫祀，著《無鬼論》，甚精，無能屈者。有一書生，修刺詣岱，談及《無鬼論》，書生曰：‘君絶我輩血食二十餘年；君有青牛、髯奴，未得相困耳。今奴已叛，牛已死，得相制矣’”；卷三一九《王戎》（《續搜神記》）：“贈君一言：凡人家殯殮葬送，苟非至親，不可急往；良不獲已，可乘青牛，令髯奴御之，及乘白馬，則可禳之。”