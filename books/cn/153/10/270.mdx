---
---
---
title: 二七〇 全隋文卷一〇
---




江總《自敍》。按歐陽修《五代史·雜傳》第四二謂嘗讀馮道《自敍》，“其可謂無廉恥者矣！”夫馮道《自敍》以喪亂頻經而身名俱泰，坦然自章得意，椎直少文；江總權臣狎客，一人兩任，而此篇志明淡泊，義契苦空，遁詞綺語，更爲有忝面目。馮猶有憾，曰：“其不足者，不能佐大君致一統，定四方，誠有愧於歷官，何以答乾坤之施！”雖裝鋪席，未失體統。江“歷升清顯”，“八法八典，無所不統”，回首平生，亦有餘憾，曰：“弱歲歸心釋教，……暮齒……深悟苦空，更復練戒。運善於心，行慈於物，頗知自勵，而不能蔬菲，尚染塵勞，以此負愧平生耳！” 儼然物外高人，富貴逼身，不得已爲朝裏熱官，糞土一切職守世事而勿屑縈懷掛齒；所煢煢在疚者，惟未能披緇斷肉而已。將誰欺乎！正恐其所奉佛法未必印可爲直心道場也。《陳書》本傳録此篇而斷之曰：“時人謂之實録”；復曰：“後主之世，總當權宰，不持政務，但日與後主游宴後廷，……當時謂之‘狎客’。由是國政日頽，綱紀不立，有言之者，輒以罪斥之。君臣昏亂，以至於滅。”總《自敍》則曰：“不邀世利，不涉權幸。……官陳以來，未嘗逢迎一物，干預一事。……況復才未半古，尸素若兹；晉太尉陸玩云：‘以我爲三公，知天下無人矣！’軒冕儻來之一物，豈是預要乎？”苟此而可稱“實録”，則記總長君之惡、蓄同倡優、不啻亡陳之禍梯厲堦，皆謗史而乖良直矣。《陳書》出姚察父子手，察與總兩朝僚友，“時人”即察在列，“當時”亦察所值；而數行之内，自相矛盾，父子操觚，蒙然不覺。抑“實録” 之目，豈祇指“尸素”、“天下無人”數句耶？則文章筍脉又殊粗率矣。古來宰執自敍之文，江馮兩篇最堪連類，馮作騰誚已多，杜濬《變雅堂文集》卷三《跋黄九烟户部絶命詩》至曰：“古今無氣之人，莫如馮道、留夢炎及平康里中阿家翁耳！”因拈江作，聊使分謗云。《舊唐書·鄭綮傳》昭宗制可禮部侍郎平章事中書，親朋來賀，綮搔首曰：“歇後鄭五作宰相，時事可知矣！”又堪與陸玩語並傳。“蔬菲”乃“蔬食菲衣”之縮文，卷一三姚察《遺命》亦曰：“深悟苦空，……吾習蔬菲五十餘年。”