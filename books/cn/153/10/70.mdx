---
---
---
title: 七〇 全三國文卷三
---




魏武帝《下州郡》：“昔仲尼之於顔子，每言不能不歎，既情愛發中，又宜率馬以驥。今吾亦冀衆人仰高山、慕景行也。”按欲州郡吏皆取法杜畿也。“率馬以驥”語出《法言·修身》：“或曰：‘治己以仲尼，仲尼奚寡也？’曰：‘率馬以驥，不亦可乎？’” 蓋謂騏驥捷足，羣馬競追，喻仲尼以顔回表率三千弟子，俾見賢思齊。此知其一，未知其二，請即指馬可乎？《全後漢文》卷一四桓譚《新論·祛蔽第八》：“顔淵所以命短，慕孔子所以殤其年也。……時人雖不别聖，亦復欣慕。如庸馬與良馬，相追銜尾；至暮，共列宿所，良馬鳴食如故，庸馬垂頭不復食，何異顔淵與孔子優劣？”仰不可攀，自反而縮者有之矣。