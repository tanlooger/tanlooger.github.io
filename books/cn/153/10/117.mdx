---
---
---
title: 一一七 全晉文卷五九
---




成公綏《天地賦》。按别詳《周易》卷論《繫辭》一。《北齊書·儒林傳》劉晝“制一首賦，以《六合》爲名，自謂絶倫，吟諷不輟。……曾以此賦呈魏收，收謂人曰：‘賦名《六合》，其愚已甚，及見其賦，又愚於名。’”成公此篇實已導夫先路；所謂： “爾乃旁觀四極，俯察地理。……于是六合混一而同宅，宇宙結體而括囊。……仰蔽視於所蓋，游萬物而極思”，正賦“六合”耳。

成公綏《嘯賦》：“良自然之至音，非絲竹之所擬。是故聲不假器，用不借物，近取諸身，役心御氣。”按卷一一二陶潛《晉故征西大將軍長史孟府君傳》：“又問：‘聽妓，絲不如竹，竹不如肉？’答曰：‘漸近自然’”；陶宗儀《輟耕録》卷二七載燕南芝菴先生《唱論》引陶潛語而證以諺曰：“取來歌裏唱，勝向笛中吹”即此意。杜甫《促織》：“悲絲與急管，感激異天真”，可相發明，“天真”猶“自然”也。蓋嘯之音雖必成方、成文，而不借物、假器，故較金石絲竹爲“自然”耳。然雖不藉器成樂，却能仿器作聲，幾類後世所謂“口技”；觀“若夫假象金革，擬則陶匏，衆聲繁奏，若笳若簫”云云，足以知之。又觀“列列飈揚，啾啾響作。奏胡馬之長思，向寒風乎北朔，又似鴻雁之將鶵，羣鳴號乎沙漠。故能因形創聲，隨事造曲”云云，則似不特能擬笳簫等樂器之響，并能肖馬嘶雁唳等禽獸鳴號，儼然口技之 “相聲”。相聲舊稱“象聲”，如蔣士銓《忠雅堂詩集》卷八《京師樂府詞》之三《象聲》；亦名“象生”，如汪懋麟《百尺梧桐閣全集》卷六《郭貓兒傳》：“善謳，尤善象生——象生者、效羽毛飛走之屬聲音，宛轉逼肖——尤工於貓”（參觀閔華《澄秋閣二集》卷三《王壜子手技歌》、東軒主人《述異記》卷下《口技》）。“胡馬”、“鴻雁”亦猶貓之爲有“生”之物也。

【增訂三】吴自牧《夢粱録》卷一九《閒人》：“如紐元子學像生叫聱。”

【增訂四】趙翼《甌北集》卷四《觀雜耍》之二《象聱》，與蔣士銓所咏同。如：“春山晝眉一兩聱，間關百囀多新鶯。枝頭凍雀啅曉晴，呢喃燕語圓而輕。復有格磔無數鳴。……忽焉荒雞膈膊亂柝喧，深閨夢裡翠被温，猥媟不防耳屬垣”云云，皆所謂“因形創聱，隨事造曲”，於成公綏所賦之“嘯”，不過踵事增華，如青出於藍、冰生於水而已。

成公綏《烏賦》。按别詳《焦氏易林》卷論《師》之《頤》。

成公綏《鸚鵡賦》：“育之以金籠，升之以堂殿，可謂珍之矣，然未得鳥之性也。”按參觀《太平廣記》卷論卷二一一《陶弘景》。