---
---
---
title: 二七六 全隋文卷三一
---




倭國王多利思北孤《國書》：“日出處天子致書日没處天子。無恙！”按《洛陽伽藍記》卷五《城北凝圓寺》引宋雲《家記》載烏場國王“遣解魏語人問宋雲曰：‘卿是日出處人也？’宋雲答曰：‘我國東界有大海水，日出其中，實如來旨。’”蓋天竺視中土爲“日出處”，而倭國視中土又爲“日没處”。吾國常稱日本爲 “東人”，而偶覩彼邦舊籍，如《唐文拾遺》卷七一引《日本書紀》卷二五日本國王《孝德薄葬詔》：“朕聞西土之君，戒其民曰”云云；齋藤謙《拙堂文話》卷一：“先師精里先生曰：‘大抵世儒不能自立脚跟，常依傍西人之新樣而畫葫蘆’；……袁子才以詩文鳴於西土，但其言頗淫靡，傷風教者不少”，卷八：“精里先生《題觀弈圖》，孰謂東人之文不若西土哉？”，皆稱吾國爲 “西土”、“西人”。宋玉《登徒子好色賦》：“臣里之美者，莫若臣東家之子”，而駱賓王《代女道士王靈妃贈道士李榮》：“何曾舉意西鄰玉，未肯留情南陌金”，

【增訂三】《三國志〃魏書〃邴原傳》裴註引《原别傳》：“君謂僕以鄭爲‘東家邱’，君以僕爲西家愚夫邪？”其例更古於“西鄰玉”。

又王維《雜詩》：“王昌是東舍，宋玉次西家。”王灼《碧雞漫志》卷二：“黄載萬《更漏子》曲：‘憐宋玉，許王昌，東西鄰短牆’；《好色賦》稱‘東鄰之子’，即宋玉爲西鄰也，古樂府：‘恨不嫁與東家王’，即東鄰也”；蓋不知黄詞之本王維詩。杜甫《魏將軍歌》：“被堅執鋭略西極，崑崙月窟東巉巖”；吴子良《林下偶談》卷二：“崑崙月窟在西而謂之‘東’，何也？……蓋謂魏將軍略地至西方之極，而回顧崑崙月窟却在東也。”

【增訂四】賈島《送李騎曹》：“蕭關分磧路，嘶馬背寒鴻。朔色晴天北，河源落日東”；《瀛奎律髓》卷二四方回批：“謂 ‘嘶馬背寒鴻’，則雁南向而人北去。又謂‘河源落日東’，河源當在西，今反在落日之東，則身過河源又遠矣。”可與吴子良評杜甫《魏將軍歌》參觀。

張問陶《船山詩草》卷九《博望驛》：“河源萬里費搜求，千古爭傳博望侯；使者近從西域返，崑崙還是水東頭。”此皆所謂“東家謂之西家、西家謂之東家”或“東家之西乃西家之東”爾（參觀《淮南子·齊俗訓》、《論衡·四諱》篇、邵博《聞見後録》卷一又王鞏《聞見近録》記宋仁宗語）。《拙堂文話》卷七又云： “我邦神聖繼統，别成一天下，其曰‘中國’，謂我邦中土也。近人稍知‘倭奴’、‘大東’之非，改曰‘皇和’，是亦效西土，未盡善也”；則如法顯《佛國記》稱印度爲“中國”而以中國爲邊地，古希臘、羅馬、亞剌伯人著書各以本土爲世界中心。家鉉翁《則堂集》卷一《中齋記》、卷三《中菴説》所謂：“中有定名而無定位”，“隨地而各不同”也（參觀蘇天爵《國朝文類》卷三八家鉉翁《題〈中州詩集〉後》，集失收）。

突厥啓民可汗《上表陳謝》、《上煬帝表》。按此種文體，《隋書》以前所未載，至《元秘史》、《元典章》等而爲大觀。釋典譯文之椎魯者非同調也。

Cf. Morris R. Cohen，The Meaning of Human History，148－150（Aristotle，Vitruvius，Ibn Khaldum）.