---
---
---
title: 六〇 全後漢文卷七六
---




蔡邕《郭泰碑》。按《困學紀聞》卷一二：“邕文今存九十篇，而銘墓居其半。曰‘碑’，曰‘銘’，曰‘神誥’，曰‘哀讚’，其實一也。自言：‘爲《郭有道碑》，獨無愧辭’，其他可知矣。其頌胡廣、黄瓊，幾於老、韓同傳。若繼成漢史，豈有南董之筆？”；章學誠《丙辰劄記》：“中郎學優而才短；今觀遺集碑版文字，不見所長。撰《後漢書》，未見長於范、陳。”一議其史德，一議其史才；觀蔡遺文，識卑詞蕪，二人之論，尚爲恕也。勞格《讀書雜識》卷二校訂《蔡中郎集》甚詳覈，可補正嚴氏處，兹不復及。