---
---
---
title: 二六二 全後周文卷一四
---




庾信《周柱國大將軍紇干弘神道碑》：“受書黄石，意在王者之圖；揮劍白猿，心存霸國之用。”按卷一六《周大將軍懷德公吴明徹墓誌銘》：“圯橋取履，早見兵書；竹林逢猿，偏知劍術”，又用此兩事。《全唐文》卷四〇一趙自勵《出師賦》亦云：“桓桓大將，黄石老之兵符；赳赳武夫，白猿公之劍術。”蓋張良事指兵法，越處女事指武藝，謀勇兼到，故賦詠將士者多儷事焉，不必意中有庾信文也。孔平仲《孔氏雜説》卷二、吴曾《能改齋漫録》卷八引《潘子真詩話》皆謂庾信《宇文盛墓誌銘》：“授圖黄石，不無師表之心，學劍白猿，遂得風雲之志”，杜牧本之，《題永崇西平王太尉愬院》：“授符黄石老，學劍白猿翁”；吴氏因言李白《贈張中丞》：“白猿傳劍術，黄石借兵符”，亦本庾語。竊謂此等熟典，已成公器，同用互犯者愈多，益見其爲無心契合而非厚顔蹈襲，參觀論《全後漢文》孔融《薦禰衡表》。庾文未見《宇文盛墓誌銘》，孔、潘當别有所據，李句出《中丞宋公以吴兵三千赴河南，軍次尋陽，脱余之囚，參謀幕府，因贈之》，此則可補入王琦註《李太白集》卷一一。

庾信有《愁賦》一首，惟見之葉廷珪《海録碎事》卷九《聖賢人事部》下，有“誰知一寸心，乃有萬斛愁”云云十數句，似非全文。嚴氏漏輯之，倪璠註《庾子山集》，祇不忍削除羼入之楊炯諸文，却了無拾補。文同《山城秋日野望感事書懷呈吴龍圖》所謂：“此愁萬斛誰量得，直爲重拈庾信文”，正指斯篇。晚唐、兩宋詩詞中常及之，如韋莊《愁》、黄庭堅《山谷琴趣》外篇卷二《減字木蘭花·距施州二十里張仲謀遣騎相迎》、晁説之《嵩山集》卷七《村館寒夜忽忽不樂學古樂府當句對》、陳師道《後山詩註》卷五《古墨行》、陳與義《簡齋詩集箋註》卷一六《道中書事》、袁去華《踏莎行》；《宋詩選註》一〇八頁所舉例不復贅。

【增訂四】朱翌《灊山集》卷二《遣興》：“客去抽書讀，愁來閉户推。”

金人如王若虚亦加評騭，《滹南遺老集》卷三四《文辨》：“嘗讀庾氏諸賦，類不足觀，而《愁賦》尤狂易可怪”；大似當時庾集中此篇與《哀江南賦》等並存者。不知何時佚失，遂爾淹没無聞。博雅如文廷式，其《純常子枝語》卷四〇論周邦彦《玉樓春》，衹云：“‘庾郎愁’字乃是宋人常語。”《全後周文》卷一一《擬連珠四十四首》爲信文較恣放之作，偶能刊落詞華，《愁賦》更老手雄筆，不可鐵網漏此珊瑚也。參觀《易林》卷論《謙》之《大畜》。