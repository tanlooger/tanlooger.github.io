---
---
---
title: 一七四 全宋文卷四四
---




袁淑《真隱傳》。按與《全上古文》卷八鬼谷先生《遺書責蘇秦、張儀》重出。

袁淑《雞九錫文》、《勸進牋》、《驢山公九錫文》、《大蘭王九錫文》、《常山王九命文》。按均出淑《誹諧集》；諸篇與卷一五范曄《和香方序》、《全梁文》卷二七沈約《修竹彈甘蕉文》皆詼詭而别成體裁，後世落套依樣，觀繆艮《文章游戲》諸集，可以隅反。范、沈意含譏諷，袁似純供解頤撫掌之資，未寓褒貶，《全梁文》卷六八王琳《䱇表》、《清異録》卷三潁王《十玩圖》、毛勝《水族加恩簿》，其支與流裔也。然如《左傳》閔公二年記衛懿公好鶴，“鶴有乘軒者”；《北齊書·幼主紀》記“馬及鷹犬乃有‘儀同’、‘郡君’之號，故有‘赤彪儀同’、‘逍遥郡君’、‘凌霄郡君’。……鬬雞亦號‘開府’”；《新五代史·東漢世家》記劉旻爲“黄騮治廄，飾以金銀，食以三品料，號‘自在將軍’”；實有其事。則袁文之封雞、驢爲上公，賚豕、蛇以錫命，雖戲語乎，亦何妨視嘻笑爲怒駡也！雞封“會稽公”；驢加“大鴻臚” 銜，以廬江、廬陵、珠廬、桐廬封爲“中廬公”；均諧聲雙關。後世小説則進而逕使物妖諧聲得姓，猿、“袁”氏，狐、“胡” 氏，豬、“朱”氏，黿、“元”氏，驢、“盧”氏；故如《太平廣記》卷四九〇《東陽夜怪録》之盧倚馬即驢山公之族，《封神演義》第九二回之朱子真即原“號曰豕氏”者，九一回之常昊則猶存常山郡望耳。《太平廣記》卷四七七《張景》（出《宣室志》）記少年素衣肥澤，自稱“齊人曹氏子”，乃蠐螬之魅，尤雅令也。