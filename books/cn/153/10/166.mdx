---
---
---
title: 一六六 全宋文卷一九
---




王微《與江湛書》、《與從弟僧綽書》、《報何偃書》。按三書均步趨嵇康《與山巨源絶交書》，意態口吻有虎賁中郎之致。《與江湛書》云：“今有此書，非敢叨擬中散”，然則惟其有之、是以似之耶？南宋末陳仁子《文選補遺》收宋玉《微咏賦》，明劉節《廣文選》沿之；楊慎（楊有仁編《太史升菴全集》卷四七）、胡應麟（《少室山房筆叢》卷二六）、錢希言（《戲瑕》卷一）、周嬰（《巵林》卷九）、李枝青（《西雲札記》卷三）、俞樾（《茶香室四鈔》卷一二）聚訟不已，或謂確是“宋玉《微咏賦》”，或謂乃“宋、王微《咏賦》”之訛。嚴氏此輯於歷代相傳之篇，雖知其依託附會，仍録存而加按語；本卷及《全三代文》宋玉卷中却未刺取《咏賦》或《微咏賦》，亦隻字不道此公案，何哉？

《與從弟僧綽書》：“文好古，貴能連類可悲。”按别見《史記》卷論《魯仲連、鄒陽列傳》。