---
---
---
title: 二〇六 全梁文卷三二
---




沈約《懺悔文》：“暑月寢卧，蚊䖟噆膚，忿之於心，應之於手，歲所殲殞，略盈萬計”；按别見《太平廣記》卷論卷九九《僧惠祥》。“追尋少年，血氣方壯，習累所纏，事難排豁。淇水上宫，誠無云幾；分桃斷袖，亦足稱多”；按自懺色戒而兩事並舉，正如《北齊書·廢帝紀》許散愁自道“稱貞”、“不亂”曰： “自少以來，不登孌童之牀，不入季女之室”，亦即晏殊《類要》之有“左風懷”與“右風懷”兩類也（見方回《瀛奎律髓》卷七《風懷類·序》引）。