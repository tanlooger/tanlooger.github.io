---
---
---
title: 一一五 全晉文卷五二
---




傅咸《答楊濟書》：“衛公云：‘酒色之殺人，此甚於作直。’ 坐酒色死，人不爲悔，逆畏以直致禍。此由心不直正，欲以苟且爲明哲耳。”按取譬切近新警。倪元璐《倪文正公遺稿》（顧予咸選）卷一《戊辰春》第一〇首結云：“無將忠義死，不與吃河豚！”，師傅咸意，而復兼《能改齋漫録》卷九所謂：“東坡稱河豚曰：‘那值一死！’；李公擇不食曰：‘河豚非忠臣孝子所宜食。’…… 東坡可謂知味，公擇可謂知義。”褚人穫《堅瓠補集》卷四引倪詩作“將無忠義事，不及食河豚！”，詞較醒豁，又載陸次雲申倪詩作《離亭燕》詞：“子孝臣忠千古事，只是難𢬵一死，口腹何爲，竟肯輕生如此！”余嘗見陸氏《著書九種》中《玉山詞》，却無此闋，想其長短句必有溢出也。《孟子·告子》論“所欲有甚於生者，所惡有甚於死者”，亦取欲食魚與熊掌爲喻，孟所言 “舍生取義”，即傅之“以直致禍”、倪之“忠義死”。費爾巴哈嘗謂人性具智、情、意三端（die Vernunft，das Herz，der Wille），充其極皆足使人颠倒而忘身命，故求愛而甘死者有之（selbst mitFreuden für den Geliebten in den Tod zu gehen），致知遂志，亦若是班。酒色、口腹之欲每“有甚於生”、“那值一死”，可一以貫之爾。

Das Wesen des Christenthums， Kap. 1， Sämmtliche Werke，hrsg. W. Bolin und Fr. Jodl，VI，3－4.