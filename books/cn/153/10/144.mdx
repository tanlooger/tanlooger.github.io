---
---
---
title: 一四四 全晉文卷一〇七
---




張韓《不用舌論》。按寥寥短篇而有兩義：一“是謂至精，愈不可聞”，不落言詮也，參觀《老子》卷論第一章、五六章；二“禍言相尋，造福甚希”，慎爾出話也，參觀《周易》卷論《頤》卦。道理玄妙，既不可以言傳，人事是非，又只緣多開口，故卷舌不用矣。卷一〇九歐陽建《言盡意論》則與張論前一義適反，而其謂言、意“不得相與爲二”曰：“欲辯其實，則殊其名，欲宣其志，則立其稱，名逐物而遷，言因理而變”，正是《老子》所謂“道可道，非常道，名可名，非常名”。以言、名不定於一，故與理、物不歧爲二爾。《世説·文學》門記王導過江，“止道 ‘聲無哀樂’、‘養生’、‘言盡意’三理而已”；蓋嵇、阮、歐陽之説之於清談，亦如禪宗之有“話頭”、“公案”也。