---
---
---
title: 二二〇 全梁文卷五六
---




丘遲《與陳伯之書》：“暮春三月，江南草長，雜花生樹，羣鶯亂飛；見故國之旗鼓，感平生於疇日，撫絃登陴，豈不愴悢！” 按情境可入江淹《恨賦》。李陵《與蘇武書》：“涼秋九月，塞外草衰，……胡笳互動，牧馬悲鳴，吟嘯成羣，邊聲四起，晨坐聽之，不覺淚下”；相映正復成趣，一“三月”，一“九月”，又如《别賦》言：“或春苔兮始生，又秋風兮漸起。”特舉“暮春三月”，當是作書時適值此節令，亦以示江北無爾許春光，彷彿詞牌《望江南》也。苟伯之非都督淮南而侍從“穹廬”，則此段如隱示劉商《胡笳十八拍》所謂：“怪得春光不來久，胡中風土無花柳”，又類詞牌《憶江南》矣。晚唐錢珝《春恨》之一：“負罪將軍在北朝，秦淮芳草緑迢迢；高臺愛妾魂銷盡，始得丘遲爲一招”；殊得其節令。

【增訂三】宋湘《滇蹄集》卷一《説詩》之七：“文章絶妙有邱遲，一紙書中百首詩；正在將軍旗鼓處，忽然花雜草長時！” 即言邱遲善以寫景觸撥陳伯之之鄉思，而銷減其鬬志也。

《文選》李善註引《漢獻帝春秋》載臧洪《報袁紹書》，《三國志·魏書》洪傳作《答陳琳書》，全文見《全後漢文》卷六八，悲摯高抗，與李陵、丘遲二書，異貌殊氣而同於動魄悦魂者。然《梁書·陳伯之傳》稱：“伯之不識書，……得文牒辭訟，惟作大諾而已；有事，典籤傳口語”；則遲文藻徒佳，雖寶非用，不啻明珠投暗、明眸賣瞽，伯之初不能解。想使者致《書》將命，另傳口語，方得誘動伯之，“擁衆歸”梁；專恃遲《書》，必難奏効，遲於斯意，屬稿前亦已夙知。論古之士勿識史書有默爾不言處（les silences de l’histoire）（參觀《史記》卷論《絳侯周勃世家》），須會心文外；見此篇歷世傳誦，即謂其當時策勳，盡信書真不如無《書》耳。