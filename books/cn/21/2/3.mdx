---
---
---
title: 宋宗室及诸王上
---

长沙景王道怜临川烈武王道规营浦侯遵考武帝诸子长沙景王道怜，宋武帝中弟也。谢琰爲徐州，命爲从事史。武帝克京城及平建邺，道怜常留侍太后，后以军功封新渝县男。从武帝征广固，所部获慕容超，以功改封竟陵县公。及讨司马休之，道怜监太尉留府事。江陵平，爲骠骑将军、开府仪同三司、荆州刺史，护南蛮校尉，加都督，北府文武悉配之。

道怜素无才能，言音甚楚，举止多诸鄙拙，畜聚常若不足。去镇日，府库爲空。征拜司空、徐兖二州刺史，加都督，出镇京口。武帝受命，迁太尉，封长沙王。

先是，庐陵王义真爲扬州刺史，太后谓上曰：“道怜汝布衣兄弟，宜用爲扬州。”上曰：“寄奴于道怜，岂有所惜。扬州根本所寄，事务至重，非道怜所了。”太后曰：“道怜年五十，岂不如十岁儿邪？”上曰：“车士虽爲刺史，事无大小，皆由寄奴。道怜年长，不亲其事，于听望不足。”太后乃无言，竟不授。

永初三年薨，加赠太傅，葬礼依晋太宰安平王孚故事，鸾辂九旒，黄屋左纛，辒輬车、挽歌二部，前后羽葆、鼓吹，虎贲班剑百人。文帝元嘉九年，诏故太傅长沙景王、故大司马临川烈武王、故司徒南康文宣公刘穆之、开府仪同三司华容县公王弘、开府仪同三司永修县公檀道济、故青州刺史龙阳县侯王镇恶，并勒功天府，配祭庙庭。

道怜子义欣嗣，位豫州刺史，镇寿阳，境内畏服，道不拾遗，遂爲盛藩强镇。薨，赠开府仪同三司，谥曰成王。

子悼王瑾嗣，传爵至子，齐受禅，国除。

瑾弟韫字彦文，位雍州刺史，侍中，领右卫将军，领军将军。升明元年，被齐高帝诛。韫人才凡鄙，特爲明帝所宠。在湘州、雍州，使善画者图其出行卤簿羽仪，常自披玩。尝以图标征西将军蔡兴宗，兴宗戏之，阳若不解画者，指韫形问之曰：“此何人而在舆？”韫曰：“政是我。”其庸鄙类如此。

韫弟述字彦思，亦甚庸劣。从子俣疾危笃，父彦节母萧对之泣，述尝候之，便命左右取酒肉令俣进之，皆莫知其意。或问焉，答曰：“礼云，有疾饮酒食肉。”述又尝新有缌惨，或诣之，问其母安否。述曰：“惟有愁惛。”次访其子，对曰：“所谓父子聚麀。”盖谓麀爲忧也。

义欣弟义融封桂阳县侯，邑千户。凡王子爲侯，食邑皆千户。义融位五兵尚书，领军，有质干，善于用短楯。卒谥恭侯。子孝侯觊嗣，无子，弟袭以子晃继。袭字茂德，性庸鄙，爲郢州刺史，暑月露裈上听事，时纲纪政伏合，怪之，访问乃知是袭。

义融弟义宗，幼爲武帝所爱，字曰伯奴，封新渝县侯，位太子左卫率。坐门生杜德灵放横打人，入义宗第蔽隐，免官。德灵以姿色，故义宗爱宠之。义宗卒于南兖州刺史，谥曰惠侯。子怀珍嗣，无子，弟彦节以子承继。

彦节少以宗室清谨见知，孝武时，其弟遐坐通嫡母殷氏养女云敷，殷每禁之。及殷亡，口血出，衆疑遐行毒害。孝武使彦节从弟祗讽彦节啓证其事。彦节曰：“行路之人尚不应尔，今日乃可一门同尽，无容奉敕。”衆以此称之。后废帝即位，累迁尚书左仆射，参选。元徽元年，领吏部，加兵五百人。桂阳王休范爲逆，中领军刘勉出守石头，彦节权兼领军将军，所给加兵，自随入殿。封当阳侯，与齐高帝、袁粲、褚彦回分日入直，平决机事，迁中书令，加抚军将军。及帝废爲苍梧王，彦节出集议，于路逢从弟韫。韫问曰：“今日之事，故当归兄邪？”彦节曰：“吾等已让领军矣。”韫捶胸曰：“兄肉中讵有血邪，今年族矣。”齐高帝闻而恶之。顺帝即位，转尚书令。时齐高帝辅政，彦节知运祚将迁，密怀异图。及沈攸之举兵，齐高帝入屯朝堂，袁粲镇石头，潜与彦节及诸大将黄回等谋夜会石头，诘旦乃发。彦节素怯，骚扰不自安。再晡后，便自丹阳郡车载妇女，尽室奔石头。临去，妇萧氏强劝令食，彦节歠羹写胸中，手振不自禁。其主簿丁灵卫闻难即入，语左右曰：“今日之事，难以取济。但我受刘公厚恩，义无二情。”及至见粲，粲惊曰：“何遽便来，事今败矣。”彦节曰：“今得见公，万死何恨。”从弟韫直省内，与直合将军卜伯兴谋其夜共攻齐高帝，会彦节事觉，秣陵令刘实、建康令刘遐密告齐高帝，高帝夜使骁骑将军王敬则收杀之，伯兴亦遇害。粲败，彦节踰城走，于额檐湖见禽被杀。彦节子俣尝赋诗云：“城上草，植根非不高，所恨风霜早。”时咸云此爲祅句。事败，俣与弟陔剃发被法服向京口，于客舍爲人识，执于建康狱尽杀之。彦节既贵，士子自非三署不得上方榻，时人以此少之。其妻萧思话女也，常惧祸败，每谓曰：“君富贵已足，故应爲儿作计。”彦节不从，故及祸。

彦节弟遐字彦道，爲嫡母殷暴亡，有司纠之，徙始安郡。后得还，位吴郡太守，至是亦见诛。遐人才甚凡，自讳名有同主讳，常对客曰：“孝武无道，见枉杀母。”其顽騃若此。及彦节当权，遐累求方伯。彦节曰：“我在事，而用汝作州，于听望不足。”遐曰：“富贵则言不可相关，从坐之日得免不？“至是果死。

义宗弟义宾，封兴安侯，位徐州刺史。卒，谥曰肃侯。义宾弟义綦，封营道县侯，凡鄙无识。始兴王浚尝谓曰：“陆士衡诗云，‘营道无烈心’，其何意苦阿父如此。”义綦曰：“下官初不识士衡，何忽见苦。”其庸塞皆然。位湘州刺史，谥僖侯。临川烈武王道规字道则，武帝少弟也。倜傥有大志，预谋诛桓玄。时桓弘镇广陵，以爲征虏中兵参军。武帝克京城，道规亦以其日与刘毅、孟昶斩弘。玄败走，道规与刘毅、何无忌追破之。无忌欲乘胜直造江陵。道规曰：“诸桓世居西楚，群小皆爲竭力；桓振勇冠三军。且可顿兵以计策縻之。”无忌不从，果爲振败。乃退还寻阳，缮舟甲复进，遂平巴陵。江陵之平，道规推毅爲元功，无忌爲次，自居其末。以起义勋，封华容县公，累迁领护南蛮校尉、荆州刺史，加都督。善于刑政，士庶畏而爱之。

卢循寇逼建邺，道规遣司马王镇之及扬武将军檀道济、广武将军到彦之等赴援朝廷，至寻阳，爲循党荀林所破。林乘胜伐江陵，声言徐道覆已克建邺。而桓谦自长安入蜀，谯纵以谦爲荆州刺史，与其大将谯道福俱寇江陵。道规乃会将士告之曰：“吾东来文武足以济事，欲去者不禁。”因夜开城门，衆咸惮服，莫有去者。雍州刺史鲁宗之自襄阳来赴，或谓宗之未可测。道规乃单车迎之，衆咸感悦。衆议欲使檀道济、到彦之共击荀林等。道规曰：“非吾自行不决。”乃使宗之居守，委以心腹，率诸将大败谦，斩之。谘议刘遵追荀林，斩之巴陵。初，谦至枝江，江陵士庶皆与谦书，言城内虚实。道规一皆焚烧，衆乃大安。

徐道覆奄至破冢，鲁宗之已还襄阳，人情大震。或传循已克都，遣道覆上爲刺史。江、汉士庶感其焚书之恩，无复二志。道规使刘遵爲游军，自拒道覆，前驱失利。道规壮气愈厉，遵自外横击，大破之。初使遵爲游军，衆咸言不宜割见力置无用之地。及破道覆，果得游军之力，衆乃服焉。遵字慧明，临淮海西人，道规从母兄也，位淮南太守，追封监利县侯。

道规进号征西大将军、开府仪同三司，改授豫州，以疾不拜。义熙八年薨于都，赠司徒，谥曰烈武，进封南郡公。武帝受命，赠大司马，追封临川王。无子，以长沙景王第二子义庆嗣。初，文帝少爲道规所养，武帝命绍焉。咸以礼无二继，文帝还本，而定义庆爲后。义庆爲荆州，庙主当随往江陵，文帝下诏褒美勋德及慈荫之重，追崇丞相，加殊礼，鸾辂九旒，黄屋左纛，给节钺，前后部羽葆、鼓吹，虎贲班剑百人。及长沙太妃檀氏、临川太妃曹氏后薨，葬皆准给。

义庆幼爲武帝所知，年十三袭封南郡公。永初元年，袭封临川王。元嘉中爲丹阳尹。有百姓黄初妻赵杀子妇遇赦，应避孙雠。义庆议以爲“周礼父母之仇，避之海外，盖以莫大之冤，理不可夺。至于骨肉相残，当求之法外。礼有过失之宥，律无雠祖之文。况赵之纵暴，本由于酒，论心即实，事尽荒耄。岂得以荒耄之王母，等行路之深雠，宜共天同域，无亏孝道”。六年，加尚书左仆射。八年，太白犯左执法，义庆惧有灾祸，乞外镇。文帝诏谕之，以爲“玄象茫昧，左执法尝有变，王光禄至今平安。日蚀三朝，天下之至忌，晋孝武初有此异。彼庸主耳，犹竟无他”。义庆固求解仆射，乃许之。

九年，出爲平西将军、荆州刺史，加都督。荆州居上流之重，资实兵甲居朝廷之半，故武帝诸子遍居之。义庆以宗室令美，故特有此授。性谦虚，始至及去镇，迎送物并不受。十二年，普使内外群臣举士，义庆表举前临沮令新野庾实、前征奉朝请武陵龚祈、处士南阳师觉授。义庆留心抚物，州统内官长亲老不随在官舍者，一年听三吏饷家。先是，王弘爲江州，亦有此制。在州八年，爲西土所安。撰徐州先贤传十卷奏上之。又拟班固典引爲典叙，以述皇代之美。

改授江州，又迁南兖州刺史，并带都督。寻即本号加开府仪同三司。性简素，寡嗜欲，爱好文义，文辞虽不多，足爲宗室之表。历任无浮淫之过；唯晚节奉沙门颇致费损。少善骑乘，及长，不复跨马，招聚才学之士，远近必至。太尉袁淑文冠当时，义庆在江州请爲卫军谘议。其馀吴郡陆展、东海何长瑜、鲍照等，并有辞章之美，引爲佐吏国臣。所着世说十卷，撰集林二百卷，并行于世。文帝每与义庆书，常加意斟酌。

鲍照字明远，东海人，文辞瞻逸。尝爲古乐府，文甚遒丽。元嘉中，河济俱清，当时以爲美瑞。照爲河清颂，其序甚工。照始尝谒义庆未见知，欲贡诗言志，人止之曰：“卿位尚卑，不可轻忤大王。”照勃然曰：“千载上有英才异士沈没而不闻者，安可数哉。大丈夫岂可遂蕴智慧，使兰艾不辨，终日碌碌，与燕雀相随乎。”于是奏诗，义庆奇之。赐帛二十匹，寻擢爲国侍郎，甚见知赏。迁秣陵令。文帝以爲中书舍人。上好爲文章，自谓人莫能及，照悟其旨，爲文章多鄙言累句。咸谓照才尽，实不然也。临海王子顼爲荆州，照爲前军参军，掌书记之任。子顼败，爲乱兵所杀。

义庆在广陵有疾，而白虹贯城，野麕入府，心甚恶之。因陈求还，文帝许解州，以本号还朝。二十一年，薨于都下，追赠司空，谥曰康王。子哀王晔嗣，爲元凶所杀。晔子绰嗣，升明三年见杀，国除。

营浦侯遵考，武帝族弟也。曾祖淳，皇曾祖武原令混之弟，位正员郎。祖岩，海西令。父涓子，彭城内史。始武帝诸子并弱，宗室唯有遵考。及北伐平定，以爲并州刺史，领河东太守，镇蒲阪。关中失守，南还，再迁冠军将军。晋帝逊位，居秣陵宫，遵考领兵防卫。武帝初即位，封营浦县侯。元嘉中，累迁甯蛮校尉、雍州刺史，加都督。爲政严暴，聚敛无节，爲有司所纠，上寝不问。孝武大明中，位尚书左仆射，领崇宪太仆。后老疾失明。元徽元年卒，赠左光禄大夫、开府仪同三司，谥曰元公。

子澄之，升明末贵达。澄之弟琨之爲竟陵王诞司空主簿。诞有宝琴，左右犯其徽，诞罚焉。琨之谏，诞曰：“此馀宝也。”琨之曰：“前哲以善人爲宝，不以珠玉爲宝，故王孙圉称观父爲楚国之宝。未闻以琴瑟爲宝。”诞忸然不悦。诞之叛，以爲中兵参军。辞曰：“忠孝不得并，琨之老父在，将安之乎。”诞杀之。后赠黄门郎，诏谢庄爲诔。

遵考从父弟思考亦官历清显，卒于散骑常侍、金紫光禄大夫。

子季连字惠续，早历清官。齐高帝受禅，将及诛，太宰褚彦回素善之，固请乃免。建武中，爲平西萧遥欣长史、南郡太守。遥欣多招宾客，明帝甚恶之。季连有憾于遥欣，乃密表明帝言其有异迹。明帝乃以遥欣爲雍州刺史，而心德季连，以爲益州刺史，令据遥欣上流。季连父思考，宋时爲益州，虽无政绩，州人犹以义故，故善待之。季连存问故老，见父时人吏皆泣对之。遂甯人龚惬累世有学行，辟爲府主簿。及闻东昏失德，稍自骄矜。性忌褊，遂严愎酷佷，土人始怨。

永元元年九月，因声讲武，遂遣中兵参军宋买以兵袭中水穰人李托。买战不利，退还，州郡遂多叛乱。明年十月，巴西人赵续伯反，奉其乡人李弘爲圣主。弘乘佛舆，以五彩裹青石，诳百姓云，天与己玉印，当王蜀。季连遣中兵参军李奉伯大破获之。将刑，谓刑人曰：“我须臾飞去。”复曰：“汝空杀我，我三月三日会更出。”遂斩之。

梁武帝平建邺，遣左右陈建孙送季连二子及弟通直郎子深喻旨，季连受命，修还装。武帝以西台将邓元起爲益州刺史。元起，南郡人，季连爲南郡时，待之素薄。元起典签朱道琛者，尝爲季连府都录，无赖，季连欲杀之，逃免。至是说元起请先使检校缘路奉迎。及至，言语不恭；又历造府州人士，见器物辄夺之，曰“会属人，何须苦惜”。军府大惧，言于季连，季连以爲然。又恶昔之不礼元起，益愤懑。司马朱士略说季连求爲巴西郡守，三子爲质，季连许之。既而召兵算之，精甲十万。临军叹曰：“据天崄之地，握此盛兵，进可以匡社稷，退不失作刘备，欲以此安归乎。”遂矫称齐宣德皇后令，复反，收朱道琛杀之。书报朱士略，兼召涪令李膺，并不受命。

天监元年六月，元起至巴西，季连遣其将李奉伯拒战，见败。季连固守，元起围之。城中饿死者相枕，又从而相食。二年，乃肉袒请罪。元起迁季连于外，俄而造焉，待之以礼。季连谢曰：“早知如此，岂有前日之事。”元起诛李奉伯，送季连还都。将发，人莫之视，唯龚惬送焉。初，元起在道，惧事不集无以赏，士之至者皆许以辟命，于是受别驾、中从事檄者将二千人。

季连既至，诣阙谢罪，自东掖门入，数步一稽首以至帝前。帝笑谓曰：“卿欲慕刘备而曾不及公孙述，岂无卧龙之臣乎。”赦爲庶人。四年，出建阳门，爲蜀人蔺相如所杀。季连在蜀，杀其父。变名走建邺，至是报焉。乃面缚归罪，帝壮而赦之。

宋武帝七男：张夫人生少帝，孙修华生庐陵孝献王义真，胡婕妤生文帝，王修容生彭城王义康，桓美人生江夏文献王义恭，孙美人生南郡王义宣，吕美人生衡阳文王义季。

庐陵孝献王义真，美仪貌，神情秀彻。初封桂阳县公。年十二，从北征。及关中平，武帝东还，欲留偏将，恐不足固人心，乃以义真爲雍州刺史，加都督。以太尉谘议参军京兆王修爲长史，委以关中任。帝将还，三秦父老泣诉曰：“残生不沾王化，于今百年。始睹衣冠，方仰圣泽。长安十陵，是公家坟墓，咸阳宫殿，是公家屋宅，舍此何之？”武帝爲之悯然，慰譬曰：“受命朝廷，不得擅留。今留第二儿与文武才贤共镇此境。”临还，自执义真手以授王修，令修执其子孝孙手授帝。义真又进都督并、东秦二州，领东秦州刺史。时陇上流户多在关中，望得归本。及置东秦州，父老知无复经略陇右、固关中之意，咸共叹息。而赫连勃勃寇逼交至。

沈田子既杀王镇恶，王修又杀田子，兼裁减义真赐左右物。左右怨之，因白义真曰：“镇恶欲反，故田子杀之；修杀田子，岂又欲反也。”义真使左右刘乞杀修。修字叔，京兆霸城人。初南度见桓玄，玄谓曰：“君平世吏部郎才也。”修既死，人情离异。武帝遣右将军朱龄石代义真镇关中，使义真疾归。诸将竞敛财货，方轨徐行。建威将军傅弘之曰：“虏骑若至，何以待之？”贼追兵果至。至青泥，大败，义真独逃草中。中兵参军段宏单骑追寻，义真识其声，曰：“君非段中兵邪？身在此。行矣，必不两全，可刎身头以南，使家公望绝。”宏泣曰：“死生共之，下官不忍。”乃束义真于背，单马而归。义真谓宏曰：“丈夫不经此，何以知艰难。”

初，武帝未得义真审问，怒甚，克日北伐。谢晦谏不从，及得宏啓，知义真免乃止。义真寻爲司州刺史，加都督。以段宏爲义真谘议参军。宏鲜卑人，爲慕容超尚书左仆射，武帝伐广固归降。

义真改扬州刺史，镇石头。永初元年，封庐陵王。武帝始践阼，义真色不悦，侍读博士蔡茂之问其故。对曰：“安不忘危，何可恃也。”明年迁司徒。武帝不豫，以爲车骑将军、开府仪同三司、南豫州刺史，加都督，镇历阳。未之任而武帝崩。义真聪敏，爱文义，而轻动无德业，与陈郡谢灵运、琅邪顔延之、慧琳道人并周旋异常，云“得志日，以灵运、延之爲宰相，慧琳道人爲西豫州刺史”。徐羡之等嫌义真与灵运、延之昵狎过甚，使故吏范晏戒之。义真曰：“灵运空疏，延之隘薄，魏文云‘鲜能以名节自立’者。但性情所得，未能忘言于悟赏，故与游耳。”将之镇，列部伍于东府前。既有国哀，义真与灵运、延之、慧琳等坐视部伍，因宴舫里，使左右剔母舫函道施己船而取其胜者，及至历阳，多所求索，羡之等每不尽与。深怨执政，表求还都。

初，少帝之居东宫，多狎群小，谢晦尝言于武帝曰：“陛下春秋既高，宜思存万代。神器至重，不可使负荷非才。”帝曰：“庐陵何如？”晦曰：“臣请观焉。”晦造义真，义真盛欲与谈，晦不甚答，还曰：“德轻于才，非人主也。”由是出居于外。及羡之等专政，义真愈不悦。时少帝失德，羡之等谋废立，次第应在义真。以义真轻訬，不任主社稷，因其与少帝不协，奏废爲庶人，徙新安郡。前吉阳令张约之上疏谏，徙爲梁州府参军，寻杀之。

景平二年，羡之等遣使杀义真于徙所，时年十八。元嘉元年八月，诏追复先封，迎灵柩，并孙修华、谢妃一时俱还。三年正月，诛徐羡之、傅亮等。是日，诏追崇侍中、大将军，王如故。赠张约之以郡。

义真无子，文帝以第五子绍字休胤嗣，袭庐陵王。绍少宽雅，位扬州刺史。薨。无子，以南平王铄子敬先嗣。

彭城王义康，永初元年，封彭城王。历南豫、南徐二州刺史，并加都督。文帝即位，爲骠骑将军、开府仪同三司。元嘉三年，改授都督、荆州刺史，给班剑三十人。

义康少而聪察，及居方任，职事修理。六年，司徒王弘表义康宜还入辅。征爲侍中、司徒、录尚书事、都督、南徐州刺史。二府置佐领兵，与王弘共辅朝政。弘既多疾，且每事推谦，自是内外衆务一断之义康。太子詹事刘湛有经国才用，义康昔在豫州，湛爲长史，既素情款，至是待遇特隆，动皆谘访，故前后在藩多善政。九年，王弘薨，又领扬州刺史。十二年，又领太子太傅。

义康性好吏职，锐意文案，纠剔是非，莫不精尽。既专朝权，事决自己，生杀大事，皆以录命断之。凡所陈奏，入无不可，方伯以下，并委义康授用，由是朝野辐凑，权倾天下。义康亦自强不息，无有懈倦。府门每旦常有数百乘车，虽重定卑人微，皆被接引。又聪识过人，一闻必记，尝所暂遇，终身不忘。稠人广坐，每标题所忆，以示聪明，人物益以此推服之。爱惜官爵，未尝以阶级私人。凡朝士有才用者，皆引入己府，自下乐爲竭力，不敢欺负。文帝有虚劳疾，每意有所想，便觉心中痛裂，属纩者相系。义康入侍医药，尽心卫奉，汤药饮食，非口所尝不进。或连夕不寝，弥日不解衣。内外衆事，皆专决施行。十六年，进位大将军，领司徒。义康素无术学，待文义者甚薄。袁淑尝诣义康，义康问其年，答曰：“邓仲华拜衮之岁。”义康曰：“身不识也。”淑又曰：“陆机入洛之年。”义康曰：“身不读书，君无爲作才语见向。”其浅陋若此。既闇大体，自谓兄弟至亲，不复存君臣形迹。率心而行，曾无猜防。私置僮六千馀人，不以言台。时四方献馈，皆以上品荐义康，而以次者供御。上尝冬月噉柑，叹其形味并劣,义康在坐，曰：“今年柑殊有佳者。”遣还东府取柑，大供御者三寸。

仆射殷景仁爲帝所宠，与刘湛素善，而意好晚乖，湛常欲因宰辅之权倾之。景仁爲帝所保持，义康屡言不见用，湛愈愤。南阳刘斌，湛之宗也，有涉俗才用，爲义康所知，自司徒右长史擢爲左长史。从事中郎琅邪王履、主簿沛郡刘敬文、祭酒鲁郡孔胤秀并以倾侧自入，见帝疾笃，皆谓宜立长君。上尝危殆，使义康具顾命诏。义康还省，流涕以告湛及景仁。湛曰：“天下艰难，讵是幼主所御。”义康、景仁并不答；而胤秀等辄就尚书仪曹索晋咸康立康帝旧事，义康不知也。及帝疾瘳，微闻之；而斌等既爲义康所宠，遂结朋党，若有尽忠奉国不同己者，必构以罪黜。每采景仁短长，或虚造同异以告湛，自是主相之势分矣。

义康欲以斌爲丹阳尹，言其家贫。上觉之，曰：“以爲吴郡。”后会稽太守羊玄保求还，义康又欲以斌代之。上时未有所拟，仓卒曰：“我已用王鸿。”上以嫌隙既成，将致大祸，十七年，乃收刘湛；又诛斌及大将军录事参军刘敬文并贼曹孔劭秀、中兵邢怀明、主簿孔胤秀、丹阳丞孔文秀、司空从事中郎司马亮、乌程令盛昙泰；徙尚书库部郎何默子、余姚令韩景之、永兴令顔遥之、湛弟黄门郎素、斌弟给事中温于广州；王履废于家。青州刺史杜骥勒兵殿内，以备非常。义康时入宿，留止中书省，遣人宣旨告以湛等罪。义康上表逊位，改授江州刺史，出镇豫章，实幽之也。停省十馀日，桂阳侯义融、新渝侯义宗、秘书监徐湛之往来慰视。于省奉辞，便下渚，上唯对之恸哭，遣沙门慧琳视之。义康曰：“弟子有还理不？”琳公曰：“恨公不读数百卷书。”征虏司马萧斌爲义康所昵，刘斌等谗之被斥，乃以斌爲谘议，领豫章太守，事无大小皆委之。司徒主簿谢综素爲义康所狎，以爲记室。左右爱念者并听随从至豫章。辞州见许，资奉优厚，朝廷大事，皆报示之。

义康未败时，东府听事前井水忽涌，野雉江鸥并入所住斋前。龙骧参军巴东扶令育上表申明义康，奏，即收付建康狱赐死。

会稽长公主于兄弟爲长，帝所亲敬。上尝就主宴集甚欢，主起再拜顿首，悲不自胜。上不晓其意，起自扶之，主曰：“车子岁暮,必不见容，特乞其命。”因恸哭。上亦流涕，指蒋山曰：“必无此虑，若违今誓，便是负初宁陵。”即封所饮酒赐义康曰：“会稽姊饮忆弟，所饮余，今封送。”车子，义康小字也。

二十二年，太子詹事范晔等谋反，事连义康，诏特宥大辟，并子女并免爲庶人，绝属籍，徙安成郡。义康在安成读汉书见淮南厉王长事，废书叹曰：“前代乃有此，我得罪爲宜也。”

二十四年，豫章胡诞世、前吴平令袁恽等谋奉戴义康，太尉江夏王义恭奏徙义康广州，奏可，未行，会魏军至瓜步，天下扰动，上虑有异志者奉义康爲乱，孝武时镇彭城及尚书左仆射何尚之并言宜早爲之所。二十八年正月，遣中书舍人严麝持药赐死。义康不肯服药，曰：“佛教自杀不复人身。”乃以被掩杀之，以侯礼葬安成郡。子允，元凶杀之。孝武大明四年，义康女玉秀等乞反葬旧茔，诏听之。

江夏文献王义恭，幼而明嶷，姿顔端丽，武帝特所锺爱。帝性俭，诸子饮食不过五醆盘。义恭求须果食，日中无算，得未尝噉，悉以与傍人。诸王未尝敢求，求亦不得。

元嘉六年，爲都督、荆州刺史。义恭涉猎文义，而骄奢不节。及出藩，文帝与书诫之曰：

礼贤下士，圣人垂训，骄侈矜尚，先哲所去。豁达大度，汉祖之德，猜忌褊急，魏武之累。汉书称卫青云：“大将军遇士大夫以礼，与小人有恩。”西门、安于，矫性齐美，关羽、张飞，任偏同弊。行己举事，深宜鉴此。汝一月日自用不可过三十万，若能省此益美。

西楚殷旷，常宜早起，接对宾侣。园池堂观，计无须改作。凡讯狱前一二日，可取讯簿密与刘湛辈粗共详论，慎无以喜怒加人。能择善者从之，美自归己。不可专意自决，以矜独断之明也。刑狱不可壅滞，一月可再讯。

凡事皆应慎密。名器深宜慎惜，不可妄以假人。声乐嬉游，不宜令过。宜数引见佐吏，非惟臣主自应相见。不数则彼我不亲，不亲无因得尽人情，人情不尽，何由具知衆事。

九年，爲南兖州刺史，加都督，镇广陵。十六年，进位司空。明年，彭城王义康有罪出藩，征义恭爲侍中、都督扬南徐兖三州、司徒、录尚书事，领太子太傅。给班剑二十人，置佐领兵。二十一年，进太尉，领司徒。义恭小心，且戒义康之失，虽爲总录，奉行文书而已。文帝安之。年给相府钱二千万，他物称此。而义恭性奢，用常不足，文帝又别给钱年至千万。时有献五百里马者，以赐义恭。

二十七年，文帝欲有事河、洛，义恭总统群帅，出镇彭城。及魏军至瓜步，义恭与孝武闭城自守。初，魏军深入，上虑义恭不能固彭城，备加诫勒。义恭答曰：“臣虽未能临瀚海，济居延，庶免刘仲奔逃之耻。”及魏军至，义恭果欲走，赖衆议得停。降号骠骑将军、开府仪同三司。鲁郡孔子旧庙有柏树二十四株，历汉、晋，其大连抱。有二株先倒折，土人崇敬，莫之敢犯。义恭悉遣伐取，父老莫不叹息。又以本官领南兖州刺史，加都督，移镇盱眙，修馆宇拟东城。

二十九年冬，还朝，上以御所乘苍鹰船上迎之。遭太妃忧，改授大将军、南徐州刺史。还镇东府。元凶肆逆，其日劭急召义恭。先是，诏召太子及诸王，虑有诈妄致害者，召皆有人；至是，义恭求常所遣传诏，劭遣之而后入。义恭凡府内兵仗，并送还台。进位太保。

孝武入讨，劭疑义恭有异志，使入住尚书下省，分诸子并住神兽门外侍中下省。孝武前锋至新亭，劭挟义恭出战，故不得自拔。战败，义恭单马南奔。劭大怒，遣始兴王浚杀义恭十二子。

义恭既至，劝孝武即位。授太尉、录尚书六条事、假黄钺。事甯，进位太傅，领大司马，增班剑爲三十人，以在藩所服玉环大绶赐之。上不欲致礼太傅，讽有司奏“天子不应加拜”，从之。及立太子，东宫文案，使先经义恭。

及南郡王义宣等反，又加黄钺，白直百人入六门。事平，以臧质七百里马赐义恭。孝武以义宣乱逆，由于强盛，欲削王侯。义恭希旨，请省录尚书，上从之。又与骠骑大将军竟陵王诞奏陈贬损之格九条，诏外详议。于是有司奏九条之格犹有未尽，更加附益，凡二十四条。大抵“听事不得南面坐施帐；国官正冬不得跣登国殿；公主妃传令，不得朱服；舆不得重扛；鄣扇不得雉尾；剑不得鹿卢形；槊毦不得孔雀白氅；夹毂队不得绛袄；平乘但马不得过二匹；胡伎不得彩衣；舞伎正冬着褂衣，不得庄面；诸妃主不得着绲带；信幡非台省官悉用绛；郡县内史相及封内长官于其封君，罢官则不复追敬，不称臣；诸镇常行，车前不得过六队；刀不得过银铜饰；诸王女封县主，诸王子孙袭封王之妃及封侯者夫人行，并不得卤簿；诸王子继体爲王者，婚葬吉凶，悉依诸国公侯之礼，不得同皇弟皇子；车舆非轺车不得油幢；平乘船皆下两头作露平形，不得拟象龙舟”。诏可。

孝建二年，爲扬州刺史，加入朝不趋，赞拜不名，剑履上殿。固辞殊礼。义恭撰要记五卷，起前汉讫晋太元，表上之。诏付秘阁。时西阳王子尚有盛宠，义恭解扬州以避之。乃进位太宰，领司徒。

义恭常虑爲孝武所疑，及海陵王休茂于襄阳爲乱，乃上表称“诸王贵重，不应居边。有州不须置府”。其馀制度又多所减省。时孝武严暴，义恭虑不见容，乃卑辞曲意附会，皆有容仪，每有祥瑞辄上赋颂。大明元年，有三脊茅生石头西岸，又劝封禅，上甚悦。及孝武崩，遗诏：“义恭解尚书令，加中书监。柳元景领尚书令，入住城内。事无巨细，悉关二公，大事与沈庆之参决，若有军旅，可爲总统。尚书中事委顔师伯，外监所统委王玄谟。”

前废帝即位，复录尚书，本官如故。尚书令柳元景即本号开府仪同三司，领兵置佐，一依旧准。又增义恭班剑爲四十人，更申殊礼之命。固辞殊礼。

义恭性嗜不恒，与时移变，自始至终，屡迁第宅。与人游款，意好亦多不终。奢侈无度，不爱财宝，左右亲幸，一日乞与，或至一二百万；小有忤意，辄追夺之。大明时，资供丰厚，而用常不足。赊市百姓物，无钱可还，民有通辞求钱者，辄题后作“原”字。善骑马，解音律，游行或二三百里，孝武恣其所之。东至吴郡，登虎丘山，又登无锡县乌山以望太湖。大明中撰国史，孝武自爲义恭作传。

及永光中，虽任宰辅，而承事近臣戴法兴等常若不及。前废帝狂悖无道，义恭、元景谋欲废立，废帝率羽林兵于第害之，并其四子。断析义恭支体，分裂腹胃，挑取眼睛以蜜渍之，以爲鬼目粽。明帝定乱，令书“追崇侍中、都督中外诸军、丞相，领太尉、中书监、录尚书事、王如故。给九旒鸾辂，虎贲班剑百人，前后部羽葆、鼓吹，辒輬车”。泰始三年，又诏陪祭庙庭。

南郡王义宣，生而舌短，涩于言论。元嘉元年，封竟陵王，都督、南兖州刺史，迁中书监，中军将军，给鼓吹。时竟陵群蛮充斥，役刻民散，改封南谯王。十三年，出爲江州刺史，加都督。

初，武帝以荆州上流形胜，地广兵强，遗诏诸子次第居之。谢晦平后，以授彭城王义康，义康入相，次江夏王义恭，又以临川王义庆宗室令望，且临川烈武王有大功于社稷，义庆又居之。其后应在义宣，上以义宣人才素短，不堪居上流。十六年，以衡阳王义季代义庆，而以义宣爲南徐州刺史。而会稽公主每以爲言，上迟回久之。二十一年，乃以义宣都督七州诸军事、车骑将军、荆州刺史。先赐中诏曰：“师护以在西久，比表求还，出内左右，自是经国常理，亦何必其应于一往。今欲听许，以汝代之。师护虽无殊绩，洁己节用，通怀期物，不恣群下。此信未易，在彼已有次第，爲士庶所安，论者乃谓未议迁之。今之回换，更在欲爲汝耳。汝与师护年时一辈，各有其美，方物之义，亦互有少劣，若今向事脱一减之者，既于西夏交有巨碍，迁代之讥，必归责于吾矣。”师护，义季小字也。义宣至镇，勤自课厉，政事修理。白皙，美须眉，长七尺五寸，腰带十围。多畜嫔媵，后房千馀，尼媪数百，男女三十人。崇饰绮丽，费用殷广。进位司空，改侍中。

二十七年，魏军南侵，义宣虑寇至，欲奔上明。及魏军退，文帝诏之曰：“善修民务，不须营潜逃计也。”迁司徒、扬州刺史，侍中如故。

元凶弑立，以义宣爲中书监、太尉，领司徒。义宣闻之，即时起兵，征聚甲卒，传檄近远。会孝武入讨，义宣遣参军徐遗宝率衆三千，助爲先锋。孝武即位，以义宣爲中书监、都督扬豫二州、丞相、录尚书六条事、扬州刺史，加羽葆、鼓吹，给班剑四十人，改封南郡王。追谥义宣所生爲献太妃，封次子宜阳侯恺爲南谯王。义宣固辞内任及恺王爵。于是改授都督八州诸军事、荆湘二州刺史，持节、侍中、丞相如故。降恺爲宜阳县王，将佐以下，并加赏秩。

义宣在镇十年，兵强财富。既首创大义，威名着天下，凡所求欲，无不必从。朝廷所下制度，意不同者，一不遵承。尝献孝武酒，先自酌饮，封送所馀，其不识大体如此。

初，臧质阴有异志，以义宣凡弱，易可倾移，欲假手爲乱，以成其奸。自襄阳往江陵见义宣，便尽礼；及至江州，每密信说义宣，以爲“有大才，负大功，挟震主之威，自古尠有全者。宜在人前早有处分，不尔，一旦受祸，悔无所及”。义宣阴纳质言。而孝武闺庭无礼，与义宣诸女淫乱，义宣因此发怒，密治舟甲，克孝建元年秋冬举兵，报豫州刺史鲁爽、兖州刺史徐遗宝使同。爽狂酒失旨，其年正月便反。遣府户曹送版，以义宣补天子，并送天子羽仪。遗宝亦勒兵向彭城。义宣及质狼狈起兵，二月，加都督中外诸军事，置左右长史、司马，使僚佐悉称名。遣传奉表，以奸臣交乱，图倾宗社，辄徵召甲卒，戮此凶丑。诏答之。太傅江夏王义恭又与义宣书，谕以祸福。

义宣移檄诸州郡，遣参军刘谌之、尹周之等率军下就臧质。雍州刺史朱修之起兵奉顺。义宣率衆十万，发自江津，舳舻数百里。是日大风，船垂覆没，仅得入中夏口。以第八子慆爲辅国将军，留镇江陵。遣鲁秀、朱昙韶万馀人北讨朱修之。秀初至江陵见义宣，既出，拊膺曰：“阿兄误人事，乃与痴人共作贼，今年败矣。”义宣至寻阳，与质俱下。质爲前锋至鹊头，闻徐遗宝败，鲁爽于小岘授首，相视失色。孝武使镇北大将军沈庆之送爽首于义宣并与书，义宣、质并骇惧。

上先遣豫州刺史王玄谟舟师顿梁山洲内，东西两岸爲却月城，营栅甚固。抚军柳元景据姑孰爲大统，偏师郑琨、武念戍南浦。质径入梁山，去玄谟一里许结营。义宣屯芜湖。五月十九日，西南风猛，质乘风顺流攻玄谟西垒，冗从仆射胡子友等战失利，弃垒度就玄谟。质又遣将庞法起数千兵趣南浦，仍使自后掩玄谟。与琨、念相遇。法起战大败，赴水死略尽。义宣至梁山，质上出军东岸攻玄谟。玄谟分遣游击将军垣护之、竟陵太守薛安都等出垒奋击，大败质军，军人一时投水。护之等因风纵火，焚其舟乘，风势猛盛，烟爓覆江。义宣时屯西岸，延火烧营殆尽。诸将乘风火之势，纵兵攻之，衆一时奔溃。义宣与质相失，各单舸迸走。东人士庶并归顺，西人与义宣相随者，船舸犹有百馀。女先适臧质子，过寻阳，入城取女，载以西奔。至江夏，闻巴陵有军被抄断，回入径口，步向江陵。衆散且尽，左右唯有十许人。脚痛不复能行，就民僦露车自载。无复食，缘道求告。至江陵郭外，竺超人具羽仪迎之，时带甲尚万馀人。

义宣既入城，仍出听事见客。左右翟灵宝诫使抚慰衆宾，以“臧质违指授之宜，用致失利，今治兵缮甲，更爲后图。昔汉高百败，终成大业”。而义宣误云“项羽千败”。衆咸掩口而笑。鲁秀、竺超人等犹爲之爪牙，欲收合馀烬，更图一决。而义宣惛垫，无复神守，入内不复出，左右腹心相率奔叛。鲁秀北走，义宣不复自立，欲随秀去。乃于内戎服，盛粮糗，带背刀，携息慆及所爱妾五人，皆着男子服相随。城内扰乱，白刃交横，义宣大惧落马，仍便步地。超人送城外，更以马与之。超人还守城。

义宣冀及秀，望诸将送北入魏。既失秀所在，未出郭，将士逃尽，唯馀慆及五妾两黄门而已。夜还向城，入南郡空廨，无床，席地至旦。遣黄门报超人，超人遣故车一乘，载送刺奸。义宣止狱户，坐地叹曰：“臧质老奴误我。”始与五妾俱入狱，五妾寻被遣出。义宣号泣语狱吏曰：“常日非苦，今日分别始是苦。”大司马江夏王义恭诸公王八座与荆州刺史朱修之书，言“义宣反道叛恩，便宜专行大戮”。书未达,修之已至江陵，于狱尽之。孝武听还葬旧墓。

长子恢年十一，拜南谯王世子。晋氏过江，不置城门校尉及卫尉官。孝武欲重城禁，故复置卫尉卿，以恢爲侍中，领卫尉。卫尉之置，自恢始也。义宣反，录付廷尉，自杀。恢弟恺字景穆，生而养于宫中，宠均皇子。十岁封宜阳侯，孝武时进爲王。义宣反问至，恺于尚书寺内着妇人衣，乘问讯车投临汝公孟诩，诩于妻室内爲地窟藏之。事觉，并诩诛。其馀并爲修之所杀。

衡阳文王义季，幼而夷简，无鄙近之累。文帝爲荆州，武帝使随往，由是特爲文帝所爱。元嘉元年，封衡阳王。十六年，代临川王义庆爲都督、荆州刺史。

先是义庆在任，遇巴、蜀扰乱，师旅应接，府库空虚。义季畜财节用，数年还复充实。队主续丰母老家贫，无以充养，遂不食肉。义季哀其志，给丰母月米二斛，钱一千，并制丰噉肉。义季素拙书，上听使人书啓事，唯自署名而已。

尝大搜于郢，有野老带苫而耕，命左右斥之。老人拥耒对曰：“昔楚子盘游，受讥令尹，今阳和扇气，播厥之始，一日不作，人失其时。大王驰骋爲乐，驱斥老夫，非劝农之意。”义季止马曰：“此贤者也。”命赐之食。老人曰：“吁！愿大王均其赐也。苟不夺人时，则一时皆享王赐，老人不偏其私矣。斯饭也弗敢当。”问其名，不言而退。义季素嗜酒，自彭城王义康废后，遂爲长夜饮，略少醒日。文帝诘责曰：“此非唯伤事业，亦自损性，皆汝所谙。近长沙兄弟皆缘此致故，将军苏征耽酒成疾，旦夕待尽。一门无此酣法，汝于何得之？”义季虽奉旨，酣纵不改成疾，以至于终。

二十一年，征爲征北大将军、开府仪同三司、南兖州刺史，加都督。发州之日，帷帐器服诸应随刺史者，悉留之，荆楚以爲美谈。

二十二年，迁徐州刺史。明年，魏攻边，北州扰动。义季虑祸，不欲以功勤自业，无他经略，唯饮酒而已。文帝又诏责之。

二十四年，薨于彭城。太尉江夏王义恭表解职迎丧，不许。上遣东海王袆迎丧，追赠司空。传国至孙，齐受禅，国除。

论曰：自古帝王之兴，虽系之于历数，至于经啓多难，莫不兼藉亲贤。当于馀祅内侮，荀、桓交逼，荆楚之势，同于累卵。如使上略未尽，一算或遗，则得丧之机，未可知也。烈武王揽群才，扬盛策，一举而扫勍寇，盖亦人谋之致乎。长沙虽位列台鼎，不受本根之寄，迹其行事，有以知武皇之则哲。庐陵以帝子之重，兼高明之姿，衅迹未彰，祸生忌克，痛矣！夫天伦犹子，分形共气，亲爱之道，人理斯同；富贵之情，其义则舛。善乎庞公之言：比之周公、管、蔡，若处茅屋之内，宜无放杀之酷。观夫彭城、南郡，其然乎。江夏地居爱子，位当上相，大明之世，亲礼冠朝，屈体降身，归于卑下，得使两朝暴主，永无猜色，历载踰十，以尊戚自保。及在永光，幼主南面，公旦之重，属有所归，自谓践冰之虑已除，泰山之安可恃，曾未云几，而磔体分肌。古人以隐微致诫，斯爲笃矣。衡阳晚存酒德，何先后之云殊，其将存覆车之鉴；不然，何以致于是也。

关键词：南史,列传

解释翻译[挑错/完善]

刘彦节在少年时候就以宗室中的清雅恭谨者而知名。孝武帝时，他弟弟刘遐因为私通嫡母殷氏的养女云敷，常常被殷氏禁闭。殷氏死了以后，口中出血，众人怀疑是刘遐毒害的。孝武帝让刘彦节的堂弟刘祗启发刘彦节出面证明这件事。刘彦节说：“过路的人尚且不应该这样，今日怎么可以同门的人一块都死？我不能接受圣旨。”众人因此对他非常称赞。

后废帝即位，他逐步升迁为尚书左仆射，参与选拔官员。元徽元年(473)，兼管吏部，增加兵士五百人。桂阳王刘休范反叛，中领军刘面力出京守卫石头城，刘彦节临时兼任领军将军，所派给他的卫兵跟随进入宫殿。封为当阳侯，与齐高帝、袁粲、褚彦回分天入宫值勤，平等地决定机要大事。又改任中书令，加官为辅军将军。后来皇帝被废为苍梧王，刘彦节出去参加集体议事，在路上遇见了堂弟刘韫。刘韫问他说：“今天的事，当然应该归于兄长了吧？”刘彦节说：“我们已经让出了领军了。”刘韫捶着胸脯说：“兄长肉中难道还有血吗？今年我们要全家被杀了！”齐高帝听说后非常厌恶。顺帝即位，刘彦节转任中书令。当时齐高帝辅政，刘彦节知道宋朝的天命将要完结，秘密地怀有异图。

沈攸之起兵后，齐高帝入京屯驻朝堂，袁粲镇守石头城，暗中与刘彦节以及诸位大将黄回等人谋划夜会石头城，决定次日凌晨出发。刘彦节平素怯弱，慌乱不能自安。下午后半晌，便从丹阳郡用车拉上妇女，全部奔向石头城。临走的时候，妇人萧氏强劝着让他吃些饭，刘彦节端着羹糊，洒在了胸前，手一直在发抖，不能自控。他的主簿丁灵卫听到危难消息，立即进宫，对身边的人们说：“今天的事情，难以成功，但我受了刘公的厚恩，坚守信义，决无二心。”等见了袁粲，袁粲惊愕地说：“怎么现在就来了？事情现在要失败了！”刘彦节说：“今天能够见到您，就万死无恨了。”他的堂弟刘韫在台省值勤，和直阁将军卜伯兴谋划这天夜里共同进攻齐高帝，正遇上刘彦节的事情被发觉，秣陵令刘实、建康令刘遐秘密地报告了齐高帝，高帝连夜派骁骑将军王敬则把他抓住杀死，卜伯兴也同时遇害。袁粲失败，刘彦节越过城墙逃走，在鹅檐湖被捉住杀死。刘彦节的儿子刘俣和弟弟刘陔曾经赋诗说：“城上草，植根非不高，所恨风霜早。”当时都说这是妖句。事情失败后，刘俣和刘陔剃了头发、披了法服逃向京口，在客舍被人认出，抓到了建康监狱全都杀死。

当初刘彦节身份变得高贵以后，士子除了三署的官员都不会被让到上方的坐榻上，当时的人们因此而对他很有微词。他的妻子是萧思话的女儿，常常害怕遇祸败亡，经常说：“您的富贵已经足够了，所以应该为儿女考虑。”刘彦节不听，所以遭了祸患。

刘彦节的弟弟刘遐字彦道，因为嫡母殷氏暴死，有关部门对他进行纠弹，把他迁到了始安郡。后来得以返回，位居吴郡太守，到现在也被杀死。刘遐人材非常平凡，自己忌讳自己的名字像君主忌讳自己的名字一样，常常对客人说：“孝武帝无道，冤枉地杀死了我的母亲。”他就是这样地呆痴。等刘彦节当了权，刘遐多次要求做地方诸侯。刘彦节说：“我在这个地位，而任用你做州郡长官，在名声上很不好听。”刘遐说：“富贵了就说不能彼此相关，如果是连坐的时候，能够幸免吗？”到现在果然也被杀死。

刘义庆幼年时就被武帝所闻知，十三岁时世袭封爵为南郡公。永初元年(420)，袭封临川王。元嘉时期(424～453)担任丹阳尹。当时有一个老百姓黄初的妻子赵氏杀死了儿子的媳妇，又遇到了赦免，应该回避孙子的仇视。刘义庆的意见认为“按照周朝的礼法，关系到父母的仇恨，要到海外避开，因为那是最大的冤仇，用道理无法消除。至于亲骨肉相残杀，必须在法律之外寻求解决。礼法上有对于过失的宽大，法律上无仇视祖辈的条文。况且赵氏发生暴行，根本原因是在于酗酒，推论人心对照实况，事情完全是荒唐的。怎能把荒唐的老祖母，等同于一般的大仇人，应该共戴一天、同处一地，不损害孝道。”元嘉六年(429)担任尚书左仆射。八年，太白星侵犯了左执法星，刘义庆害怕会有灾祸，请求到外地任职。文帝下诏书对他进行开导，认为：“天象幽暗不明，左执法星曾经有过变化，可是王光禄至今平安无事。正月初一日蚀，是天下最大的忌讳，晋孝武帝最先遇到这种异象。他不过是一个庸碌的君主，仍是最终没有什么妨害。”刘义庆坚持请求解除仆射之职，才最后批准了他。

元嘉九年(432)，出朝担任平西将军、荆州刺史，加任都督。荆州占据着上游这一重要地位，物资兵甲占朝廷的一半，所以武帝的各位儿子普遍都在那里任过职。刘义庆因为是宗室的美才，所以特别授予了这一职务。他性情谦虚，刚刚到任和最后离任而去，欢迎和欢送的财物一律不收。元嘉十二年，普遍地让朝内外的臣僚们举荐人材，刘义庆上表推荐前临沮县令新野人庾实、前征奉朝请武陵人袭祈、无官人士南阳人师觉授。刘义庆注意安抚人心，州辖以内官长的双亲和老人没有跟随住在官舍中的，一年之中允许三次由官吏给家里赠送东西。在此以前，王弘治理江州也有这种规定。刘义庆在荆州呆了八年，成为西部的一个安定地区。他写成了《徐州先贤传》十卷上奏给朝廷。又模仿班固的《典引》写成了《典叙》，用以叙述当朝功德的美好。

后来改换任职地点到江州，又调任南兖州刺史，都兼任都督。不久又在本职基础上加封开府仪同三司。他性情简约朴素，很少特殊嗜好和欲望，爱好文章义理，文章辞赋虽然不多，但是足可以作为宗室的表率。他在历次任职期间都没有浮华淫逸的过失；只是晚年供养僧徒耗费颇大。他少年时代就善于骑马，长大以后，不再跨马，招聚有才学的士人，不论远近一定前来。太尉袁淑文在当时最为杰出，义庆在江州时请他为卫军咨议。其他像吴郡的陆展、东海的何长瑜、鲍照等，都有美妙的辞章，他都引为辅佐官吏和国家大臣。他所著的《世说》十卷，撰写的《集林》二百卷，一起在世上流传。文帝每次给义庆写信，常常都是用心斟酌。

刘义庆在广陵生了病，而有白虹贯城，野獐进入府中，他心里十分厌恶，便上书请求回京，文帝准许他解除州上的职务，以本官号还朝。元嘉二十一年(444)，在京城逝世，追赠为司空，谥号为康王。他的儿子哀王刘晔承袭爵位，被元凶劭杀死。刘晔的儿子刘绰又承袭爵位，升明三年(479)被杀，封地革除。

彭城王刘义康，在永初元年，被封为彭城王。历任南豫、南徐二州刺史，并且都兼任都督。文帝即位，封为骠骑将军、开府仪同三司。元嘉三年(426)，改授都督、荆州刺史，配给仪仗三十人。

刘义康少年时候就很聪颖明察，后来担任地方长官，工作优异而有条理。元嘉六年，司徒王弘上表推荐刘义康应该还朝辅佐朝政。于是被征调为侍中、司徒、录尚书事、都督、南徐州刺史。两府设置官佐领兵，与王弘共同辅佐朝政。王弘多病，而且常常进行推辞谦让，从此内外各种事务全都由刘义康决定。太子詹事刘湛有治国才能，刘义康过去在豫州，刘湛为长史，他们素来情意深厚，到这时待遇特别厚重，有事就去上门咨询，所以前后在地方职位上有很多善政。元嘉九年，王弘逝世，又兼任扬州刺史。十二年，又兼任太子太傅。

刘义康的性格爱好普通官吏的职务，专心于文案，鉴别是非，无不精细透彻。专掌朝中大权后，事情都由自己决定，生杀大事，都要根据记录材料判定。凡是他提出的奏议，交给皇帝没有不批准的，诸侯以下的官员，全都交给刘义康选任，因此成为朝野运转的轴心，权力盖过天下。刘义康也自强不息，毫不松懈疲倦。他的府门前每天早晨常常有几百辆车子，即使是位卑人微，也都被接待。他又聪明博识过人，听到一次，必定会记住，曾经暂时遇到的事情，终身不忘。大庭广众之中，他常常写下自己所记忆的东西，以显示聪慧，人们越发因此而推重佩服他。他很爱惜自己掌管的官爵，从不以此赠送私人。凡是朝士中的有才能的，都招入自己的府中，下面的人都乐于效力，不敢欺骗和辜负他。文帝有虚劳的疾病，常常是意中有所想，便觉得心中疼痛欲裂，要不断地用丝绵放在口鼻前试验有无呼吸。刘义康进去服侍用药，尽心伺候，汤药和饭，不是自己亲口尝过的不送给文帝吃。有时连续几夜不睡，整天不解衣服。内外各种事情，都是独自决定施行。

元嘉十六年(439)，晋升职位为大将军、兼司徒。刘义康素来没有什么学问和专长，对待有文才的人很淡薄。袁淑曾经去拜访刘义康，刘义康问他的年龄，回答说：“邓仲华拜为大司徒之岁。”刘义康说：“我不知道啊。”袁淑又说：“陆机入洛阳之年。”刘义康说：“我不读书，您不要用文才语言向我介绍。”他就是这样的浅陋。刘义康熟知大体，自己认为兄弟是至亲，不再计较君臣的界限，随意而行，不加猜疑和提防。他私自设置仆婢六千多人，不告诉省台。当时四方贡献馈赠，都是把上品献给刘义康，而把较次的献给皇帝。皇帝曾经在冬天吃柑子，慨叹形状和味道都太差。刘义康在座，说：“今年的柑子有些是很漂亮的。”就派人到东府去取回一些柑子，比献给皇帝的要大出三寸。

仆射殷景仁被皇帝所宠爱，他和刘湛一向很要好，而后来却关系恶化。刘湛常常想借助于宰相的权力压过他。殷景仁被皇帝所保护，刘义康屡次上言不被采用，刘湛越发愤怒。南阳刘斌，是刘湛同一家族的，有经管世俗事务的才能，被刘义康所熟知，从司徒右长史提升为左长史。从事中郎琅笽王刘履、主簿沛郡人刘敬文、祭酒鲁郡人孔胤秀都是靠排挤其他人自己升迁上来的，看到皇帝病重，都说应该另立年长的君主。皇上曾经病情危险，让刘义康写一份临终遗命的诏书。刘义康回到省台，流着眼泪把情况告诉了刘湛和殷景仁。刘湛说：“天下局面艰难，哪里是幼主所能驾驭的？”刘义康、殷景仁都不回答；而孔胤秀等人则从尚书仪曹那里找到了晋朝咸康年间立康帝的旧事，刘义康却不知道。等皇帝的病痊愈，稍微听到了一些；而刘斌等人既然被刘义康所宠爱，于是便结成朋党，如果有尽忠报国不同于自己的，一定要找个罪名把他们罢免。他们常常挑剔殷景仁的一些长短，或者捏造一些异同去告诉刘湛，从此君主和宰相的双方对立就很明显了。

刘义康打算让刘斌做丹阳尹，说他家里贫寒，皇上觉察到了，就说：“让他去吴郡吧。”后来会稽太守羊玄保请求回京，刘义康又想让刘斌代替他。皇上当时没有准备，就仓促地说：“我已经用了王鸿。”皇上看到矛盾已经形成，将会导致大祸，元嘉十七年，便逮捕了刘湛；又杀了刘斌以及大将军录事参军刘敬文和贼曹孔劭秀、中兵邢怀明、主簿孔胤秀、丹阳丞孔文秀、司空从事中郎司马亮、乌程令盛昙泰；外调尚书库部郎何默子、余姚令韩景之、永兴令颜遥之、刘湛的弟弟黄门郎刘素、刘斌的弟弟给事中刘温到广州；王履罢官回家。青州刺史杜骥率兵进入殿内，以防备异常情况发生。刘义康当时入宫住宿，留在中书省中，皇帝派人去宣读圣旨宣告刘湛等人的罪状。刘义康上表退位，改授他担任江州刺史，出京镇守豫章，其实是把他囚禁起来。停止了中书省职务十余天，桂阳侯刘义融、新渝侯刘义宗、秘书监徐湛之往来慰问探视。在吕书省告辞，便乘船上路了，皇上只是对着他痛哭，派遣和尚慧琳前去看他。刘义康说：“弟子还有回来的可能么？”慧琳说：“遗憾您不读万卷书。”征虏司马萧斌曾被刘义康所亲近，由于刘斌等人的谗毁而被排斥，刘义康便以萧斌为咨议，兼豫章太守，事情不分大小都委托给他。司徒主簿谢综平素被刘义康所亲昵，就让他做记室。身边随从凡是他所喜欢留恋的都听凭跟随他到豫章。后来申请辞去江州的职务，得到批准，补贴优厚，朝廷大事，都报告他知道。

刘义康没有失败的时候，东府厅堂前面井里的水忽然上涌，野鸡江鸥都进入他所住的斋房前面。龙骧参军巴东人扶令育上表申明刘义康的情况，上奏以后，即被逮捕交付建康监狱赐命他自杀。

会稽长公主比兄弟年长，皇帝对她十分亲近敬重。皇上曾经到公主那里参加宴会，十分欢欣，公主起身跪拜磕头，悲痛不能自制。皇上不明白她的意思，起身自己把她扶起来，公主说：“车子在今年年末，必定不会被宽容，我特地为他乞求性命。”于是悲伤痛哭。皇上也一起流泪，指着蒋山说：“一定不要有这样的顾虑，如果违背了今天的誓约，便是辜负了初宁陵的父母。”就把所喝的酒封起来赐给刘义康说：“会稽姐姐饮了这酒便想起弟弟，饮后所剩下的，现在封存赠送给你。”车子，就是刘义康的小字。

元嘉二十二年(445)太子詹事范晔等谋反，事情与刘义康有关连，诏令特别宽大免除大辟的刑罚，与他的子女一起免为平民，革除族籍，迁到安成郡。刘义康在安成郡读《汉书》，看到了淮南厉王刘长的旧事，撂下书本慨叹说：“前代就有这种事情，我犯罪受罚理所应当。”

二十四年，豫章胡诞世、前吴平令袁恽等谋划拥戴刘义康，太尉江夏王刘义恭奏表建议把刘义康迁徙到广州，得到批准，还没有执行，正赶上魏军开到了瓜步，天下骚动，皇上恐怕有异心的人推戴刘义康作乱，孝武帝当时镇守彭城，他和尚书左仆射何尚之都说应该及早作出安排。二十八年正月，派遣中书舍人严麝带着药去赐他自杀。刘义康不肯服药，说：“佛教说自杀的人不能再还为人身。”于是便用被子把他闷死，以对待侯爵的礼节把他葬在安成郡。他的儿子，被元凶劭所杀死。孝武帝大明四年(460)，刘义康的女儿刘玉秀等请求迁回到旧坟地重葬，诏令同意她进行办理。

上一篇：列传·卷十二

下一篇：列传·卷十四

全   文：南史

