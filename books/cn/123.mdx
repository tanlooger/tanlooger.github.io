---
---
---
title: 脂砚斋重评石头记
---


```
　第一回 甄士隐梦幻识通灵 贾雨村风尘怀闺秀
　第二回 贾夫人仙逝扬州城 冷子兴演说荣国府
　第三回 金陵城起复贾雨村 荣国府收养林黛玉
　第四回 薄命女偏逢薄命郎 葫芦僧乱判葫芦案
　第五回 游幻境指迷十二钗 饮仙醪曲演红楼梦
　第六回 贾宝玉初试云雨情 刘姥姥一进荣国府
　第七回 送宫花贾琏戏熙凤 宴宁府宝玉会秦钟
　第八回 比通灵金莺微露意 探宝钗黛玉半含酸
　第九回 恋风流情友入家塾 起嫌疑顽童闹学堂
　第十回 金寡妇贪利权受辱 张太医论病细穷源
　第十一回 庆寿辰宁府排家宴 见熙凤贾瑞起淫心
　第十二回 王熙凤毒设相思局 贾天祥正照风月鉴
　第十三回 秦可卿死封龙禁尉 王熙凤协理宁国府
　第十四回 林如海捐馆扬州城 贾宝玉路谒北静王
　第十五回 王凤姐弄权铁槛寺 秦鲸卿得趣馒头庵
　第十六回 贾元春才选凤藻宫 秦鲸卿夭逝黄泉路
　第十七回 大观园试才题对额 荣国府归省庆元宵
　第十八回 皇恩重元妃省父母 天伦乐宝玉呈才藻
　第十九回 情切切良宵花解语 意绵绵静日玉生香
　第二十回 王熙凤正言弹妒意 林黛玉俏语谑娇音
　第二十一回 贤袭人娇嗔箴宝玉 俏平儿软语救贾琏
　第二十二回 听曲文宝玉悟禅机 制灯迷贾政悲谶语
　第二十三回 西厢记妙词通戏语 牡丹亭艳曲警芳心
　第二十四回 醉金刚轻财尚义侠 痴女儿遗帕惹相思
　第二十五回 魇魔法姊弟逢五鬼 红楼梦通灵遇双真
　第二十六回 蜂腰桥设言传心事 潇湘馆春困发幽情
　第二十七回 滴翠亭杨妃戏彩蝶 埋香冢飞燕泣残红
　第二十八回 蒋玉菡情赠茜香罗 薛宝钗羞笼红麝串
　第二十九回 享福人福深还祷福 痴情女情重愈斟情
　第三十回 宝钗借扇机带双敲 龄官划蔷痴及局外
　第三十一回 撕扇子作千金一笑 因麒麟伏白首双星
　第三十二回 诉肺腑心迷活宝玉 含耻辱情烈死金钏
　第三十三回 手足耽耽小动唇舌 不肖种种大遭笞挞
　第三十四回 情中情因情感妹妹 错里错以错劝哥哥
　第三十五回 白玉钏亲尝莲叶羹 黄金莺巧结梅花络
　第三十六回 绣鸳鸯梦兆绛芸 轩识分定情悟梨香院
　第三十七回 秋爽斋偶结海棠社 蘅芜苑夜拟菊花题
　第三十八回 林潇湘魁夺菊花诗 薛蘅芜讽和螃蟹咏
　第三十九回 村姥姥是信口开合 情哥哥偏寻根究底
　第四十回 史太君两宴大观园 金鸳鸯三宣牙牌令
　第四十一回 栊翠庵茶品梅花雪 怡红院劫遇母蝗虫
　第四十二回 蘅芜君兰言解疑癖 潇湘子雅谬补余香
　第四十三回 闲取乐偶攒金庆寿 不了情暂撮土为香
　第四十四回 变生不测凤姐泼醋 喜出望外平儿理妆
　第四十五回 金兰契互剖金兰语 风雨夕闷制风雨词
　第四十六回 尴尬人难免尴尬事 鸳鸯女誓绝鸳鸯偶
　第四十七回 呆霸王调情遭苦打 冷郎君惧祸走他乡
　第四十八回 滥情人情误思游艺 慕雅女雅集苦吟诗
　第四十九回 琉璃世界白雪红梅 脂粉香娃割腥啖膻
　第五十回 芦雪庵争联即景诗 暖香坞雅制春灯谜
　第五十一回 薛小妹新编怀古诗 胡庸医乱用虎狼药
　第五十二回 俏平儿情掩虾须镯 勇晴雯病补雀金裘
　第五十三回 宁国府除夕祭宗祠 荣国府元宵开夜宴
　第五十四回 史太君破陈腐旧套 王熙凤效戏彩斑衣
　第五十五回 辱亲女愚妾争闲气 欺幼主刁奴蓄险心
　第五十六回 敏探春兴利除宿弊 识宝钗小惠全大体
　第五十七回 慧紫鹃情辞试忙玉 慈姨妈爱语慰痴颦
　第五十八回 杏子阴假凤泣虚凰 茜纱窗真情揆痴理
　第五十九回 柳叶渚边嗔莺咤燕 绛云轩里召将飞符
　第六十回 茉莉粉替去蔷薇硝 玫瑰露引来茯苓霜
　第六十一回 投鼠忌器宝玉瞒脏 判冤决狱平儿行权
　第六十二回 憨湘云醉眠芍药裀 呆香菱情解石榴裙
　第六十三回 寿怡红群芳开夜宴 死金丹独艳理亲丧
　第六十四回 幽淑女悲题五美吟 浪荡子情遗九龙珮
　第六十五回 贾二舍偷娶尤二姨 尤三姐思嫁柳二郎
　第六十六回 情小妹耻情归地府 冷二郎一冷入空门
　第六十七回 见土仪颦卿思故里 闻秘事凤姐讯家童
　第六十八回 苦尤娘赚入大观园 酸凤姐大闹宁国府
　第六十九回 弄小巧用借剑杀人 觉大限吞生金自逝
　第七十回 林黛玉重建桃花社 史湘云偶填柳絮词
　第七十一回 嫌隙人有心生嫌隙 鸳鸯女无意遇鸳鸯
　第七十二回 王熙凤恃强羞说病 来旺妇倚势霸成亲
　第七十三回 痴丫头误拾绣春囊 懦小姐不问累金凤
　第七十四回 惑奸谗抄检大观园 矢孤介杜绝宁国府
　第七十五回 开夜宴异兆发悲音 赏中秋新词得佳谶
　第七十六回 凸碧堂品笛感凄清 凹晶馆联诗悲寂寞
　第七十七回 俏丫鬟抱屈夭风流 美优伶斩情归水月
　第七十八回 老学士闲征姽婳词 痴公子杜撰芙蓉诔
　第七十九回 薛文龙悔娶河东狮 贾迎春误嫁中山狼
　第八十回 美香菱屈受贪夫棒 王道士胡诌妒妇方
```



## 甲戌本凡例

红楼梦旨意。是书题名极多，《红楼梦》是总其全部之名也。又曰《风月宝鉴》，是戒妄动风月之情。又曰《石头记》，是自譬石头所记之事也。此三名则书中曾已点睛矣。如宝玉做梦，梦中有曲名曰《红楼梦》十二支，此则《红楼梦》之点睛。又如贾瑞病，跛道人持一镜来，上面即錾“风月宝鉴”四字，此则《风月宝鉴》之点睛。又如道人亲见石上大书一篇故事，则系石头所记之往来，此则《石头记》之点睛处。然此书又名曰《金陵十二钗》，审其名则必系金陵十二女子也。然通部细搜检去，上中下女子岂止十二人哉？若云其中自有十二个，则又未尝指明白系某某，及至“红楼梦”一回中亦曾翻出金陵十二钗之簿籍，又有十二支曲可考。

书中凡写长安，在文人笔墨之间则从古之称，凡愚夫妇儿女子家常口角则曰“中京”，是不欲着迹于方向也。盖天子之邦，亦当以中为尊，特避其“东南西北”四字样也。

此书只是着意于闺中，故叙闺中之事切，略涉于外事者则简，不得谓其不均也。

此书不敢干涉朝廷，凡有不得不用朝政者只略用一笔带出，盖实不敢以写儿女之笔墨唐突朝廷之上也。又不得谓其不备。

此书开卷第一回也，作者自云：“因曾历过一番梦幻之后，故将真事隐去，而撰此《石头记》一书也，故曰’甄士隐梦幻识通灵’。”但书中所记何事，又因何而撰是书哉？自云：“今风尘碌碌，一事无成，忽念及当日所有之女子，一一细推了去，觉其行止见识，皆出于我之上。何堂堂之须眉，诚不若彼一干裙钗？蒙侧批：何非梦幻，何不通灵？作者托言，原当有自。受气清浊，本无男女之别。实愧则有余、悔则无益之大无可奈何之日也。当此时则自欲将已往所赖上赖天恩、下承祖德，锦衣纨绔之时、饫甘餍美之日，背父母教育之恩、负师兄规训之德，已至今日一事无成、半生潦倒之罪，编述一记，以告普天下人。虽我之罪固不能免，然闺阁中本自历历有人，万不可因我不肖，则一并使其泯灭也。蒙侧批：因为传他，并可传我。虽今日之茅椽蓬牖，瓦灶绳床，其风晨月夕，阶柳庭花，亦未有伤于我之襟怀笔墨者。何为不用假语村言，敷演出一段故事来，以悦人之耳目哉？故曰’风尘怀闺秀’。”乃是第一回题纲正义也。开卷即云“风尘怀闺秀”，则知作者本意原为记述当日闺友闺情，并非怨世骂时之书矣。虽一时有涉于世态，然亦不得不叙者，但非其本旨耳，阅者切记之。诗曰：

浮生着甚苦奔忙，盛席华筵终散场。

悲喜千般同幻渺，古今一梦尽荒唐。

谩言红袖啼痕重，更有情痴抱恨长。

字字看来皆是血，十年辛苦不寻常。





## 戚蓼生序

吾闻绛树两歌，一声在喉，一声在鼻；黄华二牍，左腕能楷，右腕能草。神乎技也，吾未之见也。今则两歌而不分乎喉鼻，二牍而无区乎左右，一声也而两歌，一手也而二牍，此万万不能有之事，不可得之奇，而竟得之《石头记》一书。嘻！异矣。

夫敷华掞藻、立意遣词无一落前人窠臼，此固有目共赏，姑不具论；第观其蕴于心而抒于手也，注彼而写此，目送而手挥，似谲而正，似则而淫，如春秋之有微词、史家之多曲笔。

试一一读而绎之：写闺房则极其雍肃也，而艳冶已满纸矣；状阀阅则极其丰整也，而式微已盈睫矣；写宝玉之淫而痴也，而多情善悟，不减历下琅琊；写黛玉之妒而尖也，而笃爱深怜，不啻桑娥石女。他如摹绘玉钗金屋，刻画芗泽罗襦，靡靡焉几令读者心荡神怡矣，而欲求其一字一句之粗鄙猥亵，不可得也。盖声止一声，手只一手，而淫佚贞静，悲戚欢愉，不啻双管之齐下也。噫！异矣。

其殆稗官野史中之盲左、腐迁乎？然吾谓作者有两意，读者当具一心。譬之绘事，石有三面，佳处不过一峰；路看两蹊，幽处不逾一树。必得是意，以读是书，乃能得作者微旨。如捉水月，只挹清辉；如雨天花，但闻香气，庶得此书弦外音乎？

乃或者以未窥全豹为恨，不知盛衰本是回环，万缘无非幻泡，作者慧眼婆心，正不必再作转语，而千万领悟，便具无数慈航矣。彼沾沾焉刻楮叶以求之者，其与开卷而寤者几希！