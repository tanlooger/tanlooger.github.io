---
---
---
title: 顺启第十六
---




文王问太公曰：“何如而可为天下？”

太公曰：“大盖天下，然后能容天下[91]；信盖天下，然后能约天下[92]；仁盖天下，然后能怀天下[93]；恩盖天下，然后能保天下[94]；权盖天下，然后能不失天下[95]；事而不疑，则天运不能移，时变不能迁[96]。此六者备，然后可以为天下政[97]。故利天下者，天下启之；害天下者，天下闭之[98]；生天下者，天下德之[99]；杀天下者，天下贼之[100]；彻天下者，天下通之[101]；穷天下者，天下仇之[102]；安天下者，天下恃之[103]；危天下者，天下灾之[104]。天下者非一人之天下，唯有道者处之[105]。”

【注释】

[91]大盖天下，然后能容天下：意谓以宏大的器量覆盖天下，这样做了以后就能容纳天下。施子美曰：“圣人之于天下也，惟有无所不覆之道，则天下之于圣人也，亦有无所不服之心。圣人所以覆天下者，不一而足。有大焉，有信焉，有仁焉，有恩焉，有权焉，皆所以覆天下也。大盖天下者，以其德之大而无所不及也。圣人惟以是德而盖之，故能遍覆包含而无所殊，是以能容天下也。此无他，有容德乃大也。惟有容，乃足以见其德之大，则以大盖之，岂不足以容天下乎？”刘寅曰：“量之大，覆盖天下，然后能包容天下。”朱墉引周鲁观曰：“盖天下亦非有笼罩之术，有自然旁洽一世意。”又引《句解》曰：“大如大海汪洋，百川细流，污秽不洁之物皆纳其中。”

[92]信盖天下，然后能约天下：意谓用诚信覆盖天下，这样做了以后就能约束天下。约，约束，束缚。施子美曰：“信盖天下者，以其诚之至而可以结之也。圣人惟以是诚而结之，故能使之附丽系属而不散，是以能约天下也。此无他，信见信也。惟信乃足以见信，则以信盖之，岂不足以约天下乎？”朱墉引《翼注》曰：“信者勿二勿欺，以真心实意与天下相感孚也。约，即范围不过之意。天下惟我所为，而不能逃吾之约束。”又引邓伯莹曰：“无荡性轶志越礼犯伦之人也。人君开诚布信，非为约束天下而设，但至诚充塞，自能使天下之心截然齐一。”

[93]仁盖天下，然后能怀天下：意谓用仁慈覆盖天下，这样做了以后就能安抚天下。怀，安抚。施子美曰：“仁盖天下，此圣人之仁政可以及之也。圣人惟以是仁政而盖之，故能使之归往趋赴之不暇，是以能怀天下也。盖民罔常怀，怀于有仁。民惟怀于有仁，则以仁盖之者，岂不足以怀之乎？”朱墉引许济曰：“仁者心之德。倘百念而有一念之偏，斯仁不足以盖天下矣。必大公无我，无一人不在其所爱之中，然后能感格人心，而天下尽在怀柔之内矣。怀犹襁褓也，天下之人怀之，如父母之于子，抚循怀抱而不忍相离。小民之所以以歌孔迩咏怙冒也。”又，怀，《群书治要》本作“求”。

[94]恩盖天下，然后能保天下：意谓用恩惠覆盖天下，这样做了以后就能保住天下。施子美曰：“恩盖天下，此圣人之恩惠足以及之也。圣人惟推是恩以盖之，故能使之亲附固结而不忍去，所以能保天下也。盖推恩足以保四海，惟推恩足以保四海，则以恩盖之，岂不足以保之乎？”又，保，《群书治要》本作“王”。

[95]权盖天下，然后能不失天下：意谓用权力覆盖天下，这样做了以后才能不失去天下。施子美曰：“权盖天下者，此圣人之势足以制之也。圣人惟以是势而制之，故可以维持天下而使之奔走服从，所以能不失天下也。盖国柄不足以借人。借人国柄，则失其权。权足以盖之，岂不能不失天下乎？”邵鸿、徐勇说：“‘大’强调的是对异己的容纳，也是取天下必须注意到的方面；‘权’则强调了‘势’对于巩固君主专制集权统治的重要性。这两者也是《六韬》思想的组成部分，而且前者似乎有儒家仁恕之道的影响，后者则显然出自慎到及法家的重势一派，故我们在此又看到了《六韬》思想中的兼容特色。”

[96]“事而不疑”三句：意谓遇事果断不疑惑，犹如天命不可改变，时令更替不能变易。天运，指天命。施子美曰：“道既足以覆之，则其举之也必可以成功，故事可以往而不疑，虽天之运不能移易，时之变不能迁徙，盖以其事可以决往，功可以必成，天时不能易也。此无他，天官时日不若人事。人事既至，天必从之。虽有运变，何足怪邪？”邵鸿、徐勇说：“这一论断，与‘祸福在君，不在天时’，堪称先秦时期唯物主义思想的典范，足与《荀子·天论》等同类名作相媲美。可见《六韬》不仅是一部先秦优秀军事学著作，同时也是一部有重要思想史价值的子书。”又，则天运不能移，时变不能迁，《群书治要》本作“然后天下恃”。

[97]此六者备，然后可以为天下政：意谓上述这六个条件齐备，都按照这样做了就可以治理天下政事了。施子美曰：“惟备是六者，则天下必为己有矣，故可以为天下政。为天下政者，盖若是则可以为政于天下，以天下之权归于己也。昔者武王之兴也，承文之丕谟，扬己之丕烈，则其大足以盖天下矣。盟津之会，不期者八百国，则其信足以盖天下也，不忘远不泄迩，则其仁足以盖天下也。发财散粟，列爵分土，则其恩足以盖天下也。箕子告之以惟辟作福，惟辟作威，则其权足以盖天下也，天下安得而不归乎周？则其所以容之、约之、怀之、保之、不失之也明矣。至于牧野之役，三千一心，虽雷雨晦明，群公尽恐，而太公乃折蓍焚龟，示以必往，诚以事不可疑，虽天运时变，不能迁移也。武王惟备是六者，所以能为天下王而制天下政也。周家八百载之业，其基于此矣。”朱墉引王汉若曰：“‘备’字是不遗漏缺欠意。‘可为天下政’，谓使天下来行之也。全是要人君以心运道、以法运政之意。奉而行之谓之政，言我欲天下奉而行之，必我有以使天下奉之，而后可以为政。备者，言六者缺一不可也。”又引《醒宗》曰：“六者备，如天之日月风雨露雷、地之流行坎止、四时之春夏秋冬也。”

[98]“故利天下者”四句：意谓让天下人获利的，天下人就会与他一起开创事业；让天下人受害的，天下人就会阻塞他的事业。按，这四句又见于《发启》。施子美曰：“此言上有以适天下之欲，则天下皆欲其王己，故启之以取天下之路。利者人之所欲也，因所利而利之，彼岂不吾启邪？若夫不有以利之而反害之，则彼必失其所欲，岂欲其王己邪？故必闭之而使不得有为于天下。”朱墉引陈明卿曰：“‘利’字非若私恩小惠。王者以民生自有之利还之天下，如不违农时而无苛政厚敛之举，则利于天下者无穷矣。”

[99]生天下者，天下德之：意谓使天下人得以生存的，天下人就会感激他。德，感激。施子美曰：“此言上有以遂天下之性，则天下悦之，故以是而为德。生者，民之性命之所存也。俾天下各正其性命，彼岂不原其所归而德己邪？”朱墉引许维东曰：“生天下，凡制田、里教、树畜、饮食、衣服、惠爱、嗷咻，皆是。”

[100]杀天下者，天下贼之：意谓使天下人遭到杀戮的，天下人就会除掉他。贼，杀，除掉。施子美曰：“若夫杀之则不有以生之，而民不获保其性命矣，故必贼之而亦使之不共存于天下。”

[101]彻天下者，天下通之：意谓能使天下人明晰表达见识的，天下人就会归顺他。彻，明，显明。通，顺，归顺。朱墉《直解》曰：“彻，识见明朗也。通，向顺也。”施子美曰：“此言上以情示乎下，则天下必以其情而达之。彻者，彻其情而示之以无所隐也。彼见上以情示之，则亦必以情应之，此所以天下通之也。

[102]穷天下者，天下仇之：意谓使天下人生活困窘的，天下人就会憎恨他。施子美曰：“若夫不彻以示之而困穷之，使不得言，则天下亦不以情告，而反尤怨之矣。”

[103]安天下者，天下恃之：意谓使天下人生活安定的，天下人就会依靠他。施子美曰：“言有以因其俗，则彼必资是以乐其业。安者使之安止其所，生水安水，生陵安陵。彼既获其安，则必归所恃，此天下所以恃之也。”

[104]危天下者，天下灾之：意谓使天下人陷入危殆的，天下人就会把他看成祸害。施子美曰：“若夫不有以安之，而反有以危之，则彼不安于其所，而思祸变之作，此所以灾之也。”

[105]天下者非一人之天下，唯有道者处之：意谓天下不是某一个人的天下，只有道德高尚的人，才能治理好天下。处，处理，治理。施子美曰：“惟非一人之天下，故天下不能私一人，而一人亦不能求天下。必其有以施之，而后天下以是报之。苟非其道，必不能之矣，故惟有道者乃能处之。昔者文武之兴，仁政之施，所以利天下也。救民水火，所以生天下也；明誓之告，所以彻天下也；一怒之威，所以安天下也。文武之君，惟以是施之，宜天下启之、德之、通之、恃之而咸与归之也。文武之君，非有道之主，则亦何以能处此也？此《书》称武王曰有道曾孙，宜其可以处此也，天下安得不周？”朱墉引《开宗》曰：“此言王者之道必有包括天下气象，而后天下可以惟我所为，惟我所处。”朱墉《全旨》曰：“此章言人君欲有为于天下，不于天下求之也。贵有六者之全德，苟有一二之未全，虽强天下以从我，而亦有所不能。故治己所以治人，观民先于观我，环至而立效，有非可以勉强所能得者也。复推出人心向背之机，总由于己德之厚薄，更见策励人君处。”张烈在《〈六韬〉的成书及其内容》一文中说：“‘天下者非一人之天下，惟有道者处之’的明君观，这种观点出自《逸周书》。《逸周书·殷祝解》云：‘汤放桀，而复薄三千诸侯大会。汤退，再拜，从诸侯之位，汤曰：“此天子位，有道者可以处之。天下非一家之有也，有道者之有也。”’这种观点完全被《六韬》所因袭了。”钮先钟说：“这一篇所讨论者是一个非常广泛的问题，即‘何如而可为天下政’？简言之，也就是如何能够建立世界秩序，似乎是儒家‘平天下’观念的引申。其所提出的理论为：……‘大盖天下然后能容天下，信盖天下然后能约天下，仁盖天下然后能怀天下，恩盖天下然后能保天下，权盖天下然后能不失天下，事而不疑，则天运不能移，时变不能迁。此六者备，然后可以为天下政。’这的确是一种具有宏观的理论，其关键在于一个‘盖’字。换言之，必须重视整体，重视全局。”又，唯有道者处之，《群书治要》本作“唯有道者得天下也”。

【译文】

文王问太公道：“怎样做才可以治理好天下呢？”

太公答道：“以宏大的器量覆盖天下，这样做了以后就能容纳天下；用诚信覆盖天下，这样做了以后就能约束天下；用仁慈覆盖天下，这样做了以后就能安抚天下；用恩惠覆盖天下，这样做了以后就能保住天下；用权力覆盖天下，这样做了以后才能不失去天下；遇事果断不疑惑，犹如天命不可改变，时令更替不能变易。上述这六个条件齐备，都按照这样做了就可以治理天下政事了。所以让天下人获利的，天下人就会与他一起开创事业；让天下人受害的，天下人就会阻塞他的事业；使天下人得以生存的，天下人就会感激他；使天下人遭到杀戮的，天下人就会除掉他；使天下人能够明晰表达见识的，天下人就会归顺他；使天下人生活困窘的，天下人就会憎恨他；使天下人生活安定的，天下人就会依靠他；使天下人陷入危殆的，天下人就会把他看成祸害。天下不是某一个人的天下，只有道德高尚的人，才能治理好天下。”