---
---
---
title: 孔灵符会稽记
---



孔记序

孔灵符《会稽记》，《隋书·经籍志》及新旧《唐志》皆不著录。《宋书·孔季恭传》云：季恭，山阴人。子灵符，元嘉末为南谯王义宣司空长史，南郡太守，尚书吏部郎。大明初，自侍中为辅国将军，郢州刺史。入为丹阳尹，出守会稽。又为寻阳王子房右军长史。景和中。以迕近臣，被杀。太宗即位，追赠金紫光禄大夫。诸书引《会稽记》，或云孔灵符，或云孔晔。晔当是灵符之名。如射的谚一条，《御览》引作灵符，《寰宇记》引作晔，而文辞无甚异。知为一人。《艺文类聚》引或作孔皋，则曅字传写之误。今亦不复分别。第录孔氏《记》为一篇。其不题撰人者，别次于后。

会稽记一卷孔灵符撰

会稽境特多名山水。峰崿隆峻，吐纳云雾，松栝枫柏，擢干竦条，潭壑镜澈，清流写注。王子敬见之，曰：“山水之美，使人应接不暇。” 《世说新语·言语篇》注引《会稽郡记》 

郡有禹穴。案《汉书·司马迁传》云：“上会稽，探禹穴。又有禹井。” 《御览》五十四 

城西门外百余步，有怪山。越时起灵台于山上。又作二层台以望云。 《御览》四十七 

城西北二十里，有重山。东为大司马滕公冢。山下路，犹谓之滕侯隧也。 《书钞》九十四 

重山，大夫种墓。语讹，成重山。南有白楼亭 《御览》引无此句 ，汉江夏太守宋辅，于此 《御览》作于山南 立学校教授 已上亦见《御览》四十七。末云：今白楼亭处是也，又《寰宇记》教授下有“又《郡国志》云”五字 。沛国桓俨 《寰宇记》作严 避地至会稽。闻陈业贤，往候之。不见。临去，入交洲，留书系白楼亭柱而别。 《嘉泰会稽志》九。《寰宇记》九十六 

会稽山在县东南。其上，石状似覆釜。禹梦元夷仓水使者，却倚覆釜之上是也。今禹庙在其下。秦始皇尝配食此庙。 《御览》四十一 

会稽山南有宛委山。其上有石，俗呼石匮 《路史后纪》十二引作石篑，下同 。壁立干云，有县度之险。升者累梯然后至焉。昔禹治洪水，厥功未就，乃跻于此山。发石匮，得金简玉字，以知山河体势。于是疏导百川，各尽其宜。 《艺文》八 

秦望山在州城正南 《文选》颜延年和谢监诗注，又沈休文《齐故安陆王碑文》注 。为众峰之杰。入境便见 《寰宇记》九十六 。扳萝扪葛，然后能升。山上无甚高木。当由地回多风所致 《水经·渐江水篇注》引记 。昔秦始皇登此，使李斯刻石。其碑见在。 《艺文》八 

 亭山 晋司空何无忌临郡，起亭山椒，极望岩阜，基址犹存，因号亭山。 《御览》四十七 

孔愉为会稽内史，在郡三年，乃营山阴湖南侯山下为宅居之。 见《两浙金石志》五，未详所本 

永兴县东北九十里，有余山，传曰：是涂山。案《越书》，禹娶于涂山。涂山去山阴五十里。检其里数，似其处也。 《艺文》八 

县东南十八里有射的山。东高岩临潭。有射的石，远望有白点 已上二句依《御览》四十七，《会稽三赋》周世则注引补 。的的如射侯，形甚圆明，视之如镜 已上二句依《御览》四十一又四十七引补 。射的之西 《御览》引作山半 ，有石室。壁方三丈，谓之射堂。传云：羽客之所游憩。土人常以此占米谷 《寰宇记》引作谷食 贵贱。射的明，则米贱；暗则米贵。谚曰：射的白，斛一百；射的玄，斛一千。 《艺文》八。《寰宇记》九十六 

射的山南 《御览》引作西南 ，水中 二字《御览》引有 有白鹤山。鹤为仙人取箭，曾刮壤寻索，遂成此山 《御览》引有此二句，亦见《艺文》八 。汉太尉郑弘，少贫贱，以采薪为业。尝于山中得一遗箭。羽镞异常，心甚怪之 少贫至此已上《后汉书》注引作尝采薪，得一遗箭，今据《御览》四十七引补 。顷之，有人觅箭。弘还之。问何所欲。弘识其神人也。曰：“常患若邪溪载薪为难。愿旦南风，暮北风。”后果然 已上亦见《御览》四百七十九。《事类赋注》八 。故若邪溪风至今犹然，呼为郑公风也《后汉书·郑弘传》注。《嘉泰会稽志》六 ，亦名樵风。 《会稽三赋》周世则注 

射的山西南，有白鹤，为仙人取箭，因号箭羽山。 《会稽三赋》周世

则注 

县东北六十里，有土城山。句践索美女以献吴王，得诸暨罗山卖薪女西施，郑旦。先教习于土城山。山边有石，云是西施浣纱石。 《艺文》八。《御览》四十七 

铜牛山，旧传常有一黄牛出山岩食草。采伐人始见，犹谓是人所养。或有共驱蹙之。垂及，辄失。然后知为神异。 《御览》四十七。《嘉泰会稽

志》九 

永兴县东五十里，有洛思山。汉太尉朱隽为光禄大夫时，遭母哀，欲卜墓此山。将洛下冢师归，登山相地。冢师去乡既远，归思常深。忽极目千里，北望京洛，遂萦咽而死。葬山顶。故以为名。 《御览》四十七。《嘉泰会稽志》六 

 牛头山 临江，山在县东南。水陆并行二十里。其山北，江水回流，舟行信宿，犹未经过。说者云：牛头，苧罗，一日三过。《寰宇记》九十六 

 北干山 许询家于此山之阳。 《会稽三赋》周世则注 

 许玄度岩 征士高阳许询幽居之所。 《寰宇记》九十六 

上虞县有龙头山，上有兰峰。峰顶盘石，广丈余。葛洪学仙，坐其上。《 御览》四十七 

余姚县南百里，有太平山，山形似伞，四角各生一木。木不杂糅。三阳之辰，花卉代发。 《艺文》八。《延祐四明志》七 

县南有 三字依《寰宇记》九十六引《会稽地记》补 四明山。高峰轶云，连岫蔽日。 《初学记》五。《剡录》二 

 罗壁山 山有虞国墅，襟带山溪，表里畴苑。洛阳人来，云：岩囿天势，具体金谷。郗太宰遍游诸境，栖情此地。每至良辰，携子弟游憩。后以司空临郡，遂卜居之。 《嘉泰会稽志》六 

虞国，余姚人。汉时为日南太守，有惠政。行部，有双雁随轩翔舞，及还余姚 《宝庆会稽续志》一引作秩满还家 ，雁亦随归。国卒，雁栖于墓侧。后遂成群。今余姚有双雁乡 《会稽三赋》周世则注。《嘉泰会稽志》六 

 灵绪山 山有三足白麂。昔虞翻尝登此山 《水经·渐江水篇》注云登赭山也 ，望四郭，诫子孙曰：可留江北居，后世禄位，当过于我，声名不及尔。然相继代兴，居江南，必不昌。今诸虞氏由此悉居江北也。 《嘉泰会稽志》六 

余姚江源出太平山东，至浃江口入海。 《艺文》八 

剡县治本在江东。吴贺齐为剡令，移理今所。 《寰宇记》九十六。《嘉泰会稽志》十二。《剡录》一 

剡县西七十里，有白石山。上有瀑布，水悬下三十丈。岩际有蜜房。采蜜者以葛藤连结，然后得至。 《御览》四十七 

剡县有嵊山。 《文选》江文通杂体诗注 

诸暨县西北有乌带山。其上多紫石。世人莫之知。居士谢敷少时，经始诸山，往往迁易，功费千计，生业将尽。后游此境，夜梦山神语之曰：尝以五千万相助。觉甚怪之。旦见主人床下有异石，色甚明澈。试取莹拭，乃紫石也。因问所从来。云：出此山。遂往掘之。果得，其利不资。 《御览》四十七。《事类赋注》七 

诸暨县北界有罗山。越时，西施、郑旦所居所。有方石，是西施晒纱处。今名罗山 已上亦见《书钞》一百六十引，作苧 。王羲之墓在山足。有石碑，孙兴公为文，王子敬所书也。 《御览》四十七。《嘉泰会稽志》六引末

三句 

始宁县有坛宴山。相传云：仙灵所宴集处。山顶有十二方石。石悉如坐席许大，皆作行列。 《御览》四十七 

始宁县西南有嶀山。 《文选》江文通杂体诗注 

天台山，旧居五县之余地。五县者，余姚、鄞、句章、剡、始宁也。 《文选》孙兴公《游无台山赋》注。《御览》四十七 

赤城山土 《御览》作赤，《选注》作名，疑当作石，今从《寰宇记》 色皆赤。岩岫连沓，状似云霞。悬溜《 选注》作霤 千仞，谓之瀑布，飞流洒散，冬夏不绝。山谷绝涧，峥嵘无底，长松蔓藟，幽蔼其上。 《御览》四十一。《文选》孙兴公《游天台山赋》注。《寰宇记》九十八。《舆地纪胜》十二 

赤城山上有石桥悬度，有石屏风横绝桥上，边有过径，才容数人。 《文选》孙兴公《游天台山赋》注 

赤城山内则有天台、灵岳、石 《纪胜》作玉 室、璿台。 《艺文》七。《白帖》六。《御览》四十。《台作堂纪胜》十二 

陈音山。昔有善射者陈音，越王使简士卒，习射于郊外。死因葬焉。今开 二字《志》引作其 冢壁悉 《志》作犹 画作骑射之象 《嘉泰会稽志》六引上二句 ，因以名山。 《御览》四十七。《事类赋注》七 

颜乌会稽人，事亲孝。父亡，负土成坟。群乌衔土助之，其吻皆伤。因以名县。 欧大任《百越先贤志》四《志》三又云：徐栩，字敬卿，会稽由拳人，少为狱吏，执法详明，迁小黄令。时陈留遭蝗，野无遗草，小黄飞逝不集，刺史行部奏栩他事，栩去官，蝗即日至，刺史愧谢，令还邑，蝗即去，后为长沙太守，案：由拳汉顺帝时已属吴郡，孔记不当有，欧氏误也 

雷门上有大鼓，围二丈八尺，声闻洛阳。孙恩之乱，军入斫破。有双白鹤飞出。后不鸣。 《寰宇记》九十六。《嘉泰会稽志》十三已下并引《会稽记》，不著撰人名 

 涂山禹庙 始皇崩，邑人刻木为像祀之，配食夏禹。后汉太守王朗，弃其像江中。像乃溯流而上。人以为异。复立庙 《嘉泰会稽志》六。《舆地纪胜》十 。东海圣姑，从海中乘石船，张石帆至。二物见在庙中 《嘉泰会稽志》十三引此二句 。又有周时乐器，名于 《会稽三赋》周世则注亦引此句 。铜为之，形似钟，有颈。映水，用芒茎拂之，则鸣。宋武帝修庙，得古珪。梁武初修之，又得青玉印。 《御览》四十七。《寰宇记》九十六。《会稽三赋》周世则注引末二句，案：此非孔记 

 白楼亭 亭在山阴，临流映壑也。 《世说新语·赏誉篇》注 

 高迁亭 汉议郎蔡邕避难宿于此亭，仰观椽竹，知有奇响。因取为笛。遂以为宝器。 《寰宇记》九十六 

汉顺帝永和五年，会稽太守马臻创立镜湖，在会稽，山阴两县界，筑塘蓄水，高丈余，田又高海丈余。若水少，则泄湖灌田。如水多，则开湖泄田中水入海。所以无凶年。堤塘周回五百一十里，溉田九千余顷。 《御览》六十六，案：宋时无会稽县，此非孔记，或后人有所增改 

创湖之始，多淹冢宅。有千余人怨诉于台。臻遂被刑于市。及台中遣使按鞫，总不见人。验籍，皆是先死亡人之名。 《御览》六十六。《寰宇记》九十六。《嘉泰会稽志》二又六 

百官者，丹朱 案：当云百官 从舜于此。 《会稽三赋》周世则注 

 赤堇山 昔欧冶造剑于此山，云涸若邪而采铜，破赤堇而取锡。 《寰宇记》九十六。《宝庆四明志》十四 

 余姚城 吴将朱然为令时所筑。 《嘉泰会稽志》十二 

东晋丞相王导云：初过江时，有道人神采不凡，言从海来相造。昔与育王共游县，下真舍利，起塔镇之。育王与诸真人捧塔，飞行虚空入海。诸弟子攀引 《纪胜》引作不及 ，一时俱堕，化为乌石。石犹人形 释道宣《三宝感通录》一。释道世《法苑珠林》三十八 。至今村名塔墅，屿名乌石。 《舆地纪胜》十一 

舜，上虞人。去虞三十里，有姚丘，即舜所生也。 《史记·五帝本纪》《正义》引旧记 

禹葬茅山，有聚土平坛，人工所作，故谓之千人坛。 《嘉泰会稽志》十八云《史记》《正义》引旧记 

 诸暨东北一百七里有古越城 越之中叶，在此为都。离宫别馆，遗基尚在。悉生豫章，多在门阶之侧，行伍相当，森耸可爱。风雨晦朔，犹闻钟磬之声。百姓至今多怀肃敬。 《三宝感通录》一引《地记》 

 句章县东北百四十里有沙塘道 秦始皇追安期先生于蓬莱，至□而息。故此塘道至今宛然。 《三宝感通录》一引《地记》 

鄮县滨多石华。 《御览》九百四十二引《会稽地理记》 

昔葛洪 《舆地纪胜》十作葛玄 隐于兰芎山。后于此仙去。所隐几，化为生 当作白 鹿而去。此山今有素鹿三脚。比鹿若鸣，官必有殿黜。 《寰宇记》九十六引《会稽录》。案：《唐书·艺文志》有《乾宁会稽录》一卷记董昌事，乃别一书，此疑《会稽记》之误