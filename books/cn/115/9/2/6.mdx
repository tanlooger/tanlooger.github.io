---
---
---
title: 第六篇　六朝之鬼神志怪书（下）
---



释氏辅教之书，《隋志》著录九家，在子部及史部，今惟颜之推《冤魂志》存，引经史以证报应，已开混合儒释之端矣，而余则俱佚。遗文之可考见者，有宋刘义庆《宣验记》，齐王琰《冥祥记》，隋颜之推《集灵记》，侯白《旌异记》四种，大抵记经像之显效，明应验之实有，以震耸世俗，使生敬信之心，顾后世则或视为小说。王琰者，太原

人，幼在交阯，受五戒，于宋大明及建元 五世纪中 年，两感金像之异，因作记，撰集像事，继以经塔，凡十卷，谓之《冥祥》，自序其事甚悉 

见《法苑珠林》卷十七 。《冥祥记》在《珠林》及《太平广记》中所存最多，其叙述亦最委曲详尽，今略引三事，以概其余。

汉明帝梦见神人，形垂二丈，身黄金色，项佩日光。以问

群臣，或对曰：“西方有神，其号曰佛，形如陛下所梦，得无

是乎？”于是发使天竺，写致经像。表之中夏，自天子王侯，

咸敬事之，闻人死精神不灭，莫不惧然自失。初，使者蔡愔将

西域沙门迦叶摩腾等赍优填王画释迦佛像，帝重之，如梦所见

也，乃遣画工图之数本，于南宫清凉台及高阳门显节寿陵上供

养。又于白马寺壁画千乘万骑绕塔三匝之像，如诸传备载。 《珠林》十三 

晋谢敷字庆绪，会稽山阴人也，……少有高操，隐于东山，笃信大法，精勤不倦，手写《首楞严经》，当在都白马寺中，寺为灾火所延，什物余经，并成煨尽，而此经止烧纸头界外而已，文字悉存，无所毁失。敷死时，友人疑其得道，及闻

此经，弥复惊异。…… 《珠林》十八 

晋赵泰字文和，清河贝邱人也，……年三十五时，尝卒心痛，须臾而死。下尸于地，心暖不已，屈伸随人。留尸十日，平旦，喉中有声如雨，俄而苏活。说初死之时，梦有一人来近心下，复有二人乘黄马，从者二人，扶泰腋径将东行，不知可几里，至一大城，崔巍高峻，城色青黑。将泰向城门入，经两重门，有瓦屋可数千间，男女大小亦数千人，行列而立。吏著皂衣，有五六人，条疏姓字，云“当以科呈府君”。泰名在三十，须臾，将泰与数千人男女一时俱进。府君西向坐，简视名簿讫，复遣泰南入黑门。有人著绛衣坐大屋下，以次呼名，问：“生时所事？作何孽罪？行何福善？谛汝等辞，以实言也！此恒遣六部使者常在人间，疏记善恶，具有条状，不可得虚。”泰答：“父兄仕宦，皆二千石。我少在家，修学而已，无所事也，亦不犯恶。”乃遣泰为水官将作。……后转泰水官都督知诸狱事，给泰兵马，令案行地狱。所至诸狱，楚毒各殊：或针贯其舌，流血竟体；或被头露发，裸形徒跣，相牵而行，有持大杖，从后催促，铁床铜柱，烧之洞然，驱迫此人，抱卧其上，赴即焦烂，寻复还生；……或剑树高广，不知限量，根茎枝叶，皆剑为之，人众相訾，自登自攀，若有欣竞，而身首割截，尺寸离断。泰见祖父母及二弟在此狱中，相见涕泣。泰出狱门，见有二人赍文书，来语狱吏，言有三人，其家为其于

塔寺中悬幡烧香，救解其罪，可出福舍。俄见三人自狱而出，

已有自然衣服，完整在身，南诣一门，云名开光大舍。……泰

案行毕，还水官处。……主者曰：“卿无罪过，故相使为水官

都督，不尔，与地狱中人无以异也。”泰问主者曰：“人有何

行，死得乐报？”主者唯言“奉法弟子精进持戒，得乐报，无有

谪罚也。”泰复问曰：“人未事法时所行罪过，事法之后，得以

除不？”答曰：“皆除也。”语毕，主者开縢箧检泰年纪，尚有

余算三十年在，乃遣泰还。……时晋太始五年七月十三日也。

…… 《珠林》七。《广记》三百七十七 

佛教既渐流播，经论日多，杂说亦日出，闻者虽或悟无常而归依，然亦或怖无常而却走。此之反动，则有方士亦自造伪经，多作异记，以长生久视之道，网罗天下之逃苦空者，今所存汉小说，除一二文人著述外，其余盖皆是矣。方士撰书，大抵托名古人，故称晋宋人作者不多有，惟类书间有引《神异记》者，则为道士王浮作。浮，晋人；有浅妄

之称，即惠帝时 三世纪末至四世纪初 与帛选抗论屡屈，遂改换《西域传》造

老子《明威化胡经》者也 见唐释法琳《辩正论》六 。其记似亦言神仙鬼神，如《洞冥》、《列异》之类。

陈敏，孙皓之世为江夏太守，自建业赴职，闻宫亭庙验 原

注云言灵验 ，过乞在任安稳，当上银杖一枚。年限既满，作杖

拟以还庙，捶铁以为干，以银涂之。寻徵为散骑常侍，往宫

亭，送杖于庙中讫，即进路。日晚，降神巫宣教曰：“陈敏许

我银杖，今以涂杖见与，便投水中，当以还之。欺蔑之罪，不

可容也！”于是取银杖看之，剖视中见铁干，乃置之湖中。杖

浮在水上，其疾如飞，遥到敏舫前，敏舟遂覆也。 《太平御览》

七百十 

丹丘生大茗，服之生羽翼。 《事类赋注》十六 

《拾遗记》十卷，题晋陇西王嘉撰，梁萧绮录。《晋书·艺术列传》中有王嘉，略云，嘉字子年，陇西安阳人，初隐于东阳谷，后入长安，苻坚累徵不起，能言未然之事，辞如谶记，当时鲜能晓之。姚苌入

长安，逼嘉自随；后以答问失苌意，为苌所杀 约三九〇 。嘉尝造《牵三歌谶》，又著《拾遗录》十卷，其事多诡怪，今行于世。传所云《拾遗录》者，盖即今记，前有萧绮序，言书本十九卷，二百二十篇，当苻秦之季，典章散灭，此书亦多有亡，绮更删繁存实，合为一部，凡十卷。今书前九卷起庖牺迄东晋，末一卷则记昆仑等九仙山，与序所谓“事讫西晋之末”者稍不同。其文笔颇靡丽，而事皆诞谩无实，萧绮之录亦附

会，胡应麟 《笔丛》三十二 以为“盖即绮撰而托之王嘉”者也。

少昊以金德王，母曰皇娥，处璇宫而夜织，或乘桴木而昼

游，经历穷桑沧茫之浦。时有神童，容貌绝俗，称为白帝之

子，即太白之精，降乎水际，与皇娥宴戏，奏便娟之乐，游漾

忘归。穷桑者，西海之滨，有孤桑之树，直上千寻，叶红椹

紫，万岁一实，食之后天而老。……帝子与皇娥并坐，抚桐峰

梓瑟，皇娥倚瑟而清歌曰：“天清地旷浩茫茫，万象回薄化无方，浛天荡荡望沧沧，乘桴轻漾著日傍，当其何所至穷桑，心知和乐悦未央。”俗谓游乐之处为桑中也，《诗·卫风》云“期我乎桑中”，盖类此也。……及皇娥生少昊，号曰穷桑氏，亦

曰桑丘氏。至六国时，桑丘子著阴阳书，即其余裔也。…… 卷

一 

刘向于成帝之末，校书天禄阁，专精覃思。夜，有老人著黄衣，植青藜杖，登阁而进，见向暗中独坐诵书，老父乃吹杖端，烟燃，因以见向，说开辟已前。向因受五行洪范之文，恐辞说繁广忘之，乃裂帛及绅，以记其言，至曙而去。向请问姓名，云“我是太一之精，天帝闻卯金之子有博学者，下而观焉”。乃出怀中竹牒，有天文地图之书，“余略授子焉”。至向

子歆，从向授其术。向亦不悟此人焉。 卷六 

洞庭山浮于水上，其下有金堂数百间，玉女居之，四时闻金石丝竹之声，彻于山顶。楚怀王之时，举群才赋诗于水湄。……后怀王好进奸雄，群贤逃越。屈原以忠见斥，隐于沅湘，披蓁茹草，混同禽兽，不交世务，采柏实以和桂膏，用养心神，被王逼逐，乃赴清泠之水，楚人思慕，谓之水仙。其神游

于天河，精灵时降湘浦，楚人为之立祠，汉末犹在。 卷十