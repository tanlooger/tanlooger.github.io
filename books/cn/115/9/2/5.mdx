---
---
---
title: 第五篇　六朝之鬼神志怪书（上）
---



中国本信巫，秦汉以来，神仙之说盛行，汉末又大畅巫风，而鬼道愈炽；会小乘佛教亦入中土，渐见流传。凡此，皆张皇鬼神，称道灵异，故自晋讫隋，特多鬼神志怪之书。其书有出于文人者，有出于教徒者。文人之作，虽非如释道二家，意在自神其教，然亦非有意为小说，盖当时以为幽明虽殊途，而人鬼乃皆实有，故其叙述异事，与记载人间常事，自视固无诚妄之别矣。

《隋志》有《列异传》三卷，魏文帝撰，今佚。惟古来文籍中颇多引用，故犹得见其遗文，则正如《隋志》所言，“以序鬼物奇怪之事”者也。文中有甘露年间事，在文帝后，或后人有增益，或撰人是假托，皆不可知。两《唐志》皆云张华撰，亦别无佐证，殆后有悟其抵牾者，因改易之。惟宋裴松之《三国志注》，后魏郦道元《水经注》皆已征引，则为魏晋人作无疑也。

南阳宗定伯年少时，夜行逢鬼，问曰：“谁？”鬼曰：“鬼

也。”鬼曰：“卿复谁？”定伯欺之，言我亦鬼也。鬼问欲至何

所，答曰：“欲至宛市。”鬼言：“我亦欲至宛市。”共行数里，

鬼言：“步行大亟，可共迭相担也。”定伯曰：“大善。”鬼便先

担定伯数里，鬼言：“卿大重，将非鬼也？”定伯言：“我新

死，故重耳。”定伯因复担鬼，鬼略无重。如是再三。定伯复

言：“我新死，不知鬼悉何所畏忌？”鬼曰：“唯不喜人

唾。”……行欲至宛市，定伯便担鬼至头上，急持之。鬼大

呼，声咋咋索下。不复听之，径至宛市中，著地化为一羊。便

卖之。恐其便化，乃唾之，得钱千五百。 《太平御览》八百八十四，

《法苑珠林》六 

神仙麻姑降东阳蔡经家，手爪长四寸。经意曰：“此女子

实好佳手，愿得以搔背。”麻姑大怒。忽见经顿地，两目流

血。 《太平御览》三百七十 

武昌新县北山上有望夫石，状若人立者。相传云，昔有贞

妇，其夫从役，远赴国难，妇携幼子，饯送此山，立望而形化

为石。 《太平御览》八百八十八 

晋以后人之造伪书，于记注殊方异物者每云张华，亦如言仙人神境者之好称东方朔。张华字茂先，范阳方城人，魏初举太常博士，入晋官至司空，领著作，封壮武郡公，永康元年四月赵王伦之变，华被害，夷

三族，时年六十九 二三二——三〇〇 ，传在《晋书》。华既通图纬，又多览方伎书，能识灾祥异物，故有博物洽闻之称，然亦遂多附会之说。梁萧

绮所录王嘉《拾遗记》 九 言华尝“捃采天下遗逸，自书契之始，考验神怪，及世间闾里所说，造《博物志》四百卷，奏于武帝”，帝令芟截浮疑，分为十卷。其书今存，乃类记异境奇物及古代琐闻杂事，皆刺取故书，殊乏新异，不能副其名，或由后人缀辑复成，非其原本欤？今所存汉至隋小说，大抵此类。

《周书》曰：“西域献火浣布，昆吾氏献切玉刀，火浣布

污则烧之则洁，刀切玉如蜡。”布汉世有献者，刀则未闻。 卷二

《异产》 

取鳖剉令如棋子大，赤苋汁和合，厚以茅苞，五六月中

作，投池中，经旬脔脔尽成鳖也。 卷四《戏术》 

燕太子丹质于秦，……欲归，请于秦王。王不听。谬言

曰：“令乌头白，马生角，乃可。”丹仰而叹，乌即头白，俯而

嗟，马生角。秦王不得已而遣之，为机发之桥，欲陷丹，丹驱

驰过之而桥不发。遁到关，关门不开，丹为鸡鸣，于是众鸡悉

鸣，遂归。 卷八《史补》 

老子云：“万民皆付西王母；唯王、圣人、真人、仙人、

道人之命，上属九天君耳。” 卷九《杂说》上 

新蔡干宝字令升，晋中兴后置史官，宝始以著作郎领国史，因家贫

求补山阴令，迁始安太守，王导请为司徒右长史，迁散骑常侍 四世纪

中 。宝著《晋纪》二十卷，时称良史；而性好阴阳术数，尝感于其父婢死而再生，及其兄气绝复苏，自言见天神事，乃撰《搜神记》二十卷。

以“发明神道之不诬” 自序中语 ，见《晋书》本传。《搜神记》今存者正二十卷，然亦非原书，其书于神祇灵异人物变化之外，颇言神仙五行，又偶有释氏说。

汉下邳周式，尝至东海，道逢一吏，持一卷书，求寄载，

行十余里，谓式曰：“吾暂有所过，留书寄君船中，慎勿发

之！”去后，式盗发视，书皆诸死人录，下条有式名。须臾吏

还，式犹视书。吏怒曰：“故以相告，而忽视之！”式叩头流

血，良久，吏曰：“感卿远相载，此书不可除卿名，今日已

去，还家三年勿出门，可得度也。勿道见吾书！”式还，不出

已二年余，家皆怪之。邻人卒亡，父怒使往吊之，式不得已，

适出门，便见此吏。吏曰：“吾令汝三年勿出，而今出门，知

复奈何？吾求不见连累为鞭杖，今已见汝，可复奈何？后三日

日中，当相取也。”……至三日日中，果见来取，便死。 卷五 

阮瞻字千里，素执无鬼论，物莫能难，每自谓此理足以辨

正幽明。忽有客通名诣瞻，寒温毕，聊谈名理，客甚有才辨，

瞻与之言良久，及鬼神之事，反复甚苦，客遂屈，乃作色

曰：“鬼神古今圣贤所共传，君何得独言无？即仆便是鬼！”于

是变为异形，须臾消灭。瞻默然，意色大恶，岁余而卒。 卷十

六 

焦湖庙有一玉枕，枕有小坼。时单父县人杨林为贾客，至

庙祈求，庙巫谓曰：“君欲好婚否？”林曰：“幸甚。”巫即遣林

近枕边，因入坼中，遂见朱楼琼室。有赵太尉在其中，即嫁女

与林，生六子，皆为秘书郎。历数十年，并无思归之志，忽如

梦觉，犹在枕傍，林怆然久之。 今本无此条，见《太平寰宇记》一百二

十六引 

续干宝书者，有《搜神后记》十卷。题陶潜撰。其书今具存，亦记灵异变化之事如前记，陶潜旷达，未必拳拳于鬼神，盖伪托也。

干宝字令升，其先新蔡人。父莹，有嬖妾。母至妬，宝父

葬时，因生推婢著藏中，宝兄弟年小，不之审也。经十年而母

丧，开墓，见其妾伏棺上，衣服如生，就视犹暖，舆还家，终

日而苏，云宝父常致饮食，与之寝接，恩情如生。家中吉凶辄

语之，校之悉验，平复数年后方卒。宝兄常病，气绝积日不

冷，后遂寤，云见天地间鬼神事，如梦觉，不自知死。 卷四 

晋中兴后，谯郡周子文家在晋陵，少时喜射猎。常入山，

忽山岫间有一人长五六丈，手捉弓箭，箭镝头广二尺许，白如

霜雪，忽出声唤曰：“阿鼠！” 原注，子文小字 子文不觉应

曰：“喏。”此人便牵弓满镝向子文，子文便失魂厌伏。 卷七 

晋时，又有荀氏作《灵鬼志》，陆氏作《异林》，西戎主簿戴祚作《甄异传》，祖冲之作《述异记》，祖台之作《志怪》，此外作志怪者尚多，有孔氏、殖氏、曹毗等，今俱佚，间存遗文。至于现行之《述异记》二卷，称梁任昉撰者，则唐宋间人伪作，而袭祖冲之之书名者也，故唐人书中皆未尝引。

刘敬叔字敬叔，彭城人，少颖敏有异才，晋末拜南平国郎中令，入

宋为给事黄门郎，数年，以病免，泰始中卒于家 约三九〇——四七〇 ，所著

有《异苑》十余卷，行世 详见明胡震亨所作小传，在汲古阁本《异苑》卷首 。《异苑》今存者十卷，然亦非原书。

魏时，殿前大钟无故大鸣，人皆异之，以问张华，华

曰：“此蜀郡铜山崩，故钟鸣应之耳。”寻蜀郡上其事，果如华

言。 卷二 

义熙中，东海徐氏婢兰忽患羸黄，而拂拭异常，共伺察

之，见扫帚从壁角来趋婢床，乃取而焚之，婢即平复。 卷八 

晋太元十九年，鄱阳桓阐杀犬祭乡里绥山，煮肉不熟。神

怒，即下教于巫曰：“桓阐以肉生贻我，当谪令自食也。”其年

忽变作虎，作虎之始，见人以斑皮衣之，即能跳跃噬逐。 卷八 

东莞刘邕性嗜食疮痂，以为味似鳆鱼。尝诣孟灵休，灵休

先患灸疮，痴落在床，邕取食之，灵休大惊，痂未落者悉褫取

饴邕。南康国吏二百许人，不问有罪无罪，递与鞭，疮痂落，

常以给膳。 卷十 

临川王刘义庆 四〇三——四四四 为性简素，爱好文义，撰述甚多 详见《宋

书·宗室传》 ，有《幽明录》三十卷，见《隋志》史部杂传类，《新唐志》入小说。其书今虽不存。而他书征引甚多，大抵如《搜神》《列异》之类；然似皆集录前人撰作，非自造也。唐时尝盛行，刘知几 《史通》 云《晋书》多取之。

宋散骑侍郎东阳无疑有《齐谐记》七卷，亦见《隋志》，今佚。梁吴均作《续齐谐记》一卷，今尚存，然亦非原本。吴均字叔庠，吴兴故鄣人，天监初为吴兴主簿，旋兼建安王伟记室，终除奉朝请，以撰《齐春秋》不实免职，已而复召，使撰通史，未就，普通元年卒，年五十二 

四六九——五二〇 ，事详《梁书·文学传》。均夙有诗名，文体清拔，好事者或模拟之，称“吴均体”，故其为小说，亦卓然可观，唐宋文人多引为典据，阳羡鹅笼之记，尤其奇诡者也。

阳羡许彦于绥安山行，遇一书生，年十七八，卧路侧，云

脚痛，求寄鹅笼中。彦以为戏言，书生便入笼，笼亦不更广，

书生亦不更小，宛然与双鹅并坐，鹅亦不惊。彦负笼而去，都

不觉重。前行息树下，书生乃出笼谓彦曰：“欲为君薄设。”彦

曰：“善。”乃口中吐出一铜奁子，奁子中具诸肴馔。……酒数

行，谓彦曰：“向将一妇人自随。今欲暂邀之。”彦

曰：“善。”又于口中吐一女子，年可十五六，衣服绮丽，容貌

殊绝，共坐宴。俄而书生醉卧，此女谓彦曰：“虽与书生结

妻，而实怀怨，向亦窃得一男子同行，书生既眠，暂唤之，君

幸勿言。”彦曰：“善。”女子于口中吐出一男子，年可二十三

四，亦颖悟可爱，乃与彦叙寒温。书生卧欲觉，女子口吐一锦

行障遮书生，书生乃留女子共卧。男子谓彦曰：“此女虽有

情，心亦不尽，向复窃得一女人同行，今欲暂见之，愿君勿

泄。”彦曰：“善。”男子又于口中吐一妇人，年可二十许，共

酌，戏谈甚久，闻书生动声，男子曰：“二人眠已觉。”因取所

吐女人，还纳口中。须臾，书生处女乃出谓彦曰：“书生欲

起。”乃吞向男子，独对彦坐。然后书生起谓彦曰：“暂眠遂

久，君独坐，当悒悒耶？日又晚，当与君别。”遂吞其女子，

诸器皿悉纳口中，留大铜盘可二尺广，与彦别曰：“无以藉

君，与君相忆也。”彦大元中为兰台令史，以盘饷侍中张散；

散看其铭题，云是永平三年作。

然此类思想，盖非中国所故有，段成式已谓出于天竺，《酉阳杂

俎》 《续集·贬误篇》 云：“释氏《譬喻经》云，昔梵志作术，吐出一壶，中有女子与屏，处作家室。梵志少息，女复作术，吐出一壶，中有男子，复与共卧。梵志觉，次第互吞之，柱杖而去。余以吴均尝览此事，讶其说以为至怪也。”所云释氏经者，即《旧杂譬喻经》，吴时康僧会译，今尚存；而此一事，则复有他经为本，如《观佛三昧海经》 卷一 说观佛苦行时白毫毛相云：“天见毛内有百亿光，其光微妙，不可具宣。于其光中，现化菩萨，皆修苦行，如此不异。菩萨不小，毛亦不大。”当又为梵志吐壶相之渊源矣。魏晋以来，渐译释典，天竺故事亦流传世间，文人喜其颖异，于有意或无意中用之，遂蜕化为国有，如晋人荀氏作《灵鬼志》，亦记道人入笼子中事，尚云来自外国，至吴均记，乃为中国之书生。

太元十二年，有道人外国来，能吞刀吐火，吐珠玉金银，

自说其所受师，即白衣，非沙门也。尝行，见一人担担，上有小笼子，可受升余，语担人云：“吾步行疲极，欲寄君担。”担人甚怪之，虑是狂人，便语之云：“自可耳。”……即入笼中，笼不更大，其人亦不更小，担之亦不觉重于先。既行数十里，树下住食，担人呼共食，云“我自有食”，不肯出。……食未半，语担人“我欲与妇共食”，即复口吐出女子，年二十许，衣裳容貌甚美，二人便共食。食欲竟，其夫便卧；妇语担人：“我有外夫，欲来共食，夫觉，君勿道之。”妇便口中出一年少丈夫，共食。笼中便有三人，宽急之事，亦复不异。有顷，其夫动，如欲觉，妇便以外夫内口中。夫起，语担人

曰：“可去！”即以妇内口中，次及食器物。…… 《法苑珠林》六十一。《太平御览》三百五十九