---
---
---
title: 第三篇　汉书艺文志所载小说
---



《汉志》之叙小说家，以为“出于稗官”，如淳曰：“细米为稗。街谈巷说，甚细碎之言也。王者欲知里巷风俗，故立稗官，使称说之。” 

本注 其所录小说，今皆不存，故莫得而深考，然审察名目，乃殊不似有采自民间，如《诗》之《国风》者。其中依托古人者七，曰：《伊尹说》，《鬻子说》，《师旷》，《务成子》，《宋子》，《天乙》，《黄帝》。记古事者二，曰：《周考》，《青史子》，皆不言何时作。明著汉代者四家：曰《封禅方说》，《待诏臣饶心术》，《臣寿周纪》，《虞初周说》。《待诏臣安成未央术》与《百家》，虽亦不云何时作，而依其次第，自亦汉人。

《汉志》道家有《伊尹说》五十一篇，今佚；在小说家之二十七篇亦不可考，《史记·司马相如传》注引《伊尹书》曰：“箕山之东，青鸟之所，有卢橘夏熟。”当是遗文之仅存者。《吕氏春秋·本味篇》述伊尹以至味说汤，亦云“青鸟之所有甘栌”，说极详尽，然文丰赡而意浅薄，盖亦本《伊尹书》。伊尹以割烹要汤，孟子尝所详辩，则此殆战国之士之所为矣。

《汉志》道家有《鬻子》二十二篇，今仅存一卷，或以其语浅薄，疑非道家言。然唐、宋人所引逸文，又有与今本《鬻子》颇不类者，则殆真非道家言也。

武王率兵车以伐纣。纣虎旅百万，阵于商郊，起自黄鸟，

至于赤斧，走如疾风，声如振霆。三军之士，靡不失色。武王

乃命太公把白旄以麾之，纣军反走。 《文选》李善注及《太平御览》

三百一。 

青史子为古之史官，然不知在何时。其书隋世已佚，刘知几《史通》云“《青史》由缀于街谈”者，盖据《汉志》言之，非逮唐而复出也。遗文今存三事，皆言礼，亦不知当时何以入小说。

古者胎教，王后腹之七月而就宴室，太史持铜而御户左，

太宰持斗而御户右，太卜持蓍龟而御堂下，诸官皆以其职御于

门内。比及三月者，王后所求声音非礼乐，则太史缊瑟而称不

习，所求滋味者非正味，则太宰倚斗而不敢煎调，而言

曰：“不敢以待王太子。”太子生而泣，太史吹铜曰：“声中某

律。”太宰曰：“滋味上某。”太卜曰：“命云某。”然后为王太

子悬弧之礼义。…… 《大戴札记·保傅篇》，《贾谊新书·胎教十事》 

古者年八岁而出就外舍，学小艺焉，履小节焉；束发而就

大学，学大艺焉，履大节焉。居则习礼文，行则鸣珮玉，升车

则闻和鸾之声，是以非僻之心无自入也。……古之为路车也，

盖圆以象天，二十八橑以象列星，轸方以象地，三十幅以象

月。故仰则观天文，俯则察地理，前视则睹和鸾之声，侧听则

观四时之运：此巾车教之道也。 《大戴礼记·保傅篇》 

鸡者，东方之畜也。岁终更始，辨秩东作，万物触户而

出，故以鸡祀祭也。 《风俗通义》八 

《汉志》兵阴阳家有《师旷》八篇，是杂占之书；在小说家者不可考，惟据本志注，知其多本《春秋》而已。《逸周书·太子晋》篇记师旷见太子，聆声而知其不寿，太子亦自知“后三年当宾于帝所”，其说颇似小说家。

虞初事详本志注，又尝与丁夫人等以方祠诅匈奴大宛，见《郊祀志》，所著《周说》几及千篇，而今皆不传。晋唐人引《周书》者，有

三事如《山海经》及《穆天子传》，与《逸周书》不类，朱右曾 《逸周书

集训校释》十一 疑是《虞初说》。

山，神蓐收居之。是山也，西望日之所入，其气圆，神经光之所司

也。 《太平御览》三 

天狗所止地尽倾，余光烛天为流星，长十数丈，其疾如

风，其声如雷，其光如电。 《山海经》注十六 

穆王田，有黑鸟若鸠，翩飞而跱于衡，御者毙之以策，马

佚，不克止之，踬于乘，伤帝左股。 《文选》李善注十四 

《百家》者，刘向《说苑》叙录云：“《说苑杂事》，……其事类众多，……除去与《新序》复重者，其余者浅薄不中义理，别集以为《百家》。”《说苑》今存，所记皆古人行事之迹，足为法戒者，执是以推《百家》，则殆为故事之无当于治道者矣。

其余诸家，皆不可考。今审其书名，依人则伊尹、鬻熊、师旷、黄帝，说事则封禅养生，盖多属方士假托。惟青史子非是。又务成子名昭，见《荀子》，《尸子》尝记其“避逆从顺”之教；宋子名钘，见《庄子》，《孟子》作宋牼，《韩非子》作宋荣子，《荀子》引子宋子曰：“明见侮之不辱，使人不斗”，则“黄老意”，然俱非方士之说也。