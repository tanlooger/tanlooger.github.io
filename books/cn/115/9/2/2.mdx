---
---
---
title: 第二篇　神话与传说
---



志怪之作，庄子谓有《齐谐》，列子则称《夷坚》，然皆寓言，不足征信。《汉志》乃云出于稗官，然稗官者，职惟采集而非创作，“街谈巷语”自生于民间，固非一谁某之所独造也，探其本根，则亦犹他民族然，在于神话与传说。

昔者初民，见天地万物，变异不常，其诸现象，又出于人力所能以上，则自造众说以解释之：凡所解释，今谓之神话。神话大抵以一“神格”为中枢，又推演为叙说，而于所叙说之神、之事，又从而信仰敬畏之，于是歌颂其威灵，致美于坛庙，久而愈进，文物遂繁。故神话不特为宗教之萌芽，美术所由起，且实为文章之渊源。惟神话虽生文章，而诗人则为神话之仇敌，盖当歌颂记叙之际，每不免有所粉饰，失其本来，是以神话虽托诗歌以光大，以存留，然亦因之而改易，而销歇也。如天地开辟之说，在中国所留遗者，已设想较高，而初民之本色不可见，即其例矣。

天地混沌如鸡子，盘古生其中，一万八千岁。天地开辟，

阳清为天，阴浊为地，盘古在其中，一日九变，神于天，圣于

地。天日高一丈，地日厚一丈，盘古日长一丈，如此万八千

岁，天数极高，地数极深，盘古极长。后乃有三皇。 《艺文类

聚》一引徐整《三五历记》 

天地，亦物也。物有不足，故昔者女娲氏练五色石以补其

阙，断鳌之足以立四极。其后共工氏与颛顼争为帝，怒而触不

周之山，折天柱，绝地维，故天倾西北，日月星辰就焉，地不

满东南，故百川水潦归焉。 《列子·汤问》 

迨神话演进，则为中枢者渐近于人性，凡所叙述，今谓之传说。传说之所道，或为神性之人，或为古英雄，其奇才异能神勇为凡人所不及，而由于天授，或有天相者，简狄吞燕卵而生商，刘媪得交龙而孕季，皆其例也。此外尚甚众。

尧之时，十日并出，焦禾稼，杀草木，而民无所食。猰、

凿齿、九婴、大风、封豨、修蛇，皆为民害。尧乃使羿……上

射十日而下杀猰。……万民皆喜，置尧以为天子。 《淮南子·本经

训》 

羿请不死之药于西王母，姮娥窃以奔月。 《淮南子·览冥训》。

高诱注曰，姮娥羿妻。羿请不死之药于西王母，未及服之。姮娥盗食之，得仙，奔

入月中为月精。 

昔尧殛鲧于羽山，其神化为黄熊以入于羽渊。 《春秋·左氏

传》 

瞽瞍使舜上涂廪，从下纵火焚廪，舜乃以两笠自扞而下

去，得不死。瞽瞍又使舜穿井，舜穿井为匿空，旁出。 《史记·

舜本纪》 

中国之神话与传说，今尚无集录为专书者，仅散见于古籍，而《山海经》中特多。《山海经》今所传本十八卷，记海内外山川神衹异物及祭祀所宜，以为禹益作者固非，而谓因《楚辞》而造者亦未是；所载祠神之物多用糈 精米 ，与巫术合，盖古之巫书也，然秦、汉人亦有增益。其最为世间所知，常引为故实者，有昆仑山与西王母。

昆仑之丘，是实惟帝之下都，神陆吾司之，其神状虎身而九尾，人

面而虎爪。是神也，司天之九部及帝之囿时。 《西山经》 

玉山，是西王母所居也。西王母其状如人，豹尾虎齿而善啸，蓬发

戴胜，是司天之厉及五残。 同上 

昆仑之墟方八百里，高万仞；上有木禾，长五寻，大五

围；面有九井，以玉为槛；面有九门，门有开明兽守之。百神

之所在。在八隅之岩，赤水之际，非仁羿莫能上。 《海内西经》 

西王母梯几而戴胜杖 案：此字当衍 ，其南有三青鸟，为

西王母取食，在昆仑墟北。 《海内北经》 

大荒之中有山，名曰丰沮玉门，日月所入。有灵山，巫

咸、巫即、巫朌、巫彭、巫姑、巫真、巫礼、巫抵、巫谢、巫

罗十巫从此升降，百药爰在。 《大荒西经》 

西海之南，流沙之滨，赤水之后，黑水之前，有大山，名

曰昆仑之丘。有神人面虎身有尾皆白处之。其下有弱水之渊环

之。其外有炎火之山，投物辄然。有人戴胜，虎齿，有豹尾，

穴处，名曰西王母。此山万物尽有。 同上 

晋咸宁五年，汲县民不準盗发魏襄王冢，得竹书《穆天子传》五篇，又杂书十九篇。《穆天子传》今存，凡六卷；前五卷记周穆王驾八骏西征之事，后一卷记盛姬卒于途次以至反葬，盖即杂书之一篇。《传》亦言见西王母，而不叙诸异相，其状已颇近于人王。

吉日甲子，天子宾于西王母，乃执白圭玄璧以见西王母。

好献锦组百纯，□组三百纯，西王母再拜受之。□乙丑。天子

觞西王母于瑶池之上。西王母为天子谣，曰：“白云在天，山

自出，道里悠远，山川间之，将子无死，尚能复来。”天子答

之曰：“予归东土，和治诸夏，万民平均，吾愿见汝，比及三

年，将复而野。”天子遂驱升于弇山，乃纪丌迹于弇山之石，

而树之槐，眉曰西王母之山。 卷三 

有虎在乎葭中。天子将至。七萃之士高奔戎请生捕虎，必

全之，乃生捕虎而献之。天子命之为柙而畜之东虞，是为虎

牢。天子赐奔戎畋马十驷，归之太牢，奔戎再拜首。 卷五 

汉应劭说，《周书》为虞初小说所本，而今本《逸周书》中惟《克殷》、《世俘》、《王会》、《太子晋》四篇，记述颇多夸饰，类于传说，余文不然。至汲冢所出周时竹书中，本有《琐语》十一篇，为诸国卜梦妖怪相书，今佚，《太平御览》间引其文；又汲县有晋立《吕望表》，亦引《周志》，皆记梦验，甚似小说，或虞初所本者为此等，然别无显证，亦难以定之。

齐景公伐宋，至曲陵，梦见有短丈夫宾于前。晏子

曰：“君所梦何如哉？”公曰：“其宾者甚短，大上小下，其言

甚怒，好俯。”晏子曰：“如是，则伊尹也。伊尹甚大而短，大

上小下，赤色而髯，其言好俯而下声。”公曰：“是矣。”晏子

曰：“是怒君师，不如违之。”遂不果伐宋。 《太平御览》三百七十

八 

文王梦天帝服玄以立于令狐之津。帝曰：“昌，赐汝

望。”文王再拜稽首，太公于后亦再拜稽首。文王梦之之夜，

太公梦之亦然。其后文王见太公而之曰：“而名为望乎？”答

曰：“唯，为望。”文王曰：“吾如有所见于汝。”太公言其年月

与其日，且尽道其言，“臣以此得见也。”文王曰：“有之，有

之。”遂与之归，以为卿士。 晋立《太公吕望表》石刻，以东魏立《吕望

表》补阙字。 

他如汉前之《燕丹子》，汉杨雄之《蜀王本纪》，赵晔之《吴越春秋》，袁康，吴平之《越绝书》等，虽本史实，并含异闻。若求之诗歌，则屈原所赋，尤在《天问》中，多见神话与传说，如“夜光何德，死则又育？厥利惟何，而顾菟在腹？”“鲧何所营？禹何所成？康回凭怒，地何故以东南倾？”“昆仑县圃，其凥安在？增城九重，其高几里？”“鲮鱼何所？鬿堆焉处？羿焉日？乌焉解羽？”是也。王逸曰：“屈原放逐，彷徨山泽，见楚有先王之庙及公卿祠堂，图画天地山川神灵琦

玮谲佹及古贤圣怪物行事，……因书其壁，何而问之。” 本书注 。是如此种故事，当时不特流传人口，且用为庙堂文饰矣。其流风至汉不绝，今在墟墓间犹见有石刻神祇怪物圣哲士女之图。晋既得汲冢书，郭璞为《穆天子传》作注，又注《山海经》，作图赞，其后江灌亦有图赞，盖神异之说，晋以后尚为人士所深爱。然自古以来，终不闻有荟萃融铸为巨制，如希腊史诗者，第用为诗文藻饰，而于小说中常见其迹象而已。

中国神话之所以仅存零星者，说者谓有二故：一者华土之民，先居黄河流域，颇乏天惠，其生也勤，故重实际而黜玄想，不更能集古传以成大文。二者孔子出，以修身齐家治国平天下等实用为教，不欲言鬼神，太古荒唐之说，俱为儒者所不道，故其后不特无所光大，而又有散亡。

然详案之，其故殆尤在神鬼之不别。天神地祇人鬼，古者虽若有辨，而人鬼亦得为神祇。人神淆杂，则原始信仰无由蜕尽；原始信仰存则类于传说之言日出而不已，而旧有者于是僵死，新出者亦更无光焰也。如下例，前二为随时可生新神，后三为旧神有转换而无演进。

蒋子文，广陵人也，嗜酒好色，佻挞无度；常自谓骨青，

死当为神。汉末为秣陵尉，逐贼至钟山下，贼击伤额，因解绶缚之，有顷遂死。及吴先主之初，其故吏见文于道，……谓曰：“我当为此土地神，以福尔下民，尔可宣告百姓，为我立庙，不尔，将有大咎。”是岁夏大疫，百姓辄相恐动，颇有窃

祠之者矣。 《太平广记》二九三引《搜神记》 

世有紫姑神，古来相传云是人家妾，为大妇所嫉，每以秽事相次役，正月十五日感激而死。故世人以其日作其形，夜于厕间或猪栏边迎之。……投者觉重 案：投当作捉，持也 ，便是神来，奠设酒果，亦觉貌辉辉有色，即跳躞不住；能占众

事，卜未来蚕桑，又善射钩；好则大儛，恶便仰眠。 《异苑》五 

沧海之中，有度朔之山，上有大桃木，……其枝间东北曰鬼门，万鬼所出入也。上有二神人，一曰神荼，一曰郁垒，主阅领万鬼，害恶之鬼，执以苇索而以食虎。于是黄帝乃作礼，以时驱之，立大桃人，门户画神荼郁垒与虎，悬苇索，以御凶

魅。 《论衡》二十二引《山海经》，案：今本中无之。 

东南有桃都山，……下有二神，左名隆，右名，并执苇索，伺不祥之鬼，得而煞之。今人正朝作两桃人立门旁，……

盖遗象也。 《太平御览》二九及九一八引《玄中记》以《玉烛宝典》注补 

门神，乃是唐朝秦叔保胡敬德二将军也。按传，唐太宗不豫，寝门外抛砖弄瓦，鬼魅呼号。……太宗惧之，以告群臣。秦叔保出班奏曰：“臣平生杀人如剖瓜，积尸如聚蚁，何惧魍魉乎？愿同胡敬德戎装立门外以伺。”太宗可其奏，夜果无警，太宗嘉之，命画工图二人之形像，……悬于宫掖之左右

门，邪祟以息。后世沿袭，遂永为门神。 《三教搜神大全》七