---
---
---
title: 第十一篇　宋之志怪及传奇文
---



宋既平一宇内，收诸国图籍，而降王臣佐多海内名士，或宣怨言，遂尽招之馆阁，厚其廪饩，使修书，成《太平御览》、《文苑英华》各一千卷；又以野史传记小说诸家成书五百卷，目录十卷，是为《太平广

记》，以太平兴国二年 九七七 三月奉诏撰集，次年八月书成表进，八月

奉敕送史馆，六年正月奉旨雕印板 据《宋会要》及《进书表》 ，后以言者谓非后学所急，乃收版贮太清楼，故宋人反多未见。《广记》采摭宏富，用书至三百四十四种，自汉晋至五代之小说家言，本书今已散亡者，往往赖以考见，且分类纂辑，得五十五部，视每部卷帙之多寡，亦可知晋唐小说所叙，何者为多，盖不特稗说之渊海，且为文心之统计矣。今举较多之部于下，其末有杂传记九卷，则唐人传奇文也。

神仙五十五卷 　　女仙十五卷 　　　　　异僧十二卷

报应三十三卷 　　征应 休咎也 十一卷　　定数十五卷

梦七卷 　　　　　神二十五卷 　　　　　鬼四十卷

妖怪九卷 　　　　精怪六卷 　　　　　　再生十二卷

龙八卷 　　　　　虎八卷 　　狐九卷

《太平广记》以李昉监修，同修者十二人，中有徐铉，有吴淑，皆尝为小说，今俱传。铉字鼎臣，扬州广陵人，南唐翰林学士，从李煜入宋，官至直学士院给事中散骑常侍，淳化二年坐累谪静难行军司马，中

寒卒于贬所，年七十六 九一六——九九一 ，事详《宋史·文苑传》。铉在唐时已作志怪，历二十年成《稽神录》六卷，仅一百五十事，比修《广记》，常希收采而不敢自专，使宋白问李昉，昉曰：“讵有徐率更言无稽者！”遂得见收。然其文平实简率，既失六朝志怪之古质，复无唐人传奇之缠绵，当宋之初，志怪又欲以“可信”见长，而此道于是不复振也。

广陵有王姥，病数日，忽谓其子曰：“我死，必生西溪浩

氏为牛，子当赎之，而我腹下有‘王’宇是也。”顷之遂卒，其西

溪者，海陵之西地名也；其民浩氏，生牛，腹有白毛

成“王”字。其子寻而得之，以束帛赎之以归。 卷二

瓜村有渔人，妻得劳瘦疾，转相传染，死者数人。或云：

取病者生钉棺中，弃之，其病可绝。顷之，其女病，即生钉棺

中，流之于江，至金山，有渔人见而异之，引之至岸，开视

之，见女子犹活，因取置渔舍中，多得鳗鱼以食之，久之病

愈，遂为渔人之妻，至今尚无恙。 卷三 

吴淑，徐铉婿也，字正仪，润州丹阳人，少而俊爽，敏于属文，在南唐举进士，以校书郎直内史，从李煜归宋，仕至职方员外郎，咸平五

年卒，年五十六 九四七——一〇〇二 ，亦见《宋史·文苑传》。所著《江淮异人录》三卷，今有从《永乐大典》辑成本，凡二十五人，皆传当时侠客术士及道流，行事大率诡怪。唐段成式作《酉阳杂俎》，已有《盗侠》一篇，叙怪民奇异事，然仅九人，至荟萃诸诡幻人物，著为专书者，实始于吴淑，明人钞《广记》伪作《剑侠传》又扬其波，而乘空飞剑之说日炽；至今尚不衰。

成幼文为洪州录事参军，所居临通衢而有窗。一日坐窗

下，时雨霁泥泞而微有路，见一小儿卖鞋，状甚贫窭，有一恶

少年与儿相遇，鞋堕泥中。小儿哭求其价，少年叱之不与。儿

曰：“吾家且未有食，待卖鞋营食，而悉为所污。”有书生过，

悯之，为偿其值。少年怒曰：“儿就我求食，汝何预焉？”因辱

骂之。生甚有愠色；成嘉其义，召之与语，大奇之，因留之

宿。夜共话，成暂入内，及复出，则失书生矣，外户皆闭，求

之不得，少顷复至前曰：“旦来恶子，吾不能容，已断其

首。”乃掷之于地。成惊曰：“此人诚忤君子，然断人之首，流

血在地，岂不见累乎？”书生曰：“无苦。”乃出少药，傅于头

上，捽其发摩之，皆化为水，因谓成曰：“无以奉报，愿以此

术授君。”成曰：“某非方外之士，不敢奉教。”书生于是长揖

而去，重门皆锁闭，而失所在。

宋代虽云崇儒，并容释道，而信仰本根，夙在巫鬼，故徐铉吴淑而

后，仍多变怪谶应之谈，张君房之《乘异记》 咸平元年序 ，张师正之《括

异志》，聂田之《祖异志》 康定元年序 ，秦再思之《洛中纪异》，毕仲询

之《幕府燕闲录》 元丰初作 ，皆其类也。迨徽宗惑于道士林灵素，笃信神仙，自号“道君”，而天下大奉道法。至于南迁，此风未改，高宗退居南内，亦爱神仙幻诞之书，时则有知兴国军历阳郭彖字次象作《睽车志》五卷，翰林学士鄱阳洪迈字景卢作《夷坚志》四百二十卷，似皆尝呈进以供上览。诸书大都偏重事状，少所铺叙，与《稽神录》略同，顾《夷坚志》独以著者之名与卷帙之多称于世。

洪迈幼而强记，博极群书，然从二兄试博学宏词科独被黜，年五十始中第，为敕令所删定官。父皓曾忤秦桧，憾并及迈，遂出添差教授福州，累迁吏部郎兼礼部；尝接伴金使，颇折之，旋为报聘使，以争朝见礼不屈，几被抑留，还朝又以使金辱命论罢，寻起知泉州，又历知吉州，赣州，婺州，建宁及绍兴府，淳熙二年以端明殿学士致仕卒，年八

十 一〇九六——一一七五 ，文敏，有传在《宋史》。迈在朝敢于谠言，又广见洽闻，多所著述，考订辨证，并越常流，而《夷坚志》则为晚年遣兴之书，始刊于绍兴末，绝笔于淳熙初，十余年中，凡成甲至癸二百卷，支甲至支癸三甲至三癸各一百卷，四甲四乙各十卷，卷帙之多，几与《太平广记》等，今惟甲至丁八十卷支甲至支戊五十卷三志若干卷，又摘钞本五十卷及二十卷存。奇特之事，本缘希有见珍，而作者自序，乃甚以繁夥自憙，耄期急于成书，或以五十日作十卷，妄人因稍易旧说以

投之，至有盈数卷者，亦不暇删润，径以入录 陈振孙《直斋书录解题》十一

云 ，盖意在取盈，不能如本传所言“极鬼神事物之变”也。惟所作小序三十一篇，什九“各出新意，不相复重”，赵与旹尝撮其大略入所著《宾退录》 八 ，叹为“不可及”，则于此书可谓知言者已。

传奇之文，亦有作者：今讹为唐人作之《绿珠传》一卷，《杨太真外传》二卷，即宋乐史之撰也，《宋志》又有《滕王外传》《李白外传》《许迈传》各一卷，今俱不传。史字子正，抚州宜黄人，自南唐入宋为著作佐郎，出知陵州，以献赋召为三馆编修，又累献所著书共四百二十余卷，皆记叙科第孝弟神仙之事者，迁著作郎，直史馆，转太常博士，出知舒州，知黄州，又知商州，复职后再入文馆，掌西京勘磨司，

赐金紫，景德四年卒，年七十八 九三〇——一〇〇七 ，事详《宋史·乐黄目传》首。史又长于地理，有《太平寰宇记》二百卷，征引群书至百余种，而时杂以小说家言，至绿珠太真二传，本荟萃稗史成文，则又参以舆地志语；篇末垂诫，亦如唐人，而增其严冷，则宋人积习如是也，于《绿珠传》最明白：

……赵王伦乱常，孙秀使人求绿珠，……崇勃然曰：“他

无所爱，绿珠不可得也！”秀自是谮伦族之。收兵忽至，崇谓

绿珠曰：“我今为尔获罪。”绿珠泣曰：“愿效死于君前！”于是

堕楼而死。崇弃东市，后人名其楼曰绿珠楼。楼在步庚里，近

狄泉；泉在正城之东。绿珠有弟子宋袆，有国色，善吹笛，后

入晋明帝宫中。今白州有一派水，自双角山出，合容州江，呼

为绿珠江，亦犹归州有昭君村昭君场，吴有西施谷脂粉塘，盖

取美人出处为名。又有绿珠井，在双角山下，故老传云，汲此

井饮者，诞女必多美丽，里闾有识者以美色无益于时，因以巨

石镇之，尔后有产女端妍者，而七窍四肢多不完具。异哉，山

水之使然！……

……其后诗人题歌舞妓者，皆以绿珠为名。……其故何

哉？盖一婢子，不知书，而能感主恩，愤不顾身，志烈懔懔，

诚足使后人仰慕歌咏也。至有享厚禄，盗高位，亡仁义之性，

怀反复之情，暮四朝三，唯利是务，节操反不若一妇人，岂不

愧哉？今为此传，非徒述美丽，窒祸源，且欲惩戒辜恩背义之

类也。……

其后有亳州谯人秦醇字子复 一作子履 ，亦撰传奇，今存四篇，见于北宋刘斧所编之《青琐高议前集》及《别集》。其文颇欲规抚唐人，然辞意皆芜劣，惟偶见一二好语，点缀其间；又大抵托之古事，不敢及近，则仍由士习拘谨之所致矣，故乐史亦如此。一曰《赵飞燕别传》，序云得之李家墙角破筐中，记赵后入宫至自缢，复以冥报化为大鼋事，文中有“兰汤滟滟，昭仪坐其中，若三尺寒泉浸明玉”语，明人遂或击节诧为真古籍，与今人为杨慎伪造之汉《杂事秘辛》所惑正同。所谓汉伶玄撰之《飞燕外传》亦此类，但文辞殊胜而已。二曰《骊山记》，三曰《温泉记》，言张俞不第还蜀，于骊山下就故老问杨妃逸事，故老为具道；他日俞再经骊山，遇杨妃遣使相召，问人间事，且赐浴，明日敕吏引还，则惊起如梦觉，乃题诗于驿，后步野外，有牧童送酬和诗，云是前日一妇人之所托也。四曰《谭意歌传》，则为当时故事：意歌本良家子，流落长沙为倡，与汝州民张正字者相悦，婚约甚坚，而正字迫于母命，竟别娶；越三年妻殁，适有客来自长沙，责正字负义，且述意歌之贤，遂迎以归。后其子成进士，意歌“终身为命妇，夫妻偕老，子孙繁茂”，盖袭蒋防之《霍小玉传》，而结以“团圆”者也。

不知何人作者有《大业拾遗记》二卷，题唐颜师古撰，亦名《隋遗录》。跋言会昌年间得于上元瓦棺寺阁上，本名《南部烟花录》，乃《隋书》遗稿，惜多缺落，因补以传；末无名，盖与造本文者出一手。记起于炀帝将幸江都，命麻叔谋开河，次及途中诸纵恣事，复造迷楼，怠荒于内，时之人望，乃归唐公，宇文化及将谋乱，因请放官奴分直上下，诏许之，“是有焚草之变”。其叙述颇陵乱，多失实，而文笔明丽，情致亦时有绰约可观览者。

……长安贡御车女袁宝儿，年十五，腰肢纤堕，冶多态，

帝宠爱之特厚。时洛阳进合蒂迎辇花，云得之嵩山坞中，人不

知名，采者异而贡之。……帝令宝儿持之，号曰“司花女”。时

虞世南草征辽指挥德音敕于帝侧，宝儿注视久之。帝谓世南

曰：“昔传飞燕可掌上舞，朕常谓儒生饰于文字，岂人能若是

乎？及今得宝儿，方昭前事；然多憨态，今注目于卿，卿才

人，可便嘲之！”世南应诏为绝句曰：“学画鸦黄半未成，垂肩

亸袖太憨生。缘憨却得君王惜，长把花枝傍辇行。”帝大悦。

……

……帝昏湎滋深，往往为妖祟所惑，尝游吴公宅鸡台，恍

惚间与陈后主相遇。……舞女数十许，罗侍左右，中一人迥

美，帝屡目之。后主云：“殿下不识此人耶？即丽华也。每忆

桃叶山前乘战舰与此子北渡，尔时丽华最恨，方倚临春阁试东

郭紫毫笔，书小砑红绡作答江令‘璧月’句，诗词未终，见韩擒

虎跃青骢驹，拥万甲直来冲人，都不存去就，便至今日。”俄

以绿文测海蠡酌红粱新酝劝帝，帝饮之甚欢，因请丽华舞“玉

树后庭花”，丽华辞以抛掷岁久，自井中出来，腰肢依拒，无

复往时姿态，帝再三索之，乃徐起终一曲。后主问帝：“萧妃

何如此人？”帝曰：“春兰秋菊，各一时之秀也。”……

又有《开河记》一卷，叙麻叔谋奉隋炀诏开河，虐民掘墓，纳贿，食小儿，事发遂诛死；《迷楼记》一卷，叙炀帝晚年荒恣，因王义切谏，独居二日，以为不乐，复入宫，后闻童谣，自识运尽。《海山记》二卷，则始自降生，次及兴土木，见妖鬼，幸江都，询王义，以至遇害，无不具记。三书与《隋遗录》相类，而叙述加详，顾时杂俚语，文采逊矣。《海山记》已见于《青琐高议》中，自是北宋人作，余当亦同，今本有题唐韩偓撰者，明人妄增之。帝王纵恣，世人所不欲遭而所乐道，唐人喜言明皇，宋则益以隋炀，明罗贯中复撰集为《隋唐志传》，清褚人获又增改以为《隋唐演义》。

《梅妃传》一卷亦无撰人，盖见当时图画有把梅美人号梅妃者，泛言唐明皇时人，因造此传，谓为江氏名采苹，入宫因太真妬复见放，值禄山之乱，死于兵。有跋，略谓传是大中二年所写，在万卷朱遵度家，今惟叶少蕴与予得之；末不署名，盖亦即撰本文者，自云与叶梦得同时，则南渡前后之作矣。今本或题唐曹邺撰，亦明人妄增之。