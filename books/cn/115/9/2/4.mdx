---
---
---
title: 第四篇　今所见汉人小说
---



现存之所谓汉人小说，盖无一真出于汉人，晋以来，文人方士，皆有伪作，至宋明尚不绝。文人好逞狡狯，或欲夸示异书，方士则意在自神其教，故往往托古籍以炫人；晋以后人之托汉，亦犹汉人之依托黄帝伊尹矣。此群书中，有称东方朔班固撰者各二，郭宪刘歆撰者各一，大抵言荒外之事则云东方朔郭宪，关涉汉事则云刘歆班固，而大旨不离乎言神仙。

称东方朔撰者有《神异经》一卷，仿《山海经》，然略于山川道里而详于异物，间有嘲讽之辞。《山海经》稍显于汉而盛行于晋，则此书当为晋以后人作；其文颇有重复者，盖又尝散佚，后人钞唐宋类书所引逸文复作之也。有注，题张华作，亦伪。

南方有之林，其高百丈，围三尺八寸，促节，多汁，甜如

蜜。咋啮其汁，令人润泽，可以节蚘虫。人腹中蚘虫，其状如

蚓，此消谷虫也，多则伤人，少则谷不消。是甘蔗能灭多益

少，凡蔗亦然。 《南荒经》 

西南荒中出讹兽，其状若菟，人面能言，常欺人，言东而

西，言恶而善。其肉美，食之，言不真矣 原注：言食其肉，则其人言

不诚 。一名诞。 《西南荒经》 

昆仑之山有铜柱焉，其高入天，所谓“天柱”也，围三千

里，周圆如削。下有回屋，方百丈，仙人九府治之。上有大

鸟，名曰希有，南向，张左冀覆东王公，右翼覆西王母；背上

小处无羽，一万九千里，西王母岁登翼上，会东王公也。 《中

荒经》 

《十洲记》一卷，亦题东方朔撰，记汉武帝闻祖洲、瀛洲、玄洲、炎洲、长洲、元洲、流洲、生洲、凤麟洲、聚窟洲等十洲于西王母，乃延朔问其所有之物名，亦颇仿《山海经》。

玄洲在北海之中，戌亥之地，方七千二百里，去南岸三十

六万里。上有大玄都，仙伯真公所治。多丘山。又有风山，声

响如雷电，对天西北门。上多太玄仙官宫室，宫室各异。饶金

芝玉草。乃是三天君下治之处，甚肃肃也。

征和三年，武帝幸安定。西胡月支献香四两，大如雀卵，

黑如桑椹。帝以香非中国所有，以付外库。……到后元元年，

长安城内病者数百，亡者大半。帝试取月支神香烧之于城内，

其死未三月者皆活，芳气经三月不歇，于是信知其神物也，乃

更秘录余香，后一旦又失之。……明年，帝崩于五柞宫，已亡

月支国人鸟山震檀却死等香也。向使厚待使者，帝崩之时，何

缘不得灵香之用耶？自合殒命矣！

东方朔虽以滑稽名，然诞谩不至此。《汉书·朔传》赞云：“朔之诙谐逢占射覆，其事浮浅，行于众庶，儿童牧竖，莫不眩耀，而后之好事者因取奇言怪语附著之朔。”则知汉世于朔，已多附会之谈。二书虽伪作，而《隋志》已著录，又以辞意新异，齐梁文人亦往往引为故实。《神异经》固亦神仙家言，然文思较深茂，盖文人之为。《十洲记》特浅薄，观其记月支国反生香，及篇首云：“方朔云：臣，学仙者也，非得道之人，以国家之盛美，将招名儒墨于文教之内，抑绝俗之道于虚诡之迹，臣故韬隐逸而赴王庭，藏养生而侍朱阙。”则但为方士窃虑失志，借以震眩流俗，且自解嘲之作而已。

称班固作者，一曰《汉武帝故事》，今存一卷，记武帝生于猗兰殿至崩葬茂陵杂事，且下及成帝时。其中虽多神仙怪异之言，而颇不信方士，文亦简雅，当是文人所为。《隋志》著录二卷，不题撰人，宋晁公武《郡斋读书志》始云“世言班固作”，又云：“唐张柬之书《洞冥记》后云，《汉武故事》，王俭造也。”然后人遂径属之班氏。

帝以乙酉年七月七日生于猗兰殿，年四岁，立为胶东王。

数岁，长公主抱置膝上，问曰：“儿欲得妇不？”胶东王

曰：“欲得妇。”长主指左右长御百余人，皆云不用。末指其女

问曰：“阿娇好不？”于是乃笑对曰：“好。若得阿娇，当作金

屋贮之也。”长主大悦，乃苦要上，遂成婚焉。

上尝辇至郎署，见一老翁，须鬓皓白，衣服不整。上问

曰：“公何时为郎？何其老也？”对曰：“臣姓颜名驷，江都人

也，以文帝时为郎。”上问曰：“何其老而不遇也？”驷曰：“文

帝好文而臣好武，景帝好老而臣尚少，陛下好少而臣已老：是

以三世不遇。”上感其言，擢拜会稽都尉。

七月七日，上于承华殿斋，日正中，忽见有青鸟从西方

来。上问东方朔，朔对曰：“西王母暮必降尊像上。”……是夜

漏七刻，空中无云，隐如雷声，竟天紫气。有顷，王母至，乘

紫车，玉女夹驭，戴七胜；青气如云，有二青鸟，夹侍母旁。

下车，上迎拜，延母坐，请不死之药。母曰：“……帝滞情不

遣，欲心尚多，不死之药，未可致也。”因出桃七枚，母自噉

二枚，与帝五枚。帝留核著前。王母问曰：“用此何为？”上

曰：“此桃美，欲种之。”母笑曰：“此桃三千年一著子，非下

土所植也。”留至五更，谈语世事而不肯言鬼神，肃然便去。

东方朔于朱鸟牖中窥母。母曰：“此儿好作罪过，疏妄无赖，

久被斥逐，不得还天，然原心无恶，寻当得还，帝善遇

之！”母既去，上惆怅良久。

其一曰《汉武帝内传》，亦一卷，亦记孝武初生至崩葬事，而于王母降特详。其文虽繁丽而浮浅，且窃取释家言，又多用《十洲记》及《汉武故事》中语，可知较二书为后出矣。宋时尚不题撰人，至明乃并《汉武故事》皆称班固作，盖以固名重，因连类依托之。

到夜二更之后，忽见西南如白云起，郁然直来，径趋宫庭，须臾转近。闻云中箫鼓之声，人马之响。半食顷，王母至也。县投殿前，有似鸟集，或驾龙虎，或乘白麟，或乘白鹤，或乘轩车，或乘天马，群仙数千，光曜庭宇。既至，从官不复知所在，唯见王母乘紫云之辇，驾九色斑龙。别有五十天仙，……咸住殿下。王母唯扶二侍女上殿。侍女年可十六七，服青绫之袿，容眸流盼，神姿清发，真美人也！王母上殿，东向坐，著黄金褡，文采鲜明，光仪淑穆，带灵飞大绶，腰佩分景之剑，头上太华髻，戴太真晨婴之冠，履玄璚凤文之舄，视之可年三十许，修短得中，天姿掩蔼，容颜绝世，真灵人也！

帝跪谢。……上元夫人使帝还坐。王母谓夫人曰：“卿之为戒，言甚急切，更使未解之人，畏于意志。”夫人曰：“若其志道，将以身投饿虎，忘躯破灭，蹈火履水，固于一志，必无忧也。……急言之发，欲成其志耳，阿母既有念，必当赐以尸解之方耳。”王母曰：“此子勤心已久，而不遇良师，遂欲毁其正志，当疑天下必无仙人，是故我发阆宫，暂舍尘浊，既欲坚其仙志，又欲令向化不惑也。今日相见，令人念之。至于尸解下方，吾甚不惜。后三年，吾必欲赐以成丹半剂，石象散一。具与之，则彻不得复停。当今匈奴未弥，边陲有事，何必令其仓卒舍天下之尊，而便入林岫？但当问笃志何如。如其回改，吾方数来。”王母因拊帝背曰：“汝用上元夫人至言，必得长生，何不勖勉耶？”帝跪曰：“彻书之金简，以身佩之焉。”

又有《汉武洞冥记》四卷，题后汉郭宪撰。全书六十则，皆言神仙道术及远方怪异之事；其所以名《洞冥记》者，序云：“汉武帝明俊特异之主，东方朔因滑稽以匡谏，洞心于道教，使冥迹之奥，昭然显著。今籍旧史之所不载者，聊以闻见，撰《洞冥记》四卷，成一家之书。”则所凭藉亦在东方朔。郭宪字子横，汝南宋人，光武时征拜博士，刚直敢言，有“关东觥觥郭子横”之目，徒以潠酒救火一事，遽为方士攀引，范晔作《后汉书》，遂亦不察而置之《方术列传》中。然《洞冥记》称宪作，实始于刘昫《唐书》，《隋志》但云郭氏，无名。六朝人虚造神仙家言，每好称郭氏，殆以影射郭璞，故有《郭氏玄中记》，有《郭氏洞冥记》。《玄中记》今不传，观其遗文，亦与《神异经》相类；《洞冥记》今全，文如下：

黄安，代郡人也，为代郡卒，……常服朱砂，举体皆赤，

冬不著裘，坐一神龟，广二尺。人问：“子坐此龟几年矣？”对

曰：“昔伏羲始造网罟，获此龟以授吾；吾坐龟背已平矣。此

虫畏日月之光，二千岁即一出头，吾坐此龟，已见五出头

矣。”…… 卷二 

天汉二年，帝升苍龙阁，思仙术，召诸方士言远国遐方之

事。唯东方朔下席操笔跪而进。帝曰：“大夫为朕言乎？”朔

曰：“臣游北极，至种火之山，日月所不照，有青龙衔烛火以

照山之四极。亦有园圃池苑，皆植异木异草；有明茎草，夜如

金灯，折枝为炬，照见鬼物之形。仙人宁封常服此草，于夜暝

时，转见腹光通外。亦名洞冥草。”帝令剉此草为泥，以涂云

明之馆，夜坐此馆，不加灯烛；亦名照魅草；以藉足，履水不

沉。 卷三 

至于杂载人间琐事者，有《西京杂记》，本二卷，今六卷者宋人所分也。末有葛洪跋，言“其家有刘歆《汉书》一百卷，考校班固所作，殆是全取刘氏，小有异同，固所不取，不过二万许言。今钞出为二卷，以补《汉书》之阙”。然《隋志》不著撰人，《唐志》则云葛洪撰，可

知当时皆不信为真出于歆。段成式 《酉阳杂俎·语资篇》 云：“庾信作诗，用《西京杂记》事，旋自追改曰：‘此吴均语，恐不足用。’”后人因以为均作。然所谓吴均语者，恐指文句而言，非谓《西京杂记》也，梁武帝敕殷芸撰《小说》，皆钞撮故书，已引《西京杂记》甚多，则梁初已流行世间，固以葛洪所造为近是。或又以文中称刘向为家君，因疑非葛洪作，然既托名于歆，则摹拟歆语，固亦理势所必至矣。书之所记，正如黄省曾序言：“大约有四：则猥琐可略，闲漫无归，与夫杳昧而难凭，触忌而须讳者。”然此乃判以史裁，若论文学，则此在古小说中，固亦意绪秀异，文笔可观者也。

司马相如初与卓文君还成都，居贫忧懑，以所著鹔鹴裘就

市人阳昌贳酒，与文君为欢。既而文君抱颈而泣曰：“我生平

富足，今乃以衣裘贳酒！”遂相与谋，于成都卖酒。相如亲着

犊鼻裈涤器，以耻王孙。王孙果以为病，乃厚给文君，文君遂

为富人。文君姣好，眉色如望远山，脸际常若芙蓉，肌肤柔滑

如脂，为人放诞风流，故悦长卿之才而越礼焉。…… 卷二 

郭威，字文伟，茂陵人也，好读书，以谓《尔雅》周公所

制，而《尔雅》有“张仲孝友”，张仲，宣王时人，非周公之制

明矣。余尝以问杨子云，子云曰：“孔子门徒游夏之俦所记，

以解释六艺者也。”家君以为《外戚传》称“史佚教其子以《尔

雅》”，《尔雅》，小学也。又记言“孔子教鲁哀公学《尔

雅》”，《尔雅》之出远矣，旧传学者皆云周公所记也，“张仲

孝友”之类，后人所足耳。 卷三 

司马迁发愤作《史记》百三十篇，先达称为良史之才。其

以伯夷居列传之首，以为善而无报也；为项羽本纪，以踞高位

者非关有德也。及其序屈原贾谊，辞旨抑扬，悲而不伤，亦近

代之伟才。 卷四 

 广川王去疾聚无赖发 栾书冢，棺枢明器，朽烂无余。有一白

狐，见人惊走，左右击之，不能得，伤其左脚。其夕，王梦一

丈夫须眉尽白，来谓王曰：“何故伤吾左脚？”乃以杖叩王左

脚。王觉，脚肿痛生疮，至死不差。 卷六 

葛洪字稚川，丹阳句容人，少以儒学知名，究览典籍，尤好神仙导养之法，太安中，官伏波将军。以平贼功封关内侯。干宝深相亲善，荐洪才堪国史，而洪闻交阯出丹。自求为勾漏令，行至广州，为刺史所

留，遂止罗浮，年八十一，兀然若睡而卒 约二九〇——三七〇 ，有传在《晋书》。洪著作甚多，可六百卷，其《抱朴子》 内篇三 言太丘长颍川陈仲弓有《异闻记》，且引其文，略云郡人张广定以避乱置其四岁女于古冢中，三年复归，而女以效龟息得不死。然陈寔此记，史志既所不载，其事又甚类方士常谈，疑亦假托。葛洪虽去汉未远，而溺于神仙，故其言亦不足据。

又有《飞燕外传》一卷，记赵飞燕姊妹故事，题汉河东都尉伶玄子于撰，司马光尝取其“祸水灭火”语入《通鉴》，殆以为真汉人作，然恐是唐宋人所为。又有《杂事秘辛》一卷，记后汉选阅梁冀妹及册立事，

杨慎序云“得于安宁土知州万氏”，沈德符 《野获编》二十三 以为即慎一时游戏之作也。