---
---
---
title: 第九篇　唐之传奇文（下）
---



然传奇诸作者中，有特有关系者二人：其一，所作不多而影响甚大，名亦甚盛者曰元稹；其二，多所著作，影响亦甚大而名不甚彰者曰李公佐。

元稹字微之，河南河内人，举明经，补校书郎，元和初应制策第一，除左拾遗，历监察御史，坐事贬江陵，又自虢州长史征入，渐迁至中书舍人承旨学士，进工部侍郎同平章事，未几罢相，出为同州刺史，又改越州，兼浙东观察使。太和初，入为尚书左丞检校户部尚书，兼鄂

州刺史武昌军节度使，五年七月暴疾，一日而卒于镇，时年五十三 七七

九——八三一 ，两《唐书》皆有传。稹自少与白居易唱和，当时言诗者称

元白，号为“元和体”，然所传小说，止《莺莺传》 见《广记》四百八十八 一篇。

《莺莺传》者，即叙崔张故事，亦名《会真记》者也。略谓贞元中，有张生者，性貌温美，非礼不动，年二十三未尝近女色。时生游于蒲，寓普救寺，适有崔氏孀妇将归长安，过蒲，亦寓兹寺，绪其亲则于张为异派之从母。会浑瑊薨，军人因丧大扰蒲人，崔氏甚惧，而生与蒲将之党有善，得将护之，十余日后廉使杜确来治军，军遂戢。崔氏由此甚感张生，因招宴，见其女莺莺，生惑焉，托崔之婢红娘以《春词》二首通意，是夕得彩笺，题其篇曰《明月三五夜》，辞云：“待月西厢下，迎风户半开，隔墙花影动，疑是玉人来。”张喜且骇，已而崔至，则端服严容，责其非礼，竟去，张自失者久之，数夕后，崔又至，将晓而去，终夕无一言。

……张生辨色而兴，自疑曰：“岂其梦邪？”及明，睹妆在

臂，香在衣，泪光荧荧然犹莹于茵席而已。是后又十余日，杳

不复知。张生赋《会真诗》三十韵，未毕而红娘适至，因授

之，以贻崔氏。自是复容之，朝隐而出，暮隐而入，同安于曩

所谓西厢者几一月矣。张生常诘郑氏之情，则曰：“我不可奈

何矣。”因欲就成之。无何，张生将至长安，先以情谕之，崔

氏宛然无难词，然而愁怨之容动人矣。将行之夕，不可复见，

而张生遂西下。……

明年，文战不利，张生遂止于京，贻书崔氏以广其意，崔报之，而生发其书于所知，由是为时人传说。杨巨源为赋《崔娘诗》，元稹亦续生《会真诗》三十韵，张之友闻者皆耸异，而张志亦绝矣。元稹与张厚，问其说，张曰：

“大凡天之所命尤物也，不妖其身，必妖于人。使崔氏子

遇合富贵，秉娇宠，不为云为雨，则为蛟为螭，吾不知其变化

矣。昔殷之辛，周之幽，据万乘之国，其势甚厚，然而一女子

败之，溃其众，屠其身，至今为天下僇笑，予之德不足以胜妖

孽，是用忍情。”

越岁余，崔已适人，张亦别娶，适过其所居，请以外兄见，崔终不出；后数日，张生将行，崔则赋诗一章以谢绝之云：“弃置今何道，当时且自亲，还将旧来意，怜取眼前人。”自是遂不复知。时人多许张为善补过者云。

元稹以张生自寓，述其亲历之境，虽文章尚非上乘，而时有情致，固亦可观，惟篇末文过饰非，遂堕恶趣，而李绅、杨巨源辈既各赋诗以张之，稹又早有诗名，后秉节钺，故世人仍多乐道，宋赵德麟已取其事

作《商调蝶恋花》十阕 见《侯鲭录》 ，金则有董解元《弦索西厢》，元则有王实甫《西厢记》，关汉卿《续西厢记》，明则有李日华《南西厢记》，陆采《南西厢记》等，其他曰《竟》曰《翻》曰《后》曰《续》者尤繁，至今尚或称道其事。唐人传奇留遗不少，而后来煊赫如是者，惟此篇及李朝威《柳毅传》而已。

李公佐字颛蒙，陇西人，尝举进士，元和中为江淮从事，后罢归长

安 见所作《谢小娥传》中 。会昌初，又为杨府录事，大中二年，坐累削两任

官 见《唐书·宣宗纪》 ，盖生于代宗时，至宣宗初犹在 约七七〇——八五〇 ，余事未详；《新唐书·宗室世系表》有千牛备身公佐，则别一人也。其著作

今存四篇，《南柯太守传》 见《广记》四百七十五，题《淳于棼》，今据《唐语林》

改正 最有名，传言东平淳于棼家广陵郡东十里，宅南有大槐一株，贞元七年九月因沉醉致疾，二友扶生归家，令卧东庑下，而自秣马濯足以俟之。生就枕，昏然若梦，见二紫衣使称奉王命相邀，出门登车，指古槐穴而去。使者驱车入穴，忽见山川，终入一大城，城楼上有金书题曰“大槐安国”。生既至，拜驸马，复出为南柯太守，守郡三十载，“风化广被，百姓歌谣，建功德碑，立生祠宇”，王甚重之，递迁大位，生五男二女，后将兵与檀萝国战，败绩，公主又薨。生罢郡，而威福日盛，王疑惮之，遂禁生游从，处之私第，已而送归。既醒，则“见家之童仆拥篲于庭，二客濯足于榻，斜日未隐于西垣，余樽尚湛于东牖，梦中倏忽，若度一世矣”。其立意与《枕中记》同，而描摹更为尽致，明汤显祖亦本之作传奇曰《南柯记》。篇末言命仆发穴，以究根源，乃见蚁聚，悉符前梦，则假实证幻，余韵悠然，虽未尽于物情，已非《枕中》之所及矣。

……有大穴，根洞然明朗，可容一榻。上有积土壤以为城

郭殿台之状，有蚁数斛，隐聚其中。中有小台，其色若丹，二

大蚁处之，素翼朱首，长可三寸，左右大蚁数十辅之，诸蚁不

敢近，此其王矣：即槐安国都是也。又穷一穴，直上南枝可四

丈，宛转方中，亦有土城小楼，群蚁亦处其中：即生所领南柯

郡也……追想前事，感叹于怀，……不欲令二客坏之，遽令掩

塞如旧。……复念檀萝征伐之事，又请二客访迹于外，宅东一

里有古涸涧，侧有大檀树一株，藤萝拥织，上不见日，旁有小

穴，亦有群蚁隐聚其间。檀萝之国，岂非此耶？嗟乎！蚁之灵

异犹不可穷，况山藏木伏之大者所变化乎？……

《谢小娥传》 见《广记》四百九十一 言小娥姓谢，豫章人，八岁丧母，后嫁历阳侠士段居贞。夫妇与父皆习贾，往来江湖间，为盗所杀，小娥亦折足堕水，他船拯起之，流转至上元县，依妙果寺尼以居。初，小娥尝梦父告以仇人为“車中猴東門草”，又梦夫告以仇人为“禾中走一日夫”，广求智者，皆不能解，至公佐乃辨之曰：“車中猴，車字去上下各一画，是申字，又申属猴，故曰車中猴；草下有門，門中有東，乃蘭字也。又禾中走是穿田过，亦是申字也；一日夫者，夫上更一画，下有日，是春字也。杀汝父是申蘭，杀汝夫是申春，足可明矣。”小娥乃变男子服为佣保，果遇二贼于浔阳，刺杀之，并闻于官，擒其党，而小娥得免死。解谜获贼，甚乏理致，而当时亦盛传，李复言已演其文入《续

玄怪录》，明人则本之作平话。 见《拍案惊奇》十九 

所余二篇，其一未详原题，《广记》则题曰《庐江冯媪》 三百四十

三 ，记董江妻亡更娶，而媪见有女泣路隅一室中，后乃知即亡人之墓，董闻则罪以妖妄，逐媪去之，其事甚简，故文亦不华。其一曰《古岳渎

经》 见《广记》四百六十七，题曰《李汤》 ，有李汤者，永泰时楚州刺史，闻渔人见龟山下水中有大铁锁，乃以人牛曳出之，风涛陡作，“一兽状有如猿，白首长鬐，雪牙金爪，闯然上岸，高五丈许，蹲踞之状若猿猴，但两目不能开，兀若昏昧，……久乃引颈伸欠，双目忽开，光彩若电，顾视人焉，欲发狂怒，观者奔走，兽亦徐徐引锁曳牛入水去，竟不复出。”当时汤与楚州知名之士，皆错愕不知其由。后公佐访古东吴，泛洞庭，登包山，入灵洞，探仙书，于石穴间得《古岳渎经》第八卷，乃得其故，而其经文字奇古，编次蠹毁，颇不能解，公佐与道士焦君共详读之，如下文：

“禹理水，三至桐柏山，惊风走雷，石号木鸣，土伯拥

川，天老肃兵，功不能兴。禹怒，召集百灵，授命夔龙，桐柏

等山君长稽首请命，禹因囚鸿蒙氏、章商氏、兜卢氏、犁娄

氏，乃获淮涡水神名无支祁，善应对言语，辨江淮之浅深，原

隰之远近，形若猿猴，缩鼻高额，青躯白首，金目雪牙，颈伸

百尺，力逾九象，搏击腾踔疾奔，轻利倏忽，闻视不可久。禹

授之童律，不能制；授之乌木由，不能制；授之庚辰，能制。

鸱脾桓胡木魅水灵山祅石怪奔号聚绕，以数千载，庚辰以战 一

作戟 逐去，颈锁大索，鼻穿金铃，徙淮阴之龟山之足下，俾淮

水永安流注海也。庚辰之后，皆图此形者，免淮涛风雨之

难。”

宋朱熹 《楚辞辨证》中 尝斥僧伽降伏无支祁事为俚说，罗泌 《路史》 有《无支祁辩》，元吴昌龄《西游记》杂剧中有“无支祁是他姊妹”语，明宋濂亦隐括其事为文，知宋元以来，此说流传不绝，且广被民间，致劳学者弹纠，而实则仅出于李公佐假设之作而已。惟后来渐误禹为僧伽或泗洲大圣，明吴承恩演《西游记》，又移其神变奋迅之状于孙悟空，于是禹伏无支祁故事遂以堙昧也。

传奇之文，此外尚夥，其较显著者，有陇西李朝威作《柳毅传》 见

《广记》四百十九 ，记毅以下第将归湘滨，道经泾阳，遇牧羊女子言是龙女，为舅姑及婿所贬，托毅寄书于父洞庭君，洞庭君有弟钱塘君性刚暴，杀婿取女归，欲以配毅，因毅严拒而止。后毅丧妻，徙家金陵，娶范阳卢氏，则龙女也，又徙南海，复归洞庭，其表弟薛嘏尝遇之于湖

中，得仙药五十丸，此后遂绝影响。金人已取其事为杂剧 语见董解元《弦索西厢》中 ，元尚仲贤则作《柳毅传书》，翻案而为《张生煮海》，清李渔

又折衷之而成《蜃中楼》。又有蒋防作《霍小玉传》 见《广记》四百八十

七 ，言李益年二十擢进士第，入长安，思得名妓，乃遇霍小玉，寓于其家，相从者二年，其后年，生授郑县主簿，则坚约婚姻而别。及生觐母，始知已订婚卢氏，母又素严，生不敢拒，遂与小玉绝。小玉久不得生音问，竟卧病，踪迹招益，益亦不敢往。一日益在崇敬寺，忽有黄衫豪士强邀之，至霍氏家，小玉力疾相见，数其负心，长恸而卒。益为之缟素，旦夕哭泣甚哀，已而婚于卢氏，然为怨鬼所祟，竟以猜忌出其妻，至于三娶，莫不如是。杜甫《少年行》有云：“黄衫年少宜来数，

不见堂前东逝渡”，谓此也。又有许尧佐作《柳氏传》 见《广记》四百八十

五 ，记诗人韩翃得李生艳姬柳氏，会安禄山反，因寄柳于法灵寺而自为淄青节度使书记，乱平复来，则柳已为蕃将沙吒利所取，淄青诸将中有侠士许虞候者，劫以还翃。其事又见于孟棨《本事诗》，盖亦实录矣。

他如柳珵 《广记》二百七十五《上清传》 薛调 又四百八十六《无双传》 皇甫枚 又四百

九十一《非烟传》 房千里 同上《杨娼传》 等，亦皆有造作。而杜光庭之《虬髯

客传》 见《广记》一百九十三 流传乃独广，光庭为蜀道士，事王衍，多所著述，大抵诞谩，此传则记杨素妓人之执红拂者识李靖于布衣时，相约遁去，道中又逢虬髯客，知其不凡，推资财，授兵法，令佐太宗兴唐，而自率海贼入扶余国杀其主，自立为王云。后世乐此故事，至作画图，谓之三侠；在曲则明凌初成有《虬髯翁》，张凤翼张太和皆有《红拂记》。

上来所举之外，尚有不知作者之《李卫公别传》，《李林甫外传》，郭湜之《高力士外传》，姚汝能之《安禄山事迹》等，惟著述本意，或在显扬幽隐，非为传奇，特以行文枝蔓，或拾事琐屑，故后人亦每以小说视之。