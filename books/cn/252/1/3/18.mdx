---
---
---
title: 木兰
---



味苦寒。

主身大热在皮肤中，去面热，赤疱，酒皶，恶风瘨疾，阴下痒湿，明耳目。一名林兰。生川谷。

《名医》曰：一名杜兰，皮似桂而香，生零陵及太山，十二月采皮，阴干。

案《广雅》云：木栏桂栏也。刘逵注蜀都赋云：木兰，大树也，叶似长生，冬夏荣，常以冬华，其实如小柿，甘美。南人以为梅，其皮可食。颜师古注汉书云：

皮似椒而香，可作面膏药。