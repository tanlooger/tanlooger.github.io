---
---
---
title: 雄黄
---



味苦平寒。

主寒热，鼠瘘恶创，疽痔死肌，杀精物，恶鬼，邪气，百虫毒，胜五兵。炼食之，轻食神仙。一名黄食石。生山谷。

《吴普》曰：雄黄，神农苦，山阴有丹雄黄，生山之阳，故曰雄，是丹之雄，所以名雄黄也。

《名医》曰：生武都敦煌山之阳，采无时。

案《西山经》云：高山其下多雄黄。郭璞云：晋太兴三年，高平郡界有山崩，其中出数千斤雄黄。《抱朴子·仙药》云：雄黄当得武都山所出者，纯而无杂，其赤如鸡冠，光明晔晔乃可用耳，其但纯黄似雄黄，色无赤光者，不任以作仙药，可以合理病药耳。