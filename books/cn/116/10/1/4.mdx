---
---
---
title: 虞预《晋书》序[52]
---




《隋志》：《晋书》二十六卷，本四十四卷，讫明帝[53]，今残缺，晋散骑常侍虞预撰。《唐志》：五十八卷。《晋书》《虞预传》：著《晋书》四十余卷。与《隋志》合，《唐志》溢出十余卷，疑有误。本传又云：预字叔宁，征士喜[54]之弟也。本名茂，犯明穆皇后讳[55]，改。初为县功曹，见斥。太守庾琛[56]命为主簿。纪瞻[57]代琛，复为主簿，转功曹史。察孝廉，不行。安东从事中郎诸葛恢[58]，参军庾亮[59]等荐预，召为丞相行参军兼记室。遭母忧，服竟，除佐著作郎。大兴中，转琅邪国[60]常侍，迁秘书丞，著作郎。咸和中，从平王含[61]，赐爵西乡侯。假归，太守王舒[62]请为谘议参军。苏峻[63]平，进封平康县侯，迁散骑侍郎，著作如故。除散骑常侍，仍领著作。以年老归，卒于家。