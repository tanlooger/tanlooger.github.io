---
---
---
title: 《嵇康集》著录考[167]
---




《隋书》《经籍志》：魏中散大夫《嵇康集》十三卷。（梁十五卷，录一卷。）

《唐书》《经籍志》：《嵇康集》十五卷。

《新唐书》《艺文志》：《嵇康集》十五卷。

《宋史》《艺文志》：《嵇康集》十卷。

《崇文总目》[168]：《嵇康集》十卷。

郑樵《通志》《艺文略》：魏中散大夫《嵇康集》十五卷。

晁公武《郡斋读书志》[169]：《嵇康集》十卷。右魏嵇康叔夜也，谯国人。康美词气，有丰仪，不事藻饰。学不师受，博览该通。长好老庄，属文玄远。以魏宗室婚，拜中散大夫。景元初，钟会谮于晋文帝，遇害。

尤袤《遂初堂书目》[170]：《嵇康集》。

陈振孙[171]《直斋书录解题》：《嵇中散集》十卷。魏中散大夫谯嵇康叔夜撰。本姓奚，自会稽徙谯之銍县稽山，家其侧，遂氏焉，取稽字之上，志其本也。所著文论六七万言，今存于世者仅如此。《唐志》犹有十五卷。

马端临[172]《文献通考》《经籍考》：《嵇康集》十卷。（案下全引晁氏《读书志》，陈氏《解题》，并已见。）

杨士奇[173]《文渊阁书目》：《嵇康文集》。（一部，一册。阙。）

叶盛《竹堂书目》[174]：《嵇康文集》一册。

焦竑《国史》《经籍志》[175]：《嵇康集》十五卷。

钱谦益《绛云楼书目》：《嵇中散集》二册。（陈景云注云：“十卷，黄刻，佳。”）[176]

钱曾《述古堂藏书目》[177]：《嵇中散集》十卷。

《四库全书总目》：《嵇中散集》十卷（两江总督采进本）。旧本题晋嵇康撰。案康为司马昭所害，时当涂之祚未终，则康当为魏人，不当为晋人，《晋书》立传，实房乔等之舛误。本集因而题之，非也。《隋书》《经籍志》载康文集十五卷。新旧《唐书》并同。郑樵《通志略》所载卷数尚合。至陈振孙《书录解题》，则已作十卷，且称康“所作文论六七万言，其存于世者仅如此。”则宋时已无全本矣。疑郑樵所载，亦因仍旧史之文，未必真见十五卷之本也。王楙《野客丛书》（见卷八）云：“《嵇康传》曰，康喜谈名理，能属文，撰《高士传赞》，作《太师箴》，《声无哀乐论》。余（明刻本《野客丛书》作‘仆’）得毘陵贺方回家所藏缮写《嵇康集》十卷，有诗六十八首，今《文选》所载（有‘康诗’二字）才三数首。《选》惟载康《与山巨源绝交书》一首，不知又有《与吕长悌绝交》一书。《选》惟载《养生论》一篇，不知又有《与向子期论养生难答》一篇，四千余言，辩论甚悉。集又有《宅无吉凶摄生论难》上中下三篇，《难张辽（‘辽’下尚有一字，已泐）自然好学论》一首，《管蔡论》，《释私论》，《明胆论》等文。（其词旨玄远，率根于理，读之可想见当时之风致。——‘文’下有此十九字。）《崇文总目》谓《嵇康集》十卷，正此本尔。唐《艺文志》谓《嵇康集》十五卷，不知五卷谓何？”观楙所言，则樵之妄载确矣。此本凡诗四十七篇，赋一篇，书二篇，杂著二篇，论九篇，箴一篇，家诫一篇，而杂著中《嵇荀录》一篇，有录无书，实共诗文六十二篇。又非宋本之旧，盖明嘉靖乙酉吴县黄省曾所重辑也。杨慎《丹铅总录》尝辨阮籍卒于康后，而世传籍碑为康作。此本不载此碑，则其考核犹为精审矣。[178]

《四库简明目录》[179]：《嵇中散集》十卷，魏嵇康撰。《晋书》为康立传，旧本因题曰晋者，缪也。其集散佚，至宋仅存十卷。此本为明黄省曾所编，虽卷数与宋本同，然王楙《野客丛书》称康诗六十八首，此本仅诗四十二首，合杂文仅六十二首，则又多所散佚矣。

朱学勤《结一庐书目》：《嵇中散集》十卷。（计一本。魏嵇康撰。明嘉靖四年黄氏仿宋刊本。）[180]

洪颐煊《读书丛录》[181]：《嵇中散集》十卷。每卷目录在前。前有嘉靖乙酉黄省曾序。《三国志》《邴原传》裴松之注：“张貔父，字叔辽，《自然好学论》在《嵇康集》。”今本亦有此篇。又诗六十六首，与王楙《野客丛书》本同，是从宋本翻雕。每叶廿二行，行廿字。

钱泰吉《曝书杂记》[182]：平湖家梦庐翁天树[183]，笃嗜古籍，尝于张氏爱日精庐[184]藏书眉间记其所见，犹随斋批注《书录解题》[185]也。余曾手钞。翁下世已有年，平生所见，当不止此，录之以见梗概。《嵇中散集》，余昔有明初钞本，即《解题》所载本，多诗文数首，此或即明黄省曾所集之本欤？

莫友芝《郘亭知见传本书目》[186]：《嵇中散集》十卷，魏嵇康撰。 明嘉靖乙酉黄省曾仿宋本，每叶二十二行，行二十字，板心有“南星精舍”四字。 程荣校刻本。 汪士贤本。《百三名家集》本一卷。 《乾坤正气集》本。 静持室有顾沅以吴匏庵钞本校于汪本上。

江标《丰顺丁氏持静斋书目》[187]：《嵇中散集》十卷，明汪士贤刊本。康熙间，前辈以吴匏庵手抄本详校，后经藏汪伯子，张燕昌，鲍渌饮，黄荛圃，顾湘舟诸家。

缪荃孙《清学部图书馆善本书目》[188]：《嵇康集》十卷，魏嵇康撰。明吴匏庵丛书堂钞本。格心有“丛书堂”三字，有“陈贞莲书画记”朱方格界格方印。

陆心源《皕宋楼藏书志》[189]：《嵇康集》十卷（旧钞本[190]），晋嵇康撰。（案此下原本全录顾氏记及荛翁三跋，并已见[191]。）余向年知王雨楼表兄家藏《嵇中散集》，乃丛书堂校宋抄本，为藏书家所珍秘。从士礼居转归雨楼。今乙未冬，向雨楼索观，并出副录本见示。互校，稍有讹脱，悉为更正。朱改原字上者，抄人所误。标于上方者，己意所随正也。还书之日，附志于此。道光十五年十一月初九日，妙道人书[192]。

案魏中散大夫《嵇康集》，《隋志》十三卷，注云：梁有十五卷，《录》一卷。新旧《唐志》并作十五卷，疑非其实。《宋志》及晁陈两家并十卷，则所佚又多矣。今世所通行者，惟明刻二本，一为黄省曾校刊本，一为张溥《百三家集》本。张本增多《怀香赋》一首，及原宪等赞六首，而不附赠答论难诸原作。其余大略相同。然脱误并甚，几不可读。昔年曾互勘一过，而稍以《文选》《类聚》诸书参校之，终未尽善。此本从明吴匏庵丛书堂抄宋本过录。其传钞之误，吴君志忠已据钞宋原本校正。今朱笔改者，是也。余以明刊本校之，知明本脱落甚多。《答难养生论》“不殊于榆柳也”下，脱“然松柏之生，各以良殖遂性，若养松于灰壤”三句。《声无哀乐论》“人情以躁静”下，脱“专散为应。譬犹游观于都肆，则目滥而情放。留察于曲度，则思静”二十五字。《明胆论》“夫惟至”下，脱“明能无所惑至胆”七字。《答释难宅无吉凶摄生论》“为卜无所益也”下，脱“若得无恙，为相败于卜，何云成相邪”二句。“未若所不知”下，脱“者众，此较通世之常滞。然智所不知”十四字，及“不可以妄求也”脱“以”字，误“求”为“论”，遂至不成文义。其余单辞只句，足以校补误字缺文者，不可条举。书贵旧抄，良有以也。

祁承《澹生堂书目》[193]：《嵇中散集》三册。（十卷，嵇康。）《嵇中散集略》一册。（一卷。）[194]

孙星衍《平津馆鉴藏记》[195]：《嵇中散集》十卷。每卷目录在前。前有嘉靖乙酉黄省曾序，称“校次瑶编，汇为十卷”，疑此本为黄氏所定。然考王楙《野客丛书》，已称得毘陵贺方回家所藏缮写十卷本，又诗六十六首。与王楙所见本同。此本即从宋本翻雕。黄氏序文，特夸言之耳。每叶廿二行，行廿字，板心下方有“南星精舍”四字。收藏有“世业堂印”白文方印，“绣翰斋”朱文长方印。

赵琦美《脉望馆书目》：《嵇中散集》二本。[196]

高儒《百川书志》[197]：《嵇中散集》十卷。魏中散大夫谯人嵇康叔夜撰。诗四十七，赋十三，文十五，附四。