---
---
---
title: 《小说旧闻钞》序言[215]
---




昔尝治理小说，于其史实，有所钩稽。时蒋氏瑞藻《小说考证》[216]已版行，取以检寻，颇获稗助；独惜其并收传奇，未曾理析，校以原本，字句又时有异同。于是凡值涉猎故记，偶得旧闻，足为参证者，辄复别行迻写。历时既久，所积渐多；而二年已前又复废置，纸札丛杂，委之蟫尘。其所以不即焚弃者，盖缘事虽猥琐，究尝用心，取舍两穷，有如鸡肋焉尔。今年之春，有所枨触[217]，更发旧稿，杂陈案头。一二小友以为此虽不足以饷名家，或尚非无稗于初学，助之编定，斐然成章，遂亦印行，即为此本。自愧读书不多，疏陋殊甚，空灾楮墨，贻痛评坛。然皆摭自本书，未尝转贩；而通卷俱论小说，如《小浮梅闲话》，《小说丛考》，《石头记索隐》，《红楼梦辨》[218]等，则以本为专著，无烦披拣，冀省篇幅，亦不复采也。凡所录载，本拟力汰複重，以便观览，然有破格，可得而言：在《水浒传》，《聊斋志异》，《阅微草堂笔记》下有複重者，著俗说流传之迹也[219]；在《西游记》下有複重者，揭此书不著录于地志之渐也[220]；在《源流篇》中有複重者，明札记肊说稗贩之多也[221]。无稽甚者，亦在所删，而独留《消夏闲记》《扬州梦》各一则，则以见悠谬之谈，故书中盖常有，且复至于此耳[222]。翻检之书，别为目录附于末；然亦有未尝通观全部者，如王圻《续文献通考》[223]，实仅阅其《经籍考》而已。

一千九百二十六年八月一日，校讫记。鲁迅。