---
---
---
title: 《嵇康集》逸文考[157]
---




嵇康《游仙诗》云：翩翩凤辖，逢此网罗。（《太平广记》四百引《续齐谐记》[158]。）

嵇康有《白首赋》。（《文选》二十三谢惠连《秋怀诗》李善注[159]。）

嵇康《怀香赋序》曰：余以太簇之月，登于历山之阳，仰眺崇冈，俯察幽坂。乃睹怀香，生蒙楚之间。曾见斯草，植于广厦之庭，或被帝王之囿。怪其遐弃，遂迁而树于中唐。华丽则殊采阿那，芳实则可以藏书。又感其弃本高崖，委身阶庭，似傅说显殷，四叟归汉，故因事义赋之。（《艺文类聚》八十一。案《太平御览》九百八十三引嵇含《槐香赋》，文与此同，《类聚》以为康作，非也。严可均辑《全三国文》据《类聚》录之，张溥本亦存其目，并误[160]。）

嵇康《酒赋》云：重酎至清，渊凝冰洁，滋液兼备，芬芳□□[161]。（《北堂书钞》一百四十八。案同卷又引嵇含《酒赋》云：“浮螘萍连，醪华鳞设。”疑此四句亦嵇含之文。）

嵇康《蚕赋》曰：食桑而吐丝，前乱而后治。[162]（《太平御览》八百十四。）

嵇康《琴赞》云：懿吾雅器，载璞灵山。体具德真，清和自然。澡以春雪，澹若洞泉。温乎其仁，玉润外鲜。昔在黄农，神物以臻。穆穆重华，託心五弦。（“託心”《书钞》作“記以”，据《初学记》十六引改。）闲邪纳正，亹亹其仙。宣和养气（《初学记》十六两引，一作“素”），介乃遐年。（《北堂书钞》一百九。）[163]

嵇康《太师箴》[164]曰：若会酒坐，见人争语，其形势似欲转盛，便当舍去，此斗之兆也。（《太平御览》四百九十六。严可均曰：“此疑是序，未敢定之。”今案：此《家诫》也，见本集第十卷，《御览》误题尔。）

嵇康《灯铭》：肃肃宵征，造我友庐，光灯吐耀，华缦长舒。（见《全三国文》，不著所出。今案：《杂诗》[165]也，见本集第一卷，亦见《文选》。）

《嵇康集目录》（《世说》注，《御览》引作《嵇康集序》）曰：孙登者，字公和，不知何许人。无家属，于汲县北山土窟中得之。夏则编草为裳，冬则被发自覆。好读《易》，鼓一弦琴，见者皆亲乐之。每所止家，辄给其衣食服饮，食得，无辞让。（《魏志》《王粲传》注，《世说新语》《棲逸》篇注；《御览》二十七，又九百九十九。）

《嵇康文集录》注曰：河内山嵚，守颍川，山公族父。（《文选》嵇叔夜《与山巨源绝交书》[166]李善注。）

《嵇康文集录》注曰：阿都，吕仲悌，东平人也。（同上。）