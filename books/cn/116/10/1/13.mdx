---
---
---
title: 《会稽郡故书集》序[110]
---




《会稽郡故书集》者，史传地记之逸文，编而成集，以存旧书大略也。会稽古称沃衍，珍宝所聚，海岳精液，善生俊异，[111]而远于京夏，厥美弗彰。吴谢承始传先贤，朱育又作《土地记》。载笔之士，相继有述。于是人物山川，咸有记录。其见于《隋书》《经籍志》者，杂传篇有四部三十八卷，地理篇二部二卷[112]。五代云扰，典籍湮灭。旧闻故事，殆尟孑遗[113]。后之作者，遂不能更理其绪。作人幼时，尝见武威张澍所辑书[114]，于凉土文献，撰集甚众。笃恭乡里，尚此之谓。而会稽故籍，零落至今，未闻后贤为之纲纪。乃就所见书传，刺取遗篇，絫为一袠。中经游涉[115]，又闻明哲之论，以为夸饰乡土，非大雅所尚，谢承虞预且以是为讥于世[116]。俯仰之间，遂辍其业。十年已后，归于会稽[117]，禹勾践之遗迹[118]故在。士女敖嬉，睨而过，殆将无所眷念，曾何夸饰之云，而土风不加美。是故敍述名德，著其贤能，记注陵泉，传其典实，使后人穆然有思古之情，古作者之用心至矣！其所造述虽多散亡，而逸文尚可考见一二，存而录之，或差胜于泯绝云尔。因复撰次写定，计有八种。诸书众说，时足参证本文，亦各最录，以资省览。书中贤俊之名，言行之迹，风土之美，多有方志所遗，舍此更不可见。用遗邦人，庶几供其景行[119]，不忘于故。第以寡闻，不能博引。如有未备，览者详焉。太岁在阏逢摄提格九月既望[120]，会稽周作人记。





谢承《会稽先贤传》序[121]


《隋书》《经籍志》：《会稽先贤传》七卷，谢承撰。《新唐书》《艺文志》同。《旧唐书》《经籍志》作五卷。侯康《补三国艺文志》[122]云：“《御览》屡引之。”所记“诸人事，多史传之佚文。严遵二条，足补《后汉书》本传之阙。陈业二条，足以证《吴志》《虞翻传》注。吉光片羽，皆可宝也。”今撰集为一卷。承字伟平，山阴人。吴主孙权[123]时，拜五官郎中，稍迁长沙东部都尉，武陵太守。撰《后汉书》百余卷。见《吴志》《谢夫人传》。





虞预《会稽典录》序[124]


《隋书》《经籍志》：《会稽典录》二十四卷，虞预撰。《旧唐书》《经籍志》，《新唐书》《艺文志》同。预字叔寍，余姚人。本名茂，犯明帝穆皇后讳[125]，改。初为县功曹，见斥。太守庾琛命为主簿。纪瞻代琛，复为主簿，转功曹史。察孝廉，不行。安东从事中郎诸葛恢，参军庾亮等荐预，召为丞相行参军兼记室。遭母忧，服竟，除佐著作郎。大兴中，转琅邪国常侍，迁秘书丞，著作郎。咸和中，从平王含，赐爵西乡侯。假归，太守王舒请为咨议参军。苏峻平，进封平康县侯，迁散骑侍郎，著作如故。除散骑常侍，仍领著作。以年老归，卒于家。撰《晋书》四十余卷，《会稽典录》二十篇。见《晋书》本传。《典录》，《宋史》《艺文志》已不载，而宋人撰述，时见称引[126]，又非出于转录。疑民间尚有其书，后遂湮昧。今搜缉逸文，尚得七十二人。略依时代次第，析为二卷。有虑非本书者，别为存疑一篇，附于末[127]。





钟离岫《会稽后贤传记》序[128]


《隋书》《经籍志》：《会稽后贤传记》二卷，钟离岫撰。《旧唐书》《经籍志》，《新唐书》《艺文志》并云《会稽后贤传》三卷。无“记”字。钟离岫未详其人。章宗源《〈隋志〉史部考证》[129]据《通志》《氏族略》以为楚人。案《元和姓纂》[130]云：“汉有钟离昧，楚人。钟离岫撰《会稽后贤传》。”楚人者谓昧[131]，今以属岫，甚非。汉代以来，钟离为会稽望族[132]，特达者众，疑岫亦郡人，故为邦贤作传矣。今缉合逸文，写作一卷，凡五人，仍依《隋志》题曰《传记》。





贺氏《会稽先贤像赞》序[133]


《隋书》《经籍志》：《会稽先贤像赞》五卷。《旧唐书》《经籍志》作四卷，贺氏撰。《新唐书》《艺文志》云：《会稽先贤像传赞》四卷。[134]其书当有传有赞，故《旧唐志》史录，集录各著其目[135]。又有《会稽太守像赞》二卷，亦贺氏撰。今悉不传。唯《北堂书钞》引《先贤像赞》二条，此后不复见有称引，知其零失久矣。辄复写所存《传》文为一卷。《赞》并亡。贺氏之名亦无考。





朱育《会稽土地记》序[136]


《隋书》《经籍志》史部地理篇：《会稽土地记》一卷，朱育撰。《旧唐书》《经籍志》，《新唐书》《艺文志》并作四卷，又削“土地”二字，入杂传记类。《世说新语》注[137]引《土地志》二条，不题撰人，盖即育记。所言皆涉地理，意《唐志》以为传记者，失之。其书，唐宋以来，绝不见他书征引，知阙失已久。所存逸文，亦寥落不复成篇。以其为会稽地记最古之书，聊复写出，以存其目。育字嗣卿，山阴人，吴东观令，遥拜清河太守，加位侍中。见《会稽典录》。





贺循《会稽记》序[138]


《隋书》《经籍志》：《会稽记》一卷，贺循撰。《旧唐书》《经籍志》，《新唐书》《艺文志》皆不载。循字彦先，山阴人，举秀才，除阳羡，武康令。以陆机荐，召为太子舍人[139]。元帝[140]为晋王，以为中书令，不受。转太常，领太子太傅，改授左光禄大夫，开府仪同三司。卒赠司空，谥曰穆。见《晋书》本传。





孔灵符《会稽记》序[141]


孔灵符《会稽记》，《隋书》《经籍志》及新旧《唐志》皆不著录。《宋书》《孔季恭传》[142]云：季恭，山阴人。子灵符[143]，元嘉末为南谯王义宣[144]司空长史，南郡太守，尚书吏部郎。大明初，自侍中为辅国将军，郢州刺史。入为丹阳尹，出守会稽。又为寻阳王子房[145]右军长史。景和中，以迕近臣，被杀。太宗[146]即位，追赠金紫光禄大夫。诸书引《会稽记》，或云孔灵符，或云孔晔。晔当是灵符之名。如射的谚[147]一条，《御览》引作灵符，《寰宇记》[148]引作晔，而文辞无甚异，知为一人。《艺文类聚》引或作孔皋，则曅字传写之误。今亦不复分别，第录孔氏《记》为一篇。其不题撰人者，别次于后。





夏侯曾先《会稽地志》序[149]


夏侯曾先《会稽地志》，《隋书》《经籍志》及新旧《唐志》皆不载。曾先事迹，亦无可考见。唐时撰述已引其书[150]，而语涉梁武[151]，当是陈隋间人。