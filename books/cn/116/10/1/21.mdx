---
---
---
title: 《嵇康集》考[224]
---




自汉至隋时人别集，《隋书》《经籍志》著录四百三十五部四千三百七十七卷，合以梁所曾有，得八百八十四部八千一百二十一卷。[225]然在今，则虽宋人重辑之本，已不多觏。若其编次有法，赠答具存，可略见原来矩度者，惟魏嵇，阮，晋二陆，陶潜，宋鲍照，齐谢朓，梁江淹[226]而已。尝写得明吴匏庵丛书堂本《嵇康集》，颇胜众本，深惧湮昧，因稍加校雠，并考其历来卷数名称之异同及逸文然否，以备省览云。

一 考卷数及名称

《隋书》《经籍志》：魏中散大夫《嵇康集》十三卷。（原注：梁十五卷，《录》一卷。）

《唐书》《经籍志》：《嵇康集》十五卷。

《新唐书》《艺文志》：《嵇康集》十五卷。

案：康集最初盖十五卷，《录》一卷。隋缺二卷，及《录》。至唐复完，而失其《录》。其名皆曰《嵇康集》。

郑樵《通志》《艺文略》：魏中散大夫《嵇康集》十五卷。

《崇文总目》：《嵇康集》十卷。

晁公武《郡斋读书志》：《嵇康集》十卷。右魏嵇康叔夜也，谯国人。康美词气，有丰仪，不事藻饰。学不师受，博览该通。长好老庄，属文玄远。以魏宗室婚，拜中散大夫。景元初，钟会谮于晋文帝，遇害。

尤袤《遂初堂书目》：《嵇康集》。

陈振孙《直斋书录解题》：《嵇中散集》十卷。魏中散大夫谯嵇康叔夜撰。本姓奚，自会稽徙谯之銍县稽山，家其侧，遂氏焉，取“稽”字之上，志其本也。所著文论六七万言，今存于世者仅如此。《唐志》犹有十五卷。

《宋史》《艺文志》：《嵇康集》十卷。

马端临《文献通考》《经籍考》：《嵇康集》十卷。……

案：至宋，仅存十卷，其名仍曰《嵇康集》。《通志》作十五卷者，录《唐志》旧文。《书录解题》称《嵇中散集》者，陈氏书久佚，清人从《永乐大典》辑出，因用后来所称之名，原书盖不如此。

宋时《嵇康集》大概，见王楙《野客丛书》（卷八），其文云：“《嵇康传》曰，康喜谈名理，能属文，撰《高士传赞》，作《太师箴》，《声无哀乐论》。余得毘陵贺方回家所藏缮写《嵇康集》十卷，有诗六十八首，今《文选》所载才三数首。《选》惟载康《与山巨源绝交书》一首，不知又有《与吕长悌绝交》一书。《选》惟载《养生论》一篇，不知又有《与向子期论养生难答》一篇，四千余言，辩论甚悉。集又有《宅无吉凶摄生论难》上中下三篇，《难张辽□自然好学论》一首，《管蔡论》，《释私论》，《明胆论》等文。其词旨玄远，率根于理，读之可想见当时之风致。《崇文总目》谓《嵇康集》十卷，正此本尔。唐《艺文志》谓《嵇康集》十五卷，不知五卷谓何？”

杨士奇《文渊阁书目》：《嵇康文集》。（原注：一部，一册。阙。）

叶盛《竹堂书目》：《嵇康文集》一册。

焦竑《国史》《经籍志》：《嵇康集》十五卷。

高儒《百川书志》：《嵇中散集》十卷。魏中散大夫谯人嵇康叔夜撰。诗四十七，赋十（按此字衍）三，文十五，附四。

祁承《澹生堂书目》：《嵇中散集》三册。（原注：十卷，嵇康。）《嵇中散集略》一册。（原注：一卷。）

案：明有二本。一曰《嵇康文集》，卷数未详。一曰《嵇中散集》，仍十卷。十五卷本宋时已不全，焦竑所录，盖仍袭《唐志》旧文，不足信。

钱谦益《绛云楼书目》：《嵇中散集》二册。（陈景云注：十卷。黄刻，佳。）

钱曾《述古堂藏书目》：《嵇中散集》十卷。

《四库全书总目》：《嵇中散集》十卷。……

案：至清，皆称《嵇中散集》，仍十卷。其称《嵇康文集》者，无闻。

孙星衍《平津馆鉴藏记》：《嵇中散集》十卷。每卷目录在前。前有嘉靖乙酉黄省曾序，称“校次瑶编，汇为十卷”，疑此本为黄氏所定。然……与王楙所见本同。此本即从宋本翻雕。黄氏序文，特夸言之耳。……

洪颐煊《读书丛录》：《嵇中散集》十卷。每卷目录在前。前有嘉靖乙酉黄省曾序。《三国志》《邴原传》裴松之注：“张貔父，字叔辽，《自然好学论》在《嵇康集》。”今本亦有此篇。又诗六十六首，与王楙《野客丛书》本同。是从宋本翻雕。……

朱学勤《结一庐书目》：《嵇中散集》十卷。（原注：计一本。魏嵇康撰。明嘉靖四年，黄氏仿宋刊本。）

案：明刻《嵇中散集》，有黄省曾本，汪士贤本，程荣本，又有张燮《七十二家集》本，张溥《一百三家集》本。黄刻最先，清藏书家皆以为出于宋本，最善。

陆心源《皕宋楼藏书志》：《嵇康集》十卷。（原注：旧抄本。）晋嵇康撰。……今世所通行者，惟明刻二本，一为黄省曾校刊本，一为张溥《百三家集》本。……然脱误并甚，几不可读。……此本从明吴匏庵丛书堂抄宋本过录。……余以明刊本校之，知明本脱落甚多。……书贵旧抄，良有以也。

江标《丰顺丁氏持静斋书目》：《嵇中散集》十卷。明汪士贤刊本。康熙间，前辈以吴匏庵手抄本详校。

缪荃孙《清学部图书馆善本书目》：《嵇康集》十卷，魏嵇康撰。明吴匏庵丛书堂抄本。格心有“丛书堂”三字。……

案：黄省曾本而外，佳本今仅存丛书堂写本。不特佳字甚多，可补刻本脱误，曰《嵇康集》，亦合唐宋旧称，盖最不失原来体式者。其本今藏京师图书馆，抄手甚拙，江标云匏庵手抄，不确。

二 考目录及阙失

抄本与刻本文字之异，别为校记[227]。今但取抄本篇目，以黄省曾本比较之，著其违异，并以概众家刻本，因众本大抵从黄刻本出也。有原本残缺之迹，为刻本所弥缝，今得推见者，并著之。

第一卷。五言古意一首。四言十八首赠兄秀才入军。

案：刻本以《五言古意》为赠秀才诗[228]，是也。《艺文类聚》卷九十引首六句，亦作“嵇叔夜赠秀才诗”。

秀才答四首[229]。幽愤诗一首[230]。述志诗二首。游仙诗一首。[231]六言诗十首[232]。重作六言诗十首代秋胡歌诗七首[233]。

案：刻本作《重作四言诗》七首，注云：“一作《秋胡行》。”此所改甚谬。盖六言诗亡三首，《代秋胡行》则仅存篇题，不得云“一作”。

思亲诗一首[234]。诗三首，郭遐周赠[235]。诗五首，郭遐叔赠。五言诗三首，答二郭[236]。五言诗一首，与阮德如[237]。□□□[238]。

案：一篇失题。刻本作《酒会诗》七首之一。

四言诗。

案：十一首。刻本以前六首为《酒会诗》，无后五首。[239]

五言诗[240]。

案：三首。刻本无。

又案：抄本多《四言诗》五首，《五言诗》三首。《重作六言诗》两本皆缺三首。《代秋胡歌诗》七首并亡。《秀才答诗》“南厉伊渚，北登邙丘，青林华茂”后有缺文，下之“青鸟群嬉，感寤长怀，能不永思”云云，乃别一篇，刻本辄衔接之，遂莫辨。

第二卷。琴赋[241]。与山巨源绝交书。与吕长悌绝交书[242]。

案：此卷似原缺上半，因从《文选》录《琴赋》以足之。刻本并据《选》以改《与山巨源绝交书》，抄本未改，故字句与今本《文选》多异，与罗氏景印之残本《文选集注》多合。

第三卷。卜疑[243]。嵇荀录（亡）。养生论[244]。

案：此卷似原缺后半。《嵇荀录》仅存篇题，后人因从《文选》抄《养生论》以足之。

第四卷。黄门郎向子期难养生论[245]。

案：康答文在内。刻本析为两篇，别题曰《答难养生论》。然宋本盖不分，故王楙云“又有《与向子期论养生难答》一篇，四千余言。”唐本亦不分，故《文选》江文通《杂体诗》李善注引“养生有五难”等十一句[246]，是嵇康语，而云《向秀难嵇康养生论》也。

又案：《隋书》《经籍志》道家：梁有《养生论》三卷，嵇康撰。是《养生论》不止两篇，今仅存此数尔。

第五卷。声无哀乐论[247]。

第六卷。释私论。管蔡论。明胆论。[248]

第七卷。自然好学论，张叔辽作。难自然好学论。[249]

案：刻本作张辽叔《自然好学论》。

又案：第六第七似本一卷，后人所分，故篇叶特少。

第八卷。宅无吉凶摄生论。（原注：难上。）难摄生中。[250]

案：刻本第一篇无注，第二篇作《难宅无吉凶摄生论》。

第九卷。释难宅无吉凶摄生论。（原注：难中。）答释难曰。

案：刻本第一篇无注，第二篇作《答释难宅无吉凶摄生论》。

又案：王楙云“集又有《宅无吉凶摄生论难》上中下三篇”，似今本缺其一，然或指难上，难摄生中，难下[251]及答释难为上中下，未可知也。《隋书》《经籍志》道家有《摄生论》二卷，晋河内太守阮侃撰，疑即此与康论难之文。

第十卷。太师箴。家诫[252]。

案：以卷止两篇，不足二千言，疑有散佚。

又案：今本《嵇康集》虽亦十卷，与宋时者合，然第二卷缺前，第三卷缺后，第十卷亦不完，第六第七本一卷，实只残缺者三卷，具足者六卷而已。

三 考逸文然否

嵇康《游仙诗》云：翩翩凤辖，逢此网罗。（《太平广记》四百引《续齐谐记》引。）

嵇康有《白首赋》。（《文选》谢惠连《秋怀诗》李善注。）

嵇康《怀香赋序》曰：余以太簇之月，登于历山之阳，仰眺崇冈，俯察幽坂。乃覩怀香，生蒙楚之间。曾见斯草，植于广厦之庭，或被帝王之囿，怪其遐弃，遂迁而树之中唐。华丽则殊采阿那，芳实则可以藏书。又感其弃本高崖，委身阶廷，似傅说显殷，四叟归汉，故因事义赋之。（《艺文类聚》八十一。）

案：《太平御览》九百八十三引嵇含《槐香赋》，文与此同，《类聚》以为康作，非也。张溥本存其目，严可均辑《全三国文》，据《类聚》录之，并误。

嵇康《酒赋》云：重酎至清，渊凝冰洁，滋液兼备，芬芳□□。（《北堂书钞》一百四十八。）

案：同卷又引嵇含《酒赋》云：“浮螘萍连，醪华鳞设。”则上四句殆亦嵇含之文。

嵇康《蚕赋》曰：食桑而吐丝，先乱而后治。（《太平御览》八百十四。）

嵇康《琴赞》云：懿吾雅器，载璞灵山。体具德真，清和自然。澡以春雪，澹若洞泉。温乎其仁，玉润外鲜。昔在黄农，神物以臻。穆穆重华，記以五弦。闲邪纳正，亹亹其仙。宣和养气，介乃遐年。（《北堂书钞》一百九。）

案：亦见《初学记》十六。“記以”作“託心”，“养气”作“养素”。

嵇康《太师箴》曰：若会酒坐，见人争语，其形势似欲转盛，便当舍去，此斗之兆也。（《太平御览》四百九十六。）

案：此《家诫》中语，见本集卷十，《御览》误题篇名。严可均辑《全三国文》，注云：“此疑是序，未敢定之。”甚谬。

嵇康《灯铭》：肃肃宵征，造我友庐，光灯吐耀，华缦长舒。

案：见严可均《全三国文》，不著所出。实《杂诗》也，见本集卷一，亦见《文选》。

《嵇康集目录》曰：孙登者，字公和。不知何许人。无家属，于汲县北山土窟中得之。夏则编草为裳，冬则披发自覆。好读《易》，鼓一弦琴，见者皆亲乐之。每所止家，辄给其衣服饮食，得无辞让。（《三国魏志》《王粲传》注。）[253]

案：《世说新语》《栖逸》篇注，《太平御览》二十七，又九百九十九亦引，作《嵇康集序》。

《嵇康文集录》注曰：河内山嵚，守颍川，山公族父。（《文选》嵇叔夜《与山巨源绝交书》李善注。）

《嵇康文集录》注曰：阿都，吕仲悌，东平人也。（同上。）

案：康文长于言理，藻艳盖非所措意，唐宋类书，因亦尠予征引。今并目录仅得十一条，去其误者，才存七条。《水经》《汝水篇》注引嵇康赞襄城小童[254]，《世说》《品藻篇》注引《井丹赞》，《司马相如赞》[255]。《初学记》十七引《原宪赞》[256]。《太平御览》五十六引《许由赞》[257]。皆出康所著《圣贤高士传赞》[258]，本别自为书，不当在集中。张燮本有之，非也，今不录。

一九二六，一一，一四。