---
---
---
title: 一九〇一年
---




庚子送灶即事[846]


只鸡胶牙糖，典衣供瓣香。

家中无长物，岂独少黄羊！[847]





祭书神文[848]


上章困敦之岁[849]，贾子祭诗之夕[850]，会稽戛剑生等

谨以寒泉冷华，祀书神长恩[851]，而缀之以俚词曰：

今之夕兮除夕，香焰氤氲兮烛焰赤。钱神醉兮钱奴忙，君独何为兮守残籍？华筵开兮腊酒香，更点点兮夜长。人喧呼兮入醉乡，谁荐君兮一觞。绝交阿堵[852]兮尚剩残书，把酒大呼兮君临我居。缃旗兮芸舆，挈脉望兮驾鱼[853]。寒泉兮菊菹，狂诵《离骚》兮为君娱，君之来兮毋除除。君友漆妃兮管城侯[854]，向笔海而啸傲兮，倚文冢以淹留[855]。不妨导脉望而登仙兮，引鱼之来游。俗丁伧父兮为君仇，勿使履阈兮增君忧。若勿听兮止以吴钩[856]，示之《丘》《索》兮棘其喉[857]。令管城脱颖以出兮，使彼惙惙以心愁。宁召书癖兮来诗囚[858]，君为我守兮乐未休。他年芹茂而樨香兮[859]，购异籍以相酬。





和仲弟送别元韵并跋[860]


梦魂常向故乡驰，始信人间苦别离。

夜半倚床忆诸弟，残灯如豆月明时。





日暮舟停老圃家，棘篱绕屋树交加。

怅然回忆家乡乐，抱瓮何时共养花？[861]





春风容易送韶年，一棹烟波夜驶船。

何事脊令偏傲我，时随帆顶过长天！[862]

仲弟次予去春留别元韵三章，即以送别，并索和[863]。予每把笔，辄黯然而止。越十余日，客窗偶暇，潦草成句，即邮寄之。嗟乎！登楼陨涕[864]，英雄未必忘家；执手消魂[865]，兄弟竟居异地！深秋明月，照游子而更明；寒夜怨笳，遇羁人而增怨。此情此景，盖未有不悄然以悲者矣。

辛丑仲春戛剑生拟删草





惜花四律步湘州藏春园主人元韵[866]


鸟啼铃语梦常萦，闲立花阴盼嫩晴。[867]

怵目飞红随蝶舞，关心茸碧绕阶生。

天于绝代偏多妒，时至将离倍有情。

最是令人愁不解，四檐疏雨送秋声。





剧怜常逐柳绵飘，金屋何时贮阿娇？[868]

微雨欲来勤插棘，熏风有意不鸣条。[869]

莫教夕照催长笛，且踏春阳过板桥。[870]

祗恐新秋归塞雁，兰艭载酒桨轻摇。





细雨轻寒二月时，不缘红豆始相思。[871]

堕裀印屐增惆怅，插竹编篱好护持。[872]

慰我素心香袭袖，撩人蓝尾酒盈卮。[873]

奈何无赖春风至，深院荼已满枝。[874]





繁英绕甸竞呈妍，叶底闲看蛱蝶眠。

室外独留滋卉地，年来幸得养花天。[875]

文禽共惜春将去，秀野欣逢红欲然。

戏仿唐宫护佳种，金铃轻绾赤阑边。