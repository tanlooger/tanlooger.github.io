---
---
---
title: 一八九八年
---




戛剑生杂记[835]


行人于斜日将堕之时，暝色逼人，四顾满目非故乡之人，细聆满耳皆异乡之语，一念及家乡万里，老亲弱弟必时时相语，谓可当至某处矣，此时真觉柔肠欲断，涕不可仰。故予有句云：日暮客愁集，烟深人语喧。皆所身历，非托诸空言也。

生鲈鱼与新粳米炊熟，鱼须斫小方块，去骨，加秋油[836]，谓之鲈鱼饭。味甚鲜美，名极雅饬，可入林洪《山家清供》[837]。

夷人呼茶为梯[838]，闽语也。闽人始贩茶至夷，故夷人效其语也。

试烧酒法，以缸一只，猛注酒于中，视其上面浮花，顷刻迸散净尽者为活酒，味佳，花浮水面不动者为死酒，味减。





莳花杂志[839]


晚香玉，本名土馝蠃斯[840]，出塞外，叶阔似吉祥草[841]，花生穗间，每穗四五球，每球四五朵，色白，至夜尤香，形如喇叭，长寸余，瓣五六七不等，都中最盛。昔 圣祖仁皇帝因其名俗，改赐今名。

里低母斯[842]，苔类也，取其汁为水，可染蓝色纸，遇酸水则变为红，遇硷水又复为蓝。其色变换不定，西人每以之试验化学。