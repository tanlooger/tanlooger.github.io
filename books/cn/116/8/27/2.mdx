---
---
---
title: 一九〇〇年
---




别诸弟[843]


谋生无奈日奔驰，有弟偏教各别离。

最是令人凄绝处，孤檠长夜雨来时。





还家未久又离家，日暮新愁分外加。

夹道万株杨柳树，望中都化断肠花。





从来一别又经年，万里长风送客船。

我有一言应记取，文章得失不由天。





莲蓬人[844]


芰裳荇带处仙乡，风定犹闻碧玉香。

鹭影不来秋瑟瑟，苇花伴宿露瀼瀼。

扫除腻粉呈风骨，褪却红衣学淡妆。

好向濂溪称净植，莫随残叶堕寒塘！[845]