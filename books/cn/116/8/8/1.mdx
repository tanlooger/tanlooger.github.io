---
---
---
title: 会稽禹庙窆石考[132]
---




此石碣世称窆石，在会稽禹庙中，高虑傂尺[133]八尺九寸，上端有穿[134]，径八寸五分，篆书三行在穿右下。平氏《绍兴志》[135]云：康熙初张希良以意属读，得二十九字，寻其隅角，当为五行，行二十六字。王氏昶《金石萃编》[136]云：“惟‘日年王一并天文晦真’九字可辨”。此拓可见者第一行“甘□□□□□□王石”，第二行“□乾ク并□天文晦彳”，第三行“□□言真□□黄□□”，十一字又二半字。其所刻时或谓永建，或又以为永康，俱无其证。《太平寰宇记》引《舆地记》[137]云：“禹庙侧有石船，长一丈，云禹所乘也。孙皓刻其背以述功焉，后人以皓无功可记，乃覆船刻它字，其船中折”。阮氏元《金石志》因定为三国孙氏刻。[138]字体亦与天玺刻石极类，盖为得其真矣。所刻它字，今亦不见。第有宋元人题字数段，右方有赵与陞题名[139]，距九寸有员峤真逸题字[140]，左上方有龙朝夫诗[141]，颇漫患。王氏辨五十八字。[142]俞氏樾又审仞其诗，止阙四字，载《春在堂随笔》中。[143]今审拓本，复得数字，具录如下：“□□□□□九月□一日从事郎□□□□□□□□□□□□龙朝夫因被命□□□□瞻拜禹陵□此诗以纪盛□云 沐雨栉风无暇日 胼胝还见圣功劳 古柏参天□元气 梅梁赴海作波涛 至今遗迹衣冠在 长□空山魑魅号 欲觅□陵寻窆石 山僧为我剪蓬蒿”。上截旧刻灭尽，有清人题字十余段，旧志所称杨龟山题名[144]，亦不可见矣。

碣中折，篆文在下半。《绍兴志》云：“下截为元季兵毁”，殊未审谛。《舆地志》言长一丈，今出地者几九尺，则故未损阙矣。《嘉泰会稽志》引《孔灵符记》[145]云：“始皇崩，邑人刻木为像祀之，配食夏禹庙。”又云：“东海圣姑从海中乘石船张石帆至，二物见在庙中。”盖碣自秦以来有之，孙皓记功其上，皓好刻图，禅国山，天玺纪功诸刻皆然。岂以无有圭角，似出天然，故以为瑞石与？晋宋时不测所从来，乃以为石船，宋元又谓之窆石，至于今不改矣。