---
---
---
title: 关于废止《教育纲要》的签注[128]
---




案《教育纲要》虽不过行政首领对于教育之政见，然所列三项[129]，均已现为事实，见于明令，此后分别修改，其余另定办法；[130]在理论上言之，固已无形废弃，然此惟在通都大邑，明达者多，始能有此结果。而乡曲教师，於此种手续关系，多不能十分明瞭。《纲要》所列，又多与旧式思想相合，世人乐於保持，其他无业游民亦可藉此结合团体（如托名研究经学，聚众立社之类），妨害教育。是《纲要》虽若消灭，而在一部份人之心目中，隐然实尚存留。倘非根本取消，恐难杜绝歧见。故窃谓此种《纲要》，应以明文废止，使无论何人均不能发生依坿之见，始于学制上行政上无所妨害。至于法令随政局而屡更，虽易失遵守之信仰，[131]然为正本清源计，此次不得不尔。凡明白之国民，当无不共喻此意。一俟宗旨碻定，发号施令均出一辙，则一二年中信仰自然恢复，所失者小，而所得则甚大也。

周树人注。