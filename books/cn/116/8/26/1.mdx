---
---
---
title: 一九〇七年
---




《中国矿产志》征求资料广告[741]


中国不患无矿产，而患无研究矿产之人；不患无研究矿产之人，而患不确知矿产之地。近者我国于矿务一事，虽有争条约，废合同，集资本，立公司[742]等法，以求保存此命脉。然命脉岂幽玄沓渺，得诸臆说者乎？其关系于地层地质者，必有其实据确证之所在。得其实据确证，而后施以保存方法，乃得有所措手，以济于事。仆等有感于斯，爰搜辑东西秘本数十种，采取名师讲义若干帙，撮精删芜，以成是书。岂有他哉？亦欲使我国国民，知其省其地之矿产而已，知其省其地之命脉而已，知其省其地之命脉所在而已。然仆等求学他邦，羁留异国，足迹不能遍履内地，广为调查，其遗漏而不详赡者，盖所不免。惟望披阅是书者，念吾国宝藏之将亡，怜仆等才力之不逮，一为援手而佽助焉。凡有知某省某地之矿产所在者，或以报告，或以函牍，惠示仆等，赞成斯举，则不第仆等之私幸，亦吾国之大幸也。其已经开采者，务详记其现用资本若干，现容矿夫若干，每日平均产额若干，销路之旺否，出路之便否，一以供吾国民前鉴之资，一以为吾国民后日开拓之助；其未经开采者，现有外人垂涎与否，产状若何。各就乡土所知，详实记录。如蒙赐书，请寄至上海三马路昼锦里本书发行所普及书局，不胜企盼之至。

丙午年十二月[743]编纂者谨白