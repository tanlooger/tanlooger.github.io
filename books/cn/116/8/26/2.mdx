---
---
---
title: 一九〇九年
---




《域外小说集》第一册[744]


是集所录，率皆近世名家短篇。结构缜密，情思幽眇。各国竞先选译，斐然为文学之新宗，我国独阙如焉。因慎为译述，抽意以期于信，绎辞以求其达。先成第一册，凡波兰一篇，美一篇，俄五篇[745]。新纪文潮，灌注中夏，此其滥觞矣！至若装订新异，纸张精致，亦近日小说所未睍也。每册小银[746]三角，现银批售及十册者九折，五十册者八折。总寄售处：上海英租界后马路乾记弄广昌隆绸庄。 会稽周树人白





《劲草》译本序（残稿）[747]


藁，比附原著，绎辞意，与《不测之威》[748]绝异。因念欧人慎重译事，往往一书有重译至数本者，即以我国论，《鲁滨孙漂流记》，《迦因小传》[749]，亦两本并行，不相妨害。爰加厘订，使益近于信达。托氏[750]撰述之真，得以表著；而译者求诚之志，或亦稍遂矣。原书名为《公爵琐勒布略尼》，谊曰银氏[751]；其称摩洛淑夫者霜也[752]。坚洁之操，不挠于浊世，故译称《劲草》云。

著者托尔斯多，名亚历舍，与勒夫·托尔斯多Lyof Tolstoi[753]有别。勒夫为其从弟，著述极富，晚年归依宗教，别立谊谛，称为十九世纪之先知。我国议论，往往并为一人，特附辩于此。己酉三月译者又识。