---
---
---
title: 《游仙窟》序言[182]
---




《游仙窟》今惟日本有之，是旧钞本，藏于昌平学[183]；题宁州襄乐县尉张文成作。文成者，张[184]之字；题署著字，古人亦常有，如晋常璩撰《华阳国志》[185]，其一卷亦云常道将集矣。张，深州陆浑人；两《唐书》[186]皆附见《张荐传》，云以调露初登进士第，为岐王府参军，屡试皆甲科，大有文誉，调长安尉迁鸿胪丞。证圣中，天官刘奇[187]以为御史；性躁卞，傥荡无检，姚崇[188]尤恶之；开元初，御史李全交劾讪短时政，贬岭南，旋得内徙，终司门员外郎。《顺宗实录》[189]亦谓博学工文词，七登文学科[190]。《大唐新语》[191]则云，后转洛阳尉，故有《咏燕诗》[192]，其末章云，“变石身犹重，衔泥力尚微，从来赴甲第，两起一双飞。”时人无不讽咏。《唐书》虽称其文下笔立成，大行一时，后进莫不传记，日本新罗[193]使至，必出金宝购之，而又訾为浮艳少理致，论著亦率诋诮芜秽。书之传于今者，尚有《朝野佥载》及《龙筋凤髓判》[194]，诚亦多诋诮浮艳之辞。《游仙窟》为传奇，又多俳调，故史志皆不载；清杨守敬作《日本访书志》[195]，始著于录，而贬之一如《唐书》之言。日本则初颇珍秘，以为异书；尝有注，似亦唐时人作。河世宁曾取其中之诗十余首入《全唐诗逸》[196]，鲍氏刊之《知不足斋丛书》[197]中；今矛尘[198]将具印之，而全文始复归华土。不特当时之习俗如酬对舞咏，时语如嫈嫇[199]，可资博识；即其始以骈俪之语作传奇，前于陈球之《燕山外史》[200]者千载，亦为治文学史者所不能废矣。

中华民国十六年七月七日，鲁迅识。