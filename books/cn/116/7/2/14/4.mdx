---
---
---
title: 一九三二年
---




无题[447]


血沃中原肥劲草，寒凝大地发春华。

英雄多故谋夫病，泪洒崇陵噪暮鸦。[448]

一月





偶成[449]


文章如土欲何之，翘首东云惹梦思。

所恨芳林寥落甚，春兰秋菊不同时。

三月





赠蓬子[450]


蓦地飞仙降碧空，云车双辆挈灵童。

可怜蓬子非天子，逃去逃来吸北风。[451]

三月三十一日





一·二八战后作[452]


战云暂敛残春在，重炮清歌两寂然。

我亦无诗送归棹，但从心底祝平安。

七月十一日





教授杂咏[453]


作法不自毙，悠然过四十。

何妨赌肥头，抵当辩证法。[454]

其二

可怜织女星，化为马郎妇。

乌鹊疑不来，迢迢牛奶路。[455]

其三

世界有文学，少女多丰臀。

鸡汤代猪肉，北新遂掩门。[456]

其四

名人选小说，入线云有限。

虽有望远镜，无奈近视眼。[457]

十二月





所闻[458]


华灯照宴敞豪门，娇女严装侍玉樽。

忽忆情亲焦土下，佯看罗袜掩啼痕。

十二月





无题二首[459]


故乡黯黯锁玄云，遥夜迢迢隔上春。[460]

岁暮何堪再惆怅，且持卮酒食河豚。

其二

皓齿吴娃唱柳枝，酒阑人静暮春时。[461]

无端旧梦驱残醉，独对灯阴忆子规。[462]





答客诮[463]


无情未必真豪杰，怜子如何不丈夫。

知否兴风狂啸者，回眸时看小於菟。[464]

十二月