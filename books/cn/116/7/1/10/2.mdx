---
---
---
title: 一九三一年
---




送O.E.君携兰归国[282]


椒焚桂折佳人老，独托幽岩展素心。

岂惜芳馨遗远者，故乡如醉有荆榛。

二月十二日





无题[283]


大野多钩棘，长天列战云。

几家春袅袅，万籁静愔愔。

下土惟秦醉，中流辍越吟。[284]

风波一浩荡，花树已萧森。

三月





赠日本歌人[285]


春江好景依然在，远国征人此际行。[286]

莫向遥天望歌舞，西游演了是封神。[287]

三月





湘灵歌[288]


昔闻湘水碧如染，今闻湘水胭脂痕。

湘灵妆成照湘水，皎如皓月窥彤云。

高丘寂寞竦中夜，芳荃零落无馀春。[289]

鼓完瑶瑟人不闻，太平成象盈秋门。[290]

三月