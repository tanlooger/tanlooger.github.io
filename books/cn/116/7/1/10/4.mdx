---
---
---
title: 一九三三年
---




二十二年元旦[297]


云封高岫护将军，霆击寒村灭下民。

到底不如租界好，打牌声里又新春。

一月二十六日





题《彷徨》[298]


寂寞新文苑，平安旧战场。

两间馀一卒，荷戟独彷徨。

三月





题三义塔[299]


三义塔者，中国上海闸北三义里遗鸠[300]埋骨之塔也，在日本，农人共建之。

奔霆飞熛歼人子，败井颓垣剩饿鸠。

偶值大心离火宅，终遗高塔念瀛洲。[301]

精禽梦觉仍衔石，斗士诚坚共抗流。[302]

度尽劫波兄弟在，相逢一笑泯恩仇。[303]

六月二十一日





悼丁君[304]


如磐夜气压重楼，剪柳春风导九秋。[305]

瑶瑟凝尘清怨绝，可怜无女耀高丘。

六月





赠人[306]


明眸越女罢晨装，荇水荷风是旧乡。[307]

唱尽新词欢不见，旱云如火扑晴江。[308]

其二

秦女端容理玉筝，梁尘踊跃夜风轻。[309]

须臾响急冰弦绝，但见奔星劲有声。[310]

七月





阻郁达夫移家杭州[311]


钱王登假仍如在，伍相随波不可寻。[312]

平楚日和憎健翮，小山香满蔽高岑。[313]

坟坛冷落将军岳，梅鹤凄凉处士林。[314]

何似举家游旷远，风波浩荡足行吟。

十二月