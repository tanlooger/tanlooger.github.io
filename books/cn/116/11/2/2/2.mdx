---
---
---
title: 101115 致许寿裳[36]
---




季黻君监：不审何日曾获手书，娄欲作答而忘居址，逮邵明之[37]归，乃始询得。顾校中又复有事，不遑暇矣。今兹略闲，率写数语。君之近状，闻诸邵蔡[38]两君，早得梗概。凡事已往，可不必言；来日正长，希冀在是。译学馆[39]学生程度何若？厥目之坚[40]，犹南方不？君之讲学，过于渊深，若欲与此辈周旋，后宜力改。中国今日冀以学术干世，难也。仆自子英[41]任校长后，暂为监学，少所建树，而学生亦尚相安。五六日前，乃复因考大哄[42]：盖学生咸谓此次试验，虽有学宪[43]之命，实乃出于杜海生之运动，爰有斯举，心尚可原杜君太用手段，学生不服，亦非无故。今已下令全体解散，去其谋主，若胁从者，则许复归。计尚有百余人，十八日可以开校。此次荡涤，邪秽略尽，厥后倘有能者治理，可望复兴。学生于仆，尚无间言；顾身为屠伯，为受斥者设身处地思之，不能无恻然。颇拟决去府校，而尚无可之之地也。起孟在日本，厥状犹前，来书常存问及君，又译Jokai[44]所为小说，约已及半。仆荒落殆尽，手不触书，惟搜采植物，不殊曩日，又翻类书，荟集古逸书数种，[45]此非求学，以代醇酒妇人者也。欲言者似多，而欲写则又无有，故止于此，容后更谭。倘有暇，甚望与我简毕。

弟树顿首 十月十四日[46]