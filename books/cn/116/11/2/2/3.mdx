---
---
---
title: 101221 致许寿裳[47]
---




季黻君监：三四十日以前曾奉尺牍，意其已氐左右。木瓜之役，[48]倏忽匝岁，别亦良久，甚以为怀。故乡已雨雪，近稍就昷，而风雨如磐，未肯霁也。府校迩来大致粗定，藐躬穷奇[49]，所至颠沛，一遘于杭，两遇于越，[50]夫岂天而既厌周[51]德，将不令我索立于华夏邪？然据中以言，则此次风涛，别有由绪，学生之哄，不无可原。我辈之挤加纳于清风，责三矢于牛入，[52]亦复如此。今年时光已如水逝，可不更言及。明年子英极欲力加治理，促之中兴。内既坚实，则外界之九千九百九十九种恶口，当亦如秋风一吹，青蝇绝响；即犹未已，而心不愧怍，亦可告无罪于ペスタロツチ[53]先生矣。惟奠大山川，必巨斧凿，老夫臣树人学殖荒落，不克独胜此负荷，故特驰书，乞临此校，开拓越学，俾其曼衍，至于无疆，则学子之幸，奚可言议。武林师校杨星耜[54]为教长，曩曾一面，呼謈称冤，如堕阿鼻[55]；顾此府校，乃不如彼师校之难，百余学生，亦尚从令，独有外界，时能射人[56]，然可不顾，苟余情之洵芳[57]，固无惧于憔悴也。希君惠然肯来，则残腊未尽，犹能良觌，当为一述吾越学界中鱼龙曼衍[58]之戏。倘能先赐德音，犹所说豫大庆。闻北方多风沙，诸惟珍重，言不尽思，再属珍重而已。

仆树人上 十一月二十日[59]