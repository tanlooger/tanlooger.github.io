---
---
---
title: 161209 致许寿裳[105]
---




季巿君足下：别后于四日到上海，七日晨抵越中[106]，途中尚平安。虽于所见事状，时不惬意，然兴会最佳者，乃在将到未到时也。故乡景物颇无异于四年前，臧否不知所云。日来耳目纷扰，无所可述。在沪时闻蔡先生[107]在越中，报章亦云尔；今日往询其家，则言已往杭州矣。在此曾一演说，听者颇不能解，或者云：但知其欲填塞河港耳。朱渭侠[108]忽于约十日前逝去，大约是伤寒后衰弱，不得复元，遂尔奄忽，然大半亦庸医速之矣。杭车中遇未生[109]，言章师在外亦颇困顿。浙图书馆原议以六千金雇匠人刻《章氏丛书》[110]，字皆仿宋，物美而价廉。比来两遭议会质问，谓此书何以当刻，事遂不能进行。国人识见如此，相向三叹。闻本年越中秋收颇佳，但归时问榜人[111]，则云实恶，大约疑仆是南归收租人，故以相谩，亦不复究竟之矣。此颂

曼福。

仆树人顿首 十二月九日

铭伯[112]先生前乞致意问候，不别具。