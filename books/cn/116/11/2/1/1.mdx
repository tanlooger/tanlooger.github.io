---
---
---
title: 041008 致蒋抑卮[1]
---




拜启者：前尝由江户[2]奉一书，想经察入[3]。尔来索居仙台[4]，又复匝月，形不吊影，弥觉无聊。昨忽由任君克任[5]寄至《黑奴吁天录》[6]一部及所手录之《释人》[7]一篇，乃大欢喜，穷日读之，竟毕。拳拳盛意，感莫可言。树人到仙台后，离中国主人翁颇遥，所恨尚有怪事奇闻由新闻纸以触我目。曼思故国，来日方长，载悲黑奴前车如是，弥益感喟。闻素民[8]已东渡，此外浙人颇多，相隔非遥，竟不得会。惟日本同学来访者颇不寡，此阿利安人[9]亦殊懒与酬对，所聊慰情者，厪我旧友之笔音耳。近数日间，深入彼学生社会间，略一相度，敢决言其思想行为决不居我震旦[10]青年上，惟社交活泼，则彼辈为长。以乐观的思之，黄帝之灵或当不馁欤[11]。

此地颇冷，晌午较温。其风景尚佳，而下宿[12]则大劣。再觅一东樱馆[13]，绝不可得。即所谓旅馆，亦殊不宏。今此所居，月只八円[14]。人哗于前，日射于后。日日食我者，则例为鱼耳。现拟即迁土樋町[15]，此亦非乐乡，不过距校较近，少免奔波而已。事物不相校雠，辄昧善恶。而今而后，吾将以乌托邦[16]目东樱馆，即贵临馆亦不妨称华严界[17]也。

校中功课大忙，日不得息。以七时始，午后二时始竣。树人晏起，正与为雠。所授有物理，化学，解剖，组织[18]，独乙[19]种种学，皆奔逸至迅，莫暇应接。组织、解剖二科，名词皆兼用腊丁[20]，独乙，日必暗记，脑力顿疲。幸教师语言尚能领会，自问苟侥幸卒业，或不至为杀人之医。解剖人体已略视之。树人自信性颇酷忍，然目睹之后，胸中亦殊作恶，形状历久犹灼然陈于目前。然观已，即归寓大啮，健饭如恒，差足自喜。同校相处尚善，校内待遇不劣不优。惟往纳学费，则拒不受，彼既不收，我亦不逊。至晚即化为時計[21]，入我怀中，计亦良得也。

仙台久雨，今已放晴，遥思吾乡，想亦久作秋气。校中功课，只求记忆，不须思索，修习未久，脑力顿锢。四年而后，恐如木偶人矣。兄之耳谅已全愈，殊念。秋气萧萧，至祈摄卫，倘有余晷，乞时赐教言，幸甚，幸甚。临楮草草，不尽所言，容后续上。此颂

抑卮长兄大人进步。弟树人言八月二十九日[22]

再，如来函，可寄“日本陆前国[23]仙台市土樋百五十四番地宫川方[24]”为要。

前曾译《物理新诠》[25]，此书凡八章，皆理论，颇新颖可听。只成其《世界进化论》及《原素周期则》二章，竟中止，不暇握管。而今而后，只能修死学问，不能旁及矣，恨事！恨事！