---
---
---
title: 110731 致许寿裳[96]
---




季茀君监：两月前乘间东行[97]，居半月而返，不访一友，亦不一游览，厪一看丸善[98]所陈书，咸非故有，所欲得者极多，遂索性不购一书。闭居越中，与新颢气久不相接，未二载遽成村人，不足自悲悼耶。比返后又半月，始得手示，自日本辗转而至。属购之书已不可致，惟杂志少许及无趾之书，则已持归，可一小箧，余数册未出，已函使直寄北京。又昨得逷先书并《小学答问》一大缚，君应得十五部，因即以一册邮上，其它暂存仆所，如何处置，尚俟来命逷先云刻资共百五十金，印三百部计五十金，奉先生[99]一百部，其二百则分与出资者，计一金适得一部云。越中学事，惟从横家[100]乃大得法，不才如仆，例当沙汰。中学事难财绌，子英方力辞，仆亦决拟不就，而家食既难，它处又无可设法，京华人才多于鲫鱼，自不可入，仆颇欲在它处得一地位，虽远无害，有机会时，尚希代为图之。协和自四月以来即无消息，其近状如何，亦乞示及。写利[101]初愈，不能多作书，余待后述。倘有暇，尚祈以尺书见投。此颂

曼福。

树人上 闰六月初六日[102]

起孟及ノブ子[103]已返越，即此问候，稍后数日当以书相谭。

又及