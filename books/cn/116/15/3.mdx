---
---
---
title: 甲寅日记
---




正月


一日 晴，大风。例假。上午徐季孙、陶望潮、陈墨涛、朱焕奎来，未见。杨仲和馈食物，却之。午后季巿来。往敫家胡同访张协和，未遇。遂至留黎厂游步，以半元买“货布”一枚，又开元泉一枚，背有“宣”字。下午宋守荣来，未见。晚得二弟信，去年十二月二十八日发（35）。

二日 晴，风。例假。上午郑阳和、雷志潜来，未见。午后得二弟所寄《叒社》杂志一册，去年十二月二十八日付邮。晚五时教育部社会教育司同人公宴于劝业场小有天，稻孙亦至，共十人，惟许季上、胡子方以事未至。

三日 晴。例假。午前寄二弟信（一）。午后童杭时来。下午至东铁匠胡同访许季上，未见。往留黎厂买《听桐庐残草》一本，一角，亦名《会稽王孝子遗诗》。又《陆放翁全集》一部，内文稿十二册，诗稿附《南唐书》二十四册，共三十六册，十六元，汲古阁刻本也。又以银二角买《纪元编》一册，以备翻检。

四日 晴。星期休息。午后许季上来。得二弟信，去年十二月三十一日发（36）。下午张协和来。戴芦舲来。晚商契衡来谈，言愿常借学费，允之，约年假百二十元，以三期付与，三月六十元，八月、十二月各三十元，今日适匮，先予十元。

五日 始理公事。上午九时部中开茶话会，有茶无话，饼饵坚如石子，略坐而散。午后汤尔和来部见访，似有贺年之意。下午陶望潮至部见访，归前借款十圆。夜风。

六日 晴，大风。晨教育部役人来云，热河文津阁书[1]已至京，促赴部，遂赴部，议暂储大学校，遂往大学校，待久不至，询以德律风[2]，则云已为内务部员运入文华殿，遂回部。下午得二弟所寄写书格子纸两帖，可千枚，二日付邮。

七日 晴，风。上午得二弟信，三日发（1）。午同人以去年公宴余资买饼饵共食之。

八日 晴。上午寄二弟信（二）。赙陈乐书银二元。

九日 无事。夜车耕南、俞伯英来谈。耕南索《绍兴教育会月刊》，以三册赠之。

十日 上午得二弟并二弟妇信，六日发（2）。午与齐寿山、徐吉轩、戴芦苓往益昌食面包、加非。过石驸马大街骨董店，选得宋、元泉十三枚，以银一元购之。下午往晋和祥买牛舌、甘蕉糖各一器，一元一角。

十一日 星期例假。午后往青云阁理发，又至留黎厂神州国光分社买《古学汇刊》第七期一部二册，一元五分。又至本立堂，见《急就章》已修讫，持以归。

十二日 上午寄二弟书〖书〗籍二包，计《宝纶堂集》一部八册，《越缦堂骈文》附散文一部四册，《听桐庐残草》一册，《教育部月刊》第十期一册。寄上海中华书局函并二弟译稿《劲草》[3]一卷。夜季巿来。

十三日 昙，上午睍［晛］。寄二弟并二弟妇信（三）。得东京羽太家信，六日发。得陈师曾室汪讣，与许季上、钱稻孙合制一挽送之，人出一元四角。晚风。得二弟所寄书籍四包，计《初学记》四册，《笠泽丛书》一册，《会稽掇英总集》四册，石印张皋文《墨经解》，蒋拙存书《续书谱》，竹坨抄《方泉诗》、《傅青主诗》各一册，《李商隐诗》二册，八日付邮。

十四日 晴，风。下午得二弟及二弟妇信，又明信片一，并十日发（3）。

十五日 晴，风。上午寄二弟及二弟妇信，又与宋紫佩笺一枚，属转寄（四）。下午得二弟所寄《西青散记》散叶一包，十日付邮。晚许季上来，同至广和居饭。作书夹五副。

十六日 昙。晚顾养吾招饮于醉琼林，以印二弟所译《炭画》[4]事与文明书局总纂商榷也。其人为张景良，字师石，允代印，每册售去酬二成。同席又有钱稻孙，又一许姓，本部秘书，一董姓，大约是高等师范学堂教授也。得蔡谷清母讣。闻季巿来过，未遇。夜得宋子佩信，十二日发。写《舆地纪胜》中《绍兴府碑目》四叶。

十七日 晴。晨寄二弟信（五）。上午得关来卿先生信，十三日杭州发。又寄二弟信（五甲）。午后往交通银行，又至临记洋行买食物。下午访许季上。蒯若木赴甘肃来别，未遇，留刺而去。晚季巿来。

十八日 星期例假。上午得二弟信，十四日发（4）。午后往留黎厂有正书局买《六朝人手书左传》一册，四角；《林和靖手书诗稿》一册，四角；《祝枝山草书艳词》一册，三角；《吴谷人手书诗稿》一册，四角。又至神州国光社买唐人写本《唐均残卷》一册，一元，并为二弟购《江苏江宁乡土教科书》共三册，五角。下午昙，有雪意。晚得二弟所寄《百孝图》下册一本，会稽俞葆真辑，属访其全书，亦十四日付邮也。

十九日 晴，风。上午寄二弟《乡土教科书》三册。下午赙蔡谷青三元。

二十日 上午寄二弟信（六）。晚许季上来，饭后去。夜季巿来。

二十一日 晚童杭时招饮，不赴。朱焕奎来并送食物二包，辞之不得，受之。季巿来。

二十二日 张阆声、钱均夫到部来看。晚复关来卿先生函，又复宋子佩函。夜濯足。

二十三日 午后收本月俸银二百十六元。教育部欲买石桥别业为图书馆，同司长及同事数人往看之。下午得二弟信（5）并《绍兴教育会月刊》第四期五册，并十九日发。夜绍人沈稚香、陈东皋来，持有二弟书，十八日写。风。

二十四日 晴，大风，午后止。往前门临记洋行买饼饵五角。又至留黎厂买《元和姓纂》一部四册，一元；《春晖堂丛书》一部十二册，四元，内有《思适集》可读。

二十五日 晴。星期休息。上午寄二弟信（七）。午前丁葆园来。得黄于协信，又中华书局信，云寄回《劲草》一卷，未到。陈东皋及别一陈姓者来。季自求来，午后同至其寓，又游小市。沈后青来，未遇。祁柏冈来，贻食物二匣。许季上贻粽八枚，冻肉一皿。今是旧历十二月三十日也。夜耕男来谈。得二弟信，二十二日发（6）。

二十六日 晴。旧历元旦也。署中不办公事。卧至午后二时乃起。下午关来卿先生来。

二十七日 上午得中华书局寄回《劲草》译稿一卷。得二弟所寄英译显克微支作《生计》一册，又《或外小说》第一、第二各四册，并二十二日发。午后赴部，仅有王屏华在，他均散去。略止，即往游留黎厂，无可观者，但多人耳。入官书局买得《徐孝穆集笺注》一部三本，三元。

二十八日 上午童鹏超来。寄二弟信（八）。晚季巿来，赠以《绍教育会月刊》第四期一册。

二十九日 上午得二弟信，二十五日发（7）。赠稻孙《绍月刊》四期一册。为徐吉轩保应试知事[5]者曰计万全，湖北人，他二保人为吉轩及沈商耆。

三十日 许季上之女三周岁，治面邀赴其寓，午后往，同坐者戴芦舲、齐寿山及其子女四人。下午得二弟所寄旧文凭两枚，二十五日付邮。夜雪。

三十一日 昙。上午童鹏超送食物三事，令仆送还之。午后同徐吉轩游厂甸，遇朱逷先、钱中季、沈君默。下午魏福绵同一许姓名叔封者来，乞作保人，应知事试，允之，为签名而去。晚许季巿来。夜邻室王某处忽来一人，高谈大呼，至鸡鸣不止，为之展转不得眠，眠亦屡醒，因出属发音稍低，而此人遽大漫骂，且以英语杂厕。人类差等之异，盖亦甚矣。后知此人姓吴，居松树胡同，盖非越中人也。





二月


一日 晴。星期休息。上午寄二弟信并正月家用百元（九）。午后访季巿未见，因赴留黎厂，盘桓于火神庙及土地祠书摊间，价贵无一可买。遂又览十余书店，得影北宋本《二李唱和集》一册，一元；陈氏重刻《越中三不朽图赞》一册，五角，又别买一册，拟作副本，或以遗人；《百孝图》二册，一元；《平津馆丛书》（重刻本）四十八册，十四元。沈后青、童鹏超来访，未遇。晚季巿贻烹鹜一皿。季巿来。

二日 午后来雨生至部来访。晚季巿来，赠以《三不朽图赞》一册。夜得二弟函，三十日发（8）。

三日 昙。上午来雨生至部来访，为保任惟贤、任陛两人，均萧山人。下午为徐吉轩保周琳、李缵文两人，均湖北人。晚童亚镇来。得季巿函。夜宋芷生来访，持有子佩书。

四日 昙。上午同事凌煦来保去余瑞一人。午后童亚镇来保去杨凤梧一人，诸暨人也。下午宋芷生来部，为保之。晚季巿来。

五日 晴，风。上午季巿将其大儿世瑛来开学。[6]午前为许季上保翟用章一人，山西人，为冀醴亭所介绍。下午为齐寿山保刘秉鉴一人，直隶人。王镜清来。夜得二弟及二弟妇信，二日发（9）。

六日 上午寄二弟信（十）。午后王镜清来部，为保徐思旦一人，上虞人。下午许季巿来。许季上来，饭后去。

七日 大雪竟日。午后得胡孟乐函，即复之。夜得朱舜丞函并馅儿饼一盘。有一不知谁何者突来寓中，坚乞保结，告以印在教育部，不甚信，久久方去。

八日 晴。星期休息。午前朱逷先来谈，至午，食馅儿饼讫，同至留黎厂观旧书，价贵不可买，遇相识甚多。出观书店，买得新印《十万卷楼丛书》一部一百十二册，直十九元。其目虽似秘异，而实不耐观，今兹收得，但足以副旧来积想而已。童鹏超来，未见。下午沈后青来。许季上来，谈至晚。

九日 昙。午前得童鹏超函。午后奠王佐昌三元，寄参谋部第五局卢彤代收。晚许季巿来，约明日晚餐。

十日 昙。午前寄二弟信（十一）。晚赴季巿寓晚餐，见其仲兄仲南，方自邓县来。同坐者又有协和、诗苓。夜得二弟信，七日发（10）。

十一日 晴。无事。

十二日 晴。纪念日[7]休息也。上午祁柏冈来，未见。夜得谦叔信，十日南京发。

十三日 无事。晚宋芷生来，谈至夜半去。

十四日 上午寄二弟及二弟妇信（十二）。夜得陈子英信，十一日发。

十五日 星期休息。午后略昙。宋守荣来，不之见。下午季自求来。晚车耕南来，云明日往浦口。夜得二弟信，十二日发（11）。写孙志祖谢氏《后汉补逸》起[8]。

十六日 昙，下午雨，今年第一次雨也。晚宋紫佩自越至，持来二弟书，初五日写。

十七日 雨雪杂下，午后止。晚宋紫佩来。

十八日 雪，映午止。复伯撝叔信。赴图书分馆访关来卿先生，未见，返部遇之。

十九日 昙。午前寄二弟信（十三）。午后晛。下午得二弟信，十五日发（12）。晚宋子佩来。

二十日 晴。上午寄二弟信（十四）。夜车耕南来，云明日决往浦口。陈仲篪来。

二十一日 晴。汪大燮辞职，严修代之，未至部前以蔡儒楷署理。下午昙。许季巿来。

二十二日 星期休息。午后小昙。下午季自求来。许季上来。晚马幼舆、朱逷先来。夜得二弟信并所译《儿童之绘画》[9]三叶，十九发（13）。得沈养之信，十九日发。

二十三日 晴。下午商生契衡来。

二十四日 晴，小风。晚魏生福绵、王生镜清来。夜风。

二十五日 上午寄二弟信，附与蔡国亲笺一枚，令转寄（十五）。下午许季巿来。晚子佩来。夜得伯撝叔信，二十二日南京发。紫佩还旧假款十元。

二十六日 下午收本月俸银二百十六元。晚宋守荣寄书来，多风话。

二十七日 下午得二弟及三弟信，又《儿童之艺术》译稿二叶，二十三日发（14）。得宋知方信，十九日台州发。夜许季巿来。

二十八日 午后往通俗图书馆，又往稻香村买物。复宋知方信。晚宋子佩来。





三月


一日 晴。星期休息。午后寄二弟及三弟信（十六）。下午出骡马市闲步，次至留黎厂，买小币四枚，曰“梁邑”、“戈邑”、“长子”、“襄垣”，又“万国永通”一枚，共二元。夜风。

二日 昙。晨往郢中馆要徐吉轩同至国子监，以孔教会中人举行丁祭[10]也，其举止颇荒陋可悼叹，遂至胡绥之处小坐而归，日已午矣。夜小雨即霁，见星。得二弟信并所译张百仑《儿童之绘画》三叶，全篇已毕，二十七日发（15）。

三日 晴。上午寄商契衡信，附致蔡谷青一函。晚许季上来谭，饭后去。

四日 无事。

五日 雨。午后取得国库券[11]三枚，补去年八月至十月所折俸者也。晚风，仍雨。

六日 雨，大风。上午寄二弟信（十七）。寄文明书局张师石信，又英译显克微支小说一册。午后霁。得二弟所寄《绍兴教育会月刊》第五期五册，二月二十一日付邮，途中延阁至十四日，可谓异矣。晚寄二弟明信片一（十七甲）。夜雨。

七日 晴，大风。无事。

八日 晴。星期休息。上午得二弟及二弟妇信，四日发（16）。下午往看夏司长，不值。

九日 上午赵汉卿来，未遇。午后昙。往日本邮局寄羽太家信并月用等二十五元。又为许季上寄藏经书院[12]五角买《续藏经目录》，为二弟寄丸善[13]一元买本年《学燈》。下午同戴芦舲往夏司长寓，饭后归。夜风。得雷［来］雨生招饮柬。

十日 昙。无事。

十一日 昙。上午寄二弟及二弟妇信（十八）。复伯撝叔信。夜季巿来。宋子佩来。

十二日 雨雪杂下。上午得张师石信，九日上海发。午后雪止而风，夜见月。

十三日 晴，风。下午得二弟及二弟妇信，九日发（17）。晚季巿遗火腿一方。

十四日 晴。午后赴留黎厂游良久，无所买。下午关来卿先生来。傍晚写谢氏《后汉书补逸》毕，计五卷，约百三十叶，四万余字，历二十七日。夜风。

十五日 星期休息。午后赴留黎厂托本立堂订书，又至荣宝斋买纸笔共一元。又至文明书局买《宋元名人墨宝》一册，六角；《翁松禅书书谱》一册，四角；《梁闻山书阴符经》一册，一角五分。

十六日 上午寄二弟信（十九）。转寄李霞卿函于宋子佩。晚录《云谷杂记》[14]起。

十七日 午与齐寿山、钱稻孙、戴螺舲至宣南第一楼午饭。下午得二弟函，附芳子笺，十三日发（18）。芳子于旧历二月四日与三弟结婚，即新历二月二十八日。晚紫佩来，并持来李霞卿信，八日所作。

十八日 小风。脱裘。午与钱稻孙、戴螺舲至宣南第一楼午食，齐寿山踵至，遂同饭。下午得三弟与芳子照相一枚，初七日付邮。

十九日 上午寄陈子英信。寄伯撝叔信。复李霞卿信。

二十日 下午蔡国青来，未遇。魏福绵、王镜清来言互汇用费，付二百元。夜风雨。

二十一日 昙。上午寄二弟信，附与芳子信（二十）。午后晴。赴劝业场理发，并买食物二种共八角。从王仲猷家分得板箧一具，付直七角。得经子渊母讣，赙二元。

二十二日 晴。星期休息。上午得二弟信，十八日发（19）。得伯撝叔信，十八日发。午前许季上来。杜海生来。下午季自求来。陈公侠来。晚楼春舫来。夜写张清源《云谷杂记》毕，总四十一叶，约一万四千余字。

二十三日 昙。晚宋子佩来还十元。夜风。

二十四日 风，雨雪，午前霁。下午得东京羽太家信，十七日发。往细瓦厂看蔡谷青、陈公侠，不值。

二十五日 晴，大风。上午得二弟信，二十一日发（20），云已收到魏生汇款二百元，是为本月及四月分月费。复伯撝叔函。下午与稻孙往宣南第一楼餐。晚童亚镇来。夜许诗荃来。

二十六日 晴。上午寄二弟信（二十一）。收本月俸二百十六元。午与稻孙至益锠午饭，又约定自下星期起，每日往午食，每六日银一元五角。下午许季上来。晚季自求、刘立青来。夜风。

二十七日 下午得东京羽太家信，转来藏经总会与许季上葉書一枚。得二弟所寄《绍兴教育会月刊》第六期五册，二十三日付邮。

二十八日 上午往东交民巷日邮局寄羽太家信并银十元，托买物。午同季巿、协和往益锠饭。午后往留离厂本立堂取所丁旧书。下午蔡国青来。晚商契衡来取去学费五十元。

二十九日 星期休息。上午得二弟及二弟妇信，二十五日发（21）。午后往留黎厂买得《小万卷楼丛书》一部十六册，四元五角。祁柏冈来，未遇。下午昙，雷，风，雨。

三十日 晴。上午寄二弟及二弟妇信（二十二）。蒋抑卮来，未遇。下午许季巿来。晚童亚镇、韩寿晋来取去学费三十元，云汇还家中。

三十一日 上午寄二弟信（二十三）。下午昙，风，夜雨。





四月


一日 晴。上午往长巷二条来远公司访蒋抑卮，见蒋孟平、蔡国青，往福全馆午饭后同游历史博物馆，回至来远公司小坐归寓。下午昙，风。晚魏福绵来。夜微雨成雪，积数分。

二日 昙。午午［？］寄大学豫科教务处信，送童亚镇、韩寿晋二生保结。

三日 昙。下午得二弟信，附三弟妇信，三十日发（22）。

四日 晴，风。午后往留黎厂神州国光社买《古学汇刊》第八期一部，一元五分，校印已渐劣矣。又至直隶官书局买《两浙金石志》一部十二册，二元四角。至前青厂图书分馆。夜季巿来。

五日 晴，风。星期休息。午寄二弟信（二十四）。午后许季巿来。下午往季巿寓，坐少顷。魏福绵取知事试验保结去，已为作保而忘其名。晚关先生来。

六日 上午寄上海食旧廛旧书店函，向乞书目也，店在新北门外天主堂街四十三号。得戴芦舲天津来信，昨发。向齐寿山借得二十元。汤聘之持来雨生绍介信来属为作保，以适无印章，转托沈商耆保之。夜坐无事，聊写《沈下贤文集》目录五纸。[15]

七日 晴，大风。无事。夜写《沈下贤集》一卷。

八日 上午得二弟信，四日发（23）。得宋知方信，二日台州发。晚魏福绵来保去一人徐思庄，五日所保者冯步青云。夜季巿来。

九日 上午得羽太重久葉書，二日发，已入市川炮兵第十六联队第四中队。晚季巿遗青椒酱一器。夜写《沈下贤集》第二卷了。

十日 昙。上午寄二弟信，附与三弟妇笺一枚（二十五）。晚紫佩来。夜小雨。

十一日 昙。上午得羽太重久信，三日发。下午杜海生来，十一时去。夜写《沈下贤文集》第三卷毕。

十二日 昙。星期休息。上午得二弟信，八日发（24）。下午晴。写毕《沈集》卷第四。季自求来。晚得上海食旧廛寄来书目一册。

十三日 晴。上午得羽太家信，六日发。

十四日 晴，大风。上午赴交通银行以百元券易五元小券。赴日本邮局寄羽太家信并银十五元，为重久营中之用，又寄相模屋书店信并银二十元，又代张协和寄五元。下午邓国贤来属保知事，未持印，转托齐寿山代之。晚宋紫佩来，为保宋芷生去，又携一人曰徐益三者来，亦为保之。

十五日 晴，大风。上午寄二弟信（二十六）。下午至孔社[16]观所列字画书籍一过。晚王屏华来，保去一人谢晋，萧山人。许季上来。朱舜丞及其弟来，邀往便宜坊饭。

十六日 晴。傍晚写《沈下贤集》卷五毕。夜风。

十七日 晴，风。下午得二弟信，十三日发（25）。晚季巿遗火腿烹鸡一器。夜大风。写《沈下贤文集》卷第六毕。

十八日 晴。下午往有正书局买《选佛谱》一部，《三教平心论》、《法句经》、《释迦如来应化事迹》、《阅藏知津》各一部，共银三元四角七分二厘。

十九日 晴。星期休息。午后往有正书局买《华严经合论》三十册，《决疑论》二册，《维摩诘所说经注》二册，《宝藏论》一册，共银六元四角又九厘。晚宋子佩来。夜小风。写《沈下贤文集》卷七毕。

二十日 上午寄二弟信（二十七）。夜裘君善元来谭。

二十一日 上午得二弟信，十七日发（26）。午后一时全国儿童艺术展览会[17]开会。下午得羽太重久葉書，十四日发。

二十二日 昙。夜裘君善元来谭。

二十三日 晴。晚访许季巿，无可谭而归。夜写《沈下贤文集》卷第八毕。

二十四日 无事。晚许季上来，夜去。

二十五日 昙。上午寄二弟信（二十八）。晚风。

二十六日 晴。星期。上午仍至教育部理儿童艺术展览会事，下午五时始归寓。得二弟信，二十二日发（27）。夜裘君来谭。

二十七日 小雨，上午霁。收本月俸二百十六元。得相模屋书店葉書，二十日发。午后稻孙持来文明书局所印《炭画》三十本，即以六本赠，校印纸墨俱不佳。夜写《沈下贤文集》卷第九毕。

二十八日 晴。上午赠通俗图书馆《炭画》一册，又张阆声一册。下午得二弟信，云已收童生亚镇家汇款一百七十元，二十四日发（28）。夜寄二弟小包二个，其一《炭画》十册，其一《百孝图》二册、《释迦如来应化事迹》三册。

二十九日 上午寄二弟信（二十九）。晚宋子佩来。

三十日 下午得东京羽太家信，二十三日发。晚徐吉轩招饮于其寓，同席者齐寿山、王屏华、常毅箴、钱稻孙、戴螺舲、许季上。晚得二弟所寄《绍兴教育会月刊》第七期五册，二十六日付邮。夜裘善元君来谈。





五月


一日 晴。《约法》[18]发表。下午童生亚镇来取去汇款一百四十元讫。晚访季巿。

二日 上午代社会教育司寄日本京都藏经书院信。

三日 星期。上午得陈子英信，廿八日发。得二弟信并论文一篇，廿九日发（29）。访季自求，坐少顷。访许季上，未遇。午后仍赴展览会理事至晚。夜俞雨苍来，自云魏福绵之友，住本馆中。

四日 晴，风。晨寄二弟信（三十）。上午教育总长汤化龙到部。晚陈公侠来。

五日 上午赠季巿《炭画》二册，托以其一转赠铭伯。晚裘君同董仿都来，名敩江，某校长。

六日 无事。

七日 无事。晚许诗荃来假去《无机质学》一册。

八日 昙。下午得二弟信，四日发（30）。夜季巿来。大风，朗月。

九日 晴。上午寄二弟信（三十一）。晚夏司长治酒肴在部招饮，同坐有齐寿山、钱稻〔孙〕、戴螺舲、许季上，八时回寓。

十日 星期。上午仍至展览会办事，晚六时归寓。得伯撝叔信，七日发。魏生福绵来假去十五元。

十一日 晴，风。无事。

十二日 昙。上午次长梁善济到部，山西人，不了了。午后小雨即霁。下午大发热，急归卧，并服鸡那丸两粒，夜半大汗，热稍解。

十三日 昙，风。热未退尽，服规那丸四粒。午后会议。下午得二弟信，又文稿两篇，并是初九日发（31）。夜许季巿来。

十四日 晴。晨寄二弟信（三十二）。服规那丸一粒。赴西长安街同记理发。上午至石驸马大街池田医院拟就诊，而池田他出，遂至其邻北京医院，医士为侯希民，云热已退，仍与药两瓶，一饮一嗽，资一元三角，又诊资一元。晚戴螺舲在其寓招饮，别有齐寿山、钱稻孙、徐吉轩、常毅箴、王屏华、许季上六人，出示其曾祖文节公[19]画册并王奉常、王椒畦仿古册，皆佳品，夜九时归寓。夜风。

十五日 晨至丞相胡同第一女子小学答访董仿都，未遇留刺。往观音寺街买草冒一顶，一元八角。往留黎厂文明书局买《般若灯论》一部三册，《中观释论》一部二册，《法界无差别论疏》一部一册，《十住毘婆沙论》一部三册，总计一元九角一分一厘也。下午服规那丸二粒。晚宋紫佩来。许季巿来。裘善元来。

十六日 上午得羽太重久葉書，三日日本千叶发。晚间季巿遗肴一皿。夜风。

十七日 星期。上午仍至展览会治事，下午六时归寓。关卓然来过，未遇。晚大风。夜写《沈下贤文集》第十卷毕。送裘善元《炭画》译本一册。

十八日 雨，上午住。得二弟信，十四日发（32）。

十九日 晴。上午寄二弟信并补本月家用三十元（三十三）。下午赴留黎厂国光社买《神州大观》第五期一册，一元六角五分。晚小风。

二十日 下午四时半儿童艺术展览会闭会，会员合摄一影。晚童亚镇来假去银五元。许季巿来，十一时去。

二十一日 午后会议。夜圈点《劲草》译本。

二十二日 上午往察院胡同访胡绥之，未遇。午后昙。晚雨一陈，动雷。夜大风，星见。

二十三日 晴，风。上午开儿童艺术审查会[20]。午后赴留黎厂有正书局买《中国名画》第十七集一册，一元五角。又《华严三种》一册，一角四厘。赴青云阁买牙皂、手巾等一元。晚许季上来，饭后去。得二弟及三弟信，十九日发（33）。

二十四日 星期休息。上午寄二弟及三弟信（三十四）。寄钱稻孙信。写《沈下贤文集》第十一卷毕。午后大风。裘子元来谈。夜写《沈下贤文集》第十二卷并跋毕，全书成。

二十五日 上午得钱稻孙信。下午大风，入夜益烈。

二十六日 昙。上午得二弟信并《希腊牧歌》一篇[21]，绎希腊小说二篇，二十二日发（34）。午前动雷。午后收本月俸二百十六元。下午大风。季巿来寓，赠以《绍兴教育会月刊》第六、七期各一册。寄钱稻孙信。

二十七日 晴。下午得二弟所寄《绍兴教育会月刊》第八期五册，二十三日付邮。

二十八日 上午寄二弟信（三十五）。寄伯撝叔信。午后昙，大风。晚朱舜臣来，持赠卷烟两匣，烧鸡两只，角黍[22]一包。以角黍之半转馈裘子元，半之又半与仆人。夜小雨。

二十九日 晴，风。旧历端午，休假。晨常毅箴来，未见。上午裘子元来。午季巿贻烹鹜、盐鱼各一器。下午许季巿来，赠以《绍兴教育会月刊》第八期一册。许季上来，并赠苺[23]一包，分一半与季巿。

三十日 晨许季巿来。往日本邮局寄相模屋信，并代子英汇书资三十元，合日本币二十七圆。午后寄袁文薮《炭画》一册。下午同陈仲谦往图书分馆，又同关来卿先生至豫章学堂看屋[24]。晚常毅箴招饮其寓，同席徐吉轩、齐寿山、许季上、戴芦舲、祁柏冈、朱舜丞，九时归邑馆。夜风。

三十一日 雨。星期休息。晨寄陈子英信。上午得二弟信，二十七日发（35）。午后雨住风起，天气甚凉。往有正书局买《思益梵天所问经》一册，《金刚经六译》一册，《金刚经、心经略疏》一册，《金刚经智者疏、心经靖迈疏》合一册，《八宗纲要》一册，共银八角一分。晚晴。





六月


一日 晴。上午寄二弟信（三十六）。下午雨，晚晴。许诗荃来。夜许季巿来，并还旧欠三十六元五角，诸有出入讫，九时去。裘子元来，夜半方去。

二日 微雨，上午晴。与陈师曾就展览会诸品物选出可赴巴那马[25]者饰之，尽一日。下午雨。

三日 晴。上午得二弟信，五月三十日发（36）。下午往有正书局买佛经论及护法著述等共十三部二十三册，价三元四角八分三厘，目具书帐。夜裘子元来。许季巿来。写《异域文谭》[26]讫，约四千字。

四日 上午得钱稻孙信。寄许季巿信并《异或文谈》稿子一卷，托转寄庸言报馆人。晚季巿来。夜寄稻孙信。

五日 无事。夜裘子元来。

六日 晴。上午寄二弟信（三十七）。午后往西升平园浴。往留黎厂李竹泉家买圆足布一枚，文曰“安邑化金”；平足布三枚，文曰“戈邑”，背有“”字，曰“兹氏”，曰“”；又“”字圆币二枚，共三元五角。往清秘阁买信纸信封五角。往有正书局买《心经金刚经注》等五种六册，《贤首国师别传》一册，《佛教初学课本》一册，共计银九角九分三厘。下午昙，大风，夜雨。

七日 晴。星期休息。上午得二弟及三弟信，又丰丸画一枚，三日发（37）。午后风。祁柏冈来。下午魏福绵、王镜清二生来，魏还银十五元。

八日 上午得王造周函。

九日 晴，风。上午寄二弟书籍一包，内《释迦谱》四本，《贤首国师别传》一本，《选佛谱》二本，《佛教初学课本》一本。午后陈师曾贻三叶虫僵石[27]一枚，从泰山得来。夜许季巿及诗荃来谈，十一时半去。

十日 上午寄二弟信（卅八），并古泉拓片三枚。得相模屋书店葉書，四日发。下午发明信片一枚答王造周，寄杭州。晚宋紫佩来。夜许季巿来。

十一日 晴，午后昙。下午小雨即霁。

十二日 上午得二弟信，八日发（38）。

十三日 下午同王维忱往看钱稻孙病，已愈，坐少顷出。至沈君默斋中，见其弟及马幼舆，少顷钱中季亦至，语至晚归。风。

十四日 小雨。星期休息。将午霁。午后往观音寺街晋和祥买饼饵一元。下午商生契衡来。晚许季上来，饭后去。

十五日 晴，热。上午寄二弟信（三十九）。

十六日 上午得二弟信，十二日发（39）。晚大雨一陈即霁。

十七日 晴。下午寄马幼舆书，向假《四明六志》。夜胃小痛。

十八日 大热。无事。晚马幼舆令人送《四明六志》来，劳以铜元二十枚也。

十九日 无事。晚大风，小雨。

二十日 晴。上午寄二弟信（四十）。午后雨一陈，下午大风。晚许季巿来赠写真一枚，在团城金时栝树下照也，又贻笋干一包。夜王惕如来。

二十一日 晴。星期休息。晨蔡垕卿来，未见。上午得二弟信，十七日发（40）。下午访许季上，以季巿之笋干少许赠之。又欲访季自求，未果。

二十二日 晚车耕南来。魏福绵、王镜清二生来，将回越，托汇银百五十元，为本月及七月费用，又僵石一枚与三弟。季巿来。

二十三日 晴。上午寄二弟信（四十一）。下午大雷雨，向晚稍霁，俄顷又雨终夜。

二十四日 小雨。上午得三弟信，十九日发。下午晴。晚韩寿晋、童亚镇二生来，假去二十元，寄存讲义一包，考毕欲回越也。

二十五日 昙。上午赴交民巷日邮局易為替券[28]五十圆。下午晴。

二十六日 晴。上午收本月俸二百十六元。下午昙。得二弟信并旧日本邮券一帖，二十二日发（41）。晚小雨。夜宋紫佩来。

二十七日 晴。下午访董恂士，不值。晚韩生寿谦来假去十五元。夜小雨。

二十八日 晴。星期休息。上午黄元生来，未见。午寄二弟信并银六十元，合前托王镜清汇越者共二百一十元，内百元为本月家用，百十元还李赋堂，又為替券一枚五十元，令转寄东京，又附与三弟笺一枚，文明书局印行黄［？］《炭画》约言[29]一分（四十二）。下午张协和来。季自求来，赠以《炭画》一册。

二十九日 昙，上午小雨，午霁。与稻孙出买馒头食之。

三十日 晴，午后昙。下午得二弟信并所录《会稽记》、《云溪杂记》各一帖[30]，二十六日发（42）。晚小风雨，夜大雨。





七月


一日 晴。自本日起部中以上午八至十一时半为办公时间。上午寄二弟信（四十三）。午后理发。下午小睡，起写《典录》[31]至夜。

二日 昙。午同齐寿山至益锠，饭已往许季上寓，约之同游畿辅先哲祠。下午得二弟所寄《绍兴教育会月刊》第九期五册，六月二十八日付邮。

三日 晴。午同陈师曾往钱稻孙寓看画帖。夜许季巿来。

四日 昙。上午得二弟信并丰丸画一枚，六月三十日发（43）。午后赴留黎厂买《四十二章经等三种》一册，《贤愚因缘经》一部四册，共七角二分〔一〕厘，又买《国学汇刊》第九期一部二册，一元五分。下午雨。许季上来。

五日 小雨。星期休息。午后寄二弟书一包，计《起信论》两本，僧肇《宝藏论》一本，护教诸书七本，共十本也。下午晴。晚宋紫佩来。

六日 晴。上午寄二弟信（四十四）。

七日 昙，午小雨，下午大雨，顿凉。

八日 雨。上午得重久葉書，言已退队，一日东京发。午后晴。下午许季上来。

九日 晴。无事。晚雨。夜邻室博簺扰睡。

十日 小雨。上午得二弟信并日本邮券一帖，五日发（44）。又得二弟信，言弟妇于五日下午十一时生一女[32]，又附《会稽旧记》[33]二叶，六日发（45）。得钱稻孙信。下午霁。晚许诗荃来。夜小雨。

十一日 昙。上午寄二弟信（四十五）。午后赴晋和祥买糖二瓶。又往有正书局买阿含部经典十一种共五册，六角四分；《唐高僧传》十册，一元九角五分。

十二日 晴，大热。星期休息。下午访董恂士。夜裘子元来。

十三日 晴，午后大雷雨，下午霁。无事。夜又大雨。

十四日 雨，午后霁 。夜裘子元来。又雨。

十五日 昙，上午晴。得二弟信并所录《会稽先贤传》[34]一纸，十一日发（46）。

十六日 小雨，上午晴。寄二弟信（四十六）。下午盛热。夜雷电，大雨。

十七日 昙，上午晴，盛热，下午风。往升平园浴，又至晋和祥买食物一元。晚小雨，夜雷电，大雨一陈，热亦不解。

十八日 昙，风。午大雨一陈，午后霁。晚细雨，夜大雨。

十九日 昙，午前许季上来。午后小雨。裘子元来。今日星期休息也。

二十日 昙，上午得二弟信并邮券一帖，十六日发（47）。晚宋子佩来。

二十一日 晴。上午寄二弟信（四十七）。午前同沈商耆往看筹边学校房屋可作图书馆不。夜许季巿来，赠以《绍兴教育会月刊》第九期一册。

二十二日 晴，热。下午往留黎厂买古泉不成，购《曹集铨评》二册归，价一元。

二十三日 大热，晚大风，下少许雨。腹写。

二十四日 雨，午后晴，下午又雨一陈。

二十五日 雨。上午得二弟信，二十一日发（48）。夜大雨。

二十六日 晴。星期休息。上午寄二弟信（四十八）。午往季巿寓，晚归。

二十七日 昙。上午收本月俸二百四十元。捐入佛教经典流通处二十元，交许季上。午雨一陈即晴。下午许季巿来。晚雷，大风雨，少顷霁 。

二十八日 晴。上午朱舜丞来。下午得许季巿笺并《大方广佛华严经著述集要》一夹十二册，《十二门论宗致义记》一部，《中论》一部，《肇论略注》一部，各二册，从留黎厂代买来，共直三元二角二厘。

二十九日 上午寄二弟书籍三包：一，《贤愚因缘经》四本，《肇论略注》二本；二，《大唐西域记》四本，《玄奘三藏传》三本；三，《续高僧传》十本。托许季上寄金陵刻经处[35]银五十元，拟刻《百喻经》[36]。午前同钱稻孙至观音寺街晋和祥午饭。又至有正书局买《瑜伽师地论》一部五本，二元六角；《镡津文集》一部四本，七角八分；梁译、唐译《起信论》二册，一角五分六厘。夜邻室大赌博，后又大诤，至黎明诤已散去，始得睡。

三十日 晨得二弟信，言重久已到上海，二十六日发（49）。

三十一日 上午寄二弟信并本月家用一百元（四十九）。下午宋守荣来，其名刺忽又改名宋迈而字洁纯云。访许季巿还买经钱，并借《高僧传》一部归。晚杜海生来。夜雷电，大风雨，良久止。





八月


一日 晴。下午往晋和祥及稻香村，共买食物二元。夜小风。

二日 晴。星期休息。王书衡寄其父讣，赙二元。上午访季自求于南通馆，贻以日本邮券十余枚。游留黎厂书肆，大热，便归。下午小雨。

三日 昙，上午晴。无事。

四日 晴。晨得二弟信，言重久已入越，七月三十一日发（50）。下午刘历青来，晚同至广和居饭，以柬招季自求，未至。夜雨少许。

五日 晴。上午寄二弟信（五十）。

六日 晴，下午昙。无事。夜胃痛。

七日 雨，下午晴。访许季巿还《高僧传》，借《弘明集》。胃痛。

八日 昙，上午晴，下午复昙。往有正书局买〖唐〗、宋、明《高僧传》各一部十册，《续原教论》一册，共银一元九角三分七厘。又至观音寺街买食物五角。

九日 晴，风。星期休息。上午得二弟信并虞世南文一叶，五日发（51）。下午许季上来。寿洙邻来。得二弟所寄《越中文献辑存》书四本，又日译显克微支《理想鄉》一本，均三日付邮。夜九时季上去。

十日 上午寄二弟信（五十一）。晚又寄一邮片，告以书籍已至。夜雨。

十一日 雨，上午晴。得重久邮片，七月二十七日上海所发，今日始达，共阅十六日。佣剃去辫发，与银一元令买冒。午季巿遗食物二品，取鹜还梅糕，以胃方病也。下午得朱逷先信，问启孟愿至太学教英文学不。夜大风雨。

十二日 晴。午后一时至三时有行政方针讨论会，自本日起为社会教育司也。下午寄许季上信。晚复朱逷先信。夜宋子佩来。齿痛。

十三日 晴，大热。上午寄伯撝叔信南京。夜范芸台、许诗荃来。

十四日 晴，大热。上午得二弟信，十日发（52）。下午风雨一陈。

十五日 上午寄二弟信（五十二）。午后昙，雨大降，旁晚少霁。

十六日 昙。星期休息。上午晴。午前季自求来，下午同至宣武门外大街闲步。晚往观音寺街买食物二元。夜宋子佩来。风，大雷雨。

十七日 晴。下午钱稻孙来。

十八日 午前见策令，进叙四等[37]。理发。下午同徐吉轩至通俗图书馆小坐，次长亦至。夜雷，大风雨。写《志林》四叶。[38]

十九日 昙。下午得二弟信，十五日发（53）。许季上来。晚得朱舜丞信。夜许季巿来，即去。

二十日 晴。上午寄二弟信（五十三）。答朱舜丞信。部令给四等奉。晚沈生应麟来，旧绍府校生，名刺云字仁俊，假去银二十元。夜陶书臣来谭。

二十一日 昙。上午得伯撝叔信，十八日南京发。午后小雨。

二十二日 昙。上午得二弟信，十八日发（54）。午后许季巿来，同至钱粮胡同谒章师，[39]朱逷先亦在，坐至旁晚归。雨。

二十三日 晴，风。星期休息。上午寄二弟信（五十四）。午后往留黎厂有正书局买《老子翼》四册，《阴符道德冲虚南华四经发隐》合一册，又石印《释迦佛坐象》、《华严法会图》各一枚，《观音象》四枚，共银一元八分。

二十四日 晴。午后行政方针研究会讫。观象台[40]送月刊《气象》一册。始食蒲陶。下午杜海生来，晚同至广和居饭。

二十五日 下午季巿来。

二十六日 上午收本月奉银二百八十元。夜季巿来。

二十七日 晨得二弟信，二十三日发（55）。上午裱糊居室，工三元。午后赴邮政局，又至临记及稻香村共买食物一元。下午往升平园浴。往留黎厂直隶官书局买《墨子闲诂》一部八册，三元；《汪龙庄遗书》一部六册，二元；《驴背集》一部二册，六角。

二十八日 上午寄二弟信并本月家用百元（五十五）。下午常毅箴来保去投考知事者一名，王槱，山阴人。晚朱逷先来。

二十九日 昙。午前至图书分馆借《资治通鉴考异》一部十册。下午往留黎厂买栗壳色纸二枚，锥一具。又至观音寺街买牛肉、火腿各四两。夜子佩来。

三十日 晴。星期休息。上午得二弟信并儿童学书目录二纸，二十六日发（56）。午后访许季巿，与以书目，在客室坐少顷归。晚大风，又雷电而雨，良久止也。

三十一日 晴。上午寄二弟信并《闺情》[41]译文一篇，新希腊人蔼氏作，其所旧译 ，云将入《叒社杂志》，故还之（五十六）。夜许诗荃来。





九月


一日 晴。自本日起教育部以上午十时至下午四时半为办公时间。午同齐寿山至益锠饭。下午陈仲骞赠《泛梗集》一部，吴之章著，排印本。

二日 昙。上午得二弟信，八月二十九日发（57）。颇燠，夜有雷。

三日 昙。午前得相模屋书店邮片，八月二十八日发。夜小雨。

四日 昙。晨至交通银行换钱券，又至交民巷日邮局寄东京羽太家信并月用钱二十元，又寄相模屋书店信并书籍费四十元，一·二七换，共需七十六圆八角。上午齐寿山赠深州桃一枚。午同陈师曾至益昌饭。夜子佩来。旧七月十五日也，孺子多迎灯。月食。

五日 昙。上午寄二弟信（五十七）。下午直睡至晚。童亚镇、王式乾、徐宗伟来，童贻茗二罐，又还旧所假二十五元。夜雨一陈，俄又大雨。

六日 晴。星期休息。上午许季巿来。午后至琉璃厂买《十二因缘》等四经同本一册，《起信论直解》一册，《林间录》二册，共五角五分二厘。又买明南藏本《大方广泥洹经》、《般涅槃经》、《入阿毘〔达〕磨论》各一部，各二册，共一元五角；严氏《诗缉》一部十二册，一元五角。下午访季巿，还《宏明集》，借《文选》。晚大风，雷，小雨。

七日 雨，上午晴。得二弟信，三日发（58）。下午同许季上至琉璃厂保古斋买得《阿育王经》一部，阙第二、三两卷，又《付法藏因缘经》一部，阙第一卷，共十册，价二元。晚陶望潮来。

八日 昙。晚童亚镇来。夜寄陈公侠信。以《大方等泥洹经》二册赠季上。

九日 昙，大风。晨童亚镇、王式乾、徐宗伟来，各贻以《炭画》一册，又同至工业专门学校[42]为作入学保人，计王、徐二人，又徐元一人。午后晴。

十日 风。上午寄二弟信（五十八）。午后游小市，无所买。下午得陈公侠信。

十一日 晴。午往许季上寓。下午韩寿晋来并还银十五元，其兄寿谦所假也。

十二日 晨得二弟信，七日发（59）。上午寄陶望潮信，附介绍于陈公侠之函一封。寄二弟书籍两包，一：《过去见在因果经》一，《镡津文集》四，《老子翼》四，《阴符等四经发隐》一，共十本。一：《宋高僧传》八，《明高僧传》二，《林间录》二，《续原教论》一，共十三本。午后至有正书局买憨山《老子注》二册，又《庄子内篇注》二册，共五角九分。又至保古斋买《备急灸方附针灸择日》共二册，二角。次至稻香村买食物三品，五角也。下午与宋紫佩信，还《通鉴考异》，借《两汉书辨疑》及《三国志注补》，共十七册。晚紫佩来。

十三日 昙。星期休息。上午许季上来。午前雨一陈即晴。下午往图书分馆还昨所借两书，又至临记洋行买饼饵一元。途中又遇大雨一陈，又即晴。夜风，雷电又雨，少顷复霁。从季上借得《出三藏记集》残本，录之，起第二卷。

十四日 晴。上午许季上赠木刻印《释迦立像》一枚，梵书“唵”字一枚。午后以去年所得九、十两月国库券二枚买内国公债一百八十元。下午昙，夜大雷雨。

十五日 晴。上午寄二弟信（五十九）。下午昙。晚商契衡、王镜清来。

十六日 晴。以总统生日休假一日。晨得二弟信，十二日发（60）。下午往琉璃厂买《长阿含经》一部六本，《般若心经五家注》一本，《龙舒净土文》一本，《善女人传》一本，共银一元五角三分四厘。得许季上信，借去《付法藏因缘经》五本，《金刚经六译》及众家注论共八本。

十七日 昙。上午得相模屋书店邮片，十日发。午后许季上自常州天宁寺邮购内典来，分得《金刚经论》一本，《十八空百广百论合刻》一本，《辨正论》一部三本，《集古今佛道论衡》一部两本，《广弘明集》一部十本。晚朱舜丞来，即去。夜季巿来，索去《或外小说集》第一、第二各一册。

十八日 大雷雨，上午稍止。晚风，夜顿凉，著两夹衣。

十九日 昙。上午寄二弟信（六十）。从许季上分得《菩提资粮论》一册。下午晴。商契衡来，付与学资六十元，本年所助讫。夜食蟹。陶书臣来谭。

二十日 晴。星期休息。上午得二弟信，十六日发（61）。午后陶望潮来。

二十一日 上午寄二弟信（六十一）。

二十二日 晴，风。下午往图书分馆借《晋书辑本》等九册。晚沈衡山来。

二十三日 上午还许季上经钱三元。下午收到文官甄别合格证书[43]一枚。夜许季巿来。宋子佩来。风。

二十四日 晴。上午得东京羽太家信，十九日发。夜风。

二十五日 晴。晨得二弟信，二十一日发（62）。

二十六日 昙。晨寄二弟信（六十二）。上午收本月俸钱二百八十元。下午晴。同许季上往有正书局买佛经，得《大安般守意经》一部一册，《中阿含经》一部十二册，《阿毗达磨杂集论》一部三册，《肇论》一册，《一切经音义》一部四册，共银四元二角六分二厘。又至晋和祥行买帽一，价二元七角。

二十七日 昙。星期休息。上午得沈尹默、臤士、钱中季、马幼渔、朱逷先函招午饭于瑞记饭店，正午赴之，又有黄季刚、康性夫、曾不知字，共九人。下午在书摊买《说文发疑》一部三本，铜元六十枚。写《出三藏记集》至卷第五竟，拟暂休止。

二十八日 晴。无事。

二十九日 昙，午后小雨即晴。下午往西什库第四中学[44]，其开校纪念日也，小立便返。

三十日 晴。上午得二弟信，二十六日发（63）。得陈子英信，二十五日发。晚得朱舜丞来函假去四元。不甚愉，似伤风，夜服金鸡那小丸两粒。





十月


一日 晴。上午寄二弟信并九月家用百元（六十三）。寄日本东京乡土研究社[45]银三元。午后走小市一遍。晚服规那丸二粒。夜许季巿来。

二日 昙，午后风。本部开会，为作文以与新闻事也。晚服规那丸二粒。

三日 昙。午至益锠饭。午后又开会 仍是昨事。下午雨。夜服规那丸三粒。

四日 雨。星期，又旧历中秋也，休息。午后阅《华严经》竟。下午霁。许季上来。许季巿贻烹鹜一器。晚服规那丸二粒。

五日 昙。上午得二弟信，一日发（64）。下午又开会，仍是前日事也。夜服丸二粒。宋紫佩来。夜半雨，大雷电，一辟历。

六日 晴。上午寄二弟信（六十四）。得二弟所寄《出三藏记集》一本，二日付邮。下午本司集会，讨论诸规程事起。晚王屏华来，假去十元。服规那丸二粒。

七日 晴，风。午后寄南京刻经处印《百喻经》费十元。晚服规那丸二粒。夜齿痛。

八日 晴。上午得二弟信，四日发（65）。午后理发。

九日 午后游小市。下午至留黎厂买纸笔，又买《中心经》等十四经同本一册，《五苦章句经》等十经同本一册，《文殊所说善恶宿曜经》一册，共银三角八分八厘。

十日 昙。国庆日休息。下午晴。至留黎厂宝华堂买《丽楼丛书》一部七册，《双梅景闇丛书》一部四册，《唐人小说六种》一部二册，《三教源流搜神大全》一部二册，共银七元。夜审《会稽典录》辑本。

十一日 晴。星期休息。上午寄二弟信（六十五）。高等师范附属小学[46]开二周年纪念会，下午赴观，遇戴螺舲，至晚回寓。

十二日 昙，午后晴。下午得二弟信，八日发（66）。得陶望潮信，即复之。

十三日 晴。改作皮袍，工三元。

十四日 昙。无事。晚宋紫佩来。

十五日 晴。上午寄二弟信（六十六）。与宋紫佩简并还前所借图书馆《晋纪辑本》等九册。得二弟所寄《绍县小学成绩展览会报告》四册，四日付邮。下午出律师保结二：冀贡泉、郭德修，并山西人。

十六日 晴。上午得二弟信，十二日发（67）。

十七日 晨赴日邮局寄羽太家信并银三十五元，托制儿衣。下午收观象台所送民国四年历书一本。晚寄陈子英信。

十八日 昙，风。星期休息。上午得宋知方信，十一日台州发。午小雨。寄二弟信（六七）。本馆秋祭，许仲南、季巿见过。下午季自求来，见雨大降，逸去。夜风。

十九日 晴，大风。季自求昨遗落一烟管，晨往还之。

二十日 晴，风。无事。夜甚冷。

二十一日 晴。上午得二弟信，十七日发（68）。

二十二日 上午寄二弟信（六十八）。寄宋子方信台州。

二十三日 午后同常毅箴游小市，又至戴芦舲寓。

二十四日 昙，午晴。同钱稻孙至小店饭。下午与许仲南、季巿游武英殿古物陈列所[47]，殆如骨董店耳。晚张协和来。

二十五日 晴。星期休息。上午得二弟信，廿一日发（69）。得青年会函。午后至留黎厂直隶官书局买陈昌治本《说文解字附通检》一部十册，是扫叶山房翻本，板甚劣，价二元。又至有正书局买《大萨遮尼乾子受记经》一部二册，《天人感通录》、《释迦成道记注》各一册，《法海观澜》一部二册，《居士传》一部四册，共银一元六角七分二厘。又石印《谢宣城集》一本，二角五分。下午陶望潮来。晚往许季巿寓。夜胃小痛。

二十六日 晴。上午寄二弟书籍一包，内《宿曜经》一，《释迦成道记注》、《三宝感通录》、《龙舒净土文》、《善女人传》各一，《佛道论衡实录》二，《辨正论》二［三］共十册。收本月俸钱二百八十元，即买公债百元，抵以旧有之国库券，不足，与见钱。王屏华还十元。齐寿山与药饼三十枚，是治呼吸器病者也。晚陶书臣属作保人。

二十七日 雨。上午寄二弟信（六十九）。赠钱稻孙《绍教育会月刊》六至十共五册。

二十八日 晴。无事。夜杜海生来。

二十九日 雨。上午得二弟信，二十五日发（70）。午后晴，夜雨。

三十日 晴。晚宋紫佩来。

三十一日 昙。上午寄二弟信并本月家用一百元（七十）。午后雨。





十一月


一日 雨。星期休息。夜风。

二日 雨。晨得二弟信，上月廿九日发（71）。晚风。

三日 晴，大风。午与张仲素、齐寿山、钱稻孙就小店饭。

四日 晴，大冷有冰。上午寄二弟书一包：《丽楼丛书》七册，《唐人小说六种》二册，《三教〖教〗搜神大全》二册，《驴背集》二册，共十三册也。晚始持火炉入卧室。陶书臣来。

五日 上午寄二弟信（七十一），又《功顺堂丛书》一部二十四册，作一包。午后同齐寿山、常毅箴、黄芷涧游小市，买“大泉五十”两枚，“直百五铢”、“半两”各一枚，直一百五十文。

六日 晴，大风。上午得二弟信，二日发（72）。午后同齐寿山、常毅箴游小市。乞桂百铸画山水一小帧。《之江日报》自送来。夜胃小痛。

七日 晴。午后至小饭店午膳。同去者有齐寿山、许季上、钱稻孙，主人张仲素。下午同许季上往留黎厂买《复古编》一部三本，银八角。又《古学汇刊》第十编一部二册，银一元五分。

八日 昙。星期休息。上午寄二弟信并刻书条例[48]一纸（七十二）。晚诗荃来借《化学》。

九日 晴，风。午后与钱稻孙游小市。晚童亚镇来假去银三十元。

十日 晴。上午寄二弟书籍二包，计《古学汇刊》第七至第十编八册共一包，《居士传》四册、《复古篇［编］》三册、《会稽郡故书杂集》草本[49]三册共一包。下午昙。晚宋紫佩来。夜雨雪。

十一日 昙。午后得二弟信，七日发（73）。又得陶念卿先生信，亦七日发。

十二日 昙。上午寄二弟信（七十三），又书籍一包，计憨山《道德经注》二册，《庄子内篇注》二册，《天人感通录》一册，《会稽郡故书杂集》初稿三册。

十三日 昙，午后晴。下午自部至许季上家小坐。得宋紫佩来信。

十四日 晴，大风。午后往城南医院访毛漱泉。

十五日 晴。星期休息。下午往留黎厂，途遇季自求方来，因同往，至宝华堂买《说文校议》一部五册，《说文段注订补》一部八册，共价四元。归过南通馆坐少顷，持麻糕一包而归。夜得二弟信，十二日发（74）。

十六日 晴，午同齐寿山之市饭。

十七日 上午寄二弟信（七十四）。午后同常毅箴、黄芷涧之小市。夜雨。

十八日 晴。午后游小市。夜得二弟信，十五日发（75）。

十九日 昙，上午晴。午后同齐寿山之市饭。

二十日 晴。午后之小市买古泉七枚，直铜元三十，有“端平折三”一枚佳。晚季巿送肴一器。

二十一日 晴。上午寄二弟信（七十五）。午后之小市。夜韩寿晋来假去二十元。

二十二日 晴。星期休息。上午得陈子英信，十八日发。午后刘立青来，捉令作画。季自求来。许季上来，借《阅藏知津》去。魏福绵来。晚至广和居餐，同坐有程伯高、许永康、季自求，而立青为主。

二十三日 晴，风。上午得二弟信并柳恽诗二叶，十九日发（76）。午后之小市，因大风地摊绝少。晚宋紫佩来。

二十四日 晴。无事。

二十五日 午后得羽太福子函，十六日发。夜许季巿来。

二十六日 昙。上午寄二弟信（七十六）。答陶念钦先生信。得二弟所寄书籍两束，计《小学答问》二部二册，《文史通义》一部六册，《慈闱琐记》一册，二十二日付邮。午后至东交民巷寄相模屋书店信，代子英汇书款日金三十圆，需中银至四十元。下午得妇来书，二十二日从丁家弄朱宅发，颇谬。晚童亚镇来，言已汇款百元于家，因即付之，复除下前所借之三十元，与之七十。

二十七日 晴。上午得二弟信，二十三日发（77）。夜译《儿童观念界之研究》[50]讫。

二十八日 昙。上午寄陈子英信。下午至有正局买汤注陶诗石印本一册，银二角。又封套一束，五分。晚魏福绵来取去银百元，云便令家汇与二弟也。夜毛漱泉来，赠以《炭画》一册。

二十九日 昙。星期休息。午晴。午后往南通县馆访季自求，以《文史通义》赠之。至青云阁买牙粉一合，六角。至文明书局买仇十州绘文徵明书《飞燕外传》一册，一元六角。《黄瘿瓢人物册》一册，九角六分。夜风。

三十日 昙。上午得二弟明信片，云由童亚镇家汇款百元已到，二十六日发。夜微风。





十二月


一日 晴，上午昙。寄二弟信（七十七）。午后风。晚季巿来。

二日 晴。上午得二弟信，前月二十八日发（78）。

三日 昙。上午收十一月俸银二百八十元。午后从王仲猷买得新华银行储蓄票[51]一枚，价十元，第六十万二千四百七十五号。

四日 晴。上午与季巿函。

五日 午后同常毅箴之小市，买古泉二枚，正书“唐国通宝”一枚，“洪化通宝”一枚，共五铜元。下午往流黎厂买《支那本大小乘论》残本七册，价二元。夜胃痛。

六日 晴。星期休息。上午寄二弟信（七十八）。商契衡来。下午往留黎厂买南宋泉五枚“庆元折三”背“五”、“六”各一枚，“绍〖〗定折二”背“元”字一枚，“咸淳平泉”背“三”字一〖〗枚，又一价五角。又买《神州大观》第六集一册，一元七角五分；《三论玄义》一册，一角零四厘。夜服姜饮。得二弟信，三日发（79）。风。

七日 晴，风。午后同齐寿山出饮加非。以支那本藏经“情”字二册赠许季上。寄商契衡信托借《类说》，不得。童亚镇来贻茗二合，假去二十元。晚子佩来。

八日 上午寄朱逷先函。午后同齐寿山、戴螺舲、许季上至益锠饮加非。得相模屋书店明信片，二日东京发。

九日 晨至交民巷日邮局寄羽太家信，附与福子笺一枚，银二十五圆，内十五元为年末之用也。午后同夏司长往留黎厂买书，自买《楷帖四十种》一部四册，《续楷帖三十种》一部四册，分装两匣，价共十六元八角五分。

十日 上午寄二弟信（七十九）。午后往留黎厂代部买书。陈师曾为作山水四小帧，又允为作花卉也。

十一日 昙。午后同齐寿山之小市。下午风。

十二日 晴。上午得二弟信，附芳子信又书目二纸，八日发（80）。午后邀仲素、寿山、芦舲、季上至益昌饭。得朱逷先信，本日发。晚访季巿。商契衡来。

十三日 星期休息。午后季巿来，又同至马幼渔寓，见君默、臤士、逷先、中季，晚归寓，还幼渔《四明六志》一部。夜宋紫佩来。季巿来。服药治胃。

十四日 昙，下午风。买益昌饼饵两种。

十五日 晴。上午寄二弟信，附答芳子笺（八十）。送程伯高《小学答问》一册。下午风。晚季巿送蒸鸭火腿一器。夜毛漱泉来。得陈子英信，十二日发。十二时顷小舅父自越中来，谭至二时顷。其行李在天津，借与被褥。

十六日 无事。夜大风。

十七日 昙。上午得二弟信，十三日发（81）。夜风一陈。

十八日 晴。午后至同记理发。晚绕小市归。

十九日 午同稻孙至益昌饭，又买饼饵一合，一元二角。午后同季巿至劝业场。

二十日 星期休息。上午寄二弟信（八十一）。午前许季上来谈。下午至留黎厂买《尔雅正义》一部十本，一元。又石印汉碑四种四册，一元二角五分。又买古竟一面，一元，四乳有四灵文。小舅父交来家托寄鱼干一合，又送牛肉两小合。

二十一日 昙。午后与齐寿山至小市。夜风。得二弟信，十八日发（82）。

二十二日 晨雪积半寸，上午霁。毛漱泉将返越，来别，假银二十元。午后同徐吉轩、许季上至通俗图书馆检阅小说。

二十三日 冬至。休息。午后季巿来，即同至马幼渔寓，晚归。伤风。

二十四日 晴。午后同齐寿山至小市。夜季巿来。

二十五日 上午稻孙来，以《哀史》二册见借。寄二弟信（八十二）。同馆朱姓者尚无棉衣，赠五元，托陈仲篪转授。晚许诗荃来。夜风。

二十六日 午后得二弟所寄印书格子纸十枚，十九日发。晚童亚镇、王镜清来。

二十七日 晴，风。星期休息。午后至有正书局买《黄石斋夫人手书孝经》一册，三角；《明拓汉隶四种》、《刘熊碑》、《黄初修孔子庙碑》、《匋斋藏瘗鹤铭》、《水前拓本瘗鹤铭》各一册，共价二元五角五分。下午得二弟信，附三弟妇笺，二十三日发（83）。得重久信，同日发。晚童亚镇来假去银三十元。

二十八日 上午得本月俸二百八十元，托齐寿山存二百元，颁当差者八元。

二十九日 昙。午后同齐寿山至益昌饭。

三十日 昙。上午寄二弟信，附与芳子笺（八十三）。寄陈子英信。得羽太家信，二十日发。午后至留黎厂文明书局买《文衡山手书离骚》一册，又《诗稿》一册，《王觉斯自书诗》一册，《王良常楷书论书賸语》一册，《王梦楼自书快雨堂诗稿》一册，《沈石田移竹图》一册，共价银壹元四角三分五厘。又至有正书局买《张樗寮手书华严经墨迹》一册，参角五分；《黄小松〖所〗藏汉碑五种》一部五册，一元二角。下午助湖北赈捐[52]二元，收观剧券一枚。买清秘阁纸八十枚，笔二支，价二元。晚舅父来谈，假去十元。季巿来。夜风。

三十一日 晴。上午往马幼渔寓，见朱逷先、沈尹默、臤士、钱中季、汪旭初、吴［胡］仰曾、许季巿，午饭后归。得陈师曾明信片。晚本部社会教育司同人公宴于西珠市口金谷春，同坐为徐吉轩、黄芷涧、许季上、戴芦舲、常毅箴、齐寿山、祁柏冈、林松坚、吴文瑄、王仲猷，共十一人。夜黄元生来。张协和送肴饵，受肴返饵。





甲寅书帐


听桐庐残草一册 ○·一○ 一月三日

陆放翁全集三十六册 一六·○○

古学汇刊第七期二册 一·○五 一月十一日

六朝人手书左氏传一册 ○·四○ 一月十八日

林和靖手书诗稿一册 ○·四○

祝枝山手书艳词一册 ○·三○

吴谷人手书有正味斋续集之九一册 ○·四○

唐人写本唐均残卷一册 一·○○

元和姓纂四册 一·○○ 一月二十四日

春晖堂丛书十二册 四·○○

徐孝穆集笺注三册 三·○○ 一月二十七日 二七·六五○

影北宋本二李唱和集一册 一·○○ 二月一日

陈氏重刻越中三不朽图赞一册 ○·五○

百孝图二册 一·○○

朱氏重刻平津馆丛书四十八册 一四·○○

十万卷楼丛书一百十二册 一九·○○ 二月八日 三五·五○○

梁闻山书阴符经一册 ○·一五 三月十五日

翁松禅书书谱一册 ○·四○

宋元名人墨宝一册 ○·六○

小万卷楼丛书十六册 四·五○ 三月二十九日 五·六五○

古学汇刊第八期二册 一·○五 四月四日

两浙金石志十二册 二·四○

法句经一册 ○·一三 四月十八日

三教平心论一册 ○·一三

阅藏知津十册 二·○○

选佛谱二册 ○·三一二

释迦如来应化事迹三册 ○·九○

华严经合论三十册 五·七二 四月十九日

华严决疑论二册 ○·二八六

维摩诘所说经注二册 ○·三五一

宝藏论一册 ○·○五二 一三·三三一

般若灯论三册 ○·六五 五月十五日

大乘中观释论二册 ○·三九

大乘法界无差别论疏一册 ○·一四三

十住毘婆沙论三册 ○·七二八

神州大观第五期一册 一·六五 五月十九日

中国名画第十七集一册 一·五○ 五月二十三日

华严眷属三种一册 ○·一○四

思益梵天所问经一册 ○·二○八 五月三十一日

金刚般若经六种译一册 ○·一九五

金刚经心经略疏一册 ○·一三六

金刚经智者疏心经靖迈疏合一册 ○·一四三

八宗纲要一册 ○·一二八 五·九七四

大乘起信论梁译一册 ○·○七八 六月三日

大乘起信论唐译一册 ○·○七八

大乘起信论义记二册 ○·四一六

释摩诃衍论四册 ○·五九八

发菩提心论一册 ○·○七八

显扬圣教论四册 ○·七八○

破邪论一册 ○·一一七

护法论一册 ○·○七一

折疑论二册 ○·二○八

一乘决疑论一册 ○·○七一

慈恩寺三藏法师传三册 ○·五二○

三宝感通录一册 ○·二三四

清重刻龙藏汇记一册 ○·二三四

贤首国师别传一册 ○·○五 六月六日

心经金刚经宗泐注一册 ○·一一四

心经直说金刚决疑一册 ○·一五○

心经释要金刚破空论一册 ○·一五○

心经二种译实相文殊般若经合一册 ○·○八五

金刚经宗通二册 ○·一八○

佛教初学课本一册 ○·一三六 四·四七六

四十二章经等三种合本一册 ○·○四五 七月四日

贤愚因缘经四册 ○·六七六

国学汇刊第九期二册 一·○五○

过去现在因果经一册 ○·二三四 七月十一日

楼炭经二册 ○·二四七

四谛等七经同本一册 ○·○七一

阿难问事佛等二经同本一册 ○·○五二

唐高僧传十册 一·九五○

曹集铨评二册 一·○○ 七月二十二日

中论二册 ○·三七二 七月二十八日

十二门论宗致义记二册 ○·二四一

大方广华严著述集要十二册 二·二六二

肇论略注二册 ○·三二七

瑜伽师地论五册 二·六○○ 七月二十九日

镡津文集四册 ○·七八○

起信论二种译二册 ○·一五六 一三·○一八

续原教论一册 ○·一○四 八月八日

宋高僧传八册 一·五六○

明高僧传二册 ○·二七三

老子翼四册 ○·六五 八月二十三日

阴符等四经发隐一册 ○·一八二

定本墨子闲诂八册 三·○○ 八月二十七日

汪龙庄遗书六册 二·○○

驴背集二册 ○·六○ 八·三七○

泛梗集二册 陈仲骞赠 九月一日

十二因缘四经同本一册 ○·○五八 九月六日

起信论直解一册 ○·二○八

林间录二册 ○·二八六

佛说般泥洹经二册 ○·五○

佛说大方广泥洹经二册 ○·五○ 九月八日持赠许季上

入阿毗达磨论二册 ○·五○

严氏诗缉十二册 一·五○

付法藏因缘经五册 一·○○ 九月七日

阿育王经五册 一·○○

憨山道德经解二册 ○·二八 九月十二日

憨山庄子内篇注二册 ○·三一○

备急灸方附针灸择日编集二册 ○·二○

长阿含经六册 一·○一四 九月十六日

般若心经五家注一册 ○·一一七

龙舒净土文一册 ○·二四七

善女人传一册 ○·一五六

金刚般若密经论一册 ○·一八七 九月十七日

辨正论三册 ○·三七四

十八空百广百论合刻一册 ○·一五四

古今佛道论衡录二册 ○·二四二

广弘明集十册 一·七六

菩提资粮论一册 ○·一五四 九月十九日

大安般守意经一册 ○·○八四 九月二十六日

中阿含经十二册 二·五二○

阿毗昙杂集论三册 ○·五二八

肇论一册 ○·一三○

一切经音义四册 一·○○

说文发疑三册 ○·四六○ 九月二十七日 一五·一七八

中心经等十四经同本一册 ○·一二 十月九日

五苦章句经等十经同本一册 ○·一六八

文殊所说善恶宿曜经一册 ○·一○○

丽楼丛刻七册 三·○○ 十月十日

双梅景闇丛书四册 二·○○

唐人小说六种二册 一·○○

绘图三教源流搜神大全二册 一·○○

大萨遮尼乾子授记经二册 ○·三三六 十月二十五日

释迦成道记注一册 ○·一○○

天人感通录一册 ○·○六○

法海观澜二册 ○·三三六

居士传四册 ○·八四○

陈氏本说文解字附通检十册 二·○○

谢宣城集一册 ○·二五○ 一一·三一○

复古编三册 ○·八○ 十一月七日

古学汇刊第十编二册 一·○五

说文校议五册 二·○○ 十一月十五日

说文段注订补八册 二·○○

陶靖节诗集汤注一册 ○·二○ 十一月二十八日

仇十州飞燕外传图一册 一·六○ 十一月二十九日

黄瘿瓢人物册一册 ○·九六○ 八·六一○

支那本大小乘论静至逸字共七册 二·○○ 十二月五日 情字二册于七日赠许季上

三论玄义一册 ○·一○四 十二月六日

神州大观第六集一册 一·七五○

晋唐楷帖四十种四册 一○·一五 十二月九日

续楷帖三十种四册 六·七○

尔雅正义十册 一·○○ 十二月二十日

泰山秦篆二十九字一册 ○·二五

汉石经残字一册 ○·二○

东海庙残碑一册 ○·四○

天发神谶碑一册 ○·四○

明拓汉隶四种一册 ○·六○ 十二月二十七日

汉刘熊碑一册 ○·三○

魏黄初修孔子庙碑一册 ○·二五

匋斋藏瘗鹤铭二种一册 一·○○

水前拓本瘗鹤铭一册 ○·四○

黄石斋夫人手书孝经定本一册 ○·三○

文衡山书离骚真迹一册 ○·三五 十二月三十日

文衡山自书诗稿一册 ○·二一

王觉斯诗册一册 ○·一四五

王良常论书賸语一册 ○·一四

王梦楼自书诗稿一册 ○·一四

沈石田移竹图一册 ○·三五

张樗寮华严经墨迹一册 ○·三五

黄小松臧汉碑五种五册 一·二○ 二八·七八九

总计一七七·八三四，较去年约减五分之二也。十二月卅一日夜记。



注释



[1] 热河文津阁书 指《四库全书》。此书乾隆四十七年编成后抄写七部，其中一部藏于承德“避暑山庄”的文津阁，共三万六千多册。教育部拟充实京师图书馆，将之调京后，被内务部截取。经多次交涉，于次年9月移交教育部。

[2] 德律风 英语Telephone的音译，意为电话。

[3] 《劲草》 历史小说，俄国阿·康·托尔斯泰著。周作人留日时自英译本重译，鲁迅曾予帮助并作序。此时鲁迅为之投寄中华书局，不久被退回。

[4] 《炭画》 中篇小说，波兰显克微支著。周作人留日时自英译本重译。曾先后投寄商务印书馆和中华书局未被采用。经鲁迅与上海文明书局联系后于本年4月出版。

[5] 应试知事 袁世凯在复辟帝制过程中，令教育部与内务部联合举办“县知事考试”。第一届考试在1914年2月15日举行，应试者需三人作保。1914年至1915年曾先后举办考试多次，其间辗转托请鲁迅作保者三十多人。

[6] 世瑛来开学 指由鲁迅为之开蒙。旧时儿童至学龄，常请饱学长者为之上第一次课，谓之开蒙。鲁迅当日教了“天”、“人”及“许世瑛”共五字。

[7] 纪念日 指“统一纪念日”。参见本卷第51页注〔3〕。

[8] 写孙志祖谢氏《后汉补逸》起 《后汉补逸》即《后汉书补逸》，鲁迅于3月14日抄毕。

[9] 《儿童之绘画》 论文。英国张伯伦（A.F.Chamberlain）所著《儿童》一书中的一节。该书系鲁迅1913年9月从日本相模屋购得。

[10] 孔教会中人举行丁祭 孔教会，1912年秋陈焕章等在上海发起成立，邀康有为任会长。总会后迁至北京。曾发行《孔教会杂志》。“丁祭”，每年仲春或仲秋的上旬丁日举行的祭孔典礼。

[11] 国库券 1912年5月，北洋政府财政部公布“国民公债筹集办法”，开始发行国库券。

[12] 藏经书院 日本出版机构，1902年由滨田竹坡创设于东京。1902年至1912年间出版《大日本校订训点大藏经》、《大日本续藏经目录》等。

[13] 丸善 指丸善书店，即丸善株式会社。日本东京的一家大书店，除发行新书刊外，还经营代办欧美书刊。鲁迅留日时常往该店购书。回国后仍托其邮购图书。

[14] 录《云谷杂记》 鲁迅在上年6月1日抄毕《云谷杂记》（《说郛》本）后，陆续校订并作批注。本日开始誊清，22日写毕，成为定本。

[15] 指誊清1912年春在南京时的自抄本《沈下贤文集》。至5月24日誊完。

[16] 孔社 袁世凯扶植的一个尊孔团体，1913年4月成立于北京。本年4月举行成立周年纪念活动。

[17] 全国儿童艺术展览会 会场设在教育部礼堂等处，按展品省份分为十一展室，展出字画、刺绣、编织、玩具等，展期一月。其间鲁迅常往值班。

[18] 《约法》 指《中华民国约法》。这部约法改《临时约法》中的责任内阁制为总统制，废国务院改设总统府政事堂，为袁世凯恢复帝制作准备。

[19] 文节公 即戴熙（1801—1860），字醇士，清钱塘人，书画家。太平天国攻陷杭州时，赋绝命诗投池自尽，谥文节。

[20] 儿童艺术审查会 全国儿童艺术展览会闭幕后，教育部即指派鲁迅、陈师曾等负责评审优品送巴拿马万国博览会展出。鲁迅等本月25日开始评选，6月24日结束。评出甲等奖一五一人，乙等奖四二三人。

[21] 《希腊牧歌》 杂文，周作人于本月20日作。

[22] 角黍 即粽子。

[23] 苺 即草莓。

[24] 至豫章学堂看屋 拟为京师图书馆觅新址。鲁迅与前青厂图书分馆馆长关来卿一起四出寻屋。

[25] 指巴拿马太平洋万国博览会。该会系为庆祝巴拿马运河建成而举行，1915年1月1日在美国旧金山开幕。全国儿童艺术展览会闭幕后，从展品中选出一○四种共一二五件，交中国筹备巴拿马赛会事务局运往展出。

[26] 《异域文谭》 日记又作《异或文谈》，此稿《庸言报》未见刊出。疑为周作人关于希腊文学的几篇文章，鲁迅抄改后，于1915年集为《异域文谭》一书，由绍兴墨润堂印行。

[27] 三叶虫僵石 三叶虫，上古生物，盛于寒武纪，灭于二迭纪，距今二亿三千万年前。僵石，化石。

[28] 為替券 日语：汇票。

[29] 《炭画》约言 即本年1月16日鲁迅代表周作人与上海文明书局代表订立的印行《炭画》合同。

[30] 此二帖均系周作人录自《嘉泰会稽志》，共四页，寄鲁迅供整理《会稽郡故书杂集》之用，稿现存。

[31] 《典录》 即晋代虞预所撰《会稽典录》，原书佚。鲁迅从《太平御览》等书中辑出，并作《〈典录〉序》，后均收入《会稽郡故书杂集》。序文现编入《古籍序跋集》。

[32] 即周谧，又名静子。

[33] 《会稽旧记》 即晋代贺循所撰《会稽记》，原书佚。此系周作人遵鲁迅嘱从《宝庆会稽续志》、《会稽三赋注》等书中辑出，鲁迅整理重抄后，曾作《贺循〈会稽记〉序》，后均收入《会稽郡故书杂集》。序文现编入《古籍序跋集》。

[34] 《会稽先贤传》 原书佚。此系周作人遵鲁迅嘱从《太平御览》、《初学记》等书中辑出，鲁迅整理重抄后，作《谢承〈会稽先贤传〉序》，后均收入《会稽郡故书杂集》。序文现编入《古籍序跋集》。

[35] 金陵刻经处 日记又作南京刻经处。清末居士杨文会创办于南京成贤街。专事刻印佛经，规模大而校刻精确。所刻佛经在亚洲各佛教国很有影响。

[36] 拟刻《百喻经》 鲁迅为祝母寿，托金陵刻经处刻印《百喻经》一百册，前后共汇款六十元，1915年1月印成。余资六元拨刻《地藏十轮经》。

[37] 进叙四等 按当时《中央行政官官等法》，除特任官外，官分九等，佥事属荐任官，有四五两等。鲁迅原为五等官，现提至四等。

[38] 写《志林》四叶 鲁迅校录后并作《〈志林〉序》。序文现编入《古籍序跋集》。

[39] 至钱粮胡同谒章师 1913年8月，章太炎因共和党事务由上海赴北京，遭袁世凯软禁。先禁于一所已废军校，后移龙泉寺。1914年6月，章太炎绝食抗议，遂移东城钱粮胡同。鲁迅等弟子常往探视。直至1916年袁世凯死后，章才获释。

[40] 观象台 我国古代观测天文和气象的机构，明清两代属“钦天监”管理，在北京建国门内。建于明正统七年（1442），1912年改称中央观象台，归教育部管辖。

[41] 《闺情》 小说，希腊蔼夫达利阿谛思著。周作人将它与另两篇译文以《新希腊小说三篇》为题，发表于1914年12月出版的《叒社丛刊》第二期。

[42] 工业专门学校 即国立北京工业专门学校，在北京西四牌楼祖家街，设有机械、电机、机织、应用化学等科。

[43] 文官甄别合格证书 经文官高等委员会甄别核准，发给鲁迅教育部佥事合格证书。

[44] 西什库第四中学 在北京西安门内西什库后库，创立于1906年，1912年9月更名为京师公立第四中学。

[45] 乡土研究社 日本杂志社。1913年3月柳田国男创立，出版民俗研究杂志《乡土研究》，1917年3月停刊。

[46] 高等师范附属小学 即国立北京高等师范学校附属小学，1912年成立，校址在厂甸。

[47] 古物陈列所 属内务部，1914年10月11日开幕，展出承德清行宫及沈阳清故宫两处所藏文物古玩。

[48] 刻书条例 指绍兴许广记刻书铺刻印《会稽郡故书杂集》的协议。

[49] 《会稽郡故书杂集》草本 鲁迅10月21日作序后，于10月30日将序寄周作人；是日和12日将草本与初稿寄回绍兴，交许广记刻书铺刻印。

[50] 《儿童观念界之研究》 日本高岛平三郎（1865—1947）作。译文发表于《全国儿童艺术展览会纪要》（1915年3月）。

[51] 储蓄票 当时财政部为缓解财政困难，委托新华银行发行储蓄票一千万元。原定三年内分三次抽签返还，后延期返还并贬值。

[52] 湖北赈捐 1914年秋，湖北江汉、襄阳等三十余县水、旱、虫灾严重，仅汉川等四县灾民即多达六十万人。9月19日，湖北省向北京政府请求救济。甲寅书帐