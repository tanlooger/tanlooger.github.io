---
---
---
title: 癸丑日记
---




正月


一日 晴，暖。上午得二弟信，去年十二月二十六日发（14）。午后同季巿游先农坛[1]，但人多耳。回看杨仲和，未遇。夜以汪氏、孙氏两辑本《谢承书》相校[2]，尽一卷。

二日 上午杨仲和来。午后寄二弟信（一）。同季巿访协和于海昌馆，坐一小时。赴留黎厂循览书画骨董肆，无所获。常毅箴来过，未见。

三日 午后有周大封来访，自云居笄头山，父名庆榕，与我家为同族。晚铭伯来别，云明日晨复赴天津。夜风。

四日 上午赴部，有集会，设茗酒果食，董次长演说。午后得阮立夫九江来信。晚间得二弟所寄《事类赋》一部，去年十二月二十六日发。晚留黎厂肆持旧书来阅，并无佳本，有尤袤《全唐诗话》及孙涛《续编》一部，共八册，尚直翻捡［检］，因以五金买之。

五日 星期休息。午后协和来贷金二十，季巿招出游，遂同赴前门内临记洋行购茶食二种，又合买饼饵果糖付协和，以贻其孺子。赴青云阁饮茗，将晚回邑馆。

六日 昙，甚冷。晚首重鼻窒似感冒，蒙被卧良久，顿愈，仍起阅书。

七日 昙。上午寄二弟信（二）。下午雨霰。晚得二弟信，去年十二月三十日发（15）。

八日 晴。天气转温。晚得二弟信，一月四日发（1）。

九日 晴，午后昙。步至小市看所列地摊，无所可买。

十日 上午寄二弟信（三）。夜风。

十一日 晴。下午许季上忽欲入清宫之门以望南海子[3]，遂相约驰往，然终为守监所阻，不得进。季上乃往西长安街，予则至前门内西美居买饼饵一元而归。

十二日 晴，风。上午蔡国卿来。午后得二弟及三弟信，八日发（2）。往南通州馆访季天复，坐半小时。下午往官书局[4]购《寒山诗》一本，一元；《樊南文集补编》一部四本，三元。又阅旧书肆，得《水经注汇校》一部十六本，刻甚草率，而价止一元。晚得二弟寄小包二，内德文《卢那画传》一册，珂纳柳思《有形美术要义》一册，日文《小供之画》一册，并六日发。

十三日 午后得江叔海信，即复之。收五日《越铎报》，有孙德卿写真，与徐伯荪、陶焕卿等遗象相杂厕，可笑，然近人之妄亦可怖也。

十四日 无事。

十五日 晨微雪如絮缀寒柯上，视之极美。上午晛。寄二弟并三弟信（四）。

十六日 晴。上午得羽太母信，十六日发。

十七日 上午寄羽太家信。寄二弟《开元占经》一部，分作两包。午后见游允白自汉寿县来信。下午得初六至初十日《越铎报》各一分。

十八日 午后往留黎厂书肆，见寄售敦煌石室所出唐人写经四卷，墨色如新，纸亦不甚渝敝，殆是罗叔蕴辈从学部[5]窃出者。每卷索五十金，看毕还之。购《功顺堂丛书》一部二十四本，四元，书不甚佳，而内有《西清笔记》、《泾林杂记》、《广阳杂记》等可读。晚收十一、十二日《越铎报》各一分。

十九日 日曜休息。季巿烹一鹜招我午饭，诗荃亦在。晚得二弟及二弟妇信（3），又葉書一，均十三日发。收十三至十五日《越铎》各一分。夜风。

二十日 昙，上午微雪即霁。寄二弟并二弟妇信（五）。

二十一日 昙，晨微雪即止。一日无事。

二十二日 晴，风。下午得二弟信，十七日发（4）。收十六至十八日《越铎》各一分。

二十三日 晴。晚夏揖颜来访，计不见已近十年。

二十四日 雪而时见日光。上午寄二弟信（六）。晚雪止，夜复降，已而月出。

二十五日 微雪。晨忽有人突入室中，自称姓吕，余姚人，意在乞资，严词拒之。午后雪止，有日光。收十九日《越铎报》一分。晚得二弟所寄写书纸五帖计五百枚，十九日付邮。

二十六日 晴。日曜休息。午后收二十及二十一日《越铎报》各一分。晚得二弟及三弟信并三弟所作《茶店闲话》四则，二十二日发（5）。收廿二日《越铎》一分，又廿一、廿二日《警铎》各一分。夜得二弟所寄《山越工作所標本目錄》一册，二十二日发。

二十七日 午后收本月俸二百二十元。晚阮和孙来访，并偕一客姓曾，是寿洙邻亲戚云。

二十八日 晴，风。上午钱稻孙到部，云前日抵京，以石刻贯休作《十六应真象》相赠。石刻于清乾隆时，在圣因寺，今为朱瑞所毁。张稼庭至部来访。午后往西河沿交通银行以纸币易银元。协和返资二十，季巿七十。夜大风。

二十九日 晴。上午寄二弟及三弟信，附家用五十元，书籍费二十元（七）。往交民巷日本邮局寄与相模屋信，托其购书，并银三十元，又季巿书款十元。下午往烂缦胡同寿洙邻寓访阮和孙，坐少顷。收二十三至二十五日《越铎日报》各一分。

三十日 无事。

三十一日 晴，微风。上午寄陈子英信。





二月


一日 午后往留黎厂书肆购《十七史》不成。晚收廿六日《越铎》一分。

二日 星期休息。上午得二弟信，附《贺新年篇》一纸，为《天觉报》作者，二十七日发（6）。王君懋熔来谈，午刻去。午后许季上来，同往留黎厂阅书，购《尔雅翼》一部六册，一元。又购北邙所出明器[6]五具，银六元，凡人一、豕一、羊一、鹜一，又独角人面兽身物一，有翼，不知何名。晚收廿七、廿八《越铎》各一分，又廿八日《警铎》一分。

三日 上午寄二弟信（八）。下午同季巿、季上往留黎厂，又购明器二事：女子立象一，碓一，共一元半。

四日 昙。早上夏揖颜来访。下午收二十九日《越铎》一分。夜大风。

五日 晴，风。晨得二弟信，三十一日发（7）。午后同齐寿山往小市，因风无一地摊，遂归。过一骨董肆，见有胆瓶，作豇豆色，虽微瑕而尚可玩，云是道光窑，因以一元得之。范总长辞职而代以海军总长刘冠雄，下午到部演说少顷，不知所云。赴临记洋行购饼饵、饴糖共三元。晚收二弟所寄《无机化学》译稿三册，三十一日发，为诗荃所欲假观者，即交季巿，托转赠之。收三十一日及一日《越铎》各一分，又三十日《越铎》及《警铎》各一分。收李鸿梁信。季巿招饮，有蒸鹜、火腿。

六日 晴。旧历元旦也。午后即散部往琉璃厂，诸店悉闭，仅有玩具摊不少，买数事而归。

七日 上午寄二弟信（九）。午后风。下午寿洙邻、曾丽润、阮和孙来访，坐少顷，同赴南味斋夕餐。

八日 晴，风。上午赴部，车夫误蹍地上所置橡皮水管，有似巡警者及常服者三数人突来乱击之，季世人性都如野狗，可叹！午后赴留黎厂买得朱长文《墨池编》一部六册，附朱象贤《印典》二册，十元。又《陶庵梦忆》一部四册，一元，此为王文诰所编，刻于桂林，虽单行本，然疑与《粤雅堂丛书》本同也。下午往看季巿，则惘惘如欲睡，即出。晚谷青来，假去二十元。

九日 晴。上午得二弟信并葉書一，均五日发（8）。收二日《越铎》一分。星期休息日也。午后赴琉璃厂，途中遇杨仲和，导余游花［火］神庙[7]，列肆甚多，均售古玩，间有书画，然大抵新品及伪品耳，览一周别去。视旧书肆，至宏道堂买得《湖海楼丛书》一部二十二册，七元；《佩文斋书画谱》一部三十二册，二十元。其主人程姓，年已五十余，自云索价高者，总因欲多赢几文之故，亦诚言也。又云官局书颇备，此事利薄，侪辈多不愿为，而我为之。夜风。

十日 晴，风。夜季巿贻火腿一块。

十一日 上午复李鸿梁信。

十二日 统一纪念日[8]，休假。上午得陈子英信，五日发。收八日《越铎》一分。午后寄二弟信（十）。赴厂甸[9]阅所陈书画。买《画征录》一部二册，三角；《神州大观》第一集一册，一元六角半，此即《神州国光集》所改，而楮墨较佳，册子亦较大。拟自此册起，联续买之。

十三日 昙。下午有美国人海端生者来部，与次长谈至六时方去，同坐甚倦。

十四日 晴。夕蔡谷青来。夜大风。胃小痛。

十五日 大风。上午得二弟并三弟信，九日发（9）。前乞戴芦舲画山水一幅，今日持来；又包蝶仙作山水一枚，乃转乞所得者，晴窗披览，方佛见故乡矣。午后同戴芦舲游厂甸及花［火］神庙。教育部简作读音统一会会员，[10]下午有茗谈会，不赴。常毅箴欲得商务馆《新字典》，即以所有者贻之。晚收初九日《越铎日报》一分。

十六日 晴。星期休息。上午收十至十二日《越铎报》各一分。午后杜亚泉来。下午陈子英、张协和、季自求来。晚招子英、协和饮于广和居。收二弟所寄《或外小说集》第一、第二各五册，十二日付邮。

十七日 上午寄二弟及三弟信（十一）。午后同沈商耆赴图书馆访江叔海，问交代日期。[11]

十八日 晨得夏揖颜信，云将南旋，赴部途中遇之，折回邑馆，赠以《或外小说》第一、二各二册。下午同沈商耆往夏司长寓，方饮酒，遂同饮少许；复游花［火］神庙，历览众肆，盘桓至晚方归。夕得相模屋书店葉書，十一日发。

十九日 上午常毅箴赠《中国学报》第三期一册。下午得二弟信，十四日发（10）。收十三至十五日《越铎日报》各一分。夜风。

二十日 晴，午后昙。退部赴劝业场理发，又买不倒翁两个，拟以贻二弟。赴花［火］神庙览一切摊肆，购得《欧［瓯］钵罗室书画过目考》一部四册，价一元。又至厂甸一游，寥落已甚。晚得相模屋书店葉書，十二日发。

二十一日 昙。大风。晚寄二弟《中国学报》第三期一册。

二十二日 晴，风。上午收十六日《越铎报》一分。寄二弟信（十二）。陈象明母丧，致奠仪一金。下午朱迪先、马幼舆、陈子英来谈，至晚幼舆先去，遂邀迪先、子英饭于广和居。

二十三日 晴。星期休息。午后收十七至十九日《越铎》各一分。午后季自求、刘立青来，立青为作山水一幅，是蜀中山，缭以烟云，历二时许始成，题云：十年不见起孟，作画一张寄之。晚同饭于广和居。得二弟信，十八日发（11）。

二十四日 午后得相模屋所寄小包二个，内《筆耕園》一册，三十五圆；《正倉院誌》一册，七十钱；《陈白阳花鸟真迹》一册，一圆，并十二日发。夜风。

二十五日 上午收王造周自开封来信，问子英寓处，即复之。午后寄相模屋信。夜风。

二十六日 晨子英之仆池叔钧来。午收到本月俸银二百四十元。午后收二十至二十三日《越铎报》各一分。收二弟所寄格子纸三帖共五百枚，二十日发。戴芦舲来看《筆耕園》，以为甚佳，晚同往广和居饮。夜胃小痛，多饮故也。

二十七日 晨杨仲和来。上午寄二弟信并本月家用五十元（）。午后同徐［齐］寿山、许季上游小市。下午季巿遣人来取去《或外小说集》第一、二各一册，云袁文薮欲之。

二十八日 晴，风。无事。





三月


一日 晴。晨得二弟信，二十三日发（12）。收二十三日《越铎》一分。午同戴芦舲、齐寿山饭于四海春。午后同季巿赴升平园浴。往留黎厂购《六艺纲目》一部二册，八角；《法苑珠林》一部四十八册，十一元；《初学记》一部十六册，二元二角。晚季巿宴友于玉楼春，为之作陪，同席者朱迪先、芷青、沈尹默、陈子英、王维忱、钱稻孙、戴芦舲、〖陈子英〗。协和、谷青各还款二十元。

二日 昙。星期休息。上午游允白来，云昨自沪返，以《姚惜抱尺牍》一部见赠。收二十四至二十六日《越铎日报》各一分。午后陈子英来。戴芦舲、朱逷先、沈尹默来。子英云已移居延寿寺街花枝胡同，晚同往视之，饮酒一巨碗而归。夜得二弟所寄德文《鬼怪奇觚图》一册，二十五日付邮。返子英旧欠款二百元。夜大饮茗，以饮酒多也，后当谨之。

三日 下午归途遇子英、逷先、幼舆，遂同至逷先寓小坐，并观其所买书。

四日 上午寄二弟信（十四）。下午子英来，晚并同季巿饭于广和居，夜十时去。

五日 晴，大风。午后同戴芦龄往胡梓方家，观其所集书画，皆近人作也。下午得二弟并三弟信，二十八日发（13）。收廿七至一日《越铎报》各一分。夜大风。写谢承《后汉书》始[12]。

六日 晴。上午季巿往日本邮局，托其寄相模屋书店信并银二十圆。下午同沈商耆往夏司长家。晚子英来，即去。

七日 午后同沈商耆赴图书馆商交代事务。

八日 上午寄二弟及三弟信（十五）。午后往留黎厂买得《白华绛跗阁诗集》一部二册，价五角。晚得宋紫佩来信，一日绍兴发。收二日《越铎日报》一分。

九日 星期休息。上午得二弟信，三日发（14）。午后收三日、四日《越铎报》各一分。下午子英在季巿处，往谈，见张卓卿来，晚同饭于广和居。收二弟所寄德文《近世画人传》二册，三日付邮。

十日 下午朱逷先、马幼舆来。

十一日 昙，午后晴。下午往留黎厂买《古学汇刊》第三期一部两册，一元五分。

十二日 晴。午后赴读音统一会，意在赞助以旧文为音符[13]者，迨表决后竟得多数。下午得二弟信（15）并西冷［泠］印社[14]书目一册，并六日发。收六至八日《越铎报》各一分。夜子英来，少坐而去。

十三日 昙。上午寄二弟信（十六）并《埤雅》一部四册，《尔雅翼》一部六册，缘三弟欲定中国植物之名，欲得参稽，以书来索，故付之也。晚李君来。

十四日 晴。午后林式言至部来访，并访协和。夜谷青来。

十五日 同戴芦舲至海天春午餐。午后收九日《越铎》一分。

十六日 星期休息。午后收十至十二日《越铎》各一分。得钱中季书，与季巿合一函。下午整理书籍，已满两架，置此何事，殊自笑叹也。晚得二弟信，十一日发（16）。夜风。

十七日 昙。午后赴读音统一会，三时退。晚王惕如来谈，赠藏文历书一册。

十八日 昙。上午寄二弟信（十七）。晚子英在季巿处，往谈。夜颇觉不适，似受凉。

十九日 昙，风。上午得二弟信，十五日发（17）。头痛身热，就池田诊，云但胃弱及神经亢奋耳，付诊及药资三元二角。午后同夏司长、戴芦舲往图书馆。收十三至十五日《越铎》各一分。夜大风。

二十日 晴，风。疾未愈，在寓养息。下午子英、稻孙皆见过视疾，孙稻［稻孙］夜方去。

二十一日 晴。病颇减，仍不往署。午后得稻孙函并贻卤瓜壹瓶。

二十二日 昙。疾大减，赴部。上午沈尹默、朱逷先见访，未遇。午往池田医院取药，付资一元二角。午后得何燮侯信。得相模屋书店葉書，十三日发。收十六日《越铎》一分。看月食。

二十三日 晴。星期休息。午前寄二弟信（十八）。收十七至十九日《越铎报》各一分。下午许季上来谈。得二弟并三弟信，十九日发（18）。

二十四日 晴，大风。懒不赴部。午后谢西园来。晚何燮侯招饮于厚德福，同席马幼舆、陈于盦、王幼山、王叔梅、蔡谷青、许季巿，略涉麻溪坝事[15]。

二十五日 晴，风。无事。

二十六日 上午赴池田医院。下午收本月俸二百四十元。同夏司长、胡绥之赴瑠琉［璃］厂买土偶不成，我自买小灶一枚，铜圆三十。游书肆，买《十七史》一部二十八函，三十元；《郘亭知见传本书目》一部十本，十四元。晚稻孙来，同季巿饮于广和居。收廿一、廿二日《越铎》各一分。

二十七日 昙。午后赴西河沿交通银行以纸币易银。又赴东交民巷日本邮局寄羽太家信并银二十五元，又寄相模屋书店信并银四十五元，又代季巿寄十五元。夜风。写谢承《后汉书》毕，共六卷，约十余万字。

二十八日 晴。上午寄二弟及三弟信（十九），附本月家用五十元。夜写定谢沈《后汉书》一卷。[16]

二十九日 晴，小风。上午赴池田医院诊并取药，付值一元二角。午后往前门内临记洋行买牙粉、肥皂及饼饵等。晚收二十三日《越铎》一分。夜写定虞预《晋书》集本。[17]

三十日 昙。星期休息。上午王懋熔来访，尚卧未见。午后子英来。下午得二弟信，二十四日发（19）。收三［二］十四至二十六日《越铎报》各一分。收二弟所寄《小学答问》五册，《沈下贤集》抄本[18]二册，乌丝阑纸三帖，并二十四日付邮。晚紫佩到京，至邑馆。

三十一日 上午得吕联元自新昌来信。收《通俗教育研究录》第六期一册。午后同夏司长及戴螺舲往全浙会馆，视其戏台及附近房屋可作儿童艺术展览会会场不。[19]下午寄二弟信并买书钱五元（二十）。夜写虞预《晋书》毕，联目录十四纸也。





四月


一日 晴。午后同夏司长、齐寿山、戴芦舲赴前青厂观图书分馆[20]新赁房屋，坐少顷出。又同齐、戴至青云〔阁〕饮茗。

二日 上午得二弟信，二十九日发（20）。下午收廿七、八《越铎》各一分。

三日 下午子英来。

四日 昙。上午得朱可铭信，南京发。午后雨。收《教育部月刊》第一卷第一、二册各一册。晚复可铭信。赠图书馆、夏司长、戴芦舲、许季上《小学答问》各一册。

五日 昙。午寄二弟及二弟妇信（二十一）。下午赴留黎厂，买得《旧五代史》、《旧唐书》各一部共八函四十八册，价银六元；又《秋浦双忠录》一部六册，三元。又索得《越中古刻九种》石印本一册，因是王氏止轩所集，聊复存之。晚收二十九日《越铎》一分。

六日 晴，风。上午收三十一日及本月一日、二日《越铎》各一分。午后许季上来。下午得二弟信，附所抄《意林》四叶，三十一日发（21）。王懋熔（字佐昌）来，赠《小学答问》一册。是日星期。

七日 昙，风。许季上赠《劝发菩提心文》一册，《等不等观杂录》一册。午后协和还十元。

八日 晴。国会开会[21]，放假。午后往留黎厂闲步，购得《三辅黄图》一部二册，价二元，书是灵岩山馆本，后并入《经训堂丛书》中。又代张梓生购《养鸡学》一册，九角；《养鸡全书》一册，七角。访子英，不在，其使者叔钧出应，云晨八时即为许先生呼去。下午谷青来。

九日 昙。晨得二弟信，五日发（22）。上午寄二弟书一包，内《古学汇刊》第三期两册，《养鸡学》、《养鸡全书》各一册。午后得羽太家信，云祖母病亟，三日发。收四日《越铎》一分。

十日 晴。上午寄二弟信（二十二）。午后得相模屋书店葉書，三日发。得羽太家函，告祖母于四日八时逝去，四日发。下午昙。

十一日 昙，风。午后往日本邮局寄羽太家信，附银三十元。下午寄二弟及二弟妇信（二十三）。

十二日 晴。上午得羽太家信，又得相模屋葉書，并六日发。下午往留黎厂购得《陶山集》一部捌册，一元六角；《华阳国志》一部四册，二元；《后知不足斋丛书》一部三十五册，十一元。收六日《越铎》一分。

十三日 昙。星期休息。上午得二弟信，八日发（23）。得李霞卿信，九日南京发。午后子英来。下午往临记洋行购领结及饼饵。访逷先不遇，在协和处坐少顷。

十四日 晴。无事。夜风。

十五日 午前寄二弟信（二十四）。午后同夏司长及戴螺舲往图书馆。收七至九日《越铎》各一分。

十六日 上午谢西园来。得二弟及二弟妇信，十一日发。收十至十二日《越铎》各一分。下午得二弟所寄《Der Nackte Mensch in der Kunst》一册，十日付邮。

十七日 无事，惟闻参事与陈总长意不合，已辞职。[22]

十八日 昙，下午雨。天气骤冷，归时受寒大嚏。

十九日 晴。上午钱允斌来，名聘珍，旧杭州师范[23]博物科学生。收十三日《越铎》一分。下午至临记洋行买饼饵。至留离厂游步，又入书肆买得叶氏《观古堂汇刻书并所著书》一部，十元。又《赵似升长生册》一部二册，二角，此书本无足观，以是越人所作，聊复存之。晚朱逷先、马幼舆来。宋汲仁来。得二弟信，十六日发（25）。

二十日 星期。上午寄二弟信（二五）。得本部通知，云陈总长以中央学会[24]事繁，星期亦如常视事，遂赴部，则无事，午后散出，不得车，步归。途中见书摊有《会稽王氏银管录》一册，以铜圆八枚买之。晚收十四至十六日《越铎日报》各一分。

二十一日 昙。午后复李霞青信。晚楼春舫来。

二十二日 微雨终日。闻董次长辞职。[25]晚钱允斌来。夜月出。

二十三日 昙。下午收十九日《越铎》一分，晚又收十七及十八日报各一分。夜濯足。

二十四日 雨。无事。

二十五日 晴。上午寄二弟信（二十六）。寄钱允斌信。下午陈子英来，晚季巿邀同饭于广和居。朱逷先、沈君默、马幼舆、钱稻孙来。寿洙邻来。

二十六日 上午得阮立夫绍兴来信。午后往寿洙邻寓，又同往财政部介于陈公猛。归途过临记洋行，买饼饵少许。往海昌会馆访戴芦舲，见沈君默、朱逷先，而马幼舆亦在。芦舲为取来本月俸二百四十元，即以四十还之。下午收二十日《越铎》一分。夜风。

二十七日 晴。星期休息。晚社会教育司同人公宴冀君贡泉于劝业场小有天饭馆，会者十人。得二弟信，二十一日发（26）。

二十八日 下午寄一小包与二弟，内储《筆耕園》一册，《白阳山人花鸟画册》一册，《罗两峰鬼趣图》二册，《雅雨堂丛书》十五册（粗本），《赵似升长生册》二册，镊子十枚。晚稻孙来，季巿呼饮于广和居，小醉。夜风。

二十九日 上午子英来，云便将归去。午后得羽太家信，三月廿四日发。

三十日 上午得二弟信，二十六日发（27）。午前寄二弟信并月用五十元（二十七）。下午晦，雷，大风，微雨少顷止。晚食蒸山药、生白菜、鸡丝。





五月


一日 晴。上午寄二弟《雅雨堂丛书》一包十三册，此二十八日所寄之余。午后赴劝业场理发并饮茗。晚子英来，招之至广和居饮，子佩同去。夜齿大痛，不得眠。

二日 陈总长去。午后得羽太家寄来羊羹一匣，与同人分食太半。下午齿痛。往花枝胡同访子英，未遇，以其明日归越，托以一小包寄家，内《纂［籑］喜庐丛书》一部，《赵［李］龙眠白描九歌图》一帖，棉衣一袭。假子佩十元。

三日 午前与部中人十余同赴董次长家，速其至部视事。[26]午后赴王府井牙医徐景文处治牙疾，约定补齿四枚，并买含嗽药一瓶，共价四十七元，付十元。过稻香村买饼干一元。

四日 星期休息。上午董恂士、钱稻孙来，饭于季巿处，午后去。下午往留离厂旧书肆阅书，无所得而归。

五日 晨寄二弟信（二十八）。上午往徐景文处治牙。午同徐［齐］寿山、戴芦舲往海天春午餐。下午同许季巿往崇效寺观牡丹，[27]已颇阑珊，又见恶客纵酒，寺僧又时来周旋，皆极可厌。得二弟信，初一日发（28）。收三十日《越铎》一分。宋紫佩往天津。

六日 昙。下午收二日《越铎》一分。晚钱允斌来，索去十元，云学资匮也。夜风。

七日 晴。下午收三日《越铎》一分。晚稻孙以柬来招饮于广和居，赴之，唯不饮酒，同坐有朱逷先、沈君默、张稼庭、戴芦舲。夜小雨。

八日 晴。下午与齐寿山往戴芦舲寓，拟同游法源寺[28]，不果。收四日《越铎》一分。晚阮和孙来。

九日 晴，风。下午得宋紫佩天津来信。收初五日《越铎日报》一分。

十日 晴。晨得二弟信，六日发（29）。寄二弟信（二十九）。午后以法源寺开释迦文佛降世二千九百四十年纪念大会[29]，因往瞻礼，比至乃甚嚣尘上，不可驻足，便出归寓。收六日《越铎》一分。晚往徐景文处治齿，归途过临记买饼饵一元。得戴芦舲简。夜大风。

十一日 星期休息。赙邵伯迥一元。上午得戴芦舲简招往夏司长寓，至则饮酒，直至下午未已，因逃归。收七日《越铎》一分。晚往徐景明［文］寓补齿毕，付三十七元。

十二日 昙，上午收八日《越铎》一分。午后往琉璃厂买《古学汇刊》第四编一部二册，一元。商契衡来，并偕旧第五中校[30]生三人，一王镜清，二人忘名。阮和孙来，并携二客，一邹、一张。夜小雨。

十三日 晴。上午寄二弟信（三十）。午后昙。下午收九日《越铎》一分。夜微雨，旋即月见。

十四日 晴，风。下午收十日《越铎》一分。谢西园来。晚沈衡山来。

十五日 晴。晨得二弟信，十一日发（30）。得杨莘士信，九日西安发。收十一日《越铎日报》一分。

十六日 上午收十二日《越铎》一分。午后同夏司长赴图书馆，又步什刹海半周而归。夜风。

十七日 午后赴西升平园浴。下午许诗荃偕童亚镇、韩寿晋来，均在大学[31]，托为保证，并魏福绵、王镜清二人，许之，携印去。阮和孙于明日赴热河，来别。致何燮侯信。致宋紫佩信。夜收十三日《越铎》一分。

十八日 晴，风。星期休息。上午田多稼来，名刺上题“议员”，鄙倍可厌。收十四日《越铎》一分。午前寄二弟信（卅一）。午后往琉璃厂买《七家后汉书补逸》一部六册，一元；《赏奇轩四种》一部四册，四元；《乐府诗集》一部十弍册，七元；《林和靖集》一部二册，一元。下午收二弟所寄德文《近世画人传》二册，十三日付邮。晚黄于协字元生来。夜王铁渔来谈。季巿移去。

十九日 晴。晚得宋紫佩信，十八日发。收十五日《越铎》一分。

二十日 下午得二弟信，十六日发（31）。收十六日《越铎报》一分。

二十一日 上午寄二弟书两包，计《乐府诗集》十二册，《陶庵梦忆》四册，《白华绛跗阁诗集》二册，《古学汇刊》第四编二册。下午收十七日《越铎》一分。

二十二日 下午收十八日《越铎》一分。夜王铁如来谈。

二十三日 上午寄二弟信（三十二）。得二弟信，十九日发（32）。午后同夏司长、戴芦舲往前青厂图书分馆。下午得二弟所寄二弟妇及丰丸写真一枚，亦十九日发。夜收十九日《越铎》一分。

二十四日 午后赴劝工场，欲买皮箧，无当意者。过稻香村购饼饵、肴馔一元。下午收二十日《越铎》一分。得二弟所寄小包一，乃以转寄东京者，十四日发。

二十五日 晴。星期休息。午前雷，骤昙，雨一陈即霁。午后得二弟寄来残本《台州丛书》十八册，二十一日付邮。

二十六日 晴。上午收二十二日《越铎》一分。午后赴东交民巷日本邮局寄小包一。晚吴君秉成来。

二十七日 午后收本月俸二百四十元。下午王铁如来。收二十三日《越铎》一分。

二十八日 上午寄二弟信（三十三）并本月家用五十元。下午同许季上往观音寺街晋和祥饮加非，食少许饼饵。得二弟信，二十四日发（33）。收二十四日《越铎》一分。

二十九日 午后同齐寿〔山〕、戴芦舲往图书馆，借得《绀珠集》四册、钞本残《说郛》五册归。下午得陈子英信，二十五日发。收廿五日《越铎》一分。童亚镇、韩寿晋来还印章。夜阅《说郛》，与刻本大异[32]。

三十日 晴。下午得宋子佩天津来信，二十八日发。

三十一日 上午寄二弟信（）。午后往观音〔寺〕街晋和祥买食物两元。下午收二十六、二十七日《越铎日报》各一分。晚商契衡、王镜清、魏福绵、陈忘其名，共四人来，要至广和居夕食，夜十时去。





六月


一日 晴。星期休息。上午收二十八日《越铎》一分。午后昙，风，天气甚热。昨今两夜从《说郛》写出《云谷杂记》[33]一卷，多为聚珍版本[34]所无，惜颇有讹夺耳，内有辨上虞五夫村一则[35]甚确。

二日 上午得二弟信，五月二十九日发（34）。收廿九日《越铎》一分。下午同夏司长、戴芦舲、胡梓方赴历史博物馆[36]观所购明器土偶，约八十余事。途次过钟楼，停车游焉。

三日 下午收三十日《越铎》一分。夜小雨。补写《台州丛书》两叶。

四日 雨，晚霁。夜补写《台州丛书》阙叶四枚。

五日 小雨。上午寄二弟信（三十五）。午后寄宋紫佩信。赴夏司长家商量图书分馆事。下午收五月卅一日及六月一日《赴［越］铎》各一分。晚黄元生来，对坐良久，甚苦。夜补写《台州丛书》两叶。

六日 晴。上午得相模屋书店葉書，询子英所在。午后同关来卿先生往图书馆并还所假书，别借宋本《易林注》二册。晚商生契衡来，云将归去。夜写《易林注》。

七日 晴。晨许铭伯来访。得二弟信，三日发（35）。午后昙。往琉璃厂买四川刻本《梦溪笔谈》一部四本，三元。书肆又赠《红雪山房画品》一册。往晋和祥购饼饵一元五角。收初二日及初三日《越铎》各一分。晚宋紫佩自天津来。夜写《易林》。

八日 星期休息。终日大雨。终日写《易林》。夜大风。

九日 旧端午。上午小雨即止。复相模屋书店信。下午收四日、五日《越铎》各一分。夜写《易林》残本卷三、卷四一册毕。

十日 晴。上午得二弟信，附芳子笺一枚，六日发（36）。寄二弟信（卅六）。下午收六日《越铎日报》一分。晚得杨莘耜所寄玩具一匣，五月九日西安发。夜抄《易林》少许。

十一日 晨谢西园来，假去十元。下午往许季上及胡梓芳家。收七日《越铎》一分。夜录《易林》。

十二日 晴，午后昙。寄陈子英信。寄相模屋信，代许季上索杂志目录。下午关来卿先生来访。收八日《越铎》一分。夜抄《易林》卷第十三毕。

十三日 晴，燠。午后得羽太家信，福子所作，七日发。下午收九日《越铎》一分。夜抄《易林》。

十四日 上午寄二弟信，附答芳子笺一枚（三十七）。午后同沈商耆、戴芦林往齐寿山家看石竹。晚许诗荃来，又偕一范姓者，未问其字。夜抄《易林》。

十五日 小雨。星期休息。上午收十日及十一日《越铎》各一分。下午写《易林》卷第十四毕。买得旧皮箧一只，令作纻布套，共银五元。

十六日 晴。午同齐寿山、戴芦舲往海天春饭。下午得二弟信，十一日发（37）。晚季巿来邀至其寓晚饭，夜归。收十二日《越铎》一分。宋汲仁来，即去。夜雨一陈。

十七日 晴。得卢润州信，十三日镇江发。得金剑英信，十二日开封发。午后同沈商耆赴夏司长家午饭，关来卿、戴芦舲亦在。下午收十三日《越铎》一分。作归计[37]，制一箱夹，价一千，又买摩菰六斤，价十元，平果脯、桃脯四斤，价二元，拟持归者也。

十八日 上午寄二弟信（三十八）。复卢润州信。复金剑英信。下午赴劝业场理发。赴晋和祥买糖饵、歯磨、提包等，共四元。收十四日《越铎》一分。

十九日 上午收十五日《越铎》一分。午后理行李往前门外车驿，黄元生、宋紫佩来送。下午四点四十分发北京，七点二十分抵天津，寓泰安栈，食宿皆恶。

二十日 晴。上午十点二十分发天津。车过黄河涯，有孺子十余人拾石击人，中一客之额，血大出，众哗论逾时。夜抵兖州，有垂辫之兵时来窥窗，又有四五人登车，或四顾，或无端促卧人起，有一人则提予网篮而衡之，旋去。

二十一日 上午一时发兖州，下午一时抵明光。车役一人跃车不慎，仆于地，一足为轮所碾，膝已下皆断，一足趾碎。三时抵滁州，大雨，旋止。四时半顷抵浦口，又大雨，乘小轮舟渡长江，行李衣服尽湿，暂止第一楼，楼为扬州人所立，不甚善。往润昌公司买毛毡、烟卷等七元八角。夜往沪宁车站，十时半发南京，盖照旧日早半小时云。车中对坐者为一陈姓客，自云杭人，昔在杭州中学与杨莘士同事云云。

二十二日 昙。上午七时抵上海，止孟渊旅舍，尚整洁，惜太忙耳。令役人往车站取行李不得，自往取之。理事者云，以号数有误，故非自往认者不与。午后往中华书局[38]交戴芦舲所寄物。往虹口日本饼饵店买饼饵二匣，一元八角。往归仁里西泠印社购景宋本《李翰林集》一部六册，又《渠阳诗注》一部一册，《宾退录》一部四册，《草莽私乘》、《鸡窗闲［丛］话》、《蕙櫋琐［杂］记》各一部，各一册，《董解元西厢记》、《元九宫词谱》各一部，各二册，共价十元二角八分，后二书拟以赠人。下午在寓大睡至晚。夜出三马路买巴且实[39]一房，计二十八斤，价一元半。

二十三日 昙。晨赴沪杭车站，七时三十分发上海。上午雨，少顷霁。午后十二时四十分抵南星。有兵六七人搜检行李，纸包二三破之。雇轿渡钱江，水涨流急，舟甚鲜，行李迟三小时始至。遂由俞五房[40]雇舟向绍兴，舟经萧山，买杨梅、桃实食之。夜雨一陈。

二十四日 晴。晨七时半到家。午后伍仲文来。

二十五日 上午陈子英来。午后子英以名刺邀至成章女学校[41]。少顷伍仲文至，冯季铭、张月楼从焉，同览学校一周。夜招仲文饭。

二十六日 晨同三弟至大路浙东旅馆，偕伍仲文乘舟游兰亭，又游禹陵。归路经东郭门登陆，步归。仲文于晚八时去越云。夜小雨旋止。

二十七日 昙，夜雨。

二十八日 晴。上午同三弟往大街闲步，又往第五中学校访旧同事。出过故书肆，取《说铃》前集一部十册，以清旧款。午后刘楫先来。夜雨。

二十九日 雨。上午书贾持旧书来，绝少佳本，拣得已蠹原刻《后甲集》二册，不全明晋藩刻《唐文粹》十八册，以金六圆六角买之。

三十日 晴。上午钱锦江、周子和、章景鄂、叶谱人、经泰来、蒋庸生来。午后书贾王晴阳来，持有《质园集》一部，未买。宋紫佩之兄来，送茶叶、笋干等，报以摩菰一包。





七月


一日 晴。晨小舅父返安桥头。上午得伍仲文信，二十九日杭州发。书贾王晴阳来，持有童二如《画梅歌》诸家评本一部，共三册，有二如自题面，未买。午后同二弟往南街施医局看芳叔。又至成章女校看校长郭某，未询其字，云是蔡国卿之妻兄也。

二日 午前陈子英来。夜不能睡，坐至晓。

三日 丰丸伤风，往诊陆炳常。上午得戴芦舲函并银百五十元，二十七日发。

四日 雨。搭凉棚。午后延陆炳常来诊母亲、芳子、丰丸。

五日 昙。晨寄戴螺舲信。午后同二弟、三弟往大街明达书庄买会稽章氏刻本《绝妙好词笺》一部四册，五角六分。又在墨润堂买仿古《西厢十则》一部十本，四元八角。并购饼饵、玩具少许。由仓桥街归，道经蒋庸生家，往看之。下午小舅父至。夜大雨。

六日 小雨。午后陆炳常来诊。

七日 小雨，下午晛。

八日 昙。午前得宋子佩信，三日发。下午陆炳常来诊。

九日 雨。无事。

十日 昙。晨小舅父归安桥。午后车耕南来。晚小雨即止。补绘《於越三不朽图赞》三叶，属三弟录赞并跋一叶。

十一日 晴。晨车耕南来。下午朱可铭来。

十二日 晴，热。午后小舅父至。下午陆炳常来诊。

十三日 晴，热。下午往绍兴教育会[42]，同二弟至奎元堂看旧书，买得《六十种曲》一部八十册，王祯《农书》一部十册，共银二十六元。归途经秋官第，为丰丸买碗四枚。

十四日 晴，下午大雨动雷，旋止。小舅父大病，三弟守视之，夜不睡，予亦同坐至三点钟。

十五日 晴，下午暴雨，小有雷，少顷止。小舅母来。

十六日 晴。晨得戴芦舲信，十一日北京发。上午宋知方来。下午陆炳常来诊。晚小雨。

十七日 小雨。上午李霞卿来。

十八日 昙，晚雨。无事。

十九日 晴，午雨。下午寄戴芦舲信。

二十日 雨。无事。

二十一日 晴。晨小舅父、小舅母归安桥。上午孙福源来。

二十二日 晴。城中有盗百余人，军士搜捕，城门皆阖，欲行未果。[43]

二十三日 晴，热。城门仍未开。

二十四日 无事。下午寄戴芦舲信。

二十五日 城门悉启。

廿六日 晴，甚热。晨因丰丸发热，往诊陆炳常。夜不睡。

廿七日 丰丸热减。下午乘舟向西兴。以孑身居孤舟中，颇有寂聊之感。

廿八日 晨抵西兴，作小简令舟人持归与二弟。即由俞五房雇轿渡江至南星驿。午后车发，即至拱宸，登大东公司船向上海。

二十九日 晨抵嘉兴，遂绕朱家角，抵沪时下午五时。当舟至码头时，绝无客栈招待，舟人、车夫又朋比相欺，历问数客店，均以人满谢绝，遂以重值自雇二车至虹口松崎洋行投宿。夜以邮片一寄二弟，告途中景况。

三十日 昙。终日在旅店中。午后小雨即止。下午寄二弟一葉書。

三十一日 昙。仍终日枯坐旅馆中，购船票又不得，闷极。





八月


一日 雨，上午晴。旅店为购得向津房舱票一枚，价十元。舟名“塘沽”，明日四时发。

二日 晴。午后购日译都介纳夫著《烟》一册，银一元四角。二时登“塘沽”船，房甚秽陋，有徐翘字小梦者同居，云至青岛。寄二弟一邮片。四时舟发。

三日 晴。在舟中。夜十二时抵青岛。

四日 晴。在舟中。下午三时发青岛。

五日 晴。在舟中。下午三时抵大连。

六日 晴。在舟中。上午九时发大连。

七日 晴。上午八时半抵天津，寓富同栈。寄二弟邮片一枚。下午二时赴天津西站登车，二时半车发，六时半抵北京，七时到寓。得二弟三十日所发邮片，云丰丸热已渐退。朱焕奎来，又邀往便宜坊晚饭，并呼其弟来，字石甫。

八日 晴。晨寄二弟一葉書。赴部。收相模屋书店信，六月二十六日发，又小包一个，内德文《印象画派述》一册，日文《近代文学十講》一册，《社会教育》一册，《罪と罸》前篇一册，七月二十六日发。午后许季上来假去《法苑珠林》三函。下午往季巿寓，缴出沈寿彭托寄食物两种，协和亦在，晚饭后归。夜宋子佩来。收七月二十九至三十一日《越铎报》各一分。

九日 上午收一日《越铎》一分。以《元九宫词谱》赠沈商耆，《董解元西厢记》赠戴芦舲。收七月俸二百四十元，又六月俸余资七十四元，由芦舲交与。钱稻孙赠《史目表》一册，念敂先生作。又高士奇《元书画考》写本二册，是春间托朱逷先在浙江图书馆雇人写出者。下午寄二弟信（一）。以茶叶一匣、火腿一方馈黄元生。往神州国光社买《古学汇刊》第五编一部，一元五分；《神州大观》第二集一册，一元六角五分。又往晋和祥买糖饵两种，共一元。得二弟葉書，二日发。

十日 晴，热。星期休息。午后收二日《越铎》一分。

十一日 雨，上午风，小雨，午后止。宋子佩来。下午得二弟信，四日发（1）。夜季巿来。

十二日 昙。晨寄二弟信（二）。上午往交民巷日本邮局寄羽太家信并银二十圆。又寄相模屋书店信并银五十元，又代子英五十元，代协和、季巿各十元。午后同戴芦舲、许季上游雍和宫，次至历史博物馆。往晋和祥买食物二元。至升平园浴。收三日《越铎》一分。晚关来卿先生来访。

十三日 晴，热。上午寄陈子英信。

十四日 午后收六至八日《越铎》各一分。晚子佩来。续写宋残本《易林》起。

十五日 上午寄二弟信并七月分家用五十元（三）。午后昙，旁晚雨一陈。夜得二弟信，九日发（2）。夜半雨。

十六日 小雨，上午霁。午后往璃琉［琉璃］厂，在广文斋买古泉十八品，银一圆。

十七日 雨。星期休息。终日在馆写书。

十八日 昙，午后晛。收十日《越铎》一分。往琉璃厂广文斋买古泉二十一品，银二元六角。又赴直隶官书局买《古今泉略》一部十六册，十二元；《古金待访［问］录》一部一册，四角。晚何燮侯以柬招饮于广和居，同席者吴雷川、汤尔和、张稼庭、王维忱、稻孙、季巿。

十九日 昙，午后晴。收十一日《越铎》一分。下午宋子佩来。晚季天复来，又同至其寓，小坐归。

二十日 晴，大热。上午寄二弟信（四）。下午得二弟信，十四日发（3）。晚大风，少顷雷雨，旋即止息。夜收十三、十四日《越铎》各一分。咳，似中寒也。

二十一日 晴。晨得二弟所寄E.W.Bredt：《Sittliche oder Unsittliche Kunst？》一册，十四日付邮。还稻孙代付《元〔书〕画考》传写费三元。午后访蔡谷清，病方愈。旁晚闲步宣武门大街，遇戴芦舲，同归谈少顷。

二十二日 晴。无事。夜半风，大雨。

二十叁日 雨。上午寄二弟《文学十講》一册。午后晴。赴前门临记洋行买饼饵一元八角，又往观音寺街晋和祥买牛肉二罐，直八角。下午得车耕南信，十八日杭州发。

二十四日 晴。星期休息。晨得二弟信，十八日发（4）。上午寄二弟信（五）。下午往青云阁理发，次游琉璃厂，复至宣武门外，由大街步归，见地摊有“崇宁折五”钱一枚，乃以铜圆五枚易之。

二十五日 晴。夜续钞《易林》毕，计“卷七之十”四卷，合前钞共八卷。

二十六日 上午得相模屋书店信，十八日发。得羽太家信，十九日发。晚风，小雨。

二十七日 昙。上午寄二弟信（六）。收本月俸百七十元，余七十元为公债票，未发。午后小雨。补写《台州丛书》中之《石屏集》起。[44]晚宋紫佩来还银十圆。

二十八日 昙。天气转凉。午后小雨旋止。得二弟信，二十二日发（5）。

二十九日 晴。上午同沈商耆往中国银行换取见银。复车耕南信。下午有名刺题陈治格者来，听其谈论，似是小舅父之婿。往吴兴会馆访杨莘士，未遇。夜风。

三十日 上午得杨莘士柬并玩具十二事，皆山陕所出，又唐塑印佛象一枚，云得之陕西。午后风。晚许季巿来，十时半去。

三十一日 晴。星期休息。上午寄二弟信（七）并本月家用百元。晚访季自求于南通县馆。





九月


一日 晴。无事。

二日 上午得二弟信，八月二十二日发（6）。旧同学单新斋来谋生活无著，劝之归，送川资十元，托燮和、仲文持去。午同齐寿山出市，食欧洲饼饵及加非，又饮酒少许。晚马幼舆来，略坐即去。夜宋子佩来，十时半去。

三日 无事。天气转温，蚊子大出。

四日 昙。上午从稻孙索得《文始》一册，是照原稿石印者。午约王屏华、齐寿山、沈商耆饭于海天春，系每日四种，每人每月银五元。下午小雨，旋止。晚王惕如来谈。

五日 晴。上午得二弟信，八月三十日发（7）。寄二弟信（八）。杨莘士赠《诸葛武侯祠堂碑》拓本一枚。齐寿山赠《说戏》一册，其兄如山所作。午后步小市，买古泉三枚。夜写《石屏集》序目毕。王惕如来谈。

六日 午后游步小市。下午出部无车，缓缓步归。

七日 晴，风。星期休息。下午至青云阁，又赴留黎厂买古泉六种，共银二元。

八日 昙，午晛。下午得二弟信并古泉目录二纸，二日发（8）。晚黄元生来。夜小风。

九日 小雨。晨得寿洙邻柬招饮。上午寄二弟信（九）。下午霁。

十日 晴，风。晚寿洙邻来，同至醉琼林夕餐，同席八九人，大半忘其名姓。得二弟所寄旧小说译稿三本[45]，又《童话略论》[46]一篇，三日付邮。

十一日 上午以《教育部月刊》第一至四期寄与二弟。胡孟乐贻山东画像石刻拓本十枚。

十二日 下午得二弟信，五日发（9）。晚风。

十三日 大风。上午寄二弟信（十）。下午至留黎厂清秘阁买纸墨。得陈子英信，六日发。晚与黄元生信。关来卿先生来访。

十四日 晴。星期休息。晨黄元生来，未见。上午本立堂书贾来持去破书九种，属其修治，豫付工价银二元。晚王佐昌来。

十五日 晨关来卿先生来。上午总长汪大燮到部，往见之。下午得二弟信，八日发（10）。蔡谷卿以电话来要晚餐，遂至其寓，同坐者为其家属及王惕如、倪汉章。饭毕欲归无车，乃同王惕如步至宣武门外，始呼得之。途次小雨，比到大雨。今日是旧中秋也，遂亦无月。

十六日 晴，风。上午寄二弟书籍两卷，计《教育部月刊》第五至第七期共叁册，《劝发菩提心文》、《等不等观杂录》各一册，《说戏》一册，西藏文二年历书一册。下午昙，晚小雨〔一〕陈即止。夜影写《石屏诗集》卷第一毕，计二十七叶。

十七日 晴。上午寄二弟信（十一）。下午昙，夜雨。

十八日 雨。海天春肴膳日恶，午间遂不更往，沈商耆见返二元五角。下午霁。得二弟信，十二日发（11）。张协和馈煮栗一瓯，用以当饭，食之不尽。晚关来卿先生来访。

十九日 晴，风。上午本立堂书贾来。晚宋紫佩来。

二十日 晴，大风。无事。

二十一日 晴，风。星期休息。晨得宋子方信，十四日临海中学发。上午寄二弟信（十二）。寄陈子英信。午前许季上来谭。午后邑馆行秋祭，倪汉章、许季巿、蔡谷清见过。

二十二日 午前往察院胡同伍仲文寓，饭后归。下午得二弟信，十六日发（12）。

二十三日 上午寄二弟信（十三）。下午往留黎厂搜《嵇中散集》不得，遂以托本立堂。复至文明书局买《南湖四美》一册，价九角，皆吴芝瑛所藏，画止四帧。晚关来卿先生来。朱逷先送《文始》一册。

二十四日 下午写《石屏集》卷第二毕，计二十二叶。

二十五日 上午寄宋知方信。下午忽昙忽睍［晛］，旁晚雨一陈。

二十六日 晴。下午收本月俸银一百七十元，其公债券七十元云于下月补发。得二弟信，弍拾日发（13）。晚许季巿来，即去。宋紫佩来，十时去。

二十七日 上午寄二弟信（十四）。午后往观音寺街买什物。晚商契衡来，复送火腿一只。赴广和居，稻孙招饮也，同席燮侯、中季、稼庭、逷先、幼渔、莘士、君默、维忱，又一有［有一］人未问其名，季巿不至。

二十八日 星期休息。又云是孔子生日[47]也。昨汪总长令部员往国子监，[48]且须跪拜，众已哗然。晨七时往视之，则至者仅三四十人，或跪或立，或旁立而笑，钱念敂又从旁大声而骂，顷刻间便草率了事，真一笑话。闻此举由夏穗卿主动，阴鸷可畏也。归途过齐寿山家小坐。路遇张协和方自季巿寓出，复邀之同往，至午归。下午小睡。晚国子监送来牛肉一方。紫佩来，即去。

二十九日 午前稻孙持来中季书，索《或外小说》。午后往中国银行换取见银。

三十日 上午以《或外小说集》二册交稻孙，托以一册赠中季，一册赠黄季刚。





十月


一日 晴。上午寄二弟信并九月分家用百元（十五）。午后往图书馆寻王佐昌还《易林》，借《嵇康集》一册[49]，是明吴匏庵丛书堂写本。下午得二弟信，二十四日发（14）。夜抄《石屏集》卷第三毕，计二十叶。写书时头眩手战，似神经又病矣，无日不处忧患中，可哀也。夜风。

二日 晨祁伯冈来。下午王镜清来，未遇。

三日 昙，上午大雨，下午霁，天气转凉。得二弟信，二十八日发（15）。

四日 晴。午后往留黎厂神州国光社买《神州大观》第三集一册，一元六角五分。又至观音〔寺〕街晋和祥买饼饵二元。晚许季巿招饮于广和居，同席共十一人，皆教育部员。

五日 昙，冷。星期休息。上午晛。寄二弟信（十六），又寄饼饵一匣以与丰丸。午后昙，时时小雨。往留黎厂李竹齐观古泉，买得“齐小刀”二十枚，价一元；“平阳币”二枚，“安阳币”一枚，“”一枚，共一元；又史思明“得壹元宝”一枚，价二元。往本立堂问所订书，大半成就。见《嵊县志》一部，附《剡录》，共十四册，以银二元买之，令换面叶重订。下午魏福绵、王镜清来，又持茗一裹见赠。夜雨大降。车耕南来，云下午抵此，居中西旅馆。

六日 昙，上午晛，耕南移入邑馆，交来家所托带火腿一方，又赠茗一瓶，饼干一罐。

七日 晴。上午得二弟信，三日发（16）。得陈子英信，二日发。午邀张协和同往瑞蚨祥买狐腿衣料一袭，獭皮领一条，共三十六元。晚送季巿、协和火腿各一方。

八日 昙。上午以昨所购裘作小裹寄越中。午后寄魏福绵信。晚宋子佩来。

九日 昙，冷。上午寄二弟信（十七）。下午商契衡来。夜钞《石屏集》卷四毕，计二十叶。夜半雨。

十日 雨。国庆日休假。上午雨止。寄许季上信，又自寄一信，以欲得今日特别纪念邮局印耳。午闻鸣炮，袁总统就任也。下午大雨，天候转冷，卧片时。得许季上所寄一邮片、一函。

十一日 晴。得昨所自寄书。午后游小市，自部步归。下午王镜清、韩寿谦来。夜写《石屏集》第五卷毕，计十一叶。

十二日 星期休息。上午得二弟信，八日发（17）。本立堂持所修书籍来，与工直六元讫。午前寄陈子英信。晚许季上来还《法苑珠林》三函，谈至夜去。

十三日 昙，午后大雨即霁。下午往日邮局寄东京羽太家信并银十五元。晚雨旋止。

十四日 晴，风。上午寄二弟信（十八）。午后雨，夜见月。

十五日 晴，风。无事。夜以丛书堂本《嵇康集》校《全三国文》，摘出佳字，将于暇日写之。

十六日 午后寄王镜清信。下午得二弟信，十二日发（18）。晚韩寿谦来。夜译日文论[50]。

十七日 上午陶冶一至部来访。晚关来卿先生来，宋紫佩亦来，少顷偕去。夜译。

十八日 昙，午后霁。晚许季上来。夜译论毕，约六千字，题曰《儿童之好奇心》，上野阳一著也。

十九日 星期休息。上午关来卿先生来。张协和来。寄二弟信（十九）。午蔡谷青来。午后大风。韩寿谦、寿晋来。晚宋子佩来。夜续校《嵇康集》。

二十日 晴，风。夜校《嵇康集》毕，作短跋系之。续写《石屏集》第六卷。

二十一日 午后通俗图书馆[51]开馆，赴之。以译文付《教育部月刊》。晚得二弟十七日发（19）信。

二十二日 晚至同丰堂就宴，诗荃订婚，季巿代铭伯招也，同席约十余人。

二十三日 上午寄二弟书一卷，内《教育部月刊》第八期一册，《会稽王氏银管录》一册。晚许季上来。

二十四日 晴，大风。上午寄二弟信（二十）。晚宋子佩来。

二十五日 上午忆农伯至部见访。下午至青云阁理发，又买加非薄荷糖。往西河沿同升客寓访忆农伯，坐少顷，同至邑馆，晚往广和居，夕餐后别去。得二弟所寄《绍兴教育会月刊》五册，二十一日发。

二十六日 星期休息。上午董恂士来，午去。下午往留黎厂神州国光社购《国学汇刊》第六编一部二册，价一元五分，第一集竣矣。往前青厂图书分馆访关来卿先生，见之，子佩外出。晚得二弟信，二十二日发（20）。夜大冷。

二十七日 上午寄二弟《古学汇刊》第五、六编共四本。午后收本月俸银一百七十元，其公债券七十元仍未发。晚许季巿来，贻以《绍兴教育会月刊》一本。

二十八日 上午寄二弟信（二十一）。以《绍兴教育会月刊》一册贻钱稻孙。午后戴芦舲往中国银行，托以支券换取纸币。夜风。写《石屏集》卷六毕，计四十六叶。发热，似中寒，服规那丸[52]。

二十九日 晴，风。在部终日造三年度豫算及议改组京师图书馆事[53]，头脑岑岑然。

三十日 晴。王仲猷将结婚，贺二元。下午往前青厂图书分馆交撤旧馆员回本馆函一件。得东京羽太家信，二十四日发。夜服规那丸一。

三十一日 下午得二弟信，二十七日发（21）。晚许季巿来。宋紫佩来。夜著棉衣。写《石屏诗集》第七卷毕，计十八叶。服规那丸一。





十一月


一日 昙，上午晴。寄二弟信并十月家用百元（）。午后同夏司长往什刹海京师图书馆。下午往观音寺街升平园浴，又至稻香村买香肠、熏鱼。夜录《石屏集》卷八毕，计六叶。

二日 雨。星期休息。午后王仲猷在铁门安庆会馆结婚，往观，礼式以新式参回教仪式为之。

三日 晴。下午得二弟信，十月三十日发（22）。得忆农伯信，二日保定发。季巿贻煮鸭一碗，用作夕肴。晚季巿来。夜腹小痛，似食滞。

四日 午同钱稻孙饭于益锠[54]，食牛肉、面包，略饮酒。下午得二弟所寄书一束，内《急就篇》一册，写本《岭表录异》[55]及校勘各一册，又《文士传》及《诸家文章记录》缉稿共二册，十月三十一日付邮。

五日 昙，午后雨。夜车耕南、王铁如来谈。夜半大风。

六日 晴，风。上午寄二弟信（二十三）。午后同稻孙布置儿童艺术品。[56]

七日 午同钱稻孙出市买饼饵、饮牛乳以代饭。夜写《石屏集》卷九毕，计二十五叶。

八日 上午得二弟信，四日发（23）。午后赴留黎厂有正书局买石印《傅青主自书诗稿》一册，三角半；《金冬心自书诗稿》一册，三角。又至稻香村买食物一元。晚商契衡来。季巿来。

九日 晴，风。星期休息。午后宋子佩来。黄元生偕其一友来。张协和来。蔡谷青醉而来，睡至晚起去。夜季巿来。

十日 无事。

十一日 上午寄二弟信（二十四）。得二弟信，七日发（24）。午同稻孙至小店饭。晚王佐昌来。

十二日 昙，大风。上午赴东交民巷日本邮局寄羽太家信并银四十五元，又寄相模屋书店信并银二十元。下午寄家一小包，内果脯五种。

十三日 晴，大风。上午寄二弟及弟妇信（二十五）。下午赴通俗图书馆。

十四日 晴。晚季巿来。

十五日 上午关来卿先生来。下午得陈子英信，十一日发。晚伍仲文招饮，以饯张仲素赴长江一带视察法政校也，同席有王君直、钱稻孙、毛子龙。夜写《石屏集》卷十毕，计三十叶。

十六日 星期休息。上午得二弟邮片，十二日发（24A）。陶冶一来。朱逷先来，赠《南宋院画录》一部四册，过午去。午后赴留黎厂有正书局买宋陈居中绘《女史箴图》一册，二元四角。出青云阁至晋和祥饮牛乳买饴而归。许季上见过，不值。夜钞《石屏集》跋二叶毕，于是全书告成，凡十卷，序目一卷，总计二百七十二叶，历时八十日矣。

十七日 大风。下午季巿贻番椒酱一器。晚季巿来。夜得二弟信，十三日发（25）。

十八日 晴。上午寄二弟信（二十六）。晚得二弟所寄《绍教育会月刊》第二号五册，十四日付邮。

十九日 午后收三年历书一册，本部分送。晚季巿来。

二十日 昙，午后晴。历史博物馆送藏品十三种至部，借德人米和伯持至利俾瑟雕刻展览会[57]者也，以其珍重，当守护，回寓取毡二枚，宿于部中。夜许季上来谈，九时去。不眠至晓。

二十一日 上午米和伯来部取藏品去。午与稻孙、芦舲饭于益锠。下午回寓，得二弟信，十七日发（26）。晚季巿来，与以《越教育会月刊》第二号一册。

二十二日 午后往留黎厂买《折疑论》一部二册，五角，又《郡斋读书志》一部十册，三元。次复往稻香村买食物而归。晚季巿贻野禽一器，似竹鸡。夜商生契衡来。

二十三日 晴，风。星期休息。午前寄二弟信（二十七）。下午王生镜清来，又一许姓，是其同学。沈后青来，名鉴史，东浦人，子英相识者。晚宋子佩来。

二十四日 昙，冷。无事。

二十五日 晴。下午得王镜清、魏福绵二生函。

二十六日 黎明雨雪，积半寸，上午霁。许季上以《大唐西域记》一部相赠，计四本，常州新刻本也。午后收本月俸二百十六元，系九成。下午得二弟信，二十二日发（27）。

二十七日 晴。午后往第六邮局易汇兑券。下午得相模屋书店信，廿日发。晚季巿来。夜风。

二十八日 上午寄二弟信并本月家用百元（二十八）。寄陈子英信。午后得羽太家信，二十二日发。晚王仲猷邀饮于华宾馆，席中皆同事。夜归见魏福绵留笺。始用炉火。

二十九日 下午陈仲篪为阮姓者募去银一元。蔡谷青将赴杭，与季巿、协和共饯之，晚饮于广和居，同席又有王惕如、陈公猛、胡孟乐。散后季巿、协和来谈，十时半去。

三十日 微雪。星期休息。午霁。





十二月


一日 晴。上午得二弟信，二十六日发（28）。夜风。

二日 晴，风。晚季巿来。

三日 上午寄二弟信（二十九）。得二弟信，二十九日发（29）。晚宋子佩来。得季巿笺。夜许铭伯先生来访，前日自天津归云。

四日 上午寄二弟信（三十）。寄东京羽太家信。晚雷志潜来，名渝，桂阳人，旧图书馆员也。商生契衡来言明年假与学费事。

五日 上午以《观古堂丛书》寄二弟，计三十二册，分作四包。

六日 昙，午后晛。赴留黎厂买书，无可者，以一元购《宝纶堂集》一部而归。又至临记洋行买饼饵、面包半元。晚往季巿寓访铭伯先生，谈三小时。

七日 昙。星期休息。午后寄二弟书二包，内《式训堂丛书》一部三十二册。又小包一，内摩菰一斤，古泉二十四枚：“齐小刀”十二，“明月泉”一，“小泉直一”一，“常平五铢”二，“五行大布”一，“周元厌胜泉”一，“顺天”、“得壹”各一，“建炎”、“咸淳”各一，“绍兴”二也。下午楼客来，忘其字。赴留黎厂，欲补《唐文粹》残本不得。买得《越缦堂骈体文》附《散文》一部四册，一元，板心题《虚霩居丛书》，其全书未见，当是未刻成，或已中辍矣。晚关来卿先生来访。

八日 昙，风。上午得二弟信，四日发（30）。午后寄二弟信（三十一）。顾养吾赠《统计一夕谈》一小本，稻孙绘面。晚许铭伯先生来访。

九日 晴。无事。

十日 无事。晚雷志潜来。

十一日 上午寄二弟信（卅二）。下午访铭伯先生，未遇。晚与协和、季巿饮于广和居。

十二日 大风。上午许铭伯先生来。晚陶书臣自越来，交至二弟函，前月三十日写。陶云来应法官试验而不知次第，乃为作书，令持以询蔡国亲。少顷返云，托病不见，但予规则一册。

十三日 上午得二弟信，九日发（31）。午前陶书臣来部，为托沈商耆作书介于徐企商，俾讯应试各事。下午赴临记洋行买饼饵、歯磨等。铭伯先生将赴黑龙江，晚在广和居饯之，并邀协和、季巿，饭毕同至寓居，谈二小时而去。

十四日 星期休息。午后往留黎厂神州国光社买《黄石斋手写诗》一册，二角。又至有正书局买《释迦谱》一部四册，七角；《虞世南汝南公主墓志铭》一册，七角。又《东庙堂碑》一册，五角；《元明古德手迹》一册，三角。晚铭伯、季巿招饮于寓所，赴之，席中有俞月湖、查姓忘其字、范云台、张协和及许诗苓，九时归。夜雪。

十五日 雪。上午寄二弟信（三十三）。晚协和饯许铭伯先生于玉楼春，亦赴其招，并有季巿，夜归。

十六日 晴，风。晚宋紫佩来。

十七日 下午寄马幼舆书，索《艺文类聚》。

十八日 上午收《艺文类聚》三十二册。下午得二弟信，十四日发（32）。晚许季上来谭，饭后去。夜宋守荣送其自著书十余册来，欲令作序。

十九日 上午寄东京羽太家家信。下午留黎厂本立堂书估来取去旧书八部，令其缮治也。夜季巿来，即去。续写《嵇中散集》。夜半微雪。

二十日 晴。上午寄二弟信（三十四）。午后往王府井大街徐景文医寓，令修正所补三齿。归途过临记洋行买饼干三匣，拟托宋子佩寄家。晚雷志潜来。

二十一日 星期休息。午后祁柏冈来招饮，谢去之。得陈子英信，十六日发。往徐景文医寓理齿讫，酬以二元。往留黎厂买《徐骑省集》一部八册，二元五角。夜宋紫佩来，假去二十元。夜半风起。

二十二日 午后陶望潮来函假十元，交陈墨涛转付。晚季巿来。

二十三日 上午陶书臣留书辞行，晨已启行向越。得二弟信，十九日发（33）。晚齐寿山来。商契衡来。宋紫佩来。

二十四日 上午得二弟所寄《绍兴县教育会月刊》第三期五册，十九日发。紫佩昨云午后启行往越中，乃遣人携一书箧并一函托其寄家，箧内图籍二十七种一百四十三册，帖四种二十二枚，饼干三合，果脯二合，旧衣裤各一件。午自至益锠吃饭及点心。下午宋守荣忽遣人来索去其书。晚季巿贻烹鸠一双。

二十五日 上午寄二弟信（三十五）并《萝庵游赏小志》一册。教育部令减去佥事、主事几半[58]。相识者大抵未动，惟无齐寿山，下午闻改为视学云。

二十六日 午后收本月俸二百十六元，仍实发九成也。下午雷志潜来函，责不为王佐昌请发旅费，其言甚苛而奇。今之少年，不明事理，良足闵叹。晚又有部令，予与协和、稻孙均仍旧职，齐寿山为视学，而胡孟乐则竟免官，庄生所谓不胥时而落者是矣。

二十七日 午后往交通银行为社会教育司存款，遇季巿、协和，遂同赴劝业场广福楼饮茗，将晚散出。沈后青于下午来访，未遇。得二弟信，二十三日发（34）。夜车耕南来谈。

二十八日 星期休息。午后往崇文门外草厂九条横胡同访沈后青，未遇。往观音寺街晋和祥买饼饵、饴糖、牛肉、科科等等共三元。往留黎厂神州国光社买钱谦益《投笔集笺注》一本，五角。又《神州大观》第四期一册，一元五角，邮费一角五分。又至清秘阁买信笺信封等共五角。下午祁柏冈来招饮，谢不赴。沈后青来。许季巿、张协和来。夜大风。黄元生来，其论甚奇，可笑。

二十九日 晴，小风。上午寄二弟信并本月家用一百元（三十六）。晚留黎厂本立堂旧书店伙计持前所托装订旧书来，共一百本，付工资五元一角五分。惟《急就篇》装订未善，令持归重理之。夜大风。

三十日 晴。上午赠钱稻孙《绍教育会月刊》第三期一册。晚许季巿来，即去，赠《绍教育会月刊》第三期一册。夜写《嵇康集》毕，计十卷，约四万字左右。

三十一日 上午寄陈子英信。雷志潜来部言王佐昌病卒于宝禅寺，部与恤金百元。午后赠通俗图书馆《绍兴教育会月刊》第一至第三期各一册。晚季巿、协和各赠肴二品。头微痛，似中寒，服规那丸三粒。夜伍仲文馈肴一器，馒头一盘。





癸丑书帐


全唐诗话八册 五·〇〇 一月四日

水经注汇校十六册 一·〇〇 一月十二日

寒山诗集一册 一·〇〇

樊南文集补编四册 三·〇〇

功顺堂丛书二十四册 四·〇〇 一月十八日

贯休画十六应真象石刻十六枚 钱稻孙所赠 一月二十八日

一四·〇〇〇

尔雅翼六册 一·〇〇 二月二日

墨池编六册印典二册 一〇·〇〇 二月八日

陶庵梦忆四册 一·〇〇

佩文斋书画谱三十二册 二〇·〇〇 二月九日

湖海楼丛书二十二册 七·〇〇

画征录二册 〇·三〇 二月十二日

神州大观第一集一册 一·六五

中国学报第三期一册 常毅箴所贻 二月十九日

瓯钵罗室书画过目考四册 一·〇〇 二月二十日

筆耕園一册 三五·〇〇 二月二十四日

正倉院誌一册 〇·七〇

陈白阳花鸟真迹一册 一·〇〇

嘉泰会稽志并续志十册 二〇·〇〇 二月二十一日起孟在越买得

九八·六五〇

六艺纲目二册 〇·八〇 三月一日

法苑珠林四十八册 一一·〇〇

初学记十六册 二·二〇

姚惜抱尺牍四册 游允白所赠 二月二日

白华绛跗阁诗集二册 〇·五〇 二月八日

古学汇刊第三期二册 一·〇五〇 二月十一日

翻汲古阁本十七史一百七十四册 三〇·〇〇 二月二十六日

郘亭知见传本书目十册 一四·〇〇 六〇·〇〇〇

秋浦双忠录六册 三·〇〇 四月五日

翻聚珍本旧唐书旧五代史共四十八册 六·〇〇

越中古刻九种石印本一册 索得

劝发菩提心文一册 许季上赠 四月七日

等不等观杂录一册 同上

三辅黄图二册 二·〇〇 四月八日

陶山集捌册 一·六〇 四月十二日

华阳国志四册 二·〇〇

后知不足斋丛书三十五册 一一·〇〇

赵似升长生册二册 〇·二〇 四月十九日

观古堂汇刻书及所著书三十二册 一〇·〇〇

会稽王氏银管录一册 〇·〇八 四月二十日 三五·八八〇

古学汇刊第四编二册 一·〇〇 五月十二日

七家后汉书补逸六册 一·〇〇 五月十八日

赏奇轩四种四册 四·〇〇

乐府诗集十二册 七·〇〇

林和靖诗集二册 一·〇〇 一四·〇〇〇

成都刻本梦溪笔谈四册 三·〇〇 六月七日

红雪山房画品十二则一册 书肆贻

景宋本李翰林集六册 二·八〇 六月二十三［二］日

魏鹤山渠阳诗注一册 〇·七〇

宾退录四册 四·二〇

草莽私乘一册 〇·二一〇

蕙櫋杂记一册 〇·二一〇

鸡窗丛话一册 〇·二一〇

后甲集二册 〇·六〇 六月二十九日

残明晋藩本唐文粹十八册 六·〇〇 一七·九三〇

绝妙好词笺四册 〇·五六〇 七月五日

仿古西厢十则十册 四·八〇

汲古阁六十种曲八十册 二四·〇〇 七月十三日

王桢［祯］农书十册 二·〇〇 三一·三六〇

史目表一册 钱稻孙所与 八月九日

古学汇刊第五编二册 一·〇五

神州大观第二集一册 一·六五

古今泉略十六册 一二·〇〇 八月十八日

古金待问录一册 〇·四〇 一五·一〇〇

文始一册 从钱稻孙君索得 九月四日 后转赠子英

诸葛武侯祠堂碑拓本一枚 杨君莘士持赠 九月五日

武梁祠画像佚存石拓本十枚 胡君孟乐赠 九月十一日

南湖四美一册 〇·九〇 九月二十三日 〇〇·九〇〇

神州大观第三集一册 一·六五〇 十月四日

嵊县志附剡录十四册 二·〇〇 十月五日

国学汇刊第六编二册 一·〇五〇 十月二十六日 四·七〇〇

傅青主自写诗稿一册 〇·三五 十一月八日

金冬心自写诗稿一册 〇·三〇

南宋院画录四册 朱逷先赠 十一月十六日

陈居中女史箴图一册 二·四〇

折疑论二册 〇·五〇 十一月二十二日

郡斋读书志十册 三·〇〇

大唐西域记四册 许季上所赠 十一月二十六日 六·五五〇

宝纶堂集八册 一·〇〇 十二月六日

越缦堂骈文附散文四册 一·〇〇 十二月七日

黄石斋手书诗卷一册 〇·二〇 十二月十四日

释迦谱四册 〇·七〇

虞世南汝南公主墓志铭一册 〇·七〇

初拓虞书东庙堂碑一册 〇·五〇

元明古德手迹一册 〇·三〇

徐骑省集八册 二·五〇 十二月二十一日

投笔集笺注一册 〇·五〇 十二月二十八日

神州大观第四期一册 一·七五 九·一五〇

总计三一〇·二二〇

本年共购书三百十元又二角二分，每月平匀约二十五元八角五分，起孟及乔峰所买英文图籍尚不在内。去年每月可二十元五角五分，今年又加增五分之一矣。十二月卅一日灯下记。



注释



[1] 游先农坛 是日为“共和大纪念日”，内务部礼俗司在先农坛设立的古物保存所免费开放，游人甚多。

[2] 以汪氏、孙氏两辑本《谢承书》相校 《谢承书》，即谢承《后汉书》。鲁迅于上年8月15日抄讫汪文台辑本，今日起又用清代孙志祖辑本与之互校。3月5日开始抄写校订本。

[3] 南海子 北京清故宫西侧的三个皇家花园湖，分别称南海、中海和北海。始开凿于金元间，蒙古语称湖为“海子”。

[4] 官书局 指直隶官书局，在琉璃厂内。

[5] 学部 清政府1905年废止科举制度后于次年设立的最高教育学术机关。1912年改为教育部。罗叔蕴（1866—1940），名振玉，字叔蕴，浙江上虞人，曾任学部参事。1899年，敦煌鸣沙山石室所藏唐人写本文献被发现后，罗振玉等人曾据以辑录刊刻多种丛书，其中包括大量佛经。

[6] 北邙 山名，又称邙山、芒山，在河南洛阳市北。东汉及魏的王侯大臣多葬于此。明器，即随葬物品。鲁迅2日及3日购得明器七件后，按实物绘图两幅，并作明器图说明，现以《自绘明器略图题识》为题编入《集外集拾遗补编》。

[7] 火神庙 在北京琉璃厂东端北侧。旧历正月初四到二十八日例有集市，多售古玩。

[8] 统一纪念日 1912年2月12日清帝下《退位诏》，命袁世凯全权在北京组织临时共和政府，与南方民军协商统一事宜。袁世凯因定每年此日为南北统一纪念日。

[9] 厂甸 在琉璃厂，店肆麕集，每年夏历正月初一至十六日百货骈集，游人纷至，俗称逛厂甸。

[10] 简作读音统一会会员 简，选拔。本年2月15日至5月15日，教育部选聘部内外专门人员组成读音统一会。该会后来制定注音字母三十九个，于1918年由教育部颁布施行。

[11] 因京师图书馆原馆长江瀚（字叔海）调任四川盐运使，馆长由教育部社会教育司司长夏曾佑兼任，实际负责人为鲁迅与沈商耆，故前往交接。

[12] 写谢承《后汉书》始 这是鲁迅手写谢承《后汉书》集校定本。本月27日写毕，并作《谢承〈后汉书〉序》。序文现编入《古籍序跋集》。

[13] 赞助以旧文为音符 读音统一会在核定音素、采定字母时争论激烈。在字母问题上主要分三派：一、偏旁派，仿日本片假名，用音近之汉字，任取其偏旁笔画为字母；二、符号派，自定符号以为字母；三、罗马字母派。各派争持不下时，鲁迅与许寿裳、朱希祖、马幼渔、钱稻孙等，提议以章炳麟1908年所拟的一套标音符号为基础制定字母，获得通过。

[14] 西泠印社 以“保存金石、研究印学”为宗旨的艺术团体，并出版发售金石、考古、美术等方面书籍和用品，1904年创立于杭州。其后社长吴昌硕在上海另设西泠印社，经营图书、治印等业务。

[15] 麻溪坝事 麻溪坝在绍兴北部临浦镇东南，明清以来当地人常为该坝的废留发生纷争。1912年省议会陈请废坝，县议会反对。双方均通电各省同乡会及北京政府，争执不已。本月，当地天乐乡的四十八村村民群起将该坝拆除。

[16] 写定谢沈《后汉书》一卷 鲁迅于上年8月2日从汪辑本中录出，本日写定。

[17] 写定虞预《晋书》集本 鲁迅校录已经散佚的晋代虞预《晋书》，于3月31日抄毕并作序。序文现编入《古籍序跋集》。

[18] 《沈下贤集》抄本 本日收到之抄本，系鲁迅1912年初在南京时与许寿裳等借江南图书馆藏书录出并作校勘。1914年4月6日起又据此本誊正。

[19] 指选择儿童艺术展览会会场事。1912年9月，教育部决定于次年夏季举行全国儿童艺术展览会。本年3月各地展品陆续送到，本日鲁迅与夏曾佑等开始选择会场。后因反袁的“二次革命”爆发，展览会延至1914年4月开幕。

[20] 图书分馆 京师图书馆所在的广化寺地处僻远，房屋破旧潮湿，不宜保存书籍，故教育部在另觅馆址的同时，租得宣武门外前青厂民房一座，于本年6月开设分馆。1914年迁至前青厂西口永光寺街，1916年初又迁至宣武门外香炉营四条胡同。

[21] 国会开会 辛亥革命后，由各省都督派参议员三人组成“临时参议院”为立法机关，是一院制。它接受孙中山的辞职，选举袁世凯为临时总统，并议决以北京为首都。但袁图谋任正式总统，乃催促临时参议院制定正式国会参议、众议两院选举法，改成两院制；1912年12月匆匆办理了两院初选，本年2月完成复选；是日开成国会首次会议。本年10月4日公布《总统选举法》，6日选出袁世凯为正式总统。

[22] 指教育部参事辞职事。教育总长陈振先在筹备中央学会选举中任意更改原章程，徇私舞弊，为此教育部参事钟观光、蒋维乔、汤中、王桐龄等呈请辞职以示抗议。后酿成教育部全体辞职风潮。

[23] 指浙江两级师范学堂。1909年秋起，鲁迅曾在该校任教一年。

[24] 中央学会 袁世凯政府拟仿英国皇家学会而设的机构，由教育总长直接掌握。后因确定会员资格问题酿成风潮。

[25] 董次长辞职 董恂士因教育部经费支绌，种种主张不能实行，又因中央学会选举问题引起轩然大波，早有辞意。4月21日，陈振先未与董商议，即任用亲信四人为教育部参事、司长、佥事，董益感不满而提出辞职。随后，陈振先因受到教育部内外反对，也提出辞职。

[26] 指敦促董恂士回部视事。5月1日，袁世凯准陈振先辞去教育部兼职，并令董恂士代理部务，董拒不就任。于是部员推鲁迅等请董速出维持部务。5月7日，董乃到部视事。

[27] 崇效寺 在北京宣武门外白纸坊陈家胡同。因多枣树，又称“枣花寺”。寺中植有牡丹四十余种，每年春夏间游人甚众。

[28] 法源寺 在北京广安门内。始建于唐武则天万岁通天元年（969）。初名悯忠寺，后改顺天寺、崇福寺，清雍正十二年（1734）改现名。是北京市内现存历史最悠久的名刹。

[29] 释迦文佛降世二千九百四十年纪念大会 释迦文佛即释迦牟尼。本年夏历四月初一至初八日，法源寺举行释迦文佛二九四○年圣诞纪念大会，并借所设水陆道场，追荐前清隆裕太后及民国死难诸先烈。大会还展出寺内珍藏宝物、名画、古佛舍利等。

[30] 指浙江省立第五中学。其前身为绍兴府中学堂，鲁迅于1910年9月至1911年11月间曾在该校任教。1912年改名为浙江省立第五中学。

[31] 指北京大学，日记又作太学。其前身为京师大学堂，1898年（光绪二十四年）创立，1912年改现名。鲁迅1920年8月至1926年7月曾在该校任教，1929年、1932年两次北上探亲时也曾应邀往作讲演。

[32] 夜阅《说郛》，与刻本大异 鲁迅借阅《说郛》，是为了从中校录《云谷杂记》，后于6月1日录写。这里的刻本，指清顺治初陶珽编刻的一百二十卷本。该刻本冗滥芜杂，虽袭《说郛》之名，但已非原貌。

[33] 从《说郛》写出《云谷杂记》 指从明抄本《说郛》第三十卷中写出的《云谷杂记》，一卷，四十九条，称“《说郛》本”。鲁迅在卷末附有短跋，跋文现编入《古籍序跋集》。

[34] 指聚珍版本《云谷杂记》，清乾隆朝修《四库全书》时从《永乐大典》中辑出，一百二十余条，分四卷，用武英殿聚珍版印行，是后来的流行本。

[35] 五夫村一则 指《说郛》本《云谷杂记》中《五大夫》一条。该条辨明上虞五夫村并非秦始皇封松为五大夫之地，而是因“有焦氏墓于此，后五子皆位至大夫，因而得名”。秦始皇的封松树应在泰山。

[36] 历史博物馆 教育部于1912年7月向国务会议建议就国子监旧署筹设历史博物馆，不久即获同意，在国子监彝伦堂设筹备处，并开始清查原有藏品和采购北邙等地出土文物。此项工作属社会教育司第一科职责，鲁迅常至此督察。1918年历史博物馆迁至午门前左右朝房，1926年7月正式开放。

[37] 作归计 鲁迅拟于19日回绍兴探亲，此次返籍前后共五十天，8月7日返京。

[38] 中华书局 1912年创办于上海，在国内各大中城市设有分局多处。鲁迅在1914年1月曾将周作人译《劲草》投寄该局，未被采用。

[39] 巴且实 巴且，即巴蕉。巴且实系指作为果品的粉芭蕉、灰芭蕉。

[40] 俞五房 即俞五房过塘行，设在西兴镇上的一家承办行李托运、代雇舟轿的运输行。

[41] 成章女学校 为纪念近代民主革命家陶成章而设的一所小学。1912年4月由陈琳珊、胡士杰等创办。陈子英为校董会长。鲁迅曾支持该校的创立。

[42] 绍兴教育会 全称绍兴县教育会。1909年（宣统元年）成立。1911年夏扩大改组为山会教育会，选杜海生为会长。1912年改为绍兴县教育会，会长罗飏伯，副会长周树人、傅励臣。1913年4月改选周作人任会长。

[43] 本日因土匪骚扰东皋，军士闭城搜捕，故鲁迅未能启程。

[44] 是日起录写《石屏集》，11月16日抄毕。

[45] 译稿三本 指周作人译小说《炭画》、《黄蔷薇》及《劲草》三稿。

[46] 《童话略论》 周作人作，经鲁迅介绍刊于《教育部编纂处月刊》第一卷第八册。参看本卷第8页注〔4〕。

[47] 孔子生日 据传孔子生日是夏历八月二十七日，是日为公历9月28日。按1912年1月1日民国成立后于次日通电全国改用公历纪年。

[48] 国子监，参看本书第9页注〔8〕。清末至民国初年，政府每年旧历二月、八月的丁日在国子监毗邻的孔庙举行祭礼，称“丁祭”。又旧历八月二十七日为孔子诞辰，故教育部举行祭礼。祭礼中所用牲礼祭后分发参祭者。

[49] 借《嵇康集》一册 鲁迅为辑校《嵇康集》，借到丛书堂写本《嵇康集》作底本，用黄省曾、汪士贤、程荣、张溥、张燮等刻本，以及类书、古注等引文进行辑校。自本月15日始，至1924年6月基本完成。其间并为该书作序、跋、逸文考、著录考。1931年11月又以影宋本《六臣注文选》校勘一遍。校本在鲁迅生前未能出版。

[50] 即《儿童之好奇心》。日本上野阳一（1883—1957）著，鲁迅本月18日译毕，21日交《教育部编纂处月刊》。11月发表于该刊第一卷第十册，收入《译丛补》。

[51] 通俗图书馆 全称京师通俗图书馆。社会教育司主办，由第二科管理。初设宣武门内大街，1919年底迁至宣武门内头发胡同。鲁迅常往联系工作，借阅图书并赠与书刊。

[52] 规那丸 即奎宁丸，日记又作鸡那丸、金鸡那小丸、金鸡纳丸、鸡那霜丸。当时用作退热药。

[53] 改组京师图书馆事 教育部拟扩充、改组京师图书馆，特指派鲁迅等会同该馆人员清理、移交，并准备迁址。

[54] 益锠 日记又作益昌。设在北京西单大街的西餐馆。1913年冬至1917年间鲁迅同齐寿山、钱稻孙等常往该店用餐和购买食品。

[55] 《岭表录异》 原书佚，1910年至1911年初鲁迅在武英殿聚珍本基础上校订增补，并作校勘记。

[56] 指为举办全国儿童艺术展览会做准备工作。

[57] 利俾瑟雕刻展览会 应作“万国书业雕刻及他种专艺赛会”。该会定于1914年5月至8月在德国莱比锡举行。因我国雕刻、印刷历史悠久，故德方委托留华德侨米和伯博士在北京设立筹备处，以征集展品。

[58] 减去佥事、主事几半 据1912年8月2日由临时大总统公布的参议院议决《修正教育部官制》规定：教育部设佥事三十二人，主事不得超过八十人。1913年冬修正官制，减为佥事十八人，主事四十二人。