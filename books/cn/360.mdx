---
---
---
title: 二刻拍案惊奇
---


```
　第一卷　进香客莽看金刚经　出狱僧巧完法会分
　第二卷　小道人一著饶天下　女棋童两局注终身
　第三卷　权学士权认远乡姑　白孺人白嫁亲生女
　第四卷　青楼市探人踪　红花场假鬼闹
　第五卷　襄敏公元宵失子　十三郎五岁朝天
　第六卷　李将军错认舅　刘氏女诡从夫
　第七卷　吕使者情媾宦家妻　吴太守义配儒门女
　第八卷　沈将仕三千买笑钱　王朝议一夜迷魂阵
　第九卷　莽儿郎惊散新莺燕　㑇梅香认合玉蟾蜍
　第十卷　赵五虎合计挑家衅　莫大郎立地散神奸
　第十一卷　满少卿饥附饱飏　焦文姬生仇死报
　第十二卷　硬勘案大儒争闲气　甘受刑侠女著芳名
　第十三卷　鹿胎庵客人作寺主　剡溪里旧鬼借新尸
　第十四卷　赵县君乔送黄柑　吴宣教干偿白镪
　第十五卷　韩侍郎婢作夫人　顾提控掾居郎署
　第十六卷　迟取券毛烈赖原钱　失还魂牙僧索剩命
　第十七卷　同窗友认假作真　女秀才移花接木
　第十八卷　甄监生浪吞秘药　春花婢误泄风情
　第十九卷　田舍翁时时经理　牧童儿夜夜尊荣
　第二十卷　贾廉访赝行府牒　商功父阴摄江巡
　第二十一卷　许蔡院感梦擒僧　王氏子因风获盗
　第二十二卷　痴公子狠使噪脾钱　贤丈人巧赚回头婿
　第二十三卷　大姊魂游完宿愿　小姨病起续前缘
　第二十四卷　庵内看恶鬼善神　井中谭前因后果
　第二十五卷　徐茶酒乘闹劫新人　郑蕊珠鸣冤完旧案
　第二十六卷　懵教官爱女不受报　穷庠生助师得令终
　第二十七卷　伪汉裔夺妾山中　假将军还姝江上
　第二十八卷　程朝奉单遇无头妇　王通判双雪不明冤
　第二十九卷　赠芝麻识破假形　撷草药巧谐真偶
　第三十卷　瘗遗骸王玉英配夫　偿聘金韩秀才赎子
　第三十一卷　行孝子到底不简尸　殉节妇留待双出柩
　第三十二卷　张福娘一心贞守　朱天锡万里符名
　第三十三卷　杨抽马甘请杖　富家郎浪受惊
　第三十四卷　任君用恣乐深闺　杨太尉戏宫馆客
　第三十五卷　错调情贾母詈女　误告状孙郎得妻
　第三十六卷　王渔翁舍镜崇三宝　白水僧盗物丧双生
　第三十七卷　叠居奇程客得助　三救厄海神显灵
　第三十八卷　两错认莫大姐私奔　再成交杨二郎正本
　第三十九卷　神偷寄兴一枝梅　侠盗惯行三昧戏
　第四十卷　宋公明闹原宵杂剧
　　第一折 提纲
　　第二折 破橙
　　第三折 讯灯
　　第四折 词忤
　　第五折 闯禁
　　第六折 折柳
　　第七折 赐环
　　第八折 狎游
　　第九折 闹灯
```

序

尝记博物志云：“汉刘褒画云汉图，见者觉热，又画北风图，见者觉寒。”窃疑画本非真，何缘至是？然犹曰：“人之见，为之也。”甚而僧繇点睛，雷电破壁；吴道玄画殿内五龙，大雨辄生烟雾，是将执画为真则既不可，若云赝也，不已胜于真者乎？然则操之家，亦若是焉则已矣。

今小说之行世者无虑百种，然而失真之病起于好奇，知奇之为奇，而不知无奇之所以为奇。舍目前可纪之事，而驰骛于不论不议之乡，如画家之不图犬马而图鬼魅者，曰：“吾以骇听而止耳。”夫刘越石清啸吹笳，尚能使群胡流涕解围而去。今举物态人情，恣其点染，而不能使人欲歌欲泣于其间，此其奇与非奇，固不待智者而后知之也。则为之解曰：“文自《南华》、《冲虚》，已多寓言，下至非有先生、冯虚公子，安所得其真者而寻之？不知此以文胜，非以事胜也。至演义一家，幻易而真难，固不可相衡而论矣。有如《西游》一记怪诞不经，读者皆知其谬。然据其所载，师弟四人各一性情、各一动止。试摘取其一言一事，遂使暗中摹索，亦知其出自何人。则正以幻中有真，乃为传神阿堵而已，有不如水浒之讥。岂非真不真之关，固奇不奇之大较也哉。”

即空观主人者，其人奇、其文奇，其遇亦奇。因取其抑塞磊落之才，出绪馀以为传奇，又降而为演义，此拍案惊奇之所以两刻也。其所捃摭大都真切可据，而间及神天鬼怪。故如史迁纪事，摹写逼真。而龙之踞腹，蛇之当道，鬼神之理，远而非无，不妨点缀域外之观，以破俗儒之隅见耳。若夫妖艳风流一种，集中亦所必存，唯污蔑世界之谈，则戛戛乎其务去。鹿门子常怪宋广平之为人，言其铁心石肠，而为〈梅花赋〉则清便艳发，得南朝徐庾体。繇此观之，凡托于椎陋以眩世，殆有不足信者，夫主人之言固曰：“使世有能得吾说者，以为忠臣孝子无难，而不能者不至为宣淫而已矣。”此则作者之苦心，又出于平平奇奇之外者也。时剞劂告成，而主人薄游未返，肆中急欲行世，征言于余。未知搦管，毋乃刻画无盐、唐突西子哉！亦曰簸之扬之，糠秕在前云尔。

壬申冬日　睡乡居士题并书

小引

丁卯之秋，事附肤落毛，失诸正鹄，迟回白门，偶戏取古今所闻一二奇局可纪者，演而成说，聊舒胸中磊块。非曰“行之可远”，姑以游戏为快意耳。同侪过从者索阅一篇竟，必拍案曰：“奇哉所闻乎！”为书贾所侦，因以梓传请。遂为钞撮成编，得四十种。支言俚说不足供酱瓿，而翼飞胫走，较撚髭呕血笔冢研穿者，售不售反霄壤隔也。嗟乎！文讵有定价乎？贾人一试之而效，谋再试之。余谓一之已甚，顾逸事新语可佐谈资者，乃先是所罗而未及付之于墨，其为柏梁馀材、武昌剩竹，颇亦不少。意不能恝，聊复缀为四十则。其间说鬼说梦，亦真亦诞。然意存劝戒，不为风雅罪人，后先一指也。竺乾氏以此等亦为绮语障，作如是观，虽现稗官身为说法，恐维摩居士知贡举又不免驳放耳。

崇祯壬申冬日　即空观主人题于玉光斋中