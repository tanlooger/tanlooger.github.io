---
---
---
title: 卷十三·志第三
---

◎天文下〔月五星犯列舍  经星变附见  妖星客星  星流陨  云气〕△月五星犯列舍〔经星变附见〕

魏文帝黄初四年三月癸卯，月犯心大星。占曰“心为天王位，王者恶之”六月甲申，太白昼见。案刘向《五纪论》曰“太白少阴，弱，不得专行，故以己未为界，不得经天而行。经天则昼见，其占为兵丧，为不臣，为更王。强国弱，小国强”是时孙权受魏爵号，而称兵距守。其十二月丙子，月犯心大星。占同上。五年十月乙卯，太白昼见。占同上。又岁星入太微逆行，积百四十九日乃出。占曰“五星入太微，从右入三十日以上，人主有大忧”一曰“有赦至”七年五月，帝崩，明帝即位，大赦天下。六年五月壬戌，荧惑入太微，至壬申，与岁星相及，俱犯右执法，至癸酉乃出。占曰“从右入三十日以上，人主有大忧”又曰“月、五星犯左右执法，大臣有忧”一曰“执法者诛，金、火尤甚”十一月，皇子东武阳王鉴薨。七年正月，骠骑将军曹洪免为庶人。四月，征南大将军夏侯尚薨。五月，帝崩。《蜀记》称明帝问黄权曰“天下鼎立，何地为正”对曰“当验天文。往者荧惑守心而文帝崩，吴、蜀无事，此其征也”案三国史并无荧惑守心之文，疑是入太微。八月，吴遂围江夏，寇襄阳，大将军宣帝救襄阳，斩吴将张霸等，兵丧更王之应也。

明帝太和五年五月，荧惑犯房。占曰“房四星，股肱臣将相位也，月、五星犯守之，将相有忧”其七月，车骑将军张郃追诸葛亮，为亮所害。十二月，太尉华歆薨。其十一月乙酉，月犯轩辕大星。占曰“女主忧”六年三月乙亥，月又犯轩辕大星。十一月丙寅，太白昼见南斗，遂历八十馀日，恒见。占曰“吴有兵”明年，孙权遣张弥等将兵万人，锡授公孙文懿为燕王，文懿斩弥等，虏其众。青龙三年正月，太后郭氏崩。

青龙二年三月辛卯，月犯舆鬼。舆鬼主斩杀。占曰“人多病，国有忧”又曰“大臣忧”是年夏及冬，大疫。四年五月，司徒董昭薨。其五月丁亥，太白昼见，积三十馀日。以晷度推之，非秦魏，则楚也。是时，诸葛亮据渭南，宣帝与相持。孙权寇合肥，又遣陆议、孙韶等入淮沔，天子亲东征。蜀本秦地，则为秦魏及楚兵悉起矣。其七月己巳，月犯楗闭。占曰“有火灾”三年七月，崇华殿灾。三年六月丁未，填星犯井钺。戊戌，太白又犯之。占曰“凡月、五星犯井钺，悉为兵灾”一曰“斧钺用，大臣诛”七月己丑，填星犯东井距星。占曰“填星入井，大人忧”行近距，为行阴。其占曰“大水，五谷不成”景初元年夏，大水，伤五谷。其年十月壬申，太白昼见，在尾，历二百馀日，恒昼见。占曰“尾为燕，有兵”十二月戊辰，月犯钩钤。占曰“王者忧”四年闰正月己巳，填星犯井钺。三月癸卯，填星犯东井。己巳，太白与月加景昼见。五月壬寅，太白犯毕左股第一星。占曰“毕为边兵，又主刑罚”九月，凉州塞外胡阿毕师使侵犯诸国，西域校尉张就讨之，斩首捕虏万计。其年七月甲寅，太白犯轩辕大星。占曰“女主忧”景初元年，皇后毛氏崩。

景初元年二月乙酉，月犯房第二星。占曰“将军有忧”其七月，司徒陈矫薨。二年四月，司徒韩暨薨。其七月辛卯，太白昼见，积二百八十馀日。时公孙文懿自立为燕王，署置百官，发兵距守，宣帝讨灭之。二年二月己丑，月犯心距星，又犯中央大星。五月乙亥，月又犯心距星及中央大星。案占曰“王者恶之。犯前星，太子有忧”三年正月，帝崩。太子立，卒见废。其年十月甲午，月犯箕。占曰“将军死”正始元年四月，车骑将军黄权薨。其闰十一月癸丑，月犯心中央大星。

少帝正始元年四月戊午，月犯昴东头第一星。十月庚寅，月又犯昴北斗四星。占曰“月犯昴，胡不安”二年六月，鲜卑阿妙儿等寇西方，敦煌太守王延破之，斩二万馀级。三年，又斩鲜卑大帅及千馀级。二年九月癸酉，月犯舆鬼西北星。三年二月丁未，又犯西南星。占曰“有钱令”一曰“大臣忧”三年三月，太尉满宠薨。四年正月，帝加元服，赐群臣钱各有差。四年十月、十一月，月再犯井钺。是月，宣帝讨诸葛恪，恪弃城走。五年二月，曹爽征蜀。五年十一月癸巳，填星犯亢距星。占曰“诸侯有失国者”七年七月丁丑，月犯左角。占曰“天下有兵，左将军死”七月乙亥，荧惑犯毕距星。占曰“有边兵”一曰“刑罚用”九年正月辛亥，月犯亢南星。占曰“兵起”一曰“将军死”七月癸丑，填星犯楗闭。占曰“王者不宜出宫下殿”嘉平元年，天子谒陵，宣帝奏诛曹爽等。天子野宿，于是失势。

嘉平元年六月壬戌，太白犯东井距星。占曰“国失政，大臣为乱”四月辛巳，太白犯舆鬼。占曰“大臣诛”一曰“兵起”二年三月己未，太白又犯井距星。三年七月，王凌与楚王彪有谋，皆伏诛，人主遂卑。

吴孙权赤乌十三年夏五月，日北至，荧惑逆行，入南斗。秋七月，犯魁第三星而东。《汉晋春秋》云“逆行”。案占“荧惑入南斗，三月吴王死”一曰“荧惑逆行，其地有死君”太元二年，权薨，是其应也，故《国志》书于吴。是时，王凌谋立楚王彪，谓“斗中有星，当有暴贵者”，以问知星人浩详。详疑有故，欲悦其意，不言吴有死丧，而言“淮南楚分，吴楚同占，当有王者兴”，故凌计遂定。

嘉平二年十二月丙申，月犯舆鬼。三年四月戊寅，月犯东井。五月甲寅，月犯亢距星。占曰“将军死”一曰“为兵”是月，王凌、楚王彪等诛。七月，皇后甄氏崩。四年三月，吴将为寇，镇东将军诸葛诞破走之。其年七月己巳，月犯舆鬼。九月乙巳，又犯之。十月癸未，荧惑犯亢南星。占曰“臣有乱”四年十一月丁未，月又犯鬼积尸。五年六月戊午，太白犯角。占曰“群臣有谋，不成”庚辰，月犯箕星。占曰“将军死”七月，月犯井钺。丙午，月又犯鬼西北星。占曰“国有忧”十一月癸酉，月犯东井距星。占曰“将军死”正元元年正月，镇东将军毌丘俭、扬州刺史文钦反，兵俱败，诛死。二月，李丰及弟翼、后父张缉等谋乱，事泄，悉诛，皇后张氏废。九月，帝废为齐王。蜀将姜维攻陇西，车骑将军郭淮讨破之。

高贵乡公正元二年二月戊午，荧惑犯东井北辕西头第一星。甘露元年七月乙卯，荧惑犯东井钺星。壬戌，月又犯钺星。八月辛亥，月犯箕。

吴废孙亮太平元年九月壬辰，太白犯南斗，《吴志》所书也。占曰“太白犯斗，国有兵，大臣有反者”其明年，诸葛诞反。又明年，孙綝废亮。吴魏并有兵事也。

甘露元年九月丁巳，月犯东井。二年六月己酉，月犯心中央大星。八月壬子，岁星犯井钺。九月庚寅，岁星逆行，乘井钺。十月丙寅，太白犯亢距星。占曰“逆臣为乱，人君忧”景元元年五月，有成济之变及诸葛诞诛，皆其应也。二年三月庚子，太白犯东井。占曰“国失政，大臣为乱”是夜，岁星又犯东井。占曰“兵起”至景元元年，高贵乡公败。三年八月壬辰，岁星犯舆鬼锧星。占曰“斧锧用，大臣诛”四年四月甲申，岁星又犯舆鬼东南星。占曰“鬼东南星主兵，木入鬼，大臣诛”景元元年，杀尚书王经。

元帝景元元年二月，月犯建星。案占“月五星犯建星，大臣相谮”是后钟会、邓艾破蜀，会谮艾。二年四月，荧惑入太微，犯右执法。占曰“人主有大忧”一云“大臣忧”四年十月，岁星守房。占曰“将相忧”一云“有大赦”明年，邓艾、钟会皆夷灭，赦蜀土。五年，帝逊位。

武帝咸宁四年九月，太白当见不见。占曰“是谓失舍，不有破军，必有亡国”是时羊祜表求伐吴，上许之。五年十一月，兵出，太白始夕见西方。太康元年三月，大破吴军，孙皓面缚请罪，吴国遂亡。

太康八年三月，荧惑守心。占曰“王者恶之”太熙元年四月乙酉，帝崩。

惠帝元康三年四月，荧惑守太微六十日。占曰“诸侯三公谋其上，必有斩臣”一曰“天子亡国”是春太白守毕，至是百馀日。占曰“有急令之忧”一曰“相死”又为边境不安。后贾后陷杀太子。六年十月乙未，太白昼见。九年六月，荧惑守心。占曰“王者恶之”八月，荧惑入羽林。占曰“禁兵大起”其后，帝见废为太上皇，俄而三王起兵讨赵王伦，伦悉遣中军兵相距累月。

永康元年三月，中台星坼，太白昼见。占曰“台星失常，三公忧。太白昼见，为不臣”是月，贾后杀太子，赵王伦寻废杀后，斩司空张华。其五月，荧惑入南斗。占曰“宰相死，兵大起。斗，又吴分野”是时，赵王伦为相，明年，篡位，三王兴师诛之。太安二年，石冰破扬州。其八月，荧惑入箕。占曰“人主失位，兵起”明年赵王伦篡位，改元。二年二月，太白出西方，逆行入东井。占曰“国失政，大臣为乱”是时，齐王冏起兵讨赵王伦，伦灭，冏拥兵不朝，专权淫奢，明年，诛死。

永宁元年，自正月至于闰月，五星互经天，纵横无常。《星传》曰“日阳，君道也。星阴，臣道也。日出则星亡，臣不得专也。昼而星见午上者为经天，其占为不臣，为更王”今五星悉经天，天变所未有也。石氏说曰“辰星昼见，其国不亡则大乱”是后，台鼎方伯，互执大权，二帝流亡，遂至六夷更王，迭据华夏，亦载籍所未有也。其四月，岁星昼见。五月，太白昼见。占同前。七月，岁星守虚危。占曰“木守虚危，有兵忧。虚危，齐分”一曰“守虚，饑。守危，徭役烦多，下屈竭”辰星入太微，占曰“为内乱”，一曰“群臣相杀”。太白守右掖门，占曰“为兵，为乱，为贼”八月戊午，填星犯左执法，又犯上相，占曰“上相忧”。荧惑守昴，占曰“赵魏有灾”。辰星守舆鬼，占曰“秦有灾”。九月丁未，月犯左角。占曰“人主忧”一曰“左卫将军死，天下有兵”二年四月癸酉，岁星昼见。占曰“为臣强”初，齐王冏定京都，因留辅政，遂专慠无君。是月，成都、河间檄长沙王乂讨之，冏乂交战，攻焚宫阙，冏兵败，夷灭。又杀其兄上军将军寔以下二十馀人。太安二年，成都攻长沙，于是公私饑困，百姓力屈。

太安二年二月，太白入昴。占曰“天下扰，兵大起”七月，荧惑入东井。占曰“兵起，国乱”是秋，太白守太微上将。占曰“上将以兵亡”是年冬，成都、河间攻洛阳。八月，长沙王奉帝出距二王。三年正月，东海王越执长沙王乂，张方又杀之。三年正月，荧惑入南斗，占同永康。七月，左卫将军陈眕率众奉帝伐成都，六军败绩，兵偪乘舆。是时，天下盗贼群起，张昌尤盛。

永兴元年七月庚申，太白犯角、亢，经房、心，历尾、箕。九月，入南斗。占曰“犯角，天下大战。犯亢，有大兵，人君忧。入房心，为兵丧。犯尾箕，女主忧”一曰“天下大乱。入南斗，有兵丧”一曰“将军为乱。其所犯守，又兖、豫、幽、冀、扬州之分野”是年七月，有荡阴之役。九月，王浚杀幽州刺史和演，攻邺，邺溃，于是兖豫为天下兵冲。陈敏又乱扬土。刘元海、石勒、李雄等并起微贱，跨有州郡。皇后羊氏数被幽废。皆其应也。二年四月丙子，太白犯狼星。占曰“大兵起”九月，岁星守东井。占曰“有兵，井又秦分野”是年，苟晞破公师藩，张方破范阳王虓，关西诸将攻河间王颙，颙奔走，东海王迎杀之。

光熙元年四月，太白失行，自翼入尾、箕。占曰“太白失行而北，是谓反生。不有破军，必有屠城”五月，汲桑攻邺，魏郡太守冯嵩出战，大败，桑遂害东燕王腾，杀万馀人，焚烧魏时宫室皆尽。其九月丁未，荧惑守心。占曰“王者恶之”己亥，填星守房、心。占曰“填守房，多祸丧。守心，国内乱，天下赦”是时，司马越专权，终以无礼破灭，内乱之应也。十一月，帝崩，怀帝即位，大赦天下。

怀帝永嘉元年十二月丁亥，星流震散。按刘向说，天官列宿，在位之象。其众小星无名者，众庶之类。此百官众庶将流散之象也。是后天下大乱，百官万姓，流移转死矣。二年正月庚午，太白伏不见，二月庚子，始晨见东方，是谓当见不见，占同上条。其后破军杀将，不可胜数，帝崩虏庭，中夏沦覆。三年正月庚子，荧惑犯紫微。占曰“当有野死之王，又为火烧宫”是时太史令高堂冲奏，乘舆宜迁幸，不然必无洛阳。五年六月，刘曜、王弥入京都，焚烧宫庙，执帝归平阳。三年，填星久守南斗。占曰“填星所居久者，其国有福”是时，安东将军、琅邪王始有扬土。其年十一月，地动，陈卓以为是地动应也。五年十月，荧惑守心。六年六月丁卯，太白犯太微。占曰“兵入天子庭，王者恶之”七月，帝崩于寇庭，天下行服大临。

元帝太兴元年七月，太白犯南斗。占曰“吴越有兵，大人忧”二年二月甲申，荧惑犯东井。占曰“兵起，贵臣相戮”八月己卯，太白犯轩辕大星。占曰“后宫忧”三年五月戊子，太白入太微，又犯上将星。占曰“天子自将，上将诛”九月，太白犯南斗。十月己亥，荧惑在东井，居五诸侯南，踟蹰留积三十日。占曰“荧惑守井二十日以上，大人忧。守五诸侯，诸侯有诛者”永昌元年三月，王敦率江荆之众来攻京都，六军距战，败绩，人主谢过而已。于是杀护军将军周顗、尚书令刁协、骠骑将军戴若思。又，镇北将军刘隗出奔。四月，又杀湘州刺史谯王司马承、镇南将军甘卓。闰十二月，帝崩。

明帝太宁三年正月，荧惑逆行，入太微。占曰“为兵丧，王者恶之”闰八月，帝崩。后二年，苏峻反，攻焚宫室，太后以忧偪崩，天子幽劫于石头城，远近兵乱，至四年乃息。

成帝咸和六年正月丙辰，月入南斗。占曰“有兵”是月，石勒杀略娄、武进二县人。明年，石勒众又抄略南沙、海虞。其十一月，荧惑守胃昴。占曰：赵魏有兵”八年七月，石勒死，石季龙自立。是时，虽二石僭号，而其强弱常占于昴，不关太微、紫宫也。八年三月己巳，月入南斗。与六年占同。其年七月，石勒死，彭彪以谯，石生以长安，郭权以秦州并归顺。于是遣督护乔球率众救彪，彪败，球退。又，石季龙、石斌攻灭生、权。其七月，荧惑入昴。占曰“胡王死”一曰“赵地有兵”是月，石勒死，石季龙多所攻没。八月，月又犯昴。占曰“胡不安”九年三月己亥，荧惑入舆鬼，犯积尸。占曰“兵在西北，有没军死将”六月、八月，月又犯昴。是时，石弘虽袭勒位，而石季龙擅威横暴，十一月废弘自立，遂幽杀之。

咸康元年二月己亥，太白犯昴。占曰“兵起，岁中旱”四月，石季龙略骑至历阳，加司徒王导大司马，治兵列戍冲要。是时，石季龙又围襄阳。六月，旱。其年三月丙戌，月入昴。占曰“胡王死”八月戊戌，荧惑入东井。占曰“无兵，兵起。有兵，兵止”十一月，月犯昴。二年正月辛亥，月犯房南第二星。八月，月又犯昴。九月庚寅，太白犯南斗，因昼见。占曰“斗为宰相，又扬州分，金犯之，死丧之象。昼见，为不臣，又为兵丧”其后，石季龙僭称天王，发众七万。四年二月自陇西攻段杀辽于蓟，又袭慕容皝于棘城，不克，皝击破其将麻秋，并虏段辽杀之。三年七月己酉，月犯房上星。八月，荧惑入舆鬼，犯积尸。甲戌，月犯东井距星。九月戊子，月犯建星。四年四月己巳，太白昼见，在柳。占曰“为兵，为不臣”明年，石季龙大寇沔南，于是内外戒严。其五月戊戌，荧惑犯右执法。占曰“大臣死，执政者忧”九月，太白又犯右执法。案占“五星灾同，金火尤甚”十一月戊子，太白犯房上星。占曰“上相忧”五年四月乙未，月犯毕距星。占曰“兵起”七月己酉，月犯房上星。占曰“将相忧”是月庚申，丞相王导薨，庾冰代辅政。八月，太尉郗鉴薨。又有沔南邾城之败，百姓流亡万馀家。六年正月，征西大将军庾亮薨。六年三月甲辰，荧惑犯太微上将星。占曰“上将忧”四月丁丑，荧惑犯右执法。占曰“执政者忧”六月乙亥，月犯牵牛中央星。占曰“大将忧”是时，尚书令何充为执法，有谴，欲避其咎，明年求为中书令。其四月丙午，太白犯毕距星。占曰“兵革起”一曰“女主忧”六月乙卯，太白犯轩辕大星。占曰“女主忧”七年三月，皇后杜氏崩。七年三月壬午，月犯房。四月己丑，太白入舆鬼。五月，太白昼见。八月辛丑，月犯舆鬼。八年六月，荧惑犯房上第二星。占曰“次相忧”八月壬寅，月犯毕。占曰“下犯上，兵革起”十月，月又掩毕大星。占同上。其建元二年，车骑将军庾冰薨。庾翼大发兵，谋伐石季龙，专制上流，朝廷惮之。

康帝建元元年正月壬午，太白入昴。占曰“赵地有兵”又曰“天下兵起”四月乙酉，太白昼见。是年，石季龙杀其子邃，又遣将寇没狄道，及屯蓟东，谋慕容皝。二年，岁星犯天关。安西将军庾翼与兄冰书曰“岁星犯天关，占云关梁当分。比来江东无他故，江道亦不艰难，而石季龙频年再闭关，不通信使，此复是天公愦愦，无皂白之征也”其闰月乙酉，太白犯斗。占曰“为丧，天下受爵禄”九月，帝崩，太子立，大赦，赐爵。

穆帝永和元年正月丁丑，月入毕。占曰“兵大起”戊寅，月犯天关。占曰“有乱臣更天子之法”五月辛巳，太白昼见，在东井。占曰“为臣强，秦有兵”六月辛丑，月入太微，犯屏西南星。占曰“辅臣有免罢者”七月、八月，月皆犯毕。占同上。己未，月犯舆鬼。占曰“大臣有诛”九月庚戌，月又犯毕。是年初，庾翼在襄阳。七月，翼疾将终，辄以子爰之为荆州刺史，代己任。爰之寻被废。明年，桓温又辄率众伐蜀，执李势，送至京都。蜀本秦地也。二年二月壬子，月犯房上星。四月丙戌，月又犯房上星。八月壬申，太白犯左执法。三年正月壬午，月犯南斗第五星。占曰“将军死，近臣去”五月壬申，月犯南斗第四星，因入魁。占曰“有兵”一曰“有大赦”六月，月犯东井距星。占曰“将军死，国有忧”戊戌，月犯五诸侯。占曰“诸侯有诛”九月庚寅，太白犯南斗第五星。占曰“为丧，为兵”四年七月丙申，太白犯左执法。甲寅，月犯房。丁巳，月入南斗，犯第二星。乙丑，太白犯左执法。占悉同上。十月甲辰，月犯亢。占曰“兵起，将军死”十一月戊戌，月犯上将星。三年六月，大赦。是月，陈逵征寿春，败而还。七月，氐蜀馀寇反，乱益土。九月，石季龙伐凉州。五年，征北大将军褚裒卒。四年四月，太白入昴，是时，戎晋相侵，赵地连兵尤甚。七月，太白犯轩辕。占曰“在赵，及为兵丧”甲寅，月犯房。十月甲戌，月犯亢。占曰“兵起，将军死”八月，石季龙太子宣杀弟韬，宣亦死。其十一月戊戌，月犯上将星。五年正月，石季龙僭号称皇帝，寻死。五年四月丁未，太白犯东井。占曰“秦有兵”九月戊戌，太白犯左角。占曰“为兵”十月，月犯昴。占曰“胡有忧，将军死”是年八月，褚裒北征兵败。十月，关中二十馀壁举兵内附。石遵攻没南阳。十一月，冉闵杀石遵，又尽杀胡十馀万人，于是赵魏大乱。十二月，褚裒薨。八年，刘显、苻健、慕容俊并僭号。殷浩北伐，败绩，见废。六年二月辛酉，月犯心大星。占曰“大人忧，又豫州分野也”丁丑，月犯房。占曰“将相忧”六月己丑月犯昴。占同上。乙未，月犯五诸侯。占同上。七月壬寅，月始出西方，犯左角。占曰“大将军死”一曰“天下有兵”丁未，月犯箕。占曰“将军死”丙寅，荧惑犯钺星。占曰“大臣有诛”八月辛卯，月犯左角。太白昼见，在南斗。月犯右执法。占并同上。是岁，司徒蔡谟免为庶人。七年二月，太白犯昴。占同上。三月乙卯，荧惑入舆鬼，犯积尸。占曰“贵人有忧”五月乙未，荧惑犯轩辕大星。占曰“女主忧”太白入毕口，犯左股。占曰“将相当之”六月乙亥，月犯箕。占曰“国有兵”丙子，月犯斗。丁丑，荧惑入太微，犯右执法。八月庚午，太白犯轩辕。戊子，太白犯右执法。占悉同上。七年，刘显杀石祗及诸将帅，山东大乱，疾疫死亡。八年三月戊戌，月犯轩辕大星。癸丑，月入南斗，犯第二星。五月，月犯心星。六月癸酉，月犯房。七月壬子，岁星犯东井距星。占曰“内乱兵起”八月戊戌，荧惑入舆鬼。占曰：忠臣戮死”丙辰，太白入南斗，犯第四星。占曰“将为乱”一曰“丞相免”九年二月乙巳，月入南斗，犯第三星。三月戊辰，月犯房。八月，岁星犯舆鬼东南星。占曰“兵起”是时，帝幼冲，母后称制，将相有隙，兵革连起，慕容俊僭号称燕王，攻伐不休。十年正月乙卯，月蚀昴星。占曰“赵魏有兵”癸酉，填星奄钺星。占曰“斧钺用”二月甲申，月犯心大星。占曰“王者恶之”七月庚午，太白昼见。晷度推之，灾在秦郑。九月辛酉，太白犯左执法。是时，桓温擅命，朝臣多见迫胁。四月，温伐苻健，破其峣柳军。十二月，慕容恪攻齐。十一年三月辛亥，月奄轩辕。占同上。四月庚寅，月犯牛宿南星。占曰“国有忧”八月己未，太白犯天江。占曰“河津不通”十二年六月庚子，太白昼见，在东井。占如上。己未，月犯钺星。八月癸酉，月奄建星。九月戊寅，荧惑入太微，犯西蕃上将星。十一月丁丑，荧惑犯太微东蕃上相星。十二年十一月，齐城陷，执段龛，杀三千馀人。永和三年，鲜卑侵略河、冀。升平元年，慕容俊遂据临漳，尽有幽、并、青、冀之地。缘河诸将奔散，河津隔绝。时权在方伯，九服交兵。

升平元年四月壬子，太白入舆鬼。丁亥，月奄井南辕西头第二星。占曰“秦地有兵”一曰“将死”六月戊戌，太白昼见，在轸。占同上。轸是楚分野。壬子，月犯毕。占曰“为边兵”七月辛巳，荧惑犯天江。占曰“河津不通”十一月，岁星犯房。占曰“豫州有灾”其年五月，苻坚杀苻生而立。十二月，慕容俊入屯邺。二年八月，豫州刺史谢奕薨。二年二月辛卯，填星犯轩辕大星。占曰“人主恶之”甲午，月犯东井。六月辛酉，月犯房。十月己未，太白犯哭星。占曰“有大哭泣”三年正月壬辰，荧惑犯楗闭星。案占曰“人主忧”三月乙酉，荧惑逆行犯钩钤。案占“王者恶之”六月，太白犯东井。七月乙酉，荧惑犯天江。丙戌，太白犯舆鬼。占悉同上。戊子，月犯牵牛中央大星。占曰“牵牛，天将也。犯中央大星，将军死”八月丁未，太白犯轩辕大星。甲子，月犯毕大星。占曰“为边兵”一曰：下犯上。三年十月，诸葛攸舟军入河，败绩。豫州刺史谢万入颍，众溃而归，万除名。十一月，司徒会稽王以郗昙、谢万二镇败，求自贬三等。四年正月，慕容俊死，子暐代立。慕容恪杀其尚书令阳骛等。四年正月乙亥，月犯牵牛中央大星。六月辛亥，辰星犯轩辕。占曰“女主忧”己未，太白入太微右掖门，从端门出。占曰“贵夺势”一曰“有兵”又曰“出端门，臣不臣”八月戊申，太白犯氐。占曰“国有忧”丙辰，荧惑犯太微西蕃上将星。九月壬午，太白入南斗口，犯第四星。占曰“为丧，有赦，天下受爵禄”十二月甲寅，荧惑犯房。丙寅，太白昼见。庚寅，月犯楗闭，占曰“人君恶之”五年正月乙巳，填星逆行，犯太微。五月壬寅，月犯太微。庚戌，月犯建星。占曰“大臣相谋”是时，殷浩败绩，卒致迁徙。其月辛亥，月犯牵牛宿。占曰“国有忧”六月癸亥，月犯氐东北星。占曰“大将当之”五年正月，北中郎将郗昙薨。五月，帝崩，哀帝立，大赦，赐爵，褚后失势。七月，慕容恪攻冀州刺史吕护于野王，护奔荥阳。是时，桓温以大众次宛，闻护败，乃退。五年六月癸酉，月奄氐东北星。占曰“大将军当之”九月乙酉，月奄毕。占曰“有边兵”十月丁未，月犯毕大星。占曰“下犯上”又曰“有边兵”八月，范汪废。隆和元年，慕容暐遣将寇河阴。

哀帝兴宁三年七月庚戌，月犯南斗。占曰“女主忧”岁星犯舆鬼。占曰“人君忧”十月，太白昼见，在亢。占曰“亢为朝廷，有兵丧，为臣强”明年五月，皇后庾氏崩。

海西太和二年正月，太白入昴。五年，慕容暐为苻坚所灭，又据司、冀、幽、并四州。六年闰月，荧惑守太微端门。占曰“天子亡国”又曰“诸侯三公谋其上”一曰“有斩臣”辛卯，月犯心大星。占曰“王者恶之”十一月，桓温废帝，并奏诛武陵王，简文不许，温乃徙之新安，皆臣强之应也。

简文咸安元年十二月辛卯，荧惑逆行入太微，二年三月犹不退。占曰“国不安，有忧”是时，帝有桓温之逼。二年五月丁未，太白犯天关。占曰“兵起”岁星形色如太白。占曰“进退如度，奸邪息。变色乱行，主无福。岁星于仲夏当细小而不明，此其失常也。又为臣强”六月，太白昼见，在七星。乙酉，太白犯舆鬼。占曰“国有忧”七月，帝崩，桓温以兵威擅权，将诛王坦之等，内外迫胁。又，庾希入京城，卢悚入宫，并诛灭之。

孝武宁康元年正月戊申，月奄心大星。案占曰“灾不在王者，则在豫州”一曰“主命恶之”三月丙午，月奄南斗第五星。占曰“大臣忧，有死亡”一曰“将军死”七月，桓温薨。九月癸巳，荧惑入太微。是时，女主临朝，政事多缺。二年闰月己未，月奄牵牛南星。占曰“左将军死”十二月甲申，太白昼见，在氐。氐，兖州分野。三年五月丙午，北中郎将王坦之薨。三年六月辛卯，太白犯东井。占曰“秦地有兵”九月戊申，荧惑奄左执法。占曰“执法者死”太元元年，苻坚破凉州。二年十月，尚书令王彪之卒。太元元年四月丙戌，荧惑犯南斗第三星。丙申，又奄第四星。占曰“兵大起，中国饑”一曰“有赦”八月癸酉，太白昼见，在氐。氐，兖州分野。九月，荧惑犯哭泣星，遂入羽林。占曰“天子有哭泣事，中军兵起”十一月己未，月奄氐角。占曰“天下有兵”一曰“国有忧”二年二月，荧惑守羽林。占曰“禁兵大起”九月壬午，太白昼见，在角。角，兖州分野。升平元年五月，大赦。三年八月，秦人寇樊、邓、襄阳、彭城。四年二月，襄阳陷，朱序没。四月，魏兴陷，贼聚广陵、三河，众五六万。于是诸军外次冲要，丹杨尹屯卫京都。六月，兖州刺史谢玄讨贼，大破之。是时，中外连兵，比年荒俭。四年十一月丁巳，太白犯哭星。占曰“天子有哭泣事”五年七月丙子，辰星犯轩辕。占曰“女主当之”九月癸未，皇后王氏崩。六年九月丙子。太白昼见。七年十一月，太白又昼见，在斗。占曰“吴有兵丧”八年四月甲子，太白又昼见，在参。占曰“魏有兵丧”是月，桓冲征沔汉，杨亮伐蜀，并拔城略地。八月，苻坚自将，号百万，九月，攻没寿阳。十月，刘牢之破苻坚将梁成，斩之，杀获万馀人。谢玄等又破苻坚于淝水，斩其弟融，坚大众奔溃。九年六月，皇太后褚氏崩。八月，谢玄出屯彭城，经略中州矣。九年七月丙戌，太白昼见。十一月丁巳，又昼见。十年四月乙亥，又昼见于毕昴。占曰“魏国有兵丧”是时苻坚大众奔溃，赵魏连兵相攻，坚为姚苌所杀。十一年三月戊申，太白昼见，在东井。占曰“秦有兵，臣强”六月甲申，又昼见于舆鬼。占曰“秦有兵”时魏、姚苌、苻登连兵，相征不息。甲午，岁星昼见，在胃。占曰“鲁有兵，臣强”十二年，慕容垂寇东阿，翟辽寇河上，姚苌假号安定，苻登自立陇上，吕光窃据凉土。十二年六月癸卯，太白昼见，在柳。十月庚午，太白昼见，在斗。十三年正月丙戌，又昼见。十二月，荧惑在角亢，形色猛盛。占曰“荧惑失其常，吏且弃其法，诸侯乱其政”自是后，慕容垂、翟辽、姚苌、苻登、慕容永并阻兵争强。十四年正月，彭城妖贼又称号于皇丘，刘牢之破灭之。三月，张道破合乡，围泰山，向钦之击走之。是年，翟辽又攻没荥阳，侵略陈项。于时政事多弊，君道陵迟矣。十四年四月乙巳，太白昼见于柳。六月辛卯，又昼见于翼。九月丙寅，又昼见于轸。十二月，荧惑入羽林。占并同上。十五年，翟辽掠司兖，众军累讨不克，慕容垂又跨略并、冀等州。七月，旱。八月，诸郡大水，兖州又蝗。十五年九月癸未，荧惑入太微。十月，太白入羽林。十六年四月癸卯朔，太白昼见。十一月癸巳，月奄心前星。占曰“太子忧”是时，太子常有笃疾。十七年七月丁丑，太白昼见。十月丁酉，又昼见。十八年六月，又昼见。十九年五月，又昼见于柳。六月辛酉，又昼见于舆鬼。九月，又见于轸。二十年六月，荧惑入天囷。占曰“大饑”七月丁亥，太白昼见，在太微。占曰“太白入太微，国有忧。昼见为兵丧”十二月己巳，月犯楗闭及东西咸。占曰“楗闭司心腹喉舌，东西咸主阴谋”二十一年二月壬申，太白昼见。三月癸卯，太白连昼见，在羽林。占曰“有强臣，有兵丧，中军兵起”三月，太白昼见于胃。占曰“中军兵起”四月壬午，太白入天囷。占曰“为饑”六月，岁星犯哭泣星。占曰“有哭泣事”是年九月，帝崩。隆安元年，王恭等举兵胁朝廷，于是内外戒严，杀王国宝以谢之。又连岁水旱，三方动，众人饑。

安帝隆安元年正月癸亥，荧惑犯哭泣星。占曰“有哭泣事”四月丁丑，太白昼见，在东井。占曰“秦有兵丧”六月，姚兴攻洛阳，郗恢遣兵救之。冬姚苌死，子略代立。魏王珪即位于中山。其八月，荧惑守井钺。占曰“大臣有诛”二年六月戊辰，摄提移度失常。岁星昼见，在胃，兖州分野。是年六月，郗恢遣邓启方等以万人伐慕容宝于滑台，败而还。闰月，太白昼见，在羽林。丁丑，月犯东上相。三年五月辛酉，月又奄东上相。辛未，辰星犯轩辕大星。占悉同上。二年九月，庾楷等举兵，表诛王愉等，于是内外戒严。三年六月，洛阳没于寇。桓玄破荆雍州，杀殷仲堪等。孙恩聚众攻没会稽，杀内史。四年六月辛酉，月犯哭泣星。五年正月，太白昼见。自去年十二月在斗昼见，至于是月乙卯。案占“灾在吴越”七月癸亥，大角星散摇五色。占曰“王者流散”丁卯，月犯天关。占曰“王者忧”九月庚子，荧惑犯少微，又守之。占曰“处士诛”十月甲子，月犯东次相。其年七月，太皇太后李氏崩。十月，妖贼大破高雅之于馀姚，死者十七八。五年，孙恩攻侵郡县，杀内史，至京口，进军蒲洲，于是内外戒严。恩遣别将攻广陵，杀三千馀人，退据郁洲，是时刘裕又追破之。九月，桓玄表至，逆旨陵上。十月，司马元显大治水军，将以伐玄。元兴元年正月，卢循自称征虏将军，领孙恩馀众，略有永嘉、晋安之地。二月，帝戎服遣西军。三月，桓玄，克京都，杀司马元显，放太傅会稽王道子。

元兴元年三月戊子，太白犯五诸侯，因昼见。占曰“诸侯有诛”七月戊寅，荧惑在东井。荧惑犯舆鬼、积尸。占并同上。八月丙寅，太白奄右执法。九月癸未，太白犯进贤。占曰“进贤者诛”二年二月，岁星犯西上将。六月甲辰，月奄斗第四星。占曰“大臣诛，不出三年”八月癸丑，太白犯房北第二星。九月己丑，岁星犯进贤，荧惑犯西上将。十月甲戌，太白犯泣星。十一月丁酉，荧惑犯东上相。十二月乙巳，月奄轩辕第二星。占悉同上。元年冬，魏破姚兴军。二年十二月，桓玄篡位，放迁帝、后于寻阳，以永安何皇后为零陵君。三年二月，刘裕尽诛桓氏。三年正月戊戌，荧惑逆行，犯太微西上相。占曰“天子战于野，上相死”二月丙辰，荧惑逆行，在左执法西北。占曰“执法者诛”四月甲午，月奄轩辕第二星。五月壬申，月奄斗第二星，填星入羽林。占并同上。是年二月丙辰，刘裕杀桓修等。三月己未，破走桓玄，遣军西讨。辛巳，诛左仆射王愉，桓玄劫天子如江陵。五月，玄下至峥嵘洲，义军破灭之。桓振又攻没江陵，幽劫天子。七月，永安何皇后崩。

义熙元年三月壬辰，月奄左执法。占同上。丁酉，月奄心前星。占曰“豫州有灾”。太白犯东井。占曰“秦有兵”七月庚辰，太白昼见，在翼、轸。占曰“为臣强，荆州有兵丧”八月丁巳，月犯斗第一星。占曰“天下有兵”一曰“大臣忧”九月甲子，荧惑犯少微。占曰“处士诛”庚寅，荧惑犯右执法。癸卯，荧惑犯左执法。占并同上。十一月丙戌，太白犯钩钤。占曰“喉舌忧”十二月己卯，岁星犯天江。占曰“有兵乱，河津不通”十一月，荆州刺史魏咏之薨。二年二月，司马国璠等攻没弋阳。四月，姚兴伐仇池公杨盛，击走之。九月，益州刺史司马荣期为其参军杨承祖所害。三年十二月，司徒扬州刺史王谧薨。四年正月，太保武陵王遵薨。三月，左仆射孔安国卒。自后政在刘裕，人主端拱而已。二年二月，太白犯南斗。占曰“兵起。己丑，月犯心后星。占曰“豫州有灾”四月癸丑，月犯太微西上将。己未，月犯房南第二星。乙丑，岁星犯天江。占曰“有兵乱，河津不通”五月癸未，月犯左角。占曰“左将军死，天下有兵”壬寅，荧惑犯氐。占曰“氐为宿宫，人主忧”六月庚午，荧惑犯房北第二星。八月癸亥，荧惑犯南斗第五星。丁巳，犯建星。占曰“为兵”九月壬午，荧惑犯哭星，又犯泣星。是年二月甲戌，司马国璠等攻没弋阳。又，慕容超侵略徐、兖，三年正月，又寇北徐州，至下邳。十二月，司徒王谧薨。四年正月，武陵王遵薨。五年，慕容超复寇淮北。四月，刘裕大军讨之，拔临朐。又围广固拔之。三年正月丙子，太白昼见，在奎。二月庚申，月奄心后星。占同上。五月癸未，月犯左角。己丑，太白昼见，在参。占曰“益州有兵丧，臣强”八月己卯，太白犯左执法。辛卯，荧惑犯左执法。九月壬子，荧惑犯进贤星。是年八月，刘敬宣伐蜀，不克而旋。四年三月，左仆射孔安国卒。七月，司马叔璠等攻没邹山，鲁郡太守徐邕破走之。姚略遣众征赫连勃勃，大为所破。五年，刘裕讨慕容超，灭之。四年正月庚子，荧惑犯天关。五月丁未，月奄斗第二星。壬子，填星犯天廪。占曰“天下饑，仓粟少”六月己丑，太白犯太微西上将。乙卯又犯左执法。十月戊子，荧惑入羽林。占悉同上。五年，刘裕讨慕容超，后南北军旅运转不息。五年二月甲子，月犯昴。占曰“胡不安，天子破匈奴”五月戊戌，岁星入羽林。九月壬寅，月犯昴。十月，荧惑犯氐。闰月丁酉，月犯昴。辛亥，荧惑犯钩钤。己巳，月奄心大星。占曰“王者恶之”是年四月，刘裕讨慕容超。十月，魏王珪遇弑殂。六年五月，卢循逼郊甸，宫卫被甲。六年三月丁卯，月奄房南第二星。灾在次相。己巳，又奄斗第五星。占曰“斗主吴，吴地兵起”太白犯五诸侯。占曰“诸侯有诛”五月甲子，月奄斗第五星。己亥，月奄昴第三星。占曰“国有忧”一曰“有白衣之会”六月己丑，月犯房南第二星。甲午，太白昼见。七月己亥，月犯舆鬼。占曰“国有忧”一曰“秦有兵。八月壬午，太白犯轩辕大星。甲申，月犯心前星。灾在豫州。丙戌，月犯斗第五星。占同上。丁亥，月奄牛宿南星。占曰“天下有大诛”乙未，太白犯少微。丙午，太白在少微而昼见。九月甲寅，太白犯左执法。丁丑，填星犯毕。占曰“有边兵”是年三月，始兴太守徐道覆反。四月，卢循寇湘中，没巴陵，率众逼京畿。是月，左仆射孟昶惧王威不振，仰药自杀。七年十二月，刘蕃枭徐道覆首，杜慧度斩卢循，并传首京都。八年六月，刘道规卒，时为豫州刺史。八月，皇后王氏崩。九月，兖州刺史刘蕃、尚书左仆射谢混伏诛。刘裕西讨刘毅，斩首徇之。十二月，遣益州刺史朱龄石伐蜀。七年四月辛丑，荧惑入舆鬼。占曰“秦有兵”一曰“雍州有灾”六月，太白昼见，在翼。己亥，填星犯天关。占曰“臣谋主”八月，太白犯房南第二星。十一月丙子，太白犯哭星。其七月，朱龄石克蜀。蜀又反，讨灭之。八年七月癸亥，月奄房北第二星。己未，月犯井钺。八月戊申，月犯泣星。十月辛亥，月奄天关。占曰“有兵”十一月丁丑，填星犯东井。占曰“大人忧”十二月癸卯，填星犯井钺。是年八月，皇后王氏崩。九月，诛刘蕃、谢混，讨灭刘毅。十二月，朱龄石灭蜀。九年二月，荧惑入舆鬼。占曰“有兵丧”太白犯南河。占曰“兵起”五月壬辰，太白犯右执法，昼见。七月庚午，月奄钩钤。占曰“喉舌臣忧”九月庚午，岁星犯轩辕大星。己丑，月犯左角。时刘裕擅命，兵革不休。十月，裕讨司马休之。王师不利，休之等奔长安。十年正月丁卯，月犯毕。占曰“将相有以家坐罪者”二月己酉，月犯房北星。五月壬寅，月犯牵牛南星。乙丑，岁星犯轩辕大星。占悉同上。六月丙申，月奄氐。占曰“将死之，国有诛者”七月庚辰，月犯天关。占曰“兵起”荧惑犯井钺。填星犯舆鬼，遂守之。占曰“大人忧，宗庙改”八月丁酉，月奄牵牛南星。占同上。九月，填星犯舆鬼。占曰“人主忧”丁巳，太白入羽林。十二月己酉，月犯西咸。占曰“有阴谋”十一年，林邑寇交州，距败之。十一年三月丁巳，月入毕。占曰“天下兵起”一曰“有边兵”己卯，荧惑入舆鬼。闰月丙午，填星又入舆鬼。占曰“为旱，大疫，为乱臣”五月癸卯，荧惑入太微。甲辰，犯右执法。六月己未，太白犯东井。占曰“秦有兵”戊寅，犯舆鬼。占曰“国有忧”七月辛丑，月犯毕。占同上。八月壬子，月犯氐。占同上。庚申，太白顺行，从右掖门入太微。丁卯，奄左执法。十一月癸亥，月入毕。占同上。乙未，月入舆鬼而晕。十二年五月甲申，岁星留房心之间，宋之分野。始封刘裕为宋公。六月壬子，太白顺行入太微右掖门。己巳，月犯毕。占同上。七月，月犯牛宿。十月丙戌，月入毕。十三年五月丙子，月犯轩辕。丁亥，犯牵牛。癸巳，荧惑犯右执法。八月己酉，月犯牵牛。丁卯，月犯太微。占曰“人君忧”九月壬辰，荧惑犯轩辕。十月戊申，月犯毕。占悉同上。月犯箕。占曰“国有忧”甲寅，月犯毕。占同上。乙卯，填星犯太微，留积七十馀日。占曰“亡君之戒”壬戌，月犯太微。十四年三月癸巳，太白犯五诸侯。五月庚子，月犯太微。七月甲辰，荧惑犯舆鬼。占曰“秦有兵，又为旱，为兵丧”亦曰“大人忧，宗庙改，亦为乱臣”时刘裕擅命，军旅数兴，饑旱相属，其后卒移晋室。丁巳，月犯东井。占曰“军将死”八月甲子，太白犯轩辕。癸酉，填星入太微，犯右执法，因留太微中，积二百馀日乃去。占曰“填星守太微，亡君之戒，有徙王。九月乙未，太白入太微，犯左执法。丁巳，月入太微。占曰“大人忧”十月甲申，月入太微。癸巳，荧惑入太微，犯西蕃上将，仍顺行，至左掖门内，留二十日，乃逆行。义熙十二年七月，刘裕伐姚泓。十三年八月，擒姚泓，司、兖、秦、雍悉平。十四年，刘裕还彭城，受宋公。十一月，左仆射前将军刘穆之卒。明年，西虏寇长安，雍州刺史朱龄石诸军陷没，官军舍而东。十二月，帝崩。

恭帝元熙元年正月丙午，三月壬寅，五月丙申，月皆犯太微，占悉同上。乙卯，辰星犯轩辕。六月庚辰，太白犯太微。七月己卯，月犯太微，太白昼见。自义熙元年至是，太白经天者九，日蚀者四，皆从上始，革代更王，臣失君之象也。是夜，太白犯哭星。十二月丁巳，月、太白俱入羽林。二年二月庚午，填星犯太微。占悉同上。元年七月，刘裕受宋王。是年六月，帝逊位于宋。

△妖星客星

魏文帝黄初三年九月甲辰，客星见太微左掖门内。占曰“客星出太微，国有兵丧”十月，帝南征孙权。是后，累有征役。六年十月乙未，有星孛于少微，历轩辕，占“为兵丧，除旧布新之象”时帝军广陵，辛丑，亲御甲胄观兵。明年五月，帝崩。

明帝太和六年十一月丙寅，有星孛于翼，近太微上将星。占曰“为兵丧”甘氏曰“孛彗所当之国，是受其殃。翼又楚分野，孙权封略也”明年，权有辽东之败。又明年，诸葛亮入秦川。孙权发兵，缘江淮屯要冲，权自围新城以应亮，天子东征权。

青龙四年十月甲申，有星孛于大辰，长三尺。乙酉，又孛于东方。十一月己亥，彗星见，犯宦者天纪星。占曰“大辰为天王，天下有丧”刘向《五纪论》曰“《春秋》，星孛于东方，不言宿者，不加宿也。宦者在天市，为中外有兵。天纪为地震，孛彗主兵丧”景初元年六月，地震。九月，吴将朱然围江夏。皇后毛氏崩。二年正月，讨公孙文懿。三年正月，明帝崩。

景初二年八月，彗星见张，长三尺，逆西行，四十一日灭。占同上。张，周分野。十月癸巳，客星见危，逆行，在离宫北、腾蛇南。甲辰，犯宗星。己酉，灭。占曰“客星所出有兵丧。虚危为宗庙，又为坟墓。客星近离宫，则宫中将有大丧，就先君于宗庙之象也。三年正月，帝崩。

少帝正始元年十月乙酉，彗星见西方，在尾，长三丈，拂牵牛，犯太白。十一月甲子，进犯羽林。占曰“尾为燕，又为吴，牛亦吴越之分。太白为上将，羽林中军兵。为吴越有丧，中军兵动”二年五月，吴遣三将寇边。吴太子登卒。六月，宣帝讨诸葛恪于皖。太尉满宠薨。六年八月戊午，彗星见七星，长二尺，色白，进至张，积二十三日灭。七年十一月癸亥，又见轸，长一尺，积百五十六日灭。九年三月，又见昴，长六尺，色青白，芒西南指。七月，又见翼，长二尺，进至轸，积四十二日灭。案占曰“七星张为周分野，翼轸为楚，昴为赵魏。彗所以除旧布新，主兵丧也”嘉平元年，宣帝诛曹爽兄弟及其党与，皆夷三族，京师严兵。三年，诛楚王彪，又袭王凌于淮南。淮南，东楚也。魏诸王幽于邺。

嘉平三年十一月癸亥，有星孛于营室，西行，积九十日灭。占曰“有兵丧。室为后宫，后宫且有乱”四年二月丁酉，彗星见西方，在胃，长五六丈，色白，芒南指，贯参，积二十日灭。五年十一月，彗星又见轸，长五丈，在太微左执法西，东南指，积百九十日灭。案占“胃，兖州之分野。参，主兵。太微，天子庭。执法，为执政。孛彗为兵丧，除旧布新之象”正元元年二月，李丰、丰弟翼、后父张缉等谋乱，皆诛，皇后亦废。九月，帝废为齐王。

高贵乡公正元元年十一月，白气出南斗侧，广数丈，长竟天。王肃曰“蚩尤之旗也，东南其有乱乎”二年正月，有彗星见于吴楚分，西北竟天。镇东大将军毌丘俭等据淮南叛，景帝讨平之。案占“蚩尤旗见，王者征伐四方”自后又征淮南，西平巴蜀。是岁，吴主孙亮五凤元年也。斗牛，吴越分。案占“吴有兵丧，除旧布新之象也”太平三年，孙綝盛兵围宫，废亮为会稽王，故《国志》又书于吴也。淮南江东同扬州地，故于时变见吴、楚。楚之分则魏之淮南，多与吴同灾。是以毌丘俭以孛为己应，遂起兵而败。后三年，即魏甘露二年，诸葛诞又反淮南，吴遣将救之。及城陷，诞众与吴兵死没各数万人，犹前长星之应也。

甘露二年十一月，彗星见角，色白。占曰“彗星见两角间色白者，军起不战，邦有大丧”景元元年，高贵乡公为成济所害。四年十月丁丑，客星见太微中，转东南行，历轸宿，积七日灭。占曰“客星出太微，有兵丧”景元元年，高贵乡公被害。

元帝景元三年十一月壬寅，彗星见亢，色白，长五寸，转北行，积四十五日灭。占曰“为兵丧”一曰“彗星见亢，天子失德。四年，钟会、邓艾伐蜀，克之。二将反乱，皆诛。

咸熙二年五月，彗星见王良，长丈馀，色白，东南指，积十二日灭。占曰“王良，天子御驷。彗星扫之，禅代之表，除旧布新之象也。白色为丧。王良在东壁宿，又并州之分野”八月，文帝崩。十二月，武帝受魏禅。

武帝泰始四年正月丙戌，彗星见轸，青白色，西北行，又转东行。占曰“为兵丧，轸又楚分野”三月，皇太后王氏崩。十月，吴寇江夏、襄阳。五年九月，星孛于紫宫。占如上。紫宫，天子内宫。十年，武元杨皇后崩。十年十二月，有星孛于轸。占曰“天下兵起，轸又楚分野”

咸宁二年六月甲戌，星孛于氐。占曰“天子失德易政。氐，又兖州分”七月，星孛大角。大角为帝坐。八月，星孛太微，至翼、北斗、三台。占曰“太微，天子庭，大人恶之”一曰“有改王。翼，又楚分野。北斗主杀罚，三台为三公”三年正月，星孛于西方。三月，星孛于胃。胃，徐州分。四月，星孛女御。女御为后宫。五月，又孛于东方。七月，星孛紫宫。占曰“天下易主”四年四月，蚩尤旗见东井。后二年，倾三方伐吴，是其应也。五年三月，星孛于柳。四月，又孛于女御。七月，孛于紫宫。占曰“外臣陵主。柳，又三河分野。大角、太微、紫宫、女御并为王者”明年吴亡，是其应也。孛主兵丧。征吴之役，三河、徐、兖之兵悉出，交战于吴楚之地，吴丞相都督以下枭戮十数，偏裨行阵之徒馘斩万计，皆其征也。

太康二年八月，有星孛于张。占曰“为兵丧”十一月，星孛于轩辕。占曰“后宫当之”四年三月戊申，星孛于西南。是年，齐王攸、任城王陵、琅邪王伷、新都王该薨。八年九月，星孛于南斗，长数十丈、十馀日灭。占曰“斗主爵禄，国有大忧”一曰“孛于斗，王者疾病，天下易政，大乱兵起”

太熙元年四月，客星在紫宫。占曰“为兵丧”太康末，武帝耽宴游，多疾病。是月己酉，帝崩。永平元年，贾后诛杨骏及其党与，皆夷三族，杨太后亦见弑。又诛汝南王亮、太保卫瓘、楚王玮，王室兵丧之应也。

惠帝元康五年四月，有星孛于奎，至轩辕、太微，经三台、太陵。占曰“奎为鲁，又为库兵，轩辕为后宫，太微天子庭，三台为三司，太陵有积尸死丧之事”其后武库火，西羌反。后五年，司空张华遇祸，贾后废死，鲁公贾谧诛。又明年，赵王伦篡位。于是三王兴兵讨伦，兵士战死十馀万人。

永康元年三月，妖星见南方。占曰“妖星出，天下大兵将起”是月贾后杀太子，赵王伦寻废杀后，斩司空张华，又废帝自立。于是三王并起，迭总天权。其十二月，彗星出牵牛之西，指天市。占曰“牛者七政始，彗出之，改元易号之象也。天市一名天府，一名天子旗，帝坐在其中”明年，赵王伦篡位，改元，寻为大兵所灭。二年四月，彗星见齐分。占曰“齐有兵丧”是时，齐王冏起兵讨赵王伦。伦灭，冏拥兵不朝，专权淫奢。明年，诛死。

太安元年四月，彗星昼见。二年三月，彗星见东方，指三台。占曰“兵丧之象。三台为三公”三年正月，东海王越执太尉、长沙王乂，张方又杀之。

永兴元年五月，客星守毕。占曰“天子绝嗣”一曰“大臣有诛”时诸王拥兵，其后惠帝失统，终无继嗣。二年八月，有星孛于昴毕。占曰“为兵丧。昴毕又赵魏分野”十月丁丑，有星孛于北斗。占曰“[A11J]玑更授，天子出走”又曰“强国发兵，诸侯争权”是后，诸王交兵，皆有应。明年，惠帝崩。

成帝咸和四年七月，有星孛于西北，犯斗，二十三日灭。占曰“为兵乱”十二月，郭默杀江州刺史刘胤，荆州刺史陶侃讨默，斩之。时石勒又始僭号。

咸康二年正月辛巳，彗星夕见西方，在奎。占曰“为兵丧。奎，又为边兵”三年正月，石季龙僭天王位。四年，石季龙伐慕容皝，不克。既退，皝追击之，又破麻秋。时皝称蕃，边兵之应也。六年二月庚辰，有星孛于太微。七年三月，杜皇后崩。

康帝建元元年十一月六日，彗星见亢，长七尺，白色。占曰“亢为朝廷，主兵丧”二年，康帝崩。

穆帝永和五年十一月乙卯，彗星见于亢。芒西向，色白，长一丈。六年正月丁丑，彗星又见于亢。占曰“为兵丧、疾疫”其五年八月，褚裒北征，兵败。十一月，冉闵杀石遵，又尽杀胡十馀万人，于是中土大乱。十二月，褚裒薨。是年，大疫。

升平二年五月丁亥，彗星出天船，在胃。占曰“为兵丧，除旧布新。出天船，外夷侵”一曰“为大水”四年五月，天下大水。五年，穆帝崩。

哀帝兴宁元年八月，有星孛于角亢，入天市。案占曰“为兵丧”三年正月，皇后王氏崩。二月，帝崩。三月，慕容恪攻没洛阳，沈劲等战死。

海西太和四年二月，客星见紫宫西垣，至七月乃灭。占曰“客星守紫宫，臣弑主”六年，桓温废帝为海西公。

孝武宁康二年正月丁巳，有星孛于女虚，经氐、亢、角、轸、翼、张。至三月丙戌，彗星，见于氐。九月丁丑，有星孛于天市。占曰“为兵丧”太元元年七月，苻坚破凉州，虏张天锡。

太元十一年三月，客星在南斗，至六月乃没。占曰“有兵，有赦”是后司、雍、兖、冀常有兵役。十二年正月大赦，八月又大赦。十五年七月壬申，有星孛于北河戍，经太微、三台、文昌，入北斗，色白，长十馀丈。八月戊戌，入紫宫乃灭。占曰“北河戍一名胡门，胡有兵丧。扫太微，入紫微，王者当之。三台为三公，文昌为将相，将相三公有灾。入北斗，诸侯戮”一曰“扫北斗，强国发兵，诸侯争权，大人忧”二十一年，帝崩。隆安元年，王恭、殷仲堪、桓玄等并发兵，表以诛王国宝为名。朝廷顺而杀之，并斩其从弟绪，司马道子由是失势，祸乱成矣。十八年二月，客星在尾中，至九月乃灭。占曰“燕有兵丧”二十年，慕容垂息宝伐魏，为所破，死者数万人。二十一年，垂死，国遂衰亡。二十年九月，有蓬星如粉絮，东南行，历女虚，至哭星。占曰“蓬星见，不出三年，必有乱臣戮死于市”是时，王国宝交构朝廷。二十一年九月，帝崩。隆安元年，王恭等兴兵，而朝廷杀王国宝、王绪。

安帝隆安四年二月己丑，有星孛于奎，长三丈，上至阁道、紫宫西蕃，入北斗魁，至三台，三月，遂经于太微帝坐端门。占曰“彗星扫天子庭阁道，易主之象”经三台入北斗。占同上条。十二月戊寅，有星孛于贯索、天市、天津。占曰“贵臣狱死，内外有兵丧。天津为贼断，王道天下不通”案占“灾在吴越”五年二月，有孙恩兵乱，攻侵郡国。于是内外戒严，营阵屯守，栅断淮口。九月，桓玄表至，逆旨陵上。其后玄遂篡位，乱京都，大饑，人相食，百姓流亡，皆其应也。

元兴元年十月，有客星色白如粉絮，在太微西，至十二月入太微。占曰“兵入天子庭”二年十二月，桓玄篡位，放迁帝、后于寻阳，以永安何皇后为零陵君。三年二月，刘裕尽诛桓氏。

义熙十一年五月甲申，彗星二出天市，扫帝坐，在房心北。房心，宋之分野。案占“得彗柄者兴，除旧布新，宋兴之象”十四年五月庚子，有星孛于北斗魁中。七月癸亥，彗星出太微西，柄起上相星下，芒渐长至十馀丈，进扫北斗、紫微、中台。占曰“彗出太微，社稷亡，天下易王。入北斗、紫微，帝宫空”十四年，刘裕还彭城，受宋公。十二月，帝崩。

恭帝元年正月戊戌，有星孛于太微西蕃。占曰“革命之征”其年，宋有天下。△星流陨

蜀后主建兴十三年，诸葛亮帅大众伐魏，屯于渭南。有长星赤而芒角，自东北西南流，投亮营，三投再还，往大还小。占曰“两军相当，有大流星来走军上及坠军中者，皆破败之征也”九月，亮卒于军，焚营而退，群帅交怨，多相诛残。

魏明帝景初二年，宣帝围公孙文懿于襄平。八月丙寅夜，有大流星长数十丈，白色有芒鬣，从首山东北流，坠襄平城东南。占曰“围城而有流星来走城上及坠城中者破”又曰“星坠，当其下有战场”又曰“凡星所坠，国易姓”九月，文懿突围走，至星坠所被斩，屠城，坑其众。

元帝景元四年六月，有大流星二并如斗，见西方，分流南北，光照地，隆隆有声。案占“流星为贵使，星大者使大”是年，钟、邓克蜀，二星盖二帅之象。二帅相背，又分流南北之应。钟会既叛，三军愤怒，隆隆有声，兵将怒之征也。

武帝泰始四年七月，星陨如雨，皆西流。占曰“星陨为百姓叛。西流，吴人归晋之象也”二年，吴夏口督孙秀率部曲二千馀人来降。

太康九年八月壬子，星陨如雨。《刘向传》云“下去其上之象”后三年，帝崩而惠帝立，天下自此乱矣。

惠帝元康四年九月甲午，枉矢东北行，竟天。六年六月丙午夜，有枉矢自斗魁东南行。案占曰“以乱伐乱。北斗主执杀，出斗魁，居中执杀者，不直之象也”是后，赵王杀张、裴，废贾后，以理太子之冤，因自篡盗，以至屠灭，以乱伐乱之应也。一曰，氐帅齐万年反之应也。

太安二年十一月辛巳，有星昼陨中天北下，光变白，有声如雷。案占“名曰营首。营首所在，下有大兵，流血”明年，刘元海、石勒攻略并州，多所残灭。王凌起燕代，引鲜卑攻掠邺中，百姓涂地。有声如雷，怒之象也。

永兴元年七月乙丑，星陨有声。二年十月，星又陨有声。占同上。是后，遂亡中夏。

光熙元年五月，枉矢西南流。是时，司马越西破河间兵，奉迎大驾，寻收缪胤、何绥等，肆无君之心，天下恶之。及死而石勒焚其尸柩，是其应也。

怀帝永嘉元年九月辛卯，有大星如日，自西南流于东北，小者如斗，相随，天尽赤，声如雷。占曰“流星为贵使，星大者使大”是年五月，汲桑杀东燕王腾，遂据河北。十一月，始遣和郁为征北将军，镇邺西。田甄等大破汲桑，斩于乐陵。于是以甄为汲郡太守，弟兰钜鹿太守。小星相随者，小将别帅之象也。司马越忿魏郡以东平原以南皆党于桑，以赏甄等，于是侵掠赤地。有声如雷，忿怒之象也。四年十月庚子，大星西北坠，有声。寻而帝蒙尘于平阳。

元帝太兴三年四月壬辰，枉矢出虚、危，没翼、轸。占曰“枉矢所触，天下之所伐。翼、轸，荆州之分野”太宁二年，王敦杀谯王承及甘卓，而敦又枭夷，枉矢触翼之应也。

永昌元年七月甲午，有流星大如瓮，长百馀丈，青赤色，从西方来，尾分为百馀岐，或散。时王敦之乱，百姓流亡之应也。

成帝咸康三年六月辛未，流星大如二斗魁，色青赤，光耀地，出奎中，没娄北。案占“为饑，五谷不藏”是月，大旱，饑。六年二月庚午朔，有流星大如斗，光耀地，出天市，西行入太微。占曰“大人当之”八年六月，成帝崩。

穆帝永和八年六月辛巳，日未入，有流星大如三斗魁，从辰巳上，东南行。晷度推之，在箕、斗之间，盖燕分也。案占“为营首。营首之下，流血滂沱”是时，慕容俊僭称大燕，攻伐无已。十年四月癸未，流星大如斗，色赤黄，出织女，没造父，有声如雷。占曰“燕齐有兵，百姓流亡”其年十二月，慕容俊遂据临漳，尽有幽、并、青、冀之地。缘河诸将奔散，河津隔绝。慕容恪攻齐。

升平二年十一月，枉矢自东南流于西北，其长半天。四年十月庚戌，天狗见西南。占曰“有大兵，流血”

海西太和四年十月壬申，有大流星西下，有声如雷。明年，遣使免袁真为庶人。桓温征寿春，真病死，息瑾代立，求救于苻坚。温破苻坚军。六年，寿春城陷。

孝武太元六年十月乙卯，有奔星东南经翼、轸，声如雷。占曰“楚地有兵，军破，百姓流亡”十二月，苻坚荆州刺史梁成、襄阳太守阎震率众伐竟陵，桓石虔击大破之，生擒震，斩首七千，获生口万人。声如雷，将帅怒之象也。十三年闰月戊辰，天狗东北下，有声。占曰“有大战，流血”自是后，慕容垂、翟辽、姚苌、苻登、慕容永并阻兵争强。十四年正月，彭城妖贼又称伪号于皇丘，刘牢之破灭之。三月，张道破合乡、太山，向钦之击走之。

安帝隆安五年三月甲寅，流星赤色，众多西行，经牵牛、虚、危、天津、阁道，贯太微、紫宫。占曰“星庶人类，众多西行，众将西流之象。经天子庭，主弱臣强，诸侯兵不制”其年五月，孙恩侵吴郡，杀内史。六月，至京口。于是内外戒严，营阵屯守，刘裕追破之。元兴元年七月，大饑，人相食。浙江以东流亡十六七，吴郡、吴兴户口减半，又流奔而西者万计。十月，桓玄遣将击刘轨，破走之。轨奔青州。

△云气

惠帝永兴元年十二月壬寅夜，有赤气亘天，砰隐有声。二年十月丁丑，赤气见北方，东西竟天。占曰“并为大兵。砰隐有声，怒之象也”是后，四海云扰，九服交兵。

光熙元年十二月甲申，有白气若虹，中天北下至地，夜见五日乃灭。占曰“大兵起”明年，王弥起青徐，汲桑乱河北，毒流天下。

怀帝永嘉三年十一月乙亥，有白气如带，出南北方各二，起地至天，贯参伐中。占曰“天下大兵起”四年三月，司马越收缪胤等。又，三方云扰，攻战不休。五年三月，司马越死于宁平城，石勒攻破其众，死者十馀万人。六月，京都焚灭，帝如虏庭。

愍帝建兴元年十月己巳夜，有赤气曜于西北。荆州刺史陶侃讨杜弢之党于石城，战败。

