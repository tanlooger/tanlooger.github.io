---
---
---
title: 卷一百十·载记第十
---

◎慕容俊  韩恒  李产  产子绩

慕容俊，字宣英，皝之第二子也。初，廆常言“吾积福累仁，子孙当有中原”既而生俊，廆曰“此儿骨相不恒，吾家得之矣”及长，身长八尺二寸，姿貌魁伟，博观图书，有文武干略。皝为燕王，拜俊假节、安北将军、东夷校尉、左贤王、燕王世子。皝死，永和五年，僭即燕王位，依春秋列国故事称元年，赦于境内。是时石季龙死，赵、魏大乱，俊将图兼并之计，以慕容恪为辅国将军，慕容评为辅弼将军，阳骛为辅义将军，慕容垂为前锋都督、建锋将军，简精卒二十馀万以待期。是岁，穆帝使谒者陈沈拜俊为使持节、侍中、大都督、都督河北诸军事、幽、冀、并、平四州牧、大将军、大单于、燕王，承制封拜一如廆、皝故事。

明年，俊率三军南伐，出自卢龙，次于无终。石季龙幽州刺史王午弃城走，留其将王他守蓟。俊攻陷其城，斩他，因而都之。徙广宁、上谷人于徐无，代郡人于凡城而还。

及冉闵杀石祗，僭称大号，遣其使人常炜聘于俊。俊引之观下，使其记室封裕诘之曰“冉闵养息常才，负恩篡逆，有何祥应而僭称大号”炜曰“天之所兴，其致不同，狼乌纪于三王，麟龙表于汉、魏。寡君应天驭历，能无祥乎。且用兵杀伐，哲王盛典，汤、武亲行诛放，而仲尼美之。魏武养于宦官，莫知所出，众不盈旅，遂能终成大功。暴胡酷乱，苍生屠脍，寡君奋剑而诛除之，黎元获济，可谓功格皇天，勋侔高祖。恭承乾命，有何不可”裕曰“石祗去岁使张举请救，云玺在襄国，其言信不。又闻闵铸金为己象，坏而不成，奈何言有天命”炜曰“诛胡之日，在邺者略无所遗，玺何从而向襄国，此求救之辞耳。天之神玺，实在寡君。且妖孽之徒，欲假奇眩众，或改作万端，以神其事。寡君今已握乾府，类上帝，四海悬诸掌，大业集于身，何所求虑而取信此乎。铸形之事，所未闻也”俊既锐信举言，又欣于闵铸形之不成也，必欲审之，乃积薪置火于其侧，命裕等以意喻之。炜神色自若，抗言曰“结发已来，尚不欺庸人，况千乘乎。巧诈虚言以救死者，使臣所不为也。直道受戮，死自分耳。益薪速火，君之大惠”左右劝俊杀之，俊曰“古者兵交，使在其间，此亦人臣常事”遂赦之。

遣慕容恪略地中山，慕容评攻王午于鲁口。恪次唐城，冉闵将白同、中山太守侯龛固守不下。恪留其将慕容彪攻之，进讨常山。评次南安，王午遣其将郑生距评。评逆击，斩之，侯龛逾城出降。恪进克中山，斩白同。俊军令严明，诸将无所犯。闵章武太守贾坚率郡兵邀评战于高城，擒坚于阵，斩首三千馀级。

是岁丁零翟鼠及冉闵将刘准等率其所部降于俊，封鼠归义王，拜准左司马。

时鲜卑段勤初附于俊，其后复叛。俊遣慕容恪及相国封弈讨冉闵于安喜，慕容垂讨段勤于绎幕，俊如中山，为二军声势。闵惧，奔于常山，恪追及于泒水。闵威名素振，众咸惮之。恪谓诸将曰“闵师老卒疲，实为难用。加其勇而无谋，一夫之敌耳。虽有甲兵，不足击也。吾今分军为三部，掎角以待之。闵性轻锐，又知吾军势非其敌，必出万死冲吾中军。吾今贯甲厚阵以俟其至，诸君但厉卒，从旁须其战合，夹而击之，蔑不克也”及战，败之，斩首七千馀级，擒闵，送之，斩于龙城。恪屯军呼沲。闵将苏亥遣其将金光率骑数千袭恪，恪逆击，斩之，亥大惧，奔于并州。恪进据常山，段勤惧而请降，遂进攻邺。闵将蒋干闭城距守。俊又遣慕容评等率骑一万会攻邺。是时燕巢于俊正阳殿之西椒，生三雏，项上有竖毛。凡城献异鸟，五色成章。俊谓群僚曰“是何祥也”咸称“燕者，燕鸟也。首有毛冠者，言大燕龙兴，冠通天章甫之象也。巢正阳西椒者，言至尊临轩朝万国之征也。三子者，数应三统之验也。神鸟五色，言圣朝将继五行之箓以御四海者也”俊览之大悦。既而蒋干率锐卒五千出城挑战，慕容评等击败之，斩首四千馀级，干单骑还邺。于是群臣劝俊称尊号，俊答曰“吾本幽漠射猎之乡，被发左衽之俗，历数之箓宁有分邪。卿等苟相褒举，以觊非望，实匪寡德所宜闻也”慕容恪、封弈讨王午于鲁口，降之。寻而慕容评攻克邺城，送冉闵妻子僚属及其文物于中山。

先是，蒋干以传国玺送于建邺，俊欲神其事业，言历运在己，乃诈云闵妻得之以献，赐号曰“奉玺君”，因以永和八年僭即皇帝位，大赦境内，建元曰元玺，署置百官。以封弈为太尉，慕容恪为侍中，阳骛为尚书令，皇甫真为尚书左仆射，张希为尚书右仆射，宋活为中书监，韩恒为中书令，其馀封授各有差。追尊廆为高祖武宣皇帝，皝为太祖文明皇帝。时朝廷遣使诣俊，俊谓使者曰“汝还白汝天子，我承人之乏，为中国所推，已为帝矣”初，石季龙使人探策于华山，得玉版，文曰“岁在申酉，不绝如线。岁在壬子，真人乃见”及此，燕人咸以为俊之应也。改司州为中州，置司隶校尉官。群下言“大燕受命，上承光纪黑精之君，运历传属，代金行之后，宜行夏之时，服周之冕，旗帜尚黑，牲牡尚玄”俊从之。其从行文武、诸藩使人及登号之日者，悉增位三级。泒河之师，守邺之军，下及战士，赐各有差。临阵战亡者，将士加赠二等，士卒复其子孙。殿中旧人皆随才擢叙。立其妻可足浑氏为皇后，世子晔为皇太子。

晋宁朔将军荣胡以彭城、鲁郡叛降于俊。常山人李犊聚众数千，反于普壁垒，俊遣慕容恪率众讨降之。

初，冉闵既败，王午自号安国王。午既死，吕护复袭其号，保于鲁口。恪进讨走之，遣前军悦绾追及于野王，悉降其众。

姚襄以梁国降于俊。以慕容评为都督秦、雍、益、梁、江、扬、荆、徐、兖、豫十州河南诸军事，权镇于洛水。慕容彊为前锋都督、都督荆、徐二州缘淮诸军事，进据河南。

俊自和龙至蓟城，幽冀之人为东迁，互相惊扰，所在屯结。其下请讨之，俊曰“群小以朕东巡，故相惑耳。今朕既至，寻当自定。然不虞之备亦不可不为”于是令内外戒严。

苻生河内太守王会、黎阳太守韩高以郡归俊。晋兰陵太守孙黑、济北太守高柱、建兴太守高瓮各以郡叛归于俊。初，俊车骑大将军、范阳公刘宁屯据莸城，降于苻氏，至此，率户二千诣蓟归罪，拜后将军。高句丽王钊遣使谢恩，贡其方物。俊以钊为营州诸军事、征东大将军、营州刺史，封乐浪公，王如故。

俊给事黄门侍郎申胤上言曰：

夫名尊礼重，先王之制。冠冕之式，代或不同。汉以萧、曹之功，有殊群辟，故剑履上殿，入朝不趋。世无其功，则礼宜阙也。至于东宫，体此为仪，魏、晋因循，制不纳舄。今皇储过谦，准同百僚，礼卑逼下，有违朝式。太子有统天之重，而与诸王齐冠远游，非所以辨章贵贱也。祭飨朝庆，宜正服衮衣九文，冠冕九旒。又仲冬长至，太阴数终，黄钟产气，绵微于下，此月闭关息旅，后不省方。《礼记》曰“是月也，事欲静，君子斋戒去声色”唯《周官》有天子之南郊从八能之说。或以有事至灵，非朝飨之节，故有乐作之理。王者慎微，礼从其重。前来二至阙鼓，不宜有设，今之铿锵，盖以常仪。二至之礼、事殊余节，猥动金声，惊越神气，施之宣养，实为未尽。又朝服虽是古礼，绛褠始于秦、汉，迄于今代，遂相仍准。朔望正旦，乃具衮舄。礼，诸侯旅见天子，不得终事者三，雨沾服失容，其在一焉。今或朝日天雨，未有定仪。礼贵适时，不在过恭。近以地湿不得纳舄，而以衮襈改履。案言称朝服，所以服之而朝，一体之间，上下二制，或废或存，实乖礼意。大燕受命，侔踪虞、夏，诸所施行，宜损益定之，以为皇代永制。

俊曰“其剑舄不趋，事下太常参议。太子服衮冕，冠九旒，超级逼上，未可行也。冠服何容一施一废，皆可详定”

初，段兰之子龛因冉闵之乱，拥众东屯广固，自号齐王，称藩于建邺，遣书抗中表之仪，非俊正位。俊遣慕容恪、慕容尘讨之。恪既济河。龛弟罴骁勇有智计，言于龛曰“慕容恪善用兵，加其众旅既盛，恐不可抗也。若顿兵城下，虽复请降，惧终不听。王但固守，罴请率精锐距之。若其战捷，王可驰来追击，使虏匹马无反。如其败也，遽出请降，不失千户侯也”龛弗从。罴固请行，龛怒斩之，率众三万来距恪。恪遇龛于济水之南，与战，大败之，遂斩其弟钦，尽俘其众。恪进围广固，诸将劝恪宜急攻之，恪曰“军势有宜缓以克敌，有宜急而取之。若彼我势均，且有强援，虑腹背之患者，须急攻之，以速大利。如其我强彼弱，外无寇援，力足制之者，当羁縻守之，以待其毙。兵法十围五攻，此之谓也。龛恩结贼党，众未离心，济南之战，非不锐也，但其用之无术，以致败耳。今凭固天险，上下同心，攻守势倍，军之常法。若其促攻，不过数旬，克之必矣，但恐伤吾士众。自有事已来，卒不获宁，吾每思之，不觉忘寝，亦何宜轻残人命乎。当持久以取耳”诸将皆曰“非所及也”乃筑室反耕，严固围垒。龛所署徐州刺史王腾、索头单于薛云降于恪。段龛之被围也，遣使诣建邺请救。穆帝遣北中郎将荀羡赴之，惮虏强迁延不敢进。攻破阳都，斩王腾以归。恪遂克广固，以龛为伏顺将军，徙鲜卑胡羯三千馀户于蓟，留慕容尘镇广固，恪振旅而归。

俊太子晔死，伪谥献怀。升平元年，复立次子暐为皇太子，赦其境内，改元曰光寿。

遣其抚军慕容垂、中军慕容虔与护军平熙等率步骑八万讨丁零敕勒于塞北，大破之，俘斩十馀万级，获马十三万匹，牛羊亿馀万。

初，廆有骏马曰赭白，有奇相逸力。石季龙之伐棘城也，皝将出避难，欲乘之，马悲鸣蹄啮，人莫能近。皝曰“此马见异先朝，孤常仗之济难，今不欲者，盖先君之意乎”乃止。季龙寻退，皝益奇之。至是，四十九岁矣，而骏逸不亏，俊比之于鲍氏骢，命铸铜以图其象，亲为铭赞，镌勒其旁，置之蓟城东掖门。是岁，象成而马死。

匈奴单于贺赖头率部落三万五千降于俊，拜宁西将军、云中郡公，处之于代郡平舒城。

晋太山太守诸葛攸伐其东郡。俊遣慕容恪距战，王师败绩。北中郎将谢万先据梁、宋，惧而遁归。恪进兵入寇河南，汝、颍、谯、沛皆陷，置守宰而还。

俊自蓟城迁于邺，赦其境内，缮修宫殿，复铜雀台。

廷尉监常炜上言“大燕虽革命创制，至于朝廷铨谟，亦多因循魏、晋，唯祖父不殓葬者，独不听官身清朝，斯诚王教之首，不刊之式。然礼贵适时，世或损益，是以高祖制三章之法，而秦人安之。自顷中州丧乱，连兵积年，或遇倾城之败，覆军之祸，坑师沈卒，往往而然，孤孙茕子，十室而九。兼三方岳峙，父子异邦，存亡吉凶，杳成天外。或便假一时，或依嬴博之制，孝子糜身无补，顺孙心丧靡及，虽招魂虚葬以叙罔极之情，又礼无招葬之文，令不此载。若斯之流，抱琳琅而无申，怀英才而不齿，诚可痛也。恐非明扬侧陋，务尽时珍之道。吴起、二陈之畴，终将无所展其才干。汉祖何由免于平城之围。郅支之首何以悬于汉关。谨案《戊辰诏书》，荡清瑕秽，与天下更始，以明惟新之庆。五六年间，寻相违伐，于则天之体，臣窃未安”俊曰“炜宿德硕儒，练明刑法，览其所陈，良足采也。今六合未宁，丧乱未已，又正当搜奇拔异之秋，未可才行兼举，且除此条，听大同更议”

使昌黎、辽东二郡营起廆庙，范阳、燕郡构皝庙，以其护军平熙领将作大匠，监造二庙焉。苻坚平州刺史刘特率户五千降于俊。

河间李黑聚众千馀，攻略州郡，杀枣彊令卫颜，俊长乐太守傅颜讨斩之。

常山大树自拔，根下得璧七十、珪七十三，光色精奇，有异常玉。俊以为岳神之命，遣其尚书郎段勤以太宰祀之。

初，冉闵之僭号也，石季龙将李历、张平、高昌等并率其所部称藩于俊，遣子入侍。既而投款建邺，结援苻坚，并受爵位，羁縻自固，虽贡使不绝，而诚节未尽。吕护之走野王也，遣弟奉表谢罪于俊，拜宁南将军、河内太守。又上党冯鸯自称太守，附于张平，平屡言之，俊以平故，赦其罪，以为京兆太守。护、鸯亦阴通京师。张平跨有新兴、雁门、西河、太原、上党、上郡之地，垒壁三百馀，胡晋十馀万户，遂拜置征、镇，为鼎趶之势。俊遣其司徒慕容评讨平，领军慕舆根讨鸯，司空阳骛讨昌，抚军慕容臧攻历。并州垒壁降者百馀所，以尚书右仆射悦绾为安西将军、领护匈奴中郎将、并州刺史以抚之。平所署征西诸葛骧、镇北苏象、宁东乔庶、镇南石贤等率垒壁百三十八降于俊，俊大悦，皆复其官爵。既而平率众三千奔于平阳，鸯奔于野王，历走荥阳，昌奔邵陵，悉降其众。

俊于是复图入寇，兼欲经略关西，乃令州郡校阅见丁，精覆隐漏，率户留一丁，余悉发之，欲使步卒满一百五十万，期明年大集，将进临洛阳，为三方节度。武邑刘贵上书极谏，陈百姓凋弊，召兵非法，恐人不堪命，有土崩之祸，并陈时政不便于时者十有三事。俊览而悦之，付公卿博议，事多纳用，乃改为三五占兵，宽戎备一周，悉令明年季冬赴集邺都。

是岁，晋将荀羡攻山茌，拔之。斩俊太山太守贾坚。俊青州刺史慕容尘遣司马悦明救之，羡师败绩，复陷山茌。

俊立小学于显贤里以教胄子。封其子泓为济北王，氵中为中山王。宴群臣于蒲池，酒酣，赋诗，因谈经史，语及周太子晋，潸然流涕，顾谓群臣曰“昔魏武追痛仓舒，孙权悼登无已，孤常谓二主缘爱称奇，无大雅之体。自晔亡以来，孤须发中白，始知二主有以而然。卿等言晔定何如也。孤今悼之，得无贻怪将来乎”其司徒左长史李绩对曰“献怀之在东宫，臣为中庶子，既忝近侍，圣质志业，臣实不敢不知。臣闻道备无愆，其唯圣人乎。先太子大德有八，未见阙也”俊曰“卿言亦以过矣，然试言之”绩言“至孝自天，性与道合，此其一也。聪敏慧悟，机思若流，此其二也。沈毅好断，理诣无幽，此其三也。疾谀亮物，雅悦直言，此其四也。好学爱贤，不耻下问，此其五也。英姿迈古，艺业超时，此其六也。虚襟恭让，尊师重道，此其七也。轻财好施，勤恤民隐，此其八也”俊泣曰“卿虽褒誉，然此儿若在，吾死无忧也。吾既不能追踪唐、虞，官天下以禅有德，近模三王，以世传授。景茂幼冲，器艺未举，卿以为何如”绩曰“皇太子天资岐嶷，圣敬日跻，而八德阒然，二阙未补，雅好游田，娱心丝竹，所以为损耳”俊顾谓暐曰“伯阳之言，药石之惠，汝宜戢之”因问高年疾苦、孤寡不能自存者，赐谷帛有差。

俊夜梦石季龙啮其臂，寤而恶之，命发其墓，剖棺出尸，蹋而骂之曰“死胡安敢梦生天子”遣其御史中尉阳约数其残酷之罪，鞭之，弃于漳水。

诸葛攸又率水陆三万讨俊，入自石门，屯于河渚。攸部将匡超进据嵪敖，萧馆屯于新栅，又遣督护徐冏率水军三千泛舟上下，为东西声势。俊遣慕容评、傅颜等统步骑五万，战于东阿，王师败绩。

塞北七国贺兰、涉勒等皆降。

俄而俊寝疾，谓慕容恪曰“吾所疾惙然，当恐不济。修短命也，复何所恨。但二寇未除，景茂冲幼，虑其未堪多难。吾欲远追宋宣，以社稷属汝”恪曰“太子虽幼，天纵聪圣，必能胜残刑措，不可以乱正统也”俊怒曰“兄弟之间岂虚饰也”恪曰“陛下若以臣堪荷天下之任者，宁不能辅少主乎”俊曰“若汝行周公之事，吾复何忧。李绩清方忠亮，堪任大事，汝善遇之”

是时兵集邺城，盗贼互起，每夜攻劫，晨昏断行。于是宽常赋，设奇禁，贼盗有相告者赐奉车都尉，捕诛贼首木谷和等百馀人，乃止。

升平四年，俊死，时年四十二，在位十一年。伪谥景昭皇帝，庙号烈祖，墓号龙陵。

俊雅好文籍，自初即位至末年，讲论不倦，览政之暇，唯与侍臣错综义理，凡所著述四十馀篇。性严重，慎威仪，未曾以慢服临朝，虽闲居宴处亦无懈怠之色云。

韩恒，字景山，灌津人也。父默，以学行显名。恒少能属文，师事同郡张载，载奇之，曰“王佐才也”身长八尺一寸，博览经籍，无所不通。永嘉之乱，避地辽东。廆既逐崔毖，复徙昌黎，召见，嘉之，拜参军事。咸和中，宋该等建议以廆立功一隅，勤诚王室，位卑任重，不足以镇华夷，宜表请大将军、燕王之号。廆纳之，命群僚博议，咸以为宜如该议。恒驳曰“自群胡乘间，人婴荼毒，诸夏萧条，无复纲纪。明公忠武笃诚，忧勤社稷，抗节孤危之中，建功万里之外，终古勤王之义，未之有也。夫立功者患信义不著，不患名位不高，故桓文有宁复一匡之功，亦不先求礼命以令诸侯。宜缮甲兵，候机会，除群凶，靖四海，功成之后，九锡自至。且要君以求宠爵者，非为臣之义也”廆不平之，出为新昌令。皝为镇军，复参军事。迁营丘太守，政化大行。俊为大将军，征拜咨议参军，加扬烈将军。

俊僭位，将定五行次，众论纷纭。恒时疾在龙城，俊召恒以决之。恒未至而群臣议以燕宜承晋为水德。既而恒至，言于俊曰“赵有中原，非唯人事，天所命也。天实与之，而人夺之，臣窃谓不可。且大燕王迹始自于震，于《易》，震为青龙。受命之初，有龙见于都邑城，龙为木德，幽契之符也”俊初虽难改，后终从恒议。俊秘书监清河聂熊闻恒言，乃叹曰“不有君子，国何以兴，其韩令君之谓乎”后与李产俱傅东宫，从太子晔入朝，俊顾谓左右曰“此二傅一代伟人，未易继也”其见重如此。

李产，字子乔，范阳人也。少刚厉，有志格。永嘉之乱，同郡祖逖拥众部于南土，力能自固，产遂往依之。逖素好从横，弟约有大志，产微知其旨，乃率子弟十数人间行还乡里，仕于石氏，为本郡太守。及慕容俊南征，前锋达郡界，乡人皆劝产降，产曰“夫受人之禄，当同其安危，今若舍此节以图存，义士将谓我何”众溃，始诣军请降。俊嘲之曰“卿受石氏宠任，衣锦本乡，何故不能立功于时，而反委质乎。烈士处身于世，固当如是邪”产泣曰“诚知天命有归，非微臣所抗。然犬马为主，岂忘自效，但以孤穷势蹙，致力无术，僶俛归死，实非诚款”俊嘉其慷慨，顾谓左右曰“此真长者也”乃擢用之，历位尚书。性刚正，好直言，每至进见，未曾不论朝政之得失，同辈咸惮焉，俊亦敬其儒雅。前后固辞年老，不堪理剧。转拜太子太保。谓子绩曰“以吾之才而致于此，始者之愿亦已过矣，不可复以西夕之年取笑于来今也”固辞而归，死于家。子绩。

绩字伯阳，少以风节知名，清辩有辞理。弱冠为郡功曹。时石季龙亲征段辽，师次范阳，百姓饑俭，军供有阙。季龙大怒，太守惶怖避匿。绩进曰“郡带北裔，与寇接攘，疆埸之间，人怀危虑。闻舆驾亲戎，将除残贼，虽婴儿白首，咸思效命，非唯为国，亦自求宁，虽身膏草野，犹甘为之，敢有私吝而阙军实。但此年灾俭，家有菜色，困弊力屈，无所取济，逋废之罪，情在可矜”季龙见绩年少有壮节，嘉而恕之，于是太守获免。刺史王午辟为主簿。俊之南征也，随午奔鲁口。邓恒谓午曰“绩乡里在北，父已降燕，今虽在此，终不为用，方为人患”午曰“绩于丧乱之中捐家立义，情节之重，有侔古烈，若怀嫌害之，必骇众望”恒乃止。午恐绩终为恒所害，乃资遣之。及到，俊责其背亲后至，绩答曰“臣闻豫让报智伯仇，称于前史。既官身所在，何事非君。陛下方弘唐、虞之化，臣实未谓归顺之晚也”俊曰“此亦事主之一节耳”累迁太子中庶子。及暐立，慕容恪欲以绩为尚书右仆射，暐憾绩往言，不许。恪屡请，乃谓恪曰“万机之事委之叔父，伯阳一人，暐请独裁”绩遂忧死。

