---
---
---
title: 卷一百十一·载记第十一
---

◎慕容暐  慕容恪  阳骛  皇甫真

慕容暐，字景茂，俊第三子也。初封中山王，寻立为太子。及俊死，群臣欲立慕容恪，恪辞曰“国有储君，非吾节也”于是立暐。升平四年，僭即皇帝位，大赦境内，改元曰建熙，立其母可足浑氏为皇太后。以慕容恪为太宰、录尚书，行周公事。慕容评为太傅，副赞朝政。慕舆根为太师。慕容垂为河南大都督、征南将军、兖州牧、荆州刺史，领护南蛮校尉，镇梁国。孙希为安西将军、并州刺史。傅颜为护军将军。其馀封授各有差。

暐既庸弱，国事皆委之于恪。慕舆根自恃勋旧，骄傲有无上之心，忌恪之总朝权，将伺隙为乱，乃言于恪曰“今主上幼冲，母后干政，殿下宜虑杨骏、诸葛元逊之变，思有以自全。且定天下者，殿下之功也，兄亡弟及，先王之成制，过山陵之后，可废主上为一国王，殿下践尊位，以建大燕无穷之庆”恪曰“公醉乎。何言之勃也。昔曹臧、吴札并于家难之际，犹曰为君非吾节，况今储君嗣统，四海无虞，宰辅受遗，奈何便有私议。公忘先帝之言乎”根大惧，陈谢而退。恪以告慕容垂，垂劝恪诛之。恪曰“今新遭大凶，二虏伺隙，山陵未建，而宰辅自相诛灭，恐乖远近之望，且可容忍之”根与左卫慕舆干潜谋诛恪及评，因而纂位。入白可足浑氏及暐曰“太宰、太傅将谋为乱，臣请率禁兵诛之，以安社稷”可足浑氏将从之，暐曰“二公国之亲穆，先帝所托，终应无此，未必非太师将为乱也”于是使其侍中皇甫真、护军傅颜收根等，于禁中斩之，大赦境内。遣傅颜率骑二万观兵河南，临淮而还，军威甚盛。

初，俊所署宁南将军吕护据野王，阴通京师，穆帝以护为前将军、冀州刺史。俊死，谋引王师袭邺，事觉，暐使慕容恪等率众五万讨之。傅颜言于恪曰“护穷寇假合，王师既临，则上下丧气，曾不敢窥兵中路，展其螗螂之心。此则士卒慑魂，败亡之验也。殿下前以广固天险，守易攻难，故为长久之策。今贼形便不与往同，宜急攻之，以省千金之费”恪曰“护老贼，经变多矣。观其为备之道，未易卒平。今圈之穷城，樵采路绝，内无蓄积，外无强援，不过十旬，其毙必矣，何必遽残士卒之命而趣一时之利哉。吾严浚围垒，休养将卒，以重官美货间而离之。事淹势穷，其衅易动。我则未劳，而寇已毙。此为兵不血刃，坐以制胜也”遂列长围守之。护遣其将张兴率劲卒七千出战，傅颜击斩之。自三月至八月而野王溃，护南奔于晋，悉降其众。寻复叛归于暐，暐待之如初。因遣傅颜与护率众据河阴。颜北袭敕勒，大获而还。护攻洛阳，中流矢而死。将军段崇收军北渡，屯于野王。

暐遣其宁东慕容忠攻陷荥阳，又遣镇南慕容尘寇长平。时晋冠军将军陈祐戍洛阳，遣使请救，帝遣桓温援之。

兴宁初，暐复使慕容评寇许昌、悬瓠、陈城，并陷之，遂略汝南诸郡，徙万余户于幽、冀。暐豫州刺史孙兴上疏，请步卒五千先图洛阳。暐纳之，遣其太宰司马悦希军于盟津，孙兴分戍成皋，以为之声援。寻而陈祐率众奔陆浑，河南诸垒悉陷于希。慕容恪攻陷金墉，害扬威将军沈劲。以其左中郎将慕容筑为假节、征虏将军、洛州刺史，镇金墉，慕容垂为都督荆、扬、洛、徐、兖、豫、雍、益、梁、秦等十州诸军事、征南大将军、荆州牧，配兵一万，镇鲁阳。

时暐境内多水旱，慕容恪、慕容评并稽首归政，请逊位还第，曰“臣以朽暗，器非经国，过荷先帝拔擢之恩，又蒙陛下殊常之遇，猥以轻才，窃位宰录，不能上谐阴阳，下厘庶政，致使水旱愆和，彝伦失序，辕弱任重，夕惕唯忧。臣闻王者则天建国，辨方正位，司必量才，官惟德举。台傅之重，参理三光，苟非其人，则灵曜为亏。尸禄贻殃，负乘招悔，由来常道，未之或差。以姬旦之勋圣，犹近则二公不悦，远则管、蔡流言，况臣等宠缘戚来，荣非才授，而可久点天官，尘蔽贤路。是以中年拜表，披陈丹款。圣恩齿旧，未忍遐弃，奄冉偷荣，愆责弥厚。自待罪鼎司，岁馀辰纪。忝冒宰衡，七载于兹。虽乃心经略，而思不周务，至令二方干纪，跋扈未庭，同文之咏，有惭盛汉，深乖先帝托付之规，甚违陛下垂拱之义。臣虽不敏，窃闻君子之言，敢忘虞丘避贤之美，辄循两疏知止之分，谨送太宰、大司马、太傅、司徒章绶，惟垂昭许”暐曰“朕以不天，早倾乾覆，先帝所托，唯在二公。二公懿亲硕德，勋高鲁、卫，翼赞王室，辅导朕躬，宣慈惠和，坐而待旦，虔诚夕惕，美亦至矣。故能外扫群凶，内清九土，四海晏如，政和时洽。虽宗庙宗稷之灵，抑亦公之力也。今关右有未宾之氐，江、吴有遗烬之虏，方赖谋猷，混宁六合，岂宜虚己谦冲，以违委任之重。王其割二疏独善之小，以成公旦复衮之大”恪、评等固请致政，暐曰“夫建德者必以终善为名，佐命者则以功成为效。公与先帝开构洪基，膺天明命，将廓夷群丑，绍复隆周之迹。灾眚横流，乾光坠曜。朕以眇躬，猥荷大业，不能上成先帝遗志，致使二虏游魂，所以功未成也，岂宜冲退。且古之王者，不以天下为荣，忧四海若荷担，然后仁让之风行，则比屋而可封。今道化未纯，鲸鲵未殄，宗社之重，非唯朕身，公所忧也。当思所以宁济兆庶，靖难敦风，垂美将来，侔踪周、汉，不宜崇饰常节，以违至公”遂断其让表，恪、评等乃止。

暐钟律郎郭钦奏议以暐承石季龙水为木德，暐从之。

太和元年，暐遣抚军慕容厉攻晋太山太守诸葛攸。攸奔于淮南，厉悉陷兖州诸郡，置守宰而还。

慕容恪有疾，深虑暐政不在己，慕容评性多猜忌，大司马之位不能允授人望，乃召暐兄乐安王臧谓之曰“今劲秦跋扈，强吴未宾，二寇并怀进取，但患事之无由耳。夫安危在得人，国兴在贤辅，若能推才任忠，和同宗盟，则四海不足图，二虏岂能为难哉。吾以常才，受先帝顾托之重，每欲扫平关、陇，荡一瓯、吴，庶嗣成先帝遗志，谢忧责于当年。而疾固弥留，恐此志不遂，所以没有馀恨也。吴王天资英杰，经略超时，司马职统兵权，不可以失人，吾终之后，必以授之。若以亲疏次第，不以授汝，当以授冲。汝等虽才识明敏，然未堪多难，国家安危，实在于此，不可昧利忘忧，以致大悔也”又以告评。月馀而死，其国中皆痛惜之。

先是，晋南阳督护赵弘以宛降于暐，暐遣其南中郎将赵盘自鲁阳戍宛。至此，晋右将军桓豁攻宛，拔之，赵盘退奔鲁阳。豁遣轻骑追盘，及于雉城，大战败之，执盘，戍宛而归。

苻坚将苻謏据陕，降于暐。时有图书云“燕马当饮渭水”坚恐暐乘衅入关，大惧，乃尽精锐以备华阴。暐群下议欲遣兵救謏，因图关右。慕容评素无经略，又受苻坚间货，沮议曰“秦虽有难，未易可图。朝廷虽明，岂如先帝，吾等经略，又非太宰之匹，终不能平秦也。但可闭关息旅，保宁疆埸足矣”暐魏尹慕容德上疏曰“先帝应天顺时，受命革代，方以文德怀远，以一六合。神功未就，奄忽升遐。昔周文既没，武王嗣兴，伏惟陛下则天比德，揆圣齐功，方阐崇乾基，纂成先志。逆氐僭据关、陇，号同王者，恶积祸盈，自相疑戮，衅起萧墙，势分四国，投城请援，旬日相寻，岂非凶运将终，数归有道。兼弱攻昧，取乱侮亡，机之上也。今秦土四分，可谓弱矣。时来运集，天赞我也。天与不取，反受其殃。吴、越之鉴，我之师也。宜应天人之会，建牧野之旗。命皇甫真引并、冀之众，径趣蒲坂。臣垂引许、洛之兵，驰解謏围。太傅总京都武旅，为二军后继。飞檄三辅，仁声先路，获城即侯，微功必赏，此则郁概待时之雄，抱志未申之杰，必岳峙灞上，云屯陇下。天罗既张，内外势合，区区僭竖，不走则降，大同之举，今其时也。愿陛下独断圣虑，无访仁人”暐览表大悦，将从之。评固执不许，乃止。苻謏知评、暐之无远略，恐救师弗至，乃笺于慕容垂、皇甫真曰“苻坚、王猛皆人杰也，谋为燕患，为日久矣。今若乘机不赴，恐燕之君臣将有甬东之悔”垂得书，私于真曰“方为人患者必在于秦，主上富于春秋，未能留心政事，观太傅度略，岂能抗苻坚、王猛乎”真曰“然，绕朝有云，谋之不从可如何”

暐仆射悦绾言于暐曰“太宰政尚宽和，百姓多有隐附。《传》曰，唯有德者可以宽临众，其次莫如猛。今诸军营户，三分共贯，风教陵弊，威纲不举，宜悉罢军封，以实天府之饶，肃明法令，以清四海”暐纳之。绾既定制，朝野震惊，出户二十馀万。慕容评大不平，寻贼绾，杀之。

晋大司马桓温、江州刺史桓冲、豫州刺史袁真率众五万伐暐，前兖州刺史孙元起兵应之。温部将檀玄攻胡陆，执暐宁东慕容忠。暐遣其将慕容厉与温战于黄墟，厉师大败，单马奔还。高平太守徐翻以郡归顺。温前锋朱序又破暐将傅颜于林渚，温军大振，次于枋头。暐惧，谋奔和龙。慕容垂曰“不然。臣请击之，若战不捷，走未晚也”乃以垂为使持节、南讨大都督，慕容德为征南将军，率众五万距温，使其散骑侍郎乐嵩乞师于苻坚。坚遣将军苟池率众二万，出自洛阳，师于颍川，外为赴援，内实观隙，有兼并之志矣。慕容德屯于石门，绝温粮漕。豫州刺史李邦率州兵五千断温馈运。温频战不利，粮运复绝，及闻坚师之至，乃焚舟弃甲而退。德率劲骑四千，先温至襄邑东，伏于涧中，与垂前后夹击，王师大败，死者三万馀人。苟池闻温班师，邀击于谯，温众又败，死者万计。

垂既有大功，威德弥振，慕容评素不平之。垂又言其将孙盖等摧锋陷锐，宜论功超授，评寝而不录。垂数以为言，颇与评廷争。可足浑氏素恶垂，毁其战功，遂与评谋杀垂。垂惧，奔于苻坚。

先是，暐使其黄门侍郎梁琛聘于坚。琛还，言于评曰“秦扬兵讲武，运粟陕东，以琛观之，无久和之理。兼吴王西奔，必有观衅之计，深宜备之”评曰“不然。秦岂可受吾叛臣而不怀和好哉”琛曰“邻国相并，有自来矣。况今并称大号，理无俱存。苻坚机明好断，纳善如流。王猛有王佐之才，锐于进取。观其君臣相得，自谓千载一时。桓温不足为虑，终为人患者，其唯王猛乎。。暐、评不以为虞。皇甫真又陈其事曰“苻坚虽聘使相寻，托辅车为谕，然抗均邻敌，势同战国，明其甘于取利，无慕善之心，终不能守信存和，以崇久要也。顷来行人累续，兼师出洛川，夷险要害，具之耳目。观虚实以措奸图，听风尘而伺国隙者，寇之常也。又吴王外奔，为之谋主，伍员之祸，不可不虑。洛阳、并州、壶关诸城，并宜增兵益守，以防未兆”暐召评而谋之。评曰“秦国小力弱，杖我为援，且苻坚庶几善道，终不纳叛臣之言。不宜轻自扰惧，以动寇心也”暐从之。

俄而坚遣其将王猛率众伐暐，攻慕容筑于金墉。暐遣慕容臧率众救之。臧次荥阳，猛部将梁成、洛州刺史邓羌与臧战于石门，臧师败绩，死者万馀，遂相持于石门。筑以救兵不至，以金墉降于猛。梁成又败慕容臧，斩首三千馀级，获其将军杨璩，臧遂城新乐而还。

桓温之败也，归罪于豫州刺史袁真。真怒，以寿阳降暐，暐遣其大鸿胪温统署真为使持节、散骑常侍、都督淮南诸军事、征南大将军、领护南蛮校尉、扬州刺史，封宣城公，未至而真、统俱卒。真党朱辅立真子瑾为建威将军、豫州刺史，以固寿阳。

时外则王师及苻坚交侵，兵革不息。内则暐母乱政，评等贪冒，政以贿成，官非才举，群下切齿焉。其尚书左丞申绍上疏曰：

臣闻汉宣有言“与朕共治天下者，其唯良二千石乎”是以特重此选，必妙尽英才，莫不拔自贡士，历资内外，用能仁感猛兽，惠致群祥。今者守宰或擢自匹夫兵将之间，或因宠戚，藉缘时会，非但无闻于州闾，亦不经于朝廷。又无考绩，黜陟幽明。贪惰为恶，无刑戮之惧。清勤奉法，无爵赏之劝。百姓穷弊，侵赇无已，兵士逋逃，乃相招为贼盗。风颓化替，莫相纠摄。且吏多则政烦，由来常患。今之见户，不过汉之一大郡，而备置百官，加之新立军号，兼重有过往时。虚假名位，废弃农业，公私驱扰，人无聊生。宜并官省职，务劝农桑。秦、吴二虏僻僭一时，尚能任道捐情，肃谐伪部，况大燕累圣重光，君临四海，而可美政或亏，取陵奸寇哉。邻之有善，众之所望，我之不修，彼之愿也。

秦、吴狡猾，地居形胜，非唯守境而已，乃有吞噬之心。中州丰实，户兼二寇，弓马之劲，秦、晋所惮，云骑风驰，国之常也，而比赴敌后机，兵不速济者何也。皆由赋法靡恒，役之非道。郡县守宰每于差调之际，无不舍越殷强，首先贫弱，行留俱窘，资赡无所，人怀嗟怨，遂致奔亡，进阙供国之饶，退离蚕农之要。兵岂在多，贵于用命。宜严制军科，务先饶复，习兵教战，使偏伍有常，从戎之外，足营私业，父兄有陟岵之观，子弟怀孔尔之顾，虽赴水火，何所不从。

节俭约费，先王格谟。去华敦仆，哲后恒宪。故周公戒成王以啬财为本，汉文以皂帏变俗，孝景宫人弗过千馀，魏武宠赐不盈十万，薄葬不坟，俭以率下，所以割肌肤之惠，全百姓之力。谨案后宫四千有馀，僮侍厮养通兼十倍，日费之重，价盈万金，绮縠罗纨，岁增常调，戎器弗营，奢玩是务。今帑藏虚竭，军士无襜褕之赍，宰相侯王迭以侈丽相尚，风靡之化，积习成俗，卧薪之谕，未足甚焉。宜罢浮华非要之役，峻明婚姻丧葬之条，禁绝奢靡浮烦之事，出倾宫之女，均商农之赋。公卿以下以四海为家，信赏必罚，纲维肃举者，温、猛之首可悬之白旗，秦、吴二主可以礼之归命，岂唯不复侵寇而已哉。陛下若不远追汉宗弋绨之模，近崇先帝补衣之美，臣恐颓风弊俗亦革变靡途，中兴之歌无以轸之弦咏。

又拓宇兼并，不在一城之地。控制戎夷者，怀之以德。令鲁阳、上郡重山之外，云阴之北，四百有馀，而未可以羁服塞表，为平寇之基，徒孤危托落，令善附内骇。宜摄就并、豫，以临二河，通接漕毂，拟之丘后。重晋阳之戍，增南藩之兵，战守之备，炫以千金之饵，蓄力待时，可一举而灭。如其虔刘送死，俟入境而断之，可令匹马不反。非唯绝二贼窥窬，乃是戡殄之要，惟陛下览焉。

暐不纳。

苻坚又使王猛、杨安率众伐暐，猛攻壶关，安攻晋阳。暐使慕容评等率中外精卒四十馀万距之。猛、安进师潞川。州郡盗贼大起，邺中多怪异，暐忧惧不知所为，乃召其使而问曰“秦众何如。今大师既出，猛等能战不”或对曰“秦国小兵弱，岂王师之敌，景略常才，又非太傅之匹，不足忧也”黄门侍郎梁琛、中书侍郎乐嵩进曰“不然。兵书之义，计敌能斗，当以算取之。若冀敌不斗，非万全之道也。庆郑有云：秦众虽少，战士倍我。众之多少，非可问也。且秦行师千里，固战是求，何不战之有乎”暐不悦。

猛与评等相持。评以猛悬军远入，利在速战，议以持久制之。猛乃遣其将郭庆率骑五千，夜从间道起火高山，烧评辎重，火见邺中。评性贪鄙，鄣固山泉，卖樵鬻水，积钱绢如丘陵，三军莫有斗志。暐遣其侍中兰伊让评曰“王，高祖之子也，宜以宗庙社稷为忧，奈何不务抚养勋劳，专以聚敛为心乎。府藏之珍货，朕岂与王爱之。若寇军冒进，王持钱帛安所置也。皮之不存，毛将安傅。钱帛可散之三军，以平寇凯旋为先也”评惧而与猛战于潞川，评师大败，死者五万馀人，评等单骑遁还。猛遂长驱至邺，坚复率众十万会猛攻暐。

先是，慕容桓以众万馀屯于沙亭，为评等后继。闻评败，引屯内黄。坚遣将邓羌攻信都，桓率鲜卑五千退保和龙。散骑侍郎徐蔚等率扶馀、高句丽及上党质子五百馀人，夜开城门以纳坚军。暐与评等数十骑奔于昌黎。坚遣郭庆追及暐于高阳，坚将巨武执暐，将缚之，暐曰“汝何小人而缚天子”武曰“我梁山巨武，受诏缚贼，何谓天子邪”遂送暐于坚。坚诘其奔状，暐曰“狐死首丘，欲归死于先人坟墓耳”坚哀而释之，令还宫率文武出降。郭庆遂追评、桓子和龙。桓杀其镇东慕容亮而并其众，攻其辽东太守韩稠于平川。郭庆遣将军朱嶷击桓，执而送之。

坚徙暐及其王公已下并鲜卑四万馀户于长安，封暐新兴侯，署为尚书。坚征寿春，以暐为平南将军、别部都督。淮南之败，随坚还长安。既而慕容垂攻苻丕于邺，慕容冲起兵关中，暐谋杀坚以应之，事发，为坚所诛，时年三十五。及德僭称尊号，伪谥幽皇帝。

始廆以武帝太康六年称公，至暐四世。暐在位一十一年，以海西公太和五年灭，通廆、皝凡八十五年。

慕容恪，字玄恭，皝之第四子也。幼而谨厚，沈深有大度。母高氏无宠，皝未之奇也。年十五，身长八尺七寸，容貌魁杰，雄毅严重，每所言及，辄经纶世务，皝始异焉，乃授之以兵。数从皝征伐，临机多奇策。使镇辽东，甚有威惠。高句丽惮之，不敢为寇。皝使恪与俊俱伐夫馀，俊居中指授而已，恪身当矢石，推锋而进，所向辄溃。

皝将终，谓俊曰“今中原未一，方建大事，恪智勇俱济，汝其委之”及俊嗣位，弥加亲任。累战有大功，封太原王，拜侍中、假节、大都督、录尚书。俊寝疾，引恪与慕容评属以后事。及暐之世，总摄朝权。初，建邺闻俊死，曰“中原可图矣”桓温曰“慕容恪尚存，所忧方为大耳”

慕舆根之就诛也，内外危惧。恪容止如常，神色自若，出入往还，一人步从。或有谏之者，恪曰“人情怀惧，且当自安以靖之。吾复不安，则众何瞻仰哉”于是人心稍定。恪虚襟待物，咨询善道，量才处任，使人不逾位。朝廷谨肃，进止有常度，虽执权政，每事必咨之于评。罢朝归第，则尽心色养，手不释卷。其百僚有过，未尝显之，自是庶僚化德，稀有犯者。

恪之图洛阳也，秦中大震，苻坚亲将以备潼关，军回乃定。恪为将不尚威严，专以恩信御物，务于大略，不以小令劳众。军士有犯法，密纵舍之，捕斩贼首以令军。营内不整似可犯，而防御甚严，终无丧败。

临终，暐亲临问以后事，恪曰“臣闻报恩莫大荐士，板筑犹可，而况国之懿藩。吴王文武兼才，管、萧之亚，陛下若任之以政，国其少安。不然，臣恐二寇必有窥窬之计”言终而死。

阳骛，字士秋，右北平无终人也。父耽，仕廆，官至东夷校尉。骛少清素好学，器识沈远。起家为平州别驾，屡献安时强国之术，事多纳用，廆甚奇之。皝即王位，迁左长史。东西征伐，参谋帏幄。皝临终谓俊曰“阳士秋忠干贞固，可托付大事，汝善待之”俊之将图中原也，骛制胜之功亚于慕容恪。暐既嗣伪位，申以师傅之礼，亲遇日隆。及为太尉，慨然而叹曰“昔常林、徐邈先代名臣，犹以鼎足任重而终辞三事。以吾虚薄，何德以堪之。固求罢职，言甚垦至，暐优答不许。骛清贞谦谨，老而弥笃，既以宿望旧齿，自慕容恪已下莫不毕拜。性俭约，常乘弊车瘠马，及死，无敛财。

皇甫真，字楚季，安定朝那人也。弱冠，以高才，廆拜为辽东国侍郎。皝嗣位，迁平州别驾。时内难连年，百姓劳瘁，真议欲宽减岁赋，休息力役。不合旨，免官。后以破麻秋之功，拜奉车都尉，守辽东、营丘二郡太守，皆有善政。及俊僭位，入为典书令。后从慕容评攻拔邺都，珍货充溢，真一无所取，唯存恤人物，收图籍而已。俊临终，与慕容恪等俱受顾托。

慕舆根将谋为乱，真阴察知之，乃言于恪，请除之。恪未忍显其事。俄而根谋发伏诛，恪谢真曰“不从君言，几成祸败”吕护之叛，恪谋于朝曰“远人不服，修文德以来之。今护宜以恩诏降乎，不宜以兵戈取也”真曰“护九年之间三背王命，揆其奸心，凶勃未已。明公方饮马江、湘，勒铭剑阁，况护蕞尔近畿而不枭戮，宜以兵算取之，不可复以文檄喻也”恪从之。以真为冠军将军、别部都督。师还，拜镇西将军、并州刺史，领护匈奴中郎将。征还，拜侍中、光禄大夫，累迁太尉、侍中。

苻坚密谋兼并，欲观审衅隙，乃遣其西戎主簿郭辩潜结匈奴左贤王曹毂，令毂遣使诣邺，辩因从之。真兄典仕苻坚为散骑常侍，从子奋、覆并显关西。辩既至邺，历造公卿，言于真曰“辩家为秦所诛，故寄命曹王，贵兄常侍及奋、覆兄弟并相知在素”真怒曰“臣无境外之交，斯言何以及我。君似奸人，得无因缘假托乎”乃白暐请穷诘之，暐、评不许。辩还谓坚曰“燕朝无纲纪，实可图之。鉴机识变，唯皇甫真耳”坚曰“以六州之地，岂无智识士一人哉。真亦秦人，而燕用之，固知关西多君子矣”

真性清俭寡欲，不营产业，饮酒至石余不乱，雅好属文，凡著诗赋四十馀篇。

王猛入邺，真望马首拜之。明日更见，语乃卿猛。猛曰“昨拜今卿，何恭慢之相违也”真答曰“卿昨为贼，朝是国士，吾拜贼而卿国士，何所怪也”猛大嘉之，谓权翼曰“皇甫真故大器也”从坚入关，为奉车都尉，数岁而死。

史臣曰：观夫北阴衍气，丑虏汇生，隔阂诸华，声教莫之渐，雄据殊壤，贪悍成其俗，先叛后服，盖常性也。自当涂紊纪，典午握符，推亡之功，掩岷、吴而可录，御远之策，怀戎狄而犹漏。慕容廆英姿伟量，是曰边豪，衅迹奸图，实惟乱首。何者。无名而举，表深讥于鲁册。象龚致罚，昭大训于姚典。况乎放命挻祸，距战发其狼心。剽邑屠城，略地骋其蝥贼。既而二帝遘平阳之酷，按兵窥运。五铎启金陵之祚，率礼称藩。勤王之诚，当君危而未立。匡主之节，俟国泰而将徇。适所谓相时而动，岂素蓄之款战。然其制敌多权，临下以惠，劝农桑，敦地利，任贤士，该时杰，故能恢一方之业，创累叶之基焉。

元真体貌不恒，暗符天表，沈毅自处，颇怀奇略。于时群雄角立，争夺在辰，显宗主祭于冲年，庾亮窃政于元舅，朝纲不振，天步孔艰，遂得据已成之资，乘土崩之会。扬兵南骛，则乌丸卷甲。建旆东征，则宇文摧阵。乃负险自固，恃胜而骄，端拱称王，不待朝命，昔郑武职居三事，爵不改伯。齐桓绩宣九合，位止为侯。瞻曩烈而功微，征前经而礼缛，溪壑难满，此之谓乎。

宣英文武兼优，加之以机断，因石氏之衅，首图中原，燕士协其筹，冀马为其用，一战而平巨寇，再举而拔坚城，气詟傍邻，威加边服。便谓深功被物，天数在躬，遽窃鸿名，偷安宝录。犹将席卷京洛，肆其蚁聚之徒。宰割黎元，纵其鲸吞之势。使江左疲于奔命，职此之由。非夫天厌素灵而启异类，不然者，其锋何以若斯。

景茂庸材，不亲厥务，贤辅攸赖，逆臣挫谋，于是陷金墉而款河南，包铜城而临漠北，西秦劲卒顿函关而不进，东夏遗黎企邺宫而授首。当此之时也，凶威转炽。及玄恭即世，虐媪乱朝。垂以勋德不容，评以黩货干政，志士绝忠贞之路，谗人袭交乱之风。轻邻反速其咎，御敌罕修其备，以携离之众，抗敢死之师。锋镝未交，白沟沦境。冲輣暂拟，紫陌成墟。是知由余出而戎亡，子常升而郢覆，终于身死异域，智不自全，吉凶惟人，良所谓也。

赞曰：青山徙构，玄塞分疆。蠢兹杂种，奕世弥昌。角端掩月，步摇翻霜。乘危猥起，怙险鸱张。假窃神器，凭陵帝乡。守不以德，终致余殃。

