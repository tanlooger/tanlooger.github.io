---
---
---
title: 第十四出　偷曲
---



【仙吕过曲·八声甘州】〔老旦、贴携谱上〕〔老旦〕《霓裳》谱定，〔贴合〕向绮窗深处秘本翻謄。香喉玉口，亲将绝调教成。〔老旦〕 奴家永新， 〔贴〕 奴家念奴。 〔老旦〕 自从娘娘制就《霓裳》新谱，我二人亲蒙教授。今驾幸华清宫，即日要奏此曲。命我二人，在朝元阁上，传谱与李龟年，连夜教演梨园子弟。 〔贴〕 散序俱已传习，今日该传拍序了。 〔老旦〕 你看月明如水，正好演奏。我和你携了曲谱，先到阁中便了。 〔行介〕〔合〕凉蟾正当高阁升，帘卷薰风映水晶。高清， 恰称 广寒宫仙乐声声。〔下〕

【道宫近词·鱼儿赚】〔末苍髯，扮李龟年上〕乐部旧闻名，班首新推独老成。早暮趋承，上直更番入内廷。 自家李龟年是也，向作伶官，蒙万岁爷点为梨园班首。今有贵妃娘娘《霓裳》新曲，奉旨令永新、念奴传谱出来，在朝元阁上教演，立等供奉。只得连夜趱习，不免唤齐众兄弟每同去。兄弟每那里？ 〔副净扮马仙期上〕 仙期方响鬼神惊， 〔外扮雷海青上〕 铁拨争推雷海青。 〔净白须扮贺怀智上〕 贺老琵琶擅场屋， 〔丑扮黄旛绰上〕 黄家旛绰板尤精。 〔同见末介〕 李师父拜揖。 〔末〕 请了。列位呵， 君王命，《霓裳》催演不教停。 那永新、念奴呵， 两娉婷， 把 红牙小谱携端正，早向朝元待月明。〔众〕 如此，我每就去便了。 〔末〕请同行。〔同行介〕趁迟迟宫漏夜凉生， 把 新腔敲订，新腔敲订。〔同下〕

【仙吕过曲·解三酲犯】〔小生巾服扮李謩上〕 【解三酲】 逞风魔少年逸兴，借曲中妙理陶情。传闻今夜蓬莱境，翻妙谱奏新声。 小生李謩是也，本贯江南，遨游京国。自小谙通音律，久参铁笛擅名。近闻宫中新制一曲，名曰《霓裳羽衣》。乐工李龟年等，每夜在朝元阁中演习。小生慕此新声，无从得其秘谱。打听的那阁子，恰好临着宫墙，声闻于外。不免袖了铁笛，来到骊山，趁此月明如昼，窃听一回。一路行来，果然好景致也！ 〔行介〕林收暮霭天气清，山入寒空月彩横。真佳景， 【八声甘州】 宛身从画里游行。

〔场上设红帷作墙，墙内搭一阁介〕〔小生〕说话之间，早来到宫墙下了。



【道宫调近词·应时明近】 只见 五云中，宫阙影，窈窕玲珑映月明，光辉看不定，光辉看不定。想潜通御气，处处仙楼，阑干畔有玉人闲凭。

闻那朝元阁，在禁苑西首，我且绕着红墙，迤逦行去。〔行介〕



【前腔】花阴下，御路平，紧傍红墙款款行。〔望介〕 只这垂杨影里，一座高楼露出墙头，想就是了。 凝眸重细省，凝眸重细省， 只见 画帘缥缈，文窗掩映。〔指介〕兀的不是上有红灯！

〔老旦、贴在墙内上阁介〕〔末众在内云〕今日该演拍序，大家先将散序，从头演习一番。〔小生〕你看上面灯光隐隐，似有人声，一定是这里了。我且潜听一回。〔作潜立听介〕



【双赤子】悄悄冥冥，墙阴窃听。〔内作乐介〕〔小生作袖出笛介〕 不免取出笛来，倚声和之。就将音节，细细记明便了。 听到月高初更后，果然弦索齐鸣。恰喜禁垣，夜深人静，琤璁齐应。 这 数声恍然心领， 那 数声恍然心领。

〔内细十番，小生吹笛和介〕〔乐止，老旦、贴在内阁上唱后曲，小生吹笛合介〕〔老旦、贴〕



【画眉儿】骊珠散迸，入怕初惊。云翻袂影，飘然回雪舞风轻。飘然回雪舞风轻，约略烟蛾态不胜。〔小生接唱〕 这 数声恍然心领， 那 数声恍然心领。

〔内细十番如前，老旦、贴内唱，小生笛合介〕〔老旦、贴〕



【前腔】珠辉翠映，凤翥鸾停。玉山蓬顶，上元挥袂引双成。上元挥袂引双成，萼绿回肩招许琼。〔小生接唱〕 这 数声恍然心领。 那 数声恍然心领。

〔内又如前十番，老旦、贴内唱，小生笛合介〕〔老旦、贴〕

【前腔】音繁调骋，丝竹纵横。翔云忽定，慢收舞袖弄轻盈。慢收舞袖弄轻盈，飞上瑶天歌一声。〔小生接唱〕 这 数声恍然心领， 那 数声恍然心领。

〔内又十番一通，老旦、贴暗下〕〔小生〕妙哉曲也！真个如敲秋竹，似戛春冰，分明一派仙音，信非人世所有！被我都从笛中偷得，好侥幸也！



【鹅鸭满渡船】《霓裳》天上声，墙外行人听。音节明，宫商正，风内高低应。偷从笛里，写出无余剩。 呀，阁上寂然无声，想是不奏了。 人散曲终红楼静，半墙残月摇花影。

你看河斜月落，斗转参横，不免回去罢。〔袖笛转行介〕



【尾声】却回身，寻归径。只听得玉河流水韵幽清，犹似《霓裳》袅袅声。



倚天楼殿月分明，杜牧





歌转高云夜更清。赵嘏





偷得新翻数般曲，元稹





酒楼吹笛有新声。张祜