---
---
---
title: 第十二出　制谱
---



【仙吕过曲·醉罗歌】 【醉扶归】 〔老旦上〕西宫才奉传呼罢，安排水榭要清佳。慢卷晶帘散朝霞，玉钩却映初阳挂。 奴家永新是也。与念奴妹子同在西宫，承应贵妃杨娘娘。我娘娘再入宫闱，万岁爷更加恩幸。真乃三千宠爱在一身，六宫粉黛无颜色。今早娘娘分付，收拾荷亭，要制曲谱。念奴妹子在那里伏侍晓妆，奴家先到此间，不免将文房四宝，摆设起来。 【皂罗袍】 你看 笔床初拂，光分素劄，砚池新注，香浮墨华，绿阴深处多幽雅。 【排歌尾】 竹风引，荷露洒，对波纹帘影弄参差。

呀，兰麝香飘，佩环风定，娘娘早则到也。〔旦引贴上〕



【正宫引子·新荷叶】幽梦清宵度月华，听《霓裳羽衣》歌罢。醒来音节记无差，拟翻新谱消长夏。

斗画长眉翠淡浓，远山移入镜当中。晓窗日射胭脂颊，一朵红酥旋欲融。我杨玉环自从截发感君之后，荷宠弥深。只有梅妃《惊鸿》一舞，圣上时常夸奖。思欲另制一曲，掩出其上。正在推敲，昨夜忽然梦入月宫。见桂树之下，仙女数人，素衣红裳，奏乐甚美。醒来追忆，音节宛然。因此分付永新，收拾荷亭，只待细配宫商，谱成新曲。〔老旦〕启娘娘：纸、墨、笔、砚，已安排齐备了。〔旦〕你与念奴一同在此伺候。〔老旦、贴应，作打扇、添香介〕〔旦作制谱介〕



【正宫过曲·刷子带芙蓉】 【刷子序】 荷气满窗纱，鸾笺慢伸，犀管轻拿， 待谱他 月里清音，细吐 我 心上灵芽。 这声调虽出月宫，其间转移过度，细微曲折之处，须索自加细审。 安插。一字字 要 调停如法，一段段 须 融和入化。 这几声尚欠调匀， 拍 怎下？〔内作莺啼，旦执笔听介〕 呀，妙阿！ 〔作改介〕 【玉芙蓉】 听宫莺、数声恰好应红牙。

〔搁笔介〕谱已制完，永新，是什么时候了？〔老旦〕晌午了。〔旦〕万岁爷可曾退朝？〔老旦〕尚未。〔旦〕永新，且随我更衣去来。念奴在此，伺候万岁爷到时，即忙通报。〔贴〕领旨。〔旦〕好凭晚镜增蛾翠，漫试香纱换蝶衣。〔引老旦随下〕〔生行上〕



【渔灯映芙蓉】 【山渔灯】 散千官，朝初罢。拟对玉人，长昼闲话。 寡人方才回宫，听说妃子在荷亭上，因此一径前来。 依流水待觅胡麻， 把 银塘路踏。〔作到介〕〔贴见介〕 呀，万岁爷到了。 〔生〕 念奴，你 娘娘在何处闲欢耍， 怎 堆香几， 有 笔砚交加？〔贴〕 娘娘在此制谱，方才更衣去了。 〔生〕 妃子，妃子！美人韵事，被你都占尽也。但不知制甚曲谱，待寡人看来。 〔作坐翻看介〕消详，从头觑咱。 妙哉！只这 锦字荧荧银钩小， 更 度羽换宫 没 半米差。 好奇怪，这谱连寡人也不知道。细按音节，不是人间所有，似 从天下，果曲高和寡。 妃子，不要说你娉婷绝世，只这一点灵心，有谁及得你来？ 【玉芙蓉】 恁聪明，也堪压倒上阳花。

【普天赏芙蓉】 【普天乐】 〔旦换妆，引老旦上〕换轻妆，多幽雅。试生绡添潇洒。〔见生介〕 臣妾见驾。 〔生扶介〕 妃子坐了。 〔坐介〕〔生〕 妃子，看你晚妆新试，妩媚益增。 似迎风袅袅杨枝，宛凌波濯濯莲花。芳兰一朵 斜把 云鬟压， 越 显得庞儿风流煞。〔旦〕 陛下今日退朝，因何恁晚？ 〔生〕 只为灵武太守员缺，地方紧要，与廷臣议了半日，难得其人。朕特擢郭子仪，补授此缺，因此退朝迟了。 〔旦〕 妾候陛下不至，独坐荷亭， 爱风来一弄明纱，闲学谱新声奏雅。 【玉芙蓉】 怕输他 舞《惊鸿》，曲终满座有光华。

〔生〕寡人适见此谱，真乃千古奇音，《惊鸿》何足道也！〔旦〕妾凭臆见，草草创成。其中错误，还望陛下更定。〔生〕再同妃子，细细点勘一番。〔老旦、贴暗下〕〔生、旦并坐翻谱介〕



【朱奴折芙蓉】 【朱奴儿】 倚长袖香肩并亚，翻新谱玉纤同把。〔生〕 妃子，似你 绝调佳人世真寡， 要 觅破绽并无毫发。 再问妃子，此谱何名？ 〔旦〕 妾于昨夜梦入月宫，见一群仙女奏乐，尽着霓裳羽衣。意欲取此四字，以名此曲。 〔生〕 好个《霓裳羽衣》！ 非虚假， 果合伴 天香桂花。 【玉芙蓉】 〔作看旦介〕觑仙姿， 想 前身原是月中娃。

此谱即当宣付梨园，但恐俗手伶工，未谙其妙。朕欲令永新、念奴，先抄图谱，妃子亲自指授。然后传与李龟年等，教习梨园子弟，却不是好。〔旦〕领旨。〔生携旦起介〕天已薄暮，进宫去来。



【尾声】晚风吹，新月挂，〔旦〕正一缕凉生凤榻。〔生〕 妃子，你看这 池上鸳鸯 早双眠 并蒂花。

〔生〕芙蓉不及美人妆，王昌龄



〔旦〕杨柳风多水殿凉。刘长卿



〔老旦〕花下偶然歌一曲，曹唐



〔合〕传呼法部按《霓裳》。王建