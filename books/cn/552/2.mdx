---
---
---
title: 第二出　定情
---



【大石引子·东风第一枝】〔生扮唐明皇引二内侍上〕端冕中天，垂衣南面，山河一统皇唐。层霄雨露回春，深宫草木齐芳。升平早奏，韶华好，行乐何妨。愿此生终老温柔，白云不羡仙乡。

韶华入禁闱，宫树发春晖。天喜时相合，人和事不违。《九歌》扬政要，《六舞》散朝衣。别赏阳台乐，前旬暮雨飞。朕乃大唐天宝皇帝是也。起自潜邸，入缵皇图。任人不二，委姚、宋于朝堂；从谏如流，列张、韩于省闼。且喜塞外风清万里，民间粟贱三钱。真个太平致治，庶几贞观之年，刑措成风，不减汉文之世。近来机务余闲，寄情声色。昨见宫女杨玉环，德性温和，丰姿秀丽。卜兹吉日，册为贵妃。已曾传旨，在华清池赐浴，命永新、念奴伏侍更衣。即着高力士引来朝见，想必就到也。



【玉楼春】〔丑扮高力士，二宫女执扇引，旦扮杨贵妃上〕恩波自喜从天降，浴罢妆成趋彩仗。〔宫女〕六宫未见一时愁，齐立金阶偷眼望。

〔到介，丑进见生跪介〕奴婢高力士见驾。册封贵妃杨氏，已到殿门候旨。〔生〕宣进来。〔丑出介〕万岁爷有旨，宣贵妃杨娘娘上殿。〔旦进，拜介〕臣妾贵妃杨玉环见驾，愿吾皇万岁！〔内侍〕平身。〔旦〕臣妾寒门陋质，充选掖庭，忽闻宠命之加，不胜陨越之惧。〔生〕妃子世胄名家，德容兼备。取供内职，深惬朕心。〔旦〕万岁！〔丑〕平身。〔旦起介，生〕传旨排宴。〔丑传介〕〔内奏乐。旦送生酒，宫女送旦酒。生正坐，旦傍坐介〕



【大石过曲·念奴娇序】〔生〕寰区万里，遍征求窈窕，谁堪领袖嫔嫱？佳丽今朝，天付与，端的绝世无双。思想，擅宠瑶宫，褒封玉册，三千粉黛总甘让。〔合〕惟愿取，恩情美满，地久天长。

【前腔换头】〔旦〕蒙奖。沉吟半晌，怕庸姿下体，不堪陪从椒房。受宠承恩，一霎里身判人间天上。须仿，冯嫟当熊，班姬辞辇，永持彤管侍君傍。〔合〕惟愿取，恩情美满，地久天长。

【前腔换头】〔宫女〕欢赏， 借问 从此宫中，阿谁第一？ 似 赵家飞燕在昭阳，宠爱处，应是一身承当。休让，金屋妆成，玉楼歌彻，千秋万岁捧霞觞。〔合〕惟愿取，恩情美满，地久天长。

【前腔换头】〔内侍〕瞻仰，日绕龙鳞，云移雉尾，天颜有喜对新妆。频进酒，合殿春风飘香。堪赏，圆月摇金，余霞散绮，五云多处易昏黄。〔合〕惟愿取，恩情美满，地久天长。

〔丑〕月上了。启万岁爷撤宴。〔生〕朕与妃子同步阶前，玩月一回。〔内作乐，生携旦前立，众退后，齐立介〕



【中吕过曲·古轮台】〔生〕下金堂，笼灯就月细端相，庭花不及娇模样。轻偎低傍， 这 鬓影衣光，掩映 出 丰姿千状。〔低笑，向旦介〕此夕欢娱，风清月朗，笑他梦雨暗高唐。〔旦〕追游宴赏，幸从今得侍君王。瑶阶小立，春生天语，香萦仙仗，玉露冷沾裳。还凝望，重重金殿宿鸳鸯。

〔生〕掌灯往西宫去。〔丑应介，内侍、宫女各执灯引生、旦行介〕〔合〕



【前腔换头】辉煌，簇拥银烛 影 千行。回看处珠箔斜开，银河微亮。复道回廊，到处有香尘飘扬。夜色如何？月高仙掌。今宵占断好风光，红遮翠障，锦云中一对鸾凰。《琼花》《玉树》，《春江夜月》，声声齐唱，月影过宫墙。褰罗幌，好扶残醉入兰房。

〔丑〕启万岁爷，到西宫了。〔生〕内侍回避。〔丑〕春风开紫殿，〔内侍〕天乐下珠楼。〔同下〕



【余文】〔生〕花摇烛，月映窗，把良夜欢情细讲。〔合〕 莫问他 别院离宫玉漏长。

〔宫女与生、旦更衣，暗下，生、旦坐介，生〕银烛回光散绮罗，〔旦〕御香深处奉恩多。〔生〕六宫此夜含颦望，〔合〕明日争传《得宝歌》。〔生〕朕与妃子偕老之盟，今夕伊始。〔袖出钗、盒介〕特携得金钗、钿盒在此，与卿定情。



【越调近词·绵搭絮】〔生〕 这 金钗钿盒 百宝 翠花攒。 我 紧护怀中，珍重奇擎有万般。 今夜把这钗呵，与你 助云盘，斜插双鸾； 这盒呵，早晚 深藏锦袖，密裹香纨。 愿似他 并翅交飞，牢扣同心结合欢。〔付旦介，旦接钗、盒谢介〕

【前腔换头】 谢 金钗钿盒赐予 奉 君欢。只恐寒姿，消 不 得天家雨露团。〔作背看介〕恰偷观，凤翥龙蟠， 爱杀这 双头旖旎，两扇团 。 惟愿取 情似坚金，钗不单分盒永完。

〔生〕胧明春月照花枝，元稹



〔旦〕始是新承恩泽时。白居易



〔生〕长倚玉人心自醉，雍陶



〔合〕年年岁岁乐于斯。赵彦昭