---
---
---
title: 第二十九出　闻铃
---



〔丑内叫介〕军士每趱行，前面伺候。〔内鸣锣，应介〕〔丑〕万岁爷，请上马。〔生骑马，丑随行上〕



【双调近词·武陵花】万里巡行，多少悲凉途路情。看云山重叠处，似我乱愁交并。无边落木响秋声，长空孤雁添悲哽。 寡人自离马嵬，饱尝辛苦。前日遣使臣赍奉玺册，传位太子去了。行了一月，将近蜀中。且喜贼兵渐远，可以缓程而进。只是对此鸟啼花落，水绿山青，无非助朕悲怀。如何是好！ 〔丑〕 万岁爷，途路风霜，十分劳顿。请自排遣，勿致过伤。 〔生〕 唉，高力士，朕与妃子，坐则并几，行则随肩。今日仓卒西巡，断送他这般结果，教寡人如何撇得下也！ 〔泪介〕提起伤心事，泪如倾。 回望 马嵬坡下， 不觉 恨填膺。〔丑〕 前面就是栈道了，请万岁爷挽定丝缰，缓缓前进。 〔生〕袅袅旗旌，背残日，风摇影。匹马崎岖怎暂停，怎暂停！ 只见 阴云黯淡天昏暝，哀猿断肠，子规叫血，好教人怕听。兀的不惨杀人也么哥，兀的不苦杀人也么哥！萧条恁生，峨眉山下少人经，冷雨斜风扑面迎。

〔丑〕雨来了，请万岁爷暂登剑阁避雨。〔生作下马、登阁坐介〕〔丑作向内介〕军士每，且暂驻扎，雨住再行。〔内应介〕〔生〕独自登临意转伤，蜀山蜀水恨茫茫。不知何处风吹雨，点点声声迸断肠。〔内作铃响介〕〔生〕你听那壁厢，不住的声响，聒的人好不耐烦。高力士，看是甚么东西。〔丑〕是树林中雨声，和着檐前铃铎，随风而响。〔生〕呀，这铃声好不做美也！



【前腔】淅淅零零，一片凄然心暗惊。遥听隔山隔树，战合风雨，高响低鸣。一点一滴又一声，一点一滴又一声， 和 愁人血泪交相迸。对这伤情处， 转自 忆荒茔。白杨萧瑟雨纵横，此际孤魂凄冷。鬼火光寒， 草间 湿乱萤。只悔仓皇负了卿，负了卿！ 我 独在人间 委实的 不愿生。语娉婷，相将早晚伴幽冥。一恸空山寂，铃声相应，阁道崚嶒，似我回肠恨怎平！

〔丑〕万岁爷且免愁烦。雨止了，请下阁去罢。〔生作下阁、上马介，丑向内介〕军士每，前面起驾。〔众内应介〕〔丑随生行介〕〔生〕



【尾声】迢迢前路愁难罄，招魂去国两关情。〔合〕 望不尽 雨后尖山万点青。



〔生〕剑阁连山千里色，骆宾王



离人到此倍堪伤。罗邺





空劳翠辇冲泥雨，秦韬玉





一曲淋铃泪数行。杜牧