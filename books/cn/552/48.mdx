---
---
---
title: 第四十八出　寄情
---



【南吕过曲·懒画眉】〔末扮道士元神上〕海外曾闻有仙山，山在虚无缥缈间。 贫道杨通幽，适见织女娘娘，说杨妃在蓬莱山上。即便飞过海上诸山，一径到此。见 参差宫殿彩云寒。 前面洞门深闭，不免上前看来。 〔看介〕试将银榜端详觑，〔念介〕 “玉妃太真之院”。呀，是这里了。 〔做抽簪叩门介〕 不免 抽取琼簪轻叩关。

【前腔】〔贴扮仙女上〕云海沉沉洞天寒，深锁云房鹤径闲。〔末又叩介〕〔贴〕谁来花下叩铜环？〔开门介〕 是那个？ 〔末见介〕 贫道杨通幽稽首。 〔贴〕 到此何事？ 〔末〕 大唐太上皇帝，特遣贫道问候玉妃。 〔贴〕 娘娘到璇玑宫去了，请仙师少待。 〔末〕 原来如此，我且从容 伫立瑶阶上。〔贴〕 远远望见娘娘来了。 〔末〕遥听仙风吹佩环。

【前腔】〔旦引仙女上〕归自云中步珊珊，闻有青鸾信远颁。〔见末介〕 呀， 果然仙客候重关。〔贴迎介〕〔旦〕 道士何来？ 〔贴〕 正要禀知娘娘，他是唐家 天子人间使，衔命迢遥来此山。

〔旦进介〕既是上皇使者，快请相见。〔仙女请末进介〕〔末见科〕贫道杨通幽稽首。〔旦〕仙师请坐。〔末坐介〕〔旦〕请问仙师何来？〔末〕贫道奉上皇之命，特来问候娘娘。〔旦〕上皇安否？〔末〕上皇朝夕思念娘娘，因而成疾。



【宜春令】 自 回銮后，日夜思，镇昏朝潸潸泪滋。春风秋雨，无非即景伤心事。映芙蓉人面俱非，对杨柳新眉谁试。特地将他 一点 旧情，倩咱传示。

【前腔】〔旦泪介〕肠千断，泪万丝。谢君王钟情似兹。音容一别，仙山隔断违亲侍。蓬莱院月悴花憔，昭阳殿人非物是。漫自将咱 一点 旧情，倩伊回示。

〔末〕贫道领命。只求娘娘再将一物，寄去为信。〔旦〕也罢。当年承宠之时，上皇赐有金钗、钿盒，如今就分钗一股，劈盒一扇，烦仙师代奏上皇。只要两意能坚，自可前盟不负。〔作分钗盒，泪介〕侍儿，将这钗盒送与仙师。〔贴递钗盒与末介〕〔旦〕仙师请上，待妾拜烦。〔末〕不敢。〔拜介〕



【三学士】旧物亲传全仗尔，深情略表孜孜。半边钿盒伤孤另，一股金钗寄远思。 幸达上皇， 只愿此心坚似始，终还有相见时。

〔末〕贫道还有一说，钗盒乃人间所有之物，献与上皇，恐未深信。须得当年一事，他人不知者，传去取验，才见贫道所言不谬。〔旦〕这也说得有理。〔旦低头沉吟介〕



【前腔】临别殷勤重寄词，词中无限情思。 哦，有了。记得天宝十载， 七月七夕长生殿，夜半无人私语时。 那时上皇与妾并肩而立，因感牛女之事，密相誓心：愿世世生生，永为夫妇。 〔泣介〕 谁知道 比翼分飞连理死，绵绵恨无尽止。

〔末〕有此一事，贫道可复上皇了。就此告辞。〔旦〕且住，还有一言。今年八月十五日夜，月中大会，奏演《霓裳》，恰好此夕，正是上皇飞升之候。我在那里专等一会，敢烦仙师届期，指引上皇到彼。失此机会，便永无再见之期了。〔末〕贫道领命。〔旦〕仙师，说我



含情凝睇谢君王，白居易





尘梦何如鹤梦长。曹唐





〔末〕密奏君王知入月，王建



众仙同日听《霓裳》。李商隐