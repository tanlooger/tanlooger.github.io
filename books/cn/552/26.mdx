---
---
---
title: 第二十六出　献饭
---



【黄钟引子·西地锦】〔生引丑上〕懊恨蛾眉轻丧，一宵千种悲伤。早来慵把金鞭扬，午余玉粒谁尝！

寡人匆匆西幸，昨在马嵬驿中，六军不发。无计可施，只得把妃子赐死。〔泪介〕咳，空做一朝天子，竟成千古忍人。勉强行了一程，已到扶风地面。驻跸凤仪宫内，不免少息片时。〔外扮老人持麦饭上〕炙背可以见天子，献芹由来知野人。老汉扶风野老郭从谨是也。闻知皇上西巡，暂驻凤仪宫内。老汉煮得一碗麦饭，特来进献，以表一点敬心。〔见丑介〕公公，烦乞转奏一声，说野人郭从谨特来进饭。〔丑传介〕〔生〕召他进来。〔外进见介〕草莽小臣郭从谨见驾。〔生〕你是那里人？〔外〕念小臣啊，



【黄钟过曲·降黄龙】生长扶风，白首躬耕，共庆时康。 听 蓦然变起，凤辇游巡，无限惊惶。聊将一盂麦饭，匍匐向旗门陈上。愿吾君不嫌粗粝，野人供养。

〔生〕生受你了，高力士取上来。〔丑接饭送生介〕〔生看介〕寡人晏处深宫，从不曾尝着此味。



【前腔换头】寻常，进御大官，馔玉炊金，食前方丈，珍羞百味， 犹 兀自嫌他调和无当。〔泪介〕 不想今日，却将此物充饥。 凄凉，带麸连麦， 这 饭儿如何入嗓？〔略吃便放介〕抵多少滹沱河畔，失路萧王！

〔外〕陛下，今日之祸，可知为谁而起？〔生〕你道为着谁来？〔外〕陛下若赦臣无罪，臣当冒死直言。〔生〕但说不妨。〔外〕只为那杨国忠呵，



【前腔换头】猖狂，倚恃国亲，纳贿招权，毒流天壤。 他与安禄山， 十年构衅，一旦 里 兵戈起自渔阳。〔生〕 国忠构衅，禄山谋反，寡人那里知道？ 〔外〕 那禄山呵， 包藏祸心日久，四海都知逆状。 去年有人上书，告禄山逆迹，陛下反赐诛戮。 谁肯再甘心 钺，来奏君王！

〔生作恨介〕此乃朕之不明，以致于此。



【前腔换头】斟量，明目达聪，原是为君 的 理当察访。 朕记得姚崇、宋璟为相的时节，把 直言数进，万里民情，如在同堂。 不料姚、宋亡后，满朝臣宰，一味贪位取容。郭从谨啊，倒不如 伊行，草野怀忠， 直 指出逆藩奸相。〔外〕 若不是陛下巡幸到此，小臣那里得见天颜。 〔生泪介〕空教 我 噬脐无及，恨塞饥肠。

〔外〕陛下暂息龙体，小臣告退。〔叹介〕从饶白发千茎雪，难把丹心一寸灰。〔下〕〔副净扮使臣、二杂抬彩上〕



【太平令】鸟道羊肠，春彩驮来驿路长。连山铃铎频摇响，看日近帝都旁。

自家成都道使臣，奉节度使之命，解送春彩十万匹到京。闻得驾幸扶风，不免就此进上。〔向丑介〕烦乞启奏一声，说成都使臣，贡春彩到此。〔丑进奏介〕〔生〕春彩照数收明，打发使臣回去。〔二杂抬彩进介〕〔副净同二杂下〕〔生〕高力士，可召集将士，朕有面谕。〔丑〕万岁爷宣召龙武军将士听旨。〔众扮将士上〕晓起听金鼓，宵眠抱玉鞍。龙武军将士叩见万岁爷！〔生〕将士每，听朕道来：



【前腔】变出非常，远避兵戈涉异方。劳伊仓卒随行仗， 今日呵， 别有个好商量。

〔众〕不知万岁爷有何谕旨？〔生〕



【黄龙衮】征人忆故乡，征人忆故乡，蜀道如天上。不忍累伊每， 把 妻儿父母轻撇漾。 朕待独与子孙中官，慢慢的捱到蜀中。尔等今日，便可各自还家。省得 跋涉程途，饥寒劳攘。 高力士，可将使臣进来春彩，分给将士，以为盘费。 没军资，分彩币，聊充饷。

〔丑应分彩介〕〔众哭介〕万岁爷圣谕及此，臣等寸心如割。自古养军千日，用在一朝。臣等呵，



【前腔】无能灭虎狼，无能灭虎狼，空愧熊罴将。生死愿从行，军声齐恃天威壮。 这春彩，臣等断不敢受。请 留待他时论功行赏， 若 有违心，皇天鉴，决不爽。

〔生〕尔等忠义虽深，朕心实有不忍，还是回去罢。〔众〕呀，万岁爷，莫不因贵妃娘娘之死，有些疑惑么？〔生〕非也，



【尾声】 他 长安父老多悬望， 你每回去呵， 烦说与翠华无恙。〔众〕 万岁爷休出此言，臣等情愿随驾，誓无二心。 〔合〕 只待 净扫妖氛 一同 返帝乡。

〔生〕天色已晚，今夜就此权驻。明日早行便了。〔众〕领旨。



万里飞沙咽鼓鼙，章碣





〔丑〕沉沉落日向山低。吴融



〔生〕如今悔恨将何益，高骈



〔丑〕更忍车轮独向西？钱起