---
---
---
title: 第十一出　闻乐
---



【南吕引子·步蟾宫】〔老旦扮嫦娥，引仙女上〕清光独把良宵占，经万古纤尘不染。散瑶空风露洒银蟾，一派仙音微飐。

药捣长生离劫尘，清妍面目本来真。云中细看天香落，仍倚苍苍桂一轮。吾乃嫦娥是也，本属太阴之主，浪传后羿之妻。七宝团 ，周三万六千年内；一轮皎洁，满一千二百里中。玉兔、金蟾，产结长明至宝；白榆、丹桂，种成万古奇葩。向有《霓裳羽衣》仙乐一部，久秘月宫，未传人世。今下界唐天子，知音好乐。他妃子杨玉环，前身原是蓬莱玉妃，曾经到此。不免召他梦魂，重听此曲。使其醒来记忆，谱入管弦。竟将天上仙音，留作人间佳话。却不是好！寒簧过来。〔贴〕有。〔老旦〕你可到唐宫之内，引杨玉环梦魂到此听曲。曲终之后，仍旧送回。〔贴〕领旨。〔老旦〕好凭一枕游仙梦，暗授千秋法曲音。〔引丑下〕〔贴〕奉着娘娘之命，不免出了月宫，到唐宫中走一遭也。〔行介〕



【南吕过曲·梁州序犯】〔本调〕明河斜映，繁星微闪。俯将尘世遥觇， 只见 空濛香雾。早离 却 玉府清严， 一任 佩摇风影，衣动霞光，小步红云垫。 待 将天上乐授宫襜，密 召 芳魂入彩蟾。 来此已是唐宫之内。 【贺新郎】 你看 鱼钥闭，龙帷掩， 那杨妃呵， 似海棠睡足增娇艳。 【本序尾】 轻唤起，拥冰簟。

〔唤介〕杨娘娘起来。〔旦扮梦中魂上〕



【渔灯儿】恰才的追凉后雨困云淹。畅好是酣眠处粉腻黄黏。〔贴〕 娘娘有请。 〔旦〕 呀，深宫之内，檐下何人叫唤？ 悄没个宫娥报，轻来画檐。〔贴〕 娘娘快请。 〔旦作倦态欠身介〕 我 娇怯怯朦胧身欠，慢腾腾 待 自起开帘。

〔作出见贴介〕呀，原来是一个宫人！〔贴〕



【前腔】俺不是隶长门帚奉曾嫌，〔旦〕 不是宫人，敢是别院的美人？ 〔贴〕俺不是列昭容御座曾瞻。〔旦〕 这等你是何人？ 〔贴〕 儿家月中侍儿，名唤寒簧， 则俺的名在瑶宫月殿签。〔旦惊介〕 原来是月中仙子，何因到此？ 〔贴〕 恰才 奉姮娥口敕亲传点， 请娘娘到 桂宫中花下消炎。

〔旦〕哦，有这等事！〔贴〕娘娘不必迟疑。儿家引导，就请同行。〔引旦行介〕〔合〕





【锦渔灯】指碧落足下云生冉冉，步青霄听耳中风弄纤纤。乍凝眸星斗垂垂似可拈， 早望见 烂辉辉宫殿影在镜中潜。

〔旦〕呀，时当仲夏，为何这般寒冷？〔贴〕此即太阴月府，人间所传广寒宫者是也。就请进去。〔旦喜介〕想我浊质凡姿，今夕得到月府，好侥幸也。〔作进看介〕



【锦上花】清游胜满意忺。〔想介〕 这些景物都似曾见过来！ 环玉砌绕碧檐，依稀风景漫猜嫌。 那壁桂花开的恁早！ 〔贴〕 此乃月中丹桂，四时常茂，花叶俱香。 〔旦看介〕 果然好花也！ 看不足喜更添。金英缀翠叶兼。氤氲芳气透衣缣，人在桂阴潜。

〔内作乐介〕〔旦〕你看一群仙女，素衣红裳，从桂树下奏乐而来，好不美听。〔贴〕此乃《霓裳羽衣》之曲也。〔杂扮仙女四人、六人或八人，白衣、红裙、锦云肩、璎珞、飘带，各奏乐，唱，绕场行上介，旦贴旁立看介〕



【锦中拍】携天乐花丛斗拈，拂霓裳露沾。迥隔断红尘荏苒，直写出瑶台清艳。纵吹弹舌尖玉纤韵添，惊不醒人间梦魇，停不驻天宫漏签。一枕游仙曲终闻盐，付知音重翻检。

〔同下〕〔旦〕妙哉此乐！清高宛转，感我心魂，真非人间所有也！



【锦后拍】缥缈中簇仙姿，宛曾觇。听彻清音意厌厌，数琳琅琬琰；数琳琅琬琰， 一字字 偷将凤鞋轻点，按宫商搯记指儿尖。晕羞脸，枉自许舞娇歌艳， 比着这 钧天雅奏多是歉。

请问仙子，愿求月主一见。〔贴〕要见月主还早。天色渐明，请娘娘回宫去罢。



【尾声】 你 攀蟾有路应相念，〔旦〕好记取新声无欠，〔贴〕 只误了你把 枕上君王半夜 儿 闪。

〔旦下〕〔贴〕杨妃已回唐宫，我索向月主娘娘复旨则个。



碧瓦桐轩月殿开，曹唐





还将明月送君回。丁仙芝





钧天虽许人间听，李商隐





却被人间更漏催。黄滔