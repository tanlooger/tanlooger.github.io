---
---
---
title: 第三十五出　收京
---



【仙吕过曲·甘州歌】 【八声甘州】 〔外金盔、袍服，生、小生、净、末扮四将，各骑马，二卒执旗行上〕宣威进讨，喜日明帝里，风静皇郊。欃枪涤尽，看把乾坤重造。扬鞭漫将金镫敲，整顿中兴事正饶。〔外〕 下官郭子仪，奉命统兵讨贼。且喜禄山授首，庆绪奔逃，大小三军就此振旅进城去。 〔众应，行介〕 【排歌】 收驰辔，近吊桥， 只见 长安父老拜前旄。欢声动，笑语高，卖将珠串奉香醪。

〔到介〕〔众〕启元帅：已进京城。请在龙虎卫衙门，权时驻扎。〔外、众下马，作进，外正坐，四将傍坐介〕〔外〕忆昔长安全盛时，〔生、小生〕今朝重到不胜悲。〔净、末〕漫挥满目河山泪，〔外〕始悟新丰壁上诗。〔四将〕请问元帅，什么新丰壁上诗？〔外〕诸将不知，本镇当年初到西京，偶见酒楼壁上，有术士李遐周题诗一首。〔四将〕题的是何诗句？〔外〕那诗上说：“燕市人皆去，函关马不归。若逢山下鬼，环上系罗衣。”〔四将〕这却怎么解？〔外〕当时也详解不出。如今看来，却句句验了。〔将〕请道其详。〔外〕禄山统燕、蓟军马，入犯两京，可不是“燕市人皆去”么？后来哥舒兵败潼关，正是“函关马不归”了。〔四将〕是，果然不差。后面两句，却又何解？〔外〕“山下鬼”者，嵬字也。“环”乃贵妃之名，恰应马嵬赐死之事。〔四将〕原来如此，可见事皆前定。今仗元帅洪威，重收宫阙，真乃不世之勋也。〔外叹介〕唉，西京虽复，只是天子暂居灵武，上皇远狩成都；千官尚窜草莱，百姓未归田里。必先肃清宫禁，洒扫园陵。务使钟簴不移，庙貌如故。上皇西返，大驾东回。才完得我郭子仪身上的事也。〔四将打恭介〕全仗元帅。只手重扶唐社稷，一肩独荷李乾坤。〔外〕说便这般说，这中兴事，大费安排。诸公何以教我？〔四将〕不敢。〔外〕



【商调过曲·高阳台】九庙灰飞，诸陵尘暗，腥膻满目狼藉。久阙宫悬，伤心血泪时滴。〔合〕今日，妖氛幸喜消尽也，索早自扫除修葺。〔外〕 左营将官过来。 〔生〕 有。 〔外〕 你将这令箭一枝，前去星夜雇募人夫扫除陵寝，修葺宗庙，候圣驾回来致祭。 〔合〕待春园，樱桃熟绽，荐陈时食。

〔外付令箭，生收介〕领钧旨。〔末〕元帅在上，帝京初复，十室九空。为今要务，先当招集流移，使安故业。〔外〕言之然也。



【前腔换头】堪惜，征调千家，流离百室。哀鸿满路悲戚，须早招徕。闾阎重见盈实。〔合〕安辑，春深四野农事早，恰趁取甲兵初释。〔外〕 右营将官过来。 〔小生〕 有。 〔外〕 你将这令箭一枝，前去出榜安民，复归旧业。 〔合〕遍郊圻，安宁妇子，勉修耕织。

〔外付令箭，小生接介〕领钧旨。〔净〕元帅在上，国家新造，纲纪宜张，还须招致旧臣，共图更始。〔外〕此言正合我意。



【前腔换头】虽则，暂总纲维，独肩弘巨，同心早晚协力。百尔臣工，安危须仗奇策。〔合〕欣得，南阳已自佳气满，好共把旧章重饬。〔外〕 后营将官过来。 〔末〕 有。 〔外〕 你将这令箭一枝，榜示百官，限三日内，齐赴军前，共襄国事。 〔合〕佐中兴升平泰运，景从云集。

〔外付令箭，末接介〕领钧旨。〔生、小生〕元帅在上，长安久无天日，士民渴仰圣颜。庶政以渐举行，銮舆必先反正。〔外〕二位所言，乃中兴大本也。本镇早已修下迎驾表文在此。



【前腔换头】目极，云蔽行宫，尘蒙西蜀，臣心夙夜难释。反正銮舆，群情方自归一。〔众共泣介〕〔合〕凄恻，无君久切人痛愤，愿早把圣颜重识。〔外〕 前营将官过来。 〔净〕 有。 〔外〕 你将这令箭一枝，带领龙虎军士五千，备齐法驾，赍我表文，前往灵武，奉迎今上皇帝告庙。并候圣旨，遣官前往成都，迎请上皇回銮。 〔净接令箭介〕 领钧旨。 〔外〕 左右看香案过来，就此拜发表文。 〔杂应、设香案，扭扮礼生上，赞礼〕〔外同四将拜表介〕〔合〕 就军前瞻天仰圣，共尊明辟。

〔丑下〕〔净捧表文介〕〔四将〕小将等就此前去。



削平妖孽在斯须，方干





〔外〕依旧山河捧帝居。皮日休



〔合〕听取满城歌舞曲，杜牧



风云长为护储胥。李商隐