---
---
---
title: 第五十出　重圆
---



【双调引子·谒金门】〔净扮道士上〕情一片，幻出人天姻眷。但使有情终不变，定能偿夙愿。

贫道杨通幽，前出元神在于蓬莱。蒙玉妃面嘱，中秋之夕引上皇到月宫相会。上皇原是孔昇真人，今夜八月十五数合飞升。此时黄昏以后，你看碧天如水，银汉无尘，正好引上皇前去。道犹未了，上皇出宫来也。〔生上〕



【仙吕入双调·忒忒令】碧澄澄云开远天，光皎皎月明瑶殿。〔净见介〕 上皇，贫道稽首。 〔生〕 仙师少礼。今夜呵，只 因你传信，约蟾宫相见，急得我盼黄昏，眼儿穿。 这 青霄际，全托 赖 引步展。

〔净〕夜色已深，就请同行。〔行介〕〔净〕明月在何许？挥手上青天。〔生〕不知天上宫阙，今夕是何年？〔净〕我欲乘风归去，只恐琼楼玉宇，高处不胜寒。〔合〕起舞弄清影，何似在人间。〔生〕仙师，天路迢遥，怎生飞渡？〔净〕上皇，不必忧心。待贫道将手中拂子，掷作仙桥，引到月宫便了。〔掷拂子化桥下〕〔生〕你看，一道仙桥从空现出。仙师忽然不见，只得独自上桥而行。



【嘉庆子】 看 彩虹一道随步显，直与银河霄汉连，香雾蒙蒙不辨。〔内作乐介〕听何处奏钧天，想近着桂丛边。

〔虚上〕〔老旦引仙女，执扇随上〕



【沉醉东风】助秋光玉轮正圆，奏《霓裳》约开清宴。 吾乃月主嫦娥是也。月中向有《霓裳》天乐一部，昔为唐皇贵妃杨太真于梦中闻得，遂谱出人间。其音反胜天上。近贵妃已证仙班。吾向蓬山觅取其谱，补入钧天。拟于今夕奏演。不想天孙怜彼情深，欲为重续良缘。要借我月府，与二人相会。太真已令道士杨通幽引唐皇今夜到此，真千秋一段佳话也！只为他 情儿久，意儿坚，合天人重见。 因此上 感天孙为他方便。 仙女每，候着太真到时，教他在桂阴下少待。等上皇到来见过，然后与我相会。 〔仙女〕 领旨。 〔合〕桂华正妍，露华正鲜。撮成好会 在 清虚府洞天。

〔老旦下〕〔场上设月宫，仙女立宫门候介〕〔旦引仙女行上〕



【尹令】离却玉山仙院，行到彩蟾月殿，盼着紫宸人面。三生愿偿，今夕相逢胜昔年。

〔到介〕〔仙女〕玉妃请进。〔旦进介〕月主娘娘在那里？〔仙女〕娘娘分付，请玉妃少待。等上皇来见过，然后相会。请少坐。〔旦坐介〕〔仙女立月宫傍候介〕〔生行上〕



【品令】行行度桥，桥尽漫俄延。身如梦里，飘飘御风旋。清辉正显，入来翻不见。 只见 楼台隐隐，暗送天香扑面。〔看介〕 “广寒清虚之府”，呀，这不是月府么？早约定 此地佳期， 怎 不见蓬莱别院仙！

〔仙女迎介〕来的莫非上皇么？〔生〕正是。〔仙女〕玉妃到此久矣，请进相见。〔生〕妃子那里？〔旦〕上皇那里？〔生见旦哭介〕我那妃子呵！〔旦〕我那上皇呵！〔对抱哭介〕〔生〕



【豆叶黄】乍相逢执手，痛咽难言。想当日玉折香摧，都只为时衰力软，累伊冤惨，尽咱罪愆。到今日满心惭愧，到今日满心惭愧，诉不出相思万万千千。

〔旦〕陛下，说那里话来！



【姐姐带五马】 【好姐姐】 是妾孽深命蹇，遭磨障 累 君 几 不免。梨花玉殒，断魂随杜鹃。 【五马江儿水】 只为前盟未了，苦忆残缘，惟将旧盟痴抱坚。 荷 君王不弃，念切思专，碧落黄泉，为奴寻遍。

〔生〕寡人回驾马嵬，将妃子改葬。谁知玉骨全无，只剩香囊一个。后来朝夕思想，特令方士遍觅芳魂。



【玉交枝】 才到 仙山寻见，与卿卿 把 衷肠代传。〔出钗盒介〕钗分一股盒一扇，又提 起 乞巧盟言。〔旦出钗、盒介〕 妾的钗盒也带在此。 〔合〕同心钿盒今再联，双飞重对钗头燕。漫回思不胜黯然，再相看不禁泪涟。

〔旦〕幸荷天孙鉴怜，许令断缘重续。今夕之会，诚非偶然也。



【五供养】仙家美眷，比翼连枝，好合依然。天将离恨补，海把怨愁填。〔生合〕 谢 苍苍可怜，泼情肠翻新重建。添注个鸳鸯牒，紫霄边，千秋万古证奇缘。

〔仙女〕月主娘娘来也。〔老旦上〕白榆历历月中影，丹桂飘飘云外香。〔生见介〕月姐拜揖。〔老旦〕上皇稽首。〔旦见介〕娘娘稽首。〔老旦〕玉妃少礼，请坐了。〔各坐介〕〔老旦〕上皇，玉妃，恭喜仙果重成，情缘永证。往事休提了。





【江儿水】只怕无情种， 何愁 有断缘。 你两人呵，把 别离生死同磨炼，打破情关开真面，前因后果随缘现。 觉 会合寻常犹浅，偏您相逢，在这团圆宫殿。

〔仙女〕玉旨降。〔贴捧玉旨上〕织成天上千丝巧，绾就人间百世缘。〔生、旦跪介〕〔贴〕玉帝敕谕唐皇李隆基、贵妃杨玉环：“咨尔二人，本系元始孔昇真人、蓬莱仙子。偶因小谴，暂住人间。今谪限已满，准天孙所奏，鉴尔情深，命居忉利天宫，永为夫妇。如敕奉行。”〔生、旦拜介〕愿上帝圣寿无疆！〔起介〕〔贴相见，坐介〕〔贴〕上皇，太真，你两下心坚，情缘双证。如今已成天上夫妻，不比人世了。



【三月海棠】忉利天， 看 红尘碧海须臾变。永成双作对，总没牵缠。游衍，抹月批风随过遣，痴云腻雨无留恋。 收拾 钗和盒，旧情缘，生生世世消前愿。

〔老旦〕群真既集，桂宴宜张。聊奉一觞，为上皇、玉妃称贺。看酒过来。〔仙女捧酒上〕酒到。〔老旦送酒介〕



【川拨棹】清虚殿，集群真，列绮筵。桂花中一对神仙，桂花中一对神仙，占风流千秋万年。〔合〕会良宵人并圆，照良宵月也圆。

【前腔换头】〔贴向旦介〕 羡你 死抱痴情犹太坚，〔向生介〕 笑你 生守前盟几变迁。总空花幻影当前，总空花幻影当前，扫凡尘一齐上天。〔合〕会良宵人并圆，照良宵月也圆。

【前腔换头】〔生、旦〕敬谢嫦娥， 把 衷曲怜；敬谢天孙， 把 长恨填。历愁城苦海无边，历愁城苦海无边，猛回头痴情笑捐。〔合〕会良宵人并圆，照良宵月也圆。

【尾声】死生仙鬼都经遍，直作天宫并蒂莲， 才证却 长生殿里盟言。

〔贴〕今夕之会，原为玉妃新谱《霓裳》。天女每那里？〔众天女各执乐器上〕夜月歌残鸣凤曲，天风吹落步虚声。天女每稽首。〔贴〕把《霓裳羽衣》之曲，歌舞一番。〔众舞介〕



【高平调·羽衣第三叠】 【锦缠道】 桂轮芳，按新声分排舞行。仙佩互趋跄，趁天风，惟闻遥送叮当。 【玉芙蓉】 宛如龙起游千状，翩若鸾回色五章。霞裙荡，对琼丝袖张。 【四块玉】 撒团团翠云，堆一溜秋光。 【锦渔灯】 袅亭亭现缑岭笙边鹤氅；艳晶晶会瑶池筵畔虹幢；香馥馥蕊殿群姝散玉芳。 【锦上花】 呈独立鹄步昂，偷低度凤影藏。敛衣调扇恰相当， 【一撮棹】 一字一回翔。 【普天乐】 伴洛妃，凌波样；动巫娥，行云想。音和态宛转悠扬。 【舞霓裳】 珊珊步蹑高霞唱，更泠泠节奏应宫商。 【千秋岁】 映红蕊，含风放；逐银汉，流云漾。不似人间赏，要铺莲慢踏，比燕轻扬。 【麻婆子】 步虚、步虚瑶台上，飞琼引兴狂。弄玉、弄玉秦台上，吹箫也自忙。凡情仙意两参详。 【滚绣球】 把钧天换腔，巧翻成余弄儿盘旋未央。 【红绣鞋】 银蟾亮，玉漏长，千秋一曲舞《霓裳》。

〔贴〕妙哉，此曲！真个擅绝千秋也。就借此乐，送孔昇真人同玉妃，到忉利天宫去。〔老旦〕天女每，奏乐引导。〔天女鼓乐引生、旦介〕



【黄钟过曲·永团圆】神仙本是多情种，蓬山远，有情通。情根历劫无生死，看到底终相共。尘缘倥偬，忉利有天情更永。不比凡间梦，悲欢和哄，恩与爱总成空。跳出痴迷洞，割断相思鞚；金枷脱，玉锁松。笑骑双飞凤，潇洒到天宫。

【尾声】旧《霓裳》，新翻弄。唱与知音心自懂， 要使 情留万古无穷。

谁令醉舞拂宾筵，张说





上界群仙待谪仙。方干





一曲《霓裳》听不尽，吴融



香风引到大罗天。韦绚





看修水殿号长生，王建





天路悠悠接上清。曹唐





从此玉皇须破例，司空图





神仙有分不关情。李商隐