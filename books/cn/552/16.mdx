---
---
---
title: 第十六出　舞盘
---



【仙吕引子·奉时春】〔生引二内侍、丑随上〕山静风微昼漏长，映殿角火云千丈。紫气东来，瑶池西望，翩翩青鸟庭前降。

朕同妃子避暑骊山。今当六月朔日，乃是妃子诞辰。特设宴在长生殿中，与他称庆，并奏《霓裳》新曲。高力士传旨后宫，宣娘娘上殿。〔丑〕领旨。〔向内传介〕〔内应“领旨”介〕〔旦盛妆，引老旦、贴上〕



【唐多令】日影耀椒房，花枝弄绮窗，门悬小帨赭罗黄。绣得文鸾成一对，高傍着五云翔。

〔见介〕臣妾杨氏见驾。愿陛下万岁，万万岁！〔生〕与妃子同之。〔旦坐介〕〔生〕紫云深处婺光明，〔旦〕带露灵桃倚日荣。〔老旦、贴〕岁岁花前人不老，〔丑合〕长生殿里庆长生。〔生〕今日妃子初度，寡人特设长生之宴，同为竟日之欢。〔旦〕薄命生辰，荷蒙天宠。愿为陛下进千秋万岁之觞。〔丑〕酒到。〔旦拜，献生酒，生答赐，旦跪饮，叩头呼“万岁”，坐介〕〔生〕



【高平过曲·八仙会蓬海】 【八声甘州】 风薰日朗，看一叶阶蓂，摇动炎光。华筵初启，南山遥映霞觞。 【玩仙灯】 〔合〕果合欢桃生千岁，花并蒂莲开十丈。 【月上海棠】 宜欢赏，恰好殿号长生，境齐蓬阆。

〔小生扮内监，捧表上〕手捧金花红榜子，齐来宝殿祝千秋。〔见介〕启万岁爷、娘娘：国舅杨丞相，同韩、虢、秦三国夫人，献上寿礼贺笺，在外朝贺。〔丑取笺送生看介〕〔生〕生受他每。丞相免行礼，回朝办事。三国夫人，候朕同娘娘回宫筵宴。〔小生〕领旨。〔下〕〔净扮内监捧荔枝、黄袱盖上〕正逢瑶圃千秋宴，进到炎州十八娘。〔见介〕启万岁爷，涪州、海南贡进鲜荔枝在此。〔生〕取上来。〔丑接荔枝去袱、送上介〕〔生〕妃子，朕因你爱食此果，特敕地方飞驰进贡。今日寿宴初开，佳果适至，当为妃子再进一觞。〔旦〕万岁！〔生〕宫娥每，进酒。〔老、贴进酒介〕〔旦〕



【杯底庆长生】 【倾杯序】 〔换头〕盈筐、佳果香，幸黄封、远敕来川广。 爱他 浓染红绡，薄裹晶丸，入手清芬，沁齿甘凉。 【长生导引】 〔合〕便火枣、交梨应让， 只合来 万岁台前，千秋筵上，伴瑶池阿母进琼浆。

高力士，传旨李龟年，押梨园子弟上殿承应。〔丑〕领旨。〔向内传介〕〔末引外、净、副净、丑各锦衣、花帽，应“领旨”上〕红牙待拍筝排柱，催着红罗上舞筵，换戴柘枝新帽子，随班行到御阶前。〔见介〕乐工李龟年，押领梨园子弟，叩见万岁爷、娘娘。〔生〕李龟年，《霓裳》散序昨已奏过，《羽衣》第二叠可曾演熟？〔末〕演熟了。〔生〕用心去奏。〔末〕领旨。〔起介〕〔暗下〕〔旦〕妾启陛下：此曲散序六奏，止有歇拍而无流拍。中序六奏，有流拍而无促拍，其时未有舞态。



【八仙会蓬海】〔换头〕 只是 悠扬，声情俊爽。要停住彩云，飞绕虹梁。 至羽衣三叠，名曰饰奏。 一声一字，都将舞态含藏。 其间有慢声，有缠声，有衮声， 应清圆骊珠一串； 有入破，有摊破，有出破， 合袅娜氍毹千状； 还有花犯，有道和，有傍拍，有间拍，有催拍，有偷拍， 多音响， 皆与 慢舞相生，缓歌交畅。

〔生〕妃子所言，曲尽歌舞之蕴。〔旦〕妾制有翠盘一面，请试舞其中，以博天颜一笑。〔生〕妃子妙舞，寡人从未得见。永新、念奴，可同郑观音、谢阿蛮伏侍娘娘，上翠盘来者。〔老、贴〕领旨。〔旦起福介〕告退更衣。整顿衣裳重结束，一身飞上翠盘中。〔引老、贴下〕〔生〕高力士，传旨李龟年，领梨园子弟按谱奏乐。朕亲以羯鼓节之。〔丑〕领旨。〔向内传介〕〔生起更衣，末、众在场内作乐介〕〔场上设翠盘，旦花冠、白绣袍、璎珞、锦云肩、翠袖、大红舞裙，老、贴同净、副净扮郑观音、谢阿蛮，各舞衣、白袍，执五彩霓旌、孔雀云扇，密遮旦簇上翠盘介〕〔乐止，旌扇徐开，旦立盘中舞，老、贴、净、副唱，丑跪捧鼓，生上坐击鼓，众在场内打细十番合介〕



【羽衣第二叠】 【画眉序】 罗绮合花光，一朵红云自空漾。 【皂罗袍】 看霓旌四绕，乱落天香。 【醉太平】 安详，徐开扇影露明妆。 【白练序】 浑一似天仙，月中飞降。〔合〕轻扬，彩袖张，向翡翠盘中显伎长。 【应时明近】 飘然来又往，宛迎风菡萏， 【双赤子】 翩翻叶上。举袂向空如欲去，乍回身侧度无方。〔急舞介〕 【画眉儿】 盘旋跌宕，花枝招飐柳枝扬，凤影高骞鸾影翔。 【拗芝麻】 体态娇难状，天风吹起，众乐缤纷响。 【小桃红】 冰弦玉柱声嘹喨，鸾笙象管音飘荡， 【花药栏】 恰合着羯鼓低昂。按新腔，度新腔， 【怕春归】 袅金裙，齐作留仙想。〔生住鼓，丑携去介〕 【古轮台】 舞住敛霞裳，〔朝上拜介〕重低颡，山呼万岁拜君王。

〔老、贴、净、副扶旦下盘介〕〔净、副暗下〕〔生起，前携旦介〕妙哉，舞也！逸态横生，浓姿百出。宛若翾风回雪，恍如飞燕游龙，真独擅千秋矣！宫娥每，看酒来，待朕与妃子把杯。〔老、贴奉酒，生擎杯介〕



【千秋舞霓裳】 【千秋岁】 把金觞，含笑微微向， 请 一点点檀口轻尝。〔付旦介〕休得留残，休得留残，酬谢你舞怯腰肢劳攘。〔旦接杯谢介〕 万岁！ 【舞霓裳】 亲颁玉酝恩波广，惟惭庸劣怎承当！〔生看旦介〕俺仔细看他模样， 只这 持杯处， 有 万种风流 人肠。

〔生〕朕有鸳鸯万金锦十匹，丽水紫磨金步摇一事，聊作缠头。〔出香囊介〕还有自佩瑞龙脑八宝锦香囊一枚，解来助卿舞佩。〔旦接香囊谢介〕万岁！〔生携旦行介〕



【尾声】〔生〕《霓裳》妙舞千秋赏，合助千秋祝未央。〔旦〕 侥幸杀 亲沐君恩透体香。

〔生〕长生秘殿倚青苍，吴融



〔旦〕玉醴还分献寿觞。张说



〔生〕饮罢更怜双袖舞，韩翃



〔旦〕满身新带五云香。曹唐