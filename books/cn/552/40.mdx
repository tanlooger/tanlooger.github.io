---
---
---
title: 第四十出　仙忆
---



【南吕引子·挂真儿】〔旦扮仙、老旦扮仙女随上〕驾鹤骖鸾去不返，空回首天上人间。端正楼头，长生殿里，往事关情无限。

【浣溪纱】缥缈云深锁玉房，初归仙籍意茫茫。回头未免费思量。忽见瑶阶琪树里，彩鸾栖处影双双。几番抛却又牵肠。我杨玉环，幸蒙玉旨，复位仙班，仍居蓬莱山太真院中。只是定情之物，身不暂离；七夕之盟，心难相负。提起来好不话长也！



【高平过曲·九回肠】 【解三酲】 没奈何一时分散，那其间多少相关！死 和 生 割 不断情肠绊，空堆积恨如山。 他那里 思牵旧缘愁不了， 俺这里 泪滴残魂血未干，空嗟叹。 【三学士】 不成比目先遭难，拆鸳鸯说甚仙班。〔出钗盒看介〕 看了这 金钗钿盒情犹在， 早难道 地久天长盟竟寒。 【急三枪】 何时得，青鸾便， 把 缘重续，人重会， 两下 诉愁烦！

〔贴上〕试上蓬莱山顶望，海波清浅鹤飞来。自家寒簧，奉月主娘娘之命，与太真玉妃索取《霓裳》新谱。来此已是，不免径入。〔进见介〕玉妃，稽首。〔旦〕仙子何来？〔贴笑介〕玉妃还认得我寒簧么？〔旦想介〕哦，莫非是月中仙子？〔贴〕然也。〔旦〕请坐了。〔贴坐介〕〔旦〕梦中一别，不觉数年。今日远临，乞道来意。〔贴〕玉妃听启：



【清商七犯】 【簇御林】 只为 《霓裳》乐，在广寒，羡灵心， 将 谱细翻。 特奉月主娘娘之命， 【莺啼序】 访知音远叩蓬山， 借 当年图谱亲看。〔旦〕 原来为此。当日幸从梦里获听仙音，虽然摹入管弦，尚愧依稀错误。 【高阳台】 何烦蟾宫谬把遗调拣， 我 寻思起转自潸潸。〔泪介〕〔贴〕 呀，玉妃为何掉下泪来？ 〔旦〕 【降黄龙】 痛我 历劫遭磨，宫冷商残， 【二郎神】 朱弦已断，羞将此调重弹。 烦仙子转奏月主，说我尘凡旧谱，不堪应命。伏乞矜宥。 〔贴〕 玉妃休得固拒，我月主娘娘啊， 慕你聪明绝世罕， 【集贤宾】 度新声，占断人间。求观恨晚，休辜负云中青盼。〔旦〕 既蒙月主下访，前到仙山，偶然追忆，写出一本在此。 〔贴〕 如此甚好。 〔旦〕 侍儿，可去取来。 〔老应下，取上〕 谱在此。 〔旦接介〕 仙子，谱虽取到，只是还须誊写才好。 〔贴〕 为何？ 〔旦〕 你看呵， 【黄莺儿】 字阑珊，模糊断续， 都 染就泪痕斑。

〔贴〕这却不妨。〔旦付谱介〕如此，即烦呈上月主，说梦中窃记，音节多讹，还求改正。〔贴〕领命，就此告别。〔贴持谱下〕〔旦〕侍儿闭上洞门，随我进来。〔老应随下〕



〔贴〕从初直到曲成时，王建



〔旦〕争得姮娥子细知。唐彦谦



〔贴〕莫怪殷勤悲此曲，刘禹锡



〔旦〕月中流艳与谁期？李商隐