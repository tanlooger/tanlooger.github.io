---
---
---
title: 第二十三出　陷关
---



【越调引子·杏花天】〔净领二番将，四军执旗上〕狼贪虎视威风大，镇渔阳兵雄将多。 待 长驱直把殽函破，奏凯日齐声唱歌。

咱家安禄山，自出镇以来，结连塞上诸蕃，招纳天下亡命，精兵百万，大事可举。只因唐天子待我不薄，思量等他身后方才起兵。叵耐杨国忠那厮，屡次说我反形大著，请皇上急加诛戮。天子虽然不听，只是咱在边关，他在朝内，若不早图，终恐遭其暗算。因此假造敕书，说奉密旨，召俺领兵入朝诛戮国忠。乘机打破西京，夺取唐室江山，可不遂了我平生大愿！今乃黄道吉日，蕃将每，就此起兵前去。〔众〕得令。〔发号行介〕〔净〕



【越调过曲·豹子令】只为奸臣酿大祸，〔众〕酿大祸，〔净〕致令边镇起干戈，〔众〕起干戈。〔合〕逢城攻打逢人剁，尸横遍野血流河，烧家劫舍抢娇娥。〔喊杀下〕

【水底鱼】〔丑白须扮哥舒老将引二卒上〕年纪无多，刚刚八十过。渔阳兵至，认咱这老哥。 自家老将哥舒翰是也，把守潼关。不料安禄山造反，杀奔前来，决意闭关死守。争奈监军内侍，立逼出战。势不由己，军士每，与我并力杀上前去。 〔卒〕 得令。 〔行介〕〔净领众杀上〕〔丑迎杀大战介〕〔净众擒丑绑介〕〔净〕 拿这老东西过来。我今饶你老命，快快献关降顺！ 〔丑〕 事已至此，只得投降。 〔众推丑下〕〔净〕 且喜潼关已得，势如破竹，大小三军，就此杀奔西京便了。 〔众应，呐喊行介〕跃马挥戈，精兵百万多。靴尖略动，踏残山与河，踏残山与河。

平旦交锋晚未休，王遒





动天金鼓逼神州。韩偓





潼关一败番儿喜，司空图





倒把金鞭上酒楼。薛逢