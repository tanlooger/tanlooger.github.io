---
---
---
title: 卷四十八 符命
---

【封禅文一首】

※司马长卿〔《史记》曰：长卿病甚，武帝使所忠往求其书。及至，长卿已卒。其妻曰：长卿未死时，为一卷书，曰：有使来求书，奏之。其遗札书，言封禅事，所忠奏言。〕

伊上古之初肇，自昊穹兮生民。〔张揖曰：昊穹，春夏天名。郭璞《尔雅注》曰：伊，发语辞也。〕历选列辟，以迄於秦。〔文颖曰：选，数也。辟，君也。〕率迩者踵武，逖听者风声。〔《汉书·音义》曰：率，循也。迩，近也。踵，蹈也。武，迹也。逖，远也。近者蹈其迹，远者听其风声。〕纷纶威蕤，湮灭而不称者，不可胜数。〔张揖曰：纷纶，乱貌。善曰：湮，没也。胜，尽也。〕继韶、夏，崇号谥，略可道者七十有二君。〔文颖曰：韶，明也。夏，大也。德明大相继，封禅於泰山者，七十有二人也。《管子》曰：封太山禅梁父者，七十有二家。〕罔若淑而不昌，畴逆失而能存。〔应劭曰：罔，无也。若，顺也。淑，善也。畴，谁也。服虔曰：无有始善而后不昌者，又无逆失而能存之者。罔与冈同。〕

轩辕之前，遐哉邈乎，其详不可得闻已。五三《六经》载籍之传，维风可观也。〔《汉书·音义》曰：五，五帝也。三，三王也。经籍所载，善恶可知也。〕《书》曰：元首明哉！股肱良哉！〔《尚书》益稷之文也。〕因斯以谈，君莫盛於唐尧，臣莫贤於后稷。后稷创业於唐尧，〔《汉书·音义》曰：唐尧之世，播殖百穀。〕公刘发迹於西戎。〔《汉书·音义》曰：公刘，后稷曾孙。〕文王改制，爰周郅隆，大行越成，〔文颖曰：郅，至也。行，道也。文王始开王业，改正朔，易服色，太平之道，於是成也。如淳曰：越，於也。〕而后陵迟衰微，千载亡声，〔郑氏曰：无声，无有恶声也。〕岂不善始善终哉！〔《汉书·音义》曰：美周家终始相副若一也。《庄子》曰：善始善终，人犹效之。〕然无异端，慎所由於前，谨遗教於后耳。〔言周之先王，创制垂业，既慎其规模，又谨其遗教也。〕故轨迹夷易，易遵也；〔夷易，皆平也。言周之轨迹平易，易可遵奉也。〕湛恩庞鸿，易丰也；〔湛，深也。庞鸿，皆大也。言湛恩广大，易可丰厚也。湛音沈。〕宪度著明，易则也；垂统理顺，易继也。〔张揖曰：垂，悬也。统，绪也。理，通也。文王重易六爻，穷理尽性，悬於后世。其道和顺，易续而明，孔子得错其象，而彖其辞。〕是以业隆於襁褓，而崇冠於二后。〔孟康曰：襁褓，谓成王也。二后，谓文武也。周公辅成王以致太平，功德冠於文、武者，遵法易故。〕揆厥所元，终都攸卒。〔张揖曰：都，於也。卒，终也。《尔雅》曰：元，始也。〕未有殊尤绝迹，可考於今者也。然犹蹑梁父，登泰山，建显号，施尊名。〔显号尊名，谓封禅也。〕大汉之德，逢涌原泉，沕潏曼羡；〔张揖曰：逢，遇也。喻其德盛，若遇原泉之涌出也。服虔曰：潏，泉貌。徐广曰：沕，没也。《音义》或曰：曼羡，广散也。〕旁魄四塞，云布雾散；〔张揖曰：旁魄，布衍也。魄音薄。〕上畅九垓，下溯八埏。〔孟康曰：畅，达也。垓，重也。溯，流也。埏，若瓮埏，地之八际也。言其德上达於九重之天，流於地之八际。〕怀生之类，沾濡浸润，〔怀生气之类，皆被恩泽。〕协气横流，武节飙逝，〔协气，和气也。横流，多也。飙逝，远也。〕迩陿游原，遐阔泳沫，〔孟康曰：迩，近也。原，本也。遐，远也。阔，广也。泳，浮也。恩德比之於水，近者游其原，远者浮其沫。〕首恶郁没，晻昧昭晰，〔孟康曰：始为恶者，皆湮灭晻昧。喻夷狄皆化之也。《穀梁传》曰：诸侯不首恶。〕昆虫闿泽，回首面内。〔文颖曰：闿泽，皆乐也。韦昭曰：面，向也。闿，音恺。泽音驿。〕然后囿驺虞之珍群，〔言驺虞之群，在於苑囿之中。毛苌《诗传》曰：驺虞义兽，有至信之德则应也。〕徼麋鹿之怪兽，〔《汉书·音义》曰：徼，遮也。遮麋鹿，得其奇怪者，谓获白麟也。〕导一茎六穗於庖，〔郑玄曰：导，择也。一茎六穗，谓嘉禾之米，於庖厨，以供祭祀。〕牺双觡共柢之兽。〔服虔曰：牺，牲也。觡，角也。柢，本也。武帝获白麟，角共一本，用以为牲。〕获周馀珍，放龟于岐，〔文颖曰：周放畜馀龟於沼池之中，至汉得之於岐山之旁，龟能吐故纳新，千岁不死。〕招翠黄乘龙於沼。〔《汉书·音义》曰：翠黄，乘黄也，龙翼马身，黄帝乘之而仙。言见乘黄而招呼之也。《礼乐志》曰：訾黄其何不来下。余吾渥洼水中出神马，故言乘龙於沼。〕鬼神接灵圉，宾於闲馆。〔文颖曰：是时上求神仙之人，得上郡之巫。长陵女子，能与鬼神交接，疗病辄愈。置於上林苑中，号曰神君；有似於古灵圉，礼待之於闲馆舍中。〕奇物谲诡，俶傥穷变。〔《汉书》·音义》或曰：俶傥，卓异也。奇伟之物，谲诡非常，卓然绝异，穷极事变。〕钦哉！符瑞臻兹，犹以为德薄，不敢道封禅。盖周跃鱼陨航，休之以燎。〔应劭曰：航，舟也。休，美也。《尚书》旋机钤曰：武得兵钤，谋东观。白鱼入舟，俯取鱼以燎也。〕微夫此之为符也，以登介丘，不亦恧乎！〔服虔曰：介，大丘也。言周以白鱼为瑞，登泰山封禅，不以惭乎！《小雅》曰：心惭曰恧。〕进让之道，何其爽欤？〔张揖曰：进，周也。让，汉也。爽，差也。言周未可封禅为进，汉可封禅而不为为让。〕

於是大司马进曰：陛下仁育群生，义征不譓；〔文颖曰：大司马，上公也，故先进议。譓，顺也。〕诸夏乐贡，百蛮执贽，德侔往初，功无与二。休烈浃洽，符瑞众变，期应绍至，不特创见。〔文颖曰：不独一物造见也。创，初创也。〕意泰山、梁甫，设坛场望幸，盖号以况荣。〔《汉书·音义》曰：意者言太山梁甫设坛场，望帝封禅纪号，以表荣名也。望幸，望帝之临幸也。盖者，发语之辞也。〕陛下谦让而弗发。〔文颖曰：弗发往意。〕挈三神之欢，缺王道之仪。〔应劭曰：挈，绝也。李奇曰：缺，阙也。韦昭曰：三神，上帝、太山、梁父也。〕群臣恧焉。或曰：且天为质闇，示珍符，固不可辞。〔孟康曰：天道质昧，以符瑞见意，不可辞让。〕若然辞之，是泰山靡记，而梁甫罔几也。〔《汉书·音义》曰：泰山之上，无所表记。梁父坛场，无所庶几。〕亦各并时而荣，咸济厥世而屈，说者尚何称於后，而云七十二君哉？〔应劭曰：屈，绝也。言古帝王，若但作一时之荣，毕世而绝者，则说无从显称於后世也。〕夫修德以锡符，奉命以行事，不为进越也。〔文颖曰：越，逾也，不为苟进而逾礼也。〕故圣王不替，而修礼地祇，谒款天神，〔《汉书·音义》曰：谒，告也。款，诚也。言不废脩礼地祗，告诚天神之义也。〕勒功中岳，以章至尊；〔张揖曰：盖先礼中岳，而幸泰山。〕舒盛德，发号荣，受厚福，以浸黎元。〔黎元，已见上文。〕皇皇哉，此天下之壮观，王者之卒业，不可贬也。〔皇皇，美也。卒，终也。贬，损也。卒或为本。〕原陛下全之。〔张揖曰：原以封禅全其终。〕而后因杂搢绅先生之略术，使获燿日月之末光绝炎，以展寀错事。〔《汉书·音义》曰：寀，官也。使诸儒记功著业，得睹日月末光殊绝之明，以展其官职，设错事业也。〕犹兼正列其义，祓饰厥文，作《春秋》一艺。〔孟康曰：犹，因也。春秋者，正天时，别人事，诸儒既得展事业。因兼正天时，别人事，叙述大义为一经也。〕将袭旧六为七，摅之亡穷。〔服虔曰：旧为六经，汉欲七经。孔安国《尚书传》曰：袭，因也。〕俾万世得激清流，扬微波，蜚英声，腾茂实。〔蜚，古飞字也。〕前圣所以永保鸿名，而常为称首者用此，宜命掌故，悉奏其仪而览焉。"〔《汉书·音义》曰：掌故，太史官属，主故事者也。〕

於是天子俙然改容曰：俞乎，朕其试哉！〔张揖曰：俙，感动之意也，许皆切。俙或为沛。〕乃迁思回虑，总公卿之议，询封禅之事，诗大泽之博，广符瑞之富。〔《汉书·音义》曰：诗，歌咏功德，下四章之颂也。大泽之博，谓自我天覆，云之油油。广，博也。符瑞之富，谓班班之兽以下三章。言符应广大之富饶也。〕遂作颂曰：

自我天覆，云之油油。〔《汉书·音义》曰：油油，云行貌。孟子曰：天油然作云。〕甘露时雨，厥壤可游。〔游，遨也，言祥瑞屡臻，故可游遨也。〕滋液渗漉何生不育！〔《说文》曰：渗，下漉也。又曰：漉，水下貌。〕嘉穀六穗，我穑曷蓄？〔李奇曰：我之稼穑，何等不蓄积。〕

非惟雨之，又润泽之。非惟遍之我，汜布护之。万物熙熙，怀而慕思。〔《周书》王子晋曰：万物熙熙，非舜而谁。〕名山显位，望君之来。〔韦昭曰：名山，泰山也。显位，封禅之事也。〕君乎君乎，侯不迈哉！〔李奇曰：侯，何也。言君何不行封禅。〕

般般之兽，乐我君圃。〔谓驺虞也。《春秋·考异邮》曰：虎班文者，阴阳杂也。〕白质黑章，其仪可嘉，〔毛苌《诗传》曰：驺虞，白虎黑文。〕旼旼穆穆，君子之态。〔《汉书·音义》曰：旼旼，和也。穆穆，敬也。言容态和且敬，有似君子也。张揖曰：旼，音旻。〕盖闻其声，今亲其来。〔亲见其来。〕厥涂靡从，天瑞之徵。〔文颖曰：其道何从乎？此乃天瑞之应。〕兹亦於舜，虞氏以兴。〔文颖曰：百兽率舞，则驺虞在其中。〕

濯濯之麟，游彼灵畤。〔《汉书·音义》曰：武帝祠五畤，获白麟，故言游灵畤也。《毛诗》曰：麀鹿濯濯。〕孟冬十月，君徂郊祀。驰我君舆，帝用享祉。〔帝，天帝也。白麟驰我君车之前。因取燎祭於天。天用歆享之，答以祉福也。〕三代之前，盖未尝有。

宛宛黄龙，兴德而升。〔文颖曰：起至德而见也。《楚辞》曰：驾八龙之宛宛。〕采色炫燿，焕炳煇煌，正阳显见，觉悟黎蒸。〔文颖曰：阳，明也。〕於传载之，云受命所乘。〔如淳曰：书传揆其比类。或以汉土德，则宜有黄龙之应於成纪是也，故言受命者所乘。〕

厥之有章，不必谆谆。〔《汉书·音义》曰：天之所命，表以符瑞。章明其德，不必谆谆然有语言也。《孟子》万章曰：舜之有天下也，孰与之？孟子曰：天与之。天与之者，谆谆然命之乎？曰：否。〕依类讬寓，喻以封峦。〔《汉书·音义》曰：寓，寄也。峦，山也。言依事类讬寄，以喻封禅。〕

披艺观之，天人之际已交，上下相发，允答，圣王之德，兢兢翼翼。〔《尚书》曰：兢兢业业。《毛诗》曰：小心翼翼。《尔雅》曰：翼翼，敬也。〕故曰於兴必虑襄，安必思危。〔太公阴谋，机之书曰：安不忘危存不忘亡。〕是以汤武至尊严，不失肃祗；舜在假典，顾省缺遗，此之谓也。〔徐广曰：假，大也。汤、武虽居至尊严之位，而犹不失肃祗之道。舜所以在於大典，谓能顾省其遗失。言汉亦当不失恭敬而自省也。祭天，是不忘敬也。不封禅，是遗失也。《毛诗》曰：汤降不迟，上帝是祗。〕

【剧秦美新】

〔李充《翰林论》曰：扬子论秦之剧，称新之美，此乃计其胜负，比其优劣之义。《汉书》王莽下书曰：定有天下之号曰新。〕

※扬子云〔王莽潜移龟鼎，子云进不能辟戟丹墀，亢辞鲠议；退不能草玄虚室，颐性全真。而反露才以耽宠，诡情以怀禄。素餐所刺，何以加焉。抱朴方之仲尼，斯为过矣。〕

诸吏〔《汉书》曰：左右曹诸吏皆加官，所加，或列侯、将军、卿大夫。〕中散大夫臣雄，稽首再拜，上封事皇帝陛下：臣雄经术浅薄，行能无异，数蒙渥恩，拔抉伦比，与群贤并，丑无以称职。臣伏惟陛下以至圣之德，龙兴登庸，钦明尚古，〔登庸钦明，已见上文。〕作民父母，为天下主。〔《尚书》曰：天子作民父母。又曰：为天下君。〕执粹清之道，镜照四海，听聆风俗，博览广包，参天贰地，兼并神明，〔《难蜀父老》曰：勤思乎参天贰地。神明，已见颜延年《曲水诗序》。〕配五帝，冠三王，开辟以来，未之闻也。〔开辟，已见《西征赋》。〕臣诚乐昭著新德，光之罔极，往时司马相如作《封禅》一篇，以彰汉氏之休。臣常有颠眴病，〔贾逵《国语注》曰：眩，惑也。眴与眩古字通。〕恐一旦先犬马，填沟壑，〔先犬马，已见曹子建《责躬诗》。〕所怀不章，长恨黄泉，〔《左氏传》，郑伯曰：不及黄泉，无相见也。服虔曰：天玄地黄，泉在地中，故言黄泉。〕敢竭肝胆，写腹心，作《剧秦美新》一篇，虽未究万分之一，亦臣之极思也。〔万分处一，已见江文通《诣建平王上书》。〕臣雄稽首再拜以闻，曰：

权舆天地未袪，睢睢盱盱，〔言混沌之始，天地未开，万物睢盱而不定也。《尔雅》曰：权舆，始也。睢盱，已见《景福殿赋》。〕或玄而萌，或黄而牙。〔言天地方开，故玄黄异色，而生萌牙也。《易》曰：玄黄者，天地之杂色也。〕玄黄剖判，上下相呕。〔言天地既开，玄黄分判，故天地上下，相与呕养万物也。《易》曰：天玄而地黄。《礼记》曰：煦妪覆育万物。郑玄曰：以气曰煦。煦与呕同。〕爰初生民，帝王始存。〔言初有生民之时，帝王之义始存也。《易》曰：有天地，然后有万物。有万物，然后有男女；有男女，然后有父子。有父子，然后有君臣。〕在乎混混茫茫之时，衅闻罕漫，而不昭察，世莫得而云也。〔混混茫茫，天地未分。衅闻罕漫，不明之貌也。言天地肇开，君臣始树，善恶罕漫而不昭察，故世莫得而言之也。《庄子》曰：古之人在混茫之中，与一时而得澹漠焉。〕厥有云者：上罔显於羲皇，〔罔，无也。显，明也。伏羲为三皇，故曰羲皇。〕中莫盛於唐虞，迩靡著於成周。〔《左氏传》召公曰：纠合宗族于成周。〕仲尼不遭用，《春秋》困斯发。〔司马迁书曰：仲尼厄而作《春秋》。〕言神明所祚，兆民所讬，罔不云道德仁义礼智。〔言有斯四德，乃为神明所祚，兆民所讬。〕独秦屈起西戎，邠荒岐雍之疆，〔《史记》曰：秦自非子为附庸，之邑秦，号曰秦嬴。〕因襄文宣灵之僣迹，〔《史记》曰：秦庄公卒，襄公立。卒，文公立。卒，德公立。卒，宣公立。又曰：怀公卒，怀公太子灵公立。〕立基孝公，茂惠文，奋昭庄，〔孝公惠文君襄王，并已见《李斯上书》。《史记》曰：文王卒，子庄襄王立。〕至政破纵擅衡，并吞六国，遂称乎始皇。〔《史记》曰：庄襄卒，子政立。初并天下，号始皇帝。从横，已见上。〕盛从鞅、仪、韦、斯之邪政，〔商鞅、张仪、吕不韦、李斯，皆秦相。〕驰骛起翦恬贲之用兵，〔《史记》曰：白起攻楚，拔鄢郢。又曰：王翦攻赵，拔之。翦子贲，破定燕、齐地。又曰：蒙恬攻齐，大破之。〕划灭古文，刮语烧书，〔《史记》，李斯曰：请非博士官所职，天下敢有藏书诗百家语者，诣守尉杂烧之。〕弛礼崩乐，涂民耳目。〔崩乐，已见刘歆《移太常博士书》。《六韬》曰：先涂民耳目。〕遂欲流唐漂虞，涤殷荡周，〔流漂涤荡，谓除之也。〕{难灬}除仲尼之篇籍，自勒功业，〔{难灬}，古然字。〕改制度轨量，咸稽之於《秦纪》。〔稽，考也。纪，本纪也。言考校而著之《秦纪》。〕是以耆儒硕老，抱其书而远逊，礼官博士，卷其舌而不谈。来仪之鸟，肉角之兽，狙獷而不臻。〔来仪，凤也。肉角，麟也。《说文》曰：狙，犬暂啮人。又曰：獷，犬不可亲附也。〕甘露嘉醴，景曜浸潭之瑞潜；〔嘉醴，醴泉也。景曜，景星有光曜也。浸潭，谓滋液浸润，能生万物也。潜，藏也。〕大茀经霣，巨狄鬼信之妖发。〔茀，彗星也。《穀梁传》曰：星孛入北斗，孛之为言犹茀也。《史记·始皇本纪》曰：彗星光见东方北方。《汉书·音义》曰：经，谓星出东入西，出西入东也。《史记·始皇本纪》曰：有坠星下东郡，至地为石。《汉书》曰：始皇时，有大人身长五丈，夷狄之患见临洮。鬼信，谓告祖龙死也，已见《西征赋》。〕神歇灵绎，海水群飞。〔绎，犹绪也。言神灵歇其旧绪，不福祐之。绎或为液，海水喻万民。群飞言乱。〕二世而亡，何其剧与！〔二世，胡亥也，为赵高所弑。剧，甚也，言促甚也。〕帝王之道，兢兢乎不可离已。〔《尚书》曰：兢兢业业。〕夫能贞而明之者穷祥瑞，〔贞，正也，言既正且明，故祥瑞咸格。〕回而昧之者极妖愆。〔回，邪也，言既邪且闇，故妖愆竞集也。昧或为薎。〕上览古在昔，有凭应而尚缺，焉坏彻而能全？〔言古帝王之兴，有凭依瑞应而尚毁缺，焉有行坏彻之道而全立者乎？言无也。〕故若古者称尧舜，〔《尚书》曰：若稽古帝尧。又云：若稽古帝舜。〕威侮者陷桀纣，〔夏桀、殷纣也。《尚书》曰：威侮五行。〕况尽汛扫前圣数千载功业，专用己之私，而能享佑者哉？〔况，况始皇也。私，私所为也。而能享佑，言不能也。《毛诗》曰：洒扫庭内。毛苌曰：洒，洒也。洒与汛同。〕

会汉祖龙腾丰沛，奋迅宛叶。〔汉高祖发迹在於丰沛，灭秦道自宛叶。〕自武关与项羽戮力咸阳，〔武关，已见陆机《高祖功臣颂》。《汉书》沛公谢羽曰：与将军戮力攻秦，不自意先入关。〕创业蜀汉，发迹三秦，〔《汉书》曰：项羽立沛公为汉王，王巴蜀汉中。又曰：韩信因陈三秦易并之计，汉王听信策。〕克项山东，而帝天下。〔《汉书》曰：灌婴追斩羽东城，汉王即皇帝位于汜水之阳。〕擿秦政惨酷尤烦者，应时而蠲。〔蠲，除也。《汉书》沛公召秦豪桀曰：父老苦秦苛法久矣，与父老约法三章，馀悉除秦法。〕如儒林、刑辟、历纪、图典之用，稍增焉。〔历纪，历数纲纪也。〕秦馀制度，项氏爵号，虽违古而犹袭之。〔其秦政制度，及项羽爵号，虽知违古，而犹袭之也。孔安国《尚书传》曰：袭，犹因也。〕是以帝典缺而不补，王纲弛而未张，〔为袭秦项，故缺者不补，弛者未张也。〕道极数殚，闇忽不还。〔言天道既极，历数又殚，故闇忽而灭，不能自还也。〕

逮至大新受命，〔大新，王莽也，已见《西征赋》。〕上帝还资，后土顾怀，〔言上帝回还而资助，后土顾眷而怀归，言天地福佑之也。〕玄符灵契，黄瑞涌出，〔玄符，天符也。灵契，地契也。黄瑞，谓王莽承黄虞之后，黄气之瑞也。《汉书》，王莽曰：予前在摄，黄气勋蒸，以著黄虞之烈焉，涌出而瑞之。〕滭浡沕潏，川流海渟，云动风偃，雾集雨散，〔言众瑞之多也。〕诞弥八圻，上陈天庭，〔八圻，犹八埏，言下终八圻，上列天庭。〕震声日景，〔言威声如雷，光景若日也。《易》曰：震为雷。〕炎光飞响，盈塞天渊之间，〔炎光，日景也。飞响，震声也。塞乎天渊，所及远也。天渊，已见《答宾戏》。〕必有不可辞让云尔。〔言难辞也。〕於是乃奉若天命，穷宠极崇，〔《尚书》曰：明王奉若天命。〕与天剖神符，地合灵契，〔分天之符，合地之契，言应录而王也。〕创亿兆，规万世，〔创业经乎亿兆，规模至於万世也。〕奇伟倜傥谲诡，天祭地事。〔言众瑞所以咸臻者，由能祭天事地。〕其异物殊怪，存乎五威将帅，班乎天下者，四十有八章。〔《汉书》曰：莽遣五威将王奇等，班符命四十二篇於天下。〕登假皇穹，铺衍下土，〔假，至也。言众瑞升至於皇天，铺衍於下土。〕非新家其畴离之。〔离，应也。〕卓哉煌煌，真天子之表也。〔表，仪也。〕若夫白鸠丹乌，素鱼断蛇，方斯薎矣。〔《吴录》曰：孙策使张弦与袁绍书曰：殷汤有白鸠之祥，然古者此事，未详其本。《尚书帝验》曰：太子发渡河中流，火流为乌，其色赤。素鱼，白鱼也，已见《封禅书》。《汉书》曰：高祖夜经泽中，有大蛇当径，高祖杖剑斩蛇，分为两，道开也。〕受命甚易，格来甚勤。〔格，至也。言莽德盛，故受天命甚易，令众瑞咸至甚勤也。〕昔帝缵皇，王缵帝，随前踵古，或无为而治，或损益而亡。〔《论语》子曰：无为而治者，其舜也与。又曰：殷因於夏礼，所损益，可知也。〕岂知新室委心积意，储思垂务，〔委，亦积也。〕帝作穆穆，明旦不寐，勤勤恳恳者，非秦之为与？〔言新室所以旁作穆穆，勤勤恳恳者，以秦之所为为非，故欲勤修德政也。《尚书》曰：勤施於四方，旁作穆穆。司马迁书曰：勤勤恳恳。〕夫不勤勤，则前人不当，不恳恳，则觉德不恺。〔言不勤勤，则不能当先王之意。不恳恳，则觉德不和也。《尚书》曰：笃前人成烈。《毛诗》曰：有觉德行。《左氏传注》曰：恺，和也。〕是以发秘府，览书林，遥集乎文雅之囿，翱翔乎礼乐之场，〔言以文雅为园囿，以礼乐为场圃。〕胤殷周之失业，绍唐虞之绝风，〔胤，续也。绍，继也。〕懿律嘉量，金科玉条，〔律，六律也。嘉量，斗斛也。金科玉条，谓法令也，言金玉贵之也。〕神卦灵兆，古文毕发，〔蓍曰卦，龟曰兆。神灵，尊之也。古文，先王之典籍也。〕焕炳照曜，靡不宣臻。〔宣，偏也。臻，至也。〕式軨轩旂旗以示之，〔式，用也。《汉书》曰：莽立大夫卿车服黻冕各有差。軨轩，皆车也。《尚书大传》曰：未命为士，车不得有飞軨。郑玄曰：如今窗车也。《周礼》曰：交龙为旗，熊虎为旗。〕扬和鸾肆夏以节之，〔《大戴礼》曰：行以和鸾，趣中肆夏。郑玄《周礼注》曰：鸾和，皆金铃也。《汉书·音义》曰：肆夏，诗乐也。步则歌之以中节。〕施黼黻衮冕以昭之，〔言制服有差，亦明贵贱也。《尚书》曰：黼黻絺绣。《周礼》曰：公之服，自衮冕而下。〕正嫁娶送终以尊之，〔《汉书》曰：莽请考论五经，定娶礼。〕亲九族淑贤以穆之。〔《汉书》莽诏曰：姚妫陈田王，予之同族也。《尚书》曰：惇序九族，五姓世世复，无有所与。〕

夫改定神祗，上仪也。〔《汉书》曰：莽奏定南郊。〕钦修百祀，咸秩也。〔《汉书》曰：莽奏定群神之礼。《尚书》召诰曰：祀于新邑，咸秩无文。〕明堂雍台，壮观也。〔《汉书》曰：莽奏起明堂辟雍。〕九庙长寿，极孝也。〔九庙，已见《西征赋》。《汉书》曰：王莽隳坏孝元庙，独置孝元庙故殿，以为文母篡食堂，既成，名曰长寿宫。〕制成六经，洪业也。〔《汉书》曰：莽奏立乐经，然经有五，而又立乐，故云六经也。〕北怀单于，广德也。〔《汉书》曰：莽重赂匈奴，使上书慕从圣制，以诳曜太后。〕若复五爵，度三壤，〔晋灼《汉书注》曰：若，预及之辞。《汉书》曰：莽奏曰：周爵五等，地四等。臣请受爵者爵五等，地四等。《尚书》曰：列爵惟五，分土惟三。〕经井田，〔《汉书》曰：莽令天下公田口井，其男口不盈八而田过一井者，分馀田与九族。《周礼》曰：九夫为井。〕免人役，〔《汉书》曰：莽令更名天下奴婢曰私属，皆不得卖之。〕方《甫刑》，〔《汉书》曰：莽分移律令仪法。《尚书》曰：穆王作吕刑。孔安国曰：后为甫侯。〕匡《马法》，〔《马法》，司马穰苴之法也。谓成出革车一乘，教戎备也。穰苴，已见左太冲《咏史诗》。〕恢崇祗庸烁德懿和之风，〔《周礼》曰：以乐德教国子，中和祗庸孝友。《尔雅》曰：懿、烁，美也。〕广彼搢绅讲习言谏箴诵之途，〔搢绅，已见《封禅书》。《汉书》贾山上疏曰：古者工诵箴谏，鼓诵诗，士传言，谏过也。〕振鹭之声充庭，鸿鸾之党渐阶。〔振鹭鸿鸾，喻贤也。《毛诗》：振鹭于飞，于彼西雍。我客戾止，亦有斯容。《易》曰：鸿渐于陆。〕俾前圣之绪，布沪流衍而不韫韣，〔韫韣，已见上文。椟与韣古字通，音读。〕郁郁乎焕哉！〔《论语》曰：郁郁乎文哉！又曰：焕乎其有文章。〕天人之事盛矣，鬼神之望允塞。〔言有圣德，信能允塞鬼神之望。〕群公先正，罔不夷仪；〔《尚书》曰：群公既皆听命。又曰：亦惟先正夷仪，言有常仪也。〕奸宄寇贼，罔不振威。〔《尚书》曰：蛮夷猾夏，寇贼奸宄。〕绍少典之苗，著黄虞之裔。〔《史记》曰：黄帝者，少典之子，姓公孙。《河图著命》曰：握登见大虹意生黄帝。《汉书》曰：予惟黄帝、舜帝，咸有圣德，营求其后，将祚厥祀。於是封姚恂为初睦侯，奉黄帝后。妫昌为始睦侯，奉虞帝后。〕帝典阙者已补，王纲弛者已张，炳炳麟麟，岂不懿哉！〔麟麟，光明也。麟与燐古字同用。〕厥被风濡化者，京师沈潜，甸内匝洽，侯卫厉揭，要荒濯沐，〔言风化所被，近者逾深，远者稍浅。故京师沈潜，而要荒濯沐也。厉揭，已见上文。〕而术前典，巡四民，迄四岳，〔言法术前典，而巡四民，至於四岳也。《管子》曰：士、农、工、商四民者，国之石民也。《尚书》曰：二月东巡狩，至于岱宗。柴，五月，南巡狩，至于南岳。八月，西巡狩，至于西岳。十有一月，朔巡狩，至于北岳。〕增封泰山，禅梁父，斯受命者之典业也。〔典，常也。言封禅之事，王者常业也。《管子》曰：昔封泰山禅梁甫者，七十有二家。《汉书·音义》：项岱曰：梁父者，泰山下小山也。〕

盖受命日不暇给，或不受命，然犹有事矣。〔受命，谓高祖也。言高祖受命，而不封禅，始皇不受命犹有事乎泰山，言俱失也。《史记》曰：始皇之上泰山，中阪，遇暴风雨。〕况堂堂有新，正丁厥时，崇岳渟海通渎之神，咸设坛场，望受命之臻焉。〔言莽既受命，故岳渎之神，皆设坛场而望来祭也。堂堂，盛也。《晏子》景公春秋曰：将去此堂堂国者而死乎！〕海外遐方，信延颈企踵，回面内向，喁喁如也。〔《吕氏春秋》曰：圣人南面而立，天下延颈举踵矣。《论语》素王受命谶曰：莫不喁喁延颈归德。〕帝者虽勤，恶可以已乎？〔何休《公羊传注》：恶，犹於何也。音乌。〕宜命贤哲，作《帝典》一篇，旧三为一袭，以示来人，摛之罔极。〔言宜命贤智作《帝典》一篇，足旧二典而成三典也，谓《尧典》、《舜典》。〕令万世常戴巍巍，履栗栗，〔巍巍，高大也。已见上文。《尚书》曰：栗栗危惧。〕臭馨香，含甘实，〔言明德比於馨香甘实，故臭而含之。〕镜纯粹之至精，聆清和之正声，〔《易》曰：刚健中正，纯粹精也。〕则百工伊凝，庶绩咸喜。〔《尚书》曰：允釐百工，庶绩咸熙。又曰：庶绩其凝。喜与古熙字通。〕荷天衢，提地釐，〔孔安国《尚书传》曰：釐，理也。上荷天道，而下提地理，言则而效之。〕斯天下之上则已，庶可试哉！

【典引一首】

〔蔡邕曰：《典引》者，篇名也。典者，常也，法也。引者，伸也长也。《尚书疏》：尧之常法，谓之《尧典》，汉绍其绪，伸而长之也。范晔《后汉书》曰：班固，字孟坚，亦云注典引。〕

※班孟坚(蔡邕注)

臣固言：永平十七年，臣与贾逵傅毅杜矩展隆郗萌等，〔善曰：《后汉书》曰：贾逵，字景伯，为侍中。《七略》曰：尚书郎中北海展隆，然《七略》之作，虽在哀平之际，展隆寿或至永平之中。〕召诣云龙门。小黄门赵宣持《秦始皇帝本纪》问臣等曰：太史迁下赞语中，宁有非耶？臣对："此赞贾谊《过秦篇》云。向使子婴有庸主之才，仅得中佐，秦之社稷，未宜绝也。此言非是，即召臣入，问：本闻此论非耶？将见问意开寤耶？臣具对素闻知状。诏因曰：司马迁著书，成一家之言，扬名后世，〔善曰：司马迁书曰：通古今之变，成一家之言。《孝经》曰：扬名於后世。〕至以身陷刑之故，反微文刺讥，贬损当世，非谊士也。司马相如洿行无节，但有浮华之辞，不周於用，至於疾病而遗忠，主上求取其书，竟得颂述功德，言封禅事，忠臣效也。至是贤迁远矣。臣固常伏刻诵圣论，昭明好恶，不遗微细，缘事断谊，动有规矩，虽仲尼之因史见意，亦无以加。臣固被学最旧，受恩浸深，诚思毕力竭情，昊天罔极！臣固顿首顿首！伏惟相如《封禅》，靡而不典；杨雄《美新》，典而亡实。然皆游扬后世，垂为旧式。臣固才朽，不及前人，盖咏《云门》者难为音，观隋和者难为珍。不胜区区，窃作《典引》一篇，虽不足雍容明盛万分之一，犹启发愤满，觉悟童蒙，光扬大汉，轶声前代，然后退入沟壑，死而不朽。臣固愚戆，顿首顿首，曰：太极之元，〔《易》曰：太极，是生两仪。〕两仪始分，烟烟煴煴，有沈而奥，有浮而清。〔烟烟煴煴，阴阳和一，相扶貌也。奥，浊也。言两仪始分之时，其气和同。沈而浊者为地，浮而清者为天。〕沈浮交错，庶类混成。〔地体沈而气昇，天道浮而气降。升降交错，则众类同矣。善曰：《国语》曰：夏禹能平水土，以品处庶类者也。《老子》曰：有物混成，先天地生。〕肇命民主，五德初始。〔民主者，天子也。《尚书》曰：成汤简代夏作民主。五德，五行之德。自伏羲已下，帝王相代，各据其一行，始於木，终於水，则复始也。〕同於草昧，〔《易》曰：天造草昧。〕玄混之中。〔混，犹溷浊。〕逾绳越契，寂寥而亡诏者，《系》不得而缀也。〔言结绳书契已往，其道寂漠亡声，莫能以相告，故易系不得缀连也。〕厥有氏号，〔所依为氏也。号，功之表也。号太昊曰伏羲，炎帝曰神农，黄帝曰轩辕，少昊曰金天，颛顼曰高阳，帝喾曰高辛，尧曰陶唐，舜曰有虞。〕绍天阐绎，〔宗绍天地，开道人事。〕莫不开元於太昊皇初之首，上哉琼乎，其书犹得而修也。亚斯之代，通变神化，函光而未曜。

若无上稽乾则，降承龙翼，〔善曰：翼，法也。言陶唐上能考天之则，下能承龙之法也。龙法，龙图也。〕而炳诸《典谟》，以冠德卓绝者，莫崇乎陶唐。〔《善》曰：《春秋合诚图》曰：黄帝德冠帝位。〕陶唐舍胤而禅有虞，有虞亦命夏后，稷契熙载，越成汤武。股肱既周。天乃归功元首，将授汉刘。〔天有五行之序，尧与四臣各据其一行，而尧为之正。四臣已偏，故归功元首之子孙，而授汉刘也。高祖始於沛公起兵，入关后，为汉王，以即尊位，故遂曰汉也。《春秋左氏传》曰：陶唐氏既襄，其后刘累者，在夏为御龙氏，在商为豕韦氏，在周为唐杜氏。成王灭唐，宣王杀杜伯，杜伯之子隰叔奔晋，其后士会奔秦而复归，其子留秦者为刘氏。以是明之，汉为尧后。善曰：《尚书》曰：熙帝之载，元首股肱，已见上文。〕俾其承三季之荒末，值亢龙之灾孽，〔善曰：《国语》郭偃曰：夫三季王之亡宜也。韦昭曰：季，末也。三季王，桀、纣、幽王也。《易》曰：亢龙有悔，穷之灾也。〕县象闇而恒文乖，彝伦斁而旧章缺。〔善曰：《易》曰：悬象著明，莫大乎日月。《尚书》曰：帝乃震怒，弗俾洪范九畴，彝伦攸斁。《左氏传》曰：季桓子命藏象魏，曰：旧章不可亡也。〕故先命玄圣，使缀学立制，〔善曰：玄圣，孔子也。《庄子》曰：夫虚静恬淡，玄圣素王之道也。《春秋孔演图》曰：玄丘制命，帝卯行也。〕宏亮洪业，表相祖宗，赞扬迪哲，〔相，助也。始受命为祖，继中为宗，皆不毁庙之称也。言仲尼之作，亦显助祖宗，扬明其蹈哲之德。〕备哉粲烂，真神明之式也。虽皋夔衡旦密勿之辅，比兹褊矣。〔兹，孔子也。善曰：谓皋陶、后夔、阿衡、周旦也。密勿，已见傅季友《求赠刘前军表》，〕是以高光二圣，宸居其域。〔言高祖光武，如北辰居其所，而众星拱之。〕时至气动，乃龙见渊跃。〔善曰：《易》曰：见龙在田，或跃在渊。〕拊翼而未举。则威灵纷纭，海内云蒸。雷动电〈火栗〉，胡缢莽分，尚不莅其诛。〔言二祖即位，胡亥、王莽皆先已诛，天之所为先除也。善曰：《史记》曰：始皇崩，赵高立子胡亥为太子，袭位为二世皇帝。后陈胜等反，赵高乃使阎乐诛二世。二世自杀。《汉书》曰：王莽地黄四年十月，汉兵从宣平城门入城中，少年朱弟等恐见虏掠，私烧其室门，呼曰：虏王莽，何不出来降！莽避火之渐台，众兵上台，商人杜吴杀莽，军人裂莽尸。〕然后钦若上下，恭揖群后，正位度宗，〔度，居也。宗，尊也。言二主既除乱，诸侯推而尊之。然后敬顺天地，恭揖诸侯，正位居尊也。善曰：《易》曰：君子正位凝命。〕有于德不台渊穆之让，〔渊穆，深美之辞也。善曰：《尚书》曰：舜让于德，不嗣。《汉书·音义》：韦昭曰：古文台为嗣。〕靡号师矢敦奋捴之容。〔矢，陈也。敦，勉也。《毛诗》曰：矢于牧野。善曰：言汉取天下，无名号，师众陈兵，诰誓劝勉，秉旄奋麾之容。捴与麾音义同。〕盖以膺当天之正统，受克让之归运。〔善曰：《尚书》曰：诞膺天命。又曰：允恭克让。〕蓄炎上之烈精，〔谓火汉之德也。蓄，聚也。善曰：《尚书》曰：火曰炎止。〕蕴孔佐之引陈云尔。〔善曰：孔佐，即孔子也。能表相祖宗，故曰佐。〕

洋洋乎若德，帝者之上仪，诰誓所不及已。〔本事曰诰，戎事曰誓。〕铺观二代洪纤之度，〔洪，大也。纤，细也。〕其赜可探也。〔善曰：探赜，见《文赋》。〕并开迹於一匮，同受侯甸之服，奕世勤民，以方伯统牧。〔善曰：言殷、周二代，初皆微，开迹於一匮，并受夏殷侯甸之服，勤劳治人，或为方伯，或为统牧也。《论语》曰：虽覆一篑。《桓子新论》曰：汤武则久居诸侯方伯之位，德惠加於百姓。《纪年》曰：武乙即位，周王季命为殷牧师也。〕乘其命赐彤弧黄钺之威，用讨韦顾黎崇之不恪。〔韦，豕韦。顾，己姓之国，皆夏诸侯也。黎崇，殷诸侯也。四国为不敬，汤、文王诛之。《毛诗》曰：韦顾既伐。又曰：既伐于崇，作邑於丰。《书》曰：西伯既戡黎。善曰：乘，因也。言因其命赐以彤弓黄钺，乃始征伐也。〕至于参五华夏，京迁镐亳，〔善曰：参五，谓参五分之也。言殷、周参五而分华夏之地，然后乃始京迁於镐、亳也。《论语》曰：参分天下有其二，以服事殷。《解嘲》曰：四分五割，并为战国。《毛诗》曰：考卜维王，宅是镐京。毛苌曰：武王作邑於镐京。《尚书》、《汤诰》曰：王归自夏，至于亳。孔安国《传》曰：汤迁於亳。〕遂自北面，虎螭其师，革灭天邑。〔天邑，天子邑也。善曰：北面，臣位也。虎螭，如虎如螭也。《史记》：武王曰：勉哉夫子，如虎如罴，如豺如离。徐广曰：此音义训并与螭字同。《尚书》曰：肆予敢求尔于天邑商。〕是故谊士华而不敦，《武》称未尽，《护》有惭德，不其然欤？〔《武》，周乐也。《护》，殷乐也。孔子曰：韶尽美矣，又尽善也。谓《武尽》美矣，未尽善也。舜禅而周伐，故未尽善也。延陵季子聘鲁，观乐，见舞《大护》者曰：圣人之引也，而犹有惭德，耻於始伐也，岂不然乎？《左氏传》臧哀伯曰：武王克商，迁九鼎于洛邑，义士犹或非之。〕亦犹於穆猗那，翕纯皦绎，〔《周颂》曰：於穆清庙。《商颂》曰：猗欤那欤。孔子曰：始作，翕如也，从之，纯如也，皦如也。绎如也。〕以崇严祖考，殷荐宗配帝，〔善曰：《周易》曰：先王作乐崇德，殷荐之上帝，以配祖考。〕发祥流庆，对越天地者，〔对，答也。善曰：《毛诗》曰：对越在天。郑玄曰：越，於也。〕舄奕乎千载！〔舄奕，光曜流行貌。〕岂不克自神明哉！〔善曰：言二代以臣伐君，尚能作乐配天，岂不能自神明其道哉？《周易》曰：圣人以此斋戒，以神明其德。〕诞略有常，审言行於篇籍，光藻朗而不渝耳。〔善曰：言二代神明其道，大略有常，但审言行於篇籍，光藻明而不变。言无殊功也。〕

矧夫赫赫圣汉，巍巍唐基，溯测其源，乃先孕虞育夏，甄殷陶周。〔言测度汉本至唐，乃任舜育禹，化契成稷，皆为之父母模范也。甄陶，已见上文。〕然后宣二祖之重光，袭四宗之缉熙。〔宣，偏也。袭，因也。高祖，光武为二祖，孝文曰太宗。孝武曰世宗，孝宣曰中宗，孝明曰显宗。二祖重光天下，四宗盛美相因而起也。善曰：《尚书》王曰：昔君文王、武王，宣重光。缉熙，已见上文。〕神灵日照，光被六幽，〔六幽，谓上下四方也。《尚书》曰：光被四表，格于上下。〕仁风翔乎海表，威灵行乎鬼区，〔鬼区，绝远之区也。善曰：《尚书》曰：方行天下，至于海表。鬼区，即鬼方也。《毛诗》曰：覃及鬼方。毛苌《传》曰：鬼方，远方也。〕匿亡回而不泯，微胡琐而不颐。〔善曰：颐，养也。何细而不养，言皆养也。〕故夫显定三才昭登之绩，匪尧不兴，〔言明定天、地、人之道，明登天之功，非尧莫能兴也。《尚书》曰：昭登于上。善曰：《周易》曰：易有天道焉，有地道焉，兼三才而两之。〕铺闻遗策在下之训，匪汉不弘厥道。〔善曰：言布闻古之遗策，圣德在下之训，非汉不能引道。《毛诗》曰：明明在下。毛苌《传》曰：文王之德，明明在天下，谓天之下也。〕至於经纬乾坤，出入三光，〔言使日、月、星辰，出以其节，入以其期。亡朒朓侧匿盈缩之异也。善曰：言汉之道，能经纬天地，出入三光也。《淮南子》曰：覆天载地，纮宇宙而章三光也。〕外运浑元，内沾豪芒，〔言汉道，外则运行於浑元，内则沾润於豪芒。言巨细咸被也。〕性类循理，品物咸亨，其已久矣。〔《易》曰：品物咸亨。〕

盛哉！皇家帝世，德臣列辟，功君百王，〔言汉之德能臣古之列辟，其功又为百王之君也。〕荣镜宇宙，〔四表曰宇，往古来今曰宙。〕尊亡与亢。乃始虔巩劳谦，〔巩，亦劳也。《易》曰：劳谦君子，有终吉。〕兢兢业业，贬成抑定，不敢论制作。〔《尚书》曰：兢兢业业，一日二日万机。《礼记》曰：王者功成作乐，治定制礼。〕至令迁正黜色宾监之事，涣扬寓内，〔汉承周后，当就夏正，以十二月为年首。而秦以十月为年首，高祖又以十月至霸上，因而不改。至武帝太初始改焉。贾谊、公孙臣等议，以汉土德，服色尚黄。至光武中，乃黜黄而尚赤，立殷后曰绍嘉公，周后曰承休公，以宾而监二代矣。於四者宣扬海内，制作之事，由未章也。《礼记》曰：圣人南面而治天下也。改正朔，易服色。〕而礼官儒林屯用笃诲之士，不传祖宗之仿佛，虽云优慎，无乃葸与！〔慎而无礼则葸。优，谓优游也。《尚书大传》曰：周公作乐，优游三年。〕

於是三事岳牧之寮，佥尔而进曰：〔三事岳牧，已见上。〕陛下仰监唐典，中述祖则，俯蹈宗轨。躬奉天经，惇睦辨章之化洽。〔《孝经》曰：夫孝，天之经也。《尚书》曰：惇叙九族。九族既睦，平章百姓。辨与平古字通也。〕巡靖黎蒸，怀保鳏寡之惠浃，〔怀，安也。保，养也。巡靖，巡狩而安之也。《毛诗》曰：日靖四方。《尚书》周公曰：怀保小民，惠鲜鳏寡。〕燔瘗县沈，肃祗群神之礼备。〔《尔雅》曰：祭天曰燔柴，祭地曰瘗埋，祭山曰庋悬，祭川曰浮沈。〕是以来仪集羽族於观魏，〔貌恭体仁，则凤皇来仪。《尚书》曰：凤皇来仪。《家语》子夏曰：商闻《山书》曰：羽虫三百有六十，而凤为之长。〕肉角驯毛宗於外囿，〔视明礼修，则麒麟来应。《广雅》曰：麒麟，狼题肉角。《家语》子夏曰：毛虫三百有六十，而麟为之长。〕扰缁文皓质於郊，〔思睿信立，则白虎扰，驺虞也。〕升黄辉采鳞於沼，〔听德知正，则黄龙见。《礼记》曰：龟龙在宫沼。〕甘露宵零於丰草，〔德至天，则甘露降。《毛诗》曰：湛湛露斯，在彼丰草。〕三足轩翥於茂树。〔乌，反哺之鸟，至孝之应也。《楚辞》曰：鸾鸟轩翥而翔飞。〕若乃嘉穀灵草，奇兽神禽，应图合谍，穷祥极瑞者，朝夕坰牧，〔天子寰内也。〕日月邦畿，卓荦乎方州，洋溢乎要荒。昔姬有素雉、朱乌、玄秬、黄{敄麦}之事耳，〔素雉，白雉也。已见《东都主人》。朱乌，火流为乌也。《毛诗》曰：诞降嘉种，惟秬惟秠。《尔雅》曰：秬，黑黍也。《韩诗外传》曰：贻我嘉{敄麦}。薛君曰：{敄麦}，大麦也。〕君臣动色，左右相趣，济济翼翼，峨峨如也。〔济济翼翼，已见上。《毛诗》曰：奉璋峨峨。〕盖用昭明寅畏，承聿怀之福。〔《毛诗》曰：昭事上帝，聿怀多福。《尚书》曰：严恭寅畏。〕亦以宠灵文武，贻燕后昆，覆以懿铄。〔《左氏传》薳启疆曰：辱见寡君，宠灵楚国。《毛诗》曰：贻厥孙谋，以燕翼子。《尚书》曰：垂裕后昆。〕岂其为身而有颛辞也？若然受之，亦宜勤恁旅力，〔恁，思也。旅，陈也。〕以充厥道，启恭馆之《金滕》。〔恭馆，宗庙，《金滕》之所在。〕御东序之秘宝，以流其占。〔东序，墙也。《尚书》曰：颛顼《河图》洛书在东序。流，演也。《洛书》皆存亡之事，尚览之以演祸福之验也。〕

夫图书亮章，天哲也；〔亮，信也。章，明也。言《河图》、《洛书》至信至明而出，天赐之，使视而行之。〕孔猷先命，圣孚也；〔繇，道也。言孔子先定道，诚至信也。〕体行德本，正性也。〔体行正性，习尧所履，今天子复蹈之。〕逢吉丁辰，景命也。〔言逢此吉，当此时者，皇天之大命也。〕顺命以创制，〔《易》曰：汤武革命，顺乎天，应乎人。〕因定以和神，〔治定作乐，以和人神。〕答三灵之蕃祉，展放唐之明文，〔善曰：三灵，天、地、人也。已见陆机《高祖功臣颂》。《尚书旋机钤》曰：平制礼乐，放唐之文。〕兹事体大，而允寤寐次於心。瞻前顾后，〔善曰：允，信也。次，止也。言此事体大式引大，信能寤寐常止於圣心，不可忘也。《大戴礼》曰：神明自得，圣心备矣。前，谓前代帝王。后，谓子孙也。〕岂薎清庙，惮敕天命也？〔薎，轻也。惮，难也。敕，正也。言封禅之事，皆述祖宗之德，今乃推让，岂轻清庙而难正天命乎？善曰：《毛诗序》曰：清庙，祀文王也。《尚书》曰：敕天之命。〕伊考自遂古，乃降戾爰兹，〔伊，维也。遂古，远古也。戾，至也。言自远古以来，至於此也。《楚辞》曰：遂古之初，谁传道之。〕作者七十有四人。〔善曰：古封禅者，七十二君，今又加之二汉。〕有不俾而假素，罔光度而遗章，〔言前封禅之君，有天下使之，而尚假竹素，未有告之以光明之度，而遗其篇章。〕今其如台而独阙也！〔《尚书》曰：夏罪其如台。孔安国《传》曰：台，我也。〕

是时圣上固以垂精游神，苞举艺文，屡访群儒，谕咨故老，与之斟酌道德之渊源，肴覈仁谊之林薮，以望元符之臻焉。〔斟酌，饮也。肴覈，食也。肉曰肴，骨曰覈，水深曰渊，水本曰源，丛木曰林，泽无水曰薮。言六艺者，道德之深本，而仁义之丛薮也。天子与群儒故老，斟酌肴覈而行，以天应之至也。《诗云》：洞酌彼行潦。又曰：肴覈惟旅。〕既感群后之谠辞，又悉经五繇之硕虑矣。〔谠，直言也。经，常也。繇，占也。王者巡狩，预卜五年，岁习其祥，习则行，不则修德而改卜。言天下已举五卜之占，而习吉也。〕将絣万嗣，扬洪辉，奋景炎，〔扬奋，皆振布之意也。絣，使也。絣与栟古字通也。〕扇遗风，播芳烈，久而愈新，用而不竭，汪汪乎丕天之大律，其畴能亘之哉？唐哉皇哉，皇哉唐哉！〔言谁能竟此道，惟唐尧与汉，汉与唐尧而已。〕

《文选》　唐·李善注



