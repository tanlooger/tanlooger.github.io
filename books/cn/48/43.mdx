---
---
---
title: 卷四十三 书下
---

【与山巨源绝交书】

〔《魏氏春秋》曰：山涛为选曹郎，举康自代，康答书拒绝。因自说不堪流俗，而非薄汤武，大将军闻而恶焉。〕

※嵇叔夜

康白：足下昔称吾於颍川，吾常谓之知言。〔称，谓说其情不愿仕也。惬其素志，故谓知言也。虞预《晋书》曰：山嵚守颍川。嵇康《文集录注》曰：河内山嵚守颍川，山公族父。《庄子》曰：狂屈竖闻之，以黄帝为知言。〕然经怪此意，尚未熟悉於足下，何从便得之也？〔言常怪足下，何从而便得吾之此意也。〕前年从河东还，显宗、阿都，说足下议以吾自代，〔晋氏《八王故事注》曰：公孙崇，字显宗，谯国人，为尚书郎。嵇康《文集录注》曰：阿都，吕仲悌，东平人也。康《与吕长悌绝交书》曰：少知阿都，志力闲华，每喜足下家复有此弟。〕事虽不行，知足下故不知之。〔言不知己之情。〕足下傍通，多可而少怪，〔言足下傍通众艺，多有许可，少有疑怪。言宽容也。《周易》曰：六爻发挥，旁通情也。《法言》曰：或问行。曰：旁通厥德。李轨曰：应万变而不失其正者，唯旁通乎！〕吾直性狭中，多所不堪，偶与足下相知耳。〔偶，谓偶然，非本志也。《尔雅》曰：偶，遇也。郭璞曰：偶，值也。〕间闻足下迁，惕然不喜，恐足下羞庖人之独割，引尸祝以自助，〔《庄子》曰：庖人虽不治庖，尸祝不越樽俎而代之。〕手荐鸾刀，漫之膻腥，〔《毛诗》曰：执其鸾刀，以启其毛。《庄子》，北人无择曰：帝欲以辱行漫我。高诱《吕氏春秋注》曰：漫，汙也。〕故具为足下陈其可否。

吾昔读书，得并介之人，或谓无之，今乃信其真有耳。〔并，谓兼善天下也。介，谓自得无闷也。赵歧《孟子章句》曰：伯夷柳下惠，介然必偏，中和为贵。〕性有所不堪，真不可强。今空语同知有达人，无所不堪，外不殊俗，而内不失正，与一世同其波流，而悔吝不生耳。〔空语，犹虚说也。共知有通达之人，至於世事，无所不堪。言己不能则而行之也。《太玄经》曰：君子内正而外驯。《庄子》曰：与物委蛇，而同其波。《周易》曰：悔吝者，忧虞之象也。〕老子庄周，吾之师也，亲居贱职；柳下惠、东方朔，达人也，安乎卑位。吾岂敢短之哉！〔《史记》曰：庄子名周，尝为蒙漆园吏。《列仙传》曰：李耳为周柱下史，转为守藏史。《论语》曰：柳下惠为士师。《汉书》曰：东方朔著论，设《客难》已位卑，以自慰喻。《孟子》曰：为贫仕者，辞尊居卑。又曰：位卑言高，罪也。〕又仲尼兼爱，不羞执鞭，子文无欲卿相，而三登令尹，是乃君子思济物之意也。〔《庄子》，仲尼谓老聃曰：兼爱无私，仁之情也。《论语》子曰：富而可求，虽执鞭之士，吾亦为之。子张问：令尹子文，三仕为令尹，无喜色。三已之，无愠色。旧令尹之政，必以告新令尹。何如？子曰：忠矣。〕所谓达能兼善而不渝，穷则自得而无闷。〔《孟子》曰：古之人，穷则独善其身，达则兼善天下。又曰：柳下惠遗佚而不怨，厄穷而不悯。〕以此观之，故尧、舜之君世，许由之岩栖，〔《吕氏春秋》曰：昔尧朝许由於霈泽之中，曰：请属天下於夫子。许由遂之箕山之下。张升《反论》曰：黄绮引身，岩栖南岳。〕子房之佐汉，接舆之行歌，其揆一也。〔《汉书》曰：上封良为留侯，行太子少傅事。《论语》曰：楚狂接舆，歌而过孔子。《孟子》曰：先圣后圣，其揆一也。〕仰瞻数君，可谓能遂其志者也。〔贾逵《国语注》曰：遂，从也。〕故君子百行，殊涂而同致，循性而动，各附所安。〔《周易》子曰：天下同归而殊涂，一致而百虑。《淮南子》曰：循性而行，或害或利。《论语谶》曰：贫而无怨，循性动也。〕故有处朝廷而不出，入山林而不反之论。〔班固《汉书赞》曰：山林之士，往而不能反。朝廷之士，入而不能出。二者各有所短。〕且延陵高子臧之风，长卿慕相如之节，志气所托，不可夺也。〔《左氏传》：吴子诸樊既除丧，将立季札，季札辞曰：曹宣公之卒也，诸侯与曹人不义曹公，将立子臧，子臧去之，遂弗为之。以成曹。君子曰：能守节，君义嗣也，谁能奸君？有国，非吾节也。札虽不才，原附於子臧，以无失节。《史记》曰：司马相如，字长卿，其亲名之犬子。相如既学，慕蔺相如之为人，更名相如。〕

吾每读尚子平、台孝威传，慨然慕之，想其为人。〔《英雄记》曰：尚子平有道术，为县功曹，休归，自入山担薪，卖以供食饮。范晔《后汉书》曰：向子平隐居不仕，性尚中和，好通老、易。尚向不同，未详。又曰：台佟者，字孝威，魏郡人，隐於武安山，凿穴为居，采药为业。《史记》太史公曰：余读孔氏书，想见其为人。〕少加孤露，母兄见骄，不涉经学，性复疏懒，筋驽肉缓，头面常一月十五日不洗，不大闷痒，不能沐也。每常小便而忍不起，令胞中略转乃起耳。又纵逸来久，情意傲散，简与礼相背，懒与慢相成，〔孔安国《论语注》曰：简，略也。言性简略，与礼相背也。〕而为侪类见宽，不攻其过。又读庄、老，重增其放。〔放，谓放荡。〕故使荣进之心日颓，任实之情转笃。此由禽鹿少见驯育，则服从教制，长而见羁，则狂顾顿缨，赴蹈汤火，〔《楚辞》曰：狂顾南行。王逸曰：狂，犹遽也。〕虽饰以金镳，飨以嘉肴，逾思长林而志在丰草也。〔《毛诗》曰：茀厥丰草。〕

阮嗣宗口不论人过，吾每师之，而未能及，至性过人，与物无伤，唯饮酒过差耳。〔《庄子》，仲尼谓颜回曰：圣人处物，不伤物者，物不能伤也。李尤《盂铭》曰：饮无求辞，才以相娱；荒沈过差，可不慎与？〕至为礼法之士所绳，疾之如雠，幸赖大将军保持之耳。〔孙盛《晋阳秋》曰：何曾於太祖坐，谓阮籍曰：卿任性放荡，败礼伤教，若不革变，王宪岂得相容！谓太祖宜投之四裔，以洁王道。太祖曰：此贤素羸病，君当恕之。〕吾不如嗣宗之贤，而有慢弛之缺，〔资，材量也。〕又不识人情，暗於机宜，无万石之慎，而有好尽之累。〔《汉书》曰：万石君，石奋长子建，为郎中令，奏事事下，建读之，惊恐曰：书马者与尾而五。今乃四，不足一，获谴死矣。其为谨慎，虽他皆如是。又曰：建奏事於上前，即有可言。屏人乃言极切，至延见如不能言者。好尽，谓言则尽情，不知避忌。〕久与事接，疵衅日兴，虽欲无患，其可得乎？

又人伦有礼，朝廷有法，自惟至熟，有必不堪者七，甚不可者二：卧喜晚起，而当关呼之不置。一不堪也。〔《东观汉记》曰：汝郁再徵，载病诣公车，尚书敕郁自力受拜，郁乘辇白衣诣止车门，台遣两当关扶郁，入拜郎中。〕抱琴行吟，弋钓草野，而吏卒守之，不得妄动，二不堪也。危坐一时，痹不得摇，〔《管子》曰：少者之事先生，出入恭敬，如有宾客，危坐向师，颜色无怍。《说文》曰：痹，湿病也。〕性复多虱把搔无已，而当裹以章服，揖拜上官，三不堪也。素不便书，又不喜作书，而人间多事，堆案盈机，不相酬答，则犯教伤义，欲自勉强，则不能久，四不堪也。不喜吊丧，而人道以此为重，己为未见恕者所怨，至欲见中伤者，〔言人於己，为未见有矜恕之者，而才有所怨，乃至欲见中伤。言被疾苦也。〕虽瞿然自责，然性不可化，〔班固《汉书》惠帝赞曰：闻叔孙通之谏，则瞿然。〕欲降心顺俗，则诡故不情，〔新序，卜偃谓晋侯曰：天子降心迎公。《周书》曰：饰貌者不情。〕亦终不能获无咎无誉如此，五不堪也。〔《周易》曰：括囊，无咎无誉。〕不喜俗人，而当与之共事，或宾客盈坐，鸣声聒耳，〔杜预《左氏传注》曰：聒，喧也。〕嚣尘臭处，千变百伎，在人目前，六不堪也。心不耐烦，而官事鞅掌，机务缠其心，世故繁其虑，七不堪也。〔《毛诗》曰：或栖迟偃仰，或王事鞅掌。《尚书》曰：一日二日万机。〕又每非汤、武而薄周、孔，在人间不止，此事，会显世教所不容，此甚不可一也。刚肠疾恶，轻肆直言，遇事便发，此甚不可二也。以促中小心之性，统此九患，不有外难，当有内病，宁可久处人间邪？又闻道士遗言，饵术黄精，令人久寿，意甚信之。〔《苍颉篇》曰：饵，食也。《本草经》曰：术黄精久服，轻身延年。〕游山泽，观鸟鱼，心甚乐之。一行作吏，此事便废，安能舍其所乐，而从其所惧哉？

夫人之相知，贵识其天性，因而济之。禹不偪伯成子高，全其节也。〔《庄子》曰：尧治天下，伯成子高立为诸侯。尧授舜，舜授禹，伯成子高辞为诸侯而耕，禹往见之，则耕在野。禹趋就下风而问焉。子高曰：昔尧治天下，不赏而民劝，不罚而民畏，今则赏罚而民且不仁，德自此衰，刑自此立，后世之乱，自此始矣。耕而不顾。〕仲尼不假盖於子夏，护其短也。〔《家语》曰：孔子将行，雨，无盖。门人曰：商也有焉。孔子曰：商之为人也，啬短於财。吾闻与人交者，推其长者，违其短者，故能久也。王肃曰：短，吝。啬，甚也。〕近诸葛孔明不偪元直以入蜀。〔《蜀志》曰：颍川徐庶，字元直。曹公来征，先主在楚，闻之，率其众南行。亮与徐庶并从，为曹公所追破，庶母见获，庶辞先主而指其心曰：本与将军共图王霸之业者，以此方寸之地也。今已失老母，方寸乱矣，无益於事，请从此别。遂诣曹公。《魏略》曰：庶名福。〕华子鱼不强幼安以卿相。〔《魏志》曰：华歆，字子鱼，平原人也，文帝即位，拜相国。黄初中，诏公卿举独行君子，歆举管宁，帝以安车徵之。又曰：管宁，字幼安，北海人也。华歆举宁，宁遂将家属浮海还郡，诏宁为太中大夫，固辞不受。〕此可谓能相终始，真相知者也。足下见直木必不可以为轮，曲者不可以为桷，盖不欲以枉其天才，令得其所也。故四民有业，各以得志为乐，〔《管子》曰：士、农、工、商四民者，国之石民也。〕唯达者为能通之，此足下度内耳。不可自见好章甫，强越人以文冕也。〔《庄子》曰：宋人资章甫而適越，越人敦发文身，无所用之。司马彪曰：敦，断也。章甫，冠名也。〕己嗜臭腐，养鸳雏以死鼠也。〔《庄子》曰：惠子相梁，庄子往见之，或谓惠子曰：庄子来，欲代子相。於是惠子恐，搜於国中，三日三夜。庄子往见之曰：南方有鸟名鸳雏，子知之乎？夫鸳雏发南海而飞於北海，非梧桐而不止，非竹实不食，非醴泉不饮。於是鸱得腐鼠，鸳雏过之，仰天而视之曰：吓！今子欲以子国吓我邪！〕吾顷学养生之术，方外荣华，去滋味，游心於寂寞，以无为为贵，〔高诱《吕氏春秋传》曰：外，犹贱也。《庄子》曰：夫恬淡寂寞，虚无无为，此天地之平，而道德之笃也。〕纵无九患，尚不顾足下所好者。又有心闷疾，顷转增笃，私意自试，不能堪其所不乐。〔言己所不乐之事，必不能堪而行之。〕自卜已审，若道尽途穷则已耳。足下无事冤之，令转於沟壑也。〔《左氏传》曰：侍者谓楚王曰：老而无子，知挤於沟壑矣。〕

吾新失母兄之欢，意常凄切，女年十三，男年八岁，未及成人，况复多病，顾此悢悢如何可言！〔王隐《晋书》曰：绍，字延祖，十岁而孤，事母孝谨。《国语》曰：晋赵武冠，见韩献子，献子曰：戒之，此谓成人。郑玄《礼记注》曰：女子以许嫁为成人。《广雅》曰：悢悢，悲也。〕今但原守陋巷，教养子孙，时与亲旧叙阔，陈说平生，浊酒一杯，弹琴一曲，志原毕矣。足下若嬲之不置，〔嬲，擿娆也。意义与娆同。〕不过欲为官得人，以益时用耳。足下旧知吾潦倒粗疏，不切事情，自惟亦皆不如今日之贤能也。若以俗人皆喜荣华，独能离之，以此为快，此最近之，可得言耳。〔言俗人皆喜荣华，而己独能离之。以此为快，此最近己之情，可得言之耳。〕然使长才广度，无所不淹，而能不营，乃可贵耳。〔郑玄《礼记注》曰：淹，复渍也。〕若吾多病困，欲离事自全，以保馀年，此真所乏耳。〔言己离於俗事，以自安全，保其馀年，此乃真性之所乏耳，非如长才广度之士，而不营之。〕岂可见黄门而称贞哉！若趣欲共登王涂，期於相致，时为欢益，一旦迫之，必发其狂疾，自非重怨，不至於此也。

野人有快炙背而美芹子者，欲献之至尊，〔《列子》曰：宋国有田父，常衣湿黂，至春自暴於日，当尔时不知有广夏隩室，绵纊狐貉。顾谓其妻曰：负日之暄，人莫知之，以献吾君，将有赏也。其室告之曰：昔人有美戎菽甘枲茎与芹子，对乡豪称之。乡豪取尝之，苦於口，躁於腹，众哂之。〕虽有区区之意，亦已疏矣。〔李陵书曰：孤负陵区区之意。〕原足下勿似之，其意如此，既以解足下，并以为别。嵇康白。

【为石仲容与孙皓书】

〔臧荣绪《晋书》曰：石苞，字仲容，太祖辅政，都督杨州诸军事，进位征东大将军。又曰：太祖遣徐劭孙郁至吴，将军石苞令孙楚作书与孙皓，劭至吴，不敢为通。〕

※孙子荆

苞白：盖闻见机而作，《周易》所贵；小不事大，《春秋》所诛，〔《周易》曰：君子见几而作，不俟终日。《左氏传》曰：楚子伐郑。子展曰：小所以事大，信也。小国无信，兵乱日至，亡无日矣。〕此乃吉凶之萌兆，荣辱之所由兴也。是故许、郑以衔璧全国，曹、谭以无礼取灭。〔《左氏传》，楚子围许，蔡侯将许僖公见楚子於武城，许男面缚衔璧。楚子问诸逢伯，对曰：昔武王克殷，微子启如是，王亲释其缚，礼而命之，使复其所。楚子从之。又曰：楚子围郑，克之，郑伯肉袒牵羊以逆。王曰：其君能下人。退三十里而许之平。又曰：晋公子重耳奔狄，及曹。曹共公闻其骈胁，欲观其裸，浴，薄而观之。及即位，晋侯围曹。又曰：齐桓公之出也，过谭，谭不礼焉。及其入也，诸侯皆贺，谭又不至。冬，齐师灭谭，谭无礼也。〕载籍既记其成败，古今又著其愚智矣。不复广引譬类，崇饰浮辞，〔郑玄《孝经注》曰：引譬连类。《尚书序》曰：翦截浮辞。〕苟以夸大为名，更丧忠告之实，〔《论语》曰：忠告而善道之，不可则止，无自辱焉。〕今粗论事势，以相觉悟。

昔炎精幽昧，历数将终，〔《东观汉记》曰：汉以炎精布燿，或幽而光。《尚书》曰：天之历数在尔躬。〕桓灵失德，灾衅并兴，〔孝桓、孝灵，汉二帝也。《汉书·诏策》曰：大禹能亡失德。〕豺狼抗爪牙之毒，生人陷荼炭之艰。〔《汉书》杜文谓孙宝曰：豺狼当路。《尚书》曰：夏有昏德，民坠涂炭。荼与涂字通用。〕於是九州绝贯，皇纲解纽。〔《周礼》曰：职方乃辨九州之国，使同贯利。《答宾戏》曰：廓帝纮，恢皇纲。〕四海萧条，非复汉有。太祖承运，神武应期，〔《春秋纬》曰：五德之运，各象其类。宋均曰：运，箓运也。《周易》曰：古之神武不杀者夫。《河图闿苞受》曰：弟感苗裔出应期。〕征讨暴乱，克宁区夏；〔《尚书》曰：用肇造我区夏。〕协建灵符，天命既集，〔曹植《大魏篇》曰：大魏应灵符，天禄乃始。《毛诗》曰：有命既集。〕遂廓洪基，奄有魏域。〔曹植魏德论曰：武创洪基，克光厥德。《毛诗》曰：奄有四方。〕土则神州中岳，器则九鼎犹存，〔《河图括地象》曰：昆仑东南，地方五千里，名曰神州。中有五岳地图，帝王居之。《左氏传》王孙满曰：成王定鼎於郏鄏。《史记》曰：秦取周九鼎。〕世载淑美，重光相袭。〔《国语》祭公谋父曰：奕世载德。尚书王曰：昔我君文王、武王，宣重光。《新序》孔子曰：圣人虽生异世，相袭若规矩。〕固知四隩之攸同，天下之壮观也。〔《尚书》曰：九州攸同，四隩既宅。《封禅书》曰：此事天下之壮观也。〕

公孙渊承籍父兄，世居东裔，〔魏志曰：公孙度，字叔济，本辽东襄平人。度知中国扰攘，自立为辽东侯。度死，子康嗣位。康死，子晃渊等皆小，众立兄子恭为辽东太守。渊胁夺恭位。景初元年，徵渊，渊遂发兵，逆於辽东，自立为燕王。〕拥带燕胡，冯凌险远，〔《左氏传》子产曰：今陈介恃楚众，冯凌弊邑。〕讲武盘桓，不供职贡，〔《国语》虢文公曰：古者三时务农，一时讲武。《周礼》曰：制其职，各以其所能。制其贡，各以其所有。《家语》，孔子曰：古者分异姓以远方之职贡，所以无忘服也。〕内傲帝命，外通南国，乘桴沧流，交畴货贿，葛越布於朔土，貂马延乎吴会。〔《魏志》曰：公孙渊遣使南通孙权，往来赡遗。权使张弥、许晏等，赍金玉珍宝，立为燕王。《论语》，子曰：乘桴浮于海。孔安国《尚书传》曰：草服葛越。魏志曰：夫馀国出名马貂狖。〕自以为控弦十万，奔走足用，〔《汉书·匈奴传》曰：控弦之士，三十馀万。〕信能右折燕齐，左振扶桑，凌轹沙漠，南面称王也。〔《山海经》曰：汤谷上有扶木。扶木者，扶桑也。《史记》曰：楚灵王兵强，凌轹中原。《说文》曰：漠，北方流沙也。《汉书》李陵歌曰：经万里兮度沙漠。《周易》曰：圣人南面而听天下。〕宣王薄伐，猛锐长驱。〔《魏志》曰：景初三年，遣大司马宣王征渊，斩渊，传首洛阳。《战国策》曰：乐毅轻卒锐兵，长驱至齐。〕师次辽阳，而城池不守；〔《汉书》曰：辽东郡有辽阳县。〕桴鼓一震，而元凶折首。〔《左氏传》曰：援桴而鼓。《周易》曰：有嘉折首，获非其丑。〕然后远迹疆埸，列郡大荒，〔《史记》，乐毅书曰：吴王远迹至郢。班固《汉书》述曰：列郡祁连，山海经有大荒。〕收离聚散，咸安其居，〔《毛诗》序曰：万民离散，不安其居。〕民庶悦服，殊俗款附。〔《尚书》曰：万姓悦服。《过秦论》曰：馀威震于殊俗。〕自兹遂隆，九野清泰，〔《淮南子》曰：所谓一者，上通九天，下贯九野。高诱曰：九野，八方中央也。〕东夷献其乐器，肃慎贡其楛矢，〔范晔《后汉书》曰：东夷自少康已后，世服王化，献其乐舞。《魏志》曰：常道乡公景元三年，肃慎国遣使重译来贡，弓长三尺五寸，三十张，楛矢长一尺八寸，石砮三百枚。〕旷世不羁，应化而至，〔崔寔《本论》曰：孝宣帝方外安静，单于稽颡来朝，百世不羁之虏也。〕巍巍荡荡，想所具闻。〔《论语》子曰：大哉尧之为君，荡荡乎民无能名焉，巍巍乎其有成功。〕

吴之先主，起自荆州，遭时扰攘，播潜江表，〔《吴志》曰：董卓专朝政，孙坚亦举兵荆州讨卓，引军还住鲁阳。范晔《后汉书》冯衍上疏曰：遭扰攘之时，值兵革之际。〕刘备震惧，亦逃巴岷。〔《蜀志》曰：益州牧刘璋，迎先主入益州，至涪，璋敕诸将勿复关通，先主大怒，进围成都。璋降，先主领益州。〕遂依丘陵积石之固，〔张载《剑阁铭》曰：岩岩梁山，积石峨峨。〕三江五湖，浩汗无涯，〔《汉书》曰：吴有三江五湖之利也。〕假气游魂，迄于四纪。〔魏明帝《善哉行》曰：权实坚子，备则亡虏。假气游魂，鸟鱼为伍。〕二邦合从，东西唱和，〔《汉书》：合从连衡，力政争强。《毛诗》曰：叔兮伯兮，唱予和汝。〕互相扇动，距捍中国。自谓三分鼎足之势，可与泰山共相终始。〔《汉书》曰：蒯通说韩信曰：方今足下，三分天下，鼎足而居。《战国策》吕不韦曰：其宁泰山。〕相国晋王，辅相帝室，〔《魏志》曰：咸熙元年，进晋公爵为王。〕文武桓桓，志厉秋霜，〔荀悦《申鉴》曰：人主怒如秋霜。〕庙胜之算，应变无穷，〔《孙子》曰：夫未战而庙胜，得算多者也。又曰：善出奇正者，无穷如天地。〕独见之鉴，与众绝虑。〔《春秋元命苞》曰：明王独见，四海归往。〕主上钦明，委以万机，〔《魏志》曰：陈留王奂，字景明，封常道乡公。高贵乡公卒，公卿议迎立。《尚书》曰：放勋钦明。万机，已见上文。〕长辔远御，妙略潜授，偏师同心，上下用力，棱威奋伐，罙入其阻，〔《汉书》曰：武帝报李广曰：威棱憺乎邻国。《毛诗》曰：罙入其阻，裒荆之旅。毛苌曰：罙，深也。〕并敌一向，夺其胆气。〔《孙子兵法》曰：并敌一向，千里杀将。又曰：三军可夺气，将军可夺心。〕小战江介，则成都自溃，曜兵剑阁，而姜维面缚。〔《魏志》曰：景元四年，使征西将军邓艾镇西将军锺会伐蜀。艾自阴平先登，至江介，西蜀卫将军诸葛瞻列阵待艾。艾遣子惠唐亭侯忠等大破之，斩瞻。进军到洛，刘禅遣使奉皇帝玺绶，为笺诣艾。会统十馀万众，分从斜谷、骆谷入，平行至汉中。姜维守剑阁，距会，维等闻瞻已破，以其众东入巴。刘禅诣艾降，勒维等令降於会。维诣会降。《商君书》曰：小战胜，逐北无过五里。《左氏传》曰：凡民逃其上曰溃。面缚，已见上文。〕开地五千，列郡三十。师不逾时，梁益肃清，〔《穀梁传》曰：伐不逾时，战不逐奔。〕使窃号之雄，稽颡绛阙，〔《礼记》曰：拜而后稽颡。傅玄《西都赋》曰：巍巍绛阙。〕球琳重锦，充於府库。〔《左氏传》曰：齐侯归卫侯夫人重锦三十两。〕夫虢灭虞亡，韩并魏徙，〔《左氏传》曰：晋灭虢，虢公丑奔京师。遂袭虞，灭之，执虞公。《史记》曰：秦始皇十七年，攻韩，得韩王安。二十三年，攻魏，其王请降。〕此皆前鉴之验，后事之师也。〔《战国策》张孟谈谓赵襄子曰：前事不忘，后事之师。〕又南中吕兴，深睹天命，〔《吴志》曰：交趾郡吏吕兴等，杀太守孙谞，使使如魏，请太守及兵。〕蝉蜕内向，原为臣妾。〔《淮南子》曰：蝉饮而不食，三十日而蜕。《孝经》曰：治家者，不敢失於臣妾。〕外失辅车唇齿之援，内有毛羽零落之渐，〔《左氏传》宫之奇曰：谚所谓辅车相依，唇亡齿寒。〕而徘徊危国，冀延日月，此犹魏武侯却指河山以自强大，殊不知物有兴亡，则所美非其地也。〔《史记》曰：吴起者，卫人也。魏武侯浮西河而下，中流，顾谓吴起曰：美哉山河之固！此魏之宝也。起对曰：在德不在险。若君不修德，则舟中之人，尽为敌国也。武侯曰：善。〕

方今百僚济济，俊乂盈朝，〔《尚书》曰：百僚师师。又曰：俊乂在官。〕虎臣武将，折冲万里，〔《毛诗》曰：进厥虎臣，阚如虓虎。《晏子春秋》孔子曰：不出樽俎之间，而折冲千里之外，《晏子》之谓也。〕国富兵强，六军精练。〔《新序》曰：孙叔敖相楚，国富兵强。〕思复翰飞，饮马南海。〔《毛诗》曰：翰飞戾天。郑玄曰：翰，高也。李陵《与苏武书》曰：陵当为单于畜兵养士，循先将军之令，将饮马河洛，收珠南海。〕自顷国家，整治器械。〔《礼记》曰：圣人异器械。郑玄曰：器械，兵甲也。〕修造舟楫，简习水战。伐树北山，则太行木尽，〔高诱《吕氏春秋注》曰：太行山在河内野王县北。〕浚决河、洛，则百川通流。〔《尚书大传》曰：百川趋於海。〕楼船万艘，千里相望。〔《汉书》曰：江、淮以南，楼舡十万。〕自刳木以来，舟车之用，未有如今日之盛者也。〔《周易》曰：黄帝尧舜，刳木为舟，剡木为楫。〕骁勇百万，畜力待时，役不再举，今日之谓也。〔《六韬》太公谓武王曰：圣人兴兵，为天下除患去贼，非利之也，故役不再籍，一举而毕。〕然主上眷眷，未便电迈者，以为爱民治国，道家所尚，〔《老子》曰：爱人治国，能无知乎！〕崇城自卑，文王退舍，〔《左氏传》子鱼言於宋公曰：文王闻崇侯德乱而伐之，军三旬而不降。退修教而复伐之，因垒而降。〕故先开示大信，喻以存亡，殷勤之旨，往使所究。

若能审识安危，自求多福，〔《毛诗》曰：永言配命，自求多福。〕蹶然改容，祗承往告，〔《汉书》曰：陆贾说尉佗，佗於是蹶然起坐，谢贾，称臣奉汉约。〕追慕南越，婴齐入侍，〔《汉书》曰：南越王胡立，天子使严助往喻意，南越王胡遣其子婴齐入侍宿卫。〕北面称臣，伏听告策，〔《礼记》曰：君之南乡也，答阳之义也。臣之北面也，答君也。〕则世祚江表，永为藩辅，〔《左氏传》王赐齐侯命曰：世祚太师。〕丰报显赏，隆於今日矣。若侮慢不式王命，然后谋力云合，指麾风从。〔范晔《后汉书》张纲谓张婴曰：大兵云合，岂不危乎？〕雍、益二州，顺流而东；青徐战士，列江而西；荆、杨、兖、豫，争驱八冲；征东甲卒，虎步秣陵。〔征东，即石苞也。李陵诗曰：幸托不肖躯，且当猛虎步。《汉书》：丹阳郡有秣陵县。〕尔乃皇舆整驾，六师徐征，羽檄烛日，旌旗流星，〔羽，鸟羽也。《汉书》高祖曰：吾以羽檄徵天下兵。檄或为校。〕游龙曜路，歌吹盈耳，〔《周礼》曰：凡马八尺为龙。《乐稽耀嘉》曰：武王兴师诛于商，万国咸喜，前歌后舞。《论语》子曰：洋洋乎，盈耳哉。〕士卒奔迈，其会如林，〔《尚书》曰：受率其旅若林。〕烟尘俱起，震天骇地，渴赏之士，锋镝争先。忽然一旦身首横分，宗祀屠覆，取诫万世，引领南望，良以寒心。〔《左氏传》穆叔谓晋侯曰：引领西望。曰：庶几乎？《高唐赋》曰：寒心酸鼻。〕

夫治膏肓者，必进苦口之药；决狐疑者，必告逆耳之言。〔《左氏传》曰：晋景公梦疾为二竖子，一曰居肓之上，一曰居膏之下，若我何？《史记》曰：沛公入秦宫，樊哙谏，沛公不听。张良曰：忠言逆耳利於行，良药苦口利於病，愿公听樊哙言。《楚辞》曰：心犹豫而狐疑。〕如其迷谬，未知所投，恐俞附见其已困，扁鹊知其无功也。〔《列子》曰：杨朱之友曰季梁，得病七日，大渐，谒鹥俞氏。俞氏曰：汝始则胎气不足，乳湩有馀，疾非一朝一夕之故，其所由来者渐矣。季梁曰：良医也。且食之。《史记》虢中庶子曰：上古之时，医病不以汤液。又曰：扁鹊过齐，桓侯客之，入朝见曰：君有疾在腠理，不疗将深。桓侯曰：寡人无疾。过五日，扁鹊复见曰：君有疾在肠胃间，不疗将深。桓侯不应。后五日，扁鹊复见，望桓侯而走。桓侯使人问其故，扁鹊曰：疾其在骨髓，虽司命无奈何。今在骨髓，臣是以无请也。后五日，桓侯体痛，使人召扁鹊，扁鹊已逃去。桓侯遂死。郭璞《穆天子传注》曰：湩，浮汁也。〕勉思良图，惟所去就。〔《左氏传》令尹子常曰：敢弗良图。曾子曰：君子慎其所去就。〕石苞白。

【与嵇茂《齐书】

※赵景真〔《嵇绍集》曰：赵景真与从兄茂齐书，时人误谓吕仲悌与先君书，故具列本末。赵至，字景真，代郡人，州辟辽东从事。从兄太子舍人蕃，字茂齐，与至同年相亲。至始诣辽东时，作此书与茂齐。干宝《晋纪》以为吕安与嵇康书，二说不同。故题云景真，而书曰安。〕

安白：昔李叟入秦，及关而叹；梁生適越，登岳长谣。〔《列子》曰：杨朱南之沛，老聃西游於秦，邀於郊。至梁而过老子。老子中道仰天叹曰：始以汝为可教，今不可教也。杨朱曰：请闻其过。老子曰：睢睢而盱盱，而谁与居？范晔《后汉书》：梁鸿，字伯鸾，扶风人也。东出关，过京师，作《五噫之歌》曰：陟彼北邙兮，噫！顾瞻帝京兮，噫！宫室崔嵬兮，噫！人之劬劳兮，噫！辽辽未央兮，噫！肃宗闻而非之，求鸿不得。居齐鲁之间，又去適吴。然老子之叹，不为入秦；梁鸿长谣，不由適越。且复以至郊为及关，升邙为登岳，斯盖取意而略文也。〕夫以嘉遁之举，犹怀恋恨，况乎不得已者哉！〔《周易》曰：嘉遁，贞吉。〕

惟别之后，离群独游，背荣宴，辞伦好，经迥路，涉沙漠。鸣鸡戒旦，则飘尔晨征；〔《燕礼》曰：燕，小臣戒盥者。郑玄曰：警戒告语焉。陈琳武军赋曰：启明戒旦，长庚告昏。〕日薄西山，则马首靡讬。〔《汉书》扬雄《歹骚》曰：恐日薄於西山。《左氏传》，荀偃曰：唯余马首是瞻。〕寻历曲阻，则沈思纡结；乘高远眺，则山川悠隔。或乃回飙狂厉，白日寝光，崎岖交错，陵隰相望。徘徊九皋之内，慷慨重阜之巅，〔《毛诗》曰：鹤鸣九皋。〕进无所依，退无所据，涉泽求蹊，披榛觅路，啸咏沟渠，良不可度。斯亦行路之艰难，然非吾心之所惧也。

至若兰茝倾顿，桂林移植，根萌未树，牙浅弦急，常恐风波潜骇，危机密发，斯所以怵惕於长衢，按辔而叹息也。〔喻身之危也。根萌未树，故恐风波潜骇，牙浅弦急，故惧危机密发也。本或有於长衢之下云按辔而叹息者，非也。〕又北土之性，难以托根，投人夜光，鲜不按剑。〔邹阳上书曰：夜光之璧，以闇投人於道，众人莫不按剑也。〕今将植橘柚於玄朔，蒂华藕於脩陵，〔曹植《橘赋》曰：背江洲之气暖，处玄朔之肃清。《淮南子》曰：夫以其所脩，而游不用之乡。若树荷山上，畜火井中也。〕表龙章於裸壤，奏《韶》舞於聋俗，固难以取贵矣。〔龙，衮龙之服也。章，章甫之冠也。裸壤，文身也。《庄子》曰：宋人资章甫適诸越，越人断发文身，无所用之。又肩吾曰：聋者无以与乎锺鼓之声。〕夫物不我贵，则莫之与。莫之与，则伤之者至矣。〔《周易》曰：无交而求，则人不与也。莫之与，则伤之者至矣。〕飘摇远游之士，托身无人之乡，总辔遐路，则有前言之艰；悬鞍陋宇，则有后虑之戒。〔前言之艰，谓经迥路，涉沙漠以下也。后虑之戒，谓北土之性，难以讬根以下也。〕朝霞启晖，则身疲於遄征；〔蔡琰诗曰：遄征日遐迈。〕太阳戢曜，则情劬於夕惕；〔《正历》曰：日，太阳也。《周易》曰：夕惕若厉。〕肆目平隰，则辽廓而无睹；极听脩原，则淹寂而无闻。吁其悲矣！心伤悴矣！然后乃知步骤之士，不足为贵也。

若乃顾影中原，愤气云踊，哀物悼世，激情风烈，龙睇大野，虎啸六合，猛气纷纭，雄心四据，〔阮元瑜《为曹公与孙权书》曰：大丈夫雄心，能无愤发。〕思蹑云梯，横奋八极，披艰扫秽，荡海夷岳，〔范晔《后汉书》，田邑与冯衍书曰：欲摇太山，荡北海。〕蹴昆仑使西倒，蹋太山令东覆，平涤九区，恢维宇宙，斯亦吾之鄙原也。〔刘騊駼《郡太守箴》曰：大汉遵因，化洽九区。〕时不我与，垂翼远逝，〔《周易》曰，明夷于飞，垂其翼。君子于行，三日不食，有攸往。〕锋钜靡加，翅翮摧屈，自非知命，谁能不愤悒者哉？〔《周易》曰：乐天知命故不忧。〕

吾子植根芳苑，擢秀清流，布叶华崖，飞藻云肆，俯据潜龙之渊，仰荫栖凤之林，荣曜眩其前，艳色饵其后，良俦交其左，声名驰其右，翱翔伦党之间，弄姿帷房之里，从容顾眄，绰有馀裕，俯仰吟啸，自以为得志矣，岂能与吾同大丈夫之忧乐者哉！

去矣嵇生，永离隔矣！茕茕飘寄，临沙漠矣！悠悠三千，路难涉矣！携手之期，邈无日矣！思心弥结，谁云释矣！无金玉尔音，而有遐心。〔《毛诗》曰：无金玉尔音，而有遐心。〕身虽胡、越，意存断金。〔《淮南子》曰：自其异者视之，肝胆胡越也。《周易》曰：二人同心，其利断金。〕各敬尔仪，敦履璞沈，〔《毛诗》曰：各敬尔仪。〕繁华流荡，君子弗钦，临书悢然，知复何云！

【与陈伯之书】

〔刘璠《梁典》曰：帝使吕僧珍寓书於陈伯之，丘迟之辞也。伯之归于魏，为通散常侍。何之元《梁典》云：天监五年，前平南将军陈伯之，以其众自寿阳归降。不书伯之，前史失之。《梁史》以为丘迟与伯之书。〕

※丘希范

迟顿首。陈将军足下：无恙，幸甚幸甚！将军勇冠三军，才为世出。〔李陵《与苏武书》曰：陵先将军，功略盖天地，义勇冠三军。苏武《答李陵书》曰：每念足下，才为世生，器为时出。〕弃燕雀之小志，慕鸿鹄以高翔。〔《史记》曰：陈涉尝为人庸耕，辍耕垅上，怅恨久之曰：苟富贵，无相忘。庸者笑而应之曰：若为庸耕，何富贵也？陈涉太息曰：嗟乎！燕雀安知鸿鹄之志哉！〕昔因机变化，遭遇明主，〔刘璠《梁典》曰：高祖得陈虎牙幢主苏隆，厚加礼赐，使致命江州刺史陈伯之。伯之，虎牙父也。苏隆还，称伯之许降，乃遣邓元起前驱逼之。伯之闻师近，以应义师。〕立功立事，开国称孤。〔延笃《与张奂书》曰：烈士殉名，立功立事。《周易》曰：大君有命，开国承家。《老子》曰：王侯自称孤寡不穀。〕朱轮华毂，拥旄万里，何其壮也！〔《史记》蒯通说武信君曰：今范阳令乘朱轮华毂。班固《涿邪山祝文》曰：杖节拥旄，征人伐鼓。荀悦《汉记》曰：今之州牧，号为万里。《汉书》樊哙说高祖曰：始陛下定天下，何其壮也！〕如何一旦为奔亡之虏，闻鸣镝而股战，对穹庐以屈膝，又何劣邪！〔《汉书》曰：冒顿乃作为鸣镝。《音义》曰：箭镝也，如今鸣箭。《史记》曰：魏勃退立股战。《汉书》乌孙公主歌曰：穹庐为室兮旃为墙。《音义》曰：穹庐，旃帐也。《喻巴蜀文》曰：交臂受事，屈膝请和。《汉书》樊哙曰：今天下已定，又何惫邪？〕

寻君去就之际，非有他故，直以不能内审诸己，外受流言，〔《吕氏春秋》曰：君子必审诸己，然后任。《尚书》曰：管叔乃流言於国。〕沈迷猖獗，以至於此。〔刘公幹杂诗曰：沈迷领簿书，回回自昏乱。《蜀志》先主谓诸葛亮曰：孤遂用猖獗，至于今日，志犹未已。〕圣朝赦罪责功，弃瑕录用。〔邹润甫《为诸葛穆答晋王令》曰：高世之君，赦罪责功，略小收大。吴志，陆瑁与暨艳书曰：此乃汉高弃瑕录用之时也。〕推赤心於天下，安反侧於万物，〔《东观汉记》曰：上破铜马等，封降贼渠率，诸将未能信，贼亦两心。上敕降贼各归营勒兵待，上轻骑入，按行贼营。贼将曰：萧王推赤心置人腹中，安得不效死。又曰：汉兵破邯郸，诛王郎，收文书，得吏人谤毁公言可击者数千章，公会诸将烧之。曰：令反侧子自安。〕将军之所知，不假仆一二谈也。〔《长杨赋》曰：仆尝倦谈，不能一二其详。〕朱鲔涉血於友于，张绣剚刃於爱子，汉主不以为疑，魏君待之若旧。〔谢承《后汉书》曰：光武攻洛阳，朱鲔守之。上令岑彭说鲔曰：赤眉已得长安，更始为胡殷所反害，今公谁为守乎？鲔曰：大司徒公被害，鲔与其谋，诚知罪深，不敢降耳。彭还白上，上谓彭，复往明晓之。夫建大事，不忌小怨，今降，官爵可保，况诛罚乎！《春秋合诚图》曰：战龙门之下，涉血相创。如淳《汉书注》曰：杀血滂沱为喋血。《尚书》曰：孝乎。惟孝！友于兄弟。《魏志》曰：建安二年，公到宛，张绣降，既而悔之。复反，公与战，军败，为流矢所中，长子昂弟子安民遇害。四年，张绣率众降，封列侯。《汉书》曰：《蒯通说范阳令》曰：慈父孝子，所不敢剚刃公之腹者，畏秦法也。李奇曰：东方之人，以物插地中，皆为剚也。〕况将军无昔人之罪，而勋重於当世。夫迷涂知反，往哲是与。〔《楚辞》曰：回朕车而复路，及迷涂之未远。〕不远而复，先典攸高。主上屈法申恩，吞舟是漏。〔范晔《后汉书》明帝诏曰：先帝不忍亲亲之恩，枉屈大法。《盐铁论》曰：明王茂其德教，而缓其刑罚，网漏吞舟之鱼。〕将军松柏不翦，亲戚安居，〔仲长子《昌言》曰：古之葬，松柏梧桐，以识其坟。〕高台未倾，爱妾尚在。〔《桓子新论》雍门周说孟尝君曰：千秋万岁后，高台既已倾，曲池又已平。〕悠悠尔心，亦何可言！〔《毛诗》曰：青青子衿，悠悠我心。〕

今功臣名将，雁行有序。〔应劭《汉官仪》，典职杨乔纠羊柔曰：柔知丞郎雁行，威仪有序。〕佩紫怀黄，赞帷幄之谋。〔《魏书》荀攸劝进曰：诸将佩紫怀金，盖以数百。《史记》蔡泽曰：怀黄金之印，结紫绶於腰。《东观汉记》诏邓禹曰：将军深执忠孝，与朕谋谟帷幄。〕乘轺建节，奉疆埸之任，〔如淳《汉书注《曰：二马为轺传。《汉书》曰：终军为谒者，使行郡国，建节敕出关。《左氏传》曰：齐人来侵鲁疆，疆吏来告。公曰：疆埸之事，慎守其一。〕并刑马作誓，传之子孙。〔《汉书》曰：汉王即皇帝之位，论功而封之。申以丹书之信，重以白马之盟。〕将军独靦颜借命，驱驰毡裘之长，宁不哀哉！〔《毛诗》曰：有靦面目。司马迁书曰：毡裘之君长咸震惧。〕夫以慕容超之强，身送东市；姚泓之盛，面缚西都。〔沈约《宋书》曰：慕容超大掠淮北，宋公表请北伐，遂屠广固。超逾城走，高胥获之。送超京师，斩于建康。又曰：公以舟师进讨至洛阳，王镇恶克长安，生禽姚泓，执送泓，斩于建康市。《左氏传》曰：楚子围许，许僖公见楚子於武城，面缚衔璧。〕故知霜露所均，不育异类；〔《礼记》曰：天之所覆，地之所载，日月所照，霜露所坠。李陵《与苏武书》曰：但见异类。〕姬汉旧邦，无取杂种。〔姬，周姓也。《汉书》曰：匈奴凡二十四长，呼衍氏、兰氏，后有须卜氏，此三姓其贵种也。〕北虏僣盗中原，多历年所，〔魏收《后魏书》曰：太祖道武讳珪，改称魏王，都平城，孝文皇帝讳宏，自平城迁都洛阳。《东观汉记》曰：北虏遣使和亲。《尚书》，周公曰：故殷陟配天，多历年所。〕恶积祸盈，理至燋烂。〔《周易》曰：恶不积不足以灭身，故恶积而不可掩。燋烂，见下文。〕况伪{薛女}昏狡，自相夷戮；〔魏收《后魏书》曰：世宗宣武帝讳恪，景元三年，萧衍废其主宝融，自僣立称梁。宣武即位凡一十六年。然梁武之初，当宣武之日。伪{薛女}，盖指宣武也。虞预《晋书》西阳王《羕上书》曰：朱旗南指，自相夷戮。〕部落携离，酋豪猜贰。〔《晋中兴书》曰：胡俗以部落为种类，屠各取豪贵。文颖《汉书注》曰：羌胡名大师为酋。《国语》伯阳父曰：国之将亡，百姓携贰。韦昭曰：携，离也。贰，二心也。〕方当系颈蛮邸，悬首藁街。〔《汉书》曰：沛公至霸上，秦王子婴系颈以组。又陈汤上疏曰：斩郅支首及名王以下，宜悬头藁街蛮夷邸间。〕而将军鱼游於沸鼎之中，燕巢於飞幕之上，不亦惑乎！〔袁崧《后汉书》朱穆上疏曰：养鱼沸鼎之中，栖鸟烈火之上。用之不时，必也燋烂。《左氏传》曰：吴季札曰：夫子之在此也，犹燕巢于幕之上。〕

暮春三月，江南草长，杂花生树，群莺乱飞。见故国之旗鼓，感平生於畴日，抚弦登陴，岂不怆悢！〔袁宏《汉献帝春秋》，臧洪《报袁绍书》曰：每登城勒兵，望主人之旗鼓，感故交之绸缪，抚弦搦矢，不觉涕流之覆面也。《左氏传》曰：晋边吏让郑曰：今执事扌间然授兵登陴。〕所以廉公之思赵将，吴子之泣西河，〔《史记》曰：廉颇为赵将，伐齐，大破之。拜为上卿。赵孝成王卒，悼襄王立，使乐乘代之，颇怒，攻乐乘，遂奔魏之大梁。久之，魏王不能信用，而赵亦数困於秦兵，赵王思复得廉颇。廉颇亦思复用於赵，王以为老，遂不召。《吕氏春秋》曰：吴起治西河，王错谮之魏武侯。武侯使人召吴起，至岸门，止车而立，望西河泣数下。其仆曰：窃观公之志，视天下若舍履，今去西河而泣，何也？吴起雪泣应之曰：子弗识也。君诚知我而使我毕能，秦必可亡西河。今君听谗人之议，不知我，西河之为秦不久矣。起入荆。西河果入秦。〕人之情也。将军独无情哉？〔司马迁《与任安书》曰：夫人情莫不念父母，顾妻子。《庄子》，惠子曰：人故无情乎？〕

想早励良规，自求多福。〔《魏志》，明帝《报王朗诏》曰：钦纳至言，思闻良规。多福，已见上文。〕当今皇帝盛明，天下安乐。〔皇帝，梁武也。《解嘲》曰：遭盛明之世。《汉书》曰：孝惠、高后时，天下安乐。〕白环西献，楛矢东来，〔《世本》曰：舜时，西王母献白环及佩。《家语》孔子曰：昔武王克商，於是肃慎氏贡楛矢石砮。〕夜郎滇池，解辫请职，朝鲜昌海，蹶角受化。〔《汉书》曰：夜郎、滇池皆椎结，隽、昆明编发。汉拜唐蒙郎中，遂见夜郎王多同。又曰：始楚威王时，使将军庄缟将兵略巴黔中。缟至滇池，欲归报，会秦夺楚黔中，郡道塞不通，以其众王滇池。又朝鲜王满，燕人，孝惠高后时，满为外臣。又曰：西域有昌蒲海，一名盐泽，去玉门，阳关三百馀里。《孟子》曰：武王之伐殷也，百姓若崩厥角。赵岐曰：厥角，叩头，以额角犀厥地也。〕唯北狄野心，掘强沙塞之间，欲延岁月之命耳。〔《左氏传》令尹子文曰：谚云：狼子野心。《汉书》伍被说淮南王曰：东保会稽，南通劲越，屈强江淮之间，可以延岁月之寿耳。范晔《后汉书·匈奴论》曰：世祖用事诸夏，未遑沙塞之事。〕中军临川殿下，〔何之元《梁典》曰：高祖即位，以宏为临川郡王。天监三年，以宏为中军将军。〕明德茂亲，总兹戎重，〔刘璠《梁典》曰：天监四年，诏临川王宏北讨。干宝《晋纪》河间王颙表曰：成都王颖，明德茂亲，功高勋重。《晋中兴书》桓温檄曰：幕府不才，忝荷戎重。〕吊民洛汭，伐罪秦中。〔《孟子》曰：汤始征，自葛始。诛其君，吊其民。《尚书》曰：东至于洛汭。又曰：奉词伐罪。《汉书》田肯曰：陛下既得韩信，又治秦中。〕若遂不改，方思仆言，聊布往怀，君其详之。〔颜延之和《谢灵运诗》曰：聊用布所怀。〕丘迟顿首。

【重答刘秣陵沼书】〔刘璠《梁典》曰：刘沼，字明信，为秣陵令。〕

※刘孝标〔刘峻《自序》曰：峻字孝标，平原人也。生於秣陵县，期月归故乡。八岁，遇桑梓颠覆，身充仆圉。齐永明四年二月，逃还京师。后为崔豫州刑狱参车。梁天监中，诏峻东掌石渠阁，以病乞骸骨。后隐东阳金华山。〕

刘侯既重有斯难，值余有天伦之戚，竟未之致也。〔孝标集有沼难辨命论书。《穀梁传》曰：兄弟，天伦也。何休曰：兄先弟后，天之伦次。〕寻而此君长逝，化为异物。〔魏文帝《与吴质书》曰：元瑜长逝，化为异物。〕绪言馀论，蕴而莫传。〔庄子谓渔父曰：曩者先生有绪言而去。《子虚赋》曰：原闻先生之馀论。〕或有自其家得而示余者，余悲其音徽未沫，而其人已亡。〔《楚辞》曰：芳菲菲而难亏兮，芳至今犹未沬。王逸曰：沬，已也。《孙卿子》曰：其器存，其人亡，以此思哀，则哀将焉不至。〕青简尚新，而宿草将列，〔《风俗通》曰：刘向《别录》：杀青者，直治青竹作简书之耳。《礼记》曰：朋友之墓，有宿草而不哭焉。〕泫然不知涕之无从也。〔《礼记》门人曰：防墓崩，孔子泫然流涕。又曰：孔子之卫，遇旧馆人之丧，入而哭之。遇一哀而出涕，曰：予恶夫涕之无从也。〕虽隙驷不留，尺波电谢，〔《墨子》曰：人之生乎地上，无几何也，譬之犹驷而过郄也。郄，古隙字也。陆机《诗》曰：寸阴无停晷，尺波岂徒旋。〕而秋菊春兰，英华靡绝。〔《楚辞》曰：春兰兮秋菊，长无绝兮终古。〕故存其梗概，更酬其旨。〔《东京赋》曰：其梗概如此。〕若使墨翟之言无爽，宣室之谈有徵。〔《墨子》曰：昔周宣王杀其臣杜伯而不辜。杜伯曰：吾君杀我而不辜，若以死者为无知，则止矣。若死而有知，不出三年，必使吾君知之。期三年，周宣王合诸侯而田於圃，车数百乘，从数千人，满野。日中，杜伯乘白马素车，朱衣冠，执朱弓，挟朱矢，追宣王，射之车上，中心折脊，殪车中，伏韬而死。若书之说观之，则鬼神之有，岂可疑哉！《汉书》曰：文帝受釐宣室，因感鬼神事。问鬼神之本，贾谊具道所以然之故。〕冀东平之树，望咸阳而西靡；盖山之泉，闻弦歌而赴节。〔《圣贤冢墓记》曰：东平思王冢在东平无盐人。传云：思王归国京师，后葬，其冢上松柏西靡。《宣城记》曰：临城县南四十里盖山，高百许丈，有舒姑泉。昔有舒氏女与其父析薪，此泉处坐，牵挽不动，乃还告家。比还，唯见清泉湛然。女母曰：吾女本好音乐，乃弦歌，泉涌回流，有朱鲤一双。今作乐嬉戏，泉固涌出也。《文赋》曰：舞者赴节以投袂。〕但悬剑空垅，有恨如何！〔刘向《新序》曰：延陵季子将西聘晋，还宝剑以过徐君。徐君不言而色欲之？季子为有上国之事，未献也，然心许之矣。致使於晋，顾反，则徐君死。於是以剑带徐君墓树而去。〕

【移书让太常博士(并序)】

※刘子骏〔《汉书》曰：刘歆，字子骏，向少子也。少通诗书，能属文，为黄门郎，至中垒校尉。王莽篡位，为羲和、京兆尹，卒。〕

歆亲近，欲建立《左氏春秋》及《毛诗》、《逸礼》、《古文尚书》，皆列於学官。哀帝令歆与《五经》博士讲论其议，诸儒博士或不肯置对，〔言诸博士既不肯立左氏，而又不肯与歆论议相对也。〕歆因移书太常博士，责让之曰：

昔唐虞既衰，而三代迭兴，圣帝明王，累起相袭，其道甚著。周室既微，而礼乐不正，道之难全也如此。是故孔子忧道不行，历国应聘，自卫反鲁，然后乐正，《雅》、《颂》乃得其所。〔《论语》子曰：吾自卫反鲁，然后乐正，雅颂各得其所。〕修易序书，制作春秋，以记帝王之道。〔《论语谶》曰：自卫反鲁，删《诗》《书》，修《春秋》。《春秋元命苞》，孔子曰：丘作《春秋》，王道成。〕及夫子没而微言绝，七十子卒而大义乖。〔《论语谶》曰：子夏六十四人，共撰仲尼微言。〕重遭战国，弃笾豆之礼，理军旅之阵，孔氏之道抑，而孙吴之术兴。〔《论语》曰：卫灵公问陈於孔子，孔子对曰：俎豆之事，则尝闻之矣。军旅之事，未之学也。《汉书》曰：《孙子兵法》八十二篇。又曰：《吴起》三十八篇。〕陵夷至于暴秦，焚经书、杀儒士，设挟书之法，行是古之罪，道术由此遂灭。〔《汉书》，武帝制曰：大道微缺，陵夷至于桀纣之行作。《史记》李斯曰：臣请天下敢有藏《诗》、《书》百家语者，悉诣廷尉杂烧之，以古非今者族。又卢生为始皇求仙药，亡去。始皇大怒，使御史按问诸生。诸生犯禁者四百六十八人，皆坑之咸阳。〕

汉兴，去圣帝明王遐远，仲尼之道又绝，法度无所因袭，时独有一叔孙通，略定礼仪。〔《汉书》，叔孙通曰：臣愿颇采古礼与秦仪杂就之，上曰：可。〕天下惟有易卜，未有他书。〔《汉书》曰：秦燔书，而《易》为筮卜之事，传者不绝。〕至於孝惠之世，乃除挟书之律。〔《汉书》曰：孝惠四年，除挟书律。〕然公卿大臣绛灌之属，咸介胄武夫，莫以为意。〔《楚汉春秋》曰：汉已定天下，论群臣破敌禽将，活死不衰，绛灌樊哙是也；功成名立，臣为爪牙，世世相属，百世无邪，绛侯周勃是也。然绛灌自一人，非绛侯与灌婴。〕至孝文皇帝，始使掌故晁错，从伏生受《尚书》。〔《史记》曰：伏生者，济南人也，故为秦博士。孝文闻伏生修《尚书》，年九十馀，老不能行，诏太常掌故晁错往受之。〕《尚书》初出於屋壁，朽折散绝，〔《汉书》曰：秦燔书禁学，济南伏生独壁藏之。汉亡失，求得二十九篇也。〕今其书见在，时师传读而已。《诗》始萌芽，天下众书，往往颇出，皆诸子传说，犹广立於学官，为置博士。在朝之儒，唯贾生而已。〔贾生，贾谊也。〕至孝武皇帝，然后邹、鲁、梁、赵，颇有《诗》、《礼》、《春秋》先师，皆出於建元之间。〔《汉书》曰：建元，孝武皇帝年号也。〕当此之时，一人不能独尽其经，或为《雅》，或为《颂》，相合而成。〔成一经也。〕《泰誓》后得，博士集而赞之。〔《七略》曰：孝武皇帝末，有人得《泰誓》书於壁中者，献之与博士，使赞说之，因传以教。今《泰誓篇》是也。〕故诏书曰：礼坏乐崩，书缺简脱，朕甚闵焉。〔《礼稽命徵》曰：文王见礼废乐崩，道孤而无主也。〕时汉兴已七八十年，离於全经，固以远矣。〔服虔《汉书注》曰：汉与秦相去七八十年。韦昭曰：全经，未焚书之时也。〕

及鲁恭王坏孔子宅，欲以为宫，而得古文於坏壁之中，《逸礼》有三十九篇，《书》十六篇。天汉之后，孔安国献之，遭巫蛊仓卒之难，未及施行。〔《汉书》曰：武帝末，鲁恭王坏孔子宅，欲以广宫，而得《古文尚书》及《礼》、《论语》、《孝经》。孔安国者，孔子后也，悉得其书，以考二十九篇，得多十六篇。安国献之，遭巫蛊事，未列于学官。天汉、武帝年号也。〕及《春秋》左氏丘明所脩，〔《汉书》曰：仲尼以鲁周公之国，史官有法。故有左丘明观其史记，丘明作传。〕皆古文旧书，多者二十馀通，藏於秘府，伏而未发。孝成皇帝愍学残文缺，稍离其真，乃陈发秘藏，校理旧文，得此三事。以考学官所传经，或脱简，或脱编。〔《汉书》曰：刘向以古文校欧阳。大小夏侯三家经文，《酒诰》脱一简，《召诰》脱二简。〕博问人间，则有鲁国桓公、赵国贯公、胶东庸生之遗学与此同，抑而未施。〔《七略》曰：礼家，先鲁有桓生，说经颇异。论语家，近琅邪王卿，不审名。及胶东庸生，皆以教。然则庸生亦未详其名也。〕此乃有识者之所叹敏，士君子之所嗟痛也。

往者缀学之士，不思废绝之阙，苟因陋就寡，分文析字，烦言碎辞，学者罢老，且不能究其一艺，信口说而背传记，是末师而非往古。至於国家将有大事，若立辟雍封禅巡狩之仪，则幽冥而莫知其原。犹欲保残守缺，挟恐见破之私意，而亡从善服义之公心。或怀疾妒，不考情实，雷同相从，随声是非，〔《礼记》曰：无雷同。〕抑此三学，以《尚书》为不备，谓左氏不传《春秋》，岂不哀哉！〔臣瓒《汉书注》曰：当时学者，谓《尚书》唯有二十八篇，不知本有百篇。〕

今圣上德通神明，继统扬业，亦愍此文教错乱，学士若兹，虽深照其情，犹依违谦让，乐与士君子同之。故下明诏，试左氏可立不，遣近臣奉旨衔命，将以辅弱扶微，与二三君子比意同力，冀得废遗。今则不然，深闭固距，而不肯试，猥以不诵绝之，欲以杜塞馀道，绝灭微学。夫可与乐成，难与虑始，〔《太公金匮》曰：夫人可以乐成，难以虑始。〕此乃众庶之所为耳，非所望於士君子也。且此数家之事，皆先帝所亲论，今上所考视，其为古文旧书，皆有徵验，内外相应，岂苟而已哉！夫礼失求之於野，古文不犹愈於野乎！〔《汉书》班固曰：仲尼有言，礼失而求诸野。〕

往者博士，《书》有欧阳，《春秋》公羊，《易》则施孟，〔《汉书》曰：欧阳生，字和伯，千乘人也。事伏生。又曰：乐陵侯史高，言穀梁子本鲁学，公羊氏乃齐学。又曰：施雠，字长卿，沛人也，从田王孙受《易》。又曰：孟喜，字长卿，东海人也，从田王孙受易。〕然孝宣帝犹复广立《穀梁春秋》、《梁丘易》、《大小夏侯尚书》，〔《汉书》曰：梁丘，字长翁，琅邪人也，从京房受《易》。又曰：夏侯胜从济南伏生受《尚书》。胜传从兄子建，建又事欧阳高。由是《尚书》有大小夏侯之学。〕义虽相反，犹并置之。何则？与其过而废之，宁过而立之。传曰：文武之道，未坠於地，在人。贤者志其大者，不贤者志其小者。〔《论语》子贡曰：文武之道，未坠於地，在人。贤者识其大者，不贤者识其小者。〕今此数家之言，所以兼包大小之义，岂可偏绝哉？若必专己守残，党同门，妒道真，违明诏，失圣意，以陷於文吏之议，甚为二三君子不取也。

【北山移文】

※孔德璋〔萧子显《齐书》曰：孔稚珪，字德璋，会稽人也。少涉学，有美誉。举秀才，解褐宋安成王车骑法曹，行参军。稍迁至太子詹事。卒。〕

锺山之英，草堂之灵。〔梁简文帝《草堂传》曰：汝南周颙，昔经在蜀，以蜀草堂寺林壑可怀，乃於锺岭雷次宗学馆立寺，因名草堂，亦号山茨。〕驰烟驿路，勒移山庭。夫以耿介拔俗之标，萧洒出尘之想，〔《楚辞》曰：独耿介而不随。孙盛晋阳秋曰：吕安志量开广，有拔俗风气。《庄子》曰：孔子彷徨尘垢之外，逍遥无为之业。〕度白雪以方絜，干青云而直上。吾方知之矣。〔《孟子》曰：白雪之白也，犹白玉之白也。《子虚赋》曰：上干青云。〕若其亭亭物表，皎皎霞外，芥千金而不眄，屣万乘其如脱，〔《尔雅》曰：芥，草也。《史记》曰：秦军引去。平原君乃置酒，酒酣，起前，以千金为鲁连寿。鲁连笑曰：所贵於天下之士者，为人排患释难解纷，而不取也。即有取者，是商贾之事，而连不忍为也。遂辞平原君而去。《淮南子》曰：尧年衰志闵，举天下而传之舜，犹却行而脱屣也。许慎曰：言其易也。刘熙《孟子注》曰：屣，草屦，可履。〕闻凤吹於洛浦，值薪歌於延濑。固亦有焉。〔《列仙传》曰：王子乔，周宣王太子晋也。好吹笙，作凤鸣，游伊洛之间。薪歌延濑，未闻。〕岂期终始参差，苍黄翻覆，泪翟子之悲，恸朱公之哭。〔终始参差，歧路也；苍黄翻覆，素丝也。翟，墨翟也。朱，扬朱也。《淮南子》曰：杨子见歧路而哭之，为其可以南，可以北。墨子见练丝而泣之，为其可以黄，可以黑。高诱曰：闵其别与化也。〕乍回迹以心染，或先贞而后黩，何其谬哉！〔《苍颉篇》曰：黩，垢也。〕呜呼！尚生不存，仲氏既往，山阿寂寥，千载谁赏？〔尚生，子平也，已见上文。范晔《后汉书》曰：仲长统，字公理，山阳人也。性倜傥，默语无常。每州郡命召，辄称疾不就。〕

世有周子，隽俗之士，〔萧子显《齐书》曰：周颙，字彦伦，汝南人也。释褐海陵国侍郎，元徽中出为剡令。建元中为长沙王后军参军山阴令，稍迁国子博士。卒於官。〕既文既博，亦玄亦史。然而学遁东鲁，习隐南郭；〔《庄子》曰：鲁君闻颜阖，得道人也，使人以币先焉。颜阖守陋闾，使者至曰：此颜阖之家与？颜阖对曰：此阖之家。使者致币。颜阖对曰：恐听谬而遗使者罪，不若审之。使者反审之，复来求之，则不得矣。又曰：南郭子綦隐机而坐，仰天嗒然似丧其偶。郭象曰：嗒焉解体，若失其配匹也。〕偶吹草堂，滥巾北岳；〔偶吹，即齐竽也。偶，匹对之名。巾，隐者之饰。《东观汉记》曰：江革专心养母，幅巾屣屩。〕诱我松桂，欺我云壑。虽假容於江皋，乃缨情於好爵。〔《楚辞》曰：将驰骛兮江皋。《周易》曰：我有好爵，吾与尔縻之。〕其始至也，将欲排巢父，拉许由，傲百氏，蔑王侯，风情张日，霜气横秋，或叹幽人长往，或怨王孙不游。〔《周易》曰：幽人贞吉。《西征赋》曰：悮山潜之逸士，悼长往而不反。《楚辞》曰：王孙游兮不归，春草生兮萋萋。〕谈空空於释部，覈玄玄於道流。〔萧子显《齐书》曰：颙汎涉百家，长於佛理，著《三宗论》，兼善《老易》、释部、内典也。《汉书》曰：道家流者，出於史官，历记成败、存亡、祸福、古今之道也。〕务光何足比，涓子不能俦。〔《列仙传》曰：务光者，夏时人也。耳长七寸。好琴，服蒲韮根。殷汤伐桀，因光而谋。光曰：非吾事也。汤得天下，已而让光，光遂负石沈窾水而自匿。《列仙传》曰：涓子者，齐人也。好饵术，隐於宕山，能风。〕

及其鸣驺入谷，鹤书赴陇。〔如淳《汉书注》曰：驺马，以给驺使乘之。臧荣绪《晋书》曰：驺六人。萧子良《古今篆隶文体》曰：鹤头书与偃波书，俱诏板所用，在汉则谓之尺一简，仿佛鹄头，故有其称。〕形驰魄散，志变神动。尔乃眉轩席次，袂耸筵上；焚芰制而裂荷衣，抗尘容而走俗状。〔《楚辞》曰：制芰荷以为衣，集芙蓉而为裳。王逸曰：制，裁也。〕风云凄其带愤，石泉咽而下怆。望林峦而有失，顾草木而如丧。至其纽金章，绾墨绶。〔金章，铜印也。《汉书》曰：万户以上为令，秩千石至六百石。又曰：秩六百石以上，皆银印墨绶。〕跨属城之雄，冠百里之首，〔蔡邕《陈留太守行县颂》曰：府君劝耕桑于属县。《汉书》曰：县，大率百里。〕张英风於海甸，驰妙誉於浙右。〔阮籍《咏怀诗》曰：英风截云霓。《字书》曰：江水东至会稽山阴浙右。〕道帙长殡，法筵久埋，敲扑谊嚣犯其虑，牒诉倥偬装其怀。〔《过秦论》曰：执敲扑以鞭笞天下。《楚辞》曰：悲余生之无欢兮，愁倥偬於山陆。王逸曰：倥偬，困苦也。〕琴歌既断，酒赋无续。〔《董仲舒集》，七言琴歌二首。《西京杂记》：邹阳酒赋。〕常绸缪於结课，每纷纶於折狱。〔《广雅》曰：课，第也。然今考第为课也。《尚书》王曰：哀敬折狱，明启刑书。〕笼张、赵於往图，架卓、鲁於前箓。〔《汉书》曰：张敞，字子高，稍迁至山阳太守。又曰：赵广汉，字子都，涿郡人也。为阳翟令，以化行尤异，迁京辅都尉。范晔《后汉书》曰：卓茂，字子康，南阳人也。迁密令，视人如子，吏人亲爱而不忍欺。又曰：鲁恭，字仲康，扶风人也。拜中牟令，螟伤稼，尤牙缘界，不入中牟。〕希踪三辅豪，驰声九州牧。〔《汉书》曰：内史武帝更名京兆尹，左内史更名左冯翊，主爵中尉更名右扶风，是为三辅。《左氏传》王孙满曰：夏之方有德也，贡金九牧。杜预曰：九州之牧贡金也。〕使我高霞孤映，明月独举。〔成公绥《鹰赋》曰：陵高霞而轻举。〕青松落阴，白云谁侣？涧石摧绝无与归，石径荒凉徒延伫。至於还飙入幕，写雾出楹，蕙帐空兮夜鹄怨，山人去兮晓猿惊。昔闻投簪逸海岸，今见解兰缚尘缨。〔投簪，疏广也，东海人，故曰海岸也。挚虞《徵士胡昭赞》曰：投簪卷带，韬声匿迹。兰，兰佩也。〕

於是南岳献嘲，北垄腾笑，列壑争讥，攒峰竦诮。慨游子之我欺，悲无人以赴吊。〔《礼记》曰：凡讣於其君之臣，曰某死。郑玄曰：讣或作赴。赴，至也。〕故其林惭无尽，涧愧不歇，秋桂遗风，春萝罢月。骋西山之逸议，驰东皋之素谒。〔驰骋，犹宣布也。逸议，隐逸之议也。素谒，贫素之谒也。《史记》伯夷、叔齐诗曰：登彼西山兮，采其薇矣。阮籍《奏记》曰：将耕东皋之阳，《稚珪集》《酬张长史诗》曰：同贫清风馆，共素白云室。杜预《左氏传注》曰：谒，告也。谓告语於人，亦谈议之流。〕今又促装下邑，浪拽上京，〔《楚辞》曰：渔父鼓拽而去。王逸曰：船舷也。浪，犹鼓也。韦昭《汉书注》曰：拽，楫也。〕虽情投於魏阙，或假步於山扃。〔《吕氏春秋》曰：中山公子牟谓詹子曰：身在江海之上，心居魏阙之下。高诱曰：魏阙，象魏也。《说文》曰：扃，外闭之关也。〕岂可使芳杜厚颜，薜荔无耻，〔《尚书》曰：余心颜厚有忸怩。〕碧岭再辱，丹崖重滓，尘游躅於蕙路，汙渌池以洗耳。〔皇甫谧《高士传》曰：巢父闻许由为尧所让也，以为汙，乃临池而洗耳。〕宜扃岫幌，掩云关，敛轻务，藏鸣湍，截来辕於谷口，杜妄辔於郊端。於是丛条瞋胆，叠颖怒魄，或飞柯以折轮，乍低枝而扫迹，请回俗士驾，为君谢逋客。〔孔安国《尚书传》曰：逋，亡也。晋灼《汉书注》曰：以辞相告曰谢。〕

《文选》　唐·李善注



