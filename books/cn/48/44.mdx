---
---
---
title: 卷四十四 檄
---

【喻巴蜀檄一首】

〔《汉书》曰：相如为郎数岁，会唐蒙使略通夜郎僰中，徵发巴蜀吏卒千人，郡又多为发辅漕万馀人，用军兴法，诛其渠率，巴蜀人大惊恐。上闻之，乃遣相如责唐蒙等，因喻告巴蜀人，以非上之意也。〕

※司马长卿

告巴蜀太守：蛮夷自擅，不讨之日久矣。时侵犯边境，劳士大夫，陛下即位，存抚天下，安集中国。然后兴师出兵，北征匈奴，单于怖骇，交臂受事，屈膝请和。〔《战国策》张仪曰：仪交臂而事齐楚。〕康居西域，重译纳贡，稽颡来享。〔《礼记·王制》曰：五方之人，言语不通，北方曰译。《说文》曰：译，传也。传四夷之语也。《汉书·西域传》曰：康居国去长安万二千三百里。《春秋说题辞》曰：盛德则感，越裳重译。《礼记》，孔子曰：拜之而后稽颡。《毛诗》曰：自彼氐羌，莫不来享。《尔雅》曰：享，献也。〕移师东指，闽越相诛，右吊番禺，太子入朝。〔文颖曰：吊，至也。番禺，南海郡县治也。东伐越，后至番禺，故言右也。颜师古曰：南越为东越所伐，汉以兵救之。南越蒙天子德惠，故遣太子朝，所以云吊也。非训至也。太子，即婴齐也。闽越，地名也。越有三，此其一也。〕南夷之君，西僰之长，〔言君者，大之也。文颖曰：犍为县。〕常效贡职，不敢堕怠，〔《论语·撰考谶》曰：穿胸儋耳，莫不贡职。〕延颈举踵，喁喁然，〔《吕氏春秋》曰：圣人南面而立，天下皆延颈举踵矣。《论语·素王受命谶》曰：莫不喁喁延颈归德。〕皆向风慕义，欲为臣妾。〔《论语·撰考谶》曰：远都殊域，莫不向风。又曰：孺悲欲见，乡党慕义。《史记》张良曰：百姓莫不向风慕义，原为臣妾。〕道里辽远，山川阻深，不能自致。〔郑玄《礼记注》曰：致之言至也。〕夫不顺者已诛，而为善者未赏，〔《吕氏春秋》曰：先王之法，为善者赏，为不善者罚，古之道也。〕故遣中郎将往宾之。〔中郎将，即唐蒙也。〕发巴蜀之士各五百人，以奉币帛，卫使者不然，〔张揖曰：不然之变也。〕靡有兵革之事，战斗之患。今闻其乃发军兴制，〔张揖曰：发三军之众也。兴制，谓起军法制，追将帅也。〕惊惧子弟，忧患长老，郡又擅为转粟运输，皆非陛下之意也。当行者或亡逃自贼杀，亦非人臣之节也。

夫边郡之士，闻烽举燧燔，〔张揖曰：昼举烽，夜燔燧。〕皆摄弓而驰，荷兵而走，〔摄，谓张弓注矢而持之。〕流汗相属，唯恐居后；触白刃，冒流矢，议不反顾，计不旋踵；人怀怒心，如报私雠。彼岂乐死恶生，非编列之民，而与巴蜀异主哉？〔编列，谓编户也。《淮南子》曰：编户齐民。〕计深虑远，急国家之难，而乐尽人臣之道也。故有剖符之封，析珪而爵，〔如淳曰：析，中分也。白藏天子，青在诸侯。〕位为通侯，处列东第。〔东第，甲宅也。居帝城之东，故曰东帝。张揖曰：列东第，在天子下方。〕终则遗显号於后世，传土地於子孙，行事甚忠敬，居位甚安逸，名声施於无穷，功烈著而不灭。是以贤人君子，肝脑涂中原，膏液润野草，而不辞也。〔《春秋考异邮》曰：枯骸收胲，血膏润草。〕今奉币役至南夷，即自贼杀，或亡逃抵诛。〔逃，至也。亡逃而至於诛也。一曰：逃亡被诛，而抵拒於诛也。如淳曰：抵其罪而诛戮之也。一曰：诛者亡，不肯受诛也。〕身死无名，谥为至愚，〔无名，言无善名也。谥，犹号也。〕耻及父母，为天下笑。人之度量相越，岂不远哉！〔《春秋·合诚图》曰：君杀妻诛，为天下笑。〕然此非独行者之罪也。父兄之教不先，子弟之率不谨；寡廉鲜耻，而俗不长厚也。其被刑戮，不亦宜乎！

陛下患使者有司之若彼，悼不肖愚民之如此，故遣信使，〔诚信之使也。〕晓谕百姓以发卒之事，因数之以不忠死亡之罪，让三老孝悌以不教诲之过。〔《汉书》，景帝诏曰：置三老孝悌以道民焉。〕方今田时，重烦百姓。〔重，难也。不欲召聚之。〕已亲见近县，〔张揖曰：檄以示巴蜀城旁近县。〕恐远所溪谷山泽之民不遍闻，檄到亟下县道。〔亟，急也。《汉书》曰：县有蛮夷曰道。〕使咸喻陛下之意，无忽。

【为袁绍檄豫州】〔《魏氏春秋》曰：袁绍伐许，乃檄州郡。〕

※陈孔璋〔《魏志》曰：琳避难冀州，袁本初使典文章，作此檄以告刘备。言曹公失德，不堪依附，宜归本初也。后绍败，琳归曹公。曹公曰：卿昔为本初移书，但可罪状孤而已。恶恶止其身，何乃上及父祖邪！琳谢罪曰：矢在弦上，不可不发。曹公爱其才，而不责之。〕

左将军领豫州刺史郡国相守。〔《蜀志》曰：先主归陶谦，谦表先主为豫州刺史，后归曹公，曹公表为左将军。〕盖闻明主图危以制变，忠臣虑难以立权。是以有非常之人，然后有非常之事；有非常之事，然后立非常之功。〔《难蜀父老》曰：世必有非常之人，然后有非常之事；有非常之事，然后有非常之功。〕夫非常者，故非常人所拟也。

曩者彊秦弱主，赵高执柄，专制朝权，威福由己。时人迫胁，莫敢正言，终有望夷之败。〔《史记》曰：秦二世梦白虎啮其左骖马，杀之。问占梦，卜，泾水为祟。二世乃齐望夷宫，欲祠泾水。使使责让赵高以盗事。高惧，乃阴与其女婿咸阳令阎乐数二世，二世自杀。张华曰：望夷宫在长安西北长平观故台处是，临泾水，作之以望北夷也。《汉书》曰：王氏浸盛，群下莫敢正言。〕祖宗焚灭汙辱至今，永为世鉴。及臻吕后季年，产禄专政，内兼二军，外统梁赵，擅断万机，决事省禁，下凌上替，海内寒心。〔《汉书》曰：张辟强谓丞相陈平，请拜吕台、吕产为将，将兵居南北军。丞相如辟强计，太后临朝，以吕侯子台为吕王，台弟产为梁王，建成侯释之子禄为赵王。吕后崩，将军禄相国产颛兵秉政。韦昭《国语》注曰：季，末也。《左氏传》闵子骞曰：下凌上替，能无乱乎？《高唐赋》曰：寒心酸鼻。〕於是绛侯朱虚，兴兵奋怒，诛夷逆暴，尊立太宗。〔《汉书》曰：产、禄因谋作乱，齐悼惠王子朱虚侯章在京师，知其谋，使人告兄齐王，令发兵。章欲与太尉勃内应，以诛诸吕。又曰：吕禄、吕产欲作乱，朱虚侯章与太尉勃等诛之。大臣乃谋迎代王。代王立，是为孝文皇帝。〕故能王道兴隆，光明显融，此则大臣立权之明表也。〔明表，谓明白之表仪也。〕

司空曹操，祖父中常侍腾，与左悺徐璜并作妖孽，饕餮放横，伤化虐民。〔司马彪《续汉书》曰：曹腾，字季兴，少除黄门。桓帝即位，加特进。范晔《后汉书》曰：左悺，河南人也，为小黄门。徐璜，下邳人也，为中常侍。《左氏传》史克曰：缙云氏有不才子，天下之人谓之饕餮。《山海经》曰：钩吾山有兽，羊身人面，其口腋下，虎齿人爪，其音如婴儿，名曰狍鸮，食人。郭璞云：为物贪婪，食人未尽，还害其身。象在禹鼎。《左氏传》所谓饕餮者也。狍音咆。〕父嵩，乞丐携养，因赃假位。〔《魏志》曰：曹腾养子嵩，官至太尉，莫能审其生本末。司马彪续《汉书》曰：嵩字巨高。《说文》曰：丐，乞也。〕舆金辇璧，输货权门。〔《汉书》曰：息夫躬交游贵戚，趋走权门为名。〕窃盗鼎司，倾覆重器，〔《周易》曰：鼎金铉。郑玄尚书注曰：鼎，三公象也。《文子》老子曰：天下之大器也。〕操赘阉遗丑，本无懿德，〔赘，谓假相连属也。《庄子》曰：附赘悬胧。然疣赘，假肉也。疣音尤。〕犭票狡锋协，好乱乐祸。幕府董统鹰扬，扫除凶逆，〔《魏志》曰：大将军何进，与绍诛诸阉官，进被杀，绍遂勒兵捕诸阉人，无少长皆杀之。《汉书·音义》曰：卫青征匈奴，大克获，帝就拜大将军於幕中，因曰幕府。〕续遇董卓，侵官暴国。〔董卓，字仲颖，陇西人，为相国。卓以山东豪杰并起，乃徙天子都长安，燔烧宫室。卓至西京，吕布诛卓。《左氏传》，栾针谓栾书曰：侵官，冒也。失官，慢也。〕於是提剑挥鼓，发命东夏，收罗英雄，弃瑕取用，〔《魏志》曰：董卓呼绍欲废帝，绍不应，因横刀长揖而出，遂奔冀州。卓因拜绍渤海太守。绍遂以渤海之众以攻卓。〕故遂与操同谘合谋，授以裨师，〔裨师，偏师也。《汉书·卫青传》曰：裨将及校尉侯者九人。〕谓其鹰犬之才，爪牙可任。〔谢承《后汉书》陈龟表曰：臣累世展鹰犬搏击之用。〕至乃愚佻短略，轻进易退。〔《字书》曰：佻，轻也。〕伤夷折衄，数丧师徒，幕府辄复分兵命锐，脩完补辑，表行东郡，领兖州刺史。〔谢承《后汉书》曰：袁绍以曹操为东郡太守，刘公山为兖州。公山为黄巾所杀，乃以操为兖州刺史。〕被以虎文，奖〈足戚〉威柄，〔被以虎文，则羊质虎文也。《法言》曰：敢问质，曰：羊质而虎皮，见草而说，见豺而战。《魏志》作奖〈足戚〉。〈足戚〉，成也，言奖成其威柄也。〕冀获秦师一克之报。〔《左氏传》曰：秦孟明帅师伐晋，晋侯御之，秦师败绩。又曰：秦伯伐晋，济河焚舟，取王官。及郊，晋人不出，遂霸西戎，用孟明也。〕而操遂承资跋扈，肆行凶忒。〔谢承《后汉书》曰：操得兖州，兵众强盛，内怀反绍意。《毛诗》曰：无然畔援。郑玄曰：畔援，犹跋扈也。《西京赋》曰：睢盱跋扈。贾逵《国语》曰：肆，恣也。孔安国《尚书传》曰：忒，恶也。〕割剥元元，残贤害善。〔《太公金匮》曰：天道无亲，常与善人。今海内陆沈於殷久矣。何乃急急於元元哉！高诱《战国策注》曰：元元，善也。张奂《与屯留君书》曰：气厉流行，伤贤害善。〕故九江太守边让，英才俊伟，天下知名，直言正色，论不阿谄，身首被枭悬之诛，妻孥受灰灭之咎。〔魏志曰：太祖在兖州，陈留边让言议颇侵太祖。太祖杀让，族其家。臣瓒《汉书注》曰：悬首於木曰枭。《尚书》曰：余则孥戮汝。〕自是士林愤痛，民怨弥重。〔林，喻多也。司马迁书曰：列於君子之林。孔安国《尚书传》曰：民咨胥怨。〕一夫奋臂，举州同声。〔《史记》武臣曰：陈王奋臂为天下唱始。《周易》曰：同声相应。〕故躬破於徐方，地夺於吕布，彷徨东裔，蹈据无所。〔魏志曰：陶谦为徐州刺史。太祖征谦，粮少，引军还。又曰：太祖与吕布战於濮阳，太祖军不利。〕幕府惟强幹弱枝之义，且不登叛人之党。〔叛人，谓吕布也。《汉书》曰：徙二千石高赀富人豪杰并兼之家於诸陵，盖亦以强幹弱枝，非为奉山园也。《左氏传》曰：围宋彭城，非宋地也。於是为宋讨鱼石，故称宋，且不登叛人。〕故复援旌擐甲，席卷起征，〔绍征吕布，诸史不载，盖史略也。《左氏传》曰：擐甲执兵。杜预曰：擐，贯也。《春秋握诚图》曰：诸侯冰散席卷，各争恣妄。〕金鼓响振，布众奔沮，〔《汉书》曰：胶西王叩头汉军壁，弓高侯执金鼓见之。〕拯其死亡之患，复其方伯之位。〔谢承《后汉书》曰：操围吕布於濮阳，为布所破，投绍。绍哀之，乃给兵五千人，还取兖州。《说文》曰：拯，上举也。〕则幕府无德於兖土之民，而有大造於操也。〔《左氏传》吕相绝秦曰：秦师克还无害，则是我有大造於西也。〕

后会鸾贺反旆，群虏寇攻。〔《魏志》曰：董卓徙天子都长安，后韩暹以天子还洛阳。〕时冀州方有北鄙之警，匪遑离局。〔《魏志》曰：冀州牧韩馥以冀州让绍，绍遂领冀州。谢承《后汉书》曰：公孙瓒非绍，立刘伯安，敛其众攻绍。《礼记》曰：各司其局。郑玄曰：局，部分也。〕故使从事中郎徐勋，就发遣操，使缮脩郊庙，翊卫幼主。操便放志，专行肋迁当御省禁，〔《魏志》曰：天子还洛阳，太祖遂至洛阳卫京师。胁迁，谓迫胁天子而迁徙也。〕卑侮王室，败法乱纪，〔《家语》，孔子曰：是谓坏法乱纪也。〕坐领三台，专制朝政，〔应劭《汉官仪》曰：尚书为中台，御史为宪台，谒者为外台。〕爵赏由心，刑戮在口，所爱光五宗，所恶灭三族，〔宗，亦族也。《汉书》徐自为曰：古有三族，而王温舒罪至同时而五族乎！《家语》曰：宰予为临淄大夫，与田常之乱，夷三族也。〕群谈者受显诛，腹议者蒙隐戮，〔《汉书》曰：上既造白鹿皮币，令下，颜异不应，反唇。张汤奏异腹非，论死。自是之后，有腹非之法也。〕百寮钳口，道路以目，〔《庄子》曰：钳墨翟之口。《史记》曰：周厉王行暴虐侈傲，国人谤王，王怒，得卫巫，使监谤者，以告，则杀之，国人莫敢言，道路以目。〕尚书记朝会，公卿充员品而已。

故太尉杨彪，典历二司，享国极位。操因缘眦睚，被以非罪，榜楚参并，五毒备至，触情任忒，不顾宪纲。〔范晔《后汉书》曰：彪，字文先，代董卓为司空，又代黄琬为司徒，时袁术僣乱，操托彪与术婚姻，诬以欲图废置，奏收下狱，劾以大逆。《汉书》曰：王莽诛翟义，夷灭三族，皆至同抗，以五毒参并葬之。如淳曰：野葛狼毒之属。《韩诗外传》曰：不肖者触情纵欲也。〕又，议郎赵彦，忠谏直言，义有可纳，是以圣朝含听，改容加饰。操欲迷夺时明，杜绝言路，擅收立杀，不俟报闻。又，梁孝王先帝母昆，坟陵尊显，桑梓松柏，犹宜肃恭，而操帅将吏士，亲临发掘，破棺裸尸，掠取金宝，至令圣朝流涕，士民伤怀。〔《汉书》曰：孝文皇帝窦皇后，生孝景帝、梁孝王武。《曹瞒传》曰：曹操破梁孝王棺，收金宝，天子闻之哀泣。昆或为弟。《毛诗》曰：维桑与梓，必恭敬止。仲长子《昌言》曰：古之葬者，松柏以识其坟。〕操又特置发丘中郎将摸金校尉，所过隳突，无骸不露。身处三公之位，而行桀虏之态，汙国虐民，毒施人鬼。加其细政苛惨，科防互设，罾缴充蹊，坑阱塞路，举手挂网罗，动足触机陷，是以兖豫有无聊之民，帝都有吁嗟之怨。〔《战国策》苏秦曰：上下相怨，民无所聊。《家语》孔子曰：今人之言恶者，比之於桀纣。民怨其虐，莫不吁嗟。〕

历观载籍，无道之臣，贪残酷烈，於操为甚，幕府方诘外奸，未及整训，〔郑玄《礼记注》曰：诘，谓问其罪也。〕加绪含容，冀可弥缝。〔《左氏传》，展喜对齐侯曰：桓公是以纠合诸侯，弥缝其阙，而匡救其灾。〕而操豺狼野心，潜包祸谋。〔刘向《列女传》曰：羊舌叔姬者，叔向之母也。长姒产男，叔姬往观之曰：其声狼也，狼子野心，非是莫灭羊舌氏乎！〕乃欲摧桡栋梁，孤弱汉室，〔《周易》曰：栋桡之凶，不可以有辅。〕除灭忠正，专为枭雄。往者伐鼓北征公孙瓒，〔《魏志》曰：公孙瓒，字伯圭。董卓至洛阳，迁瓒奋武将军，封蓟侯。范晔《后汉书》曰：公孙瓒大破黄巾，威震河北，绍自将击之。〕强寇桀逆，拒围一年。操因其未破，阴交书命，外助王师，内相掩袭，〔《左氏传》曰：凡师轻曰袭。杜预曰：掩其不备也。〕故引兵造河，方舟北济。会其行人发露，瓒亦枭夷，〔《魏志》曰：绍悉军围瓒，瓒自知必败，尽杀其妻子，乃自杀。〕故使锋芒挫缩，厥图不果。尔乃大军过荡西山，屠各左校，皆束手奉质，争为前登，犬羊残丑，消沦山谷。〔范晔《后汉书》曰：黑山贼于毒等覆邺城，绍入朝歌鹿肠山，破之，斩毒。又击左校郭太贤等，遂及西营屠各战於常山。《晋中兴书》曰：胡俗，其入居塞者有屠各种，最豪贵，故得为单于，统领诸种。〕於是操师震慑，晨夜逋遁，屯据敖仓，阻河为固，〔《魏志》曰：袁绍将进军攻许，公留于禁屯河上，公军官度。《汉书·音义》曰：敖，地名，在荥阳西北，上临河，有太仓。〕欲以螗螂之斧，御隆车之隧。〔《庄子》蘧伯玉谓颜阖曰：汝不知夫螗螂乎，怒其臂以当车辙，不知其不胜任也。〕幕府奉汉威灵，折冲宇宙，〔班孟坚《与陈文通书》曰：奉国威灵，信志方外。《晏子春秋》，孔子曰：不出樽俎之间，而折冲千里之外，晏子之谓也。〕长戟百万，胡骑千群，奋中黄育获之士，骋良弓劲弩之势。〔《尸子》中黄伯曰：余左执太行之犹，而右搏彫虎。《战国策》范雎说秦王曰：乌获之力焉而死，夏育之勇焉而死。《文子》曰：狡兔得而猎犬烹，高鸟尽而良弓藏。《史记》苏秦说韩王曰：天子之彊弓劲弩，皆从韩出。〕并州越太行，青州涉济漯，〔《魏志》曰：袁绍出长子谭为青州，外甥高翰为并州。《淮南子》曰：何谓九山？曰：太行羊肠。高诱曰：太行，直河内野王县。《尚书》曰：浮于济漯，达于河。〕大军汎黄河而角其前，荆州下宛叶而掎其后。〔魏志曰：刘表为荆州刺史，北与袁绍相结。《左氏传》狄子驹支曰：譬如捕鹿，晋人角之，诸戎掎之。征伐，军有前后，犹如捕兽，一人捉角，一人戾足。《说文》曰：掎，戾足也。〕雷霆虎步，并集虏庭。〔李陵诗曰：幸托不肖躯，且当猛虎步。〕若举炎火以爇飞蓬，覆沧海以沃熛炭，有何不灭者哉！〔《楚辞》曰：离忧患而乃寤兮，若纵火於秋蓬。《黄石公三略》曰：夫以义而诛不义，若决江河而溉焚火，其克必矣。声类曰：爇，烧也。《说文》曰：熛，火飞也。〕

又操军吏士，其可战者，皆自出幽冀，或故营部曲，咸怨旷思归，流涕北顾。〔《毛诗序》曰：男女怨旷。〕其馀兖豫之民，及吕布张扬之遗众，〔吕布、张扬，已见《九锡文》。〕覆亡迫肋，权时苟从，各被创夷，人为雠敌。〔《尚书》曰：父师曰：召敌雠弗怠。〕若回旆方徂，登高冈而击鼓吹，扬素挥以启降路，〔《广雅》曰：徽，幡也。徽与挥古通用。〕必土崩瓦解，不俟血刃。〔《汉书》，徐乐上书曰：何谓土崩，秦之末叶是也。人困而主不恤，下怨而上不知，此之谓土崩。何谓瓦解？吴、楚、齐、越之兵是也。当此之时，安土乐俗之人众，故诸侯无外境之助，此之谓瓦解。《孙卿子》曰：舜伐有苗，禹伐共工，汤伐有夏，文王伐崇，武王伐纣，远方慕义，兵不血刃。〕

方今汉室陵迟，纲维弛绝，圣朝无一介之辅，股肱无折冲之势，〔《尚书》秦穆公曰：如有一介臣。《尚书大传》曰：股肱，臣也。折冲，已见上文。〕方畿之内，简练之臣，皆垂头拓翼，莫所凭恃。虽有忠义之佐，胁於暴虐之臣，焉能展其节？又操持部曲精兵七百，围守宫阙，外托宿卫，内实拘执，惧其篡逆之萌，因斯而作。〔《说文》曰：逆而夺取曰篡。〕此乃忠臣肝脑涂地之秋，烈士立功之会，可不勖哉！〔《喻巴蜀文》曰：肝脑涂中原。《汉书》曰：一败涂地。《尚书》曰：勖哉夫子！〕

操又矫命称制，遣使发兵，恐边远州郡，过听而给与，强寇弱主，违众旅叛，〔《汉书》以旅为助。〕举以丧名，为天下笑，则明哲不取也。即日幽并青冀四州并进。〔《魏志》曰：绍以中子熙为幽州。〕书到，荆州便勒见兵，与建忠将军协同声势。〔《魏志》曰：张绣以军功称，迁至建忠将军，屯宛，与刘表合。〕州郡各整戎马，罗落境界，举师扬威，并匡社稷，则非常之功，於是乎著。其得操首者，封五千户侯，赏钱五千万。部曲偏裨将校诸吏降者，勿有所问，广宣恩信，班扬符赏，布告天下，咸使知圣朝有拘逼之难。如律令。〔《风俗通》曰：谨按律者，法也。皋陶谟虞，云始造律，时主所制曰令。《汉书》：著甲令，夫吏者，始也。当先自正，然后正人。故文书下如律令，言当履绳墨，动不失律令也。〕

【檄吴将校部曲文一首】

※陈孔璋

年月朔日子，尚书令彧，〔《魏志》曰：荀彧，字文若，颍川人也。太祖进彧为汉侍中，守尚书令。〕告江东诸将校部曲，及孙权宗亲中外：盖闻祸福无门，惟人所召。〔《左氏传》闵子骞之辞。〕夫见机而作，不处凶危，上圣之明也；〔《周易》曰：君子见机而作，不俟终日。〕临事制变，困而能通，智者之虑也；〔《汉书》曰：江充因变制宜。《周易》曰：困而不失其所亨，其唯君子乎？王弼曰：穷必通也。〕渐渍荒沈，往而不反，下愚之蔽也。是以大雅君子，於安思危，以远咎悔；〔班固《汉书》赞曰：大雅卓尔不群，河间献王近之矣。《封禅书》曰：兴必虑衰，安必虑危。〕小人临祸怀佚，以待死亡。二者之量，不亦殊乎！

孙权小子，未辨菽麦。〔《左氏传》曰：晋周子有兄而无慧，不能辨菽麦。〕要领不足以膏齐斧，名字不足以洿简墨。〔《汉书·音义》服虔注曰：《易》曰：丧其齐斧，未闻其说。张晏曰：斧，钺也，以整齐天下。应劭曰：齐，利也。虞喜《志林》曰：凡师出，必齐戒入庙受斧，故曰齐斧也。〕譬犹鷇卵，始生翰毛，〔《尔雅》曰：生而自食曰雏，待哺曰鷇。郭璞曰：鸟子须母食。郑玄《尚书大传注》曰：翰毛，毛长大者。〕而便陆梁放肆，顾行吠主。〔《西京赋》曰：怪兽陆梁。《战国策》刁勃谓田单曰：跖之狗吠尧，非其主也。〕谓为舟楫足以距皇威，江湖可以逃灵诛，不知天网设张，以在纲目；爨镬之鱼，期於消烂也。若使水而可恃，则洞庭无三苗之墟，子阳无荆门之败，〔《尚书》，帝曰：咨禹，惟时有苗弗率，汝徂征。三旬，苗民逆命，帝乃诞敷文德。七旬，有苗格。孔安国曰：三苗之国，左洞庭，右彭蠡。范晔《后汉书》曰：公孙述，字子阳。自立为蜀王，遣任满据荆门。帝令征南大将军岑彭攻之，满大败。〕朝鲜之垒不刊，南越之旌不拔。〔《史记》曰：天子拜涉何为辽东部都尉。朝鲜袭杀何。天子遣左将军荀彘击朝鲜，朝鲜人杀其王右渠来降，定朝鲜为四郡。又曰：南越吕嘉反，以主爵都尉杨仆为楼舡将军，下横浦，咸会番禺，南越以平，遂为九郡。又曰：东越王馀善反，遣横海将军韩悦出句章，越建成侯敖杀馀善，以其众降。〕昔夫差承阖闾之远迹，用申胥之训兵，栖越会稽，可谓强矣。〔《史记》曰：吴王阖闾死，立太子夫差。又乐毅《遗燕惠王书》曰：昔伍子胥说听於阖闾，而吴王远迹至郢。韦昭《国语注》曰：申胥，楚大夫伍奢之子子胥也，名员。员奔吴，吴与地，故曰申胥。《史记》曰：吴王夫差伐越，败之，越王勾践乃以甲兵五千人栖於会稽。〕及其抗衡上国，与晋争长，都城屠於勾践，武卒散於黄池，终於覆灭，身罄越军。〔毛苌《诗注》曰：抗，举也，郑玄《周礼注》曰：称上曰衡，抗衡谓对举以争轻重也。《史记》，陆贾曰：以区区之越，与天子抗衡为敌国。又曰：吴王夫差北会诸侯於黄池，欲霸中国。吴王与晋定公争长，乃长晋定公，吴引兵归国。又曰：吴与晋人相遇黄池之上，吴、晋争强，晋人击之，大败吴师。越王闻之，袭吴。吴王闻之，去晋而归，与越战，不胜，城门不守，遂围王宫而杀夫差。〕及吴王濞，骄恣屈强，猖猾始乱，〔《汉书》曰：吴王濞，高帝兄仲之子也，立濞为吴王。孝景五年，起兵於广陵。《左氏传》曰：郑子太叔卒，晋赵简子曰：黄父之会，夫子语我九言曰：无始乱，无怙富。〕自以兵强国富，势陵京城。太尉帅师，甫下荥阳，则七国之军，瓦解冰泮，〔《汉书》曰：七国反，书闻，天子遣条侯周亚夫往击楚，败之。七国吴王濞、楚王戊、赵王遂、胶西王卬、齐南王辟光、淄川王贤、胶东王渠。郑玄《周礼注》曰：甫，始也。瓦解，已见上文。《淮南子》曰：冰泮而农桑起。〕濞之骂言未绝於口，而丹徒之刃以陷其胸。〔《汉书》曰：吴王败，乃与戏下壮士千人，夜亡。渡淮，走丹徒，保东越。汉使人以利啖东越。东越即绐吴王，吴王出劳军，汉使人鏦杀吴王。《汉书》贾谊上疏曰：適启其口，匕首已陷其胸矣。绐，音殆。〕何则？天威不可当，而悖逆之罪重也。

且江湖之众，不足恃也。自董卓作乱，以迄於今，将三十载。其间豪桀纵横，熊据虎跱，强如二袁，勇如吕布，〔二袁，袁绍、袁术也。《魏志》曰：吕布便弓马，旅力过人，号为飞将。〕跨州连郡，有威有名，十有馀辈。其馀锋捍特起，鹯视狼顾，争为枭雄者，不可胜数。〔《淮南子》曰：鸱视虎顾。《盐铁论》曰：无鹿骇狼顾之忧。〕然皆伏鈇婴钺，首腰分离，云散原燎，罔有孑遗。〔《尚书》曰：若火之燎于原。《毛诗》曰：周馀黎民，靡有孑遗。〕近者关中诸将，复相合聚，续为叛乱。〔《魏志》：张鲁据汉中，遣锺繇讨之。是时关中诸将，疑繇欲自袭马超，遂与杨秋、李湛、宜成等反。遣曹仁讨之，超等屯潼关，公敕诸将，关西兵精悍，坚壁勿与战。〕阻二华，据河渭，驱率羌胡，齐锋东向，气高志远，似若无敌。丞相秉钺鹰扬，顺风烈火，元戎启行，未鼓而破。〔《魏志》曰：公西征马超。公自潼关北度，未济，超赴船急战。丁斐曰：放马以饵贼。贼乱，取马，公乃得渡，循河为甬而南。贼追距渭口，公乃分兵，结营於渭南。贼夜攻营，伏兵击破之。进军渡渭，超等数挑战，不许，公乃与克日会战。先以轻兵挑之，战良久，乃纵彍骑夹击，大破之，斩宜成、李湛等。《汉书》元后诏曰：运独见之明，奋无前之威。《毛诗》曰：武王载旆，有虔秉钺，如火烈烈，则莫我敢遏。又曰：元戎十乘，以先启行。〕伏尸千万，流血漂橹，此皆天下所共知也。〔《战国策》秦王谓唐且曰：天子之怒，伏尸百万，流血千里。贾谊《过秦》曰：伏尸百万，流血漂橹。〕是后大军所以临江而不济者，以韩约马超，逋逸迸脱，走还凉州，复欲鸣吠。〔《魏志》曰：曹公斩宜成，遂超走凉州。《典略》曰：韩遂，字文约，在凉州阻兵为乱，积三十年，建安二十年乃死。〕逆贼宋建，僣号河首，同恶相救，并为唇齿。〔《魏志》曰：初，陇西宋建，自称河首平汉王，聚众枹罕，夏侯渊讨之，屠枹罕，斩建凉州。〕又镇南将军张鲁，负固不恭，〔《魏志》曰：张鲁，字公旗，据汉中，以鬼道教人，自号师君，长雄巴汉，垂三十年，汉末力不能征，遂就宠鲁为镇民中郎将。汉宁，太祖征之。《周礼》曰：负固不服则攻之。〕皆我王诛所当先加。故且观兵旋旆，〔《魏志》曰：建安十七年，公征孙权，攻破江西营，乃引军还。《史记》曰：武王东观兵，至于孟津，诸侯皆曰：帝纣可伐。武王曰：未可。乃还师。〕复整六师，长驱西征，致天下诛。〔《魏志》曰：建安二十年，公西征张鲁。〕偏将涉陇，则建约枭夷，旌首万里。〔《魏志》曰：韩遂在显亲，夏侯渊欲袭取之，遂走。后渊大破遂军，得其旌麾。斩建及遂死。已见上文。〕军入散关，则群氐率服，王侯豪帅，奔走前驱。〔《魏志》曰：公西征张鲁，自陈仓出散关，至河池。氐王窦茂恃险不服，攻屠之。〕进临汉中，则阳平不守，〔《魏志》曰：西征张鲁，至阳平，鲁使弟卫据阳平关。公乃遣高祚等乘险夜袭，大破之。〕十万之师，土崩鱼烂，张鲁逋窜，走入巴中，怀恩悔过，委质还降；〔《魏志》曰：鲁弟卫夜遯。鲁溃走巴中，遣人慰喻，鲁尽家属出降。土崩，已见上文。公羊传曰：其言梁亡何？自亡也。奈何！鱼烂而亡。何休曰：鱼烂从内发。《左氏传》狐突曰：策名委质。〕巴夷王朴胡，賨邑侯杜濩，各帅种落，共举巴郡，以奉王职。〔《魏志》曰：建安二十年，七姓巴夷王朴胡，賨邑侯杜濩，举巴夷、賨民来附。於是分巴郡，以胡为巴东太守，濩巴西太守。孙盛曰：朴音浮。濩音护。〕钲鼓一动，二方俱定，利尽西海，兵不钝锋。〔《战国策》司马错曰：今伐蜀，利尽西海，而诸侯不以为贪。《汉书》淮南王安上疏曰：不劳一卒，不顿一戟。又曰：不挫一兵之锋。钝与顿同。〕若此之事，皆上天威明，社稷神武，非徒人力所能立也。

圣朝宽仁覆载，允信允文，〔《春秋考异邮》曰：赤帝之精，宽仁大度。《礼记》曰：天无私覆，地无私载。《毛诗》曰：允文允武，昭假列祖。〕大启爵命，以示四方。鲁及胡濩，皆享万户之封，鲁之五子，各受千室之邑，〔《魏志》曰：胡、濩者皆封列侯。又曰：封鲁及五子皆为列侯。〕胡濩子弟部曲将校，为列侯，将军已下千有馀人。百姓安堵，四民反业。〔《汉书》曰：高祖入关，吏民皆安堵如故。《管子》曰：士农工商四民者，国之石民。〕而建约之属，皆为鲸鲵。〔《左氏传》楚子曰：古者明王伐不敬，取其鲸鲵而封，以为大戮。〕超之妻孥，焚首金城，〔《魏志》曰：南安赵衢讨超，枭其妻子。《汉书》有金城郡。〕父母婴孩，覆尸许市。〔范晔《后汉书》曰：建安元年，迁都于许。〕非国家锺祸於彼，降福於此也，逆顺之分，不得不然。〔《汉书》涓勋曰：甚誖逆顺之理。〕夫鸷鸟之击先高，攫鸷之势也；牧野之威，孟津之退也。〔此述往年未伐之意。《尚书》序曰：武王与受战於牧野。又曰：惟十有一年，武王伐殷。孔安国曰：诸侯佥同，乃退以示弱。〕今者枳棘翦扞，戎夏以清，〔枳棘，以喻残贼也。翦扞，翦除而防卫之也。杜预《左氏传注》曰：扞，卫也，音捍。〕万里肃齐，六师无事。故大举天师百万之众，〔《魏志》曰：建安二十一年治兵，遂征孙权也。〕与匈奴南单于呼完厨及六郡乌桓丁令屠各，湟中羌僰，〔《魏志》曰：建安二十一年，匈奴南单于呼厨，泉将其名王来朝，待以客礼。《汉书》曰：诸羌言愿得度湟水北，然湟水左右，羌之所居。湟音皇。丁令屠各，已见上文。〕霆奋席卷，自寿春而南。〔《汉书》：九江郡有寿春邑。〕又使征西将军夏侯渊等，〔《魏志》曰：夏侯渊，字妙才，惇族弟也，为征西将军。〕率精甲五万，及武都氐羌，巴汉锐卒，南临汶江，扼据庸蜀。〔《魏志》曰：建安二十一年，留夏侯渊屯汉中。〕江夏襄阳诸军，横截湘沅，以临豫章，楼船横海之师，直指吴会。〔《汉书》曰：东越反，上遣横海将军韩说、楼船将军杨仆，入军於越。〕万里克期，五道并入，〔大举天师至寿春而南，一道也；使征西甲卒五万，二道也；及武都至庸蜀，三道也；江夏至豫章，四道也；楼船至会稽，五道也。〕权之期命，於是至矣。

丞相衔奉国威，为民除害，元恶大憝，必当枭夷。〔《尚书》成王曰：元恶大憝。〕至於枝附叶从，皆非诏书所特禽疾。〔扬雄《覈灵赋》曰：枝附叶从，表立景随。〕故每破灭强敌，未尝不务在先降后诛，拔将取才，各尽其用。是以立功之士，莫不翘足引领，望风响应。〔《新序》，赵良谓商君曰：君亡可翘足而待也。《左氏传》穆叔谓晋侯曰：引领西望，曰庶几乎？《尚书》曰：惟影响。孔安国曰：若影之随形，响之应声。〕昔袁术僣逆，王诛将加，则庐江太守刘勋？先举其郡，还归国家。〔《魏志》曰：建安四年，袁术败於陈，术病死。庐江太守刘勋率众降，封为列侯。〕吕布作乱，师临下邳，张辽侯成，率众出降。〔《魏志》曰：张辽，字文远，雁门人也，以兵属吕布。太祖破吕布於下邳，辽将众降，拜中郎将，爵为关内侯。〕还讨眭固，薛洪樛尚，开城就化。〔《魏志》曰：眭固，属袁绍，屯射犬。公进军临河，使史涣、曹仁渡河击之。固使张杨故长史薛洪、河内太守樛尚留守，自将兵以迎绍求救，与涣、仁遇，交战，大破之，斩固。公遂济河，围射犬。洪、尚率众降，封为列侯。樛音留。〕官渡之役，则张郃高奂，举事立功。〔《魏志》曰：公击淳于琼，留曹洪守。绍使张命，高览攻曹洪。郃等闻琼破，遂来降。《魏志》云：高览，此云奂，盖有二名。〕后讨袁尚，则都督将军马延、故豫州刺史阴夔、射声校尉郭昭临阵来降。〔《魏志》曰：公围尚，营未合，尚惧，遣故豫州刺史阴夔及陈琳乞降，公不许。围益急尚夜遯，保歧山。追击之，其将马延等临阵降，众大溃。〕围守邺城，则将军苏游，反为内应，〔《魏志》曰：尚攻谭，留苏由守邺。公进军到洹水，由降。游与由同。〕审配兄子，开门入兵。〔《魏志》曰：袁尚走中山，尽获其辎重、印绶、节钺，使尚降人示其家，城中崩沮。审配兄子荣，夜开所守东城门内兵，配逆战败。生禽配，斩之。〕既诛袁谭，则幽州大将焦触，攻逐袁熙，举事来服。〔《魏志》曰：建安十年，袁熙大将焦触叛，熙、尚奔三郡乌丸，触等举其县来降。〕凡此之辈数百人，皆忠壮果烈，有智有仁，悉与丞相参图画策，折冲讨难，芟敌搴旗，静安海内，岂轻举措也哉！诚乃天启其心，计深虑远，〔《西京赋》曰：天启其心。司马相如《喻巴蜀文》曰：计深虑远，急国家之难。〕审邪正之津，明可否之分，勇不虚死，节不苟立，屈伸变化，唯道所存，故乃建丘山之功，享不訾之禄。〔《答客难》曰：所欲必得，功若丘山。贾逵《国语注》曰：訾，言量也。〕朝为仇虏，夕为上将，所谓临难知变，转祸为福者也。〔《说苑》孔子曰：圣人转祸为福，报怨以德。〕若夫说诱甘言，怀宝小惠，〔《毛诗》曰：盗言孔甘。《论语》曰：好行小惠。〕泥滞苟且，没而不觉，随波漂流，与熛俱灭者，亦甚众多，吉凶得失，岂不哀哉！昔岁军在汉中，东西悬隔，合肥遗守，不满五千。权亲以数万之众，破败奔走，今乃欲当御雷霆，难以冀矣。〔《魏志》曰：太祖使张辽与乐进等，将七千馀人，屯合肥。太祖征张鲁，俄而权率十万众围合肥。於是辽夜募敢从之士，得八百人。明日大战，平旦，辽被甲持戟，先登陷阵，杀千人，斩二将。权登高冢，以长戟自守。辽呼，权不敢动。权守合肥十馀日，城不可拔，乃引退。〕

夫天道助顺，人道助信，〔《周易》曰：天之所助者，顺也；人之所助，信也。〕事上之谓义，亲亲之谓仁。盛孝章，君也，而权诛之，〔《吴志》曰：权杀吴郡太守盛宪。《会稽典录》曰：宪，字孝章。〕孙辅，兄也，而权杀之。〔《典略》曰：孙辅恐权不能守江东，因权出行东治，乃遣人赍书呼曹公。行人以告，权乃还，伪若不知，与张昭共见辅。权谓辅曰：兄厌乐耶？何为呼他人？辅云无是。权投书与昭以示辅。辅惭无辞，乃悉斩辅亲近，徙辅置东吴。〕贼义残仁，莫斯为甚。〔《孟子》齐王曰：臣弑其君可乎？孟子曰：贼仁者谓之贼，贼义者谓之残。残贼之人，谓之一夫。闻诛一夫纣矣，未闻弑其君也。〕乃神灵之逋罪，下民所同雠。辜雠之人，谓之凶贼。是故伊挚去夏，不为伤德；飞廉死纣，不可谓贤。〔《尚书》曰：伊尹去亳適夏，既丑有夏，复归于亳。《孙子》曰：殷之兴也，伊挚在夏。魏武曰：伊挚，伊尹也。《孟子》曰：周公相武王，诛纣，驱飞廉於海隅而戮之。〕何者？去就之道，各有宜也。丞相深惟江东旧德名臣，多在载籍。近魏叔英秀出高峙，著名海内；虞文绣砥砺清节，耽学好古；周泰明当世俊彦，德行脩明。皆宜膺受多福，保乂义子孙。〔《尚书》曰：永膺多福。又曰：保乂王家。〕而周盛门户，无辜被戮，遗类流离，湮没林莽，言之可为怆然。闻魏周荣虞仲翔，各绍堂构，能负析薪。〔吴志曰：虞翻，字仲翔。《尚书》曰：若考作室，既底法，厥子乃弗肯堂，矧肯构。《左氏传》郑子产曰：古人有言曰：其父析薪，其子弗克负荷。〕及吴诸顾陆旧族长者，世有高位，当报汉德，显祖扬名。及诸将校，孙权婚亲，皆我国家良宝利器，〔《尚书》曰：所宝惟贤，则迩人安。《圣主得贤臣颂》曰：夫贤者，国家器用也。所任贤，则趋舍省而功施普；器用利，则用力少而就效众也。〕而并见驱迮，雨绝於天，有斧无柯，何以自济？〔陆贾《新语》曰：有斧无柯，何以治之？〕相随颠没，不亦哀乎！盖凤鸣高冈，以远罻罗，贤圣之德也。〔《毛诗》曰：凤皇鸣矣，于彼高冈；梧桐生矣，于彼朝阳。〕鸋鴂之鸟巢於苇苕，苕折子破，下愚之惑也。〔《韩诗》曰：鸱鸮，既取我子，无毁我室。鸱鸮，鸋鴂，鸟名也。鸱鸮所以爱养其子者，適以病之。爱怜养其子者，谓坚固其窠巢；病之者，谓不知讬於大树茂枝，反敷之苇{艹周}。风至，{艹周}折巢覆，有子则死，有卵则破，是其病也。《字林》曰：鸋窸，鸮也。《广雅》曰：鸋鴂，工雀也。《荀卿子》曰：南方鸟名蒙鸠，为巢，编之以发，系之苇苕。苕折卵破，巢非不牢，所系之弱也。《说文》曰：苇，大葭也。苕与{艹周}同。〕今江东之地，无异苇苕，诸贤处之，信亦危矣。圣朝开弘旷荡，重惜民命，诛在一人，与众无忌。故设非常之赏，以待非常之功。〔司马长卿《难蜀父老》曰：有非常之事，然后有非常之功。〕乃霸夫烈士奋命之良时也，可不勉乎！若能翻然大举，建立元勋，以应显禄，福之上也。如其未能，〔未能如上之计。〕算量大小，以存易亡，亦其次也。〔《汉书》邹阳上书曰：昔者郑祭仲许宋人立公子突，以活其君，非其义也。《春秋》记之，为其以生易死，以存易亡。〕夫系蹄在足，则猛虎绝其蹯；〔《战国策》，魏魁谓建信君曰：人有置系蹄者，而得虎，虎怒，跌蹯而去。虎之情匪不爱其蹯也，然而不以环寸之蹯，害七尺之躯，有权也。今国家者，非直七尺之躯也；而君之身於王，非环寸之蹯也。原公早图之也。延叔坚曰：系蹄，兽绊也。〕蝮蛇在手，则壮士断其节。〔《汉书》曰：项梁使使趋齐兵击章邯。田荣曰：楚杀田假，赵杀田角、田间，乃出兵。楚不杀假，赵亦不杀角、间。齐王曰：蝮蠚手则斩手，蠚足则斩足。何者？为害於身也。田假、田角、田间，於楚、赵非手足之戚，何故不杀？蠚音释。〕何则？以其所全者重，以其所弃者轻。若乃乐祸怀宁，迷而忘复，〔《周易》曰：迷复之凶，反君道也。〕暗《大雅》之所保，背先贤之去就，〔《毛诗大雅》曰：既明且哲，以保其身。〕忽朝阳之安，甘折苕之末，日忘一日，以至覆没，大兵一放，玉石俱碎，〔《尚书》曰：火炎昆冈，玉石俱焚。〕虽欲救之，亦无及已。〔《史记》卫平谓宋王曰：后虽悔之，亦无及已。〕故令往购募爵赏，科条如左。檄到，详思至言，如诏律令。

【檄蜀文一首】

〔《魏志》曰：景元四年，令锺会伐蜀，会至汉中，蜀大将姜维等守剑阁距会，会移檄，檄蜀将吏。〕

※锺士季〔《魏志》：锺会，字士季，颍川人。少敏慧夙成，为秘书郎，迁镇西将军。后为司徒，谋反於蜀，为众兵所杀。〕

往者汉祚衰微，率土分崩，生民之命，几於泯灭。我太祖武皇帝，神武圣哲，拨乱反正，〔魏志曰：有太武皇帝，为魏太祖。《公羊传》曰：君子曷为《春秋》？拨乱世，反诸正，莫近乎《春秋》。〕拯其将坠，造我区夏。〔《尚书》曰：文王用肇造我区夏。〕高祖文皇帝，应天顺民，受命践祚。〔《魏志》曰：文帝为魏高祖。《周易》曰：汤武革命，顺乎天而应乎人。《礼记》曰：成王幼，不能莅祚。周公相，践祚而治。〕烈祖明皇帝，奕世重光，恢拓洪业。〔《魏志》曰：明皇帝为魏烈祖。《国语》祭公谋父曰：奕世载德。《尚书》曰：昔我君文王、武王，宣重光。《汉书》武帝诏曰：何行而可以彰先帝之洪业休德。〕然江山之外，异政殊俗，〔《毛诗序》曰：国异政，家殊俗。〕率土齐民，未蒙王化，〔《难蜀父老》曰：割齐人以附夷狄。如淳曰：齐人，齐等无有贵贱，故谓之齐，若今言平人也。〕此三祖所以顾怀遗志也。〔《剧秦美新》曰：后土顾怀。〕今主上圣德钦明，绍隆前绪，〔主上，陈留王奂也。《尚书》曰：放勋钦明。〕宰辅忠肃明允，劬劳王室。〔宰辅，司马文王也。《左氏传》史克对鲁侯曰：齐圣广渊，明允笃诚，忠肃恭懿，宣慈惠和。〕布政垂惠，而万邦协和。〔《毛诗》曰：布政优优。《尚书》曰：百姓昭明，协和万邦。〕施德百蛮而肃慎致贡。〔《毛诗》曰：因时百蛮。《大戴礼》，孔子曰：昔舜教通于四海之外，肃慎、北发、渠搜、氐、羌来服。〕悼彼巴蜀，独为匪民。〔《毛诗》曰：哀我征夫，独为匪民。〕愍此百姓，劳役未已，是以命授六师，龚行天罚，〔《尚书》曰：予惟龚行天之罚。〕征西雍州，镇西诸军，五道并进。〔《魏志》曰：诏使征西将军邓艾督诸军趋甘松沓中，雍州刺史诸葛绪，督诸军趋武街高楼，镇西将军锺会由骆谷伐蜀。〕古之行军，以仁为本，以义治之，〔司马法曰：古者以仁为本，以义治之之谓正。曹操曰：古者，五帝三王以来也，仁者生而不名，义者成而不有。〕王者之师，有征无战。〔《孙卿子》曰：王者有诛无战。《汉书》淮南王上书曰：天子之兵，有征无战，莫敢校之。〕故虞舜舞干戚而服有苗，〔《尚书》曰：帝乃诞敷文德，舞干羽于两阶，七旬，有苗格。〕周武有散财发廪表闾之义。〔《尚书》曰：式商容之闾，散鹿台之财，发钜桥之粟。〕今镇西奉辞衔命，摄统戎车。〔《尚书》禹曰：奉辞伐罪。《汉书》孙宝曰：臣幸得衔命奉使。〕庶弘文告之训，以济元元之命。〔《国语》曰：祭公谋父曰：有征罚之备，有文告之辞。元元，已见上文。〕非欲穷武极战，以快一朝之志。〔《新序》，李克对魏武侯曰：好战穷武，未有不亡者。〕故略陈安危之要，其敬听话言：〔《毛诗》曰：告之话言。〕

益州先主，以命世英才，兴兵新野，困踬冀、徐之郊，制命绍、布之手。太祖拯而济之，兴隆大好，中更背违，弃同即异。〔《蜀志》曰：先主姓刘，讳备，字玄德，涿郡人也。灵帝末，黄巾起，先主率其属讨贼，有功，除安喜尉，后领徐州。吕布袭徐州，虏先主妻子，乃求和於布，后归曹公，曹公厚遇之，以为豫州牧。后背曹公归袁绍。《汉书》张良曰：汤武伐桀纣，封其后者，能制其死命也。《左氏传》子太叔曰：弃同即异，是谓离德。〕诸葛孔明仍规秦川，姜伯约屡出陇右。〔《蜀志》曰：姜维，字伯约。〕劳动我边境，侵扰我氐羌，方国家多故，未遑脩九伐之征也。〔《周礼》曰：以九伐之法正邦国，凭弱犯寡则眚之，贼贤害民则伐之，暴内陵外则坛之，野荒民散则削之，负固不服则侵之，贼杀其亲则征之，放弑其君则残之，犯令陵政则杜之，内外乱鸟兽行则灭之。〕今边境乂清，方内无事，蓄力待时，并兵一向。〔《孙子兵法》曰：并敌一向，千里杀将。〕而巴蜀一州之众，分张守备，难以御天下之师。段谷侯和沮伤之气，难以敌堂堂之阵。〔《魏志》曰：姜维趣上邽，邓艾与战于段谷，大破之。又曰：姜维寇圯阳，邓艾拒之，破维于侯和。《汉书》公乘兴上书曰：王尊厉奔北之使，起沮伤之气。黄帝出军决曰：始立牙之日，吉气来应，旗幡指敌。或从风而来，金铎之声扬以清，鼓鞞之音婉而鸣，是谓堂堂之阵，整整之旗，此大胜之徵也。〕比年已来，曾无宁岁，〔《国语》姜氏告於公子曰：自子之行，晋无宁岁。〕征夫勤瘁，难以当子来之民。〔毛诗曰：经始勿亟，庶民子来。〕此皆诸贤所共亲见，蜀侯见禽於秦，公孙述授首於汉，〔《史记》曰：秦惠文君八年，张仪复相，伐蜀，灭之。公孙述，已见《吴都赋》。〕九州之险，是非一姓：此皆诸君所备闻也。〔《左氏传》司马侯曰：九州之险也，是非一姓。〕明者见危於无形，智者规福於未萌。〔《太公金匮》曰：明者见危於未萌，智者避危於无形。〕是以微子去商，长为周宾。〔《毛诗序》曰：有客，微子来见祖庙也。郑玄曰：武王既黜殷命，杀武庚。微子代殷后，既受命来朝，而见之於庙。〕陈平背项，立功於汉，〔《史记》曰：陈平惧项王诛，遂至脩武降汉，拜平为都尉。〕岂宴安鸩毒，怀禄而不变哉？〔《左氏传》管敬仲曰：宴安鸩毒，不可怀也。《汉书》杨惲曰：怀禄贪势，不能自退。〕

今国朝隆天覆之恩，宰辅弘宽恕之德，〔《礼记》孔子曰：天无私覆，地无私载。〕先惠后诛，好生恶杀。〔《尚书大传》成王问周公曰：舜何以也？周公曰：其政也，好生而恶杀。〕往者吴将孙壹，举众内附，位为上司，宠秩殊异。〔《吴志》曰：孙壹为江夏太守，及孙綝诛腾胤吕据，据胤皆壹之妹夫也。綝遣朱异潜袭壹。异至武昌，壹知其攻己，率部曲将胤妻奔魏。魏以壹为车骑将军，封吴侯。〕文钦、唐咨、为国大害，叛主雠贼，还为戎首。咨困偪禽获，钦二子还降，皆将军封候，咨豫闻国事。〔《魏志》曰：文钦，字仲若，曹爽之邑人也，与毌丘俭举兵反。大将军司马文王临淮讨之。诸葛诞遂杀钦，钦子鸳及虎逾城出，自归大将军。大将军表鸳、虎为将军，各赐爵关内侯。大将军乃自临围，四面进兵，同时鼓噪登城，唐咨面缚降，拜咨安远将军。《礼记》子思曰：无为戎首。郑玄曰：为兵主曰戎首。〕壹等穷踧归命，犹加上宠，况巴蜀贤智见机而作者哉！〔见机，已见上文。〕诚能深鉴成败，邈然高蹈，投迹微子之踪，措身陈平之轨，则福同古人，庆流来裔，百姓士民，安堵乐业。〔安堵，已见上文。〕农不易亩，市不回肆，〔《吕氏春秋》曰：桀为无道，汤立为天子，夏民大悦。农不去畴，商不变肆。〕去累卵之危，就永安之计，岂不美与？〔《说苑》曰：晋灵公造九层台。孙息闻之，求见曰：臣能累十二博棋，加九鸡子其上。公曰：作之。孙息以棋子置下，加九鸡子其上。公曰：危哉。〕若偷安旦夕，迷而不反，大兵一放，玉石俱碎，虽欲悔之，亦无及也。〔并已见上文。〕各具宣布，咸使知闻。

【难蜀父老一首】

〔《汉书》曰：武帝时，相如使蜀。长老多言通西南夷之不为国用，大臣亦以为然。相如业已建之，不敢谏，乃著书假蜀父老为辞，而己以语难之，以讽天子，因宣其使指，令百姓。知天子意焉。〕

※司马长卿

汉兴七十有八载，德茂存乎六世，〔六世，谓自高祖至武帝。〕威武纷纭，湛恩汪濊。〔韦昭曰：湛音沈。张揖曰：汪濊，深貌也。〕群生霑濡，洋溢乎方外。於是乃命使西征，随流而攘，风之所被，罔不披靡。因朝冉从駹，定笮存邛，〔服虔曰：冉駹笮邛，皆蜀郡西部也。应劭曰：蜀郡岷江，本冉駹也。文颖曰：邛，今为邛都县。笮，今为定笮县。皆属越巂。〕略斯榆，举苞蒲。〔郑玄曰：斯音曳。张揖曰：斯俞，本俞国名也。服虔曰：苞蒲，夷种也。〕结轨还辕，东乡将报，〔楚辞曰：结余轸于西山。王逸曰：结，旋也。〕至于蜀都，耆老大夫搢绅先生之徒二十有七人，俨然造焉。辞毕，进曰："盖闻天子之牧夷狄也，其义羁縻勿绝而已。〔应劭《汉官仪》曰：马曰羁，牛曰縻，言四夷如牛马之受羁縻也。〕今罢三郡之士，通夜郎之涂，三年於兹，而功不竟，士卒劳倦，万民不赡。今又接之以西夷，百姓力屈，恐不能卒业，此亦使者之累也。窃为左右患之。且夫邛、笮、西夷之与中国并也，历年兹多，不可记已。〔《孟子》曰：禹之相舜，历年兹多。〕仁者不以德来，强者不以力并，意者其殆不可乎？〔不可犹不堪也，以其不堪为用，故弃之也。〕今割齐民以附夷狄，〔附，谓令之亲附也。齐民，已见上文。〕敝所恃以事无用。鄙人固陋，不识所谓。使者曰：乌谓此乎？必若所云，则是蜀不变服，而巴不化俗也。〔应劭曰：巴蜀皆古蛮夷，椎结左衽之人也。〕仆常恶闻若说，然斯事体大，固非观者之所覯也。余之行急，其详不可得闻已，请为大夫粗陈其略：〔《孟子》曰：其详不可得闻，尝闻其略矣。韦昭曰：粗，犹略也。〕

盖世必有非常之人，然后有非常之事；有非常之事，然后有非常之功。夫非常者，固常人之所异也。故曰：非常之原，黎民惧焉。〔张揖曰：非常之事，其本难知，众民惧也。《尚书》曰：黎民於变时雍。〕及臻厥成，天下晏如也。昔者洪水沸出，泛滥衍溢。〔张揖曰：湓，溢也。郭璞《三苍解诂》曰：湓，水声也。古汉书为湓，今为衍，非也。〕民人升降移徙，崎岖而不安。夏后氏慼之，乃堙洪塞源，决江疏河，〔张揖曰：疏，通也。〕洒沈澹灾，〔张揖曰：洒，分也。苏林曰：澹音淡。言分其沈溺摇动之灾也。洒或作澌。《字书》曰：澌，水索也。《说文》曰：澹，水摇也。颜师古曰：沈，深也。澹，安也。言分散其深水，以安定其灾也。〕东归之於海，而天下永宁。当斯之勤，岂惟民哉！心烦於虑，而身亲其劳，躬腠胝无胈，肤不生毛，〔张晏曰：躬，体也。孟康曰：腠，腠理也。韦昭曰：肢，其中小毛也。郭璞《三苍解诂》曰：胝，躏也，竹施切。《庄子》曰：两袒女浣於白水之上者，禹过之而趋，曰：治天下奈何？女曰：股无肢，胫不生毛，颜色烈冻，手足胼胝，何以至是也？〕故休烈显乎无穷，声称浃乎于兹。

"且夫贤君之践位也，岂特委琐喔啮，拘文牵俗，〔应劭曰：喔啮，急促之貌也。善曰：喔音握。〕脩诵习传，当世取说云尔哉！必将崇论吰议，〔邓展子曰：《字诂》云：吰，今宏字。创业垂统，为万世规。《孟子》曰：君子创业垂统为可继。〕故驰骛乎兼容并包，而勤思乎参天贰地。〔己比德於地，是贰地也；地与己并天，是三也。〕且《诗》不云乎：普天之下，莫非王土；率土之滨，莫非王臣'。〔《毛诗·小雅》文：滨，涯也。本或作宾。〕是以六合之内，八方之外，浸淫衍溢，怀生之物有不浸润於泽者，贤君耻之。今封疆之内，冠带之伦，咸获嘉祉，靡有缺遗矣。而夷狄殊俗之国，辽绝异党之域，舟车不通，人迹罕至，政教未加，流风犹微，〔《孟子》曰：故家遗俗，流风善政，犹有存者。〕内之则时犯义侵礼於边境，外之则邪行横作，放杀其上。君臣易位，尊卑失序，父老不辜，幼孤为奴虏，系纟累号泣，〔张揖曰：为人所系。《战国策》曰：韩魏父子老弱，系虏於道路。〕内向而怨曰：盖闻中国有至仁焉，德洋恩普，物靡不得其所，今独曷为遗已！举踵思慕，若枯旱之望雨，〔《孟子》曰：汤始征葛伯，民望之若大旱之望雨。〕戾夫为之垂涕，况乎上圣，又焉能已？故北出师以讨强胡，南驰使以诮劲越。四面风德，二方之君，鳞集仰流，〔《论语·比考谶》曰：赐风德。宋均曰：赐能言语，故可使风谕以德也。二方，谓西夷、南夷也。鳞集，相次也。〕原得受号者以亿计。故乃关沫若，〔《汉书·音义《曰：以沫、若水为关也。张揖曰：沫水出蜀西徼外，入于江；若水出广平徼外，出旄牛入江。沫音妹。〕徼牂牁，〔张揖曰：徼，塞也，以木栅水，为夷狄之界。〕镂灵山，梁孙原。〔张揖曰：凿通山道，置灵道县，属越巂郡。孙水出登县，南至会无县入若水。李奇曰：於孙水之本作独梁。〕创道德之涂，垂仁义之统，将博恩广施，远抚长驾，〔长驾，谓所驾者远。〕使疏逖不闭，曶爽，闇昧得耀乎光明。〔韦昭曰：曶，梅愤切。言疏远之国，不被壅闭，曶爽闇昧，后得乎光明，言化之所被者远也。郭璞《三苍解诂》曰：曶，旦明也。《字林》音勿。《尚书》曰：甲子昧爽。孔安国曰：昧，早旦也。爽，明也。〕以偃甲兵於此，而息讨伐於彼。遐迩一体，中外禔福，不亦康乎！〔《说文》曰：禔，安也。音支。〕夫拯民於沈溺，奉至尊之休德，反衰世之陵夷，继周氏之绝业，天子之亟务也。〔凌夷，即凌迟也。《史记》张释之曰：秦凌迟而至於二世，天下土崩。《汉书》作：陵夷至於二世。〕百姓虽劳，又恶可以已乎哉？

且夫王者，固未有不始於忧勤，而终於逸乐者也。〔《毛诗序》曰：始於忧勤，终於逸乐。〕然则受命之符，合在於此。方将增太山之封，加梁父之事，鸣和鸾，扬乐颂，上减五，下登三。〔李奇曰：五帝之德，比汉为减。三王之德，汉出其上。〕观者未睹旨，听者未闻音，犹鹪〈明鸟〉已翔乎寥廓之宇，而罗者犹视乎薮泽，悲夫！〔《乐纬》曰：鹪明，状如凤皇。《尔雅》曰：寥，深也。空廓，寥寥也。〕

於是诸大夫茫然丧其所怀来，失厥所以进，喟然并称曰："允哉汉德，此鄙人之所原闻也。百姓虽劳，请以身先之。"敞罔靡徙，迁延而辞避。〔《尚书大传》曰：魏文侯问子夏，子夏乃迁延而退。〕

《文选》　唐·李善注



