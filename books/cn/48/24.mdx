---
---
---
title: 卷二十四 诗丙
---

◎赠答二

【赠徐幹一首(五言)】

※曹子建

惊风飘白日，忽然归西山。〔夫日丽於天，风生乎地，而言飘者，夫浮景骏奔，倏焉西迈，馀光杳杳，似若飘然。古《步出夏门行》曰：行行复行行，白日薄西山。〕圆景光未满，众星粲以繁。〔圆景，月也。《论衡》曰：日月之体，状如正圆。郑玄《毛诗笺》曰：景，明也。《释名》曰：望，月满之名也。《论语》曰：众星共之。《广雅》曰：粲，明也。〕志士营世业，小人亦不闲。〔《论语》子曰：志士仁人，无求生以害人。《孔丛子》曰：仲尼大圣，自兹以降，世业不替。〕聊且夜行游，游彼双阙间。文昌郁云兴，迎风高中天。〔刘渊林《魏都赋注》曰：文昌，正殿名也。《广雅》曰：郁，出也。《尔雅》曰：兴，起也。《地理书》曰：迎风观在邺。《列子》曰：周穆王筑台，号曰中天之台。〕春鸠鸣飞栋，流猋激櫺轩。〔《尔雅》曰：扶摇谓之飙。郭璞曰：暴风从上下者。猋与飙同，古字通。《说文》曰：櫺，楯间子也。徐幹《齐都赋》曰：窗櫺参差景纳阳。轩，长廊之有窗也。〕顾念蓬室士，贫贱诚足怜。〔蓬室士，谓徐幹也。《苍颉篇》曰：顾，旋也。《列子》曰：北宫子庇其蓬至，若广厦之荫。〕薇藿弗充虚，皮褐犹不全。〔《墨子》曰：古之人，其为食也，足以增气充虚而已。郑玄《周礼注》曰：充，足也。《淮南子》曰：贫人冬则羊裘短褐，不掩形也。〕慷慨有悲心，兴文自成篇。〔《说文》曰：慷慨，壮士不得志於心也。郑玄《考工记注》曰：兴，发也。〕宝弃怨何人？和氏有其愆。〔宝，以喻幹。和氏，喻知己也。《韩子》曰：楚人和氏，得璞玉於楚山之中，奉而献之武王。武王使玉人相之，玉人曰：石也。跀和氏左足。武王薨，成王即位，和又献之，玉人又曰：石也。跀其右足。成王薨，文王即位，和乃抱璞而哭於楚山之下。王使玉人理其璞，而得宝焉。遂名曰和氏之璧。跀音刖。孔安国《尚书传》曰：愆，过也。〕弹冠俟知己，知己谁不然。〔言欲弹冠以俟知己，知己谁不同於弃宝，而能相万乎？《汉书》曰：萧育与朱博友，往者有王阳贡公，故长安语曰：萧朱结绶，王贡弹冠。《晏子春秋》，越石父曰：士者申乎知己。〕良田无晚岁，膏泽多丰年。〔良田膏泽，喻有德也。无晚岁，多丰年，喻必荣也。《汉书》曰：翟义请陂下良田。《国语》子馀曰：君若膏泽之，使能成嘉穀。《毛诗》曰：丰年穰穰。〕亮怀玙璠美，积久德逾宣。〔《尔雅》曰：亮，信也。《苍颉篇》曰：怀，抱也。《左氏传》曰：季平子行东野，还未至，卒于房，阳虎将以玙璠敛。杜预曰：玙璠，美玉，君所佩也。玙音馀，璠音烦。〕亲交义在敦，申章复何言。〔《庄子》曰：亲交益疏。孔安国《尚书传》曰：敦，厚也，又曰：申，重也。〕

【赠丁仪一首(五言)】

〔《集》云：与都亭侯丁翼，今云仪，误也。《魏略》曰：丁仪，字正礼，太祖辟仪为掾。〕

※曹子建

初秋凉气发，庭树微销落。〔《汉书》孝武《伤李夫人赋》曰：桂枝落而销亡。〕凝霜依玉除，清风飘飞阁。〔《楚辞》曰：漱凝霜之纷纷。《字书》曰：凝，冰坚也。玉除，阶也。《说文》曰：除，殿阶也。《西都赋》曰：玉除彤庭。又曰：修涂飞阁。〕朝云不归山，霖雨成川泽。〔《广雅》曰：八月浮云不归。《左氏传》曰：凡雨，自三日已往为霖。〕黍稷委畴陇，农夫安所获。〔王逸《楚辞注》曰：委，弃也。《说文》曰：畴，耕治之田也。《毛诗》曰：帅时农夫。〕在贵多忘贱，为恩谁能博？〔言俗之常情也。〕狐白足御冬，焉念无衣客。〔言服狐白者不念无衣。以喻处尊贵者，多忘贫贱也。《晏子春秋》曰：景公之时，雨雪三日。公被狐白之裘，坐於堂侧，谓晏子曰：雨雪三日，天下不寒，何也？晏子曰：贤君饱知人饥，温知人寒。《楚辞》曰：无衣裘以御冬。《毛诗》曰：无衣无褐，何以卒岁？〕思慕延陵子，宝剑非所惜。〔言延陵不欺於死，而况其生者乎？故己思慕之，冀异於俗也。《新序》曰：延陵季子将西聘晋，带宝剑以过徐君徐君不言，而色欲之。季为有上国之事，未献也，然心许之矣。致使於晋，顾反，则徐君死，於是以剑带徐君墓树而去。《广雅》曰：惜，爱也。〕子其宁尔心，亲交义不薄。

【赠王粲一首(五言)】

※曹子建

端坐苦愁思，揽衣起西游。〔古诗曰：揽衣起徘徊。〕树木发春华，清池激长流。中有孤鸳鸯，哀鸣求匹俦。〔鸳鸯，喻粲也。毛苌《诗传》曰：鸳鸯，匹鸟也。《楚辞》曰：览可与兮匹俦。〕我愿执此鸟，惜哉无轻舟。〔言愿执鸟，而无轻舟。以喻己之思粲，而无良会也。贾逵《国语注》曰：惜，痛也。《战国策》苏代曰：水浮轻舟。〕欲归忘故道，顾望但怀愁。〔傅毅《七激》曰：无物可乐，顾望怀愁。郑玄《毛诗笺》曰：回首曰顾。〕悲风鸣我侧，羲和逝不留。〔《楚词》曰：哀江介之悲风。又曰：吾令羲和弭节兮。王逸曰：羲和，日御也。《墨子》曰：时不可及，日不可留。〕重阴润万物，何惧泽不周。〔重阴，以喻太祖。蔡邕《月令章句》曰：阴者，密云也。〕谁令君多念，自使怀百忧。〔《毛诗》曰：我生之后，逢此百忧。〕

【又赠丁仪王粲一首(五言)】

〔《集》云：答丁敬礼王仲宣。翼字敬礼，今云仪，误也。〕

※曹子建

从军度函谷，驱马过西京。〔《魏志》曰：建安二十年，公西征张鲁。《汉书》：弘农县故秦函谷关。《毛诗》曰：驱马悠悠。〕山岑高无极，泾渭扬浊清。〔毛苌《诗传》曰：泾渭相入，而清浊异。〕壮哉帝王居，佳丽殊百城。〔《汉书》曰：高祖南过曲逆，曰：壮哉县。高诱《战国策注》曰：佳，大也。丽，美也。谢承《后汉书》曰：黄琬拜豫州，威迈百城。〕圜阙出浮云，承露概泰清。〔《西京赋》曰：圜阙竦以造天。《淮南子》曰：魏阙之高，上际青云。《西都赋》曰：抗仙掌与承露。《广雅》曰：扢，摩也。概与扢同，古字通。《鹖冠子》曰：上及泰清，下及太宁。〕皇佐扬天惠，四海无交兵。〔皇佐，太祖也。边让《章华赋》曰：建皇佐之高勋，飞仁声之显赫。《左氏传》，箴尹克黄曰：君，天也。《家语》孔子曰：君惠臣忠。《楚汉春秋》吴广说陈涉曰：王引兵西击，则野无交兵。〕权家虽爱胜，全国为令名。〔权家，兵家也。《史记》曰：吕尚，其事多兵权与奇计。《孙子兵法》曰：用兵法，全国为上，破国次之。《左氏传》子产曰：令名，德之舆也。郑玄《礼记注》曰：名，令闻也。〕君子在末位，不能歌德声。〔君子，谓丁王也。《琴操》曰：古者君子在位，役不逾时。德声，谓太祖令德之声也。〕丁生怨在朝，王子欢自营。欢怨非贞则，中和诚可经。〔言欢怨虽殊，俱非忠贞之则，惟有中和乐职，诚可谓经也。《汉书》王襄使王褒作中和乐职宣布诗。如淳曰：言王政中和，在官者乐其职。郑玄《周礼注》曰：经，法也。〕

【赠白马王彪一首(五言)】

〔《魏志》曰：楚王彪，字朱虎，武帝子也。初封白马王，后徙封楚。《集》曰：於圈城作。又曰：黄初四年五月，白马王、任城王与余俱朝京师，会节气，日不阳，任城王薨。至七月，与白马王还国。后有司以二王归蕃，道路宜异宿止。意毒恨之，盖以大别在数日，是用自剖，与王辞焉，愤而成篇。〕

※曹子建

谒帝承明庐，逝将归旧疆。〔陆机《洛阳记》曰：承明门，后宫出入之门，吾常怪谒帝承明庐，问张公云：魏明帝作建始殿，朝会皆由承明门。《毛诗》曰：逝将去汝。旧疆，鄄城也。时植虽封雍丘，仍居鄄城。〕清晨发皇邑，日夕过首阳。〔陆机《洛阳记》曰：首阳山在洛阳东北，去洛二十里。〕伊洛广且深，欲济川无梁。〔《楚词》曰：道壅塞而不达，江河广而无梁。〕汎舟越洪涛，怨彼东路长。〔《国语》曰：秦汎舟于河。《西京赋》曰：起洪涛而扬波。〕顾瞻恋城阙，引领情内伤。〔其一。《毛诗》曰：顾瞻周道。又曰：在城阙兮。《左氏传》穆叔谓晋侯曰：引领西望，曰：庶几乎？《楚词》曰：永怀兮内伤。〕太谷何寥廓，山树郁苍苍。〔薛综《东京赋》注曰：太谷在洛阳西南。《风俗通》曰：泰山松树，郁郁苍苍。〕霖雨泥我途，流潦浩纵横。〔《魏志》曰：黄初四年七月，大雨，伊洛溢流。毛苌《诗传》曰：行潦，流潦也。〕中逵绝无轨，改辙登高岗。〔《毛诗》曰：肃肃兔罝，施於中逵。《广雅》曰：轨，迹也。〕修坂造云日，我马玄以黄。〔其二。《毛诗》曰：陟陂高冈，我马玄黄。毛苌曰：玄马病则黄。〕玄黄犹能进，我思郁以纡。〔《楚词》曰：原假簧以舒忧，志纡郁其难释。王逸曰：纡，屈也。郁，愁也。〕郁纡将难进，亲爱在离居。〔《楚词》曰：将以遗兮离居。〕本图相与偕，中更不克俱。〔毛苌《诗传》曰：偕，俱也。〕〈玄鸟〉枭鸣衡扼，豺狼当路衢。〔〈玄鸟〉枭豺狼，以喻小人也。《毛诗》曰：懿厥哲妇，为枭为〈玄鸟〉。《汉书》杜文谓孙宝曰：豺狼当路，不宜复问狐狸。《公羊传》曰：楚庄王伐郑，放乎路衢。何休《注》曰：路衢，郭内衢也。〕苍蝇间白黑，谗巧令亲疏。〔《毛诗》曰：营营青蝇，止於樊。郑玄曰：蝇之为虫，汙白使黑，汙黑使白。喻佞人变乱善恶也。《广雅》曰：间，毁也。〕欲还绝无蹊，揽辔止踟蹰。〔其三。《楚辞》曰：揽騑辔而下节。《毛诗》曰：搔首踟蹰。〕踟蹰亦何留，相思无终极。〔《汉书》息夫躬绝命词曰：嗟若是欲何留也。〕秋风发微凉，寒蝉鸣我侧。〔蔡邕《月令章句》曰：寒蝉应阴而鸣。鸣则天凉，故谓之寒蝉也。〕原野何萧条，白日忽西匿。〔《楚辞》曰：山萧条而无兽。又曰：日杳杳而西颓。〕归鸟赴乔林，翩翩厉羽翼。〔《毛诗》曰：翩翩者鵻。厉，疾貌。〕孤兽走索群，衔草不遑食。〔《尚书》曰：不遑暇食。〕感物伤我怀，抚心长太息。〔其四。《广雅》曰：感，伤也。古诗曰：感物怀所思。《列子》曰：师襄乃抚心高蹈。《楚辞》曰：长太息以掩涕。〕太息将何为？天命与我违。〔郑玄《周易注》曰：命，所受天命也。《楚辞》曰：属天命而委之咸池。王逸曰：咸池，天神也。古诗曰：同袍与我违。毛苌《诗传》曰：违，离也，谓不耦也。〕奈何念同生，一往形不归。〔《魏志》曰：武皇帝卞皇后，生任城王彰、陈思王植。《左氏传》曰：郑罕驷丰同生。杜预曰：罕，子皮。驷，子哲。丰，公孙段也。三家本同母兄弟也。《汉书》武帝诏曰：梁王亲慈同生，原以邑分弟。〕孤魂翔故城，〔魏志城作域。〕灵柩寄京师。〔《汉书》贡禹上书曰：骸骨弃捐，孤魂不归。〕存者忽复过，亡没身自衰。人生处一世，去若朝露晞。〔《汉书》李陵谓苏武曰：人生如朝露，何久自苦如此？《薤露歌》曰：薤上零露何易晞。毛苌《诗传》曰：晞，乾也。〕年在桑榆间，影响不能追。〔日在桑榆，以喻人之将老。《东观汉记》光武曰：失之东隅，收之桑榆。仲长子《昌言》曰：捷疾驰影响人间也。〕自顾非金石，咄唶令心悲。〔其五。郑玄《毛诗笺》曰：顾，念也。古诗曰：人生非金石，岂能长寿考。《说文》曰：咄，叱也。《声类》曰：唶，大呼也。言人命叱呼之间，或至夭丧也。〕心悲动我神，弃置莫复陈。丈夫志四海，万里犹比邻。恩爱苟不亏，在远分日亲。〔《邓析子》曰：远而亲者，志相应也。分，犹志也。〕何必同衾帱，然后展殷勤。〔《毛诗》曰：抱衾与裯。毛苌曰：衾，被也。郑玄曰：裯，床帐也。帱与裯古字同。〕忧思成疾疹，无乃儿女仁。〔《毛诗》曰：心之忧矣，疹如疾首。《史记》曰：吕公谓吕媪曰：非儿女之所知。又韩信谓汉祖曰：项王所谓妇人之仁也。〕仓卒骨肉情，能不怀苦辛。〔其六。李陵书曰：前书仓卒。骨肉，谓兄弟也。苏子卿诗云：骨肉缘枝叶。古诗又曰：坎坷长苦辛。〕苦辛何虑思，天命信可疑。虚无求列仙，松子久吾欺。〔班固《楚辞序》曰：帝阍宓妃，虚无之语。《论衡》曰：传称赤松王乔，好道为仙，度世不死。是又虚也。魏武帝《善哉行》曰：痛哉世人，见欺神仙。〕变故在斯须，百年谁能持。〔《汉书》谷永曰：三郡所奏，皆有变故。郑玄《周礼注》曰：故，灾也。《礼记》君子曰：礼乐不可斯须去身。郑玄曰：斯须，犹须臾也。古诗曰：生年不满百。《吕氏春秋》曰：人之寿，久不过百。〕离别永无会，执手将何时？〔蔡琰诗曰：念别无会期。《毛诗》曰：执子之手，与子偕老。〕王其爱玉体，俱享黄发期。〔《七发》曰：太子玉体不安。《东汉观记》太子执《报桓荣书》曰：君慎疾加餐，重爱玉体。杜预《左氏传注》曰：享，受也。《尚书》曰：询兹黄发。〕收泪即长路，援笔从此辞。〔其七。《韩诗外传》曰：孙叔敖治楚三年，而楚国霸，楚史援笔而书於策。苏武诗曰：去去从此辞。〕

【赠丁翼一首(五言)】〔《文士传》曰：翼，字敬礼，仪之弟也。为黄门侍郎。〕

※曹子建

嘉宾填城阙，丰膳出中厨。〔郑玄《礼记注》曰：填，满也。《毛诗》曰：我有嘉宾。城阙，已见上文。吾与二三子，曲宴此城隅。《论语》子曰：二三子以我为隐乎？吾无隐乎尔。《毛诗》曰：俟我於城隅。〕秦筝发西气，齐瑟扬东讴。〔《楚辞》曰：挟秦筝而弹徵。《歌录》有《美女篇·齐瑟行》。《史记》苏秦说秦王曰：临菑甚富，其民无不吹竽鼓瑟。《说文》曰：讴，齐歌也。〕肴来不虚归，觞至反无馀。我岂狎异人，朋友与我俱。〔《毛诗》曰：岂伊异人，兄弟匪他。《尔雅》曰：狎，习也。《毛诗序》曰：伐木，燕朋友故旧也。〕大国多良材，譬海出明珠。〔《礼斗威仪》曰：其君乘金而王，则江海出大贝明珠。〕君子义休偫，小人德无储。〔言君子之义，美而且具。小人之德，寡而无储也。《说文》曰：偫，待也。一曰具也。储，谓蓄积之以待无也。〕积善有馀庆，荣枯立可须。〔《周易》曰：积善之家，必有馀庆。孔安国《尚书传》曰：须，待也。〕滔荡固大节，世俗多所拘。〔《淮南子》曰：使神滔荡，而不失其充。又曰：曲士不可与语至道，拘於俗而束於教。〕君子通大道，无原为世儒。〔《论衡》曰：说经者为世儒。〕

【赠秀才入军五首(五言)】

〔集云：兄秀才公穆入军赠诗。刘义庆集林曰：嵇熹，字公穆，举秀才。〕

※嵇叔夜

良马既闲，丽服有晖。〔《毛诗》曰：良马四之。又曰：君子之马，既闲且驰。郑玄曰：闲，习也。《广雅》曰：丽，好也。杨雄《反骚》曰：素初贮厥丽服兮。〕左揽繁弱，右接忘归。〔《新序》曰：楚王载繁弱之弓，忘归之矢，以射兕於云梦。〕风驰电逝，蹑景追飞。〔《四子讲德论》曰：风驰雨集，杂袭并至。孙该《琵琶赋》曰：飘风电逝，舒疾无方。《七启》曰：忽蹑景而轻骛。〕凌厉中原，顾盼生姿。〔刘歆《遂初赋》曰：登句注以凌厉。《广雅》曰：凌，驰也。厉，上也。《风俗通》曰：颜色厚所顾盼，若以亲密也。〕携我好仇，载我轻车。〔《毛诗》曰：君子好仇。〕南凌长阜，北厉清渠。〔《广雅》曰：凌，乘也。王逸《楚辞注》曰：厉，度也。〕仰落惊鸿，俯引渊鱼。盘于游田，其乐只且。〔《西京赋》曰：盘于游畋，其乐只且。〕

轻车迅迈，息彼长林。春木载荣，布叶垂阴。习习谷风，吹我素琴。〔《毛诗》曰：习习谷风。秦嘉妇徐氏书曰：芳香既珍，素琴又好。〕咬咬黄鸟，顾畴弄音。〔《毛诗》曰：交交黄鸟。古歌曰：黄鸟鸣相追，咬咬弄好音。〕感悟驰情，思我所钦。〔古诗曰：驰情整中带。〕心之忧矣，永啸长吟。〔《毛诗》曰：心之忧矣，我歌且谣。杜笃《连珠》曰：能离光明之显，长吟永啸。〕

浩浩洪流，带我邦畿。〔毛苌《诗传》曰：畿，疆也。〕萋萋绿林，奋荣扬晖。鱼龙瀺灂，山鸟群飞。〔《乐动声仪》曰：风雨动鱼龙，仁义动君子。《上林赋》曰：瀺灂霣坠。刘向《七言》曰：山鸟群鸣我心怀。〕驾言出游，日夕忘归。〔《毛诗》曰：驾言出游。《楚辞》曰：日将暮兮怅忘归。〕思我良朋，如渴如饥。〔《毛诗》曰：每有良朋。曹植《责躬诗》曰：迟奉圣颜，如渴如饥。〕原言不获，怆矣其悲。〔张衡诗曰：原言不获，终然永思。曹植《责躬诗》曰：心之云慕，怆矣其悲。〕

息徒兰圃，秣马华山。〔兰圃，蕙圃也。《毛诗》曰：之子于归，言秣其马。毛苌《诗传》曰：秣，养也。华山，山有光华也。〕流磻平皋，垂纶长川。〔《说文》曰：磻，以石著弋缴也。郑玄《毛诗笺》曰：钓者，以丝为之纶。〕目送归鸿，手挥五弦。〔《汉书》曰：周亚夫趋出，上以目送之。《归田赋》曰：弹五弦於妙指。〕俯仰自得，游心泰玄。〔《楚辞》曰：漠虚静以恬愉兮，澹无为而自得。泰玄，谓道也。《淮南子》曰：自得者，全其身者也。全其身，则与道为一矣。〕嘉彼钓叟，得鱼忘筌。〔《庄子》曰：庄子钓於濮水之上。又曰：筌者，所以得鱼也，得鱼而忘筌。蹄者，所以在兔也，得兔而忘蹄。言者，所以在意也，得意而忘言。吾焉得夫忘言之人，而与之言哉。〕郢人逝矣，谁与尽言？〔《庄子》曰：庄子送葬，过惠子之墓，顾谓从者曰：郢人垩漫其鼻端，若蝇翼，使匠石斫之，匠石运斤成风，声而斫之，尽垩而鼻不伤，郢人立不失容。宋元君闻之，召匠石曰：尝试为寡人为之。匠石曰：臣则当能斫之。虽然，臣质死久矣。自夫子之死也，吾无以为质矣，吾无与言之矣。〕

闲夜肃清，朗月照轩。〔《舞赋》曰：夫何皦皦之闲夜，明月列以施光。轩，已见曹子建《赠徐幹诗注》。〕微风动袿，组帐高褰。〔《方言》曰：袿谓之裾。音圭，袿或为帏。《周礼》曰：幕人掌帷幕幄帟绶之事。郑司农曰：帟，平帷也。绶，组绶。所以系帷也。王逸《楚词注》曰：以幕组结束玉璜为帷帐也。〕旨酒盈樽，莫与交欢。〔《毛诗》曰：旨酒欣欣。《汉书》曰：郭解入关，贤豪争交欢。〕鸣琴在御，谁与鼓弹？〔《毛诗》曰：琴瑟在御，莫不静好。〕仰慕同趣，其馨若兰。〔《六韬》曰：同好相趣。薛综《西京赋注》曰：趣，犹意也。《易》曰：同心之言，其臭如兰。〕佳人不在，能不永叹。〔《楚辞》曰：闻佳人兮召予。《毛诗》曰：假寐永叹。〕

【赠山涛一首(五言)】

※司马绍统〔臧荣绪《晋书》曰：司马彪，字绍统。少笃学。初拜骑都尉，太始中为秘书郎，转丞，后拜散骑侍郎。终於家。〕

苕苕椅桐树，寄生於南岳。〔椅桐，彪自喻也。《毛诗》曰：其桐其椅，其实离离。马融《琴赋》曰：惟椅梧之所生，在衡山之峻陂。〕上凌青云霓，下临千仞谷。〔《苍颉篇》曰：凌，侵也。《吕氏春秋》曰：若决积水於千仞之谿。包咸《论语》注曰：七尺曰仞。〕处身孤且危，於何讬余足？〔《毛诗序》曰：孤危将亡。《汉书·贾山上书》曰：不得邪径而讬足焉。〕昔也植朝阳，倾枝俟鸾鷟。〔《毛诗》曰：凤凰鸣矣，于彼高冈。梧桐生矣，于彼朝阳。郑玄曰：凤凰之性，非梧桐不栖，非竹实不食也。《说文》曰：鸾鷟，凤属，神鸟也。〕今者绝世用，倥偬见迫束。〔《新语》曰：楩梓仆则为世用。《楚辞》曰：悲余生之无欢兮，愁倥偬於山陆。王逸曰：倥偬，困苦也。〕班匠不我顾，牙旷不我录。〔班匠及牙旷，皆喻执政也。《墨子》曰：公输般为云梯。郑玄《礼记注》曰：般，伎巧者也。《庄子》曰：匠石之齐，见栎杜树，匠伯不顾。司马彪曰：匠石，字伯。郑玄《毛诗笺》曰：顾，视也。《列子》曰：伯牙善鼓琴。《左氏传》曰：师旷侍於晋侯。杜预曰：师旷，晋乐太师。〕焉得成琴瑟，何由扬妙曲。〔《桓子新论》曰：黄门工鼓琴者，有任真卿虞长倩能传其度数，妙曲遗声。〕冉冉三光驰，逝者一何速。〔《广雅》曰：冉冉，进也。《淮南子》曰：夫道，含吐阴阳，而章三光。许慎曰：三光，日月星也。逝者，见下注。〕中夜不能寐，抚剑起踯躅。〔《毛诗》曰：耿耿不寐。《左氏传》曰：子朱怒，抚剑从之。《说文》曰：蹢躅，住足也。踯躅与蹢躅同。〕感彼孔圣叹，哀此年命促。〔《春秋说题辞》曰：天尝有血书鲁端门作法，孔圣没，周室亡。《论语》曰：子在川上曰：逝者如斯。司马迁《悲士不遇赋》曰：天道悠昧人理促。〕卞和潜幽冥，谁能证奇璞？〔卞和，已见上文。〕冀愿神龙来，扬光以见烛。〔神龙，喻涛也。《山海经》曰：赤水之山有神，人面蛇身。其瞑乃晦，其视乃明。是烛九阴，是谓烛龙。〕

【答何劭二首(五言)】

※张茂先

吏道何其迫？窘然坐自拘。〔班彪《与金昭卿书》曰：远在东垂，吏道迫促。《鵩鸟赋》曰：愚士系俗，窘若囚拘。〕缨緌为徽纆，文宪焉可逾？〔缨緌制人，同於徽纆，国之文宪，岂可逾乎？《礼记》曰：冠緌缨。郑玄曰：緌，缨饰也。《周易》曰：系用徽纆。孔安国《尚书传》曰：宪，法也。〕恬旷苦不足，烦促每有馀。〔《广雅》曰：恬，静也。《苍颉篇》曰：旷，疏旷也。〕良朋贻新诗，示我以游娱。〔良朋，已见上文。徐幹赠五官中郎将诗曰：贻尔新诗。又《思玄赋》曰：虽游娱以愉乐。〕穆如洒清风。奂若春华敷。〔《毛诗》曰：吉父作诵，穆如清风。《淮南子》曰：犹条风之时洒。《答宾戏》曰：摛藻如春华。〕自昔同寮寀，於今比园庐。〔臧荣绪《晋书》曰：惠帝即位，劭为太子太师。又曰：武帝崩，华为太子少傅。然考乎其时，事正相接，故曰同寮也。《左氏传》曰：先蔑之使也，荀林父止之，曰：同官为寮，吾尝同寮。敢不尽心乎？《尔雅》曰：采，僚，官也。《南都赋》曰：园庐，旧宅也。〕衰夕近辱殆，庶几并悬舆。〔王逸《楚辞注》曰：夕以喻衰言日夕将暮。己巳衰。《老子》曰：知足不辱，知止不殆。《汉书》曰：薛广德乞骸骨，赐安车驷马。悬其安车，传子传孙也。〕散发重阴下，抱杖临清渠。〔锺会《遗荣赋》曰：散发抽簪。〕属耳听莺鸣，流目玩倏鱼。〔《毛诗》曰：耳属于垣。郑玄曰：属耳於壁听之。又《仪礼注》曰：属，注也。《毛诗》曰：莺其鸣矣。《思玄赋》曰：流目眺夫衡阿。玩，犹悦也。《庄子》曰：倏鱼出游从容，是鱼乐也。〕从容养馀日，取乐於桑榆。〔《汉书》疏广曰：此金者，圣主所以惠养老臣也。故乐与乡党共飨其赐，以尽吾馀日，不亦可乎？桑榆已见上文。〕

洪钧陶万类，大块禀群生。〔洪钧，大钧，谓天也。大块，谓地也。言天地陶化万类，而群化禀受其形也。《鵩鸟赋》曰：大钧播物。《广雅》曰：陶，化也。《河图》曰：地有九州，以苞万类。《庄子》曰：大块载我以形，劳我以生。孔安国《尚书传》曰：禀，受也。《汉书》董仲舒对策曰：群生和而万物殖。〕明闇信异姿，静躁亦殊形。〔刘歆《遂初赋》曰：非积习之生常，固明闇之所别。《老子》曰：重为轻根，静为躁君。王弼曰：凡物轻不能载重，小不能镇大。不行者使行，不动者制动。是以重必为轻根，静必为躁君。〕自予及有识，志不在功名。〔李陵《与苏武书》曰：陵自有识以来，士之立操，未有如子卿者也。《吕氏春秋》曰：功名大立天也。〕虚恬窃所好，文学少所经。〔《楚辞》曰：漠虚静以恬愉。〕忝荷既过任，白日已西倾。〔白日西倾，以喻年老也。《洛神赋》曰：日既西倾。〕道长苦智短，责重困才轻。〔《论语》曾子曰：士不可以不引毅，任重而道远。仁以为己任，不亦重乎？死而后已，不亦远乎？《吕氏春秋》曰：智短则不知化。不知化者，每举必危。范晔《后汉书》刘宽曰：任重责大，忧心如醉。曹植上表曰：爵重才轻。〕周任有遗规，其言明且清。〔《论语》孔子云：周任有言曰：陈力就列，不能者止。马融曰：周任，古之良史。子思子诗云：昔吾有先正，其言明且清，国家以宁，都邑以成。〕负乘为我戒，夕惕坐自惊。〔《周易》曰：负且乘，致寇至。负也者，小人之事也。乘也者，君子之器也。小人乘君子之器，盗思夺之矣。又曰：夕惕若厉。孔安国《尚书传》曰：惕，惧也。〕是用感嘉贶，写心出中诚。〔感，犹荷也。魏文帝书曰：嘉贶益腆。〕发篇虽温丽，无乃违其情。〔《西都赋》曰：启发篇章。《汉书》曰：司马相如作赋，甚弘丽温雅。《广雅》曰：违，背也。〕

【赠张华一首(五言)】

※何敬祖

四时更代谢，悬象迭卷舒。〔《孙卿子》曰：日月递照，四时代御。《淮南子》曰：二者代谢舛驰。《周易》曰：悬象著明，莫大乎日月。《淮南子》曰：阴阳嬴缩卷舒，沦於不测。〕暮春忽复来，和风与节俱。〔《论语》曰：暮春者，春服既成。《毛诗》曰：习习谷风。毛苌《传》曰：习习，和舒之貌。杨泉《物理论》曰：春气臑，其风温和。〕俯临清泉涌，仰观嘉木敷。〔《西都赋》曰：嘉木树庭。〕周旋我陋圃，西瞻广武庐。〔臧荣绪《晋书》曰：吴灭，封张华广武侯。《左氏传》太史克曰：奉以周旋。〕既贵不忘俭，处有能存无。〔毛苌《诗传》曰：有谓富，无谓贫。〕镇俗在简约，树塞焉足摹？〔《周易》曰：简则易从。《广雅》曰：约，俭，也。《论语》曰：或问管仲知礼乎？孔子曰：邦君树塞门，管氏亦树塞门。〕在昔同班司，今者并园墟。〔同班司，已见张华答诗。〕私愿偕黄发，逍遥综琴书。〔黄发，已见上文。王肃《周易注》曰：综，理事也。刘歆《遂初赋》曰：玩琴书以条畅。〕举爵茂阴下，携手共踌躇。〔《韩诗》曰：搔首踌躇。薛君曰：踌躇，踯躅也。〕奚用遗形骸？忘筌在得鱼。〔《庄子》曰：申徒兀者谓了产曰：吾与夫子游十有九年矣，而未曾知吾兀者也。今子与我游於形骸之内，而子索我於形骸之外，不亦过乎？得鱼忘筌，已见上文。〕

【赠冯文罴迁斥丘令一首(四言)】

〔《晋百官名》曰：外兵郎冯文罴。《集》云：文罴为太子洗马，迁斥丘令，赠以此诗。阚骃《十三州记》曰：斥丘县在魏郡东八十里。〕

※陆士衡

於皇圣世，时文惟晋。〔《毛诗》曰：於皇时周。《周礼·栗氏量铭》曰：时文思索。郑玄曰：言是文德之君，思求可以为人立法也。〕受命自天，奄有黎献。〔谓武帝也。《毛诗》曰：有命自天，命此文王。又曰：奄有四方。毛苌曰：奄，大也。《尚书》曰：万邦黎献，共惟帝臣。孔安国曰：黎，众也。献，贤也。〕阊阖既辟，承华再建。〔谓惠帝也。《晋宫阁名》曰：洛阳城阊阖门。陆机《洛阳记》曰：太子宫在太宫东薄室门外，中有承华门。再建，谓立愍怀太子。国储以对阊阖，故谓之再也。〕明明在上，有集惟彦。〔其一。《毛诗》曰：明明在下，赫赫在上。〕弈弈冯生，哲问允迪。〔《方言》曰：自关而西，凡美容谓之弈弈。《尚书》曰：允迪厥德，谟明弼谐。孔安国曰：迪，蹈也。言信蹈行古人之德。〕天保定子，靡德不铄。〔《毛诗》曰：天保定尔，亦孔之固。《剧秦美新》曰：铄德懿和之风。《尔雅》曰：铄，美也。〕迈心玄旷，矫志崇邈。〔《尔雅》曰：迈，行也。王逸《楚辞注》曰：矫，举也。《尔雅》曰：崇，高也。〕遵彼承华，其容灼灼。〔其二。《毛诗》曰：桃之夭夭，灼灼其华。〕嗟我人斯，戢翼江潭。〔《毛诗》曰：嗟我怀人。又曰：彼何人斯。又曰：鸳鸯在梁，戢其左翼。《楚辞》曰：游於江潭。〕有命集止，翻飞自南。〔《周易》曰：大君有命。《毛诗》曰：有命既集。又曰：翻飞惟鸟。又曰：凯风自南。〕出自幽谷，及尔同林。〔谓俱为洗马也。臧荣绪《晋书》曰：杨骏诛，徵机为太子洗马。《毛诗》曰：出自幽谷，迁于乔木。〕双情交映，遣物识心。〔其三。映，犹照也。〕人亦有言，交道实难。〔《毛诗》曰：人亦有言，靡哲不愚。《汉书》曰：萧育与朱博后有隙，故世以交为难也。〕有頍者弁，千载一弹。〔《毛诗》曰：有頍者弁，实维伊何？毛苌曰：頍，弁貌也。弁，皮弁也。弹冠，已见上文。杜预《左氏传注》曰：弁，亦冠也，故通言之。頍，与跬同音。〕今我与子，旷世齐欢。〔言我及子虽与王贡旷世，而实齐其欢也。范晔《后汉》，班固议曰：以汉兴已来，旷世历年。《广雅》曰：旷，远也。〕利断金石，气惠秋兰。〔其四。《周易》曰：二人同心，其利断金。同心之言，其臭如兰。〕群黎未绥，帝用勤止。〔《毛诗》曰：群黎百姓。《长杨赋》曰：群黎为之不康。《毛诗》曰：文王既勤止，我应受之。〕我求明德，肆于百里。〔《毛诗》：我求懿德，肆于时夏。郑玄曰：肆，陈也。陈其功烈也。《汉书》曰：县大率百里，其人稠则盛，稀则旷也。〕佥曰尔谐，俾民是纪。〔《尚书》佥曰：垂哉。帝曰：汝谐。《毛诗》曰：四方是维，俾民不迷。郑玄《毛诗笺》曰：以网罟喻为政，理之为纪也。〕乃眷北徂，对扬帝祉。〔其五。《毛诗》曰：乃眷西顾。又曰：对扬王休。又曰：既受帝祉，施于孙子。〕畴昔之游，好合缠绵。〔《左氏传》羊斟曰：畴昔之羊子为政。《毛诗》曰：妻子好合。张升《与任彦坚书》曰：缠绵恩好，庶蹈高踪。〕借曰未洽，亦既三年。〔《毛诗》曰：借曰未知，亦既抱子。〕居陪华幄，出从朱轮。〔应璩《与赵叔潜书》曰：入侍华幄，出典禁闱。司马彪《续汉书》曰：皇太子安车，朱班轮。〕方骥齐镳，比迹同尘。〔其六。郑玄《仪礼注》曰：方，并也。《南都赋》曰：騄骥齐镳。范晔《后汉书》忆孔融荐谢该曰：该实卓然，比迹前列。《老子》曰：和其光，同其尘。〕之子既命，四牡项领。〔《毛诗》曰：驾彼四牡，四牡项领。〕遵途远蹈，腾轨高骋。〔《四子讲德论》曰：未若遵涂之疾也。郑玄《考工记》注曰：轨，谓辙也。〕庆云扶质，清风承景。〔《广雅》曰：质，躯也。〕嗟我怀人，其迈惟永。〔其七。《毛诗》曰：嗟我怀人。毛苌曰：怀，思也。〕否泰苟殊，穷达有违。〔否、泰，《周易》二卦名也。《列子》西门子谓北宫子曰：汝造事而穷，予造事而达，此厚薄之验与。贾逵《国语注》曰：违，异也。〕及子春华，后尔秋晖。〔言否泰殊流，穷达异辙。今虽及尔春华之美，终当后尔秋晖之盛也。春华，喻少年，秋晖，喻老成也。苏武诗曰：努力爱春华。〕逝将去我，陟彼朔垂。〔逝将去汝，已见上文。《毛诗》曰：陟彼高冈。朔垂，斥丘也。《尔雅》曰：朔，北方也。《说文》曰：垂，远边也。〕非了之念，心孰为悲？〔其八。〕

【答贾长渊一首(四言 并序)】

〔王隐《晋书》曰：鲁公贾谧，字长渊。〕

※陆士衡

余昔为太子洗马，〔《汉书》曰：太子属官有先马。如淳曰：前驱也。先或作洗。〕贾长渊以散骑常侍东宫积年。〔高诱《吕氏春秋注》曰：东宫，太子所居。《诗》曰：东宫之妹。〕余出补吴王郎中令，〔臧荣绪《晋书》曰：吴王晏，字平度，武帝第二十三子，封吴。又曰：吴王出镇淮南，以机为郎中令。〕元康六年入为尚书郎。〔臧荣绪《晋书》曰：机为尚书中兵郎。〕鲁公赠诗一篇，作此诗答之云尔。

伊昔有皇，肇济黎蒸。〔《尔雅》曰：伊，惟也。郭璞曰：发语辞也。《毛诗》曰：有皇上帝。毛苌曰：皇，君也。《封禅书》曰：觉悟黎蒸。〕先天创物，景命是膺。〔《周易》曰：先天而天弗违。《周礼》曰：智者创物。《毛诗》曰：君子万年，景命有仆。毛苌曰：仆，附也。《毛诗》曰：戎翟是膺。毛苌曰：膺，当也。〕降及群后，迭毁迭兴。〔《史记》太史公曰：递兴递废，能者用事。《小雅》曰：递，迭，更也。〕邈矣终古，崇替有徵。〔其一。《楚辞》曰：春兰兮秋菊，长无绝兮终古。《国语》蓝尹亹谓子西曰：吾闻君子，唯独居思念前世之崇替，於是乎有叹。韦昭曰：崇，终也。替，废也。《左氏传》曰：君子之言，信而有徵。〕在汉之季，皇纲幅裂。〔韦昭曰：《国语注》曰：季，末也。皇纲，以纲为喻也。答宾戏曰：廓帝纮，恢皇纲。毛苌《诗传》曰：张之曰纲。《魏志》崔琰曰：今天下分崩，九州幅裂。〕大辰匿耀，金虎习质。〔《汉书》曰：东方苍龙。房心，心为明堂，大星天王。《尔雅》曰：大辰，房心尾也。《石氏星经》曰：昴者，西方白虎之宿也。太白者，金之精。太白入昴，金虎相薄，主有兵乱。〕雄臣驰骛，义夫赴节。〔《解嘲》曰：世乱，则圣哲驰骛而不足。〕释位挥戈，言谋王室。〔其二。《左氏传》王子朝告于诸侯曰：居王于彘，诸侯释位，以间王政。《说文》曰：挥，奋也。《左氏传》曰：会于洮，谋王室也。〕王室之乱，靡邦不泯。〔《毛诗》曰：乱生不夷，靡国不泯。毛苌曰：泯，灭也。〕如彼坠景，曾不可振。〔丁德礼《寡妇赋》曰：日亹亹以西坠。《说文》曰：振，举也。〕乃眷三哲，俾乂斯民。〔三哲，刘备、孙权、曹操也。《尚书》帝曰：下民其咨，有能俾乂。孔安国曰：乂，治也。〕启土虽难，改物承天。〔其三。《尚书》曰：建邦启土。《国语》王谓晋侯曰：叔父若能更姓改物，以创天下。《礼记·明堂阴阳录》曰：王者承天统物也。〕爰兹有魏，即宫天邑。〔《礼记·孔悝鼎铭》曰：即宫于宗周。《尚书》曰：周公曰：肆予敢求尔于天邑商。〕吴实龙飞，刘亦岳立。〔《东京赋》曰：乃龙飞白水。〕干戈载扬，俎豆载戢。〔《毛诗》曰：载戢干戈。毛苌曰：戢，聚也。《论语》孔子曰：俎豆之事，则尝闻之矣。〕民劳师兴，国玩凯入。〔其四。《毛诗》曰：民亦劳止，玩与玩同。古字通。《周礼》曰：师有功则恺乐。〕天厌霸德，黄祚告亹。〔《左氏传》郑伯曰：天而既厌周德矣。干宝《搜神记》曰：魏惟五德之运，以土承汉。《春秋保乾图》曰：汉以魏徵黄精接期，天下归高。贾逵《国语注》曰：衅，兆也。言祸有兆。〕狱讼违魏，讴歌適晋。〔《孟子》万章曰：尧以天下与舜，有诸。《孟子》曰：否，不然。天与之。尧崩，三年之丧毕，舜让避丹朱於南河之南。天下朝觐狱讼者，不之尧之子而之舜，讴歌者，不讴歌尧之子而讴歌舜。舜曰：天也，夫而后归中国，践天子之位焉。〕陈留归蕃，我皇登禅。〔《魏志》曰：陈留王讳奂，字景明，武帝孙，燕王宇子也。奉皇帝玺绶策，禅位于晋嗣王。魏世谱曰：封帝为陈留王。〕庸岷稽颡，三江改献。〔其五。庸岷，蜀境也。庸，国名也。岷，山名也。《礼记》孔子曰：拜而后稽颡。三江，吴境也。《尚书》曰：三江既入。〕赫矣隆晋，奄宅率土。〔《曹府君陈寔诔》曰：赫矣陈君。《毛诗》曰：宅殷土芒芒。又曰：率土之滨。〕对扬天人，有秩斯祜。〔对扬，已见上文。司马相如《封禅文》曰：天人之际已交。《毛诗》曰：嗟尔烈祖，有秩斯祜。《尔雅》曰：祜，福也。〕惟公太宰，光翼二祖。〔臧荣绪《晋书》曰：晋太祖为大将军，以贾充为司马右长史。及世祖受禅，转太宰。《左氏传》康王论晋范会曰：宜夫子之光辅五君。〕诞育洪胄，纂戎于鲁。〔其六。臧荣绪《晋书》曰：谧父韩寿，河南尹。母，贾充少女也。充平生不议立后，充后妻郭槐，辄以外孙韩谧为黎民子袭封。槐自表陈，是充遗意也，帝许之，以谧为鲁公。《毛诗》曰：诞弥厥月。毛苌曰：诞，大也。郑玄曰：大矣后稷之在其母，终於人道十月而生。《毛诗》曰：缵戎祖考。郑玄曰：戎，汝也。《毛诗》曰：俾侯于鲁。〕东朝既建，淑问峨峨。〔谓愍怀太子也。《毛诗》曰：淑问如皋陶。〕我求明德，济同以和。〔我求懿德，已见上文。《左氏传》齐侯曰：唯据与我和。《晏子》曰：据亦同也。焉得为和，和如羹焉。宰夫和之，济其不及，以渫其过，君子食之，以平其心，君臣亦然。杜预曰：梁丘据也。〕鲁公戾止，衮服委虵。〔毛诗曰：鲁侯戾止。《尔雅》曰：戾，至也。《周礼》曰：三公自衮冕而下。《毛诗》曰：退食自公，委虵委虵。〕思媚皇储，高步承华。〔其七。王隐《晋书》曰：谧以贾后之妹子，数入宫，与愍怀处。《毛诗》曰：思媚周姜。又曰：媚于天子。《汉书》疏广曰：太子，国储嗣君。承华，已见上文。〕昔我逮兹，时惟下僚。〔下僚，谓洗马也。〕及子栖迟，同林异条。〔俱在东宫，故曰同林；而贵贱殊隔，故曰异条。《毛诗》曰：或栖迟偃仰。〕年殊志比，服舛义稠。〔服，章服也。尊卑殊制，故曰舛也。《说文》曰：稠，多也。〕游跨三春，情固二秋。〔其八。〕祗承皇命，出纳无违。〔《尚书》曰：祗承于帝。《论语》曰：樊迟问孝，子曰：无违。〕往践蕃朝，来步紫微。〔蕃朝，吴也。紫微，至尊所居，谓为尚书郎。〕升降秘阁，我服载晖。〔谢承《后汉书》曰：谢承父婴，为尚书侍郎。每读高祖及光武之后将相名臣策文通训，条在南宫，秘於省阁。唯台郎升複道取急，因得开览。序云：入为尚书郎作此诗。然秘阁即尚书省也。〕孰云匪惧，仰肃明威。〔其九。《尚书》曰：我有周佑命，将天明威。〕分索则易，携手实难。〔郑玄《礼记注》曰：索，散也。〕念昔良游，兹焉永叹。〔刘桢《黎阳山赋》曰：良游未厌，白日潜辉。《毛诗》曰：兹之永叹。〕公之云感，贻此音翰。〔应劭《汉书注》曰：云，有也。韦昭曰：翰，笔也。〕蔚彼高藻，如玉之阑。〔其十。蔚，文貌。《周易》曰：君子豹变，其文蔚也。《楚辞》曰：文彩耀於玉石。王逸曰：言发文舒词，烂然成章，如玉石之有文彩也。〕惟汉有木，曾不逾境。惟南有金，万邦作咏。〔木谓橙也。贾谧赠诗云：在南称柑，度北则橙。故答以此，言木度北而变质，故不可以逾境；金百炼而不销，故万邦作咏。贾戒之以木，而陆自勖以金也。《穀梁传》曰：妇人既嫁，不逾境。《毛诗》曰：大赂南金。〕民之胥好，狂狷厉圣。〔《尔雅》曰：胥，相也。谓相戒勖以所好尚也。《论语》子曰：不得中行而与之，必也狂狷乎？狂者进取，狷者有所不为。《尚书》曰：惟圣罔念作狂，惟狂克念作圣。《说文》曰：厉，石也。言人之自勖，若金之受厉。〕仪形在昔，予闻子命。〔其十一。《毛诗》曰：仪形文王，万邦作孚。《左氏传》晋克曰：臣闻命矣。〕

【於承明作与士龙(五言)】

〔《集》云：与士龙於承明亭作。〕

※陆士衡

牵世婴时网，驾言远徂征。〔邹阳上书曰：岂拘於俗牵於世。曹子建《责躬诗》曰：举挂时网。《毛诗》曰：驾言徂东。〕饮饯岂异族，亲戚弟与兄。〔《毛诗》曰：饮饯于祢。又曰：岂伊异人，兄弟匪他。〕婉娈居人思，纡郁游了情。〔《方言》曰：倇，欢也。倇与婉同，古字通。《说文》曰：娈，慕也。班固《汉书·述哀纪》曰：婉娈董公，惟亮天工。纡郁，已见上文。〕明发遗安寐，寤言涕交缨。〔《毛诗》曰：明发不寐。又曰：独寐寤言。《淮南子》曰：雍门子以琴见孟尝君，涕流霑缨。〕分涂长林侧，挥袂万始亭。伫盼要遐景，倾耳玩馀声。〔《家语》孔子曰：倾耳而听之，不可得而闻。杜预《左氏传注》曰：玩，贪也。〕南归憩永安，北迈顿承明。〔毛苌《诗传》曰：憩，息也。顿，止舍也。〕永安有昨轨，承明子弃予。〔《毛诗》曰：弃予如遗。〕俯仰悲林薄，慷慨含辛楚。〔范晔《后汉书》刘瑜上书曰：窃为辛楚，泣血连如。楚，犹痛也。〕怀往欢绝端，悼来忧成绪。〔言和悦才往，欢已绝端。哀悼暂来，忧便成绪。毛苌《诗传》曰：怀，和也。《楚辞》曰：欲寂漠而绝端。《方言》曰：悼，哀也。〕感别惨舒翮，思归乐遵渚。〔舒翮，谓鹄。遵渚，谓鸿。言感别之情，惨於舒翮之飞鹄；思归之志，乐於遵渚之征鸿也。苏武诗曰：黄鹄一远别。郦炎诗曰：舒吾凌霄羽。《毛诗》曰：鸿飞遵渚。〕

【赠尚书郎顾彦先二首(五言)】

〔王隐《晋书》曰：顾荣，字彦先，吴人也。为尚书郎。〕

※陆士衡

大火贞朱光，积阳熙自南。〔《尔雅》曰：大火谓之大辰。郭璞曰：大火，心也。在中最明，故时候主之也。孔安国《尚书传》曰：贞，正也。朱光，朱明也。《尔雅》曰：夏为朱明。《尚书》曰：日永星火，以正仲夏。《淮南子》曰：积阳之热气生火，火气之精者为日。《尔雅》曰：熙，兴也。《续汉书》曰：日行南陆谓之夏也。〕望舒离金虎，屏翳吐重阴。〔言月离毕，天将雨也。《楚辞》曰：前望舒使先驱。王逸曰：望舒，月御也。《汉书》曰：西方，金也。《尚书·考灵耀》曰：西方秋虎。《汉书》曰：参，白虎三星。又曰：觜〈角隽〉为虎首。孔安国《尚书传》曰：昴，白虎中星，然西方七星毕昴之属，俱白虎也。《毛诗》曰：月离于毕，俾滂沲矣。《楚辞》曰：屏翳起雨。王逸曰：屏翳，雨师名也。曹子建《赠王粲诗》曰：重阴润万物。〕凄风迕时序，苦雨遂成霖。〔《左氏传》申丰曰：春无凄风，秋无苦雨。杜预曰：苦雨，为人所患苦也。《小雅》曰：迕，犯也。《庄子》曰：阴阳四时运行，各得其序。〕朝游忘轻羽，夕息忆重衾。〔轻羽，谓扇也。傅毅有《羽扇赋》。衾，已见上文。〕感物百忧生，缠绵自相寻。〔百忧、缠绵，并已见上文。〕与子隔萧墙，萧墙隔且深。〔《论语》子曰：吾恐季孙之忧，在萧墙之内也。〕形影旷不接，所讬声与音。音声日夜阔，何用慰吾心。〔《毛诗》曰：仲山甫永怀，以慰其心。〕

朝游游层城，夕息旋直庐。〔张晏《汉书注》曰：直宿曰庐也。〕迅雷中宵激，惊电光夜舒。〔《论语》曰：迅雷风烈，必变。《楚辞》曰：凌惊雷轶骇电兮。〕玄云拖朱阁，振风薄绮疏。〔《说文》曰：拖，曳也。郑玄《礼记注》曰：振，动也。风以动物，故谓之振。孔安国《尚书传》曰：薄，迫也。李尤《东观铭》曰：房闼内布，绮疏外陈，是谓东观，书籍林渊。〕丰注溢脩霤，黄潦浸阶除。〔王逸《楚辞注》曰：溜，屋宇也。《说文》曰：潦，雨水也。又曰：除，殿阶也。〕停阴结不解，通衢化为渠。沉稼湮梁颍，流民溯荆徐。〔《广雅》曰：湮，没也。梁、颍，二地名也。毛苌《诗传》曰：溯，向也。荆、徐，二州名也。〕眷言怀桑梓，无乃将为鱼。〔《毛诗》曰：眷言顾之。又曰：惟桑与梓，必恭敬止。《左氏传》曰：天王使刘定公劳赵孟，馆於洛汭。刘子曰：美哉禹功，明德远矣。微禹，吾其鱼乎？〕

【赠顾交阯公真一首(五言)】〔《晋百官名》曰：交州刺史顾秘，字公真。〕

※陆士衡

顾侯体明德，清风肃已迈。〔《周易》曰：君子体仁足以长人。郑玄曰：体，生也。《尚书》曰：先王既勤用明德。胡广书曰：建鸿德，流清风。〕发迹翼藩后，改授抚南裔。〔藩后，吴王也。《顾氏谱》曰：秘为吴王郎中令。南裔，谓交趾也。《解嘲》曰：骠骑发迹於祈连。蔡邕《陈球碑》曰：远镇南裔，近抚侯服。郑玄《周礼注》曰：抚，安也。〕伐鼓五岭表，扬旌万里外。〔《汉书》曰：秦北为长城之役，南有五岭之戍。裴渊《广州记》：五岭云、大庾、始安、临贺、桂阳、揭阳。《汉书》刘向上疏曰：甘延寿悬旌万里之外。〕远绩不辞小，立德不在大。〔《左氏传》刘子谓赵孟曰：子盍亦远绩禹功而大庇民焉。又穆叔曰：大上有立德，其次立功。〕高山安足凌，巨海犹萦带。〔《古辩异》博游曰：众星累累如连贝，江河四海如衣带。〕惆怅瞻飞驾，引领望归旆。〔《楚辞》曰：惆怅兮而私自怜。《左氏传》穆叔谓晋侯曰：引领西望曰：庶几乎？〕

【赠从兄车骑一首(五言)】〔集云：陆士光。〕

※陆士衡

孤兽思故薮，离鸟悲旧林。〔《周礼》曰：薮牧，养蕃鸟兽。郑玄曰：泽无水曰薮。〕翩翩游宦子，辛苦谁为心。〔《汉书·薄昭与淮南王书》曰：游宦事人。〕仿佛谷水阳，婉娈昆山阴。〔《楚辞》曰：时仿佛以遥见。陆道瞻《吴地记》曰：海盐县东北二百里有长谷，昔陆逊陆凯居此。谷东二十里有昆山，父祖葬焉。《穀梁传》曰：水北曰阳。婉娈，已见上文。〕营魄怀兹土，精爽若飞沈。〔《老子》曰：载营魄抱一，能无离乎？锺会曰：载，辞也。经护为营，形气为魄，谓魂魄经护其形气，使之长存也。《论语》子曰：小人怀土。《左氏传》乐祈曰：心之精爽，是谓魂魄。〕寤寐靡安豫，愿言思所钦。〔《东京赋》曰：膺多福以安悆。《毛诗》曰：原言思子。《嵇康赠秀才诗》曰：思我所钦。〕感彼归途艰，使我怨慕深。〔《孟子》万章问曰：舜往于田，日号泣於旻天。何谓其号泣也？孟子曰：怨慕也。《集本》云：归涂顺也。〕安得忘归草，言树背与衿。〔《韩诗》曰：焉得萱草，言树之背。然衿，犹前也。〕斯言岂虚作，思鸟有悲音。

【答张士然一首(五言)】

〔孙盛《晋阳秋》曰：张悛，字士然，少以文章与陆机友善。〕

※陆士衡

洁身跻秘阁，秘阁峻且玄。〔《四子讲德论》曰：絜身修思。《吊魏武》曰：机出补著作，游乎秘阁。然秘书省亦为秘阁。《说文》曰：玄，幽远也。谓秘阁之幽远也。〕终朝理文案，薄暮不遑暝。〔《毛诗》曰：不遑假寐。暝，古眠字。〕驾言巡明祀，致敬在祈年。〔驾言，已见上文。《毛诗》曰：敬祭明祀。《礼记》曰：拜至，所以致敬也。《毛诗》曰：祈年孔夙。郑玄曰：我祈丰年甚早也。〕逍遥春王圃，踯躅千亩田。〔《晋宫阁铭》曰：洛阳宫有春王园。踯躅与蹢躅同。《礼记》曰：天子为籍田千亩。〕回渠绕曲陌，通波扶直阡。〔《风俗通》曰：南北曰阡，东西曰陌。〕嘉穀垂重颖，芳树发华颠。〔《尚书》曰：农殖嘉穀。《广雅》曰：颠，末也。〕余固水乡土，惣辔临清渊。〔水乡，谓吴也。《汉书》曰：武功中水乡人三舍垫为池。《家语》孔子曰：善御者，正身以惣辔。〕戚戚多远念，行行遂成篇。〔《楚辞》曰：居戚戚而不解。〕

【为顾彦先赠妇二首(五言)】

〔《集》云：为全彦先作。今云顾彦先，误也。且此上篇赠妇，下篇答，而俱云赠妇，又误也。〕

※陆士衡

辞家远行游，悠悠三千里。〔《鹦鹉赋》曰：女辞家而適人。蔡琰诗曰：悠悠三千里，何时复来会。〕京洛多风尘，素衣化为缁。〔毛苌《诗传》曰：缁，黑色。〕修身悼忧苦，感念同怀子。〔《孟子》曰：古之人不得志，修身见於世。《列子》曰：卑辱则忧苦。〕隆思辞心曲，沉欢滞不起。〔薛君《韩诗章句》曰：时风又且暴，使己思益隆。《毛诗》曰：乱我心曲。〕欢沉难克兴，心乱谁为理。原假归鸿翼，翻飞浙江汜。〔魏文帝《喜霁赋》曰：思寄身於鸿鸾，举六翮而轻飞。《毛诗》曰：江有汜。〕东南有思妇，长叹充幽闼。〔曹子建《七哀诗》曰：上有愁思妇，悲叹有馀哀。《西京赋》曰：重闺幽闼。〕借问叹何为，佳人眇天末。〔《西京赋》曰：眇天末以远期。〕游宦久不归，山川脩且阔。〔游宦，已见上文。〕形影参商乖，音息旷不达。〔《左氏传》子产曰：昔高辛氏有二子，伯曰阏伯，季曰实沉，居旷林，不相能，日寻干戈，以相征讨。后帝不臧，迁阏伯于商丘，主辰，商人是因，故辰为商星。迁实沉于大夏，主参，唐人是因，以服事夏商。其季世曰唐叔，故参为晋星。《法言》曰：吾不睹参辰之相比也。音息，音问消息也。《广雅》曰：旷，久也。〕离合非有常，譬彼弦与括。〔《吕氏春秋》曰：夫万物成则毁，合则离，离则复合，合则复离。刘熙《释名》曰：矢末曰括。括，会也，与弦会。〕原保金石躯，慰妾长饥渴。〔金石，已见上文。《李陵赠苏武诗》曰：思得琼树枝，以解长饥渴。〕

【赠冯文罴一首(五言)】

※陆士衡

昔与二三子，游息承华南。〔二三子及承华，已见上文。〕拊翼同枝条，翻飞各异寻。〔班固《汉书》曰：抚翼俱起。〕苟无凌风翮，徘徊守故林。〔《庄子》曰：鹊巢於高榆之巅。巢折，凌风而起。〕慷慨谁为感，原言怀所钦。〔所钦，已见上文。〕发轸清洛汭，驱马大河阴。〔《尚书》曰：东至于洛汭。孔安国曰：水北曰汭。《穀梁传》曰：水南曰阴。〕伫立望朔涂，悠悠迥且深。〔冯在斥丘，故云朔涂。《毛诗》曰：伫立以泣。王粲《赠士孙文始诗》曰：虽则同域，邈其迥深。〕分索古所悲，志士多苦心。〔古诗曰：晨风怀苦心。〕悲情临川结，苦言随风吟。〔张平子书曰：酸者不能不苦於言。〕愧无杂珮赠，良讯代兼金。〔《毛诗》曰：知子之来之，杂珮以赠之。《孟子》曰：齐王餽兼金一百，而不受。赵歧曰：兼金，其价兼倍於恶金也。〕夫子茂远猷，款诚寄惠音。〔《尚书》曰：远尔猷。《秦嘉赠妇诗》曰：何用叙我心，遗思致款诚。《好色赋》曰：絜斋俟兮惠音声。〕

【赠弟士龙一首(五言)】

※陆士衡

行矣怨路长，惄焉伤别促。〔《论语》曰：君命召，不俟驾行矣。曹子建《赠白马王》诗曰：怨彼东路长。诗曰：我心忧伤，惄焉如捣。《方言》曰：愵，忧也。自关而西，秦晋之间。或曰惄。曹子建送应氏《诗》曰：别促会日长。〕指途悲有馀，临觞欢不足。我若西流水，子为东峙岳。〔言己逝，如西流之不息。云止，类东岳之不移也。〕慷慨逝言感，徘徊居情育。〔逝，机自谓也。居，谓云也。言慷慨不平，逝者之言多感；徘徊兴恋，居者之志弥生。〕安得携手俱，契阔成騑服。〔《毛诗》曰：死生契阔，与子成说。又曰：携手同行。毛苌曰：契阔，{勤心}苦也。《说文》曰：騑，骖傍马也。郑玄《毛诗笺》曰：两服，中央夹辕也。〕

【为贾谧作赠陆机一首(四言)】

※潘安仁

肇自初创，二仪烟煴。〔《周易》曰：易有太极，是生两仪。王肃曰：两仪，天地也。《易》曰：天地烟煴，万物化醇。〕粤有生民，伏羲始君。结绳阐化，八象成文。〔《剧秦美新》曰：爰初生民。《周易》曰：上古结绳而治，后世圣人易之以书契。又曰：古者包牺氏之王天下也，使作八卦，以通神明之德，以类万物之情。包牺，即伏牺也。《声类》曰：阐，大开也。〕芒芒九有，区域以分。〔其一。《左氏传》魏绛曰：虞人之箴曰：芒芒禹迹，画为九州。杜预云：芒芒，远貌也。《毛诗》曰：方命厥后，奄有九有。毛苌曰：九有，九州也。〕神农更王，轩辕承纪。〔《史纪》曰：轩辕为天子，代神农氏，是为黄帝，顺天地之纪。《家语》，孔子曰：古之王者，易代改号，取法五行。五行更王，终始相生也。〕画野离疆，爰封众子。〔《汉书》曰：昔在黄帝，画野分州，得百姓之国万区。《史纪》曰：黄帝二十五子，得其姓者一十四人。〕夏殷既袭，宗周继祀。〔《楚辞》曰：思尧舜兮袭兴。《毛诗》曰：赫赫宗周。〕绵绵瓜瓞，六国互峙。〔其二。《毛诗》曰：绵绵瓜瓞，民之初生，自土沮漆。六国，谓韩、燕、赵、魏、齐、楚也。〕强秦兼并，吞灭四隅。〔《史记》曰：秦始皇初并天下。班固《汉书》述曰：孝武行师，吞灭海隅。《淮南子》曰：经营四隅，还反於枢。高诱曰：隅，犹方也。〕子婴面榇，汉祖膺图。〔子婴汉祖，并已见上文。《左氏传》曰：楚子围许，许僖公见楚子於武城。面缚衔璧，大夫衰绖，士舆榇。《东京赋》曰：高祖膺录受图。曹植《大魏篇》曰：大魏膺符。〕灵献微弱，在湦则渝。〔范晔《后汉书》曰：孝灵皇帝讳宏，肃宗玄孙也。桓帝崩，无子，即皇帝位。又曰：孝献皇帝讳协，灵帝中子也。灵帝崩，即皇帝位。曾子曰：沙在泥，与之皆黑。赵歧《孟子章句》曰：白沙入泥，不染自黑。《尔雅》曰：渝，变也。〕三雄鼎足，孙启南吴。〔其三。三雄，即三国之主。班固《汉书》述曰：三雄是败。《汉书》蒯通说韩信曰：方今足下三分天下，鼎足而居。〕南吴伊何，僣号称王。〔《吴志》曰：黄龙元年，权即皇帝位。《春秋命历序》曰：吴楚驹胜，僣号称王。驹，景驹也。胜，陈胜也。《字书》曰：僣，假也。〕大晋统天，仁风遐扬。〔谓武帝也。《周易》曰：大哉乾元，万物资始。乃统天。《典引》曰：仁风翔于海表。〕伪孙衔璧，奉土归疆。〔伪孙，谓皓也。《吴志》曰：孙皓，字元宗，和子也。孙休薨，皓立。晋命王濬伐皓。皓致书於濬，濬受皓之降。衔璧，已见上句。〕婉婉长离，凌江而翔。〔其四。长离，喻机也。《楚辞》曰：驾八龙之婉婉。《汉书》曰：长丽前掞光耀明。臣瓒曰：长离，灵鸟也。离与丽古字通。〕长离云谁？咨尔陆生。〔《毛诗》曰：云谁之思。又曰：咨尔殷商。〕鹤鸣九皋，犹载厥声。〔《毛诗》曰：鹤鸣九皋，声闻于天。又曰：厥声载路。〕况乃海隅，播名上京。〔海隅，谓吴也。《尚书》曰：至于海隅。范晔《后汉书》沮授谓袁绍曰：将军弱冠登朝，播名海内。孔安国《尚书传》曰：播，布也。〕爰应旌招，抚翼宰庭。〔其五。臧荣绪《晋书》曰：太熙末，太傅杨骏辟机为祭酒。《孟子》曰：夫招士以旂，大夫以旌。抚翼，已见上文。宰，谓骏也。宰或为紫，非也。〕

储皇之选，实简惟良。〔《汉书》疏广曰：太子师友，必之天下英俊。《尔雅》曰：简，择也。《尚书》曰：时惟良显哉？孔安国曰：是惟良臣，则君显明於世。〕英英朱鸾，来自南冈。〔鸾，亦喻机也。毛苌《诗传》曰：英，鲜明也。王逸《楚辞》序曰：虬龙鸾凤，以讬君子。《毛诗》曰：我来自东。〕曜藻崇正，玄冕丹裳。〔谓为洗马也。崇正，太子之宫也。臧荣绪《晋书》曰：世祖以皇太子富於春秋，初命讲孝经於崇政殿。《周礼》曰：大夫玄冕。《礼记》曰：君朱韠。《环济要略》曰：韠以象裳色。〕如彼兰蕙，载采其芳。〔其六。〕藩岳作镇，辅我京室。〔谓吴王也。班固《卢绾述》曰：绾自同闬，镇我北疆。《毛诗》曰：大启尔宇，为周室辅。〕旋反桑梓，帝弟作弼。〔桑梓，已见上文。作弼，谓为吴王郎中令也。〕或云国宦，清涂攸失。〔《汉书》曰：武有淮南衡山之谋，作左宦之律。应劭曰：人道尚右，今舍天子而仕诸侯，故谓之左宦。〕吾子洗然，恬淡自逸。〔其七。《庄子》曰：庚桑子之始来也，吾洒然异之。郑玄《礼记注》曰：洒如，肃敬也。《文子》曰：静漠恬淡。《说文》曰：淡，安也。《毛诗》曰：我不敢效我友自逸。《陈太丘碑》曰：澹然自逸。〕廊庙惟清，俊乂是延。〔《史记》曰：贤人深谋於廊庙。《尔雅》曰：室有东西厢曰庙。犍为舍人曰：殿有东西小堂也。然廊庙君之居，臣朝觐之所，故曰俊乂是延也。《尚书》曰：俊乂在官。郑玄《周礼注》曰：延，进也。〕擢应嘉举，自国而迁。〔《方言》曰：擢，拔也。〕齐辔群龙，光赞纳言。〔谓为尚书郎也。杨雄《河东赋》曰：建乾坤之贞兆兮，将悉总之以群龙。韦昭曰：比群贤也。《尚书》帝曰：龙，命汝作纳言。应劭《汉书注》曰：纳言，如今尚书官。机为郎，故曰光赞也。郑玄《周礼注》曰：赞，佐也。〕优游省闼，珥笔华轩。〔其八。《毛诗》曰：优游尔休矣。崔骃《奏记》，窦宪曰：珥笔持牍，拜谒曹下。韦昭《汉书注》曰：槛，殿上栏轩上板。〕昔余与子，缱绻东朝。〔《左氏传》臧昭伯曰：缱绻从公，无通外内也。〕虽礼以宾，情同友僚。嬉娱丝竹，抚鞞舞韶。〔《礼记》曰：丝竹，乐之器也。《字林》曰：鞞，小鼓也。《尚书》曰：箫韶九成。孔安国曰：韶，舜乐名。〕脩日朗月，携手逍遥。〔其九。〕自我离群，二周于今。〔《礼记》曰：子夏曰：吾离群索居。《毛诗》曰：自我不见，于今三年。〕虽简其面，分著情深。〔孔安国《尚书传》曰：简，略也。袁绍《与公孙瓒书》曰：分著丹青。〕子其超矣，实慰我心。〔《毛诗》曰：实获我心。〕发言为诗，俟望好音。〔其十。《毛诗序》曰：在心为志，发言为诗。《毛诗》曰：谁将西归，怀之好音。〕欲崇其高，必重其层。〔郭璞《山海经注》曰：层，重也。〕立德之柄，莫匪安恒。〔《周易》曰：谦，德之柄也。恒，德之固也。〕在南称甘，度北则橙。〔言甘以移植而易名，恐人徙居而变节，故引以诫之。《淮南子》曰：江南橘，树之江北，而化为橙。《博物志》曰：橘柚类甚多，甘橙枳皆是。〕崇子锋颖，不颓不崩。〔其十一。郑玄《礼记注》曰：崇，犹尊也。挚伯陵《答司马迁书》曰：有能者见锋颖之秋毫。《毛诗》曰：如南山之寿，不骞不崩。〕

【赠陆机出为吴王郎中令一首(四言)】

※潘正叔〔《文章志》曰：潘尼，字正叔，少有清才。初应州辟。后以父老，归供养。父终，乃出仕，位终大常。〕

东南之美，曩惟延州。〔《尔雅》曰：东南之美者，有会稽之竹箭焉。《左氏传》曰：吴子使屈狐庸聘于晋。赵文子问焉，曰：延州来季子，其果立乎？杜预曰：延州来，季札邑也。〕显允陆生，於今鲜俦。〔《毛诗》曰：显允君子，莫不令德。〕振鳞南海，濯翼清流。〔《高唐赋》曰：振鳞奋翼。应德琏《建章台集诗》曰：濯翼陵高梯。〕婆娑翰林，容与坟丘。〔其一。《答宾戏》曰：婆娑乎术艺之场。《长杨赋》曰：借翰林以为主人。《左氏传》楚左史倚相趋过，王曰：是史也，能读三坟、五典、八索、九丘。〕玉以瑜润，随以光融。〔《礼记》，孔子曰：君子比德於玉焉？温润而泽，仁也。瑜不掩瑕，忠也。郑玄曰：瑜，其中间美者。随，随珠，已见上文。杜预《左氏传注》曰：融，朗也。〕乃渐上京，乃仪储宫。〔《周易》曰：鸿渐于陆，其羽可以为仪。吉。〕玩尔清藻，味尔芳风。〔玩，犹爱也。祢衡《颜子碑》曰：秀不实，振芳风。〕泳之弥广，挹之弥冲。〔其二。《毛诗》曰：汉之广矣，泳之游之。毛苌曰：潜行为泳。又曰：挹，〈奭斗〉也。《老子》曰：大满若冲。《字书》曰：冲，犹虚也。〕昆山何有，有瑶有珉。〔《新序》晋平公叹曰：嗟乎！安得贤士大夫，与共此乐。船人固桑对曰：夫剑产於越，珠产江汉，玉产昆山，此三宝皆无足而致。今君苟好士，则贤士至矣。《说文》曰：瑶，玉美者。又曰：珉，石之美者。〕及尔同僚，具惟近臣。〔臧荣绪《晋书》曰：正叔，元康初拜太子舍人。机仕东宫，已见上文。《毛诗》曰：我虽异事，及尔同僚。《东京赋》曰：具惟帝臣。《国语》曰：近臣尽规。〕予涉素秋，子登青春。〔素秋，喻老。青春，喻少也。刘桢《与临淄侯书》曰：肃以素秋则落。《楚辞》曰：青春爰谢。〕愧无老成，厕彼日新。〔其三。《毛诗》曰：虽无老成人，尚有典刑。《周易》曰：大畜，刚健笃实辉光，日新其德。〕祈祈大邦，惟桑惟梓。〔《毛诗》曰：采繁祈祈。毛苌曰：祁祁，众多也。〕穆穆伊人，南国之纪。〔《毛诗》曰：穆穆鲁侯。又曰：所谓伊人。又曰：滔滔江汉，南国之纪。〕帝曰尔谐，惟王卿士。〔《尚书》帝曰尔谐。〕俯偻从命，爰恤奚喜？〔其四。《左氏传》孟僖子召其大夫曰：吾闻将有达者曰孔丘，圣人之后也。其祖弗父何？始有国而授厉公，及正考父，佐戴武宣，三命兹恭敬。其鼎铭曰：一命而偻，再命而〈亻区〉，三命而俯，循墙而走，莫余敢侮。〕我车既巾，我马既秣。〔《周礼》：巾车下，大夫二人。郑玄曰：巾，犹衣也。秣马，已见上文。〕星陈夙驾，载脂载辖。〔《尚书大传》八伯歌曰：烂然星陈。《毛诗》曰：星言夙驾，说于桑田。又曰：载脂载辖，还车言迈。〕婉娈二宫，徘徊殿闼。醪澄莫飨，孰慰饥渴？〔其五。《淮南子》曰：酒澄而不饮。《孔丛子》子思谓鲁穆公曰：君若饥渴待贤也。〕昔子忝私，贻我蕙兰。〔陆集有《赠正叔诗》。〕今子徂东，何以赠旃？〔徂东，谓適吴也。《毛诗》曰：驾言徂东。又曰：何以赠之。〕寸晷惟宝，岂无玙璠。〔《淮南子》曰：圣人不贵尺之璧，而重寸之阴，难得而易失也。《说文》曰：晷，景也。玙璠，美玉也。〕彼美陆生，可与晤言。〔其六。《毛诗》曰：彼美淑姬，可以晤言。郑玄曰：晤，犹对也。〕

【赠河阳一首(五言)】

※潘正叔

密生化单父，子奇莅东阿。〔《吕氏春秋》曰：密子贱治亶父，弹鸣琴，身不下堂，亶父治。巫马期以戴星出入，日夜不居，以身亲之，而亶父亦治。巫马期以问於密子，密子曰：我之任人，子之任力。任力者固劳，任人者固逸。《说苑》曰：子奇年十八，齐君使治阿。既行，齐君悔之，遣使追。使者返曰：子奇必能矣，共载者，皆白首者也。子奇至阿，铸库兵以为耕器。魏闻童子为君，库无兵，仓无粟，乃起兵击之。阿人父率子，兄率弟，以私兵战，遂败魏师。〕桐乡建遗烈，武城播弦歌。〔《汉书》曰：朱邑，字仲卿，庐江人。少时为舒桐乡啬夫，廉平不苛，后为大司农。病且死，属其子曰：我故为桐乡吏，其人爱我，必葬我桐乡，后世子孙奉我不如桐乡人。及死，其子葬之桐乡西郭外，人果共立为邑起冢立祠，祭至今不绝。班固《说东平王苍》曰：遗烈著於无穷。《论语》曰：子之武城，闻弦歌之声。孔安国曰：子游为武城宰。〕逸骥腾夷路，潜龙跃洪波。〔骥龙，喻岳也。〕弱冠步鼎铉，既立宰三河。〔岳早辟贾充府，出为河阳令。《礼记》曰：人生二十曰弱冠。《周易》曰：鼎，金铉。郑玄曰：金铉，喻明道。能举居之官职也。《尚书注》曰：鼎，三公象也。《论语》曰：三十而立。《汉书》东方朔曰：汉去三河之地，止霸浐以西。〕流声馥秋兰，摛藻艳春华。〔《家语》孔子曰：流声后裔，非唯学之所致耶。《楚词》曰：秋兰兮青青。《说文》曰：摛，舒也。摛藻春华，已见上文。〕徒美天姿茂，岂谓人爵多？〔《风俗通》曰：太尉掾范滂，天姿聪叡。《孟子》曰：有天爵，有人爵，仁义忠信，乐善不倦，此天爵也。公卿大夫，此人爵也。古之人，脩其天爵而人爵从之。今之人，修天爵以要人爵，既得人爵，而弃天爵，终亦亡矣。〕

【赠侍御史王元贶一首(五言)】

※潘正叔

昆山积琼玉，广厦构众材。〔昆山出玉，已见上文。《慎子》曰：廊庙之材，非一木之枝。〕游鳞萃灵沼，抚翼希天阶。〔游鳞，龙也。毛苌《诗传》曰：萃，集也。《毛诗》曰：王在灵沼。《楚辞》曰：攀天阶而下视。〕膏兰孰为销？济治由贤能。〔《汉书》曰：龚遂卒，有父老来吊曰：薰以香自烧，膏以明自销。〕王侯厌崇礼，回迹清宪台。〔《汉书》上谓严助曰：君厌承明之庐。张孟阳《魏都赋》注曰：听政殿左崇礼门。《汉官仪》曰：御史为宪台也。〕蠖屈固小往，龙翔乃大来。〔《周易》曰：尺蠖之屈，以求伸也；龙蛇之蛰，以存身也。又曰：泰，小往大来。吉。郭璞《方言》注曰：尺蠖又呼为步屈也。〕协心毗圣世，毕力赞康哉！〔《尚书》曰：三后协心。《毛诗》曰：天子是毗。郑玄曰：毗，辅也。《吕氏春秋》曰：百官有司之事，毕力竭智矣。《尚书》咎由乃歌曰：元首明哉！股肱良哉！庶事康哉！〕

《文选》　唐·李善注



