---
---
---
title: 卷十一 赋己
---

◎游览

【登楼赋】〔盛弘之《荆州记》曰：当阳县城楼，王仲宣登之而作赋。〕

※王仲宣〔《魏志》曰：王粲，字仲宣，山阳人。献帝西迁，粲从至长安。以西京扰乱，乃之荆州依刘表。后太祖辟为右丞相掾。魏国建，为侍中，卒。〕

登兹楼以四望兮，聊暇日以销忧。〔冯衍《显志赋》曰：伏朱楼而四望，采三秀之华英。《孙卿子》曰：多暇日者，其出入远也。贾逵《国语注》曰：暇，闲也。暇或为假。《楚辞》曰：迁逡次而勿驱，聊假日以消时。边让《章华台赋》曰：冀弥日以销忧。《汉书·东方朔》曰：销忧者莫若酒。〕览斯宇之所处兮，实显敞而寡仇。〔《说文》曰：屋宇边，谓楼之宇也。《西京赋》曰：虽斯宇之既坦。李尤《高安馆铭》曰：增台显敞，禁室静幽。《苍颉篇》曰：敞，高显也。《尔雅》曰：仇，匹也。〕挟清漳之通浦兮，倚曲沮之长洲；〔挟，犹带也。《山海经》曰：荆山，漳水出焉，而东南注于睢。《汉书·地理志》曰：汉中房陵东山，沮水所出，至郢入江。睢与沮同。〕背坟衍之广陆兮，临皋隰之沃流。〔杜预《左氏传注》曰：陆，道也。孟康《汉书注》曰：沃，灌溉也。〕北弥陶牧，西接昭丘；〔《尔雅》曰：弥，终也。谓终极也。盛弘之《荆州记》曰：江陵县西有陶朱公家。其碑云是越之范蠡，而终於陶。《尔雅》曰：郊外曰牧。《荆州图记》曰：当阳东南七十里有楚昭王墓，登楼则见，所谓昭丘。〕华实蔽野，黍稷盈畴。〔《春秋文耀钩》曰：春致其时，华实乃荣。《说文》曰：畴，耕治之田也。贾逵《国语注》曰：一井为畴。〕虽信美而非吾土兮，曾何足以少留？〔《楚辞》曰：虽信美而无礼。《北征赋》曰：曾不得乎少留。《说文》曰：曾，谓辞之舒也。〕

遭纷浊而迁逝兮，漫逾纪以迄今。〔纷浊，喻代乱也。《楚辞》曰：吸精粹而吐纷浊。孔安国《尚书传》曰：十二年曰纪。《毛诗》曰：以迄于今。毛苌曰：迄，至也。〕情眷眷而怀归兮，孰忧思之可任？〔《韩诗》曰：眷眷怀顾。《毛诗》曰：岂不怀归。毛苌曰：怀，思也。杜预《左氏传注》曰：任，当也。〕凭轩槛以遥望兮，向北风而开襟。〔言感北风逾增乡思也。《小雅》曰：凭，依也。《汉书》曰：天子自轩槛上隤铜丸。韦昭曰：轩槛，殿上栏轩上板也。《风赋》曰：有风飒然而至，王乃披襟而当之。〕平原远而极目兮，蔽荆山之高岑。〔《楚辞》曰：目极千里伤春心。《汉书》临沮县，荆山在东北也。《尔雅》曰：山小而高曰岑。〕路逶迤而脩迥兮，川既漾而济深。〔逶迤，长貌也。《尔雅》曰：迥，远也。《韩诗》曰：江之漾矣，不可方思。薛君曰：漾，长也。《毛诗》曰：济有深涉。《尔雅》曰：济，渡也。〕悲旧乡之壅隔兮，涕横坠而弗禁。〔《楚辞》曰：忽临睨夫旧乡。汉中山王胜曰：不知涕泣之横集。〕昔尼父之在陈兮，有归欤之叹音〔《左氏传》曰：孔丘卒，公诔之曰：尼父，无自律。《论语》子在陈曰，归欤归欤。〕锺仪幽而楚奏兮，庄舄显而越吟。〔《左氏传》曰：晋侯观于军府，见锺仪，问曰：南冠而絷者，谁也？有司对曰：郑人所献楚囚也。使税之，问其族，对曰：伶人也。使与之琴，操南音。公曰：乐操土风，不忘旧也。《史记》曰：陈轸適楚，秦惠王曰：子去寡人之楚，亦思寡人不？陈轸对曰：昔越人庄舄，仕楚执珪，有顷而病。楚王曰：舄，故越之鄙细人也。今仕楚执珪，富贵矣，亦思越不？对曰：凡人之思故，在其病也。彼思越，则越声，不思越则且楚声。人往听之，犹尚越声也。今臣虽弃逐之楚，岂能无秦声者哉？〕人情同於怀土兮，岂穷达而异心？〔穷，谓锺仪。达，谓庄舄。《论语》子曰：小人怀土。孔安国曰：怀，思也。《吕氏春秋》曰：道德於此，穷达一也。〕

惟日月之逾迈兮，俟河清其未极。〔《尚书》云：日月逾迈，若弗云来。《左氏传》郑子驷曰：周诗有之，俟河之清，人寿几何。杜预曰：逸诗也。《尔雅》曰：极，至也。〕冀王道之一平兮，假高衢而骋力。〔贾逵《国语注》曰：觊，望也。冀与觊同。《尚书》曰：王道正直。孔安国曰：王道平直也。高衢，谓大道也。薛君《韩诗章句》曰：骋，驰也。〕惧匏瓜之徒悬兮，畏井渫之莫食。〔《论语》子曰：吾岂匏瓜也哉？焉能系而不食。郑玄曰：我非匏瓜，焉能系而不食者？冀往仕而得禄。《周易》曰：井渫不食，为我心侧。郑玄曰：谓已浚渫也，犹臣脩正其身以事君也。张璠曰：可为侧然，伤道未行也，然不食以被任用也。〕步栖迟以徙倚兮，白日忽其将匿。〔《毛诗》曰：衡门之下，可以栖迟。《楚辞》曰：步徙倚而遥思。杜预《左氏传注》曰：匿，藏也。〕风萧瑟而并兴兮，天惨惨而无色。〔《楚辞》曰：萧瑟兮草木摇落而变衰。《通俗文》曰：暗色曰黲。惨与黲古字通。〕兽狂顾以求群兮，鸟相鸣而举翼。〔《楚辞》曰：狂顾南行。王逸曰：狂，犹遽也。《大戴礼·夏小正》曰：鸣也者，相命也。〕原野阒其无人兮，征夫行而未息。〔原野阒无农人，但有征夫而已。《周易》曰：窥其户，阒其无人。《埤苍》曰：阒，静也。《毛诗》曰：駪駪征夫。〕心凄怆以感发兮，意忉怛而憯恻。〔《广雅》曰：感，伤也。《毛诗》曰：劳心忉忉。毛苌曰：忧劳也。又曰：劳心怛怛。毛苌曰：怛怛，犹忉怛也。〕循堦除而下降兮，气交愤於胸臆〔司马彪《上林赋注》曰：除，楼阶也。杜预《左氏传注》曰：交，戾也。王逸《楚辞注》曰：愤，懑也。《说文》曰：臆，胸也。〕夜参半而不寐兮，怅盘桓以反侧。〔《方言》曰：参，分也。《韩子》曰：卫灵公泊濮水，夜分，而闻有鼓瑟者。《毛诗》曰：耿耿不寐。《易》曰：初九，盘桓，利居贞。《广雅》曰：盘桓，不进也。《毛诗》曰：展转反侧。〕

【游天台山赋(并序)】

支遁《天台山铭序》曰：余览《内经山记》云：剡县东南有天台山。

※孙兴公〔何法盛《晋中兴书》曰：孙绰，字兴公，太原人也。为章安令，稍迁散骑常侍，领著作郎，寻转廷尉卿，卒。于时才笔之士，绰为其冠。〕

天台山者，盖山岳之神秀者也。〔《广雅》曰：秀，异也。〕涉海则有方丈、蓬莱，登陆则有四明、天台。〔方丈、蓬莱，皆海中名山也。《尔雅》曰：高平曰陆。谢灵运《山居赋注》曰：天台、四明相接连。四明、方石四面，自然开窗。〕皆玄圣之所游化，灵仙之所窟宅。〔《名山略记》曰：天台山，即是定光寺诸佛所降葛仙公山也。〕夫其峻极之状，嘉祥之美，〔《毛诗》曰：嵩高维岳，峻极于天。《东京赋》曰：备致嘉祥。〕穷山海之环富，尽人神之壮丽矣。〔《埤苍》曰：瑰玮，珍琦也。〕所以不列於五岳，阙载於常典者，〔《尔雅》曰：太山为东岳，华山为西岳，衡山为南岳，常山为北岳，嵩山为中岳。常典，五经之流也。〕岂不以所立冥奥，其路幽迥，〔冥奥者，冥冥深奥也。幽迥，遐远也。〕或倒景於重溟，或匿峰於千岭。〔重溟，谓海也。山临水而影倒，故曰倒景也。〕始经魑魅之途，卒践无人之境。〔杜预《左氏传注》曰：魑，山神。魅，怪物。《庄子》曰：其道幽远而无人。〕举世罕能登陟，王者莫由禋祀，〔刘兆《穀梁注》曰：举，尽也。《楚辞》曰：举世皆然将谁告。孔安国《尚书传》曰：精意以享谓之禋。〕故事绝於常篇，名标於《奇纪》。〔《广雅》曰：绝，灭也。篇，即常典也。《广雅》曰：标，书也。《奇纪》，即《内经·山记》。〕

然图像之兴，岂虚也哉！非夫遗世玩道，绝粒茹芝者，乌能轻举而宅之？〔《列仙传》曰：赤松子好食松实，绝穀。孔安国《尚书传》曰：米食曰粒。《列仙传》赞曰：吞水须，茹芝茎，断食休粮，以除穀气。《广雅》曰：茹，食也。《楚辞》曰：原轻举而远游。〕非夫远寄冥搜，笃信通神者，何肯遥想而存之？〔言非寄情遐远，搜访幽冥，笃信善道，通神感化者，何肯存之也。〕余所以驰神运思，昼咏宵兴，俯仰之间，若已再升者也。〔《庄子》老聃谓崔臞曰：其疾也哉，俯仰之间，再抚四海之外也。王弼《周易注》曰：若辞也。臞音劬。〕方解缨络，永托兹岭。〔方，犹将也。缨络，以喻世网也。《说文》曰：婴，绕也。缨与婴通。郭璞《山海经注》曰：络，绕也。〕不任吟想之至，聊奋藻以散怀。〔《归田赋》曰：挥翰墨以奋藻。〕

太虚辽廓而无阂，运自然之妙有，〔太虚，谓天也。自然，谓道也。无阂，谓无名。妙有，谓一也。言大道运彼自然之妙一，而生万物也。《管子》曰：虚而无形谓之道。《鵩鸟赋》曰：寥廓忽荒。《老子》曰：天法道，道法自然。锺会曰：莫知所出，故曰自然。王弼曰：自然，无义之言，穷极之辞也。又曰：妙者，极之微也。老子曰：道生一。王弼曰：一数之始，而物之极也。谓之为妙有者，欲言有，不见其形，则非有，故谓之妙；欲言其物由之以生，则非无，故谓之有也。斯乃无中之有，谓之妙有也。阮籍通老子论曰：道者自然。《易》谓之太极，《春秋》谓之元，《老子》谓之道也。〕融而为川渎，结而为山阜。〔《老子》曰：三生万物。锺会曰：散而为万物也。融，犹销也。班固《终南山赋》曰：流泽遂而成水，停积结而为山。〕嗟台岳之所奇挺，寔神明之所扶持。〔《广雅》曰：挺，出也。《鲁灵光殿赋序》曰：岂非神明依凭支持者也。〕荫牛宿以曜峰，托灵越以正基。〔天台越境，故云牛宿也。《汉书》曰：越地，牵牛之分野。〕结根弥於华岱，直指高於九疑。〔结，犹固也。《南都赋》曰：结根竦本，华岱九疑，皆山名也。刘瓛《周易义》曰：弥，广也。〕应配天於唐典，齐峻极於周诗。〔配，犹对也。《左氏传》周史谓陈侯曰：姜，太岳之后也。山岳则配天。杜预曰：姜姓之先，为尧四岳，故曰唐典也。〕

邈彼绝域，幽邃窈窕。〔王逸《楚辞注》曰：邈，远也。绝，远也。《鲁灵光殿赋》曰：璇室〈女便〉娟以窈窕，洞房叫窱而幽邃。王逸曰：邃，深也。〕近智以守见而不之，之者以路绝而莫晓。〔近智，犹小智也。《尔雅》曰：之，往也。言近智守所见而不之，假有之者，以其路断绝，莫之能晓也。《方言》曰：晓，知也。〕哂夏虫之疑冰，整轻翮而思矫。〔言浅近小智，同乎夏虫，今既哂之，故整翮思矫也。马融《论语注》曰：哂，笑也。《庄子》北海若谓河伯曰：夏虫不可以语於冰者，笃於时也。司马彪曰：厚信其所见之时也。《方言》曰：矫，飞也。〕理无隐而不彰，启二奇以示兆：〔刘向列女传曰：名无细而不闻，行无隐而不彰。二奇，赤城瀑布也。贾逵《国语注》曰：兆，形也。〕赤城霞起而建标，瀑布飞流以界道。〔支遁《天台山铭序》曰：往天台，当由赤城山为道径。孔灵符《会稽记》曰：赤城，山名。色皆赤，状似云霞。悬溜千仞，谓之瀑布。飞流洒散，冬夏不竭。天台山图曰：赤城山，天台之南门也。瀑布山，天台之西南峰，水从南岩悬注，望之如曳布。建标，立物以为之表识也。《战国策》曰：举标甚高。界道，谓为道疆界也。《法华经》曰：黄金为绳，以界八道。〕

睹灵验而遂徂，忽乎吾之将行。仍羽人於丹丘，寻不死之福庭。〔《楚辞》曰：仍羽人於丹丘兮，留不死之旧乡。王逸曰：因就众仙於明光也。丹丘，昼夜常明。《山海经》：有羽人之国，不死之民。〕苟台岭之可攀，亦何羡於层城？〔薛君《韩诗章句》曰：羡，愿也。《淮南子》曰：掘昆仑墟以下，地中有层城，九重是也。〕释域中之常恋，畅超然之高情。〔《老子》曰：域，中有四大。《汉书·音义》曰：畅，通也。老子曰：虽有荣观，宴处超然。〕被毛褐之森森，振金策之铃铃。〔《七启》曰：余好毛褐，未暇此服也。金策，锡杖也。铃铃，策声。〕披荒榛之蒙茏，陟峭崿之峥嵘。〔高诱《淮南子注》曰：丛木曰榛。《孙子》曰：草树蒙茏。《文字集略》曰：崿，崖也。《字林》曰：峥嵘，山高貌。〕济楢溪而直进，落五界而迅征。〔顾恺之《启蒙记注》曰：之天台山、次经油溪。谢灵运《山居赋》曰：凌石桥之莓苔，越楢溪之萦纡。《注》曰：所居往来，要经石桥。过楢溪，人迹不复过此。落，邪行也。五界，五县之界。孔灵符《会稽记》曰：此山旧名五县之馀地。五县，馀姚、鄞、句章、剡、始宁。服虔《汉书注》曰：鄞音银。〕跨穹隆之悬磴，临万丈之绝冥。〔穹隆，长曲貌。《西京赋》曰：阁道穹隆。悬磴，石桥也。顾恺之《启蒙记》曰：天台山石桥，路迳不盈尺，长数十步，步至滑，下临绝冥之涧。冥，幽深也。〕践莓苔之滑石，搏壁立之翠屏。〔莓苔，即石桥之苔也。翠屏，石桥之上石壁之名也。《异苑》曰：天台山石有莓苔之险。孔灵符《会稽记》曰：赤城山上有石桥悬度，有石屏风横绝桥上，边有过迳，绕容数人。仲长子《昌言》曰：斧帐翠屏之不坐。莓，音梅。〕揽樛木之长萝，援葛藟之飞茎。〔顾恺之《启蒙记注》曰：济石桥者，搏岩壁，援女萝葛藟之茎。《毛诗》曰：南有樛木，葛藟累之。毛苌曰：木下曲曰樛。《尔雅》曰：女萝，兔丝。贾逵《国语注》曰：援，引也。〕虽一冒於垂堂，乃永存乎长生。〔汉爰盎谏上曰：臣闻千金之子，坐不垂堂。《老子》曰：长生久视之道。东方朔《十洲记》曰：桂英流丹服之长生。〕必契诚於幽昧，履重崄而逾平。〔幽昧，谓道也。锺会《老子注》曰：幽冥晦昧，故称为玄。〕

既克隮於九折，路威夷而脩通。〔言其道崄，曲折有九也。杜笃《首阳山赋》曰：九折萎嶵而多艰。韩诗曰：道威夷者也。〕恣心目之寥朗，任缓步之从容。〔《列子》曰：晏平仲问养生於管夷吾曰：恣目之所欲视，恣意之所欲行。寥朗，谓心虚目明也。《说文》曰：寥，虚空也。毛苌《诗传》曰：朗，明也。《列子》曰：子华之容，缓步阔视。《尚书》曰：从容以和。〕藉萋萋之纤草，荫落落之长松。〔以草荐地而坐曰藉。《楚辞》曰：春草生兮萋萋。杜笃《首阳山赋》曰：长松落落，卉木蒙蒙。〕觌翔鸾之裔裔，听鸣凤之嗈々。〔裔裔，飞貌也。《尔雅》曰：嗈々，和也，谓声之和也。〕过灵溪而一濯，疏烦於心胸。〔灵溪，溪名也。《广雅》曰：濯，洗也。贾逵《国语注》曰：疏，除也。〕荡遗尘於旋流，发五盖之游蒙。〔因一濯而假言也。六尘虚假，而能不住，故曰荡。虽遣而未能尽，故曰遗。《中论》曰：六尘，色、声、香、味、触、法。高诱《淮南子注》曰：旋流，深渊也。身意皆净而能不离，故曰发。五盖非真，而蔽己善行，故曰游。《大智度论》曰：五盖，贪欲、瞋恚、睡眠、调戏、疑悔。《礼记》曰：昭然发蒙。五盖或为神表。〕追羲农之绝轨，蹑二老之玄踪。〔羲、农，伏羲、神农也。《广雅》曰：轨，迹也。又曰：蹑，履也。二老，老子、老莱子也。《史记》曰：老子者，楚苦县人，名耳，字聃，姓李氏。见周之襄，乃遂去。西至关，关令曰：子将隐矣，强为我著书，乃著上下二篇，言道德之意。又曰：老莱子，亦楚人也，著书十五篇，言道家之用，脩道而养寿也。刘向《别录》曰：老莱子，古之寿者。〕

陟降信宿，迄于仙都。〔《毛诗》曰：陟降廷止。毛苌曰：陟降上下。《左氏传》曰：凡师一宿为舍，再宿为信。《尔雅》曰：迄，至也。《十洲记》曰：沧浪海岛中有石室，九老仙都治处，仙官数万人。〕双阙云竦以夹路，琼台中天而悬居。朱阙玲珑於林间，玉堂阴映于高隅。〔顾恺之《启蒙记注》曰：天台山，列双阙於青霄中，上有琼楼、瑶林、醴泉，仙物毕具。《十洲记》曰：承渊山，金台玉楼，流精之阙，琼华之室，西王母之所治，真官仙灵之所宗也。晋灼《汉书注》曰：玲珑，明见貌。〕彤云斐舋以翼棂，皦日炯晃於绮疏。〔斐舋，文貌。翼，犹承也。櫺，窗间子也。《毛诗》曰：有如皦日。炯晃，光明也。李尤《东观铭》曰：房闼内布，绮疏外陈。薛综《西京赋注》曰：疏，刻穿之也。然刻为绮文，谓之绮疏也。〕八桂森挺以凌霜，五芝含秀而晨敷。〔《山海经》曰：桂林八树，在贲隅东。郭璞曰：八树成林，言其大也。贲隅音番禺。神农《本草经》曰：桂叶冬夏常青不枯。又曰：赤芝一名丹芝，黄芝一名金芝，白芝一名玉芝，黑芝一名玄芝，紫芝一名木芝。冯衍《显志赋》曰：食五芝之茂英。〕惠风伫芳於阳林，醴泉涌溜於阴渠。〔边让《章华台赋》曰：惠风春施。宁，犹积也。伫与宁同。毛苌《诗传》曰：山南曰阳。郑玄《周礼注》曰：阳林，生於山南。《史记》曰：昆仑山上有醴泉。《白虎通》曰：醴泉者，美泉，状如醴。阴渠，山北之渠。〕建木灭景於千寻，琪树璀璨而垂珠。〔《淮南子》曰：建木在广都，众帝所自上下，日中无景，呼而无响，盖天地之中也。《山海经》曰：神人之丘有建木，百仞无枝。又曰：崐崘之墟，北有珠树、文玉树、玗琪树。璀璨，珠垂貌。〕王乔控鹤以冲天，应真飞锡以蹑虚。〔《列仙传》曰：王子乔者，周灵王太子晋也。道人浮丘公接以上嵩高山，三十馀年后，人於山上见之。告我家：於七月七日，待我於缑氏山头。果乘白鹤驻山头。毛苌《诗传》曰：控，引也。《史记》楚庄王曰：有鸟不蜚，蜚乃冲天。《百法论》曰：并及八辈应真僧。然应真，谓罗汉也。大智度论曰：菩萨常应二时，头陀常用锡杖经传佛像。〕骋神变之挥霍，忽出有而入无。〔言众仙既登正道，故能骋其神变。出於众有，而入无为也。《淮南子》曰：出於无有，入於无为。〕

於是游览既周，体静心闲。〔王逸《楚辞注》曰：闲，静也。〕害马已去，世事都捐。〔《庄子》曰：黄帝将见大隗于具茨之山，適遇牧马童子，黄帝曰：请问为天下！小童曰：夫为天下者，亦奚以异乎牧马者哉！亦但去其害马者而已矣。郭璞曰：马以过分为害。《归田赋》曰：与世事乎长辞。〕投刃皆虚，目牛无全。〔《庄子》曰：庖丁为文惠君屠牛，文惠君曰：善哉技。庖丁对曰：臣好者道，进乎技矣。臣始解牛时，所见无非牛者。三年之后，未尝见全牛也。今臣以神遇，而不以目视也。〕凝思幽岩，朗咏长川。〔《广雅》曰：凝，止也。朗，犹清彻也。〕尔乃羲和亭午，游气高褰。〔《楚辞》曰：吾令羲和弭节兮。王逸曰：羲和，日御也。午，日中。徐爰《射雉赋注》曰：褰，开也。〕法鼓琅以振响，众香馥以扬烟。〔《法华经》曰：击大法鼓。又曰：烧众名香。〕肆觐天宗，爰集通仙。〔天宗，谓老君也。通仙，谓众仙也。其通，犹通侯也。《尚书》曰：肆觐群后。孔安国曰：肆，遂也。〕挹以玄玉之膏，嗽以华池之泉，〔毛苌《诗传》曰：挹，斟也。《山海经》曰：密山是生玄玉，玉膏之所出。郭璞曰：言玉膏中又出黑玉。《史记》曰：昆仑，其上有华池。〕散以象外之说，畅以无生之篇。〔象外，谓道也。《周易》曰：象者像也。荀粲《列传》粲答兄俣云：立象以尽意，此非通乎象外者也。象外之意，故蕴而不出矣。无生，谓释典也。维摩诘曰：是天女所愿具足，得无生忍。〕悟遣有之不尽，觉涉无之有间。〔言道释二典，皆以无为宗。今悟有为非而遣之，遣之而不尽，觉无为是而涉之，涉之而有间，言皆滞於有也。《说文》曰：悟，觉也。《小雅》曰：间，隙也。〕泯色空以合迹，忽即有而得玄。〔言有既滞有，故释典泯色空以合其迹，道教忽於有而得於玄。郭象《庄子注》曰：泯，平泯也。又曰：本末内外，畅然俱得，泯然无迹。《维摩经·喜见菩萨》曰：色色空为二，色即是空，非色灭空。色性自空，如是受想行识。识空为二，识即是空，非识性自空，於其中通而达者，为入不二法门，有，谓有形也。王弼《老子注》曰：凡有皆始於无。又曰：有之所始，以无为本，然王以凡有皆以无为本，无以有为功，将欲寤无，必资於有，故曰即有而得玄也。王弼又曰：玄，冥嘿无有也。〕释二名之同出，消一无於三幡。〔释，谓解说令散也。二名，即有名物始，无名物母也。言二名虽异，释之令同出於道也。《老子》曰：无名天地之始，有名万物之母，故常无欲以观其妙，常有欲以观其徼，此两者，同出而异名，同谓之玄。王弼曰：两者谓始与母也，同出於玄也。异名，所施不同也，在首则谓之始，终则谓之母也。训畅令尽也。三幡：色，一也。色空，二也。观，三也。言三幡虽殊，消令为一，同归於无也。却敬舆与谢庆绪书论三幡义曰：近论三幡，诸人犹多欲，既观色空，别更观识，同在一有，而重假二观，於理为长，然敬舆之意以色空及观为三幡。识空及观，亦为三幡。〕恣语乐以终日，等寂默於不言。〔夫言从道生，道因言畅，道之因言，理归空一，故终日语乐，等乎不言。《庄子》曰：言而足，则终日言而尽道也。又曰：言无言，终身未尝言，终身不言，未尝不言。〕浑万象以冥观，兀同体於自然。〔妙悟玄宗，则荡然都遣，不知己之是己，不见物之为物，故浑齐万像以冥观，兀然同体於自然。《孝经钩命决》曰：地以舒形，万象咸载。冥，昧也。言不显视也。兀，无知之貌也。自然，已见上文。〕

【芜城赋(四言)】

〔集云：登广陵故城。《汉书》曰：广陵国，高帝十一年属吴，景帝更名江都，武帝更名广陵。江都易王非、广陵厉王胥，皆都焉。〕

※鲍明远〔沈约《宋书》：鲍昭，字明远，文辞赡逸。世祖时，昭为中书舍人。上好为文章，自谓物莫能及。昭悟其旨，为文多鄙言累句，当时咸谓昭才尽，实不然也。临海王子瑱为荆州，昭为前军掌书记之任。子瑱败，为乱兵所杀。〕

沵迆平原，〔沵，相连渐平之貌也。《广雅》曰：迆，斜也。平原，即广陵也。〕南驰苍梧、涨海，北走紫塞、雁门。〔南驰北走，言所通者远也。《汉书》有苍梧郡。谢承《后汉书》曰：陈茂常渡涨海。如淳《汉书注》曰：走，音奏，趋也。崔豹《古今注》曰：秦所筑长城，土色皆紫，汉塞亦然，故称紫塞。《汉书》有雁门郡。〕柂以漕渠，轴以昆岗。〔《广雅》曰：柂，引也。漕渠，邗沟也。《左氏传》曰：吴城邗沟，通江淮。杜预曰：通粮道。《说文》曰：漕，水转毂也。又曰：轴，持轮也。昆岗，广陵之镇平也。类车轴之持轮。《河图括地象》曰：昆岗之山，横为地轴。柂或为阹，轴或为袖。〕重江复关之隩，四会五达之庄。〔南临江曰重，滨带江南曰複。《苍颉篇》曰：隩，藏也。《洛阳记》曰：铜驼二枚，在四会道头。《尔雅》曰：五达谓之康，六达谓之庄。〕当昔全盛之时，车挂轊〔卫〕，人驾肩；〔全盛，谓汉时也。《史记》苏秦说齐王曰：临菑之涂，车毂击，人肩摩。《说文》曰：轊，车轴端。杜预《左氏传注》曰：驾，陵也。谓相迫切也。〕廛闬扑地，歌吹沸天。〔郑玄《周礼注》曰：廛，民居区域之称。《说文》曰：闬，闾也。《方言》曰：扑，尽也。郭璞曰：今种物皆生，云扑地出也。〕孳货盐田，铲利铜山。〔《声类》曰：孳，蕃也。孳滋古字通也。《海赋》曰：陆死盐田。《苍颉篇》曰：铲，削平也。《史记》曰：吴有豫章郡铜山，吴王濞盗铸钱，煮海水为盐。〕才力雄富，士马精妍。〔班固传赞曰：材力有馀，士马强盛。范晔《后汉书》曰：王元说隗嚣曰：今天水完富，士马最强。〕故能侈秦法，佚周令，〔《声类》曰：奓，侈字也。轶，过也。佚与轶通。《西都赋》曰：览秦制，跨周法。〕划崇墉，刳浚洫，图脩世以休命。〔《字林》曰：隹刀曰划。刳，谓除消其土也。《周易》曰：刳木为舟。薛综《西京赋注》：墉，谓城。洫，池也。《左氏传》北宫文子曰：其有国家，令问长世。《尚书》曰：俟天休命。《春秋元命苞》曰：命者，天之命也。〕

是以板筑雉堞之殷，井幹烽橹之勤，〔郭璞：《三苍解诂》曰：板，筑墙上下板。筑，杵头铁沓也。郑玄《周礼注》曰：雉，长三丈，高一丈。杜预《左氏传注》曰：堞，女墙也。殷，盛也。《淮南子》曰：大构架，兴宫室，鸡栖井幹。许慎曰：皆屋构饬也。郭璞《上林赋注》曰：橹，望楼也。〕格高五岳，袤广三坟。〔《苍颉篇》曰：格，量度也。五岳，已见《天台赋》。南北曰袤。三坟，未详，或曰：《毛诗》曰，遵彼汝坟。又曰：铺敦淮坟。《尔雅》曰：坟，莫大於河坟。此盖三坟。〕崒若断岸，矗似长云。〔崒，高峻也。矗，齐平也。〕制磁石以御冲，糊赪坏以飞文。〔《三辅黄图》曰：阿房宫以磁石为门，怀刃者止之。《广雅》曰：冲，突也。《字书》曰：糊，黏也。毛苌《诗传》曰：赪，赤也。《七启》曰：耀飞文。〕观基扃之固护，将万祀而一君。〔《说文》曰：扃，外闭之关也。凡文士之言基扃，泛论城阙，犹车称轸，舟谓之舻耳，非独指扃也。固护，言牢固也。〕出入三代，五百馀载，竟瓜剖而豆分。〔王逸《广陵郡图经》曰：郡城，吴王濞所筑。然自汉迄于晋末，故云出入三代五百馀载也。《汉书》贾谊上疏曰：高帝瓜分天下，王功臣也。〕

泽葵依井，荒葛骨途。〔王逸《楚辞注》曰：风萍水葵，生於池中。骨，犹绾也。〕坛罗虺蜮，阶斗麏鼯。〔王逸《楚辞注》曰：坛，堂也。《毛诗》曰：为鬼为蜮。毛苌曰：蜮，短狐也。《公羊传》曰：有麇而角。刘兆曰：麇，獐也。麏与麇音义同。鼯，鼯鼠也。〕木魅山鬼，野鼠城狐，〔《说文》曰：魅，老物精也。《楚辞·九歌》有祭山鬼。《汉书》曰：苏武掘野鼠草实而食之。魏明帝《长歌行》曰：久城育狐兔，高墉多鸟声。〕风嗥雨啸，昏见晨趋。〔《左氏传》曰：豺狼所嗥也。〕饥鹰厉吻，寒鸱吓雏。〔厉，摩也。郑玄《周礼注》曰：吻，口边也。郑玄《毛诗笺》曰：口拒人曰吓。郭璞《尔雅注》曰：雏，生而能自食者，谓鸟子也。〕伏虣藏虎，乳血餮肤。〔《字书》曰：虣，古文暴字。虣或为甝。《尔雅》曰：甝，白虎。〕

崩榛塞路，峥嵘古馗。〔服虔《汉书注》曰：榛，木丛生也。《广雅》曰：峥嵘，深冥也。《韩诗》曰：肃肃兔罝，施于中馗。薛君曰：中馗，馗中，九交之道也。〕白杨早落，塞草前衰。〔崔豹《古今注》曰：白杨，圆。李陵书曰：凉秋九月，塞外草衰。塞或为寒。〕棱棱霜气，蔌蔌风威。〔棱棱霜气，严冬之貌。蔌蔌，风声，劲疾之貌。〕孤蓬自振，惊砂坐飞。〔无故而飞曰坐飞。〕灌莽杳而无际，丛薄纷其相依。〔《广雅》曰：灌，丛也。王逸《楚辞注》曰：草木交曰薄。〕通池既已夷，峻隅又已颓。〔通池，城濠也。峻隅，城隅也。〕直视千里外，唯见起黄埃。〔王逸《楚辞注》曰：埃，尘也。〕凝思寂听，心伤已摧。〔《天台山赋》曰：凝思高岩。〕

若夫藻扃黼帐，歌堂舞阁之基。璇渊碧树，弋林钓渚之馆。〔藻扃，扃施藻画也。司马相如《美人赋》曰：芳香芬烈，黼帐高张。璇渊，玉池也。碧树，玉树也。〕吴、蔡、齐、秦之声，鱼、龙、爵、马之玩。〔《楚辞》曰：吴歈、蔡讴。《汉书·艺文志》有齐歌、秦歌。《西京赋》曰：海鳞变而成龙。又曰：大雀踆踆。又曰：爵马同辔。〕皆薰歇烬灭，光沉响绝。〔杜预《左氏传注》曰：薰、香草也。又曰：烬，火之馀木。〕东都妙姬，南国丽人，蕙心纨质，玉貌绛唇，〔陆机《拟东城一何高》曰：京洛多妖丽，玉颜侔琼蕤。然京洛即东都也。曹子建诗曰：南国有佳人，华容若桃李。左九嫔《武帝纳皇后颂》曰：如兰之茂。《好色赋》曰：腰如束素，兰蕙同类，纨素兼名，文士爱奇，故变文耳。宋玉《笛赋》曰：赪颜臻，玉貌起。杨雄《蜀都赋》曰：姚朱颜，离绛唇。〕莫不埋魂幽石，委骨穷尘。〔委，犹积也。〕岂忆同舆之愉乐，离宫之苦辛哉？〔《魏志》曰：明帝悼毛皇后有宠，出入与帝同舆辇。长门赋曰：期城南之离宫。〕

天道如何？吞恨者多。抽琴命操，为芜城之歌。〔《韩诗外传》曰：孔子抽琴按轸，以授子贡。《广雅》曰：命，名也。《琴道》曰：琴有伯夷之操。夫遭遇异时，穷则独善其身，故谓之操。〕歌曰：边风急兮城上寒，井迳灭兮丘陇残。〔《周礼》曰：九夫为井。又曰：夫间有遂，遂上有径。〕上千龄兮万代，共尽兮何言！〔《庄子》曰：化穷数尽谓之死。〕

◎宫殿

【鲁灵光殿赋》(并序)】

※王文考〔范晔《后汉书》曰：王逸，字叔师，南郡宜城人也。子延寿，字文考，有隽才。游鲁，作《灵光殿赋》。后蔡邕亦造此赋，未成，及见延寿所为，甚奇之，遂辍翰而止。后溺水死，时年二十馀。〕(张载注)

鲁灵光殿者，盖景帝程姬之子，恭王馀之所立也。〔善曰：《汉书》景帝十三王传曰：程姬生鲁恭王馀。〕初，恭王始都下国，好治宫室，〔善曰：《汉书》曰：恭王徙鲁，好治宫室。《毛诗》曰：命于下国。韦昭《国语注》曰：曲沃在绛下，故曰下国。然以天子为上国，故诸侯为下国。〕遂因鲁僖基兆而营焉。〔昔鲁僖公使大夫公子奚斯，上新姜嫄之庙，下治文公之宫，故曰遂因鲁僖基兆而营焉。善曰：《史记》季友奉公子申立，是为釐公。釐与僖同。《尔雅》曰：兆，域也。〕遭汉中微，盗贼奔突。〔突，唐突也。《诗》云：昆夷突矣。〕自西京未央、建章之殿，皆见隳坏，〔未央、建章西京二殿之名。杜预《左氏传》注曰：隳，毁也。〕而灵光岿〔丘轨〕然独存。〔岿然，高大坚固貌也。善曰：《孔丛子》，孔子曰：夫山者岿然高。〕意者岂非神明依凭支持，以保汉室者也。〔善曰：《广雅》曰：意，疑也。〕然其规矩制度，上应星宿，亦所以永安也。〔善曰：上应星宿，谓觜陬也。赋曰：规矩应天，上宪觜陬。〕予客自南鄙，观蓺於鲁，〔南鄙，荆州也。《广雅》曰：鄙，国也。蓺，六经也。鲁有周公孔子在焉。〕睹斯而眙〔愕视曰眙。本为蓺而来，见此惊也。〕曰：嗟乎！诗人之兴，感物而作。〔见可嗟之物，为作诗作赋。〕故奚斯颂僖，歌其路寝，而功绩存乎辞，德音昭乎声。〔善曰：《韩诗》曰：新庙奕奕，奚斯所作。薛君曰：奚斯，鲁公子也。言其新庙弈弈然盛，是诗公子奚斯所作也。《左氏传》司马侯曰：先王务脩德音，以享神人。《毛诗》曰：我有嘉宾，德音孔昭。〕物以赋显，事以颂宣，匪赋匪颂，将何述焉？遂作赋曰：粤若稽古帝汉，祖宗浚哲钦明！〔若，顺也。稽，考也。言能顺天地考行古之道者，帝也。浚，深也。哲，智也。又有深知钦明。《诗》云：浚哲维商。《书》云：放勋钦明。善曰：《书》曰：粤若稽古帝尧。又曰：浚哲文明。〕殷五代之纯熙，绍伊唐之炎精。〔善曰：殷，盛也。五代，周、殷、夏、唐、虞也。言汉盛於五代纯熙之道，而绍帝尧火德之运。《毛诗》曰：时纯熙矣。《尔雅》曰：纯，大也。孔安国《尚书传》曰：熙，广也。《尔雅》曰：绍，继也。《诗含神务》曰：庆都生伊尧。孔安国《尚书传》曰：尧以唐侯升为天子。李尤《德阳殿赋》曰：若炎唐，稽古作先。《东观汉记序》曰：汉以炎精布耀，或幽而光。又冯衍《说鲍永》曰：社稷复存，炎精更辉。〕荷天衢以元亨，廓宇宙而作京，〔衢，道也。《易》曰：荷天之衢，道大行也。元，善之长也。亨，嘉之会也。天所覆为宇，中所由为宙也。善曰：《方言》曰：张小使大谓之廓。郑玄《周易注》曰：人君在上位，负荷天之大道。〕敷皇极以创业，协神道而大宁。〔皇极，皇建其有极，谓得中也。协和神明之道，而天下大宁，皆谓初汉之盛时也。善曰：《孟子》曰：君子创业垂统，谓可继也。《周易》曰：圣人以神道设教。〕於是百姓昭明，九族敦序，乃命孝孙，俾侯于鲁。〔善曰：《尚书》曰：百姓昭明。又曰：敦叙九族。孔安国曰：九族，高祖玄孙之亲也。《尔雅》曰：命，告也。《毛诗》曰：孝孙有庆。又曰：建尔元子，俾侯于鲁。〕锡介珪以作瑞，宅附庸而开宇。〔介，大也。圭长尺二寸谓之介。瑞，信也，诸侯锡大圭，以为瑞信，又以为宝。申伯之封云：锡尔介圭，以作尔宝。古者附庸百里，鲁五百里之封也。成王以周公有大功，锡二十四等附庸，方七百里，以是开居也。善曰：《毛诗》曰：锡之山川，土田附庸。又曰：大启尔宇，为周室辅。〕乃立灵光之秘殿，配紫微而为辅。〔《诗》云：秘宫有侐。紫微，至尊宫，斥京师也。善曰：毛苌《诗传》曰：秘，神也。《西京赋》曰：思比象於紫微。《春秋合诚图》曰：北辰，其星七，在紫微中。〕承明堂於少阳，昭列显於奎之分野。〔善曰：言承汉明堂，而在少阳之位。其光昭列，显於奎之分野也。《尔雅》曰：分，次也。《汉书》曰：泰山郡奉高县有明堂，武帝造。又曰：少阳，东方也。又曰：鲁地，奎娄之分野也。一曰《春秋说题辞》曰：心为天明堂，以布政教，言灵光承之明堂，在少阳之地。〕

瞻彼灵光之为状也，则嵯峨嶵嵬，峞巍〈山垒〉〈山果〉。〔皆其形也。善曰：皆高峻之貌。〕吁可畏乎，其骇人也。〔骇，惊也。故睹斯而眙。孔安国《尚书传》曰：吁，疑怪之辞。〕迢峣倜傥，丰丽博敞，洞轸轕乎，其无垠也。〔又其形也。博，广也。敞，高平也。善曰：迢峣，高貌也。倜傥，非常也。《上林赋》曰：张乐乎胶葛之寓。郭璞曰：言旷远深邈貌。〕邈希世而特出，羌朅谲而鸿纷，〔羌，辞也。羌，亦乃也。善曰：瑰异，谲诡也。《甘泉赋》曰：上洪纷而相错。〕屹山峙以纡郁，隆崛岉乎青云。〔屹，犹孽也。高大貌。《诗》云：临冲弗弗，崇墉屹屹，隆屈也。《西京赋》曰：终南太一，隆屈崔崒。崛岉乎青云。言此物上逮青云。善曰：《广雅》曰：峙，止也。〕郁坱圠以嶒〈山厷〉，崱缯绫而龙鳞，〔崱，崱嶷然，皆其形也。善曰：坱圠，无齐限之貌。嶒〈山厷〉，深空貌。缯绫，不平貌。《甘泉赋》曰：嵌岩其龙鳞。〕汩硙硙以璀璨，赫燡々而烛坤。〔皆其形貌光辉也。善曰：净貌。硙硙，高貌。璀璨，众材饰貌。燡，光明貌。烛坤，光照下土。〕状若积石之锵锵，又似乎帝室之威神。〔威神，言尊严也。善曰：积石，山名。《西都赋》曰：激神岳之嶈々。帝室，天帝之室。《春秋合诚图》曰：紫宫，太帝室也。〕崇墉冈连以岭属，朱阙岩岩而双立；〔墉，墙也。善曰：李尤《德阳殿赋》曰：朱阙岩岩。〕高门拟于阊阖，方二轨而并入。〔阊阖，天门也。王者因以为门。善曰：二轨，谓容两车也。郑玄《仪礼注》曰：方，并也。《周礼》曰：应门二辙。郑玄《周礼注》曰：轨，谓辙广。〕

於是乎乃历夫太阶，以造其堂，俯仰顾眄，东西周章。〔造其堂，观其状而赋之。善曰：孔安国《尚书传》曰：造，至也。〕彤彩之饰，徒何为乎？霅霅涆々，流离烂漫。〔善曰：霅霅涆々，光明盛貌。流离烂漫，分散远貌。〕皓辟暠曜以月照，丹柱歙赩而电烻。霞驳云蔚，若阴若阳，〔其色状也。善曰：暠，白也。崔驷《七依》曰：丹柱雕墙，烻光盛起。〕瀖濩燐乱，炜炜煌煌。〔善曰：采色众多，眩曜不定也。瀖音霍。濩音获。〕隐阴夏以中处，霐寥窲以峥嵘，〔善曰：阴夏，向北之殿也。韦仲将《景福殿赋》曰：阴夏则有望舒凉室，亦与此同。霐寥窲、峥嵘，皆幽深之貌。窲音巢。〕鸿爌炾以爣阆，飋萧条而清泠。〔鸿，大也。爌炾爣朗。皆宽明也。善曰：飋萧条，清凉之貌。阆音郎。〕动滴沥以成响，殷雷应其若惊。〔善曰：言檐垂滴沥，才成小响，室内应之，其声似雷之惊也。《说文》曰：滴沥，水下滴沥之也。〕耳嘈嘈以失听，目矎々而丧精。〔言炫燿也。矎々，目不正也。善曰：《埤苍》曰：嘈嘈，声众也。《广雅》曰：矎，视也。《洞箫赋》曰：愍眸子之丧精。矎，火县切。〕骈密石与琅玕，齐玉珰与璧英。〔琅玕，珠也，似玉。《尚书》曰：球琳琅环。善曰：李轨《法言注》曰，骈，并也。《国语》曰：天子之室，加密石焉。韦昭曰：密，密理，谓砥也。然彼以密石磨琢，此亦为饰也。《西都赋》曰：裁金璧以饰珰。璧英，璧玉之英也。《孝经援神契》曰：玉英，玉有英华之色。〕

遂排金扉而北入，霄霭霭而晻暧，〔言深邃也。霄，冥也。〕旋室〈女便〉娟以窈窕，洞房叫窱而幽邃。〔善曰：《淮南子》曰：倾宫旋室，在崐崘阊阖之中。徐幹《七喻》曰：连观飞榭，旋室迥房，旋室，曲屋也。〈女便〉娟，迥曲貌。《楚辞》曰：姱容脩态亘洞房。《西京赋》曰：望叫窱以经廷。〕西厢踟蹰以闲宴，〔西厢，西序也。踟蹰，连阁傍小室也。闲，清闲也。可以燕会，踟或移字。善曰：踟蹰，相连貌。毛苌传曰：宴，安也。言安静也。〕东序重深而奥秘。〔东序，东厢也。互言之，文相避耳。《尔雅》曰：东西厢谓之序。善曰：《广雅》曰：奥，藏也。《字书》曰：秘，密也。〕屹铿瞑以勿罔，屑黡翳以懿濞。〔寂寞之形也。〕魂悚悚其惊斯，心〈犭思〉々而发悸。〔惊斯，於此惊也。善曰：苏林《汉书注》曰：葸葸，惧貌。〈犭思〉与葸同。《说文》曰：悸，心动也。悸或为欷。〕

於是详察其栋宇，观其结构，〔欲安心定意审其事也。善曰：高诱《吕氏春秋注》曰：结，交也。构，架也。〕规矩应天，上宪觜陬。〔应天文星宿也。宪，法也。善曰：《尔雅》曰：觜陬之星，营室东壁也。《毛诗》曰：定之方中，作为楚宫。毛苌曰：定，营室也。〕倔佹云起，嵚崟离搂；〔善曰：《甘泉赋》曰：大夏云谲波诡。离搂，众木交加之貌。《长门赋》曰：罗丰茸之游树，离搂梧而相撑。〕三间四表，八维九隅；〔室每三间，则有四表。四角四方为八维，并中为九。〕万楹丛倚，磊砢相扶。〔楹，柱也。善曰：磊砢，壮大之貌。〕浮柱岧嵽以星悬，漂峣〈山兒〉而枝拄。〔枝柱，言无根而倚立也。善曰：《甘泉赋》曰：抗浮柱之飞榱。漂，轻貌。峣〈山兒〉，不安之貌。〕飞梁偃蹇以虹指，揭蘧蘧而腾凑。〔善曰：《甘泉赋》：历倒景而绝飞梁。《西都赋》曰：抗应龙之虹梁。崔骃《七依》曰：夏屋蘧蘧，高也，音渠。王逸《楚辞注》曰：凑，聚也。〕层栌磥垝以岌峨，曲枅要绍而环句，〔善曰：《说文》曰：樽栌，柱上枅，《苍颉篇》曰：枅，柱上方木，然枅栌为一，此重言之，盖有曲直之殊尔。要绍，曲貌。〕芝栭欑罗以戢孴，枝牚檥芽而斜据。〔芝栭，山节，方小木为之。牚，眉梁之上也，各长三尺。牚或作枨字。善曰：《说文》曰：栭，枅上梁。《苍颉篇》曰：欑，聚也。戢孴，众貌。《说文》曰：孴，柱也。檥芽，参差之貌。芽，音牙。毛苌《诗传》曰：据，依也。〕傍夭蟜以横出，互黝纠而搏负。〔善曰：夭蟜黝纠，特出之貌。搏负负荷而攒搏也。〕下岪蔚以璀错，上崎屹而重注。〔善曰：岪蔚，特起貌。璀错，众盛貌。崎屹，危崄貌。崎音绮。屹音蚁。注，犹属也。〕捷猎鳞集，支离分赴。〔善曰：捷猎，相接貌。支离，分散也。〕纵横骆驿，各有所趣。〔善曰：纵横，四散也。骆驿，不绝。〕

尔乃悬栋结阿，天窗绮疏，〔天窗，高窗也。绮，文也。疏，刻镂也。善曰：《周书》曰：明堂咸有四阿，屋四垂也。绮疏，已见上文。〕圆渊方井，反植荷蕖。〔反植者，根在上而叶在下。《尔雅》曰：荷，芙蕖，种之於员渊方井之中，以为光辉。善曰：郑玄《周礼注》曰：植，根生之属。〕发秀吐荣，菡萏披敷，绿房紫菂，窋咤垂珠。〔绿房，芙蕖之房，刻缯为之，绿色。紫菂，菂中芍也。《尔雅》曰：其中菂。珠，珠之实窋咤也。善曰：《尔雅》曰：荷，其华菡萏。菂与芍，同音的。《说文》曰：窋，物在穴中貌。咤亦窋也。〕云楶藻棁，龙桷雕镂。〔云节，画云气为山节也。棁，梁上楹，又画水草之文。龙桷，画椽为龙。善曰：《尔雅》曰：栭谓之节。郭璞曰：节，栌也。楶与节同。《论语》曰：山节藻棁。包咸曰：棁者，梁上楹，画为藻文。郑玄《礼记注》曰：栭谓之梁。《楚辞》曰：仰观刻桷画龙蛇。〕飞禽走兽，因木生姿。〔为之形也。善曰：《高唐赋》曰：状似走兽，或象飞禽。〕奔虎攫挐以梁倚，仡奋舋而轩鬐。〔善曰：攫挐，相搏持也。《羽猎赋》曰：熊罴之挐攫。张揖《汉书注》曰：梁倚，相著也。仡，举头也。郭璞曰：鬐，背上鬛也。杜预《左氏传注》曰：亹，动也。〕虬龙腾骧以蜿蟺，颔若动而躨跜。〔善曰：杜预《左氏传注》曰：颔，摇头也。李尤《辟雍赋》曰：万骑躨跜以攫挐。躨跜，动儿。躨音逵。跜音尼。〕朱鸟舒翼以峙衡，腾蛇蟉虬而绕榱。〔榱，亦椽也，有三名：一曰椽，二曰桷，三曰榱。善曰：《春秋汉含孳》曰：太一之常居，前朱鸟。衡，四阿之长衡也。《淮南子》曰：桁题不枅。《文字》曰：腾，蟉虬，曲貌。〕白鹿孑蜺於欂栌，蟠螭宛转而承楣。〔善曰：古王子乔辞曰：王子乔，参驾白鹿云中遨。孑蜺，延首之貌。《方言》曰：未升天龙，谓之蟠龙。〕狡兔跧伏於柎侧，猿狖攀椽而相追。〔善曰：《说文》曰：跧，蹴也。柎音父。〕玄熊舑舕以龂龂，却负载而蹲跠。〔跠，踞也。善曰：舑舕，吐舌貌。《苍颉篇》曰：龈，齿根也。《广雅》曰：蹲跠，踞也。〕齐首目以瞪眄，徒眽眽而狋狋。〔齐首目以瞪眄，骈头而相观视。眽眽狋狋，视貌。《尔雅》曰：眽，相视也。《说文》曰：狋，大怒貌。〕胡人遥集於上楹，俨雅跽而相对，仡欺〈犭思〉以雕〈目穴〉，〈幽鸟〉顤顟而睽睢。状若悲愁於危处，憯嚬蹙而含悴。〔皆胡夷之画形也。人尊於鸟兽，故著在上楹。俨雅而相对，言敬恭也。善曰：俨雅，跽貌。《说文》曰：跽，长跪也。欺〈犭思〉，大首也。雕〈目穴〉，如雕之视也。《声类》曰：瞲，惊视也。〈目穴〉与瞲同。〈幽鸟〉顤顟，大首深目之貌。睽睢，张目貌。《孟子》曰：嚬蹙而言。嚬蹙，尤貌。〕神仙岳岳於栋间，玉女窥窗而下视。〔神女之人，又弥高也。善曰：岳岳，立貌。李尤《函谷关铭》曰：玉女流眄而下视。〕忽瞟眇以响像，若鬼神之仿佛。〔善曰：瞟眇，视不明之貌。《说文》曰：瞟，睽也。《广雅》曰：眇，莫也。响像犹依稀，非正形声也。《说文》曰：彷彿相似。视不諟也。諟与谛同。〕

图画天地，品类群生，杂物奇怪，山神海灵。写载其状，托之丹青，千变万化，事各缪形；随色象类，曲得其情。〔言委曲得情也。善曰：《列子》曰：千变万化，不可穷极。缪形，形不同也。《淮南子》曰：以镜视形，曲得其情。〕上纪开辟，遂古之初；〔更画太古开辟之时，帝王之君也。善曰：《尚书考灵耀》曰：天地开辟，曜满舒光。《楚辞》曰：遂古之初，谁传道之？〕五龙比翼，人皇九头；〔善曰：《春秋命历序》曰：皇伯、皇仲、皇叔、皇季、皇少五姓，同期俱驾龙，周密与神通，号曰五龙。又曰：人皇九头，提羽盖，乘云车，出阳谷，分九河。宋均曰：九头，九人也。提羽盖，鸟之羽。〕伏羲鳞身，女娲蛇躯。〔女娲，亦三皇也。善曰：《列子》曰：伏羲女娲，蛇身而人面，有大圣之德。《玄中记》曰：伏羲龙身，女娲蛇躯。〕鸿荒朴略，厥状睢盱；〔鸿，大也。朴，质也。略，野略。上古之世，为鸿荒之世也。画其形亦质而略。睢盱，质朴之形。善曰：《法言》曰：鸿荒之世，圣人恶之。《尚书璇玑钤》曰：帝喾以上朴略，有象难传。《西京赋》曰：睢盱跋扈。《字林》曰：睢，仰目也。盱，张目也。〕焕炳可观，黄帝唐虞。〔至於焕炳可观，唯黄帝尧舜以来。《易》曰：黄帝尧舜，垂衣裳而天下治。善曰：《尚书璇玑钤》曰：帝尧焕炳，隆兴可观。〕轩冕以庸，衣裳有殊，〔车曰轩，冠曰冕。庸，用也。作此车服，以赐有功，章有德。《书》曰：车服以庸，上曰衣，下曰裳，有功者赏，无功者否，故曰殊也。〕下及三后，淫妃乱主；〔皆画其形也。三后，夏、殷、周也。善曰：《国语》史苏曰：昔夏桀，妹嬉有宠而亡夏；殷辛，妲己有宠而亡殷；周幽，襃姒有宠，周於是乎亡。〕忠臣孝子，烈士贞女。〔忠臣，屈原、子胥之等。孝子，申生、伯奇之等。烈士，豫让、聂政之等。贞女，梁寡、昭姜之等。〕贤愚成败，靡不载叙；〔善曰：《列子》曰：但伏羲以来，贤愚好丑，成败是非，无不消灭也。〕恶以诫世，善以示后。〔善曰：《家语》曰：孔子观於明堂，睹四墉有尧、舜、桀、纣之象，而各有善恶之状，兴废之诫焉。《孔丛子》，子思曰：古者则有国史书之，以示后也。善以为示，恶以为诫也。〕

於是乎连阁承宫，驰道周环；〔驰道，驰马之道，旋宫而币。毛苌《诗传》曰：年不顺成，驰道不脩。善曰：驰道，人君所行之道也。君必乘车马，故以驰为名也。〕阳榭外望，高楼飞观。〔大殿无内室谓之榭。《春秋传》曰：宣榭灾。榭而高大谓之阳。〕长途升降，轩槛曼延。〔长途升降，阁道上下也。轩槛，所以开明也。善曰：《上林赋》曰：长途中宿。郭璞曰：途，楼阁间陛道。〕渐台临池，层曲九成；〔善曰：言重高九层也。《吕氏春秋》曰：有娀氏有二佚女，为九成之台也。〕屹然特立，的尔殊形；高径华盖，仰看天庭。〔高径，所径高亢，上至华盖也。善曰：《楚辞》曰：登华盖兮乘阳谷。《答实戏》曰：未仰天庭而睹白日。〕飞陛揭孽，缘云上征；〔善曰：揭孽，高貌。〕中坐垂景，頫视流星。〔言台之高，自中坐而乘日景也。《楚辞》曰：流星坠兮成雨。〕千门相似，万户如一。〔千门万户，言众多也。相似如一，言皆好也。善曰：《汉书》曰：建章宫度为千门万户。〕岩突洞出，逶迤诘屈；〔善曰：《子虚赋》曰：岩突洞房。〕周行数里，仰不见日。〔或二或三为数，非正之辞也。《论语》孔子曰：加我数年，可以学易。〕何宏丽之靡靡，咨用力之妙勤。〔善曰：《小雅》曰：靡靡，细也。郭璞《方言注》曰：靡靡，细好也。妙勤，精妙功勤也。〕非夫通神之后才，谁能克成乎此勋？〔善曰：移太常博士曰：圣上德通神明。《汉书》曰：益州刺史王襄，闻王襃有俊才。《尔雅》曰：勋，功也。〕

据坤灵之宝势，承苍昊之纯殷；〔《易》曰：地势坤。苍昊，皆天之称也。春为苍天，夏为昊天。纯，大。殷，中也。言鲁承天之大中也。〕包阴阳之变化，含元气之烟煴。〔烟煴，天地之蒸气也。善曰：《孙卿子》曰：阴阳大化。《周易》曰：四时变化。《春秋命历序》曰：元气正，则天地八卦孳。《周易》曰：天地烟缊，万物化醇。〕玄醴腾涌於阴沟，甘露被宇而下臻。〔醴泉出地，故曰阴沟也。善曰：《春秋元命包》曰：天枢得则醴泉出。《孝经援神契》曰：德至天则甘露降。〕朱桂黝倏於南北，兰芝阿那於东西。〔黝儵、阿那，皆茂盛之貌。善曰：《尚书大传》曰：德光地序，则朱草生。《神斗威仪》曰：君乘金而王，其政平，则兰芝常生。郑玄曰：主调和也。伏俨《子虚赋注》曰：芍药，以兰桂调食也。然兰既为瑞，桂亦宜同。《春秋运斗枢》曰：摇光得陵黑芝。朱穆《郁金赋》曰：丹桂植其东。〕祥风翕习以飒洒，激芳香而常芬。〔风之散物，如洒飒然。及激溉草木，出其芳滋，故云翕习以洒飒。善曰：《礼斗威仪》曰：君乘火而王，其政平，则祥风至。翕习，盛貌。〕神灵扶其栋宇，历千载而弥坚。〔善曰：《甘泉赋》曰：神莫莫而扶倾。《尔雅》曰：弥，益也。〕永安宁以祉福，长与大汉而久存；实至尊之所御，保延寿而宜子孙。〔善曰：《丧服传》曰：天子至尊。《高唐赋》曰：延年益寿千万岁。《毛诗》曰：宜尔子孙振振兮。〕苟可贵其若斯，孰亦有云而不珍。〔毛苌《诗传》曰：云，言也。《尔雅》曰：珍，美也。〕

乱曰：彤彤灵宫，岿嶊穹崇，纷庞鸿兮。〔善曰：皆高大之貌。〕崱屴嵫釐，岑崟崰嶷，骈巃嵸兮。〔善曰：皆峻崄之貌。嵫音兹。釐音貍。崰音菑。嶷，音疑。〕连拳偃蹇，崘菌踡嵼，傍欹倾兮。〔善曰：皆特起之貌。崘，音伦。嵼音产。〕歇欻幽蔼，云覆霑｛雨对｝，洞杳冥兮。〔善曰：皆幽邃之貌。〕葱翠紫蔚，礧碨环玮，含光晷兮。〔善曰：蔚，文貌。《埤苍》曰：礧，碨礧也。郭璞《山海经》注曰：礧硌，大石也，音洛。《埤苍》曰：环玮，珍琦也。〕穷奇极妙，栋宇已来，未之有兮。〔善曰：《周易》曰：上栋下宇，以庇风雨。〕神之营之，瑞我汉室，永不朽兮。

【景福殿赋】〔《洛阳宫殿簿》曰：许昌宫景福殿七间。〕

※何平叔〔《典略》曰：何晏，字平叔，南阳人也。尚金乡公主，有奇才，颇有材能，美容貌。魏明帝将东巡，恐夏热，故许昌作殿，名曰景福。既成，命人赋之，平叔遂有此作。平叔为散骑常侍，迁尚书，主选。后曹爽反，为司马宣王斩於东市。〕

大哉惟魏，世有哲圣，武创元基，文集大命。〔武，武帝。文，文帝。并见《魏都赋》。《毛诗》曰：世有哲王。《尚书》伊尹曰：天监厥德，用集大命。孔安国曰：集王命於其身。〕皆体天作制，顺时立政。〔《东都赋》曰：体元立制，顺时立政，谓依月令而行也。《礼记》曰：凡举事必顺其时。《尚书》有《立政篇》。〕至于帝皇，遂重熙而累盛。〔《魏志》曰：明皇帝讳睿，字元仲，文帝太子也。生数岁，而有歧嶷之姿，武皇异之。文帝崩，即皇帝位。《东都赋》曰：至乎永平之际，重熙而累洽也。〕远则袭阴阳之自然，近则本人物之至情。〔《周易》曰：一阴一阳之谓道。阮籍《通老子论》曰：道法自然。《汉书》晁错对策曰：计安天下，莫不本於人情也。〕上则崇稽古之弘道，下则阐长世之善经。〔稽古，已见《灵光殿赋》。《尚书序》曰：谓之三坟，言大道也。《左氏传》曰：北宫文子曰：有其国家，令问长世。又《随武子》曰：兼弱攻昧，武之善经。〕庶事既康，天秩孔明，〔《尚书》，咎繇曰：庶事康哉！又曰：天秩有礼。《毛诗》曰：祀事孔明。〕故载祀二三，而国富刑清。岁三月，东巡狩，至于许昌。〔《魏志明纪》曰：大和六年三月，行幸东巡。四月，行幸许昌宫。《春秋说题辞》曰：国富民康。《周易》曰：圣人以顺动，则刑罚清。班固《汉书述》曰：国富刑清。《尚书》曰：岁二月，东巡狩，至于岱宗。柴。〕望祠山川，考时度方。存问高年，率民耕桑。〔《礼记》王制曰：岁二月，东巡狩，望祠山川，问百年者，就见之，考时月，定礼乐制芳，衣服，正之。《史记》曰：抚万民，度四方。王齐曰：隔定四方，而安抚之。司马彪《续汉书》曰：凡郡国掌治民，常以春行所至县，劝民农桑。〕越六月既望，林锺纪律，大火昏正，桑梓繁庑，大雨时行。〔《尚书》曰：惟五月既望。孔安国曰：十五日，日月相望也。又：越，於也。《礼记》曰：季夏之月，昏火中。又曰：律中林锺，是月也，大雨时行。《尚书》曰：庶草蕃庑。〕三事九司，宏儒硕生。〔三事，三公也。《毛诗》曰：三事大夫，莫肯夙夜。九司，九卿也。《春秋汉含孳》曰：九卿象河海。《剧秦美新》曰：耆儒硕老。《尔雅》曰：宏，硕，大也。〕感乎溽暑之伊郁，而虑性命之所平，〔《礼记》曰：季夏，是月也，土润溽暑。伊郁，烦热貌。《周易》曰：乾道变化，各正性命。《家语》孔子对鲁哀公曰：分於道谓之命，形於一谓之性。王肃曰：分於道，始得为人也。各受阴阳刚柔之性，故曰形於一。〕惟岷越之不静，寤征行之未宁。〔岷越，吴蜀二境也。《尚书》曰：西土人亦不静也。〕

乃昌言曰：昔在萧公，暨于孙卿，皆先识博览，明允笃诚。〔《尚书》曰：禹拜昌言。萧公，何也。《荀卿子》曰：宫室台榭，以避燥湿。养德，别轻重也。《长笛赋》序曰：博览典雅。《左氏传》曰：高阳氏有才子，明允笃诚。〕莫不以为不壮不丽，不足以一民而重威灵。不饬不美，不足以训后而永厥成。〔《汉书》曰：萧何治未央宫，上见其壮丽，甚怒。何曰：天子以四海为家，非令壮丽，亡以重威，且亡令后世有以加也。贾逵《连珠》曰：夫君人者，不饰不美，不足以一民。《国语》屈建曰：不可以训后嗣，不可以私欲干国。《毛诗》曰：我客戾止，永观厥成。〕故当时享其功利，后世赖其英声。〔杜预《左氏传注》曰：享，受也。《史记》司马季曰：助上养下，多其功利。《封禅书》曰：飞英声。〕且许昌者，乃大运之攸戾，图谶之所旌，〔《献帝纪》曰：太史丞许芝奏，故白马令李云上书曰：许昌气见於当涂高者。昌於许，当涂高者，魏也。今魏基昌於许，汉微绝於许。《春秋元命包》曰：许昌为周当涂。《春秋说题辞》曰：大运在五，雒《书摘亡辞》曰：五德之运。杜预《左氏传注》曰：戾，定也。贾逵《国语注》曰：旌，表也。〕苟德义其如斯，夫何宫室之勿营？帝曰：俞哉！〔《广雅》曰：何，问也。《尚书》帝曰：俞。孔安国曰：俞，然也。〕玄辂既驾，轻裘斯御。〔《礼记》曰：孟冬之月，天子乘玄辂。又曰：是月也，天子始裘。《论语》子曰：衣轻裘。蔡邕《月令章句》曰：凡衣服加於身曰御。〕乃命有司，礼仪是具。〔《礼记》曰：乃命有司。《汉书》景帝诏曰：礼官具礼仪。〕审量日力，详度费务，〔《汉书》曰：王延世功费约省，用日力寡。《孙子》曰：必先算其费务。〕鸠经始之黎民，辑农功之暇豫。〔《左氏传》郯子曰：以鸠其氏。《尔雅》曰：鸠，聚也。《毛诗》曰：经始灵台。孔安国《尚书传》曰：黎，众也。又辑，集也。《左氏传》吕相绝秦曰：芟夷我农功。《国语》优施曰：我教暇豫之事君。韦昭曰：暇，间也。豫，乐也。〕因东师之献捷，就海孽之贿赂。〔《魏志》明帝六年九月，脩许昌宫。十月，田豫讨大将周贺於成山，杀贺，东师献捷，盖谓此也。《左氏传》曰：齐侯来献戎捷。《汉书》曰：虫豸之妖谓之孽，以吴僻居海曲而称乱，故曰海孽。《尔雅》曰：贿，财也。〕立景福之秘殿，备皇居之制度。〔《魏志·明纪》曰：脩许昌宫，起景福殿。《鲁灵光殿赋》曰：立灵光之秘殿。〕

尔乃丰层覆之耽耽，建高基之堂堂。〔《西京赋》曰：大厦耽耽。《史记》曰：楚国，堂堂之大也。〕罗疏柱之汩越，肃坻鄂之锵锵。〔罗，列也。疏柱，画柱也。汩越，光明貌。坻，殿基也。鄂，垠鄂也。《西京赋》曰：坻锷鳞眴。〕飞櫩翼以四翥，反宇〈车献〉以高骧。〔《西京赋》曰：反宇嶪嶪，飞櫩〈车献〉々。又曰：凤骞翥於甍标。《西都赋》曰：荷栋桴而高骧。〕流羽毛之威蕤，垂环玭之琳琅。〔言宫室以羽毛为饰。又垂环玭及琳琅也。《西都赋》曰：翡翠火齐。威蕤，羽毛之貌。《尔雅》曰：肉好若一谓之环。《说文》曰：玭，珠也。〕参旗九旒，从风飘扬。〔《周礼》曰：熊旗六斿以象伐。毛苌《诗传》曰：参，伐也。然伐一星，以旗象参，故曰参旗。《周礼》曰：龙旗九旒，今云参旗九旒，盖一指旗名，一言旒数，可以相明也。〕皓皓旰旰，丹彩煌煌。〔旰旰煌煌，皆盛貌。〕故其华表，则镐镐铄铄，赫奕章灼，若日月之丽天也。〔华表，谓华饰屋外之表也。镐镐铄铄，赫奕章灼，皆谓光显昭明也。《周易》曰：日月丽乎天。〕其奥秘则蘙蔽暧昧，仿佛退概，若幽星之纚连也。〔《鲁灵光殿赋》曰：西序重深而奥秘，翳蔽暧昧，仿佛退概，皆谓幽深不明也。幽，犹夜也。暧音爱。纚，相连之貌。〕既栉比而攒集，又宏琏以丰敞，〔《毛诗》曰：其比如栉。琏，未详。一曰：宏连，大连众木也。王逸《楚辞注》曰：横木关柱为连。琏与连古字通。〕兼苞博落，不常一象。〔博落，谓所绕者广也。郭璞《山海经注》曰：络，绕也。落与络古字通。〕远而望之，若摛朱霞而耀天文。迫而察之，若仰崇山而戴垂云。〔《广雅》曰：摛，舒也。宋衷《易纬注》曰：天文者谓三光。王襃《甘泉赋》曰：却而望之郁乎似积云，就而察之，｛雨对｝乎若太山。〕羌环玮以壮丽，纷彧彧其难分，此其大较也。〔《南都赋》曰：纷郁郁其难详。大较，犹大略也。孔安国《尚书传》曰：大较，三品也。〕若乃高甍〔萌〕崔嵬，飞宇承霓。〔薛综《西京赋注》曰：甍，栋也。〕绵蛮黮｛雨对｝，随云融泄，〔《韩诗》曰：绵蛮黄鸟。薛君曰：绵蛮，文貌。黮｛雨对｝，黑貌。融泄，动貌也。〕鸟企山峙，若翔若滞，〔言屋形高竦，如鸟之企，如山之竦。若翔若滞，山鸟之貌。《毛诗》曰：如鸟斯企。《说文》曰：企，举踵也。《鲁灵光殿赋》曰：屹山峙以纡郁。〕峨峨嶪嶪，罔识所届，〔《西京赋》曰：嵯峨捷业，罔识所则。〕虽离朱之至精，犹眩曜而不能昭晢也。〔赵岐《孟子章句》曰：离朱，即离娄也。《淮南子》曰：离朱之明，察箴末於百步之外。箴，古针字。王逸《楚辞》注曰：眩曜，惑乱貌。《说文》曰：昭晢，明也。〕

尔乃开南端之豁达，张筍虡之轮豳。〔凡正门皆谓之端门。《春秋说题辞》曰：血书鲁端门。豁达，门通之貌。轮豳，其形也。〕华锺杌其高悬，悍兽仡以俪陈。〔言端门之内，为筍以悬华锺，又植悍兽为虡以负之，仡然相对而陈列之。《东都赋》曰：铿华锺，兽负锺。已见《西京赋》。何休公羊传注曰：仡然，壮勇貌。贾逵《国语注》曰：俪，偶也。〕体洪刚之猛毅，声訇磤其若震〔《毛诗传》曰：磤，雷声也，於谨切。〕爰有遐狄，鐐质轮菌，〔遐狄也，即长狄也。以鐐为质，轮菌然也。《尔雅》曰：白金谓之银，美者谓之鐐。郭璞曰：音辽。《广雅》曰：质，躯也。轮音伦。〕坐高门之侧堂，彰圣主之威神。〔言为金狄。坐於高门侧堂之中，以明圣主之有威神。《晏子》曰：景公坐於堂侧。〕芸若充庭，槐枫被宸，〔《礼记》曰：仲冬之月，芸始生。郑玄曰：芸，香草也。若，杜若也。何休《公羊传注》曰：充，满也。槐枫，二木名。《说文》曰：宸，屋宇也，音辰。〕缀以万年，綷以紫榛。〔贾逵《国语注》曰：缀，连也。《晋宫阁铭》曰：华林园，万年树十四株。綷，犹杂也。《毛诗》曰：山有紫榛。毛苌曰：榛，木名。〕或以嘉名取宠，或以美材见珍。〔万年，嘉名之属。紫榛，美材之属。〕结实商秋，敷华青春，〔《礼记》曰：孟秋之月，其音商。《楚辞》曰：青春爰谢。王逸曰：青，东方为春位，其色青。〕蔼蔼萋萋，馥馥芬芬。尔其结构，则脩梁彩制，下褰上奇。〔脩梁跨迥，故曰褰，众彩殊制，故曰奇。徐爰《射雉赋注》曰：褰，开也。《说文》曰：奇，异也。〕桁梧複叠，势合形离。〔桁，梁上所施也。桁与衡同。梧，柱也，音悟。〕赩如宛虹，赫如奔螭，〔宛虹奔螭，梁上之饰也。如淳《汉书注》曰：宛虹，屈虹也。〕南距阳荣，北极幽崖。任重道远，厥庸孔多。〔言椽栱交结。南自阳荣，而北至幽崖，故云任重道远，其功甚多，多当为趋。《广雅》曰：趋，多也。郭璞《上林赋注》曰：荣，屋南檐也，在南曰阳。《论语》曰：任重而道远。〕

於是列髹彤之绣桷，垂琬琰之文珰。〔言桷以髹漆饰之，而为藻绣。以琬琰之玉，而为文珰。《汉书》曰：殿上髹。《周礼》曰：王之丧车髹饰。郑玄曰：赤多黑少谓之髹。韦昭曰：刷漆为髹。《尚书》曰：弘璧琬琰在西序。《上林赋》曰：华榱璧珰。〕蝹若神龙之登降，灼若明月之流光。〔神龙，绣桷也。明月，文珰也。薛综《西京赋注》曰：蝹，龙貌。〕爰有禁楄，勒分翼张。〔楄，附阳马之短桷也。《说文》曰：楄，署也。扁从户册者，署门户也。桷署虽殊，为文之义则一也。扁与楄同一音。勒分翼张，言如兽勒之分，鸟翼之张。《释名》曰：勒与肋古字通。〕承以阳马，接以员方。〔阳马，四阿长桁也。禁楄列布，承以阳马，众材相接，或员方也。马融《梁将军西第赋》曰：腾极受檐，阳马承阿。〕斑间赋白，疏密有章。〔《广雅》曰：斑，分也。毛苌《诗传》曰：赋，布也。《考工记》曰：画绘之事。赤与白谓之章。〕飞枊鸟踊，双辕是荷。〔飞枊之形，类鸟之飞，又有双辕。任承檐以荷众材，今人名屋四阿栱曰櫼枊也。刘梁《七举》曰：双辕覆井，芰荷垂英。〕赴险凌虚，猎捷相加。〔其众材相加，或凌虚赴崄。猎捷，相接之貌。〕皎皎白间，离离列钱。〔白间，青琐之侧，以白涂之，今犹谓之白间。列钱，金釭也。《西京赋》曰：金釭衔璧，是为列钱。〕晨光内照，流景外烻。〔晨光，日景也。日光照於室中，而流景外发，而延起也。《西都赋》曰：激日景而纳光。〕烈若钩星在汉，焕若云梁承天。〔言宫殿烈然光明，若钩星之在河汉，焕然高广，又似云梁，而承於天也。《广雅》曰：辰星或谓之钩星。云梁，以云为梁也。〕騧徙增错，转县成郛。〔騧或为蜗，言合众板上为井栏，而形文错若蜗之徙递。转县之，各成郛郭。〕茄蔤倒植，吐被芙蕖。〔《尔雅》曰：荷芙蕖，其茎茄，其本蔤。郭璞曰：茎下曰藕，在泥中者。蔤音密。《苍颉篇》曰：植，种也。〕缭以藻井，编以綷疏。红葩〈华甲〉〈华枼〉，丹绮离娄〔《广雅》曰：缭，绕缠也。《西京赋》曰：蒂倒茄於藻井，披红葩之狎猎。又曰：何工巧之瑰玮，交绮豁以疏寮。綷疏，谓绘五彩於刻镂之中。离娄，刻镂之貌。刘向《熏炉铭》曰：彫镂万兽，离娄相加。〕菡萏赩翕，纤缛纷敷。〔菡萏，已见上文。{艹颔}与菡同。《说文》曰：缛，采饰也。〕繁饰累巧，不可胜书。〔《广雅》曰：胜，举也。言不可胜而书。〕

於是兰栭积重，窭数矩设。〔兰，木兰也。以木兰为栭，言兰栭重叠交互以相承，有似窭数，故借其名焉。苏林《汉书注》曰：窭数，四股钩。〕櫼栌各落以相承，栾栱夭蟜而交结。〔櫼，即枊也。《说文》曰：栌，柱上枅也。薛综《西京赋注》曰：栾，柱上曲木，两头受栌者。栱，栾类而曲也。夭蟜，栾栱长壮之貌。〕金楹齐列，玉舄承跋。〔金楹，金柱也，而以玉礩承柱之跋也。《西京赋》曰：彫楹玉舄。《广雅》曰：磶，礩也。《礼记》曰：烛不见跋。郑玄曰：跋，本也。〕青琐银铺，是为闺闼。〔言以青琐银铺，是为闺闼之饰。《汉书》曰：赤墀青琐。银铺，以银为铺首也。《长门赋》曰：挤玉户而撼金铺。〕双枚既脩，重桴乃饰。〔双枚，屋内重檐也。重桴，重栋也。在内谓之双枚，在外谓之重桴，言重檐既长，因达于外，而为重栋，以施采饰也。〕〈媲中"女改木"〉梠缘边，周流四极。〔言以〈媲中"女改木"〉梠缘屋边隅，周匝流移，至於四极。《说文》曰：〈媲中"女改木"〉梠，秦名屋绵联，楚谓之梠也。〕侯卫之班，藩服之职。〔言〈媲中"女改木"〉梠之居四极，若五服之镇外藩也。《周书》有侯卫藩服。《小雅》曰：班，次也。〕温房承其东序，凉室处其西偏。〔温房、凉室，二殿名。卞兰《许昌宫赋》曰：则有望舒凉室，羲和温房。然卞何同时，今引之者，转以相明也。他皆类此。〕开建阳，则朱炎艳；启金光，则清风臻。〔建阳门在东，金光在西。《白虎通》曰：炎者太阳。韦仲将《景福殿赋》曰：昭刚义於金光，崇柔惠於建阳。《尔雅》曰：臻，至也。〕故冬不凄寒，夏无炎燀。〔言寒暑犹门，故无寒燀之患。毛苌《诗传》曰：凄，寒风也。《国语》太子晋曰：水无沉气，火无炎燀。韦昭曰：燀，炎起貌。〕钧调中適，可以永年。〔《吕氏春秋》曰：衷也者，適也。高诱曰：適，中也。《舞赋》曰：永年之术。〕墉垣砀基，其光昭昭。〔《尔雅》曰：墙谓之墉。《说文》曰：砀，文石也蜃，〕周制白盛，今也惟缥。〔墉之色也。《周礼》曰：掌蜃共白盛之蜃。郑玄注曰：盛，犹成也，谓饰墉使白之蜃也。今东莱用蛤，谓之义灰。刘梁《七举》曰：丹墀缥壁，紫柱红梁。〕落带金釭，此焉二等。〔落带，壁带也。而交落之，上施金釭，而为二等。《汉书》曰：昭阳舍，其壁带往往为黄金釭，函蓝田璧。〕明珠翠羽，往往而在。〔《汉书》曰：昭阳舍，往往明珠翠羽饰之。〕钦先王之允塞，悦重华之无为。〔《尚书》曰：重华，濬哲文明，温恭允塞。孔安国曰：舜有深智文明温恭之德，信充塞四表上下也。《论语》曰：无为而治者其舜也欤？〕命共工使作缋，明五采之彰施。〔《尚书》帝曰：垂，命汝作共工。又曰：予欲观古人之象。作会宗彝以五采彰施于五色，作服，汝明。郑玄曰：缋读曰绘，凡画者为绘。〕图象古昔，以当箴规。〔韦昭《国语注》曰：箴，箴刺王阙。郑玄《毛诗笺》曰：规，正圆之器，以思亲正君曰规也。〕椒房之列，是准是仪。〔《汉旧仪》曰：皇后称椒房。《诗》曰：椒聊之实，蔓延盈升，美其繁兴也。〕观虞姬之容止，知治国之佞臣。〔《列女传》曰：齐虞姬者，名损之，齐威王之姬也。威王即位，诸侯并侵之，其佞臣周破胡，专权擅势，嫉贤妒能。即墨大夫贤，而日毁之。阿大夫不肖，反日誉之。虞姬谓王曰：破胡，谀谗之佞臣也，不可不退，齐有北郭先生者，贤明於道，可置左右。王乃封即墨大夫以万户，烹阿大夫与周破胡，遂收故侵地，齐国大治。〕见姜后之解珮，寤前世之所遵。〔《列女传》曰：周宣王姜后者，齐侯之女，宣王之后也。宣王尝夜卧而晏起，后夫人不出於房。姜后既出，乃脱簪珥，待罪於永巷，使其傅母通言於王曰：妾不才，妾之淫心见矣，致君王失礼而晏朝。注云：永巷，堂涂是也。〕贤锺离之谠言，懿楚樊之退身。〔《列女传》曰：锺离春者，齐无盐邑之女也，为人极丑。自诣宣王，原乞一见。宣王召见之，乃举手拊膝曰：殆哉殆哉。宣王曰：原闻命。对曰：今西有横秦之患，南有强楚之雠。春秋四十，壮勇不立，此一殆也。渐台五层，万民疲困，此二殆也。贤者伏匿山林，谄谀强於左右，此三殆也。酒浆沉湎，以夜继日，女乐俳优，纵横大笑，此四殆也。宣王喟然而叹！寡人之殆几不全。拜无盐君以为王后。《汉书》成帝曰：久不见班生，今日复闻谠言。《声类》曰：谠，善言也。《列女传》曰：楚庄王樊姬者，楚庄王之夫人也。王尝听朝而罢晏。樊姬曰：何罢之晏也？王曰：今旦与贤者语。樊姬曰：王之所谓贤者，诸侯之客与，将国中士也？王曰：虞丘子也。樊姬揜口而笑曰：妾幸得充后宫，妾所进者九人，今贤於妾者二人，与妾同列者七人，今夫虞丘子之相楚，十馀年矣。其所荐者，非其子孙，则族昆弟，未尝闻其进贤而退不肖。夫知贤而不进，是不忠也；若不知贤，是无知也，岂可谓贤哉！〕嘉班妾之辞辇，伟孟母之择邻。〔《汉书》曰：成帝游於后庭，尝与班婕妤同辇。婕妤辞曰：三代末主，乃有嬖女，今欲同辇，得无近似之！《列女传》曰：孟轲母者，即孟子母也，号曰孟母，其舍近墓，孟子之少也，嬉戏为墓间之事，踊跃筑埋。孟母曰：此非所以居处子也，乃去舍市傍，其子嬉戏为贾。又曰：此非所以居处子也，乃舍学宫之傍，其子游戏，乃设俎豆，揖让进退，曰：此可以居子，遂居。及孟子长，学六艺，卒成大儒。〕故将广智，必先多闻。〔《文子》曰：聪明广智，守以愚。多闻博辩，守以俭。《国语》曰：晋公使赵襄为卿，辞曰：胥臣多闻，臣不若也。〕多闻多杂，多杂眩真。〔杨子曰：杂乎杂，人病多知为杂，惟圣人为不杂。贾逵《国语注》曰：眩，惑也。〕不眩焉在，在乎择人。〔《左氏传》士文伯谓晋侯曰：务三而已，一曰择人。杜预曰：择贤人也。〕故将立德，必先近仁。〔言将欲立德，必先近於仁贤也。《左氏传》穆叔曰：太上立德。《礼记》曰：力行近乎仁也。〕欲此礼之不愆，是以尽乎行道之先民。〔《大戴·礼记》曰：礼义之不愆，何恤人言。《礼记》孔子曰：行道之人。《国语》曰：古曰在昔，昔曰先民也。〕朝观夕览，何与书绅。〔言朝夕观览图画，何如书绅之事乎？《论语》曰：子张书诸绅。〕

若乃阶除连延，萧曼云征。〔萧曼，萧条曼延，言高远也。《西京赋》曰：途阁云曼。《鲁灵光殿赋》曰：飞陛揭孽，缘云上征。〕棂槛邳张，钩错矩成。〔《西京赋》曰：伏棂槛而頫听。薛综曰：棂槛，台上栏也。邳或为丕。孔安国《尚书传》曰：丕，大也。钩以正曲，矩以正方也。《庄子》曰：曲者不以钩，方者不以矩。错，犹治也。〕楯类腾蛇，槢似琼英。〔荣楯彫镂，形类腾蛇。众槢文采，又似琼英。《越绝书》曰：越王句践欲伐吴，大夫文种於是作荣楯，婴以白璧，镂以黄金，状类龙蛇，以献吴王。一曰，应劭《汉书注》曰：楯，栏横也。司马彪《庄子注》曰：槢，械楔也。琼英，玉英也。此既施之於櫺槛，然凡楔皆谓之槢。〕如螭之蟠，如虬之停。〔《广雅》曰：无角曰螭龙，有角曰虬龙。蟠，已见上文。〕玄轩交登，光藻昭明。〔司马彪《上林赋注》曰：轩楯下板也；上加漆，故曰玄轩。楯，阶除之栏，故曰交登。郑玄《周礼注》曰：登，升也。〕驺虞承献，素质仁形。〔言为驺虞以乘轩板，状轩轩然。毛苌《诗传》曰：驺虞，白虎黑文。《毛诗序》曰：仁如驺虞，则王道成矣。刘熙《孟子注》曰：献犹轩。轩，在物上之称也。《广雅》曰：质，地也。〕彰天瑞之休显，照远戎之来庭。〔司马相如《封禅书》驺虞颂曰：厥涂靡从，天瑞之徵。王襃《四子讲德论》曰：南郡获白虎，是以北狄宾也。〕阴堂承北，方轩九户。〔在北故曰阴堂也。方轩，并窗也。《西京赋》曰：九户开辟。〕右个清宴，西东其宇，〔杜预《左氏传注》曰：个，东西厢也。清宴，殿名。韦诞《景福殿赋》曰：离殿别馆，粲如列星，安昌延休，清宴永宁。〕连以永宁，安昌临圃。〔《洛阳宫殿簿》曰：许昌宫永宁殿七间，安昌殿十间。临圃，殿名。〕遂及百子，后宫攸处。〔韦诞《景福殿赋》曰：美百子之特居，嘉休祥之令名。郑玄《毛诗笺》曰：大姒十子，众妾则宜百子。其殿之名，盖取於此。〕处之斯何，窈窕淑女。〔《毛诗》曰：窈窕淑女，君子好仇。〕思齐徽音，聿求多祜。〔《毛诗》曰：思齐大任，文王之母。又曰：大姒嗣徽音，则百斯男。又曰：靡有不克，自求伊祜。〕其祜伊何？宜尔子孙。〔宜尔子孙，已见上文。〕克明克哲，克聪克敏。〔蔡邕《桥玄碑》曰：克明克哲，实叡实聪。《毛诗》曰：农夫克敏。〕永锡难老，兆民赖止。〔锡之以难老，令其寿考。《毛诗》曰：既饮膏酒，永锡难老。《尚书》曰：一人有庆，兆民赖之。〕於南则有承光前殿，赋政之宫，〔《洛阳宫殿簿》曰：许昌宫承光殿七间。〕纳贤用能，询道求中。〔《西京赋》曰：表贤简能。毛苌《诗传》曰：亲戚之谋为询也。〕疆理宇宙，甄陶国风。〔《左氏传》齐宾媚人谓晋人曰：先王疆理天下。杨子《法言》曰：甄陶天下，其在和乎。李聃曰：埏埴为器曰甄陶，王者亦甄陶其民也。〕云行雨施，品物咸融。〔《周易》曰：云行雨施，品物流形。融，犹通也。〕其西则有左墄右平，讲肄之场，〔《七略》曰：〈足就〉鞠者，传言黄帝所作。王者宫中，必左墄而右平。墄，犹国也，言有国当治之也。〈足就〉鞠亦有治国之象，左墄而右平。侯权《景福殿赋》曰：乃造彼鞠室。讲肄，谓习武也。贾逵《国语注》曰：肄，习也。〕二六对陈，殿翼相当。〔二六盖鞠室之数，而室有一人也。李尤《鞠室铭》曰：圆鞠方墙，放象阴阳。法月冲对，二六相当。卞兰《许昌宫赋》曰：设御坐於鞠域，观奇材之曜晖。二六对而讲功，体便捷其若飞。〕僻脱承便，盖象戎兵，〔言相僻脱，似承敌人之便，以象戎兵习战之术也。《七略》曰：蹋鞠，兵势也。《汉书·音义》曰：捽胡，若今相僻卧轮之类。〕察解言归，譬诸政刑。将以行令，岂唯娱情。〔言察之既解，而各言归，斯实譬之政刑，非为戏乐而已。《七略》曰：蹋鞠，其法律多微意，皆因嬉戏以讲练士，至今军士羽林无事，使得蹋鞠。《归田赋》曰：聊以娱情。〕镇以崇台，寔曰永始。〔永始，台名，仓廪所居也。韦仲将《景福殿赋》曰：时襄羊以刘览，步华辇於永始。知稼穑之艰难，壮农夫之克敏。〕複阁重闱，猖狂是俟。〔《庄子》曰：猖狂妄行也。〕京庾之储，无物不有。〔《毛诗》曰：曾孙之庾，如坻如京。郑玄曰：庚，露积穀也。《西京赋》曰：于何不有。〕不虞之戒，於是焉取。〔言有不虞之戒，取京庾以给之。《周易》曰：君子以除戎器，戒不虞。〕尔乃建凌云之层盘，浚虞渊之灵沼。〔凌云，层盘名也，为之以承甘露也。虞渊，灵沼名也。韦仲将《景福殿赋》曰：虞渊灵沼，渌水泱泱。《毛诗》曰：王在灵沼。〕清露瀼瀼，渌水浩浩。〔清露，层盘之露也。《毛诗》曰：零露瀼瀼。《尚书》曰：浩浩滔天。〕树以嘉木，植以芳草。〔《西京赋》曰：嘉木树庭，芳草如积。〕悠悠玄鱼，〈白隺〉々白鸟，〔《孔丛子》孔子歌曰：黄河洋洋，悠悠之鱼。《毛诗》曰：白鸟翯々。毛苌曰：翯々，肥泽也。翯与〈白隺〉音义同。〕沈浮翱翔，乐我皇道。〔言鱼鸟得所。〕若乃虬龙灌注，沟洫交流。〔言为虬龙之形。吐水灌注，以成沟洫，交横而流。《东征赋》曰：望河、洛之交流。〕陆设殿馆，水方轻舟。〔《尔雅》曰：大夫方舟。郭璞曰：并两船。〕篁栖鹍鹭，濑戏鰋鲉。〔服虔《汉书注》曰：篁，丛竹也。鹍鹭，二鸟名。鰋鲉，二鱼名。〕丰侔淮海，富赈山丘。〔《字林》曰：侔，齐等也。冯衍《爵铭》曰：富如江海。《孙卿子》曰：节用裕民，且有富厚丘山之积矣。《尔雅》曰：赈，富。〕丛集委积，焉可殚筹？〔郑玄《周礼注》曰：少曰委，多曰积。《仪礼注》曰：筹，算也。〕虽咸池之壮观，夫何足以比雠？〔《春秋汉含孳》曰：咸池主五穀。宋均曰：咸池，取池水灌注生物，以为名也。《元命苞》曰：其星五者，各有职以蓄积，为作恃五穀。《尔雅》曰：雠，匹也〕

於是碣以高昌崇观，表以建城峻庐，〔薛综《东京赋注》曰：高昌、建城，二观名也。韦仲将《景福殿赋》曰：北看高昌，邪睨建城。碣揭同。〕岧峣岑立，崔嵬峦居。〔《尔雅》曰：山小而高曰岑。又曰：峦，山堕。郭璞曰：山形长狭者，荆州谓之峦。〕飞阁干云，浮堦乘虚。〔《西都赋》曰：脩涂飞阁。《西京赋》曰：干云教员而上达。浮堦，飞陛也。〕遥目九野，远览长图。〔谓建城也。《淮南子》曰：上通九天，下贯九野。高诱曰：九天，八方中央。九野亦如之。《周礼》曰：遂人掌邦之野，以土地之《图经》田野。〕頫眺三市，孰有谁无。〔谓高昌也。韦仲将《景福殿赋》曰：践高昌以北眺，临列队之京市。《周礼》曰：大市，日仄而市；朝市，朝时为市；夕市，夕时为市。《孟子》曰：古之为市，以其所有，易其所无。〕睹农人之耘耔，亮稼穑之艰难。惟飨年之丰寡，思无逸之所叹。〔《毛诗》曰：或耘或耔，黍稷薿薿。《尚书·无逸》周公曰：呜呼，君子所其无逸，先知稼穑之艰难，乃逸。又曰：我闻在昔殷王中宗，享国七十有五年，高宗之享国，五十有九年，自是厥后，立王，生则逸，或五六年，或四三年。〕感物众而思深，因居高而虑危。〔谓三市也。感，犹思也。《周易》曰：日中为市，聚天下之货。又曰：君子安而不忘危。〕惟天德之不易，惧世俗之难知。〔《周易》曰：用九，天德不可为首也。《尚书》曰：尔亦弗知天命不易也。〕观器械之良窳，察俗化之诚伪。〔《文子》曰：器械不恶，而职事不慢也。郑玄《礼记》曰：器械礼乐之器及兵甲也。《史记》曰：舜陶河滨，器不苦窳。晋灼曰：窳，病也。班固《汉书》赞曰：孝宣之治，至於器械。自元成间，鲜能及之。亦足以知吏称其职，民安其业。〕瞻贵贱之所在，悟政刑之夷陂。〔《晏子春秋》景公谓晏子曰：子之宅近市，则识贵贱乎？对曰：既窃利之，敢不识乎！公曰：何贵何贱，是时也。景公繁於刑，晏子对曰：踊贵而屦贱，公是以省刑。孔安国《尚书传》曰：夷，平也。陂，险也。〕亦所以省风助教，岂惟盘乐而崇侈靡？〔省风观器械也。《国语》伶州鸠曰：天子省风，以作乐助教，察政刑也。班固《汉书》述曰：威实辅德，刑亦助教。《子虚赋》曰：奢言淫乐，而显侈靡也。〕屯坊列署，三十有二。星居宿陈，绮错鳞比。〔《声类》曰：坊，别屋也。方与坊古字通。《释名》曰：坊，别屋名。星，散也。列位布散也。宿，星宿也。比，比相次也。〕辛壬癸甲，为之名秩。〔辛壬癸甲，十干之名，今取以题坊署，以别先后也。〕房室齐均，堂庭如一。出此入彼，欲反忘术。〔《广雅》曰：术，道也。〕惟工匠之多端，固万变之不穷。〔《楚辞》曰：亦多端而胶加。又曰：万变之情，岂其可尽。〕物无难而不知，乃与造化乎比隆。〔《列子》曰：穆王见偃师叹曰：人之巧，乃与造化同功。造化，已见《东都赋》注。〕雠天地以开基，并列宿而作制。制无细而不协於规景，作无微而不违於水臬。〔无细不合，皆言合也。无微而违，言不违也。《周礼》：匠人建国，水地以县，置槷以县，眡其景为规，识曰出之景，与日入之景。郑玄曰：於四角立植，而县以水，望其高下。高下既定，乃为位而平地也。槷，古文臬，假借字也。於所平之地中，树八尺之臬，以县正之。眡之其景，将以正四方也。〕故其增构如积，植木如林。区连域绝，叶比枝分。离背别趣，骈田胥附。〔离背别趣，各有所施也。骈田胥附，罗列相著也。〕纵横逾延，各有攸注。公输荒其规矩，匠石不知其所斫。〔《墨子》曰：公输般为云梯。郑玄《礼记注》曰：公输若，匠师也。般若之族，多技巧也。孔安国《尚书传》曰：荒，废也。《庄子》曰：匠石之齐，见栎社树，观者如市，匠伯不顾。司马彪曰：匠石字伯。〕既穷巧於规摹，何彩章之未殚！尔乃文以朱绿，饰以碧丹。〔言既极规摹之巧，而未尽采章之盛，故文之以朱绿，而饰之以碧丹也。傅毅《七激》曰：文以朱绿。殚下或有駮字，非也。〕点以银黄，烁以琅玕。〔黄谓黄金。《汉书》曰：杨仆怀银黄也。〕光明熠爚，文彩璘班。〔《说文》曰：熠，盛光也。爚，火光也。《埤苍》曰：璘〈王扁〉，文貌。〕清风萃而成响，朝日曜而增鲜。虽昆仑之灵宫，将何以乎侈旃！〔《穆天子传》曰：天子升於昆仑之丘，观黄帝之宫。〕规矩既应乎天地，举措又顺乎四时。〔《太玄经》曰：天道成规，地道成矩。《文子》曰：举措废置，不可不番，顺乎四时，即顺时立政也。〕是以六合元亨，九有雍熙。〔《吕氏春秋》曰：神通乎六合。高诱曰：四方上下为六合。元亨，已见上文。《毛诗》曰：方命厥后，奄有九有。毛苌曰：九有，九州也。《东京赋》曰：上下共其雍熙。《尚书》曰：黎民於变时雍。又曰：庶绩咸熙。〕家怀克让之风，人咏康哉之诗。〔《尚书》曰：允恭克让。又咎繇乃歌曰：元首明哉，股肱良哉，庶事康哉！〕莫不优游以自得，故淡泊而无所思。〔《毛诗》曰：优哉游哉！郑玄曰：优游自安止也。东都主人曰：莫不优游而自得，玉润而金声。《淮南子》曰：所谓有天下者，自得而已。《老子》曰：道之出口，淡乎其无味。《说文》曰：泊，无为也。《庄子》曰：知反於帝宫，见黄帝而问焉。曰：何思何虑则知道？黄帝曰：无思无虑则知道也。〕历列辟而论功，无今日之至治。〔《封禅书》曰：历选列辟。李尤《平乐观赋》曰：披典籍以论功，盖罔及乎大汉！《庄子》曰：容成氏，大庭氏，若此时至治也。〕彼吴蜀之湮灭，固可翘足而待之。〔《封禅书》曰：湮灭而不称。《新序》赵良谓商君曰：君亡可翘足而待也。《广雅》曰：翘，举也。〕

然而圣上犹孜孜靡忒，求天下之所以自悟。〔《孟子》曰：鸡鸣而起，孳孳为善者，舜之徒也。孳与孜同。郑玄《毛诗笺》曰：忒，变也。《家语》鲁君曰：微夫子，寡人无由自悟也。〕招忠正之士，开公直之路。〔《汉书》谷永上书曰：崇谏争之官，广开忠直之路。〕想周公之昔戒，慕咎繇之典谟。〔周公昔戒，谓无逸也。咎繇典谟，谓康哉之歌也。〕除无用之官，省生事之故。〔《史记》曰：吴起如楚，捐不急之官。《汉书》萧望之曰：生事於外夷，渐不可长。《公羊传》曰：遂者何？生事也。何休曰：生，犹造也。贾逵《国语注》曰：故，谋也。〕绝流遁之繁礼，反民情於太素。〔《淮南子》曰：凡乱之所由生者，皆在流遁。流遁之所生者五，或遁於木，或遁於水，或遁於土，或遁於金，或遁於火。此五者一足，以亡天下也。《说文》曰：遁，迁也。《尚书》曰：礼烦即乱。太素，朴素也。《东都赋》曰：昭节俭，示太素。〕故能翔岐阳之鸣凤，纳虞氏之白环。〔《国语》周内史过曰：周之兴也，鸑鷟鸣於岐山。《世本》曰：舜时，西王母献白环及珮。〕苍龙觌於陂塘，龟书出於河源。〔《魏志·文纪》曰：青龙见於靡陂。《魏略·文纪》曰：神龟出於灵池。《东京赋》曰：龟书畀姒。班固《汉书》赞曰：汉使穷河源也。〕醴泉涌於池圃，灵芝生於丘园。〔《魏志》曰：延康元年，醴泉出，芝草生於乐平郡。〕总神灵之贶祐，集华夏之至欢。〔王逸《楚辞注》曰：总，合也。《春秋元命苞》曰：通三灵之贶。《长杨赋》曰：受神人之福祐。《尔雅》曰：贶，赐也。祐，福也。《尚书》曰：华夏蛮貊。〕方四三皇而六五帝，曾何周夏之足言！〔郑玄《毛诗笺》曰：方，且也。《燕丹子》夏扶谓荆轲曰：何以教太子？轲曰：高欲令四三王，下欲令六五霸，於君何如也！〕

《文选》　唐·李善注



