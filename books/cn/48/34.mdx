---
---
---
title: 卷三十四 七上
---

【七发八首】〔七发者，说七事以起发太子也，犹楚词七谏之流。〕

※枚叔〔《汉书》曰：枚乘，字叔，淮阴人也。为吴王濞郎中，善属辞。武帝以安车徵乘，道死也。〕

楚太子有疾，而吴客往问之曰：伏闻太子玉体不安，亦少间乎？〔言玉，美之也。《史记》新垣衍谓鲁连曰：观先生之玉貌。《论语》曰：子疾，病间。孔安国曰：少差曰间也。〕太子曰：惫！谨谢客。〔《说文》曰：谢，辞也。〕客因称曰：今时天下安宁，四宇和平，太子方富於年。〔凡人之幼者，将来之岁尚多，故曰富也。〕意者久耽安乐，日夜无极，邪气袭逆，中若结轖。〔言邪气入内而为逆，其坚若结也。《管子》曰：邪气袭内，玉色乃衰。《素问》歧伯曰：邪气内著，绝人长命。《说文》曰：轖，车籍交革也。轖音色也。〕纷屯澹淡，嘘唏烦酲。〔纷屯澹淡，愦耄烦闷之貌也。王逸《楚辞》曰：歔欷，啼貌。《方言》曰：哀而不泣曰唏。嘘与歔古字通。《列子》曰：季梁病，矫氏曰：病由精虑烦散也。毛苌《诗传》曰：病酒曰酲。〕惕惕怵怵，卧不得瞑。〔《尚书》曰：怵惕惟厉，中夜以兴。《素问》歧伯曰：不得卧者，是阳明之逆。〕虚中重听，恶闻人声。〔《素问》曰：何谓虚？答曰：精气夺则虚。《黄帝八十一问》曰：阴病，恶闻人声。〕精神越渫，百病咸生。〔《吕氏春秋》曰：精神劳则越。高诱曰：越，散也。郑玄《毛诗笺》曰：渫，发也。〕聪明眩曜，悦怒不平。〔王逸《楚辞注》曰：眩曜，惑乱貌也。〕久执不废，大命乃倾，太子岂有是乎？〔郑玄《礼记注》曰：废，止也。毛苌《诗传》曰：废，犹去也。《毛诗》曰：曾是莫听，大命以倾。〕太子曰：谨谢客。赖君之力，时时有之，然未至於是也。〔言赖君之力，天下太平，故久耽安乐，时有此疾也。〕客曰：今夫贵人之子，必宫居而闺处，内有保母，外有傅父，欲交无所。〔《礼记》曰：孔子曰：古者男子外有傅父，内有慈母。又曰：其次为保母。郑玄曰：保母，安其居处者也。〕饮食则温淳甘膬，脭醲肥厚。〔温淳，谓凡味之厚也。《韩子》曰：夫香美膬味，甘口病形。厚酒肥肉，曼理皓齿，而损精。《说文》曰：膬，腝易破也。脭，肥肉也。《说文》曰：醲，厚酒也。〕衣裳则杂遝曼暖，燂烁热暑。〔曼，轻细也。《说文》曰：燂，火热也。详廉切。烁亦热也。〕虽有金石之坚，犹将销铄而挺解也。〔韩子曰：虽与金石相弊，兼天下未有日也。高诱《吕氏春秋注》曰：挺，犹动也。贾逵《国语注》曰：铄，销也。〕况其在筋骨之间乎哉？故曰：纵耳目之欲，恣支体之安者，伤血脉之和，且夫出舆入辇，命曰蹶痿之机。〔《吕氏春秋》曰：出则以车，入则以辇。务以自佚，命曰怡蹶之机。高诱曰：怡，至也。蹶，机门内之位也。乘辇于宫中，游翔至於蹶机，故曰务以佚也。枚乘引怡蹶而为蹶痿，未详。乘之谬为好奇而改之。〕洞房清宫，命曰寒热之媒。〔《吕氏春秋》曰：室大多阴，台高多阳。多阴则蹶，多阳则痿。此阴阳不適之患也。高诱曰：蹶，逆寒疾也。痿，蹶不能行也。〕皓齿娥眉，命曰伐性之斧。〔《吕氏春秋》曰：靡曼皓齿，郑、卫之音，务以自乐，命曰伐性之斧。高诱曰：靡曼细理，弱肌美色也。皓齿，谓齿如瓠犀也。郑国淫僻，以其淫僻灭亡。故曰伐性之斧也。〕甘脆肥脓，命曰腐肠之药。〔《吕氏春秋》曰：肥肉厚酒，务以相强，命曰烂肠之食。高诱注《老子》云：五味实口爽伤，故谓之烂肠之食。《广雅》曰：脆，弱也。脓，厚之味也。〕今太子肤色靡曼，四支委随，筋骨挺解，〔王逸楚词注曰：靡，细也。曼，泽也。随，不能屈伸也。〕血脉淫濯，手足堕窳。〔淫濯，谓过度而且大也。《尔雅》曰：淫，过也。又曰：濯，大也。郭璞方言注曰：堕，懈堕也。应劭《汉书注》曰：窳，弱也，〕越女侍前，齐姬奉后，〔《越绝书》曰：越王饰美女西施、郑巴，使大夫种献之於吴王。曰：越王勾践，窃有天人之遗，西施、郑巴，越不敢当，使献之大王。吴王大悦。齐姬，齐女也。《毛诗》曰：岂其取妻，必齐之姜。如淳《汉书》注曰：姬，众妾之总称也。〕往来游宴，纵恣于曲房隐间之中。此甘餐毒药，戏猛兽之爪牙也。所从来者至深远，淹滞永久而不废，〔王逸《楚词注》曰：淹，久也。〕虽令扁鹊治内，巫咸治外，尚何及哉！〔《史记》曰：扁鹊，渤海郑人也。姓秦氏，名越人。得长桑君禁方，视病尽见五藏。《韩子》曰：扁鹊谓晋桓侯曰：君有疾，在腠理，犹可汤熨，若在骨髓，司命不能医也。桓侯初不信，后病，遣召扁鹊，鹊逃之，桓侯遂死。又曰：巫咸虽善祝，不能自祓也。贾逵《国语注》曰：尚，且也。〕今如太子之病者。独宜世之君子，博见强识，〔《礼记》曰：博闻强识而让，谓之君子也。〕承间语事，变度易意，〔《楚词》曰：原承间而自察也。〕常无离侧，以为羽翼。〔高诱注《吕氏春秋》曰：羽翼，佐也。〕淹沈之乐，浩唐之心，遁佚之志，其奚由至哉！〔唐，犹荡也。〕太子曰：诺。病已，请事此言。

客曰：今太子之病，可无药石针刺灸疗而已，可以要言妙道说而去也。〔言可无用药石，唯可用要言也。《庄子》瞿鹊子问长梧子曰：夫子以为孟浪之言也，而我以为妙道之行也。〕不欲闻之乎？太子曰：仆愿闻之。"

客曰：龙门之桐，高百尺而无枝。〔《周礼》曰：龙门之琴瑟。孔安国《尚书传》曰：龙门山在河东之西界。鲁连子曰：东方有松枞，高千仞而无枝也。〕中郁结之轮菌，根扶疏以分离。〔郁结，隆高之貌也。《说文》曰：扶疏，四布也。张晏《汉书注》曰：轮菌，委曲也。〕上有千仞之峰，下临百丈之谿。〔包咸《论语注》曰：七尺曰仞。〕湍流溯波，又澹淡之。〔溯波，逆流之波也。澹淡，摇荡之貌也。〕其根半死半生。冬则烈风、漂霰、飞雪之所激也，夏则雷霆、霹雳之所感也。〔感，触也。《庄子》曰：异鹊感周之颡也。〕朝则鹂黄、鳱鴠鸣焉，〔《尔雅》曰：鸧鹒，黎黄。《高唐赋》曰：王雎鹂黄。《礼记》曰：仲冬曷旦不鸣。郑玄曰：曷旦，求旦鸟也。郭璞《方言注》曰：鸟似鸡，冬无毛，昼夜鸣。鳱与曷并音渴。鴠音旦也。〕暮则羁雌，迷鸟宿焉。独鹄晨号乎其上，鹍鸡哀鸣翔乎其下。〔《楚辞》曰：鹍鸡啁哳而悲鸣。〕於是背秋涉冬，使琴挚斫斩以为琴，野茧之丝以为弦，〔《论语》曰：师挚之始，关雎之乱，洋洋乎盈耳哉！郑玄曰：师挚，鲁太师也。以其工琴，谓之琴挚。犹京房善易，谓之易京。野茧，野蚕之茧也。《东观汉记》曰：光武二年，野蚕成茧被山，民收为絮。〕孤子之钩以为隐，九寡之珥以为约。〔古乐府有孤子生行。贾逵《国语》注曰：钩，带钩也。《桓子新论》曰：琴隐长四十五分，隐以前长八分。列女传曰：鲁之母师，九子之寡母也。不幸早失夫，独与九子居。《苍颉篇》曰：珥，珠在耳也。《字书》曰：约，亦的字也。的，琴徽也。〕使师堂操《畅》，伯子牙为之歌。〔师堂，乐师也。《韩诗外传》曰：孔子学鼓琴於师堂子京，而不进。师堂子京曰：夫子可以进。孔子曰：丘已得其曲，未得其数也。《琴道》曰：尧畅达则兼善天下。无不通畅，故谓之畅。《列子》曰：伯牙善鼓琴也。〕歌曰：'麦秀蔪兮雉朝飞，〔宋玉《笛赋》曰：麦秀蔪兮鸟华翼。《埤苍》曰：蔪，麦芒也，慈敛切。〕向虚壑兮背槁槐，〔《说文》曰：槀与槁古字通。〕依绝区兮临回溪。'飞鸟闻之，翕翼而不能去；野兽闻之，垂耳而不能行蚑、蟜、蝼蚁闻之，拄喙而不能前。〔《周书》曰：蚑行喙息。《说文》曰：蚑，行也。凡生类之行，皆谓之蚑。又曰：蟜，虫也，《方言》曰：南楚或谓蛄为蝼。《尔雅》曰：蚁，蚍蜉也。〕此亦天下之至悲也，太子能强起听之乎？太子曰：仆病未能也。

客曰：犓牛之腴，菜以笋蒲。〔《说文》曰：犓，以刍莝养国牛也。《国语》曰：犓豢几何？犓或为牜兼，未详。《说文》曰：腴，腹下肥者。《毛诗》曰：其蔌维何？维笋及蒲也。〕肥狗之和，冒以山肤。楚苗之食，安胡之飰，〔《礼记》曰：士无故不杀犬豕。和，谓和羹也。郑玄《礼记注》曰：芼，菜也，谓以菜调和之也。冒与芼古字通。山肤，未详。楚苗，山出禾，可以为食。《淮南子》曰：苗山之铤。高诱曰：苗山，楚山也。安胡，未详。一曰：安胡，雕胡也。宋玉《讽赋》曰：为臣炊雕胡之饭。〕抟之不解，一啜而散。〔《礼记》曰：无抟饭。《说文》曰：啜，尝也。〕於是使伊尹煎熬，易牙调和。〔《吕氏春秋》曰：伊尹说汤以至味。又，白公曰：若以水投水，奚若？孔子曰：淄渑之合者，易牙尝而知之。〕熊蹯之胹，勺药之酱。〔《左氏传》曰：宰夫臑熊蹯不熟。《方言》曰：胹，熟也。音而。韦昭《上林赋》注曰：勺药，和齐咸酸美味也。〕薄耆之炙，鲜鲤之鲙。〔薄耆，未详。一曰：薄切兽耆之肉，而以为炙也。耆，今人谓之耆头。《毛诗》曰：炰鳖鲙鲤。〕秋黄之苏，白露之茹。〔茹，菜之总名也。〕兰英之酒，酌以涤口。〔《汉书》曰：百味旨酒布兰生。晋灼曰：布列芬芳，若兰之生。〕山梁之餐，豢豹之胎。〔《论语》，子曰：山梁雌雉，时哉时哉！郑玄曰：孔子山行，见一雌雉，食其梁粟。杜预《左氏传》曰：豢，养也，音宦。《六韬》曰：武王伐纣，得二大夫而问之曰：殷国将有妖乎？对曰：有。殷君陈玉杯象箸。玉杯象箸不盛菽藿之羹，必将熊蹯豹胎。〕小饭大歠，如汤沃雪。〔《说文》曰：歠，饮也，沃雪，言易也。《家语》孔子曰：人之弃恶，如汤之灌雪焉。〕此亦天下之至美也。太子能彊起尝之乎？太子曰：仆病未能也。

客曰：锺岱之牡，齿至之车。〔《汉书》曰：赵地，锺岱石北，迫近胡寇。如淳曰：锺，所在未闻。石，山险之限，在上党曲阳。《吕氏春秋》曰：代，故马郡。宜马，齿至之车，未详。或说曰：《公羊传》曰：先轸谓晋侯曰：君马齿至也。〕前似飞鸟，后类距虚。〔黄子曰：骏马有晨风黄鹄，皆取鸟名马。言走疾若飞也。范子曰：千里马，必有距虚。《吕氏春秋》曰：距虚鼠后而兔前。〕穱麦服处，躁中烦外。〔以穱麦分剂而食马。马肥，故中躁而外烦也。王逸《楚词注》曰：稻粢穱麦拿黄粱。《左氏传》庆郑谓晋侯曰：今乘异产，将与人易。张脉愤兴，外强中乾。〕羁坚辔，附易路。〔易，平易也。〕於是伯乐相其前后，王良造父为之御，秦缺、楼季为之右。〔《吕氏春秋》曰：古之善相马者，若赵之王良，秦之伯乐，尤尽其妙。《文子》曰：伯乐相之，王良御之。《史记》曰：周缪王使造父为御，西巡狩。秦缺，未详。《韩子》曰：夫猎，托车舆之安，用六驾之足，使王良佐辔，则身不劳而易及轻兽。今舍车舆，则虽楼季之走，无时及兽矣。许慎《淮南子注》曰：楼季，魏文侯之弟也。〕此两人者，马佚能止之，车覆能起之。〔两人，秦缺、楼季也。《家语》颜回曰：东野之御，善则善矣，其马将必佚也。〕於是使射千镒之重，争千里之逐。〔《史记》曰：田忌数与齐公子驰逐重射，孙子见其马足不甚相远，有上中下辈，於是谓田忌曰：君弟重射，臣能令君胜。忌然之，与射千金。及临质，孙子曰：今以君之下驷与彼上驷，取君之上驷与彼中驷，取君中驷与彼下驷。既驰三辈，而忌一不胜而再胜。卒得千金。贾逵《国语》注曰：一镒二十四两。《韩子》曰：王子期为赵简子取道，争千里之发也。〕此亦天下之至骏也，太子能彊起乘之乎？太子曰：仆病未能也。

客曰：既登景夷之台，南望荆山，北望汝海，左江右湖，其乐无有。〔景夷，台名也。孔安国《尚书传》曰：荆山在荆州。郭璞《山海经注》曰：汝水出鲁阳山东，北入淮海，汝称海，大言之也。《战国策》鲁君曰：楚王登京台，南望猎山，左江右湖，其乐之忘死。无有，天下无有。〕於是使博辩之士，原本山川，极命草木，〔赵岐《孟子注》曰：命，名也。〕比物属事，离辞连类。〔《礼记》孔子曰：属辞比事，春秋教也。《韩子》曰：多言繁称，连类比物也。〕浮游览观，乃下置酒於虞怀之宫。〔虞怀，宫名也。〕连廊四注，〔郑玄《周礼注》曰：四阿，若今四注也。〕台城层构，纷弦玄绿。辇道邪交，黄池纡曲。〔黄当为湟。湟，城池也。〕溷章、白鹭，孔鸟、鶤鹄。〔溷章，鸟名，未详。〕鹓雏鵁鶄，翠鬛紫缨。〔鬛，首毛也。缨，颈毛也。〕螭龙、德牧，邕邕群鸣。〔螭龙、德牧，并鸟，形未详。《尔雅》曰：邕邕，鸣声和也。〕阳鱼腾跃，奋翼振鳞。〔《曾子》曰：鸟鱼皆生於阴，而属於阳。故鸟鱼皆卵生，鱼游於水，鸟飞於云。〕漃漻薵蓼，蔓草芳苓。〔言水清净之处，生薵、蓼二草也。《上林赋》曰：悠远长怀，寂漻无声。漃与寂，音义同也。《字书》曰：薵，蕏草也。蕏音猪。毛苌《诗传》曰：蓼，水草也，苓，古莲字也。〕女桑、河柳，素叶紫茎。〔《毛诗》曰：猗彼女桑。毛苌曰：女桑，夷桑也。《尔雅》曰：柽，河柳。郭璞曰：今河旁赤茎小杨也。〕苗松、豫章，条上造天。〔苗松，未详。一曰苗山之松。豫章，木名也。孔安国《尚书传》曰：造，至也。〕梧桐并闾，极望成林。〔张揖《上林赋注》曰：并闾，棕也。〕众芳芬郁，乱於五风。〔《遁甲开山图》曰：女娲没，大庭氏之王有天下，五风异色也。〕从容猗靡，消息阳阴。〔消，灭也。息，生也。林木茂盛，随风披靡，故或阳或阴也。《文子》曰：与阴俱闭，与阳佚开。消息或为须臾也。〕列坐纵酒，荡乐娱心。景春佐酒，杜连理音。〔《孟子》，景春曰：公孙衍、张仪岂不诚大丈夫哉？孟子曰：是焉得为大丈夫。刘熙曰：景春，孟子时人，为纵横之术者。《史记》曰：上召子弟佐酒。如淳《汉书注》曰：今乐家五日一习乐为理乐。杜连，未详也。〕滋味杂陈，肴糅错该。〔王逸《楚词注》曰：该，备也。〕练色娱目，流声悦耳。〔《埤苍》曰：练，择也。《尔雅》曰：流，择也。〕於是乃发《激楚》之结风，扬郑卫之皓乐。〔文颖《上林赋》注曰：激，冲激急风也。结风回风，亦急风也。楚地风气既漂疾，然歌乐者犹复依激结之急风为节，其乐促迅哀切也。《淮南子》曰：扬郑卫之皓乐，此齐民所以淫泆流湎也。许慎曰：郑卫，新声所出国也。皓乐，善倡也。皓下或有齿字，误。〕使先施、徵舒、阳文、段干、吴娃、闾娵、傅予之徒，〔皆美女也。先施，即西施也。《战国策》鲁仲连谓孟尝君曰：君后宫十妃，皆衣缟纻，食梁肉，岂毛啬先施哉？徵舒、段干、傅予，皆未详。一曰：《左氏传》曰：楚庄王欲纳夏姬，申公巫臣曰：不可。今纳夏姬，贪其色也。《史记》曰：夏姬，徵舒母也。《淮南子》曰：不待脂粉，西施　阳文也。许慎曰：阳文，楚之好人也。吴娃，已见上文。《孙卿子》曰：闾娵子奢莫之媒。韦昭《汉书注》曰：闾娵，梁王魏婴之美人。〕杂裾垂髾，目窕心与，〔司马彪《子虚赋》注曰：髾，燕尾也。窕当为挑。《史记》曰：目挑心招。张晏《汉书注》曰：挑，娆也。〕揄流波，杂杜若；〔言引流波以自洁，杂杜若以为芳。杜若，见下注。《说文》曰：揄，引也。〕蒙清尘，被兰泽，〔《列子》曰：穆王为中天之台，郑卫之处子，施芳泽，杂芷若以满之。《神女赋》曰：沐兰泽，含若芳。〕宴服而御。〔《尚书大传》曰：古者后夫人，至于房中，释朝服，袭宴服，入御于君也。〕此亦天下之靡丽，皓侈广博之乐也。太子能彊起游乎？太子曰：仆病未能也。

客曰：将为太子驯骐骥之马，驾飞軨之舆，乘牡骏之乘。〔《广雅》曰：驯，扰也。《说文》曰：骐，马骊文如綦也。《尚书大传》曰：未命为士，车不得有飞軨。郑玄曰：如今窗车也。〕右夏服之劲箭，左乌号之彫弓。〔夏服，已见《子虚赋》。服即今步叉也。乌号，已见《子虚赋》。又《古考史》曰：柘树枝长而劲，乌集之将飞。柘起弹乌，乌乃号呼。此枝为弓，快而有力，因名也。〕游涉乎云林，周驰乎兰泽，弭节乎江浔。〔云林，云梦之林。楚词曰：羲和弭节兮。《字林》曰：浔，水涯也。〕掩青苹，游清风。〔《方言》曰：奄，息也。《吕氏春秋》曰：昆仑之苹也。张揖《子虚赋》注曰：青苹，似莎而大。〕陶阳气，荡春心。〔薛君《韩诗章句》曰：陶，畅也。阳气，春也。《神农本草》曰：春夏为阳。《楚词》曰：目极千里伤春心。王逸曰：荡春心。荡，涤也。〕逐狡兽，集轻禽。〔言射而矢集於轻禽也。《左氏传》曰：楚君亲集矢於其目。阙子曰：矢集于彭城之东，并以所止为集也。〕於是极犬马之才，困野兽之足，穷相御之智巧。〔《文子》曰：无相御之劳而致千里也。〕恐虎豹，慑鸷鸟。〔《尔雅》曰：慑，恐也。〕逐马鸣镳，鱼跨麋角。〔逐马，驰逐之马。鸣镳，銮鸣於镳也。鱼跨，跨度鱼也。麋角，执麋之角也。〕履游麕兔，蹈践麖鹿。汗流沫坠，冤伏陵窘。〔陵，犹促也。《说文》曰：窘，迫也。〕无创而死者，固足充后乘矣。此校猎之至壮也。太子能彊起游乎？〔李奇《汉书注》曰：以五校兵出猎。〕太子曰：仆病未能也。然阳气见於眉宇之间，侵淫而上，几满大宅。〔《周书》曰：民有五气，喜气内蓄，虽欲隐之，阳喜必见。大宅，未详。〕

客见太子有悦色，遂推而进之曰：冥火薄天，兵车雷运。〔郑玄《诗笺》曰：冥，夜也。《广雅》曰：薄，至也。王逸楚词注曰：运，转也，音旋。〕旌旗偃蹇，羽毛肃纷。驰骋角逐，慕味争先。徼墨广博，观望之有圻。〔墨，烧田也。言逐兽於烧田广博之所，而观望之有圻堮也。墨或为廛也。《说文》曰：圻，地圻堮也。〕纯粹全牺，献之公门。〔《尚书》，父师曰：乃攘窃神祇之牺全牲。孔安国曰：色纯曰牲，体完曰全。应劭《汉书注》曰：粹，淳也。《毛诗》曰：献豜于公。〕太子曰善。原复闻之。

客曰：未既。〔孔安国《尚书传》曰：既，尽也。〕於是榛林深泽，烟云闇莫，兕虎并作。〔莫，闇貌也。《说文》曰：莫，日且冥也。〕毅武孔猛，袒裼身薄。〔《左氏传》曰：致果为毅。毛苌《诗传》曰：孔，甚也。《毛诗》曰：襢裼暴虎。毛苌曰：袒裼，肉袒也。孔安国《尚书传》曰：薄，迫也。〕白刃硙硙，矛戟交错。〔《庄子》孔子曰：白刃交前，视死若生者，烈士之勇也。《六韬书·刀铭《曰：刀刺硙硙。〕收获掌功，赏赐金帛。〔郑玄《周礼注》曰：掌，主也。〕掩蘋肆若，为牧人席。〔张揖《上林赋》注曰：掩，覆也。毛苌《诗传》曰：肆，陈也。〕旨酒嘉肴，羞炰脍炙，以御宾客。〔《毛诗》曰：旨酒思柔。又曰：嘉肴脾臄。又曰：炰鳖鲜鱼。郑玄曰：炰，火熟之。《汉书》东方朔曰：生肉为脍。《毛诗》曰：以御宾客也。〕涌触并起，动心惊耳。诚必不悔，决绝以诺；〔言游猎欢宴，忠诚为之，必不有悔。事之决绝，但以一诺，不俟再三。〕贞信之色，形于金石；〔《毛诗序》曰：贞信之教兴。《家语》，孔子曰：夫锺鼓之音，忧而击之则悲，喜而击之则乐。故志诚感之，通于金石，而况人乎哉？〕高歌陈唱，万岁无斁。〔孔安国《尚书传》曰：斁，厌也。〕此真太子之所喜也，能强起而游乎？太子曰：仆甚愿从，直恐为诸大夫累耳。然而有起色矣。

客曰："将以八月之望，〔孔安国《尚书传》曰：十五日，日月相望。〕与诸侯远方交游兄弟，并往观涛乎广陵之曲江。〔《汉书》：广陵国，属吴也。〕至则未见涛之形也。徒观水力之所到，则然足以骇矣。〔恤然，惊恐貌。〕观其所驾轶者，所擢拔者，所扬汨者，所温汾者，所涤汔者，〔小雅曰：驾，陵也。杜预《左氏传注》曰：轶，突也。《苍颉篇》曰：擢，抽也。孔安国《尚书传》曰：汩，乱也。温汾，转之貌也。《尔雅》曰：凯，汔也。郭璞曰：谓摩近。〕虽有心略辞给，固未能缕形其所由然也。〔略，智也。缕，辞缕也。〕恍兮忽兮，聊兮栗兮，混汩汩兮。〔《老子》曰：恍兮忽兮，其中有物。聊栗，恐惧之貌。〕忽兮慌兮，俶兮傥兮。〔《广雅》曰：俶傥，卓异也。〕浩瀇瀁兮，慌旷旷兮。秉意乎南山，通望乎东海。〔《尔雅》曰：秉，执也。〕虹洞兮苍天，极虑乎崖涘。〔虹洞，相连貌也。《庄子》曰：出於厓涘。毛苌《诗传》曰：涘，涯也。〕流揽无穷，归神日母。〔言周流观览而穷，然后归神至日所出也。《春秋内事》云：日者，阳德之母。〕汨乘流而下降兮，或不知其所止。〔方言曰：汨，疾貌也。〕或纷纭其流折兮，忽缪往而不来。〔言众浪纷纭，其流曲折。或错缪俱往而不回流。〕临朱汜而远逝兮，中虚烦而益怠。〔朱汜，盖地名，未详。〕莫离散而发曙兮，内存心而自持。〔莫离散，谓精神不离散也。发曙，发夕至曙也。《说文》曰：曙，旦明也。〕於是澡概胸中，洒练五藏，〔毛苌《诗传》曰：溉，涤也。概与溉同。练，犹汰也。《庄子》曰：愁其五藏也。〕澹澉手足，颒濯发齿。〔澉澹，犹洗涤也。《说文》，颒，洗面也。〕揄弃恬怠，输写淟浊。〔方言曰：输，脱也。王逸楚词注曰：淟，垢浊也。〕分决狐疑，发皇耳目。〔《楚词》曰：心犹豫以狐疑。《谥法》曰：明者曰皇也。《风赋》曰：发明耳目。〕当是之时，虽有淹病滞疾，犹将伸〈亻区〉起躄，发瞽披聋而观望之也。〔《广雅》曰：〈亻区〉，曲也。《淮南子》曰：遗躄者屦。然躄跛不能行也。〕况直眇小烦懑，酲醲病酒之徒哉！故曰：发蒙解惑，不足以言也。〔《素问》，黄帝曰：发蒙解惑，未足以论也。〕太子曰：善！然则涛何气哉？"

客曰："不记也。然闻於师曰，似神而非者三：疾雷闻百里；〔言声，似疾雷！而闻百里，一也。〕江水逆流，海水上潮；〔言能令二水逆流上潮，二也。〕山出内云，日夜不止。〔山内云而日夜不止，三也。〕衍溢漂疾，波涌而涛起。〔《小雅》曰：衍，散也。《说文》曰：漂，浮也。〕其始起也，洪淋淋焉，若白鹭之下翔。〔《说文》曰：淋，山下水也。淋或为汧。《声类》曰：汧，漂也。〕其少进也，浩浩溰々，如素车白马帷盖之张。〔浩浩，深广之貌也。溰々，高白之貌也。帷或为帏，音韦。帏，帐也。〕其波涌而云乱，扰扰焉如三军之腾装。〔《高唐赋》曰：奔扬踊而相击，云兴声之霈霈，云乱也。许慎《淮南子注》曰：装，束也。〕其旁作而奔起也，飘飘焉如轻车之勒兵。六驾蛟龙，附从太白。〔以蛟龙若马而驾之，其数六也。《淮南子》曰：昔冯迟太白之御，六云霓，游微雾，骛忽荒。许慎曰：冯迟太白，河伯也。〕纯驰浩霓，前后骆驿。〔贾逵《国语注》曰：纯，专也。浩霓，即素霓也。波涛之势，若素霓而驰，言其长也。〕颙颙卬卬，椐椐彊彊，莘莘将将。〔颙颙卬卬，波高貌也。椐椐彊彊，相随之貌。莘莘，多貌也。将将，高貌也。莘或为萃。〕壁垒重坚，沓杂似军行。〔《太公阴符》曰：并我勇力，重坚壁垒。应劭《汉书》注曰：沓，合也。〕訇隐匈磕，轧盘涌裔，原不可当。〔轧坱，无垠貌也。盘，谓盘礴广大貌。涌裔，行貌也。〕观其两傍，则滂渤怫郁，闇漠感突，上击下律，有似勇壮之卒，〔律当为硉。〕突怒而无畏。蹈壁冲津，穷曲随隈，逾岸出追，〔《说文》曰：隈，水曲也。《上林赋》曰：触穹石，激堆碕。郭璞曰：沙堆也。追亦堆字，今为追，古字假借之也。〕遇者死，当者坏。初发乎或围之津涯，荄轸谷分。〔或围，盖地名也。言涯如转，而谷似裂也。一曰：涯如草转也。《方言》曰：荄，根也。谓草之根也。一本无荄字。许慎《淮南子注》曰：轸，转也。〕回翔青篾，衔枚檀桓。〔青篾檀桓，盖并地名也。回翔，水复流也。衔枚，水无声也。《周礼》曰：衔枚氏。郑玄曰：止言语嚣欢也。枚大如箸，横衔之也。〕弭节伍子之山，通厉骨母之场。〔弭节，已见上文。《史记》曰：吴王杀子胥，投之于江，吴人立祠於江上，因名胥母山。王逸《楚辞注》曰：高厉，远行也。《越绝书》曰：阖闾旦食〈鱼且〉山，昼游於胥母。疑骨母字之误也。〕凌赤岸，篲扶桑，横奔似雷行。〔赤岸，盖地名也。曹子建《表》曰：南至赤岸。山谦之南徐州记曰：京江，禹贡北江，春秋分朔，辄有大涛。至江乘，北激赤岸，尤更迅猛。然并以赤岸在广陵，而此文势似在远方，非广陵也。《说文》曰：篲，扫竹也。《山海经》曰：汤谷上有扶木。扶木者，扶桑也，十日所浴之地。〕诚奋厥武，如振如怒。〔《毛诗》曰：王奋厥武如震如怒。毛苌曰：震，犹威也。〕沌沌浑浑，状如奔马。〔沌沌浑浑，波相随之貌也。《孙子兵法》曰：浑浑沌沌，形圆而不可败也。《越绝书》曰：王捐子胥於大江口，勇士之执，乃有遗鄙，发愤驰腾，气若奔马。〕混混沌沌，声如雷鼓。〔混混沌沌，波浪之声也。《越绝书》，越王勾践曰：浩浩之水，声音若雷霆。〕发怒庢沓，清升逾跇，〔言初发怒，碍止而涌沸，少选之顷，清者上升，递相逾跇也。《说文》曰：庢，碍止也。庢或为底，古字也。杜预《左氏传》曰：底，平也。《埤苍》曰：沓，釜沸出也，如淳《汉书注》曰：跇，超逾也。〕侯波奋振，合战於藉藉之口。〔《楚辞》曰：陵阳侯之泛滥兮。王逸曰：阳侯，大波也。藉藉，盖地名也。〕鸟不及飞，鱼不及回，兽不及走。〔《高唐赋》曰：飞鸟未及起，走兽未及发。〕纷纷翼翼，波涌云乱。〔《广雅》曰：纷纷，众也。毛苌《诗传》曰：翼翼，壮健貌也。〕荡取南山，背击北岸，覆亏丘陵，平夷西畔。〔言水之势，既荡南山，又击北岸。丘陵为之颠覆，然后平夷西畔。〕险险戏戏，崩坏陂池，决胜乃罢，〔合战决胜，而后乃罢。〕瀄汨潺湲，披扬流洒。〔瀄，泌瀄，波相楔也。汨，蜜汨，水流疾也。《字书》曰：潺湲，流貌也。〕横暴之极，鱼鳖失势，颠倒偃侧，沋沋湲湲，蒲伏连延。〔沋沋湲湲，鱼鳖颠倒之貌也。蒲伏，即匍匐也。连延，相续貌。〕神物怪疑，不可胜言。直使人踣焉，洄闇凄怆焉。〔郭璞《尔雅》曰：踣，覆也。洄与回同也。〕此天下怪异诡观也，太子能强起观之乎？太子曰：仆病未能也。

客曰：将为太子奏方术之士，有资略者，〔孔安国《论语注》曰：方，道也。晋灼《汉书》注曰：资，材量也。〕若庄周、魏牟、杨朱、墨翟、便蜎、詹何之伦。〔《吕氏春秋》中山公子牟谓詹何：身在江海之上，心居魏阙之下。高诱曰：子牟，魏公子也。詹子，古得道者也。《淮南子》曰：虽有钩铁芳饵，加以詹何蜎蠉之数，犹不能与罔罟争得也。高诱曰：蜎蠉，曰公时人。宋玉《集》曰：宋玉与登徒子，偕受钓於玄渊。《七略》曰：蜎子，名渊，楚人也。然三文虽殊，其一人也。〕使之论天下之释微，理万物之是非。〔《家语》曰：卜商好论精微，时人无以尚也。《孙卿子》曰：是是非非，谓之智也。〕孔老览观，孟子持筹而算之，万不失一。〔《汉书》张良曰：臣借前箸以筹之。《音义》曰：以筹度之也。。《史记》蒯通曰：以此参之，万不失一。老或为左也。〕此亦天下要言妙道也，太子岂欲闻之乎？於是太子据几而起曰：涣乎若一听圣人辩士之言。涊然汗出，霍然病已。〔涊，汗貌也。《庄子》曰：泚然汗出。霍，疾貌也。〕

【七启八首(并序)】

※曹子建

昔枚乘作《七发》，傅毅作《七激》，张衡作《七辩》，崔骃作《七依》，辞各美丽。余有慕之焉，遂作《七启》。并命王粲作焉。

玄微子隐居大荒之庭，〔玄微，幽玄精微也。《山海经》曰：大荒之中有山，名曰大荒之山。日月所入，是谓大荒之野中也。〕飞遁离俗，澄神定灵。〔《九师道训》曰：遁而能飞，吉孰大焉。《淮南子》曰：单豹背世离俗，岩居谷饮也。〕轻禄慠贵，与物无营。〔《庄子》曰：夫轻爵禄人者之所托材。司马彪曰：材，身也。蔡邕《释诲》曰：安贫乐贱，与世无营也。〕耽虚好静，羡此永生。〔《列子》曰：莫如静，莫如虚。静也，虚也，得其居。〕独驰思於天云之际，无物象而能倾。〔《舞赋》曰：独驰思乎杳冥。《左氏传》韩简曰：物生而后有象。〕於是镜机子闻而将往说焉。〔镜机，镜照机微也。〕驾超野之驷，乘追风之舆。〔超野追风，言疾也。〕经迥漠，出幽墟，入乎泱漭之野，遂届玄微子之所居。〔《子虚赋》曰：过乎泱漭之野。〕其居也，左激水，右高岑。〔《子虚赋》曰：其西则激水推移。《尔雅》曰：山小而高曰岑也。〕背洞溪，对芳林。冠皮弁，被文裘。〔《仪礼》曰：皮弁服素积。郑玄曰：皮弁者，白鹿皮为冠，象上古也。文裘，文狐之裘也。〕出山岫之潜穴，倚峻崖而嬉游。〔《尔雅》曰：山有穴为岫。〕志飘摇焉，峣峣焉，似若狭六合而隘九州。〔《山海经》曰：地之所载，六合之间也。〕若将飞而未逝，若举翼而中留。於是镜机子攀葛藟而登，距岩而立。〔《毛诗》曰：南有樛木，葛藟累之。孔安国《尚书传》曰：距，至也。〕顺风而称曰：〔《庄子》曰：黄帝闻，广成子在崆峒之上，故往见之。黄帝顺风，膝行而进。〕予闻君子不遁俗而遗名，智士不背世而灭勋。〔《周易》曰：遁世无闷。《幽通赋》曰：保身遗名，民之表兮。郑玄《毛诗笺》曰：遗，忘也。又《礼记注》曰：名，令闻也。背世，已见上注。〕今吾子弃道艺之华，遗仁义之英。耗精神乎虚廓，废人事之纪经。〔《韩子》曰：精神日耗。《苍颉篇》曰：耗，消也。《史记》，太史公曰：春秋上明三王之道，下辨人事之经纪。〕譬若画形於无象，造响於无声。〔言像因形生，响随声发，今欲无声而造响，图像而无形，岂有得哉？《孙卿子》曰：下之和上，譬响之应声，影之像形。杨雄《解难》曰：譬若画者放於无形，弦者放於无声也。〕未之思乎，何所规之不通也？〔《论语》，子曰：未之思也。〕玄微子俯而应之曰譆，有是言乎！〔郑玄《礼记注》曰：譆，悲恨之声也。譆与嘻古字通也。〕夫太极之初，浑沌未分，万物纷错，与道俱隆。〔《汉书》曰：太极元气，分三为一，言元气初为一，后为天地人也。《春秋说题辞》曰：元清气以为天，浑沌无形体。宋均曰：言元气之初如此也，浑沌未分也。言气在易为元，在老为道。义不殊也。〕盖有形必朽，有迹必穷。〔《列子》曰：形必终也。〕芒芒元气，谁知其终？〔《春秋命历序》曰：元气正，则天地八卦孳也。〕名秽我身，位累我躬。〔《庄子》曰：行名失己，非士也。又，魏文侯曰：夫魏真为我累耳。〕窃慕古人之所志，仰老庄之遗风。〔《思玄赋》曰：慕古人之贞节。《毛诗序》曰：有尧之遗风。如淳《汉书注》曰：遗，馀也。〕假灵龟以讬喻，宁掉尾於涂中。〔《庄子》曰：楚王使大夫往聘庄子，庄子曰：吾闻楚有神龟，死已三千岁矣，王巾笥而藏之於庙堂之上。此龟者，宁其死为留骨而贵乎？宁其生而曳尾涂中乎？二大夫曰：宁生曳尾涂中。《庄子》曰：往矣，吾将曳尾於途中也。〕

镜机子曰：夫辩言之艳，能使穷泽生流，枯木发荣。庶感灵而激神，况近在乎人情。仆将为吾子说游观之至娱，演声色之妖靡。〔《羽猎赋》曰：游观侈靡。小雅曰：演，广也。尚书，仲虺曰：惟王不迩声色。《列子》隰朋曰：妖靡盈庭，忠良满朝也。〕论变化之至妙，敷道德之弘丽，愿闻之乎？"玄微子曰：吾子整身倦世，〔倦世，倦於人间之世也。〕探隐拯沈。〔《小雅》曰：探，取也。《难蜀父老》曰：拯民於沈溺。《说文》曰：出溺为拯。〕不远遐路，幸见光临，将敬涤耳，以听玉音。〔《尚书大传》曰：天下诸侯，受命於周，莫不玉音金声。〕

镜机子曰：芳菰精粺，霜蓄露葵。〔张揖《上林赋注》曰：彫，菰米也。宋玉讽赋曰：主人之女，为臣炊彫胡之饭。《说文》曰：稗，禾别也。稗与粺古字通。《毛诗》曰：我行其野，言采其蓫。郑玄曰：蓫，牛颓。蓫与蓄音义通也。宋玉《讽赋》曰：为臣煮露葵之羹。〕玄熊素肤，肥豢脓肌。〔郑玄《周礼注》曰：犬豕曰豢。脓，肥貌也。〕蝉翼之割，剖纤析微。〔蝉翼，言薄也。《楚词》曰：蝉翼为重也。〕累如叠縠，离若散雪。轻随风飞，刃不转切。山鵽斥鷃，珠翠之珍。〔鵽，已见《南都赋》。《庄子》曰：鹏抟扶摇而上，斥鷃笑之曰：彼奚適也。许慎《淮南子注》曰：鷃雀飞不过一尺，言劣弱也。斥与尺古字通。珠翠，珠柱也。《南方异物记》曰：采珠人，以珠肉作鲊也。〕寒芳苓之巢龟，脍西海之飞鳞。〔寒，今〈月正〉肉也。《盐铁论》曰：煎鱼切肝，羊淹鸡寒。刘熙《释名》曰：韩鸡，本出韩国所为。寒与韩同。《史记》曰：有神龟在江南嘉林中，常巢於芳莲之上。苓与莲同。西海飞鳞，即文鳐也。《山海经》曰：泰器之山，濩水出焉。是多鳐鱼，常行西海，而游於东海，夜飞而行。〕臛江东之潜鼍，臇汉南之鸣鹑。〔《说文》曰：臛：肉羹也。《苍颉解诂》曰：臇，少汁臇也。〕糅以芳酸，甘和既醇。〔郑玄《礼记注》曰：糅，杂也。醇，已见上注。〕玄冥適咸，蓐收调辛。〔《礼记》曰：北方，其神玄冥。北方，水也。《尚书》曰：水曰润下，润下作咸。《礼记》曰：西方，其神蓐收。西方，金也。《尚书》曰：金曰从革，从革作辛。〕紫兰丹椒，施和必节。〔《礼斗威仪》曰：君乘金而王，其政平，则兰常生。郑玄曰：主给调和也。张衡《七辨》曰：芳以姜椒，拂以木兰。〕滋味既殊，遗芳射越。〔《上林赋》曰：众香发越。郭璞曰：香气射散也。〕乃有春清缥酒，康狄所营。〔《毛诗》曰：为此春酒。郑玄《礼记注》曰：清酒，今之中山，冬酿接夏而成也。缥，绿色而微白也。《博物志》曰：杜康作酒。《战国策》曰：梁王请为鲁君举觚。鲁君曰：昔帝女仪狄，作酒而美，进之於禹，禹饮而甘之，遂疏仪狄，乃绝旨酒。〕应化则变，感气而成。〔《淮南子》曰：物类之相应，故东风至而酒泛溢。高诱曰：东风，木风也。木味酸，入酒故酢而泛者沸，盖非类相感也。《春秋说题辞》曰：黍为酒，阳援阴乃能动，故以麦黍为酒。宋衷曰：麦，阴也。先渍曲，黍后入，故曰阳援阴，相得而沸，是其动也。〕弹徵则苦发，叩宫则甘生。〔《礼记》曰：季夏之月，其音徵，其味苦。又曰：中央土，其音宫，其味甘也。〕於是盛以翠樽，酌以雕觞。浮蚁鼎沸，酷烈馨香。〔《释名》曰：酒有泛齐，浮蚁在上，泛泛然。《汉书》曰：田延年谓霍光曰：今群臣鼎沸。《上林赋》曰：酷烈淑郁也。〕可以和神，可以娱肠。〔神，人之精爽也。〕此肴馔之妙也，子能从我而食之乎？玄微子曰：予甘藜藿，未暇此食也。〔《韩子》曰：粝粮之饭，藜藿之羹也。〕

镜机子曰："步光之剑，华藻繁缛。〔《越绝书》曰：孔子从弟子七十人往奏，勾践乃身被赐夷之甲，带步光之剑。藻，文采也。《说文》曰：缛，繁采饰也。〕饰以文犀，雕以翠绿。〔《国语》曰：奉文犀之渠。〕缀以骊龙之珠，错以荆山之玉。〔《庄子》曰：千金之珠，在九重之渊，而骊龙颔下。《韩子》曰：楚人和氏，得璞玉於楚山之中也。〕陆断犀象，未足称俊。随波截鸿，水不渐刃。〔《圣主得贤臣颂》曰：巧治铸干将之璞，陆剸犀革。《战国策》苏素说韩王曰：韩卒之剑，陆断牛马，水击鸿雁。《广雅》曰：渐，渍也。〕九旒之冕，散耀垂文。〔刘梁《七举》曰：九旒之冕，散耀垂文。《周礼》曰：弁师掌王之五冕，诸侯缫九就。郑玄曰：就，成也。每缫九成，则九旒也。应劭《汉官仪》曰：冕，公侯九旒者也。〕华组之缨，从风纷纭。〔《礼记》曰：玄冠丹组缨，诸侯之齐冠。《说文》曰：组，绶属也。小者以为冠缨。又曰：缨，冠系也。〕佩则结绿悬黎，宝之妙微。〔《战国策》应侯谓秦王曰：梁有悬黎，宋有结绿，而为天下名器也。〕符采照烂，流景扬煇。〔刘渊林《蜀都赋》注曰：符采，玉之横文也。《说文》曰：景，光也。〕黼黻之服，纱縠之裳。〔孔安国《尚书传》曰：诸侯自龙衮而下至黼黻。《汉书》曰：江充衣纱縠单衣也。〕金华之舄，动趾遗光。〔言以金华饰舄，故动足而有馀光也。刘欣期《交州记》曰：金华出珠崖。如淳《汉书注》曰：遗，馀也。〕繁饰参差，微鲜若霜。绲佩绸缪，或雕或错。〔《说文》曰：绲，织成带也。〕薰以幽若，流芳肆布。〔《说文》曰：薰，火烟上出也。若，杜若也。若称幽若，犹兰曰幽兰也。《拟古诗》曰：屡见流芳歇。毛苌《诗传》曰：肆，陈也。〕雍容闲步，周旋驰燿。〔《圣主得贤臣颂》曰：雍容垂拱。《左氏传》晋公子谓楚子曰：晋楚治兵，若不获命，则与君周旋也。〕南威为之解颜，西施为之巧笑。〔《战国策》曰：晋文公得南威，三日不听朝，遂推而远之，曰：后世必有以色亡其国者。《列子》曰：列子师老商氏，五年之后，夫子始一解颜而笑。西施，已见上文。《毛诗》曰：巧笑倩兮。〕此容饰之妙也，子能从我而服之乎？玄微子曰：予好毛褐，未暇此服也。〔郑玄《毛诗笺》曰：褐，毛布也。〕

镜机子曰：驰骋足用荡思，游猎可以娱情。〔《子虚赋》曰：终日驰骋，曾不下舆。又曰：游猎之地，饶乐若此者乎？《归田赋》曰：聊以娱情。〕仆将为吾子驾云龙之飞驷，饰玉路之繁缨。〔马有龙称，而云从龙，故曰云龙也。《周礼》曰：凡马八尺已上为龙。又曰：玉路锡樊缨。郑玄曰：樊读如鞶，谓今之马大带也。缨，今马鞅。繁与鞶古字通。〕垂宛虹之长緌，抗招摇之华旌。〔《楚词》曰：建雄虹之采旄。《礼记》曰：天子杀则下大绥。郑玄曰：绥当为緌。緌，有虞氏之旌旗也。《礼记》曰：招摇在上，急缮其怒。郑玄曰：缮读为劲，画招摇星於其上，以起居坚劲军之威怒也。〕捷忘归之矢，秉繁弱之弓。〔《仪礼》曰：司射搢三挟一个。郑玄曰：搢，插也。《新序》曰：楚王载繁弱之弓，忘归之矢，以射随兕於梦也。〕忽蹑景而轻骛，逸奔骥而超遗风。〔景，日景也，蹑之言疾也。《吕氏春秋》伊尹说汤曰：青龙之匹，遗风之乘。高诱曰：皆马名也。疾若比遗风。〕於是磎填谷塞，榛薮平夷。缘山置罝，弥野张罘。〔郑玄《周礼注》曰：弥？遍也。〕下无满迹，上无逸飞。鸟集兽屯，然后会围。〔《广雅》曰：屯，聚也。〕獠徒云布，武骑雾散。〔《说文》曰：獠，猎也。《韩子》曰：云布风动。《羽猎赋》曰：武骑聿皇。《封禅书》曰：云布雾散。〕丹旗燿野，戈殳晧旰。〔《南都赋》曰：曜野暎云。〕曳文狐，掩狡兔。〔《礼斗威仪》曰：其君乘土而王，南海输以文狐。《史记》李斯曰：牵黄犬，逐狡兔。《方言》曰：掩，覆也。〕捎鹔鹴，拂振鹭。〔鹔鹴、振鹭，皆鸟之名。〕当轨见藉，值足遇践。〔《西京赋》曰：当足见蹍，值轮被轹也。〕飞轩电逝，兽随轮转。〔孙该《琵琶赋》曰：飘风电逝，舒疾无力。〕翼不暇张，足不及腾。〔《西京赋》曰：鸟不暇举，兽不得发。〕动触飞锋，举挂轻罾。〔《西都宾》曰：鸟惊触丝，兽骇值锋，罾亦罔也。班固《汉书·序》曰：鹰隼未击，罾弋不施於蹊隧也。〕搜林索险，探薄穷阻。〔《广雅》曰：草藂生曰薄。〕腾山赴壑，风厉焱举。〔古诗曰：凉风率已厉。《楚辞》曰：焱远举兮云中。王逸注云：焱，去疾貌。《说文》曰：焱，火华也。〕机不虚发，中必饮羽。〔孔安国《尚书传》曰：机，弩牙也。《子虚赋》曰：弓不虚发，中必决眦。《吕氏春秋》曰：养由基射兕中石，矢饮羽。高诱曰：饮羽，饮矢至羽也。〕於是人稠网密，地逼势胁。哮阚之兽，张牙奋鬛。〔《毛诗》曰：进厥虎臣，阚如虓虎。毛苌曰：虓阚，虎怒也。哮与虓同也。〕志在触突，猛气不慑。〔慑，已见上文。〕乃使北宫东郭之畴，〔《孟子》曰：北宫黝之养勇也。不肤挠，不目逃，思以一毫挫於人，若挞於市朝。赵岐曰：北宫姓，黝名也。《吕氏春秋》曰：齐有好勇者，一人居东郭，一人居西郭，卒然相遇於涂，曰：姑相饮乎？觞数行曰：姑求肉乎？一人曰：子，肉也。我，肉也。因抽刀而相啖也。〕生抽豹尾，分裂〈犭区〉肩。〔《尔雅》曰：〈犭区〉，似狸。〕形不抗手，骨不隐拳。〔《小雅》曰：抗，御也。服虔《汉书注》曰：隐，筑也。〕批熊碎掌，拉虎摧斑。〔掌，熊蹯也。《孟子》曰：熊掌亦我所欲也。斑，虎文也。《上林赋》曰：被斑文。〕野无毛类，林无羽群。积兽如陵，飞翮成云。〔《羽猎赋》曰：创淫轮夷，丘累陵聚。〕於是駴锺鸣鼓，收旌弛旆。〔《周礼》曰：鼓皆骇。郑玄曰：雷击鼓曰骇。駴，古骇字。杜预《左氏传注》曰：弛，解也。〕顿纲纵网，罴獠回迈。〔顿，犹舍也。《说文》曰：纵，缓也。〕骏騄齐骧，扬銮飞沫。〔《南都赋》曰：骥騄齐镳。《舞赋》曰：龙骧横举，扬镳飞沫也。〕俯倚金较，仰抚翠盖。〔《东京赋》曰：戴翠冒，倚金较。《说文》曰：较，车上曲钩。《高唐赋》曰：霓为旌，翠为盖。〕雍容暇豫，娱志方外。〔《国语》优施曰：我教汝暇豫之事君。韦昭曰：暇，闲也。豫，乐也。杜预《左氏传注》曰：方，法也。〕此羽猎之妙也，子能从我而观之乎？〔《高唐赋》曰：传言羽猎。〕玄微子曰：予乐恬静，未暇此观也。

镜机子曰：闲宫显敞，云屋晧旰。〔李充高安馆铭曰：增台显敞。云层，言高若云也。班婕妤《自伤赋》曰：仰视兮云屋，双涕下兮横流。〕崇景山之高基，迎清风而立观。〔基若景山，言极高也。毛苌《诗传》曰：崇，立也。《毛诗》曰：陟彼景山。《地理书》曰：迎风观，在邺也。〕彤轩紫柱，文榱华梁。〔刘梁《七举》曰：丹墀缥壁，紫柱红梁也。〕绮井含葩，金墀玉箱。〔金墀，犹金启也。《西京赋》曰：金戺玉阶。玉箱，犹玉房也。〕温房则冬服絺紘，清室则中夏含霜。〔刘騊駼《玄根颂》曰：前殿冬絺。李尤《函谷关赋》曰：盛夏临漂而含霜也。〕华阁缘云，飞陛陵虚。〔《鲁灵光殿赋》曰：飞陛揭孽，缘云上征。〕頫眺流星，仰观八隅。〔《鲁灵光殿赋》曰：中坐垂景，頫视流星。頫音俯。〕升龙攀而不逮，眇天际而高居。〔崔骃《七依》曰：升龙於天者云也。《西京赋》曰：翔鹍仰而不逮。《周易》曰：丰其屋，天际翔也。〕繁巧神怪，变名异形。班输无所措其斧斤，离娄为之失睛。〔郑玄《礼记注》曰：公输若，匠师也。般，若之族，多技巧者也。《孟子》曰：离娄之明。赵岐曰：古之明目者也，盖黄帝时人。〕丽草交植，殊品诡类。绿叶朱荣，熙天曜日。〔熙，光也。〕素水盈沼，丛木成林。〔《楚辞》曰：含素水而蒙深。〕飞翮凌高，鳞甲隐深。於是逍遥暇豫，忽若忘归。〔《楚辞》曰：观者澹予忘归也。〕乃使任子垂钓，魏氏发机。〔《庄子》曰：任子为大钓巨缁，五十犗以为饵，蹲会稽，投竿东海，旦而钓，期年不得鱼。已而鱼大食之，牵巨钓，陷没而下，惊扬而奋鬐，白波若山。《吴越春秋》曰：越王欲伐吴，范蠡进善，射者陈音。越王问其射所起焉，音曰：黄帝作弓以备四方，后有楚狐父以其道传羿，羿传逄蒙，蒙传楚琴氏，琴氏传大魏，大魏传楚三侯，麋侯、翼侯、魏侯也。〕芳饵沈水，轻缴弋飞。〔《吴越春秋》，大夫种曰：深川之鱼，死於芳饵。〕落翳云之翔鸟，援九渊之灵龟。〔贾谊《吊屈原》曰：袭九渊之神龙。〕然后采菱华，擢水蘋，〔《子虚赋》曰：外发芙蓉菱华。许慎《淮南子注》曰：擢，引也。毛苌《诗传》曰：蘋，大萍。〕弄珠蚌，戏鲛人。〔杨雄《蜀都赋》曰：蜯含珠而擘裂。刘渊林《吴都赋》注曰：鲛人水底居也。〕讽《汉广》之所咏，觌游女於水滨。〔《韩诗》序曰：汉广，悦人也。《诗》曰：汉有游女，不可求思。薛君曰：游女，谓汉神也。〕燿神景於中沚，被轻縠之纤罗。〔《毛诗》曰：宛在水中沚。《子虚赋》曰：杂纤罗也。〕遗芳烈而靖步，抗皓手而清歌。〔《广雅》曰：抗，举也。〕歌曰：望云际兮有好仇，天路长兮往无由。〔《楚辞》曰：君谁须兮云之际。《毛诗》曰：君子好仇。枚乘《乐府》曰：美人在云端，天路隔无期。〕佩兰蕙兮为谁脩，宴婉绝兮我心愁。〔《楚辞》曰：纫秋兰为佩。王逸《注》曰：脩，饰也。《毛诗》曰：燕婉之求。毛苌曰：燕，安也。婉，顺也。郑玄曰：本求燕婉之人也。〕此宫馆之妙也，子能从我而居之乎？玄微子曰：予耽岩穴，未暇此居也。〔岩穴，隐者所居。《黄石公记》曰：主聘岩穴，事乃得实也。〕

镜机子曰：既游观中原，逍遥闲宫，情放志荡，淫乐未终。亦将有才人妙妓，遗世越俗。〔《汉书》曰：傅昭仪少为才人。韦昭曰：才伎人也。《广雅》曰：遗，离也。〕扬北里之流声，绍阳阿之妙曲。〔《史记》曰：纣使师涓作新淫之声，北里之舞，靡靡之乐。《淮南子》曰：夫歌采菱，发阳阿，郑人听之，不若延灵以和。〕尔乃御文轩，临洞庭。〔文，画饰也。轩，殿槛也。洞庭，广庭也。《尸子》曰：文轩无四寸之键则车不行。《庄子》曰：黄帝张咸池之乐於洞庭也。《新语》曰：高台百雕，文轩彫窗也。〕琴瑟交挥，左篪右笙。〔《广雅》曰：挥，动也。毛苌《诗传》曰：竹曰篪。〕锺鼓俱振，箫管齐鸣。〔《广雅》曰：振，动也。《毛诗》曰：箫管备举。〕然后姣人乃被文縠之华袿，振轻绮之飘摇。〔《毛诗》曰：佼人僚兮。刘熙《释名》曰：妇人上服谓之袿。〕戴金摇之熠耀，扬翠羽之双翘。〔宋玉《讽赋》曰：主人之女，垂珠步摇，来排臣户。《西京杂记》曰：赵飞燕为皇后，其弟，上遗黄金步摇。毛苌《诗传》曰：熠耀，鲜明也。司马彪《续汉书》曰：皇太后入庙，先为花胜，上为凤凰，以翡翠为毛羽。王逸《楚辞注》曰：翘，羽名也。〕挥流芳，耀飞文。〔韩康伯《周易注》曰：挥，散也。〕历盘鼓，焕缤纷。〔张衡《舞赋》曰：般鼓焕以骈罗。〕长裾随风，悲歌入云。〔《列子》曰：薛谈学讴於秦青。辞归，青饯於郊，抚节悲歌，响遏行云也。〕蹻捷若飞，蹈虚远蹠。〔《广雅》曰：趫，趋行也。今为蹻，古字无定也。《广雅》曰：蹠，履也。〕凌跃超骧，蜿蝉挥霍。〔《楚辞》曰：超骧推阿。《西京赋》曰：跳丸剑之挥霍也。〕翔尔鸿翥，濈然凫没。〔《尔雅》曰：翥，举也。濈，疾貌也。〕纵轻体以迅赴，景追形而不逮。〔《西京赋》曰：纷纵体而迅赴。不逮，言疾也。《韩子》曰：形影相应而生。〕飞声激尘，依违厉响。〔《七略》曰：汉兴，善歌者鲁人虞公，发声动梁上尘。依违，犹徘徊也。《楚辞》曰：余思旧乡心依违。〕才捷若神，形难为象。〔《舞赋》曰：彷彿神动。又曰：不可为象也。〕於是为欢未渫，白日西颓。〔《东都赋》曰：士怒未渫。《方言》曰：渫，歇也。《楚辞》曰：日杳杳以西颓。〕散乐变饰，微步中闺。玄眉弛兮铅华落，收乱发兮拂兰泽，〔铅华，已见《洛神赋》。兰泽，已见上文也。〕形媠服兮扬幽若。〔《说文》曰：媠，南楚之外谓好也。〕红颜宜笑，睇眄流光。〔《楚辞》曰：既含睇兮又宜笑。王逸曰：睇，微眄貌。〕时与吾子，携手同行。〔《毛诗》曰：惠而好我，携手同行也。〕践飞除，即闲房。〔司马彪《上林赋》注曰：除，楼陛也。〕华烛烂，幄幕张。〔秦嘉《赠妇诗》曰：飘飘帷帐，荧荧华烛。《左氏传》曰：子产以幄幕行。〕动朱唇，发清商。〔《舞赋》曰：动朱唇。《神女赋》曰：朱唇的其若丹。宋玉《笛赋》曰：吟清商，追流徵也。〕扬罗袂，振华裳。九秋之夕，为欢未央。〔九秋之夕，言其长也。古乐府有《历九秋妾薄相行》。苏武诗曰：欢乐殊未央。〕此声色之妙也，子能从我而游之乎？玄微子曰：予愿清虚，未暇此游也。

镜机子曰：予闻君子乐奋节以显义，烈士甘危躯以成仁。〔张衡应问曰：贯高以端辞显义。《论语》子曰：志士仁人有杀身以成仁。〕是以雄俊之徒，交党结伦。重气轻命，感分遗身。〔《西京赋》曰：轻死重气，结党连群。分，分义也。郑玄《礼记注》曰：遗，士也。〕故田光伏剑於北燕，公叔毕命於西秦。〔《史记》燕太子丹谓田光曰：丹所言者，国大事也，愿先生勿泄也。光曰：诺。退见荆轲曰：吾闻长者为行，不使人疑己。今太子疑光，非节侠也。欲自杀以激荆卿，遂自刭。公叔，未详。〕果毅轻断，虎步谷风。〔《左氏传》曰：杀敌为果，致果为毅。李陵诗曰：幸托不肖躯，且当猛虎步。《春秋元命苞》曰：猛虎啸而谷风起，类相动也。〕威慑万乘，华夏称雄。〔《汉书》曰：天子畿方千里，出兵车万乘，故称万乘之主。《尚书》曰：华夏蛮貊也。〕辞未及终，而玄微子曰：善。

镜机子曰：此乃游侠之徒耳，未足称妙也。若夫田文无忌之俦，乃上古之俊公子也。〔田文，孟尝也。无忌，信陵也。〕皆飞仁扬义，腾跃道艺，游心无方，抗志云际，〔《庄子》曰：乘物以游心。又曰：应物无方。晋灼《汉书注》曰：方，常也。《楚辞》曰：放志游乎云中也。〕凌轹诸侯，駈驰当世。〔《吕氏春秋》曰：凌轹诸侯。《说文》曰：轹，车所践也。〕挥袂则九野生风，慷慨则气成虹霓。〔《说文》曰：挥，奋也。《淮南子》曰：所谓一者，上通九天，下贯九野。刘邵《赵郡赋》曰：煦气成虹霓，挥袖起风尘。文与此同，未详其本也。〕吾子若当此之时，能从我而友之乎？玄微子曰："予亮愿焉。〔《尔雅》曰：亮，信也。〕然方於大道，有累如何？

镜机子曰：世有圣宰，翼帝霸世。〔谓魏太祖。孔安国《尚书传》曰：翼，辅也。〕同量乾坤，等曜日月。〔乾坤，天地也。张超《尼父颂》曰：合量乾坤，参曜日月也。〕玄化参神，与灵合契。〔蔡邕《陈留太守颂》曰：玄化洽矣，黔首用宁。《汉书》伍被说淮南王曰：今陛下令虽未出，化驰如神。《剧秦美新》曰：与天剖灵符，地合神契。〕惠泽播於黎苗，威灵震乎无外。〔《国语》曰：少昊之衰，九黎乱德。韦昭曰：九黎，黎民九人。《尚书》，帝曰：禹，惟时有苗不率，汝徂征。孔安国曰：三苗之民，数千王诛。崔骃《七依》曰：仁臻於行苇，惠及乎黎苗。《四子讲德论》曰：威灵外覆。《公羊传》曰：王者无外也。〕超隆平於殷周，踵羲皇而齐泰。〔《东都赋》曰：即土之中，有周成隆平之制焉。《东京赋》曰：踵二皇之遐武。薛综曰：踵，继也。〕显朝惟清，王道遐均。民望如草，我泽如春。〔班固《汉书》文纪述曰：我德如风，民应如草。古长歌行曰：阳春布德泽，万物生光辉也。〕河滨无洗耳之士，乔岳无巢居之民。〔洗耳，许由也。《琴操》曰：尧大许由之志，禅为天子，由以其不善，乃临河而洗耳。《毛诗》曰：堕山乔岳也。巢居，巢父也。皇甫谧《逸士传》曰：巢父者，尧时隐人。常山居，以树为巢，而寝其上，时人号曰巢父也。〕是以俊乂来仕，观国之光。〔《尚书》曰：俊乂在官。《国语》曰：秦后来仕。韦昭曰：仕於晋也。《周易》曰：观国之光，利用宾于王。〕举不遗才，进各异方。〔《左氏传》曰：楚子囊曰：晋君举不失选。又曰：不遗德刑。杜预曰：遗，失也。〕赞典礼於辟雍，讲文德於明堂；〔《左氏传》曰：随武子曰：典礼不易，《尚书》曰：帝乃诞敷文德。《毛诗》曰：矢其文德，洽此四国。〕正流俗之华说，综孔氏之旧章。〔流俗，已见上。华说，已见文赋。旧章，已见《东都主人》。王肃《周易注》曰：综，理事也。《左氏传》曰：旧章不可忘也。〕散乐移风，国富民康。〔《解嘲》曰：散以礼乐，风以诗书。《礼记》曰：乐行，移风易俗，天下皆宁。《春秋说题辞》曰：尽精竭思，国富民康也。〕神应休臻，屡获嘉祥。〔《尚书》曰：休徵。《东京赋》曰：总集瑞命，备致嘉祥也。〕故甘灵纷而晨降，景星宵而舒光。〔《礼斗威仪》曰：其君乘土而王，其政太平，时则甘灵降。《鹖冠子》曰：圣人其德上及泰清，下及泰宁，景星光润。《史记》曰：天精明时，有赤方气与青方气相连，赤方中有两黄星，青方中有一黄星，凡三星合为景星，其状无常，出於有道之国也。〕观游龙於神渊，聆鸣凤於高冈。〔《礼斗威仪》曰：其君乘水而王，龟龙被文而见。神女赋曰：婉若游龙。《周易》曰：潜龙勿用。又曰：或跃在渊。《乐汁图徵》曰：五音克谐，各得其伦，则凤皇至。《广雅》曰：聆，听也。《毛诗》曰：凤皇鸣矣。〕此霸道之至隆，而雍熙之盛际。〔《汉书》：宣帝曰：汉家自有制度，本霸：王道杂之。《东京赋》曰：上下共其雍熙。〕然主上犹以沈恩之未广，惧声教之未厉，〔《汉书》司马相如《难蜀父老》曰：湛恩汪濊。《尚书》曰：朔南暨声教。《广雅》曰：厉，高也。〕采英奇於仄陋，宣皇明於岩穴。〔边让章华台赋曰：举英奇於侧陋。《尚书》曰：明明杨侧陋。《东都赋》曰：散皇明以烛幽。岩穴，已见上文。〕此甯子商歌之秋，而吕望所以投纶而逝也。〔《淮南子》曰：甯戚商歌车下，而桓公慨然而悟。秋，犹时也。《史记》朱亥谓魏公子曰：此是效命之秋也。《尚书·中候》曰：王至磻溪之水，吕尚钓崖下。趋拜，尚立变名曰望。《毛诗》曰：之子于钓，言论之绳。郑玄曰：以绳为之纶。〕吾子为太和之民，不欲仕陶唐之世乎？〔《法言》曰：或问太和曰：其在唐虞成周也。李轨曰：天下太和也。孔安国《尚书传》曰：陶唐，帝尧氏也。〕於是玄微子攘袂而兴曰："韡哉言乎！近者吾子，所述华淫，欲以厉我，祇搅予心。〔杜预《左氏传注》曰：劝，励也。《毛诗》曰：胡逝我梁，祇搅我心。〕至闻天下穆清，明君莅国，〔《史记》曰：汉兴已来，受命於穆清。蔡邕《释诲》曰：生穆清之世，禀淳和之灵。毛苌《诗传》曰：莅，临也。〕览盈虚之正义，知顽素之迷惑。〔《周易》曰：损益盈虚，与时偕行。薛君《韩诗章句》曰：素，质也。言人但有质朴，无治人之材也。〕今予廓尔，身轻若飞。〔刘梁《七举》曰：先生昭然神悟，霍尔体轻。〕愿反初服，从子而归。〔《楚词》曰：进不入以离尤，退将复修吾初服。《公羊传》楚庄王谓司马子反曰：吾亦从子而归。〕

《文选》　唐·李善注



