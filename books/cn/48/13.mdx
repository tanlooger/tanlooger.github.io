---
---
---
title: 卷十三 赋庚
---

◎物色〔四时所观之物色，而为之赋。又云：有物有文曰色。风虽无正色，然亦有声。《诗》注云：风行水上曰漪。《易》曰：风行水上。涣，涣然即有文章也。〕

【风赋】

〔刘熙《释名》云：风者汎也，为能汎博万物。又云：风者放也，动气放散。曾子书曰：阴阳偏则风。《物理志》曰：阴阳击发气也。〕

※宋玉〔《史记》曰：楚有宋玉、景差之徒，皆好辞而以赋见称。王逸《楚辞序》曰：宋玉，屈原弟子。〕

楚襄王游於兰台之宫，〔《史记》曰：楚怀王薨，太子横立为顷襄王。又曰：楚有谓顷襄王曰：王綪缴兰台。徐广曰：綪，萦也。〕宋玉景差侍，有风飒然而至，〔景差，亦楚大夫。《说文》曰：飒，风声。《楚辞》曰：风飒飒兮木萧萧。〕王乃披襟而当之曰：快哉此风！寡人所与庶人共者邪？宋玉对曰：此独大王之风耳，庶人安得而共之？王曰：夫风者，天地之气，溥畅而至，不择贵贱高下而加焉，〔《河图帝通纪》曰：风者，天地之使也。《五经通义》曰：阴阳散为风，风气无根也。《管子》曰：风，漂物者也。风之所漂不避贵贱美恶。〕今子独以为寡人之风，岂有说乎？宋玉对曰："臣闻於师，枳句来巢，空穴来风。〔枳，木名也。枳句，言枳树多句也。《说文》曰：句，曲也。似橘屈曲也，《考工记》曰：橘逾淮为枳。《庄子》曰：腾猿得枳棘枳句之间，振动掉栗。又曰：空阅来风，桐乳致巢。此以其能苦其性者。司马彪曰：门户孔空，风善从之。桐子似乳，著其叶而生，其叶似箕，鸟喜巢其中也。〕其所托者然，则风气殊焉。"〔者下或有因字，非也。〕

王曰："夫风始安生哉？"宋玉对曰："夫风生於地，起於青蘋之末，〔《庄子》曰：大块噫气，其名为风。《尔雅》：萍，其大者曰蘋。郭璞曰：水萍也。〕侵淫谿谷，盛怒於土囊之口；〔《春秋元命包》曰：阴阳怒而为风。侵淫，渐进也。土囊，大穴也。盛弘之《荆州记》曰：宜都佷山县有山，山有穴，口大数尺，为风井。土囊，当此之类也。〕缘泰山之阿，舞於松柏之下。〔阿，曲也。〕飘忽淜滂，激飏熛怒，〔淜滂，风击物声。熛怒，如熛之声。《说文》曰：熛，火飞也。〕耾々雷声，回穴错迕，〔《埤苍》曰：耾，风声。《广雅》曰：耾，声也。《十洲记》曰：玄洲在北海上，有风声，响如雷，上对天之西北门也。凡事不能定者回穴，此即风不定貌。错迕，杂划交迕也。〕蹶石伐木，梢杀林莽。〔蹶，动也。伐，击也。《汉书·音义》应劭曰：蹶，顿也。韦昭曰：梢，击也。〕至其将衰也，被丽披离，冲孔动楗。〔被丽披离，四散之貌也。《字林》曰：楗，拒门也。〕眴焕粲烂，离散转移。〔眴焕粲烂，鲜明貌。〕故其清凉雄风，则飘举升降，乘凌高城，入于深宫。邸华叶而振气，〔《说文》曰：邸，触也。邸与抵古字通。〕徘徊於桂椒之间，翱翔於激水之上，将击芙蓉之精。〔《广雅》曰：菁，华也。精与菁古字通。〕猎蕙草，离秦衡，〔猎，历也。秦，香草也。衡，杜衡也。又云：秦，木名也。范子《计然》曰：秦衡出於陇西天水。芳，香也。〕概新夷，被荑杨，〔《楚词》曰：露甲新夷飞林薄。颜师古曰：新夷，一名留夷，即《上林赋》杂以留夷也。《易》曰：枯杨生稊。王弼曰：稊者，杨之秀也。稊与荑同。〕回穴冲陵，萧条众芳。然后倘佯中庭，北上玉堂，〔倘佯，犹徘徊也。〕跻于罗帷，经于洞房，乃得为大王之风也。〔《说苑》雍门周说孟尝君曰：下罗帷，来清风。《楚辞》曰：姱容修态亘洞房。〕故其风中人状，直憯凄惏栗，清凉增欷。〔《素问》曰：若汗出逢虚，风其中人也。楚词曰：憯凄增欷。郑玄曰：憯，忧也。《说文》曰：憯，痛也。惏，寒貌。毛苌《诗传》曰：栗洌，寒气也。〕清清泠泠，愈病析酲，〔清清泠泠，清凉之貌也。愈，犹差也。《汉书》曰：泰尊柘浆析朝酲。应劭曰：酲，酒病。析，解也。〕发明耳目，宁体便人。此所谓大王之雄风也。"

王曰："善哉论事！夫庶人之风，岂可闻乎？"宋玉对曰："夫庶人之风，塕然起於穷巷之间，堀堁扬尘。〔塕然，风起之貌也。堀堁，风动尘也。《广雅》曰：堀，突也。《淮南子》曰：扬堁而弭尘。许慎曰：堁，尘塺也。〕勃郁烦冤，冲孔袭门，〔勃郁烦冤，风回旋之貌。司马彪《庄子注》曰：袭，入也。〕动沙堁，吹死灰，〔堁或为塸，非也。〕骇溷浊，扬腐馀，〔《广雅》曰：骇，起也。言风之来，既起溷浊之处。又举扬腐臭之馀。《家语》孔子曰：惜其腐馀而务施，仁人之偶也。〕邪薄入瓮牖，至於室庐，〔《礼记》，孔子曰：儒有蓬户瓮牖。〕故其风中人状，直憞溷郁邑，殴温致湿〔孔安国《尚书传》曰：憞，恶也。言此风入於人身体令恶也。憞溷，烦浊之貌也。《字林》曰：溷，乱也。王逸《楚词注》曰：郁邑而忧也。殴，古驱字。《素问》曰：冬伤於寒，春必病温。又曰：中央生湿，湿生土也。言此风殴温湿气来，令致湿病也。〕中心惨怛，生病造热，〔惨怛，忧劳也。《方言》曰：怛，痛也。《素问》黄帝问岐伯曰：人伤於寒而转为热，何也？曰：夫寒盛则生於热也。〕中唇为胗，得目为蔑，〔《说文》曰：胗，唇疡也。《吕氏春秋》曰：气郁处目，则为蔑为盲。高诱曰：蔑，眵也。蔑与〈目蔑〉古字通。〕啗齰嗽获，死生不卒。〔啗齰嗽获，中风人口动之貌。风疾既甚，言死而未即死，言生而又有疾也，故云不卒。《说文》曰：啖，食也。齰，齧也。嗽，吮也。《声类》曰：嚄，大唤也。获与嚄古字通。〕此所谓庶人之雌风也。

【秋兴赋(并序)】

※潘安仁〔刘熙《释名》曰：秋，就也。言万物就成也。兴者，感秋而兴此赋，故因名之。〕

晋十有四年，余春秋三十有二，始见二毛。〔十四年，晋武帝太始十四年也。《左氏传》宋襄公曰：不禽二毛。杜预曰：二毛，头白有二色也。〕以太尉掾兼虎贲中郎将，寓直于散骑之省。〔臧荣绪《晋书》云：贾充为太尉。又曰：岳为贾充掾。《汉书》曰：期门仆射，秩比千石。平帝更名虎贲郎，置中良郎将。寓，寄也。《世说》曰：桓玄既篡，将改置直馆，问左右：虎贲中郎将省合在何处？有人答云：无省。当时殊迕旨。问何以知无？答曰：潘岳《秋兴赋》叙云。兼虎贲中郎将，寓直於散骑之省。玄咨嗟称善。刘谦之《晋纪》云：玄欲复虎贲中郎将，疑，访之僚属，咸莫能定。参军刘荀之对，昔潘岳《秋兴赋叙》云：兼虎贲中郎将，寓直於散骑之省。以言之，是也。玄从也。〕高阁连云，阳景罕曜。〔言阁之高而且深，故曰罕曜其中。〕珥蝉冕而袭纨绮之士，此焉游处。〔珥，犹插也。蔡邕《独断》曰：侍中中常侍加貂附蝉。郑玄《礼记注》曰：袭，重衣也。《汉书》曰：班伯与王许子弟为群，在於绮襦纨袴之间。《鹦鹉赋》曰：感平生之游处。〕仆野人也，偃息不过茅屋茂林之下，〔《礼记》曰：唯飨野人皆酒。《吕氏春秋》田替曰：若夫偃息之义，则未闻也。范晔《后汉书》曰：王霸隐居，止茅屋蓬户。《论衡》曰：山种枣栗，名曰茂林。〕谈话不过农夫田父之客。〔《说文》曰：话，会合善言也。《毛诗》曰：帅时农夫，播厥百穀。《礼记》曰：上农夫食九人。《尹文子》曰：魏田父有耕於野者。〕摄官承乏，猥厕朝列，〔《左氏传》，韩厥谓齐侯曰：敢告不敏，摄官承乏。《苍颉篇》曰：厕，次也，杂也。《礼记》曰：爵禄有列於朝。〕夙兴晏寝，匪遑底宁。〔《毛诗》曰：夙兴夜寐。又曰：不遑宁处。〕譬犹池鱼笼鸟，有江湖山薮之思。於是染翰操纸，慨然而赋。〔翰，笔毫也。《说文》曰：慨，太息也。《字林》曰：慨，壮士不得志也。〕于时秋也，故以秋兴命篇。〔郑玄《周礼注》曰：兴者，记事於物。〕其辞曰：

四时忽其代序兮，万物纷以回薄。〔《庄子》黄帝曰：阴阳四时，运行各得其序。《楚辞》曰：日月忽其不淹兮，春与秋兮代序。《鵩鸟赋》曰：万物回薄。〕览花莳之时育兮，察盛衰之所讬。〔《字林》曰：莳，更别种。《周易》曰：时育万物。〕感冬索而春敷兮，嗟夏茂而秋落。〔孔安国《尚书传》曰：索，尽也。又曰：敷，布也。又曰：已布而生也。《吕氏春秋》曰：春气至则草木产，秋气至则草木落。〕虽末士之荣悴兮，伊人情之美恶。〔《舞赋》曰：慢末士之骫曲。《文子》曰：有荣悴者必末愁悴。〕善乎宋玉之言曰："悲哉！秋之为气也。〔王逸注曰：寒气聊戾，岁将暮也。〕萧瑟兮，〔阴气促急，风暴疾也。〕草木摇落，而变衰。〔花叶陨落，肥润去也。〕〔形体易色，枝枯槁也。〕憀栗兮，〔息念卷戾心自伤。〕若在远行，〔远出他方。〕登山临水送将归。〔升高远望，视江河也。〕"〔族亲别，还故乡已上宋玉九辩之文。〕夫送归怀慕徒之恋兮，〔言与思慕恋徒侣也。〕远行有羁旅之愤。〔《左氏传》陈敬仲曰：羁旅之臣。杜预曰：羁，寄旅客。〕临川感流以叹逝兮，登山怀远而悼近。〔《论语》曰：子在川上曰：逝者如斯夫！不舍昼夜。包曰：逝，往也，言凡往者如川之流也。《晏子春秋》曰：景公游於牛山，临齐国，乃流涕而叹曰：奈何去此堂堂之国而死乎？使古而无死，不亦乐乎？左右皆泣。晏子独笑曰：夫盛之有衰，生之有死，天之数也。物有必至，事有当然，曷有悲老而哀死。古无死，古之乐也。君何有焉？怀远悼近，齐景之谓也。〕彼四慼之疚心兮，遭一涂而难忍。〔《毛诗》曰：既来既往，使我心疚。郑玄曰：疚，病也。〕嗟秋日之可哀兮，谅无愁而不尽。野有归燕，隰有翔隼。〔《楚辞》曰：燕翩翩其辞归。鸷击之鸟，通呼曰隼，一曰鹞，春化为布穀。《文子》曰：鹰隼未击，罗网不得张。〕游氛朝兴，稿叶夕殒。〔杜预《左氏传注》曰：氛，气也。郑玄《毛诗笺》曰：木叶槁得风乃落。〕

於是乃屏轻箑，释纤絺。〔《吕氏春秋》曰：冬不用箑，非爱箑也，清有馀也。高诱曰：箑，扇也。孔安国《尚书传》曰：纤，细也。絺，细葛也。〕藉莞蒻，御袷衣。〔郑玄《毛诗笺》曰：莞，小蒲席也。《说文》曰：蒻，蒲子，以为华席也。又曰：袷，衣无絮也。〕庭树槭以洒落兮，劲风戾而吹帷。〔槭，枝空之貌。戾，劲疾之貌。〕蝉嘒嘒而寒吟兮，雁飘飘而南飞。〔《毛诗》曰：菀彼柳斯，鸣蜩嘒嘒。毛苌《诗》曰：嘒嘒，小声也。飘飘，飞貌。《楚辞》曰：雁雝雝而南游。〕天晃朗以弥高兮，日悠阳而浸微。〔言秋日天气高朗。晃朗，明貌。悠阳，日入貌。杜笃《吊王子比干》曰：霞霏尾而四除。言晃朗而高明。《楚辞》曰：天高而气清。《礼记》曰：仲秋，杀气浸盛阳气日衰。〕何微阳之短晷，觉凉夜之方永，〔《尚书》曰：日短星昴，以正仲冬。《毛诗》曰：夏之日，冬之夜。毛苌曰：言长也。〕月朣胧以含光兮，露凄清以凝冷。〔《埤苍》曰：朣胧，欲明也。〕熠燿粲於阶闼兮，蟋蟀鸣乎轩屏。〔《毛诗》曰：熠耀宵行。毛苌曰：熠耀，〈虫粦〉也。〈虫粦〉，萤火也。《毛诗》曰：蟋蟀在堂。毛苌曰：蟋蟀，蛩也。崔豹《古今注》曰：熠燿，〈虫粦〉也。一曰燿夜。腐草为之，食蚊蚋。又曰：蟋蟀名萤，初秋生，得寒则鸣噪，济南谓之嬾妇也。〕听离鸿之晨吟兮，望流火之馀景。〔《毛诗》曰：七月流火。毛苌曰：大火也。流，下也。〕宵耿介而不寐兮，独展转於华省。〔王逸《楚辞注》曰：耿介执节守度。《毛诗》曰：耿耿不寐，如有隐忧。又曰：悠哉悠哉！展转反侧。〕悟时岁之遒尽兮，慨俯首而自省。〔《楚辞》曰：岁忽忽而遒尽。毛苌《诗传》曰：遒，终也。《广雅》曰：遒，急也。《列子》曰：师旷俯首而听之。《曾子》曰：君子旦就业，夕而自省也。〕斑鬓髟以承弁兮，素发飒以垂领。〔服虔《通俗文》曰：发垂而髟。《说文》曰：白黑发杂而髟。《字林》亦同。《周礼》曰：士弁服。《白虎通》曰：皮弁，冠名。〕仰群俊之逸轨兮，攀云汉以游骋。登春台之熙熙兮，珥金貂之炯々。〔高阁连云，升之以攀云汉也。言群俊自致高远。《老子》曰：众人熙熙，如享太牢，如登春台。《汉书》谷永对诏曰：戴金貂之饰，执常伯之职也。董巴《舆服志》曰：侍中冠金珰，附蝉为文，貂尾为饰。《广雅》曰：炯々，光也。〕苟趣舍之殊途兮，庸讵识其躁静。〔《六韬》，太公曰：夫人皆有性，趣舍不同。司马迁书曰：趣舍异路。《庄子》王倪曰：吾庸讵知吾所谓知，非不知邪。司马彪曰：庸，犹何用也。《老子》曰：重为轻根，静为躁君。〕闻至人之休风兮，齐天地於一指。〔《庄子》曰：不离於真，谓之至人。又曰：以指喻指之非指，不若以非指喻指之非指也。以马喻马之非马，不若以非马喻马之非马也。天地一指也。万物一马也。郭象曰：夫自是而非彼，我之常情也。故以我指喻彼指，则彼指於我指，独为非指矣。此以喻指之非指也。若覆以彼指还喻我指，则我指於彼指，复为非指矣，此以非指喻指之非指也。将明无是无非，莫若反覆相喻。反覆相喻，则彼之与我既同於自是，又均於相非。均於相非，则天下无是，同於自是，则天下无非。何以明其然邪，是若果是，则天下不得复有非之者也。非若果非，亦不得复有是之者也。今是非无主，纷然殽乱。明此区区，各信其偏见，而同於一致耳。仰观俯察，莫不皆然，是以至人知天地一指也，万物一马也。故浩然大宁，而天下万物，各当其分，同於自得，而无是无非也。〕彼知安而忘危兮，故出生而入死。〔《周易》曰：安不忘危，存不忘亡。《老子》曰：出生入死。《韩子》曰：人始於生，而卒於死。始之谓出，卒之谓入，故曰出生入死也。〕行投趾於容迹兮，殆不践而获底。阙侧足以及泉兮，虽猴猿而不履。〔言人之行，投趾在乎容迹之地，近不践而获安。若以足外为无用，欲阙之及泉，虽则捷若猴猿，亦不能履也。《庄子》惠子谓庄子曰：子言无用。庄子曰：知无用而可与言用矣。夫地非不广且大也，人之所用，容足耳。然则侧足而垫之，致黄泉，人尚有用乎。惠子曰：无用。庄子曰：然则无用之为用也，亦明矣。郭璞《尔雅注》曰：底，止也。〕龟祀骨於宗祧兮，思反身於绿水。〔《庄子》曰：庄子钓於濮水，楚王使二大夫往聘庄子曰：原以境内累子。庄子持竿不顾，曰：吾闻楚有神龟，死已三千岁矣王巾笥而藏之庙堂之上。此龟者，宁其死为留骨而贵乎，宁其生而曳尾涂中乎？二大夫曰：宁生而曳尾涂中。庄子曰：往矣，吾将曳尾於涂中矣。〕

且敛衽以归来兮，忽投绂以高厉。〔衽，襟也。《字林》曰：绂，绶也。《楚辞》曰：飒弭节而高厉。〕耕东皋之沃壤兮，输黍稷之馀税。〔水田曰皋。东者取其春意。《汉书》郑明曰：将归延陵之皋，修农圃之畴。张晏曰：隐耕皋泽之中。阮籍奏记曰：将耕东皋之阳，输黍稷之税。《说文》曰：税，租也。〕泉涌湍於石间兮，菊扬芳於崖澨。〔《礼记》曰：仲秋，菊有黄华。〕澡秋水之涓涓兮，玩游鯈之潎々。〔《庄子》曰：秋水时至，百川灌河。金人铭曰：涓涓不壅，将成江河。《庄子》曰：庄子与惠子游於濠梁上。庄子曰：鯈鱼出游从容，是鱼乐也。惠子曰：子非鱼，安知鱼乐？庄子曰：子非我，安知我不知鱼之乐也？潎潎，游貌也。〕逍遥乎山川之阿，放旷乎人间之世。〔庄子有《逍遥游》篇。司马彪曰：言逍遥无为者，能游大道也。又有人间世篇。司马彪曰：言处人间之宜，居乱世之理，与人群者，不得离人。然人间之事故，世世异宜，唯无心而不自用者，为能唯变所適，而何足累。〕优哉游哉！聊以卒岁。〔《家语》孔子歌曰：优哉游哉！聊以卒岁。王肃曰：言优游以终岁也。〕

【雪赋】

〔《说文》曰：雪，凝雨也。《释名》曰：雪，娞也，水下，遇寒而凝，娞々然下也。《曾子》曰：阴气凝而为雪。《五经通训》曰：春泄气为雨，寒凝为雪。〕

※谢惠连〔沈约《宋书》曰：谢惠连，陈郡阳夏人也。幼而聪敏，年十岁能属文，族兄灵运，深加知赏。本州辟主簿，不就。后为司徒彭城王法曹，为《雪赋》，以高丽见奇，年二十七卒。〕

岁将暮，时既昬。〔《毛诗》曰：岁亦暮止。刘向《七言》曰：时将昏暮白日午。昏，冥也。〕寒风积，愁云繁。〔《庄子》曰：风积不厚，则其负大翼也无力。傅玄诗曰：浮云含愁色，悲风坐自叹。班婕妤《捣素赋》曰：伫风轩而结睇，对愁云之浮沈。然疑此赋非婕妤之文，行来已久，故兼引之。〕梁王不悦，游於兔园。〔此假主客以为辞也。《汉书》曰：梁孝王，文帝子也。《西京杂记》曰：梁孝王好宫室苑囿之乐，筑兔园也。〕乃置旨酒，命宾友，召邹生，延枚叟；〔《汉书》梁孝王待士，邹阳从孝王游。又曰：枚乘为弘农都尉，去官，游梁。〕相如末至，居客之右。〔《汉书》曰：相如客游梁。又曰：田叔等十人，汉廷臣无能出其右者。〕俄而微霰零，密雪下。〔《庄子》曰：俄而死。王肃《家语》注曰：俄，有顷也。〕王乃歌"北风"於卫诗，咏"南山"於周雅。〔《毛诗卫风》曰：北风其凉，雨雪其滂。又《小雅》信南山曰：上天同云，雨雪纷纷。〕授简於司马大夫，〔言大夫，尊之也。《国语》越王勾践曰：苟闻子大夫之言。《尔雅》曰：简，谓之毕也。郭璞曰：今简札也。〕曰：抽子秘思，骋子妍辞，侔色揣称，为寡人赋之。〔郑玄《周礼注》曰：侔，等也。《说文》曰：揣，量也。《尔雅》曰：称，好也。《老子》曰：王公自谓孤寡不穀。〕

相如於是避席而起，逡巡而揖，〔《孝经》曰：曾子避席。《公羊》曰：逡巡，北面再拜也。《广雅》曰：逡巡，却退也。〕曰：臣闻雪宫建於东国，雪山峙於西域，〔《孟子》曰：齐宣王见孟子於雪宫。刘熙曰：雪宫，离宫之名也。《汉书·西域传》曰：天山冬夏有雪。〕岐昌发咏於来思，姬满申歌於黄竹；〔岐，周所居。昌，文王名也。《毛诗》曰：昔我往矣，杨柳依依。今我来思，雨雪霏霏。姬，周姓也。满，穆王名，昭王子也。孔安国《尚书传》曰：申，重也。《穆天子传》曰：天子游黄台之丘。大寒，北风雨雪，天子作诗三章，以哀人夫。我徂黄竹员閟寒，乃宿於黄竹。〕《曹风》以麻衣比色，楚谣以《幽兰》俪曲。　〔《毛诗·曹风》曰：蜉蝣掘阅，麻衣如雪。宋玉《讽赋》曰：臣尝行至，主人独有一女，置臣兰房之中，臣授琴而鼓之，为幽兰白雪之曲。贾逵曰：俪，偶也。〕盈尺则呈瑞於丰年，袤丈则表沴於阴德。〔《左氏传》曰：凡平地尺为大雪。毛苌《诗传》曰：丰年之冬必有积雪。《金匮》曰：武王伐纣，都洛邑，未成，雨雪十馀日，深丈馀。《汉书》曰：气相伤谓之沴。沴，临莅不和意也。春秋潜潭巴曰：大雪甚厚，后必有女主，天雪连月，阴作威。宋均曰：雪为阴，臣道也。〕雪之时义远矣哉！请言其始：

若乃玄律穷，严气升，〔《礼记》曰：季冬之月，日穷於次，月穷於纪。又曰：孟冬之月，天地始肃。郑玄曰：肃，严急之气也。孟冬之月，天气上腾。夏侯孝若寒雪赋曰：严气枯杀，玄泽闭凝。〕焦溪涸，汤谷凝，〔郦元《水经注》曰：焦泉发于天门之左，南流成溪，谓之焦泉。盛弘之《荆州记》曰：南阳郡城北有紫山，东有一水，冬夏常温，因名汤谷也。〕火井灭，温泉冰；〔《博物志》曰：临邛火井，诸葛亮往视后，火转盛，以盆贮水，煮之，得盐。后人以火投井，火即灭，至今不燃。又曰：西河郡鸿门县亦有火井祠，火从地出。张衡《温泉赋》曰：遂適骊山，观温泉。〕沸潭无涌，炎风不兴；〔郦元《水经注》曰：以生物投之，须臾即熟。又曰：曲阿季子庙前，井及潭常沸，故名井曰沸井，潭曰沸潭。炎风，在南海外，常有火风，夏日则蒸，杀其过鸟也。《吕氏春秋》曰：何谓八风，东北曰炎风。高诱曰：一曰融风。〕北户墐扉，裸壤垂缯。〔《毛诗》曰：穹窒熏鼠，塞向墐户。毛苌曰：向，北出牖也。墐，涂也。《东夷传》曰：倭国东四千馀里，裸人国也。《字林》曰：缯，帛总名也。〕於是河海生云，朔漠飞沙。〔《淮南子》曰：四海之云凑。又曰：八泽之云，以雨九州。《公羊传》曰河海润千里。何休曰：河海兴云，雨及千里。《说文》曰：北方流沙。《汉书》李陵歌曰：径万里兮度沙漠。范晔《后汉书》袁安议曰：今朔漠既定。杨泉《物理论》曰：风怒则飞沙扬砾。〕连氛累揜，拼日韬霞，〔《文字集略》曰：霭，云状。又曰：{雨曷}，亦霭也。一大切。毛苌《诗传》曰：揜，覆也。杜邓《左氏传》曰：韬，藏也。〕霰淅沥而先集，雪纷糅而遂多。〔《韩诗》曰：先集惟霰。薛君曰：霰，霙也音英。夏侯孝若寒雪赋曰：集洪霰之淅沥，焕摧磊以纟霍索。《楚辞》曰：雪纷糅其增加。郑玄《礼记注》曰：糅，杂也。〕

其为状也：散漫交错，氛氲萧索；〔王逸《楚辞注》曰：氛氲，盛貌。〕蔼蔼浮浮，瀌々弈弈。〔毛诗曰：雨雪浮浮。又曰：雨雪瀌々。《广雅》曰：蔼蔼弈弈，盛貌。〕联翩飞洒，徘徊委积。始缘甍而冒栋，终开帘而入隙；〔杜预曰：甍，屋栋也。《毛诗》曰：下土是冒。传曰：冒，覆也。《字林》云：隙，壁际孔，从阜傍，二小夹日也。〕初便娟於墀庑，末萦盈於帷席；〔便娟萦盈，雪回委之貌。《楚辞》曰：〈女便〉娟修竹。王逸曰：〈女便〉娟，好貌。《说文》曰：庑，堂下周屋也。《释名》曰：大屋曰庑。〕既因方而为珪，亦遇圆而成璧，眄隰则万顷同缟，瞻山则千岩俱白。於是台如重璧，逵似连璐。〔《广雅》曰：缟，练也。《穆天子传》曰：为盛姬筑台，是曰重璧之台。刘公幹《清庐赋》曰：蹈琳珉之涂，然即逵也。许慎《淮南子注》曰：璐，美玉也。音路。〕庭列瑶阶，林挺琼树。〔瑶阶，玉阶也，已见《西京赋》。《说文》曰：挺，拔也。《庄子》曰：南方积石千里，树名琼枝。〕皓鹤夺鲜，白鷳失素。〔《相鹤经》云：鹤千六百年，形定而色白，复二千年，大毛落，茸毛生，色雪白。白鷳，鸟名也。《西都赋》曰：招白鷳。〕纨袖惭冶，玉颜掩姱。〔《说文》曰：纨，素也。冶，妖也。《范子》：纨素出齐。古诗曰：燕赵多佳人，美者颜如玉。《楚辞》曰：美人皓齿。嫮与姱同。好貌。〕

若乃积素未亏，白日朝鲜，烂兮若烛龙衔燿照昆山；〔《山海经》曰：赤水之北有章尾山。有神，人面蛇身，其瞑乃晦，其视乃明，是烛九阴，是谓烛龙。《楚辞》曰：日安不飞，烛龙何照！王逸曰：言天西北，有幽冥无日之国，有龙衔烛而照之。《山海经》曰：锺山之神，名曰烛阴。郭璞曰：即烛龙也。《诗含神务》曰：天不足西北，无有阴阳，故有龙衔火精，以照天门中也。昆山，已见上文。〕尔其流滴垂冰，缘霤承隅，〔王逸《楚辞注》曰：霤，屋宇也。〕粲兮若冯夷剖蚌列明珠。〔《庄子》曰：夫道，冯夷得之，以游大川。《抱朴子释鬼篇》曰：冯夷，华阴人，以八月上庚日度河，溺死，天帝署为河伯。《说文》曰：蚌，蜃也。司马彪以为明月珠。蚌，蛤也。《蜀志》秦宓奏记曰：剖蚌求珠。〕至夫缤纷繁惊之貌，皓〈白干〉皦絜之仪；回散萦积之势，飞聚凝曜之奇；固展转而无穷，嗟难得而备知。

若乃申娱玩习之无已，夜幽静而多怀；风触楹而转响，月承幌而通晖，〔包氏《论语注》曰：棁者，梁上楹也。《说文》曰：楹，柱也，承，上也。《文字集略》曰：幌，以帛明窗也。〕酌湘吴之醇酎，御狐鲗之兼衣；〔《吴录》曰：湘川酃陵县水以作酒，有名，吴兴乌程县若下酒，有名。醇酎，已见《魏都赋》。《论语》曰：狐狢之厚以居。《晏子春秋》曰：景公时，雨雪三日，公被狐白之裘。晏子入，公曰：怪哉，雨雪三日，不寒。晏子曰：古之贤者，饱而知饥，温而知寒。公曰：善。出裘发粟，以与饥人。夏侯孝若寒雪赋曰：既增覆而累镇，又加裘而兼衣。〕对庭鹍之双舞，瞻云雁之孤飞；〔《西京杂记》曰：公孙乘月赋曰：鹍鸡舞於兰渚，蟋蟀鸣於西堂。〕践霜雪之交积，怜枝叶之相违；驰遥思於千里，愿接手而同归。〔杜笃众瑞颂曰：千里遥思，展转反侧。《毛诗》曰：携手同归。〕邹阳闻之，懑然心服。〔《庄子》曰：子贡懑然惭。又曰：使人以心服而不敢忤。《说文》曰：懑，烦也。《苍颉》曰：闷也。〕有怀妍唱，敬接末曲。於是乃作而赋积雪之歌曰：携佳人兮披重幄，援绮衾兮坐芳缛；燎薰炉兮炳明烛，酌桂酒兮扬清曲。〔汉武帝《秋风辞》曰：携佳人兮不能忘。刘向有《薰炉铭》。《楚辞》曰：奠桂酒兮椒浆。薰，火烟上出也。字从黑。〕又续而为白雪之歌，歌曰：曲既扬兮酒既陈，朱颜酡兮思自亲；〔《楚辞》曰：美人既醉朱颜酡。王逸曰：酡，著也。面著赤色也。〕原低帷以昵枕，念解珮而褫绅；〔昵，近也。褫，夺衣也。孔安国《论语注》曰：绅，大带也。〕怨年岁之易暮，伤后会之无因；君宁见阶上之白雪，岂鲜耀於阳春！〔《楚辞》曰：无衣裘以御冬，恐死不得见乎阳春。〕歌卒，王乃寻绎吟玩，抚览扼腕，〔毛苌《诗传》曰：绎，悦也。《方言》曰：绎，理也。《说文》曰：扼，把也。郑玄曰：腕，掌后节也。《史记》曰：天下之士，莫不扼腕以言。〕顾谓枚叔：起而为乱。〔乱者理也，总理一赋之终也。〕

乱曰：白羽虽白，质以轻兮。白玉虽白，空守贞兮；〔《孟子》曰：白羽之白也，犹白雪之白也欤？白雪之白也，犹白玉之白也欤？刘熙曰：孟子以为白，羽之白性轻；白雪之性消；白玉之性坚。虽俱白，其性不同。问告子，告子以为三白之性同。〕未若兹雪，因时兴灭。〔言随时行藏也。〕玄阴凝不昧其洁，太阳曜不固其节。〔蔡雍《述行赋》曰：玄灵黤以凝结，零雨集之溱溱。正历曰：日，太阳也。〕节岂我名？洁岂我贞？凭云升降，从风飘零；值物赋象，任地班形；〔任，犹因也。〕素因遇立，污随染成，〔污，犹相染污也。〕纵心皓然，何虑何营？〔《归田赋》曰：苟纵心於域外。《孟子》曰：我善养吾浩然之气，敢问何谓浩然之气？曰：难言也。其为气也，至大至刚，以直养而无害，则塞於天地之间。鸿安丘严平颂曰：无营无欲，澹尔渊清。〕

【月赋】

〔《周易》曰：坎为月，阴精也。郑玄曰：臣象也。《广雅》云：夜光谓之月，月御谓之望舒。《说文》曰：月者，太阴之精。《释名》曰：月，阙也。言有时盈有时阙也。〕

※谢希逸〔沈约《宋书》曰：谢庄，字希逸，陈郡阳夏人也。太常弘微子也。年七岁能属文。仕至光禄大夫。泰初二年卒，时年三十六。谥曰宪子。所著文章四百馀首，行於代。〕

陈王初丧应刘，端忧多暇。〔假设陈王、应、刘，以起赋端也。陈王，曹植也。应、刘，应玚、刘桢也。魏文帝《书》曰：徐、陈、应、刘，一时俱逝。《孙卿子》曰：其为人也多暇日者，其出入不远。〕绿苔生阁，芳尘凝榭。〔言无复娱游，故绿苔生而芳尘凝也。高诱《注淮南子》曰：苍苔，水衣。庾阐《杨都赋》曰：结芳尘於绮疏。郭璞《尔雅注》曰：榭，台上起屋也。〕悄焉疚怀，不怡中夜。〔《毛诗》曰：忧心悄悄。悄悄，忧貌。《尔雅》曰：疚，病也。怡，乐也。《家语》孔子云：日出听政，至于中夜。〕乃清兰路，肃桂苑，〔兰路，有兰之路。桂苑，有桂之苑。《楚辞》曰：皋兰被径。王逸曰：径，路也。刘渊林《吴都赋》注曰：吴有桂林苑。〕腾吹寒山，弭盖秋阪。〔王逸《楚辞注》曰：腾，驰也。《礼记》曰：季秋入学，习吹。王逸《楚辞注》曰：弭，按也。〕临濬壑而怨遥，登崇岫而伤远。于时斜汉左界，北陆南躔。〔《大戴礼》曰：七月汉案户。汉，天汉也。案户，直户也。李陵诗曰：天汉东南驰。《左传》申丰曰：日在北陆而藏冰。杜预曰：陆，道也。《汉书》曰：冬则南，夏则北。《汉书·音义》，韦昭曰：躔，处也。亦次也。《方言》曰：日运为躔。躔，历行也。〕白露暧空，素月流天。〔《长歌行》曰：昭昭素明月，辉光烛我床。〕沈吟齐章，殷勤陈篇。〔《楚辞》曰：意欲兮沈吟。《毛诗齐风》曰：东方之月兮，彼姝者子，在我闼兮。又《陈风》曰：月出皦兮，佼人憭兮。〕抽毫进牍，以命仲宣。〔此假王仲宣也。毫，笔毫也。《文赋》曰：或含毫而藐然。《说文》曰：牍，书版也。〕

仲宣跪而称曰：〔《声类》曰：〕臣东鄙幽介，长自丘樊，〔仲宣，山阳人，故云东鄙。《战国策》范睢谓秦王曰：臣东鄙贱人。《尔雅》曰：樊，蕃也。郭璞曰：蕃，篱也。〕昧道懵学，孤奉明恩。〔《说文》曰：懵，目不明也。〕臣闻沈潜既义，高明既经。〔《尚书》曰：沈潜刚克，高明柔克。孔安国曰：沈潜，谓地。高明谓天。《左氏传》子太叔曰：子产云：礼，天之经，地之义。〕日以阳德，月以阴灵。〔《春秋说题辞》曰：阳精为日。易辩终备曰：日之既，阳德消。郑玄曰：日既蚀明尽也。《春秋感精符》云：月者阴之精。〕擅扶光於东沼，嗣若英於西冥。〔扶光，扶桑之光也。东沼，汤谷也。若英，若木之英也。西冥，昧谷也。月盛於东，故曰擅；始生於西，故曰嗣。《山海经》曰：汤谷有扶木，九日居下枝，一日居上枝。又曰：灰野之山，有赤树青叶，名曰若木。日之所入处。郭璞曰：扶木，扶桑也。《尚书》曰：宅西曰昧谷。孔安国曰：昧，十日，其华照下地。高诱曰：若木端有十日，状如莲华。〕引玄兔於帝台，集素娥於后庭。〔张衡《灵宪》曰：月者，阴精之宗，积成为兽，象兔形。《春秋元命苞》曰：月之为言阙也。两说蟾蜍与兔者，阴阳双居，明阳之制阴，阴之倚阳。张泉《观象赋》曰：渐台可升。自注曰：渐台，天台之名。四星，在织女东。《淮南子》曰：羿请不死之药於西王母，常娥窃而奔月。《注》曰：常娥，羿妻也。《归藏》曰：昔常娥以不死之药奔月。《论语》曰：皇皇后帝。张泉《观象赋》曰：寥寥帝庭。自注云：帝庭谓太微宫也。《春秋元命苞》曰：太微为天庭。〕朒朓警阙，朏魄示冲。〔《说文》曰：朒，朔而月见东言，缩朒然。朓，晦而月见西方也。朏，月未成光。魄，月始生魄然也。《尚书五行传》曰：晦而月见西方，谓之朓，朓则王侯奢也。朔而月见东方谓之侧匿，侧匿则王侯肃。郑玄曰：朓，条达行疾貌也。警阙，谓朒朓失度，则警人君有所阙德。示冲，言朏魄得所，则表示人君有谦冲，不自盈大也。《礼记注》曰：月三日而成魄，是以礼有三让也。〕顺辰通烛，从星泽风。〔辰，十二辰，言月顺之以照天下也。《淮南子》曰：正月建寅，月从左行十二辰。许慎曰：历十二辰而行。《尚书》曰：月之从星，则以风以雨。孔安国《尚书传》曰：月经于箕，则多风，离于毕则多雨。然泽则雨也。〕增华台室，扬采轩宫。〔台室，三公位。轩宫，轩辕之宫。《史记》曰：中宫，文昌魁下六星，两两相比，名曰三能。能，古台字也。齐色则君臣和也。《淮南子》曰：轩辕者，帝妃之舍。高诱曰：轩辕，星名。〕委照而吴业昌，沦精而汉道融。〔《吴录》曰：长沙桓王名策，武烈长子。母吴氏，有身，梦月入怀。《汉书》：元后母李亲梦月入怀而生后，遂为天下母。昌，盛也。融，明也。〕

若夫气霁地表，云敛天末，〔《说文》曰：霁，雨止也。《西京赋》曰：眇天末以远期。〕洞庭始波，木叶微脱。〔《楚辞》曰：洞庭波兮木叶下。〕菊散芳於山椒，雁流哀於江濑。〔《礼记》曰：仲秋菊有黄华。王逸《楚辞注》曰：土高四堕曰椒。《汉书》武帝《伤李夫人赋》曰：释子马於山椒。山椒，山顶也。《说文》曰：濑，水流沙上也。〕升清质之悠悠，降澄辉之蔼蔼。〔《楚辞》曰：白日出兮悠悠。《长门赋》曰：望中庭之蔼蔼，若季秋之降霜。〕列宿掩缛，长河韬映。〔《楚辞》曰：若列宿之错置。《说文》曰：缛，繁采饰也。《毛诗》曰：倬彼云汉。毛苌曰：云汉，天河也。〕柔祇雪凝，圆灵水镜。〔柔祇，地也。圆灵，天也。〕连观霜缟，周除冰净。〔观，宫观也。徐幹《七喻》曰：连观飞榭。《说文》曰：除，殿陛也。〕君王乃厌晨懽，乐宵宴，收妙舞，弛清县。〔边让《章华台赋》曰：妙舞丽於阳阿。《长笛赋》曰：磬襄驰县。《周礼》曰：大忧驰县。郑玄曰：弛，释也。《字林》曰：弛，解也。韦昭曰：弛，废也。〕去烛房，即月殿。芳酒登，鸣琴荐。

若乃凉夜自凄，风篁成韵。〔篁，竹业生也。风篁，风吹篁也。〕亲懿莫从，羁孤递进。〔亲懿，懿亲也。《左氏传》，富辰曰：兄弟虽有小忿，不废懿亲。杜预曰：懿，美也。羁孤，羁客孤子也。言亲懿不从游，而羁旅之孤更进也。〕聆皋禽之夕闻，听朔管之秋引。〔《诗》曰：鹤鸣九皋。皋禽，鹤也。《抱朴子》曰：峻概独立，而皋禽之响振也。朔管，羌笛也。《说文》曰：管，十二月位在北方，故云朔。秋引，商声也。〕於是弦桐练响，音容选和。〔弦桐，琴也。《埤苍》曰：练，择也。练与拣音义同。桓谭《新论》曰：神农始削桐为琴，练丝为弦，侯瑛《筝赋》曰：察其风采，拣其声音。郑玄《礼记注》曰：选，可选择也。〕徘徊房露，惆怅《阳阿》。〔防露，盖古曲也。《文赋》曰：寤《防露》与《桑间》，又虽悲而不雅。房与防古字通。《淮南子》曰：夫歌采菱，发《阳阿》，鄙人听之不若《延露》以和也。〕声林虚籁，沦池灭波。〔此言风将息也。声林而籁管虚，沦池而大波灭。牵秀《相风赋》曰：幽林绝响，巨海息波。《庄子》曰：子綦谓子游曰：夫大块噫气，其名曰风。是以无作，作则万窍怒号。泠风则小和，飘风则大和，厉风济，则众窍为虚。于游曰：地籁，则众窍是已。郭象曰：烈风作则众窍实，及其止则众窍虚。薛君《韩诗章句》曰：从流而风曰沦。沦，文貌。《说文》曰：波，水涌也。〕情纡轸其何讬？愬皓月而长歌。〔《楚辞》曰：郁结纡轸兮，离愍而长鞫。王逸曰：纡，曲。轸，痛也。《毛诗》曰：如彼愬风。毛苌曰：愬，乡之也。〕

歌曰：美人迈兮音尘阙，隔千里兮共明月；〔《楚辞》曰：望美人兮未来。陆机《思归赋》曰：绝音尘於江介，讬影响乎洛湄。《淮南子》曰：道德之论，譬如日月，驰骛千里，不能改其处也。〕临风叹兮将焉歇？川路长兮不可越。〔《楚辞》曰：临风恍兮浩歌。〕歌响未终，馀景就毕。满堂变容，回遑如失。〔《说文》曰：满堂饮酒。《庄子》子贡曰：夫子见之，变容失色。范晔《后汉书》曰：戴良见黄宪反归，罔然若有失也。〕又称歌曰：月既没兮露欲晞，岁方晏兮无与归，〔《楚辞》曰：岁既晏兮孰与归？〕佳期可以还，微霜沾人衣。　〔《楚辞》曰：与佳人期兮夕张。又曰：微霜兮夜降。魏文帝《善哉行》曰：谿谷多悲风，霜露沾人衣。〕

陈王曰：善。乃命执事，献寿羞璧。〔《左氏传》原成叔曰：敢私於执事。《史记》曰：平原君以千金为鲁连寿。《韩诗外传》曰：楚襄王遣使持白璧百双，聘庄子。〕敬佩玉音，复之无斁。〔《毛诗》曰：无金玉尔音。《尚书》曰：我有周无斁。《尔雅》曰：斁，厌也。〕

◎鸟兽上〔《尔雅》曰：两足而羽谓之禽，四足而毛谓之兽。禽，即鸟也。〕

【鵩鸟赋(并序)】

※贾谊〔《汉书》曰：贾谊，洛阳人也。年十八，属文称於郡中。河南太守吴公闻其秀才，召置门下，甚幸爱。后文帝召为博士，为绛灌冯敬之属害之，於是天子疏之，以为长沙王傅。然贾生英特，弱龄秀发，纵横海之巨鳞，矫冲天之逸翰，而不参谋棘署，赞道槐庭，虚离谤缺，爰傅毕土，发愤嗟命，不亦宜乎！而班固谓之未为不达。斯言过矣。〕

谊为长沙王傅。〔《汉书》云：谊为长沙王太傅，三年，鵩入谊舍。又云：后岁馀，文帝思谊，徵拜为梁王傅。然文帝之世，王长沙者，有吴芮之子孙耳，经史不载其谥号，故难得而详也。又景帝十三王传曰：长沙定王发，母唐姬，无宠，故王卑湿国。〕三年，有鵩鸟飞入谊舍，止於坐隅。鵩似鸮，不祥鸟也。〔《晋灼》曰：《巴蜀异物志》曰：有鸟，小如鸡，体有文色，上俗因形名之曰鵩。不能远飞，行不出域。〕谊既以谪居长沙。〔韦昭曰：谪，谴也。〕长沙卑湿，谊自伤悼，以为寿不得长，乃为赋以自广。〔自广，自宽也。〕其辞曰：

单阏之岁兮，四月孟夏。〔《尔雅》曰：太岁在卯曰单阏。徐广曰：文帝六年岁在丁卯。〕庚子日斜兮，鵩集予舍。〔李奇曰：日西斜时也。〕止于坐隅兮，貌甚闲暇。〔闲暇，不惊恐也。〕异物来萃兮，私怪其故。〔萃，集也。〕发书占之兮，谶言其度。〔《说文》曰：谶，验也。有徵验之书。河洛所出书曰谶。〕曰：野鸟入室兮，主人将去。请问于鵩兮，予去何之？〔善曰：谶，于鵩鸟也。〕吉乎告我，凶言其灾。淹速之度兮，语予其期。〔淹，迟也。速，疾也。谓死生之迟疾也。〕鵩乃叹息，举首奋翼。口不能言，请对以臆：〔请以臆中之事以对也。〕

万物变化兮，固无休息。〔《庄子》曰：已化而生，又化而死。《鹖冠子》曰：固无休息。〕斡流而迁兮，或推而还。〔如淳曰：斡，转也。善曰：《鹖冠子》曰：斡流迁徙，固无休息。〕形气转续兮，变化而蟺。〔韦昭曰：而，如也。苏林曰：转续，相传与也。蟺音蝉。如蜩蝉之蜕化也。或曰：蟺，相连也。〕沕穆无穷兮，胡可胜言。〔沕穆，不可分别也。颜师古曰：沕穆，微深也。《鹖冠子》曰：变化无穷，何可胜言。〕祸兮福所倚，福兮祸所伏。〔《鹖冠子》曰：祸乎福之所倚，福乎祸之所伏。《老子注》曰：倚，因也。圣人遭祸，而能悔过。责己脩善，则祸去福来也。中人得福，而为骄恣，则福去而祸来也。〕忧喜聚门兮，吉凶同域。〔《鹖冠子》曰：忧喜聚门，吉凶同域。或作最，亦聚也。董仲舒云：吊者在门，庆者在庐，今言皆在门者好恶，故言同域也。〕彼吴强大兮，夫差以败。越栖会稽兮，勾践霸世。〔《鹖冠子》曰：失反为得，成反为败。吴大兵强，夫差以困；越栖会稽，勾践霸世。《史记》曰：越王勾践，其先允常，与吴王阖闾战而相怨伐。允常卒，子勾践立，是为越王。阖闾闻允常死，乃兴师伐越。越王句践使士挑战，射伤吴王阖闾。阖闾且死，告其子夫差曰：必无忘越。三年，句践闻吴王夫差日夜勒兵，且以报越，欲先吴未发往伐之，范蠡谏曰：不可。王曰：已决之矣。遂兴师。吴王闻之，悉精兵以伐越，败之夫椒。越王乃以甲兵五千人，栖於会稽，吴师追而围之。越王谓范蠡曰：以不听子，故至於此，为之奈何？蠡对曰：持满者与天，定倾者与人，节事者以地，卑辞厚礼以遗之。不许，而身与之市。勾践曰：诺。乃令大夫种行成於吴，膝行顿首曰：君王亡臣句践，使陪臣种敢告下执事，句践请为臣，妻为妾。吴王将许，子胥言於吴王曰：天以越赐吴，勿许也。吴王不听。卒许越平。句践自会稽归，拊循其士民，伐吴，大破吴，因留围之三年，越遂栖吴王於姑苏山。吴王谢曰：吾老矣，不能事君王，遂自杀，乃蔽面曰：吾无以见子胥也。高诱《淮南子注》云：山处曰栖，越灭吴称霸。〕斯游遂成兮，卒被五刑。〔应劭曰：李斯西游於秦，身登相位。二世时，为赵高所谗，身被五刑。〕傅说胥靡兮，乃相武丁。〔《尚书》曰：高宗梦得说，使百工营求诸野，得诸傅岩，爰立作相。孔安国曰：傅氏之岩，通道所经，有涧水坏道，使胥靡刑人，筑护此道，说贤而隐，代胥靡筑之。《庄子》曰：夫道，傅说得之，以相武丁。〕夫祸之与福兮，何异纠缠！〔《字林》曰：纠，两合绳。缠，三合绳。应劭曰：祸福相与为表里，如纠缠索相附会也。臣瓒曰：纠，绞也。缠，索也。《鹖冠子》曰：祸与福如纠缠也。〕命不可说兮，孰知其极。〔《鹖冠子》曰：终则有始，孰知其极？老子《道德经》曰：孰知其极？《河上公注》曰：祸福更相生死，孰知其穷极时也？颜监曰：极，止也。〕水激则旱兮，矢激则远。万物回薄兮，振荡相转。〔言矢飞水流，各有常度，为物所激。或旱或远，斯则万物变化，乌有常则乎。《鹖冠子》曰：水激则悍，矢激则远。精神回薄，振荡相转。悍与旱同。《吕氏春秋》曰：激矢远，激水旱。〕云蒸雨降兮，纠错相纷。〔《黄帝素问》曰：地气上为云，天气下为雨。韦昭《国语注》曰：蒸，升也。〕大钧播物兮，坱圠无垠。〔如淳曰：陶者作器於钧上，此以造化为大钧。应劭曰：阴旭造化，如钧之造器也，其气坱圠。非有限齐也。〕天不可预虑兮，道不可预谋。〔《鹖冠子》曰：天不可预谋，道不可预虑。〕迟速有命兮，焉识其时？〔《鹖冠子》曰：迟速止息，必中参伍。焉识其时，见下文也。〕

且夫天地为炉兮，造化为工。〔《庄子》黎曰：今一以天地为大炉，以造化为大冶，恶乎往而不可哉？〕阴阳为炭兮，万物为铜。合散消息兮，安有常则？〔《庄子》曰：人之生也，气之聚也。聚为生，散为死。《鹖冠子》曰：同合消散，孰识其时？〕千变万化兮，未始有极？〔《列子》曰：千变万化，不可穷极。《庄子》曰：若人之形者，万化而未始有极。司马彪曰：当复化而为无。〕忽然为人兮，何足控抟？〔控抟，爱生之意也。孟康曰：控，引也。抟，持也。言人生忽然，何足引持自贵惜也。如淳曰：抟音转。或作揣。晋灼曰：许慎云：揣，量也。度商曰：揣，言何足度量己之年命长短，而惜之乎？按《史记英布传》云：果如薛公揣之。陈平云：生揣我何念，皆训为量，与晋灼说同。但字者滋也，不可胶柱。在此赋训抟为量，义似未是。至於合韵，全复参差。且《史记》揣作抟字。如淳孟康义为是也。善曰：《鹖冠子》曰：彼时之至，安可复还？安可控抟也。〕化为异物兮，又何足患？〔《师古》曰：患音还。言人皆死变化，我何足患之！《庄子》曰：假於异物，讬於同体。郭璞曰：假，因也。今死生聚散，变化无方，皆异物也。〕小智自私兮，贱彼贵我。〔《列子》曰：小智自私怨之府。《庄子·北海》若曰：以道观之，无贵无贱。以物观之，自贵而相贱。《鹖冠子》曰：小智立趣，好恶自惧。〕达人大观兮，物无不可。〔《鹖冠子》曰：达人大观，乃见其符。《庄子》曰：物故有所然，物故有所可。无物不然，无物不可。〕贪夫殉财兮，烈士殉名。〔《列子》云：胥士之殉名，贪夫之殉财，天下皆然，不独一人。司马彪曰：殉，营也。瓒曰：以身从物曰殉。〕夸者死权兮，品庶每生。〔善曰：《鹖冠子》曰：夸者死权，自贵矜容殉名。司马彪《庄子注》曰：夸，虚名也。孟康曰：每，贪也。《庄子》曰：贪生失理。〕怵迫之徒兮，或趋东西。〔孟康曰：怵，为利所诱怵也。迫，迫贫贱也。东西趋利也。趋，音娶。怵音戍。〕大人不曲兮，意变齐同。〔大人者，与天地合其德。〕愚士系俗兮，窘若囚拘。〔《庄子》曰：不肖系俗。窘，囚拘之貌。〕至人遗物兮，独与道俱。〔《庄子》曰：不离於真，谓之至人。又孔子谓老聃曰：形体若槁木，似遗物而立於独也。《鹖冠子》曰：圣人捐物。又曰：至人不遗。动与道俱。〕众人惑惑兮，好恶积亿。〔李奇曰：惑惑，东西也。所好所恶，积之万亿也。《鹖冠子》曰：众人惑惑，迫於嗜欲。〕真人恬漠兮，独与道息。〔《文子》曰：得天地之道，故谓之真人也。《庄子》曰：虚静恬淡、寂漠无为者，道德之至也。〕释智遗形兮，超然自丧。〔《庄子》云：仲尼问於颜回曰：何谓坐忘？回曰：堕支体，黜聪明。离形去智，同於大道，此谓坐忘。司马彪曰：坐而自忘其身。老子曰：燕处超然。《庄子》曰：南伯子綦曰：嗟乎！我悲人之自丧。〕寥廓忽荒兮，与道翱翔。〔寥廓忽荒，元气未分之貌。《广雅》曰：廖，深也。廓，空也。《鹖冠子》曰：与道翱翔。〕乘流则逝兮，得坻则止。〔孟康曰：易，坎为险，遇险难而止也。张晏曰：坻，水中小洲也。坻或为坎。又曰：易明夷则仕，险难则隐。《鹖冠子》曰：乘流以逝。〕纵躯委命兮，不私与己。〔《鹖冠子》曰：纵躯委命，与时往来。〕

其生兮若浮，其死兮若休。〔《庄子》曰：其生若浮，其死若休。〕澹乎若深泉之静，泛乎若不系之舟。〔《庄子》老聃曰：其居也渊而静，其唯人心乎！《鹖冠子》曰：泛泛乎若不系之舟。〕不以生故自宝兮，养空而浮。〔邓展曰：自宝，自贵也。郑氏曰：道家养空虚，若浮舟也。《庄子》曰：汎若不系之舟，虚而遨游。〕德人无累，知命不忧，〔《庄子》，苑风曰：原闻德人。淳芒曰：德人者，居无思行无虑也。又曰：圣人循天之理，故无天灾，故无物累。《周易》曰：乐天知命故不忧。〕细故蒂芥，何足以疑！〔《鹖冠子》曰：细故袃薢，奚足以疑。袃薢与蒂芥，古字通。张揖《子虚赋注》曰：蒂芥，刺鲠也。〕

【鹦鹉赋(并序)】

〔《山海经》曰：黄山有鸟，其状如鸮，青羽赤喙，人舌能言，名鹦鹉也。注曰：舌似小儿舌，脚指前后各两。鹉一作〈母鸟〉。〕

※祢正平〔范晔《后汉书》曰：祢衡，字正平，平原人也。少有才辩，而尚气傲。曹操欲见之，不肯往，操怀忿，而以才名，不欲杀之，送刘表。后复侮慢於表，表不能容，以江夏太守黄祖性急，故送衡与之。祖长子射为章陵太守，尤善於衡。射大会宾客，人有献鹦鹉者，射举札於衡前曰：原先生赋之。衡揽笔而作，辞彩甚丽。后黄祖杀之，时年二十六。〕

时黄祖太子射宾客大会。有献鹦鹉者，举酒於衡前曰：祢处士，〔应劭《风俗通》曰：处士者，隐居放言也。〕今日无用娱宾，窃以此鸟自远而至，明慧聪善，羽族之可贵，〔《典引》曰：来仪集羽族於观魏。〕愿先生为之赋，使四坐咸共荣观，不亦可乎？〔《老子》曰：虽有荣观，燕处超然。〕衡因为赋，笔不停缀，文不加点。其辞曰：

惟西域之灵鸟兮，挺自然之奇姿。体金精之妙质兮，合火德之明辉。〔西域，谓陇坻出此鸟也。《老子》曰：以辅万物之自然。《河上公》曰：辅万物自然之性也。西方为金，毛有白者，故曰金精。南方为火，觜有赤者，故曰火德。《归藏殷筮》曰：金水之子，其名曰羽蒙，是生百鸟。蔡邕《月令章句》曰：天官五兽，前有朱雀，鹑火之体也。〕性辩慧而能言兮，才聪明以识机。〔《礼记》曰：鹦鹉能言，不离飞鸟。王弼《周易注》曰：机者，事之微也。〕故其嬉游高峻，栖峙幽深。〔《说文》曰：嬉，乐也。峙，立也。〕飞不妄集，翔必择林。绀趾丹觜，绿衣翠衿。〔《说文》曰：绀，深青而扬赤也。〕采采丽容，咬咬好音。〔《韩诗》曰：采采衣服。薛君曰：采采，盛貌也。《韵略》曰：咬咬，鸟鸣也。音交。《毛诗》曰：睍睆黄鸟，载好其音。〕虽同族於羽毛，固殊智而异心。配鸾皇而等美，焉比德於众禽？

於是羡芳声之远畅，伟灵表之可嘉。命虞人於陇坻，诏伯益於流沙。〔《汉书·音义》应劭曰：天水有大阪，曰陇坻。《尚书》帝曰：益，汝作朕虞。孔安国曰：伯益也，掌山泽官也。《尚书》曰：导弱水，馀波入于流沙。〕跨昆仑而播弋，冠云霓而张罗。虽纲维之备设，终一目之所加。〔《文子》曰：有鸟将来，张罗而待之。得鸟者罗之一目也。今为一目之罗，即无以得鸟也。〕且其容止闲暇，守植安停。〔《鵩鸟赋》曰：貌甚闲暇。王逸《楚辞注》曰：植，志也。〕逼之不惧，抚之不惊。〔《鹖冠子》曰：迫之不惧，定以知勇。〕宁顺从以远害，不违迕以丧生。〔《毛诗序》曰：君子全身远害。〕故献全者受赏，而伤肌者被刑。

尔乃归穷委命，离群丧侣。〔委命，已见上文。《礼记》曰：离群索居。〕闭以雕笼，翦其翅羽。〔《淮南子》曰：天下以为之笼，又何失鸟之有乎？然笼所以盛鸟。《说文》曰：翅，翼也。〕流飘万里，崎岖重阻。〔《埤苍》曰：崎岖，不平也。岖音驱。〕逾岷越障，载罹寒暑。〔岷障，二山名。《续汉书》曰：岷山在蜀郡五道西障县属陇西，盖因山立名也。《毛诗》曰：二月初吉，载离寒暑。一曰，障，亭障也。〕女辞家而適人，臣出身而事主。〔有以讬意也。时为曹操所迫，故寄意以申情。《家语》曰：女十五许嫁，有適人之道。《汉书》郅都曰：已背亲而出身，固当奉职也。〕彼贤哲之逢患，犹栖迟以羁旅。〔《毛诗》曰：衡门之下，可以栖迟。女適人，臣事君。逢祸患，尚栖迟羁旅也。羁旅，已见上文。〕矧禽鸟之微物，能驯扰以安处！〔薛君《韩诗章句》曰：鸟，微物也。《说文》曰：驯，顺也。《汉书·音义》，应劭曰：扰，驯也。〕眷西路而长怀，望故乡而延伫。〔《楚辞》曰：情慨慨而长怀。又曰：结幽兰而延伫。〕忖陋体之腥臊，亦何劳於鼎徂？〔《毛诗》曰：予忖度之。《国语》舅犯对晋侯曰：偃之内腥臊，将焉用之？孔安国《尚书传》曰：腥，臭也。〕

嗟禄命之衰薄，奚遭时之险巇？〔《礼斗威仪》曰：夭其禄命，不得极其数。《楚辞》曰：何周道之平易？然芜秽而险巇。王逸曰：险巇，颠危也。〕岂言语以阶乱，将不密以致危？〔《周易》孔子曰：乱之所生，则言语以为阶也。君不密则失臣，臣不密则失身。〕痛母子之永隔，哀伉俪之生离。〔《左氏传》曰：施氏之妇，怨施氏曰：已不能庇其伉俪。杜预曰：俪，偶也。伉，敌也。《楚辞》曰：悲莫悲兮生别离。〕匪馀年之足惜，慜众雏之无知。〔《尔雅》曰：生噣雏，谓鸟子初生，能自啄食，总名曰雏也。〕背蛮夷之下国，侍君子之光仪。〔《毛诗》曰：命于下国、非天子之国，故曰下也。〕惧名实之不副，耻才能之无奇。〔《庄子》许由曰：名者实之宾。〕羡西都之沃壤，识苦乐之异宜。〔西都，长安也。鹦鹉言长安乐，自古有之，未详所见。〕怀代越之悠思，故每言而称斯。〔斯，此也。此，长安也。言类彼鸟马，而怀代越之思，故亦每言而称此。古诗曰：代马依北风，越鸟巢南枝。〕

若乃少昊司辰，蓐收整辔。〔《礼记》曰：孟秋之月，其帝少昊，其神蓐收。〕严霜初降，凉风萧瑟。〔《楚词》曰：冬又申之以严霜。〕长吟远慕，哀鸣感类。〔《毛诗》曰：哀鸣嗷嗷。〕音声凄以激扬，容貌惨以憔悴。〔《汉书》谷永上疏曰：赞命之臣，靡不激扬。《答宾戏》曰：夕而憔悴也。〕闻之者悲伤，见之者陨泪。〔《毛诗》曰：涕既陨之。毛苌曰：陨，坠也。〕放臣为之屡叹，弃妻为之歔欷。〔放臣弃妻，屈原哀姜之徒。王逸《楚词注》曰：欤欷，啼声。〕

感平生之游处，若埙篪之相须。〔《论语》曰：君子久要不忘平生之言。《毛诗》曰：伯氏吹埙，仲氏吹篪。毛苌曰：土曰埙，竹曰篪。〕何今日之两绝，若胡越之异区？〔《淮南子》曰：自异者视之，肝胆胡越也。高诱曰：胡越喻远。〕顺笼槛以俯仰，闚户牖以踟蹰。〔《说文》曰：栊，房室之疏也。楯，栏也。王逸《楚词注》曰：纵曰槛，横曰：楯。《说文》曰：牖，穿壁以为窗也。《韩诗》曰：搔首踟蹰。薛君曰：踟蹰，踯〈足属〉也。〕想昆山之高岳，思邓林之扶疏。〔班固《汉书·赞禹本纪云》：昆仑山高二千五百馀里。《山海经》曰：夸父与日竞走，渴死，弃其杖化为邓林。《上林赋》曰：垂条扶疏。〕顾六翮之残毁，虽奋迅其焉如？〔《韩诗外传》盖乘曰：夫鸿鹄一举千里，所恃者六翮耳。〕心怀归而弗果，徒怨毒於一隅。〔《毛诗》曰：岂不怀归。《广雅》曰：毒，痛也。〕苟竭心於所事，敢背惠而忘初？〔《左氏传》曰：子犯曰：背惠食言。《楚词》曰：不敢忘初之厚德。〕讬轻鄙之微命，委陋贱之薄躯。〔《楚词》曰：蜂蛾微命力何固？〕期守死以报德，甘尽辞以效愚。〔《论语》子曰：守死善道。《毛诗》曰：欲报之德。司马迁书曰：效其痴愚。〕恃隆恩於既往，庶弥久而不渝。〔渝，变也。感恩久不变也。〕

【鹪鹩赋》(并序)】

〔《毛诗》曰：肇允彼桃虫。《诗义疏》曰：桃虫，今鹪鹩，微小黄雀也。鹪音焦。鹩音辽。又《方言》曰：桑飞。郭璞注曰：即鹪鹩也。自关而东，谓之工雀。又云女工。一云巧妇。又云女匠。〕

※张茂先〔臧荣绪《晋书》曰：张华，字茂先，范阳人也。少好文义，博览坟典。为太常博士，转兼中书郎。虽栖处云阁，慨然有感，作《鹪鹩赋》。后诏加右光禄大夫，封壮武郡公，迁司空，为赵王伦所害。〕

鹪鹩，小鸟也。生於蒿莱之间，长於藩篱之下，翔集寻常之内，而生生之理足矣。〔《汉书·音义》应劭曰：八尺曰寻，倍寻曰常。《老子》曰：人之轻死，以其生生之厚。《易·系辞》曰：生生之谓易。韩康伯曰：阴阳转易，以化成生也。〕色浅体陋，不为人用。形微处卑，物莫之害。〔《吕氏春秋》曰：高节厉行，物莫之害。〕繁滋族类，乘居匹游。〔《列女传》姜后曰：雎鸠之鸟，犹未常见其乘居而匹游。〕翩翩然有以自乐也。〔翩翩，自得之貌。《毛诗》曰：翩翩者鵻。〕彼鹫鹗鹍鸿，孔雀翡翠，〔《说文》曰：鹫，黄头赤目，五色皆备。鹗，雕也。《山海经》曰：景山多鹫，黑色多力。鹍，状如鹤而文。《汉书·音义》，应劭曰：雄曰翡，雌曰翠。《异物志》曰：翡，赤色，大於翠。颜监曰：鸟各别异，非雄雌异名也。〕或凌赤霄之际，或讬绝垠之外。〔绝垠，天边之地也。《楚辞》曰：载赤霄而凌太清。又曰：踔绝垠于寒门。〕翰举足以冲天，觜距足以自卫。〔王弼《周易注》曰：翰，高飞也。《史记》楚庄王曰：有鸟三年不蜚，蜚乃冲天。蜚与飞同。《字书》曰：冲，中也。《吕氏春秋》曰：凡人之性，爪牙不足以自守卫。《西京赋》曰：觜距为刀铍。〕然皆负矰婴缴，羽毛入贡。何者？有用於人也。〔缴，系箭线也。《尚书》曰：厥贡齿革羽毛。〕夫言有浅而可以讬深，类有微而可以喻大，故赋之云尔。

何造化之多端兮，播群形於万类。〔《易》曰：天地造生，万物咸成。又曰：造化，道也。《淮南子》曰：大丈夫无为，与造化逍遥。《楚辞》曰：多端胶加。《老子》曰：道生万物。《河图》曰：地有九州，以包万类。〕惟鹪鹩之微禽兮，亦摄生而受气。〔《老子》曰：善摄生者不然。《庄子·北海若》曰：吾受气於阴阳。〕育翩翾之陋体，无玄黄以自贵。〔《字林》曰：翩，疾飞也。《说文》曰：翾，小飞也。〕毛弗施於器用，肉弗登於俎味。〔《左氏传》，臧僖伯曰：皮革齿牙、骨角毛羽，不登於器，鸟兽之肉不登於俎，则公不射，古之制也。〕鹰鹯过犹俄翼，尚何惧於罿罻〔《左氏传》然明曰：见不仁者，诛之如鹰鹯之逐鸟雀也。《尔雅》曰：晨风，鹯也。《广雅》曰：俄，邪也。《毛诗》曰：侧弁之俄。笺云。俄，倾貌。罿罻，皆网也。〕翳薈蒙笼，是焉游集。〔《孙子兵法》曰：林木翳薈，草树蒙笼。〕飞不飘飏，翔不翕习。〔翕习，盛貌。〕其居易容，其求易给。巢林不过一枝，每食不过数粒。〔《庄子》曰：鹪鹩巢林，不过一枝。孔安国《尚书传》曰：米食曰粒。〕栖无所滞，游无所盘。〔《尔雅》曰：盘，乐也。〕匪陋荆棘，匪荣茝兰。动翼而逸，投足而安。委命顺理，与物无患。〔委命，已见上文。《淮南子》曰：守道顺理。〕

伊兹禽之无知，何处身之似智？〔《庄子》曰：鸟高飞以避矰弋之害。鼷鼠深穴乎神丘之下，以避熏凿之患。而曾二虫之无知也。〕不怀宝以贾害，不饰表以招累。〔《左氏传》曰：虞叔有玉，虞公求之，弗献，既悔之。曰：周任有言，匹夫无罪。怀璧其罪，吾焉用此？以贾其害。杜预曰：贾，卖也。〕静守约而不矜，动因循以简易。〔《文子》曰：约其所守即察。《尚书》曰：汝惟不矜。孔安国曰：自贤曰矜。《淮南子》曰：因循而任下。《周易》曰：简易而天下之理得矣。〕任自然以为资，无诱慕於世伪。〔自然，已见上文。《文子》曰：去其诱慕，除其嗜欲。张湛曰：遗其衒尚，为害真性。傅毅《七激》曰：排挫礼学，讥谴世伪。〕雕鹖介其觜距，鹄鹭轶於云际。〔《穆天子传》曰：青雕执犬羊，食豕鹿。郭璞曰：今雕亦能食麕鹿。《山海经》曰：煇诸之山多鹖。郭璞曰：似雉而大，青色有角，斗死乃止。出上党，言因觜距而为人用也。〕鹍鸡窜於幽险，孔翠生乎遐裔。彼晨凫与归雁，又矫翼而增逝。〔《说苑》曰：魏文侯嗜晨凫。《史记》曰：楚人有好以弱弓微缴，加归雁之上。《解嘲》曰：矫翼厉翮。《淮南子》曰：凤皇曾逝万仞之上。〕咸美羽而丰肌，故无罪而皆毙。〔《文子》曰：羽翼美者伤其骨骸。司马相如《美人赋》曰：弱骨丰肌。〕徒衔芦以避缴，终为戮於此世。〔《淮南子》曰：雁衔芦而翔，以备矰缴。《抱朴子》曰：智禽衔芦以避网，水牛结阵以却虎。《史记》，太史公曰：英布不克於身，为世大戮。〕苍鹰鸷而受緤，鹦鹉惠而入笼。〔《李陵诗》曰：有鸟西南飞，熠燿似苍鹰。王逸《楚词注》曰：緤，系也。《鹦鹉赋》曰：性辩惠而能言。又曰：闭以雕笼。〕屈猛志以服养，块幽絷於九重。〔《淮南子》曰：块然独处。《楚辞》曰：君之门兮九重。〕变音声以顺旨，思摧翮而为庸。恋锺岱之林野，慕陇坻之高松。〔锺岱二山，鹰之所产。《汉书》曰：赵地锺岱，迫近胡寇。如淳曰：锺，所在未闻。汉有代郡，故代国也。东方朔《十洲记》曰：北海外有锺山。《鹦鹉赋》曰：命虞人於陇坻。〕虽蒙幸於今日，未若畴昔之从容。〔《左氏传》曰：羊斟云：畴昔之羊子为政。杜预曰：畴昔，犹前日也。《尚书》曰：从容以和。〕

海鸟鶢鶋，避风而至。〔《国语》曰：海鸟曰爰居，止於鲁东门外。展禽曰：今兹海其有灾乎？夫广川之鸟兽，常知避其灾，是岁海多大风。〕条枝巨雀，逾岭自致。〔《汉书》曰：条枝国，临西海，有大鸟。〕提挈万里，飘飖逼畏。〔《汉书》曰：左提右挈。〕夫唯体大妨物，而形瑰足玮也。阴阳陶蒸，万品一区。〔《文子》老子曰：阴阳陶冶万物。蒸，气出貌。〕巨细舛错，种繁类殊。鹪螟巢於蚊睫，大鹏弥乎天隅。〔《晏子春秋》景公曰：天下有极细者乎？对曰：有。东海有虫，巢於蚊睫，再飞而蚊不为惊，臣不知其名。而东海有通者，命曰鹪螟。《庄子》曰：北溟有鱼，其名曰鹍。化而为鹏，怒而飞，翼若垂天之云。〕将以上方不足，而下比有馀。〔《庄子》曰：长者不为有馀，短者不为不足。〕普天壤以遐观，吾又安知大小之所如？〔《庄子·北海若》曰：以差观之，因其所大而大之，则万物莫不大。因其所小而小之，则万物莫不小，则差数睹矣。《归田赋》曰：安知荣辱之所如。〕

《文选》　唐·李善注



