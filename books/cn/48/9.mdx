---
---
---
title: 卷九 赋戊
---

◎畋猎下

【长杨赋》(并序)】

※杨子云

明年，上将大夸胡人以多禽兽。〔善曰：明年，谓作《羽猎赋》之明年，即校猎之年也。班欲叙作赋之明年。《汉书·成纪》曰：元延二年冬，幸长杨宫，纵胡客大校猎，是也。《七略》曰：《羽猎赋》，永始三年十二月上。然永始三年，去校猎之前，首尾四载，谓之明年，疑班固误也。又《七略》曰：《长杨赋》，绥和元年上。绥和在校猎后四岁，无容元延二年校猎。绥和二年赋，又疑《七略》误。蔡邕曰：上者，尊位所在。吕忱曰：夸，大言也。《说文》曰：夸，诞也。〕秋，命右扶风发民入南山。〔善曰：冬将校猎，故秋先命之也。《尔雅》曰：命，告也。《汉书》曰：武帝以右内史更名右扶风。扶风在泾州界。南山，终南山也。〕西自襃斜，东至弘农，南驱汉中，〔善曰：襃斜谷名，已见上。《汉书》有弘农郡，武帝置；又有汉中郡，秦置。〕张罗罔罝罘，捕熊罴豪猪，虎豹狖玃，狐兔麋鹿，〔善曰：《山海经》曰：竹山有兽，其状如豚，白毛，毛大如笄，而黑端，以毛射物，名豪，豪彘也。《广雅》曰：狖，蜼也，尾长四五尺。郭璞《尔雅》曰：玃似猕猴，豹形如虎，而圆文。郑玄曰：鸟罟曰罗。〕载以槛车，〔善曰：刘熙《释名》曰：槛车，上施栏槛，以格猛兽。亦囚禁罪人之车也。《汉书·音义》曰：或曰槛车，有封槛也。〕输长杨射熊馆。〔善曰：《三辅黄图》曰：长杨宫有射熊馆，在周至。〕以网为周阹，〔李奇曰：阹，遮禽兽围阵也。阹音袪。〕纵禽兽其中，令胡人手搏之，自取其获，上亲临观焉。〔服虔曰：令胡客自取其得也。善曰：《广雅》曰：搏，击也。〕是时，农民不得收敛。雄从至射熊馆，还，上《长杨赋》。聊因笔墨之成文章，故藉翰林以为主人，子墨为客卿以风。〔韦昭曰：翰，笔也。善曰：翰林，文翰之多若林也。《诗》大雅曰：有壬有林，君也，此云林，即文翰林，犹儒林之义也。胡广云：博士为儒雅之林，是也。《说文》曰：毛长者曰翰。《诗序》曰：下以风刺下。〕其辞曰：

子墨客卿问於翰林主人曰：盖闻圣主之养民也，仁霑而恩洽，动不为身。今年猎长杨，先命右扶风，左太华而右襃斜，〔颜师古曰：动不为身，言忧百姓也。《山海经》曰：松梁之山，西六十里，曰太华山，今在弘农县华阴西也。长安东，故言左，高五千仞，广十里。善曰：太华，已见《西都赋》。〕椓〈山截〉嶭而为弋，纡南山以为罝，〔服虔曰：〈山截〉嶭，山名也。孟康曰：在池阳北。颜师古曰：〈山截〉嶭，即今谓珪峨也。善曰：《说文》曰：弋，橜也。又曰：纡，诎也。椓音卓。〈山截〉音截。嶭音齧。〕罗千乘於林莽，列万骑於山隅。帅军踤阹，锡戎获胡。〔《汉书·音义》曰：踤，聚也。颜监曰：踤，足蹴也。善曰：锡戎获胡，言以禽兽锡戎，令胡自获之。胡戎一也，变文耳。踤音崒。《方言》曰：踤，蹴蹋也。〕搤熊罴，拖豪猪，〔善曰：搤拖，已见《西都赋》。〕木拥枪累，以为储胥。〔颜师古曰：胥，须也。言有储畜以待所须也。苏林曰：木拥栅其外，又以竹枪累为外储胥也。韦昭曰：储胥，蕃落之类也。〕此天下之穷览极观也。虽然，亦颇扰于农人。三旬有馀，其廑至矣，而功不图。〔善曰：《古今字诂》曰：廑，今勤字也。《尔雅》曰：图，谋也。凡人之所为，皆有所图，今则百姓甚劳，而无所图，言劳而无益也。《慎子》曰：无法之劳，不图於功。〕恐不识者外之则以为娱乐之游，内之则不以为乾豆之事，岂为民乎哉？〔善曰：《礼记》曰：天子无事，岁三田，一为乾豆也。〕且人君以玄默为神，澹泊为德，〔善曰：玄默，谓幽玄恬默也。玄默，已见《魏都赋》。澹泊与憺怕同。已见《子虚赋》。〕今乐远出以露威灵，〔善曰：露，暴露也。〕数摇动以罢车甲，本非人主之急务也。蒙窃惑焉。〔善曰：《周易》曰：蒙者，蒙也。韩康伯曰：蒙昧，幼少之象也。前年猎长杨，故言数。〕

翰林主人曰：吁，客何谓之兹耶？〔善曰：孔安国《尚书传》曰：吁，疑怪之辞也。〕若客所谓知其一未睹其二，见基其外不识其内也。〔善曰：《庄子》曰：识其一，不知其二；治其内，而不治其外。〕仆尝倦谈，不能一二其详，〔善曰：毛苌《诗传》曰：详，审也。〕请略举其凡，而客自览其切焉。〔善曰：《广雅》曰：都，凡也。颜监曰：凡，大指也。张晏曰：切，近也。览其近於义也。〕

客曰：唯唯。主人曰：昔有彊秦，封豕其土，窫窳其民，凿齿之徒，相与摩牙而争之。〔应劭《淮南子注》云：尧之时，窫窳、封豕、凿齿，皆为人害。窫窳，类貙，虎爪，食人。服虔曰：凿齿，齿长五尺，似凿，亦食人。李奇曰：以喻秦贪婪，残食其人也。晋灼曰：凿齿之徒，谓六国。窫音庚。〕豪俊麋沸云扰，群黎为之不康。〔善曰：如麋之沸，若云之扰，言乱之甚也。《广雅》曰：麋，饘也。《毛诗》曰：群黎百姓。《尔雅》曰：康，安也。〕於是上帝眷顾高祖，高祖奉命，顺斗极，连天关。〔服虔曰：随天斗极。运转也。善曰：《毛诗》曰：乃睠西顾。孔安国《尚书传》曰：奉天成命。《春秋元命苞》曰：命者天之令。《雒书》曰：圣人受命，必顺斗极。宋均《尚书·中候注》曰：顺斗机为政也。《尔雅》曰：北极谓之北辰。《天官星占》曰：北辰一名天关。又《星经》曰：牵牛神一名天关。〕横钜海，漂昆仑，〔善曰：横度大海也。漂，摇荡之也。〕提剑而叱之。所过麾城摲邑，下将降旗，〔颜监曰：摲，举手拟也。《苍颉篇》曰：摲，拍取也。善曰：郑玄《礼记注》曰：摲之言芟也。〕一日之战，不可殚记。当此之勤，头蓬不暇梳，饥不及餐。〔善曰：头蓬，发乱如蓬也。鞮鍪生虮虱，介胄被霑汗，善曰：《说文》曰：鞮鍪，首铠也。《韩子》曰：攻战无已，甲胄生虮虱。郑玄《礼记注》曰：介，被甲也。孔安国《尚书传》曰：胄，兜鍪也。鞮鍪，兜鍪也。鍪音牟。〕以为万姓请命乎皇天。〔善曰：《淮南子》曰：高皇帝奋袂执锐，以为百姓请命于皇天。《家语》曰：孔子曰：分於道谓之命。王肃曰：分於道，始得为人也。〕乃展人之所诎，振人之所乏。〔善曰：《方言》曰：展，申也。诎，古屈字也。贾逵《国语注》曰：振，救也。〕规亿载，恢帝业，〔善曰：杜预《左氏传注》曰：恢，大也。〕七年之间而天下密如也。〔善曰：高祖五年诛羽，自六年至十二年崩，凡七载。《尔雅》曰：密，静也。〕逮至圣文，随风乘流，方垂意於至宁。〔善曰：随风乘流，言顺从高祖之风流也。〕躬服节俭，綈衣不弊，革鞜不穿，〔善曰：言不穿不弊，不更为也。《汉书》东方朔曰：孝文皇帝身衣弋綈之衣，履革舄。《六韬》曰：尧衣履不弊尽，不更为。服虔曰：鞜，舄也，音沓。〕大厦不居，木器无文。〔善曰：晏子曰：土事不文，木事不镂。〕於是后宫贱玳瑁而疏珠玑，〔善曰：《广雅》曰：疏，亦贱也。《字书》曰：疏，远也。玑，小珠也。音祈。〕却翡翠之饰，除彫琢之巧；〔善曰：《尔雅》曰：玉谓之琱。又曰：治玉曰琢也。〕恶丽靡而不近，斥芬芳而不御；〔善曰：《广雅》曰：斥，推也。〕抑止丝竹晏衍之乐，憎闻郑卫幼眇之声，〔善曰：《礼记》曰：丝竹，乐之器也。晏衍，邪声也。《礼记》曰：郑卫之音，乱世之音也。眇音妙。〕是以玉衡正而太阶平也。〔韦昭曰：玉衡，北斗也。善曰：春秋运斗枢曰：北斗七星，第五曰玉衡。《元命苞》曰：常一不易，玉衡正，太阶平。出《黄帝六符经》。〕

其后熏鬻作虐，东夷横畔，〔服虔曰：熏鬻，尧时匈奴也。东夷，东越也。一云：吕嘉杀其国王立，国人杀嘉也。善曰：横，自纵也。〕羌戎睚眦，闽越相乱。〔晋灼曰：睚眦，目貌也。又猜忌不和貌。善曰：《汉书》曰：立无诸为闽越王。又曰：武帝建元四年，尉他孙胡为南越王，闽越王郢兴兵击南越边邑。〕遐〈田民〉为之不安，中国蒙被其难。〔韦昭曰：〈田民〉音萌。萌，人也。〕於是圣武勃怒，爰整其旅，〔善曰：《毛诗》曰：王赫斯怒，爰整其旅。〕乃命骠卫，〔应劭曰：骠，骠骑，霍去病也。卫，卫青也。善曰：《汉书》曰：霍去病为骠骑将军，凡六出击匈奴。又曰：卫青字仲卿，为大将军，凡七出击匈奴。〕汾沄沸渭，云合电发，〔善曰：汾沄沸渭，众盛貌也。汾音纷。沄音云。〕猋腾波流，机骇蜂轶，〔善曰：《尔雅》曰：扶摇谓之飙。机骇斶轶，言其疾也。猋与飙古字通也。〕疾如奔星，击如震霆。碎轒辒，破穹庐，〔应劭曰：轒辒，匈奴车也。《音义》曰：穹庐，旃帐也。服虔曰：轒辒，百二十步兵车，或可寝处。〕脑沙幕，髓余吾。〔服虔曰：破其头，脑涂沙幕也。余吾，水名。《北山经》曰：北鲜之山，多马，鲜水出焉而北，经余吾水。应劭曰：在朔方北。郑氏曰：折其骨，使髓膏水也。《通俗文》曰：骨中脂曰髓，〕遂躐乎王庭，〔孟康曰：匈奴王庭。善曰：王逸《楚辞注》曰：躐，践也。〕驱橐驼，烧熐蠡，〔张晏曰：熐蠡，乾酪母，烧之，坏其养生之具也。张揖曰：熐蠡，山名。熐音觅。〕分黎单于，砾裂蜀国。〔韦昭曰：蹻，割也。音如梨。颜师古曰：凡言蜀国者，存其国号而蜀朝。善曰：单于，匈奴王号。《汉书》曰：单于，广大之貌也，言其象天单于然也。《广雅》曰：砾，张也。《汉书》曰：置蜀国，以处匈奴降者。韦昭曰：外国羌胡，来蜀汉者也。〕夷阬谷，拔卤莽，刊山石，〔善曰：《毛诗传》曰：夷，平也。卤莽，中生草莽也。《说文》曰：卤，西方碱地也。郑玄《礼记注》曰：刊，削也。拔莽削石以通道。〕蹂尸舆厮，系累老弱。〔服虔曰：蹂尸，践尸也。颜师古曰：死则蹂践其尸，破伤者舆而行。如淳曰：舆厮，轮践其厮徒也。善曰：贾逵《国语注》曰：系，系也。杜预《左氏传注》曰：累，系也。〕〈口兖〉铤瘢耆，金镞淫夷者数十万人。〔如淳曰：〈口兖〉，括也。孟康曰：瘢耆，马脊耆创瘢处。善曰：如氏之说，以为箭括及铤所中，皆为创瘢於马耆。孟氏以为耆被金镞过伤者甚众也。服虔曰：耆，鬛。伤者或矛〈矛贊〉内未出，其疮如含然或箭插其项未拔，聚若鬛焉。孔安国《尚书传》曰：淫，过也。杜预《左氏传注》曰：夷，伤也。〕皆稽颡树颌，扶服蛾伏，〔如淳曰：叩头时，项下向，则颌树上向也。韦昭曰：颌音蛤。善曰：《说文》曰：匍匐，手行也。扶服与匍匐音义同。蛾伏，如蚁之伏也。蛾，古蚁字。〕二十馀年矣，尚不敢惕息。〔善曰：《汉书》曰：汉不复出兵击匈奴。三年，武帝崩，前此者，汉兵深入穷边二十馀年，匈奴极苦之，单于常欲和亲。贾逵《国语注》曰：惕，疾也。《说文》曰：息，喘也。〕夫天兵四临，幽都先加，〔善曰：天兵，言兵威之盛如天也。《尚书》曰：宅朔方，曰幽都。〕回戈邪指，南越相夷，〔善曰：《汉书》曰：南越王胡上书曰：今东越擅兴兵侵臣，天子为兴师往讨闽越，闽越王弟馀善杀郢以降。《广雅》曰：夷，灭也。〕靡节西征，羌僰东驰。〔服虔曰：僰，夷名也。善曰：《汉书·音义》曰：节，所杖信节也。〕是以遐方疏俗，殊邻绝党之域，〔善曰：绝，远也。〕自上仁所不化，茂德所不绥，〔善曰：《尚书》曰：有夏先后，方楙厥德。〕莫不蹻足抗首，请献厥珍。〔服虔曰：蹻，举足也。音矫。〕使海内澹然，〔善曰：《广雅》曰：澹，安也〕永亡边城之灾，金革之患。〔善曰：《史记》士蒍曰：边城少寇。《礼记》子夏曰：三年之丧。卒，金革之事无避也，礼欤。〕今朝廷纯仁，遵道显义，并包书林，圣风云靡，英华沈浮，洋溢八区。〔善曰：英华，草木之美者，故以喻帝德焉。沈浮，言多也。《礼斗威仪》曰：帝者得其英华，王者得其根荄。八区，八方之区也。〕普天所覆，莫不沾濡。〔善曰：《礼记》曰：天之所覆。《难蜀父老》曰：群生沾濡矣。〕士有不谈王道者，则樵夫笑之。意者以为事罔隆而不杀，物靡盛而不亏，〔善曰：《广雅》曰：意，疑也。郑玄《周礼注》曰：杀，减也。《文子》曰：物盛则襄。〕故平不肆险，安不忘危。〔服虔曰：肆，弃也。颜监云：肆，放也，不放心於险也。善曰：《孙卿子》曰：平则虑险，安则虑危。〕乃时以有年出兵，整舆竦戎，〔善曰：言时不常也。《穀梁传》曰：有年，五穀皆熟为有年。《方言》曰：西秦之间，相劝曰耸。竦与耸古字通。〕振师五柞，习马长杨，〔善曰：杜预《左氏传注》曰：振，整也。周至有五柞宫也。柞，音作。〕简力狡兽，校武票禽。〔善曰：《尔雅》曰：简，择也。贾逵《国语注》曰：简，习也。《广雅》曰：狡，健也。贾逵《国语》注曰：校，考也。票禽，轻疾之禽也。〕乃萃然登南山，瞰乌弋，〔晋灼曰：萃，集也。服虔曰：三十六国，乌弋最在西。西域传曰：去长安万二千二百里，其地暑热莽平，近日所入。善曰：《广雅》曰：瞰，视也。〕西厌月〈出骨〉，东震日域。〔服虔曰：〈出骨〉音窟，月所生也。善曰：何休《公羊传注》曰：厌，服也。《尔雅》曰：震，惧也。日域，日出之域也。〕又恐后代迷於一时之事，常以此为国家之大务，淫荒田猎，陵夷而不御也。〔颜监曰：御，止也。善曰：《汉书》张释之曰：秦陵夷至于二世，天下土崩。《韩诗》曰：无矢我陵。薛君《章句》曰：四平曰陵。《尔雅》曰：御，禁也。〕是以车不安轫，日未靡旃，从者彷彿，骫属而还。〔韦昭曰：不暇税驾支车也。张晏曰：从者彷佛委释而回旋。善曰：王逸《楚辞注》曰：轫，支轮木，日未靡旃，言日未移旌旗之影也。委属而还，谓委释其事，连属而回还也。张以释为委。彷佛，或作仿佛。骫，古委字也。〕亦所以奉太尊之烈，遵文武之度，〔善曰：太尊，高祖也。《尔雅》曰：烈，业也。〕复三王之田，反五帝之虞。〔善曰：三王之田，文王三驱是也。已见上文。《尚书》帝曰：益，汝作朕虞。〕使农不辍耰，工不下机，〔韦昭曰：耰，所以覆种，音忧。颜监曰：摩田器也。晋灼云：以来推块曰耰。善曰：工，女功也。《汉书》郦食其曰：农夫释耒，工女下机。〕婚姻以时，男女莫违，〔善曰：《毛诗序》曰：婚姻失时，男女多违也。〕出凯弟，行简易，〔善曰：《毛诗》曰：恺悌君子，人之父母。《周易》曰：乾以易知，坤以简能，易则易知，简则易从，易简而天下之理得矣。〕矜劬劳，休力役，〔善曰：毛苌《诗传》曰：矜，怜也。《毛诗》曰：之子于征，劬劳于野。《孙卿子》曰：罕兴力役，无夺农时。〕见百年，存孤弱。〔善曰：《礼记》曰：百年者就见之。《说文》曰：存，恤问也。《春秋说题辞》曰：存恤幼孤。〕帅与之同苦乐。然后陈钟鼓之乐，鸣鞀磬之和，建碣磍之虡，〔孟康曰：碣磍之虡，刻猛兽为之，故其形碣磍而盛怒也。善曰：郑玄《礼记注》曰：磍，如鼓而小，有柄，宾至摇之以奏乐。磍音辖。〕拮隔鸣球，掉八列之舞。〔韦昭曰：拮，擽也。鸣球，玉磬也。古文隔为击。善曰：贾逵《国语注》曰：掉，摇也。八列，八佾也。音求。〕酌允铄，肴乐胥。〔张揖曰：允，信也。铄，美也。言酌信美以当酒，帅礼乐以为肴。善曰：《毛诗》曰：允矣君子，展也大成。又曰：於铄王师。又曰：君子乐胥。〕听庙中之雍雍，受神人之福祜。〔善曰：《毛诗》曰：雍雍在宫，肃肃在庙。又曰：受天之祜。《尔雅》曰：祜，福也，音怙。〕歌投颂，吹合雅，〔服虔曰：声之相投也。〕其勤若此，故真神之所劳也。〔张揖曰：《诗》云：恺弟君子，神所劳矣。〕方将俟元符，〔晋灼曰：元符，大瑞也。〕以禅梁甫之基，增泰山之高，〔《史记》管子曰：古者禅梁父。善曰：《难蜀父老》曰：增太山之封，加梁甫之事。〕延光于将来，比荣乎往号。〔张晏曰：往号，三五也。善曰：李轨《法言注》曰：五帝三王，延光今不绝也。〕岂徒欲淫览浮观，驰骋粳稻之地，周流梨栗之林，蹂践刍荛，夸诩众庶，盛狖玃之收，多麋鹿之获哉！〔善曰：孔安国《尚书传》曰：浮，过也。《说文》曰：粳，稻属也。《声类》以为粳，不粘稻也。《汉书》东方朔曰：泾谓之南，又有粳稻梨样之饶。刍，马草也。《礼记》曰：蹴路马刍。《说文》曰：荛，草薪也。毛苌《诗传》曰：诩，大也。〕且盲者不见咫尺，而离娄烛千里之隅。〔善曰：《庄子》南荣趎曰：盲者不能自见。贾逵《国语注》曰：八寸曰咫。《孟子》曰：离娄之明。赵岐曰：古之明目者也，盖黄帝时人。趎，音枢。〕客徒爱胡人之获我禽兽，曾不知我亦已获其王侯。〔善曰：《说文》曰：曾，辞之舒也。〕言未卒，墨客降席，再拜稽首曰：大哉体乎！允非小人之所能及也。〔善曰：体，犹法也。〕乃今日发矇，廓然已昭矣！〔善曰：《礼记》曰：昭然若发蒙矣。矇与蒙古字通。廓，除貌。〕

【射雉赋】

※潘安仁〔善曰：《射雉赋》序曰：余徙家于琅邪，其俗实善射，聊以讲肄之馀暇，而习媒翳之事，遂乐而赋之也。〕(徐爰注)〔媒者，少养雉子，至长狎人，能招引野雉，因名曰媒。翳者，所隐以射者也。晋邦过江，斯艺乃废，历代迄今，寡能厥事。尝览兹赋，昧而莫晓，聊记所闻，以备遗忘。〕

涉青林以游览兮，乐羽族之群飞。〔乐羽翮之类，或群或飞，饮啄恣性也。善曰：《七发》曰：游涉乎云林。薛君《韩诗章句》曰：青，静也。《鹦鹉赋》曰：羽族之可贵者。〕聿采毛之英丽兮，有五色之名翚。〔聿，述也。述序羽族之中，采饬英丽，莫过翚也。翚，雉也。伊洛以南，素质五采皆备成章曰翚。英者，雄果之目。名者，声闻之称也。一本聿作伟。善曰：翚见《尔雅》。〕厉耿介之专心兮，奓雄艳之姱姿。〔厉，严整也。耿介，专一也。奓，丰也。姱，好也。美色曰艳。言雉严整其不群之性，奋扬其雄艳之貌，见敌必战，不容他杂，此之谓英丽也。善曰：薛君《韩诗章句》曰：雉，耿介之鸟也。〕巡丘陵以经略兮，画坟衍而分畿。〔巡，行也，言周行丘陵因其坟衍，以为疆界，分而护之，不相侵越也。青、幽之间，土高且大者，通之曰坟。雉，一界之内，要以一雄为主，馀者虽众，莫敢鸣鸲也。此以上言雉之形性也。善曰：《左传》楚无宇曰：天子经略。《广雅》曰：巡，略，行也。孔安国《尚书传》曰：分其圻界。圻与畿同。〕於时青阳告谢，朱明肇授。〔时四月也。善曰：《尔雅》曰：春为青阳，夏为朱明。《楚辞》曰：青春受谢。王逸曰：谢，去也。〕靡木不滋，无草不茂。〔草木具荣。〕初茎蔚其曜新，陈柯槭以改旧。〔蔚然，初生之茎，曜其新晖。槭然陈宿之柯，变其旧色，言新旧咸茂也。槭，雕柯貌也。〕天泱泱以垂云，泉涓涓而吐溜。〔涓涓，清新之色。泱音英。善曰：《毛诗》曰：英英白云。毛苌曰：英英，白云貌。泱与英古字通。《家语》，金人铭曰：涓涓不壅，终为江河。溜，水流貌也。〕麦渐渐以擢芒，雉鷕鷕而朝鸲。〔渐渐，含秀之貌也。《微子》曰：麦秀渐渐。鷕鷕，雉声也。又云：雉之朝鸲，尚求其雌。雌雉不得言鸲。颜延年以潘为误用也。案，《诗》有鷕雉鸣，则云求牡。及其朝鸲，则云求雌。今云鷕鷕朝鸲者，互文以举，雄雌皆鸣也。此以上序节物气候，雉可射之时也。〕眄箱笼以揭骄，睨骁媒之变态。〔揭骄，志意肆也。箱笼，竹器，盛媒者也。凡竹器，箱方而密，笼圆而疏，盛媒器笼形者，养鸟宜圆也。箱密者，不欲令见明也。言感辰景之韶淑，乐山梁之荣茂，悟翚雉之奋逸，思骋艺之肆志，顾视箱笼，详察骁媒，恣睢揭骄，意原得也。《楚辞》揭骄字作拮矫。睨音诣。善曰：《楚辞》曰：意恣睢以拮矫。王逸曰：纵心肆志，所意愿高也。〕奋劲骹以角槎，瞵悍目以旁睐。〔骹，胫也。角，邪也。槎，斫也。悍，戾也。瞵，视貌。睐，视也。奋其坚劲之胫，以利距邪斫。瞵其刚戾之目，以旁视其敌也。善曰：曹植《斗鸡诗》曰：悍目发朱光。〕莺绮翼而〈赤巠〉挝，灼绣颈而衮背。〔莺，文章貌也。《诗》云：有莺其羽，翼如绮文。〈赤巠〉则赤也。挝，肶也。灼，盛貌也。颈毛如绣，背如衮章，言五采备也。善曰：肶音陛。〕郁轩翥以馀怒，思长鸣以效能。〔郁，暴怒也。轩，起望也。《方言》云：翥，举也。郁然暴怒，轩举长鸣思见野敌，效其才能也。此以上言媒之形势。〕

尔乃搫场拄翳，停僮葱翠。〔搫者，开除之名也。今伧人通有此语。射者闻有雉声，便除地为场，拄翳於草。停僮，翳貌也。葱翠，翳色也。善曰：《广雅》曰：搫除也。〕绿柏参差，文翮鳞次。萧森繁茂，婉转轻利。〔翳上加木枝，衣之以叶，上则萧森，下则繁茂而实。绸缪，轻利也。婉转，绸缪之称。〕衷料戾以彻鉴，表厌蹑以密致。〔料戾，小而彻也。厌蹑，重而密也。翳外观密致，与草木无别；内视洞彻，多所睹见也。此以上序翳之形饰。〕恐吾游之晏起，虑原禽之罕至，〔游，雉媒名，江淮间谓之游。游者，言可与游也。言既芟场拄翳，又恐媒起不早，野雉希至。原禽，雉也。雉不处下湿，故曰原禽也。〕甘疲心於企想，分倦目以寓视。〔企想雉出，专视草际，心为之疲，目为之倦也。此以上言拄翳之后，迟获之意也。善曰：《说文》曰：企，举踵也。《左氏传》楚子玉曰：得臣与寓目焉。杜预曰：寓，寄也。〕何调翰之乔桀，邈畴类而殊才，〔调翰，谓媒也，媒性调良，故谓调翰。乔桀，俊逸也，言邈绝畴类，殊异才气也。善曰：何，疑问之辞也。〕候扇举而清叫，野闻声而应媒。〔扇，布也，形如手巾。叫，鸣也。将欲媒鸲，振布令有声，媒便清叫，野雉闻，即应而出也。〕褰微罟以长眺，已踉跄而徐来。〔褰，开也。罟，纲也。古者当以细纲，掩翳窗上视外处，其制未闻也。今则以板矣。言闻野雉应媒之声，知其必出，开翳户长视，已见踉跄徐来也。踉跄，乍行乍止，不迅疾之貌也。善曰：踉跄，欲行也。《广雅》曰：跄，走也。踉音亮。〕摛朱冠之赩赫，敷藻翰之陪〈鱼思〉。〔赩赫，赤色貌。陪〈鱼思〉，奋怒之貌也。善曰：《广雅》曰：擒，舒也。藻翰，翰有华藻也。〕首药绿素，身拖黼绘。〔《方言》曰：药，缠也，犹缠裹也；言雉首绿色，颈药素也。黼，绣也。绘，画文也，身采如绘也。〕青鞦莎靡，丹臆兰綷。〔鞦，平尾间也。莎，草名。《楚辞》曰：青莎杂树，则莎色青也；言雉尾间青毛如莎草之靡也。臆，膺也；膺色如秋兰之色也。綷，同也；宋卫之间，谓混为綷也。鞦音秋。善曰：《小雅》曰：杂采曰綷，音最。〕或蹶或啄，时行时止。〔皆得意之形容也。善曰：贾逵曰：蹶，走也。郑玄曰：《字林》曰：啄，鸟食也。《庄子》曰：泽雉十步一啄，百步一饮也。蹶，居卫切。《周易》曰：时止则止，时行则行，《广雅》曰：蹶，踶跳。〕班尾扬翘，双角特起。〔雄壮之势也。此以上言野雉之状貌也。善曰：《说文》曰：翘，尾之长毛也。〕

良游呃喔，引之规裹。〔良游，媒也。言媒呃喔其声，诱引令入可射之规内也。〕应叱愕立，擢身竦峙。〔峙，立也。既入可射之内，来迅不止，因便叱之；雉闻叱即惊，竦身而立者也。善曰：杜子春《周礼注》曰：愕，惊也。〕捧黄间以密彀，属刚罫以潜拟。〔捧，举也。黄间，弩名也。张衡云：黄间机张。一名黄肩。善曰：《说文》曰：彀，张弓弩也。属，谓注矢於弦也。刚罫，弩矢镞也。以铁为之，形如十字，各长三寸，方似网罫，故曰罫焉。罫挂同。〕倒禽纷以迸落，机声振而未已。〔射应也，禽被箭跃起而反落。弩声犹未歇，言其矢来疾也。〕山鷩悍害，猋迅已甚，〔鷩雉，似山鸡而小，冠背毛黄，腹下赤，项绿色，其性悍戾憨害，飞走如风之猋也。《尔雅》曰：扶摇谓之猋，谓暴风从下上也。善曰：《字书》曰：憨，愚也。〕越壑凌岑，飞鸣薄廪。〔鷩性悍憋，闻媒声，便越涧凌岑，且飞且鸣，迳来翳前也。廪，翳中盛饮食处。今俗呼翳名曰仓也。善曰：薄，至也。《方言》曰：憋，恶也。〕鲸牙低镞，心平望审。〔鲸当作擎，举也。举弩牙，低矢镝以射之。善曰：《礼记》曰：心平体正，持弓矢审固也。〕毛体摧落，霍若碎锦。〔雉当不止，於飞中射之，毛体披散，如锦之分碎也。〕逸群之俊，擅场挟两，〔逸群俊异之雉，不但欲擅一场而已，又挟两雌也。善曰：《西京赋》曰：秦政利觜长距，终得擅场。《说文》曰：擅，专也。〕栎雌妒异，倏来忽往。〔栎，击搏也。闻他雄鸣，击搏其雌，倏忽往来，无时暂止也。善曰：《楚辞》曰：荷衣兮蕙带，倏而来兮忽而逝。《六韬》曰：倏然而往，忽然而来。〕忌上风之餮切，畏映日之傥朗。〔餮切，微动之声。傥朗，不明之状。言其忌声而畏光也。餮音铁。〕屏发布而累息，徒心烦而技痒。〔屏除其布，不敢散气，意者恐微有所闻，便惊而逝，既无由使媒鸣，欲射则纷纭不定，空心烦而技痒。有伎艺欲逞，曰技痒也。音养，善曰：《难蜀父老》曰：心烦於虑。应劭《风俗通》曰：高渐离变姓易名，庸保於宋子之家，久作苦，闻其家堂客击筑，伎养，不能母出言也。〕伊义鸟之应敌，啾擭地以厉响。〔义鸟，媒也。为人致敌，故名曰义媒。见野雉纷纭难中，啾然擭地而鸣，引令来斗。《埤苍》曰：擭地，爪持也。《三苍》曰：啾，声也。〕彼聆音而迳进，忽交距以接壤。〔彼野雉闻媒声，便迳来斗，交距蹶地，土壤相接。善曰：《广雅》曰：壤，尘也。〕彤盈窗以美发，纷首颓而臆仰。〔彤，赤也。盈，满也。言其光彩满当於窗，美取其意而发矢。又曰：既与媒战，形当翳窗，发弩极美。正射其颈，首颓向后，臆仰却毙也。〕

或乃崇坟夷靡，农不易垅。〔坟，大防，今呼为塘也。夷靡也。颓弛也。易脩也，农不脩垅，此言田塘荒废也。善曰：《毛诗》曰：禾易长亩。〕稊菽藂糅，蘙薈菶茸，〔稊，稗类也。菽，豆也。谓劳豆之属野生也。田既荒废，杂草繁茂。蘙薈菶茸。深穊貌。善曰：《孙子兵法》曰：林木翳薈。《西京赋》曰：萃｛艹尊｝矬菶茸。〕鸣雄振羽，依于其冢。〔冢，山巅也。《尔雅》曰：山顶曰冢。言野之雄矬雉，振其羽翼，鸣鸲高坟之上。善曰：《毛诗》曰：莎鸡振羽。〕〈扌闪〉降丘以驰敌，虽形隐而草动。〔〈扌闪〉，疾貌也。言雉鸲於高丘之顶，〈扌闪〉然降下向敌，不见其形，而见草动也。〈扌闪〉，一本或作撋。善曰：《尚书》曰：是降丘宅土。〕瞻挺穟之倾掉，意淰跃以振踊。〔挺穟，草茎也。掉，动也。睹草茎倾动，冀雉将出，意淰跃踊逸也。〕暾出苗以入场，愈情骇而神悚。〔暾，渐出貌也。《楚辞》曰：暾将出兮东方。向睹草动，冀雉当至，暾然而出，果其所愿，情神愈惊动。〕望黡合而翳皛，雉脥肩而旋踵。〔言雉出苗，望诸处黡然暗合，唯翳皛然独显，仍敛翼旋反也。人敛身谓之脥肩。善曰：《说文》曰：皛，显也。《汉书》公孙玃曰：胁肩低首。《吕氏春秋》管仲曰：车不结轨，士不旋踵。〕俽余志之精锐，拟青颅而点项。〔雉既反归，乃从后射，正中项也。颅，头也。俽音欣。〕亦有目不步体，邪眺旁剔。〔目不步体，视与体违也。邪眺旁剔，视瞻不正，常惊惕也。善曰：《国语》单襄公曰：晋侯目不在体，而足不步目。《说文》曰：惕，惊也。剔与惕古字通。〕靡闻而惊，无见自{脉鸟}。〔{脉鸟}，音脉。字亦从脉。《方言》云：脉，俗谓黠为鬼脉，雉性惊鬼黠。〕周环回复，缭绕磐辟。〔皆回从往复，不正之貌也。善曰：《汉书》曰：何武所举者？磐辟雅拜。〕戾翳旋把，萦随所历。〔戾，转也。把，翳内所执处也。言转翳回旋，随雉所趣，取其便也。〕彳亍中辍，馥焉中镝。〔彳亍，止貌也。辍，止也。镝，矢镞也。馥，中镞声也。善曰：今本并云彳亍中辄。张衡《舞赋》曰：蹇兮宕往，彳兮中辄。以文势言之，徐氏误也。〕前〈戾刂〉重膺，傍截叠翮。〔正横射也。〈戾刂〉，割也。前割重膺，傍断两翮也。〕

若夫多疑少决，胆劣心狷。〔雉性怯而多疑，胆劣而心戾者。善曰：《说文》曰：狷，急也。〕内无固守，出不交战。〔内，心也。固，坚也。心无坚守，外无斗意也。善曰：《管子》曰：民无耻，外不可以应敌，内不可以固守。贾逵《国语注》曰：交，共也。〕来若处子，去如激电。〔处子，处女也。庄周云：藐姑射之山，有神人居，绰约若处子。来若处女之畏人，去若激电之迅疾也。善曰：《司马兵法》曰：始如处女。《答宾戏》曰：风飏电激。〕闚痁{艹蠲}叶，幎历乍见。〔{艹蠲}，麦稍也。谓在麦田中{艹蠲}叶间，闚痁於外，乍见乍隐，不敢出场也。善曰：{艹蠲}与稍并同，幎音觅。〕於是筭分铢，商远迩，〔分铢，弩牙后刻画，定矢所至远近之处也。雉既不出，将就草射之，故计其分铢，商其远近也。〕揆悬也，骋绝技。〔悬刀，弩牙后刀也。一名机。揆，度也。筹量可发而发，故言骋绝技也。善曰：《释名》曰：弩牙外曰郭，下曰悬刀，其形然也。《西京赋》曰：妙材骋技。薛君《韩诗章句》曰：骋，施也。〕如〈车疐〉如轩，不高不埤，〔言至平也。善曰：《毛诗》曰：如轾如轩。轾与〈车疐〉同。郑玄《周礼注》曰：埤，短也。埤与庳，古字通。〕当咮值胸，裂膆破觜。〔射面也。膆，喉受食处也。觜，喙也。裂喉，破喙也。《字书》曰：咮，鸟口也。膆音素。〕夷险殊地，驯粗异变。〔地有平险之殊，雉有驯粗之异，随变而应，不可为一准也。〕昃不暇食，夕不告倦。〔言乐之者忘饥倦也。〕昔贾氏之如皋，始解颜於一箭，〔善曰：《左氏传》曰：昔贾大夫恶，取妻，三年不言不笑。御以如皋，射雉获之，其妻始笑始言。《列子》曰：列子师老商氏，五年之后，夫子始一解颜而笑也。〕丑夫为之改貌，憾妻为之释怨。〔妻所以愁恨者，怨其夫之丑也。今见获雉而言笑，则是斯艺能使丑夫变貌，恨妻释忿者也。〕彼游田之致获，咸乘危以驰骛。〔骛，疾也。田，猎也。言游猎驰车骋马，尺鹰走犬，陵山越涧，常乘危险也。〕何斯艺之安逸，羌禽从其己豫。〔善曰：言斯艺极安，从禽最逸。豫，言禽来就己，故豫不劳。〕清道而行，择地而住。〔人多则雉惊，故僻除人从，清道而行，择善地而住为场也。善曰：司马相如上疏曰：清道而后行。班固《汉书》赞曰：冯参鞠射履方，择地而行。〕尾饰镳而在服，肉登俎而永御。岂唯皂隶，此焉君举善曰：《说文》曰：镳，马衔也。董巴《舆服志》曰：马并以黄金为义髦，插以翟尾，先多用雉尾。《周礼》：王后六服，有褕翟阙翟。《仪礼》：上大夫庶羞，有雉兔鹑鷃。《左氏传》臧僖伯曰：鸟兽之肉，不登於俎，则公不射，若夫山林川泽之实。皂隶之事，非君所及。又曹刿曰：君举必书。

若乃耽槃流遁，放心不移。〔槃，乐也。善曰：《东京赋》曰：若乃流遁忘返，於心不觉也。〕忘其身恤，司其雄雌。〔恤，忧也。司，主也。善曰：《左氏传》虞人箴曰：忘其国恤，思其麀牡。〕乐而无节，端操或亏。〔善曰：《东京赋》曰：乐而无节。《楚辞》曰：内惟省以端操。〕此则老氏所诫，君子不为。〔《老子》曰：驰骋畋猎，令人心发狂。善曰：《归田赋》曰：感老氏之遗诫。《孙卿子》曰：此小人之所务，而君子之所以不为也。〕

◎纪行上

【北征赋】

〔《流别论》曰：更始时，班彪避难凉州，发长安，至安定，作《北征赋》也。〕

※班叔皮〔《汉书》曰：班彪，字叔皮，扶风安陵人也。性好庄老。祖况，成帝时为越骑校尉。父稚，哀帝时为广平太守。彪年二十遭王莽败，刘圣公立未定，乃去京师，往天水郡，归隗嚣。嚣时据陇拥众，嚣不礼彪。彪后知嚣必败，乃避地於河西，就大将军窦融，劝融归光武。光武问融曰：比来文章所奏谁作？答云：班彪也。融知彪有才，举茂才，为徐令，卒。亦为望都长。〕

余遭世之颠覆兮，罹填塞之厄灾。〔《毛诗序》曰：闵周室之颠覆。孔安国《尚书传》曰：罗，被也。王道不通，故曰填塞。《广雅》曰：填，塞也。王逸《楚辞注》曰：险厄，倾危也。〕旧室灭以丘墟兮，曾不得乎少留。〔《吕氏春秋》烛过曰：子胥谏而不听，故吴为丘墟。《楚辞》曰：欲少留此灵琐。〕遂奋袂以北征兮，超绝迹而远游。〔《淮南子》曰：奋袂执锐。《庄子》曰：绝迹易。《广雅》曰：绝，灭也。《楚辞》曰：原轻举而远游。〕朝发轫於长都兮，夕宿瓠谷之玄宫。〔《楚辞》曰：朝发轫於天津兮，夕余至乎西极。长都，长安也。晋灼《汉书》注曰：有宫观，故称都。《楚辞》曰：夕宿兮帝郊。《尔雅》曰：周有焦获。郭璞曰：音护。今扶风池阳县瓠中是也。按：瓠谷玄宫，皆地名，在长安西。《羽猎赋》曰：处於玄宫。〕历云门而反顾，望通天之崇崇。〔云阳古县，在池阳西北，属右扶风。云门，即云阳县门也。《汉书》左冯翊有云阳县。《楚辞》曰：忽反顾而游目。通天，台名。已见上文。〕乘陵岗以登降，息郇邠之邑乡。〔《汉书》：右扶风栒县有豳乡，公刘所治邑也。栒与郇同。豳与邠同。应劭曰：《左传》云：毕原丰郇，文之昭也。郇侯贾伯伐晋是也。臣瓒曰：按汲郡古文，晋武公灭郇，以赐大夫原点，是为郇叔。又云：文公城郇，然则当在晋之境内，不得在右扶风之界也。今河东有郇城，即古郇国也。《广雅》曰：乘，陵也。《尔雅》曰：大阜曰陵。郇音荀。邠与豳同。〕慕公刘之遗德，及行苇之不伤。〔《尚书》曰：公刘克笃前烈。孔安国曰：公，爵。刘，名也。《庄子》盗跖曰：此父母之遗德也。《毛诗序》曰：行苇，忠厚也。《诗》曰：敦彼行苇，牛羊勿践履。〕彼何生之优渥，我独罹此百殃？〔《毛诗》曰：既优既渥。郑玄《礼记注》曰：殃，祸恶也。《毛诗》曰：我生之后，逢此百殃。〕故时会之变化兮，非天命之靡常。〔故时会者，言此乃时君不能修德致之，故使倾覆，非天命无常也。时亦世也，言人吉凶，乃时会之变化，岂天之命无常乎？《尔雅》曰：时，会也。《毛诗》曰：侯服于周，天命靡常。天命，上天之命也。〕登赤须之长坂，入义渠之旧城。〔赤须坂在北地郡。义渠，城名，在北地，王莽改为义沟。郦善长《水经注》曰：赤须水出赤须谷，西南流，注罗水。然坂因水以得名也。《汉书》：北地郡有义渠道。〕忿戎王之淫狡，秽宣后之失贞。嘉秦昭之讨贼，赫斯怒以北征。〔《史记·秦本纪》曰：昭襄王母，楚人，姓芊氏，号宣太后。秦昭王时，义渠戎王与宣太后乱，有二子，宣太后诈而杀义渠戎王於甘泉，遂起兵，伐灭义渠，而得其地。杜预《左氏传注》曰：狡，猾也。赫怒，已见上注。〕纷吾去此旧都兮，騑迟迟以历兹。〔杜预《左氏传注》曰：纷，乱也，谓心绪乱也。《楚辞》曰：纷吾乘兮玄云。旧都，北地郡也。《说文》曰：骖，傍马也。《毛诗》曰：行道迟迟。《楚辞》曰：喟凭心而历兹。〕遂舒节以远逝兮，指安定以为期。〔舒节，将行舒其志节也。《淮南子》曰：纵志舒节，以驰大区。《汉书》：安定郡，武帝元鼎三年置，在泾渭之间，去长安三百五十里。〕涉长路之绵绵兮，远纡回以樛流。〔毛苌《诗传》曰：绵绵，长不绝貌也。刘歆《遂初赋》曰：路脩远而绵绵。《说文》曰：纡，屈也。樛流，曲折貌也。樛音虬。〕过泥阳而太息兮，悲祖庙之不脩。〔《汉书》：北地郡有泥阳县。《汉书》曰：班壹，始皇之末。避地於楼烦，故泥阳有班氏之庙也。〕释余马於彭阳兮，且弭节而自思。〔孝武帝伤李夫赋曰：释余马於椒丘。《楚辞》曰：步余马於兰皋。《汉书》：安定郡有彭阳，即今彭原是也。《楚辞》曰：吾令羲和弭节兮。司马彪《上林赋注》曰：弭节，安志也。〕日晻晻其将暮兮，睹牛羊之下来。〔《楚辞》曰：日晻晻下而颓。《说文》曰：晻，不明也。《毛诗》云：日之夕矣，牛羊下来，君子行役，如之何勿思！〕寤旷怨之伤情兮，哀诗人之叹时。〔思君子为怨旷，嗟行役为叹时。《毛诗序》曰：大夫久役，男女怨旷。《广雅》曰：叹，伤也。〕越安定以容与兮，遵长城之漫漫。〔《楚辞》曰：遵赤水而容与。又曰：路曼曼其脩远。漫与曼，古字通。〕剧蒙公之疲民兮，为强秦乎筑怨。〔《说文》曰：剧，甚也。《史记》曰：蒙恬，齐人也。为秦将，拜为内史。秦使蒙恬筑长城。刘歆《遂初赋》曰：剧强秦之暴虐兮。〕舍高亥之切忧兮，事蛮狄之辽患。不耀德以绥远，顾厚固而缮藩。〔言不光耀道德，以绥远方，反为厚固缮藩而已。《广雅》曰：切，近也。《史记》曰：周穆王将征犬戎，祭公谋父谏曰：不可，昔我先王，耀德不观兵。杜预《左氏传注》曰：缮，脩也。〕首身分而不寤兮，犹数功而辞愆。何夫子之妄说兮，孰云地脉而生残？〔《史记》曰：赵高者，诸疏远属也。为中车府令，事公子胡亥。始皇崩，高得幸，胡亥欲立为太子。太子已立，遣使以罪赐蒙恬死。蒙恬喟然太息：我何罪於天，无过而死？良久徐曰：恬罪固当死矣！起临洮，属之辽东，城堑万馀里，此其中不能母绝地脉哉！乃恬之罪也。吞药自杀。〕登鄣隧而遥望兮，聊须臾以婆娑。〔《苍颉篇》曰：障，小城也。《汉书》武帝谓狄山曰：使居一障间。《说文》曰：隧，塞上亭，守烽火者也。篆文从火，古字通。班固《汉书》赞曰：不脩障隧，其义并同，隧或为坠。《说文》曰：坠，古文地字也。须臾，少时也。《楚辞》曰：何须臾而忘反。婆娑，容与之貌也。《毛诗》曰：市也婆娑。〕闵獯鬻之猾夏兮，吊尉邛於朝那。〔《史记·文纪》曰：匈奴谋入边为冠，攻朝那塞，杀北地都尉邛。徐广曰：姓孙。《尚书》曰：蛮夷猾夏。《汉书》曰：安定郡有朝那县。姚察曰：邛姓段。〕从圣文之克让兮，不劳师而币加。惠父兄於南越兮，黜帝号於尉他。〔圣文，文帝也。《尚书》曰：允恭克让币加，加之币帛也。《史记·文纪》曰：南越王尉他自立为武帝，上召他兄弟，以德报之，他遂去帝称臣。又曰：南越王尉他者，真定人，姓赵氏，为南海尉。然为尉，故曰尉他。又云：他秦时为龙川令，使南越王。值秦乱，遂不归，自立为越王。〕降几杖於藩国兮，折吴濞之逆邪。〔《史记》曰：吴王濞，高帝兄刘仲之子也。高祖立为吴王。孝文时，稍失藩臣之礼，称病不朝。天子赐吴王几杖，老不朝。其谋亦益不解也。〕惟太宗之荡荡兮，岂曩秦之所图？〔言文帝知加币以怀边，岂如强秦藩而御远也。《史记》丞相申屠嘉议曰：孝文皇帝庙，宜为帝者太宗之庙。《尚书》曰：王道荡荡。曩，犹向时也。〕

隮高平而周览，望山谷之嵯峨。〔《汉书》安定有高平县。《高唐赋》曰：周览九土。〕野萧条以莽荡，迥千里而无家。〔《楚辞》曰：山萧条而无兽。《尔雅》曰：迥，远也。刘歆《遂初赋》曰：迥百里而无家。〕风猋发以漂遥兮，谷水灌以扬波。〔言水灌注且以扬波也。《管子》曰：山水之沟，命曰谷水。《列女传》津吏女歌曰：水扬波兮杳冥冥。〕飞云雾之杳杳，涉积雪之皑皑。〔《楚辞》曰：眴兮杳杳。王逸曰：杳杳，深冥貌也。《说文》曰：皑皑，霜雪白之貌也。刘歆《遂初赋》曰：漂积雪之皑皑，涉凝露之隆霜。〕雁邕邕以群翔兮，鹍鸡鸣以哜哜。〔《毛诗》曰：雍雍鸣雁。《楚辞》曰：鹍鸡嘲〈口哲〉而悲鸣。哜哜，众声也，音喈。〕游子悲其故乡，心怆悢以伤怀。〔《汉书》高祖曰：游子悲故乡。《广雅》曰：怆怆悢々，悲也。悢，力上切。《毛诗》曰：啸歌伤怀。《苍颉篇》曰：怀，抱也。〕抚长剑而慨息，泣涟落而沾衣。〔《左氏传》曰：晋子朱怒抚剑从之。《说文》曰：慨，太息也。《周易》曰：泣血涟如。古诗曰：泪下沾衣裳。〕揽余涕以於邑兮，哀生民之多故。〔《楚辞》曰：思美人兮，揽涕而伫眙。又曰：气於邑而不可止。又曰：哀生人之长勤。《国语》桓公问於史伯曰：王室多故。〕夫何阴曀之不阳兮，嗟久失其平度。〔阴曀，喻昏乱也。《楚辞》曰：欲俟时而须臾，日阴曀其将暮。毛苌《诗传》曰：阴而风曰曀。〕谅时运之所为兮，永伊郁其谁愬？〔《尔雅》曰：谅，信也。宋衷《春秋纬注》曰：五运，五行用事之运也。《楚辞》曰：独郁结其谁语。《说文》曰：愬，亦诉字。〕

乱曰：夫子固穷，游艺文兮。乐以忘忧，惟圣贤兮。〔《论语》子曰：君子固穷。又曰：游於艺。又曰：乐以忘忧。〕达人从事，有仪则兮。行止屈申，与时息兮。〔《毛诗》曰：我从事独贤。《庄子》曰：形体保神，各有仪则。《周易》曰：时止则止，时行则行，动静不失，其道光明。《家语》孔子曰：君子之行己也，可以屈则屈，可以伸则伸。《周易》曰：天地盈虚，与时消息是也。〕君子履信，无不居兮虽之蛮貊何忧惧兮？〔《周易》曰：履信思乎顺。《论语》曰：子张问行，子曰：言忠信，行笃敬，虽蛮貊之邦行矣。〕

【东征赋】

〔《大家集》曰：子穀，为陈留长，大家随至官，作《东征赋》。《流别论》曰：发洛至陈留，述所经历也。〕

※曹大家〔范晔《后汉书》曰：扶风曹世叔妻者，同郡班彪之女也。名昭，字惠姬，年十四，娉世叔。和帝数召入宫，令皇后贵人师事焉。号曰大家。兄固修《汉书》不终而死，大家续之。时马融受业於大家。〕

惟永初之有七兮，余随子乎东征。〔惟，是也。《东观汉记》曰：和帝年号永初。〕时孟春之吉日兮，撰良辰而将行。〔《礼记》曰：孟春之月，日在营室。郑玄《礼记注》曰：撰，犹择也。《楚辞》曰：吉日兮良辰。毛苌《诗传》曰：辰，时也。〕乃举趾而升舆兮，夕予宿乎偃师。〔《左氏传》曰：斗伯比曰：莫敖举趾高。杜预《注》曰：趾，足也。《汉书》：河南郡有偃师县，在洛阳东三十里。《洛阳故事》云：帝喾所都，后为西亳，即古之易亭，周秦之世为偃师，盘庚所迁处也。〕遂去故而就新兮，志怆悢而怀悲！〔《楚辞》曰：怆怳懭悢兮，去故而就新。〕明发曙而不寐兮，心迟迟而有违。〔《毛诗》曰：明发不寐。又曰：行道迟迟，中心有违。〕酌樽酒以弛念兮，喟抑情而自非。〔《汉书》曰：东方朔曰：销忧者莫若酒。《广雅》曰：弛，绝也。《尔雅》曰：念，思也。〕谅不登樔而椓蠡兮，得不陈力而相追。〔登樔椓蠡，谓上古未有君臣，又无宫室，不知火化之时也。言信不能同於上古登樔而椓蠡，得不陈力就列，而相追乎。《礼记》曰：昔者未有宫室，夏则居橧巢。《韩子》曰：上古之世，人民少而禽兽众，人不胜禽兽虫蛇，圣人作构木为巢以群居，天下号曰有巢氏。民食果蔬蚌蛤，腥臊恶臭，圣人作钻燧取火，以化腥臊，天下号曰燧人氏。郑玄《周礼注》曰：椓，击也。《淮南子》曰：古者人茹草饮水，食蠃蚌之肉。陈思王《迁都赋》曰：览乾元之兆域兮，本人物乎上世，纷混沌而未分，与禽兽乎无别。椓蠡黎而食疏，摭皮毛以自蔽。然陈思之言，盖出於此也。《尸子》曰：卵生曰琢，胎生曰乳。琢与椓蠡与蠃古字通。《论语》子谓冉有曰：周任有言，陈力就列，不能者止。〕且从众而就列兮，听天命之所归。〔《论语》曰：吾从众，就列，已见上注。《墨子》曰：贫富治乱，固有天命，不可损益也。〕遵通衢之大道兮，求捷径欲从谁？〔《楚辞》曰：夫唯捷径以窘步。王逸曰：径，邪道也。〕乃遂往而徂逝兮，聊游目而遨魂。〔《楚辞》曰：忽反顾而游目。《韩诗》曰：聊乐我魂。薛君曰：魂，神也。〕历七邑而观览兮，遭巩县之多艰。〔《史记》曰：秦庄襄王灭东西周。徐广曰：周比亡之时，凡七县：河南、洛阳、穀城、平陆、偃师、巩、缑氏。《汉书》：河南郡有巩县。《楚辞》曰：路脩远以多艰。〕望河洛之交流兮，看成皋之旋门。〔郭普曰：《山海经注》曰：洛水东至河南巩县，入河。《广雅》曰：交，合也。《汉书》：河南郡有成皋县。旋门，已见《东京赋》。成皋县，今虎牢是也。〕既免脱於峻崄兮，历荥阳而过卷。〔《汉书》：河南郡有荥阳县。应劭曰：卷，故虢国，今虢亭是也。〕食原武之息足，宿阳武之桑间。〔《汉书》：河南郡有原武县阳武县。〕涉封丘而践路兮，慕京师而窃叹。〔《汉书》：陈留郡有封丘县。应劭曰：即《春秋》所谓败狄於长丘。《史记》曰：纣醢九侯，西伯闻之，窃叹也。〕小人性之怀土兮，自书传而有焉。〔《论语》子曰：君子怀德，小人怀土。孔安国曰：怀，安也。〕遂进道而少前兮，得平丘之北边。〔《家语》曰：孔子適齐，驱而少前。《汉书》：陈留郡有平丘县。〕入匡郭而追远兮，念夫子之厄勤。彼衰乱之无道兮，乃困畏乎圣人。〔《论语》：了畏於匡。又曰：慎终追远。《史记》曰：孔子将適陈，过匡。匡人闻之，以为鲁之阳虎，虎尝暴於匡人。匡人遂止孔子。〕怅容与而久驻兮，忘日夕而将昏。〔《神女赋》曰：时容与以微动。《汉书》门卒谓韩延寿曰：明府久驻未出。《苍颉篇》曰：驻，主也。〕到长垣之境界，察农野之居民。〔《汉书》：陈留郡有长垣县也。〕睹蒲城之丘墟兮，生荆棘之榛榛。〔丘墟，已见上文。《汉书》伍被曰：臣见宫中生荆棘。〕惕觉寤而顾问兮，想子路之威神。卫人嘉其勇义兮，讫于今而称云。〔《长门赋》曰：惕寤觉而无见。《韩诗外传》曰：周公无所顾问。《史记·徐广注》曰：长垣县有匡城蒲乡。《史记》曰：子路为蒲邑大夫。《论语》，子曰：君子有勇而无义为乱。又曰：民到于今称之。称或为祠。〕蘧氏在城之东南兮，民亦尚其丘坟。〔蘧氏，蘧瑗也。陈留《风俗传》曰：长垣县有蘧乡，有蘧伯玉冢。《广雅》曰：坟，高也。《春秋说题辞》曰：丘者，墓也。〕唯令德为不朽兮，身既没而名存。〔《毛诗》曰：显显令德。《左氏传》穆叔曰：太上有立德，此之谓不朽。《论语》曰：文王既没。〕

惟经典之所美兮，贵道德与仁贤。〔《老子》曰：莫不尊道而贵德。《尹文子》曰：亲疏系乎势利，不系乎不肖与仁贤也。〕吴札称多君子兮，其言信而有徵。〔《左氏传》曰：吴季札適卫，说蘧瑗史狗史鳅、公子荆公叔发，谓公子朝曰：卫多君子，未有患也。又叔向曰：君子之言信而有徵。〕后衰微而遭患兮，遂陵迟而不兴。〔《史记·卫世家》曰：成侯贬号曰侯。平侯子嗣君，更贬号曰君。朝魏，魏杀怀君，至君角，秦二世废为庶人，卫绝祀。《孙卿子》曰：百仞之山，而竖子凭而游焉，陵迟故也。今夫世之陵迟亦久矣，而能使勿逾乎。《汉书》刘向上书曰：周室多祸，遂陵夷不能复兴。王肃《家语注》曰：陵迟，犹陂陀也。〕知性命之在天，由力行而近仁。〔《论语》子夏曰：死生有命，富贵有天。《家语》孔子曰：形於一谓之性。王肃曰：人各受阴阳刚柔之性，故曰形於一也。命，已见上文。《礼记》子曰：好学近乎知，力行近乎仁。〕勉仰高而蹈景兮，尽忠恕而与人。〔《毛诗》曰：高山仰止，景行行止。《论语》子贡问曰：有一言而终身行之者乎？子曰：其恕乎？己所不欲，勿施於人。《老子》曰：天道无亲，常与善人。〕好正直而不回兮，精诚通於明神。〔《毛诗》曰：靖恭尔位，好是正直，神之听之，介尔景福。又曰：求福不回。郑玄曰：不违先祖之道也。《文子》曰：精诚通於形，动气於天。〕庶灵祇之鉴照兮，祐贞良而辅信。〔《楚辞》曰：招贞良与明智。〕乱曰：君子之思，必成文兮。盖各言志慕古人兮？〔杨子《法言》曰：君子言则成文，动则成德。《论语》曰：颜渊季路侍，子曰：盖各言尔志。〕先君行止，则有作兮，虽其不敏，敢不法兮？〔先君，谓彪也。有作，谓《北征赋》也。《论语》颜渊曰：回虽不敏，请事斯语矣。〕贵贱贫富不可求兮，正身履道以俟时兮。〔《论语》子曰：富而可求，虽执鞭之士，吾亦为之，如不可求，从吾所好。《周易》曰：履道坦坦。《孙卿子》曰：君子博学深谋，脩身端行，以俟其时。〕脩短之运愚智同兮，靖恭委命唯吉凶兮。〔靖恭，已见上注。《鹖冠子》曰：纵躯委命。〕敬慎无怠思嗛约兮，清静少欲师公绰兮。〔《毛诗》曰：敬慎威仪。《尚书》曰：无怠无荒。《周易》曰：人道恶盈而好谦。嗛与谦音义同。《封禅书》曰：上犹嗛让而未俞也。《老子》曰：清净为天下正。《论语》曰：子路问成人，子曰：若公绰之不欲。马融曰：孟公绰也。〕

《文选》　唐·李善注



