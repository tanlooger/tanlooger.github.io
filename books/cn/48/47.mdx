---
---
---
title: 卷四十七 颂、赞
---

◎颂

【圣主得贤臣颂一首】

〔善曰：《汉书》曰：王褒既为益州刺史王襄作《中和》、《乐职》、《宣布》诗，王襄因奏言褒有轶才。上乃徵褒。既至，诏为《圣主得贤臣颂》。〕

※王子渊

夫荷旃被毳者，难与道纯绵之丽密；〔应劭曰：不知纯绵之丽密也，瓒以为纯丝。〕羹藜唅糗者，不足与论太牢之滋味。〔服虔曰：唅音含。糗，乾食也。〕今臣僻在西蜀，生於穷巷之中，长於蓬茨之下，〔《战国策》张仪曰：蜀，西僻之国，而戎翟之长也。《风赋》曰：起於穷巷之间。《列子》曰：北宫子庇其蓬室，若广厦之荫。《广雅》曰：茨，覆也。〕无有游观广览之知，顾有至愚极陋之累，不足以塞厚望，应明旨，虽然，敢不略陈愚心，而杼情素。〔《战国策》蔡泽说应侯曰：公孙鞅事，孝公，竭知谋，示情素。〕

记曰：恭惟《春秋》，法五始之要，在乎审己正统而已。〔服虔曰：恭，敬也。胡广曰：五始，一曰元，二曰春，三曰王，四曰正月，五曰公即位。〕夫贤者，国家之器用也。所任贤，则趋舍省而功施普，器用利，则用力少而就效众，故工人之用钝器也，劳筋苦骨，终日矻矻。〔如淳曰：矻矻，健作貌。〕及至巧冶，铸干将之璞，清水淬其锋，越砥敛其锷。〔应劭曰：《传》曰：得一宝剑，不如一瓯冶。瓯冶，即巧冶也。《越绝书》曰：楚王召风胡子而问之曰：寡人闻吴有干将，越有瓯冶，原请此二人为铁剑。《吴越春秋》曰：干将者，吴人。造剑二枚，一曰干将，二曰莫耶。郭璞三苍解诂曰：焠，作刀鉴也。《说文》云：锷，剑刃也。晋灼曰：砥石出南昌，故曰越砥。〕水断蛟龙，陆剸犀革。〔《胡非子》曰：负长剑，赴榛薄，析兕豹，赴深渊，断蛟龙。《字林》曰：剸，截也。〕忽若篲氾画涂。〔如淳曰：若以篲扫於汜洒之处也。篲音遂。涂，路也。〕如此则使离娄督绳，公输削墨，虽崇台五层，延袤百丈，而不溷者，工用相得也。〔《孟子》曰：离娄之明。赵歧曰：古之明目者也，黄帝时人。郑玄《礼记注》曰：公输若，匠师也。般、若之族，多伎巧者也。《史记》曰：蒙恬筑长城，延袤万馀里。王逸《楚辞》注曰：溷，乱也。〕庸人之御驽马，亦伤吻弊筴，而不进於行，胸喘肤汗，人极马倦，及至驾齧膝，骖乘旦，〔应邵曰：马怒有馀气，常齧膝而行也。张晏曰：齧膝、乘旦，皆良马名也。驾则旦至，故以为名。〕王良执靶，韩哀附舆，〔张晏曰：王良，邮无卹也。《世本》云：韩哀侯作御也。时已有御，此复言之，加其精巧也。《音义》或曰：靶音霸，谓辔也。〕纵骋驰骛，忽如影靡，过都越国，蹶如历块，追奔电，逐遗风，〔遗风，风之疾者也。〕周流八极，万里一息，何其辽哉！人马相得也。故服絺绤之凉者，不苦盛暑之郁燠。〔《论语》曰：当暑歜絺紘。孔安国曰：絺紘，葛也。〕袭狐貉之暖者，不忧至寒之凄怆。〔《论语》曰：狐貉之厚以居。〕何则？有其具者易其备。贤人君子，亦圣王之所以易海内也。是以呕〔一侯切〕喻受之，〔应劭曰：呕喻，和悦貌。〕开宽裕之路，以延天下之英俊也。夫竭智附贤者，必建仁策，索人求士者，必树伯迹，昔周公躬吐握之劳，故有圄空之隆。〔《韩诗外传》曰：成王封伯禽於鲁，周公诫之曰：无以鲁国骄士，吾一沐三握发，一饭三吐哺，犹恐失天下之士也。《文子》曰：法宽刑缓，囹圄空虚。〕齐桓设庭燎之礼，故有匡合之功。〔《韩诗外传》曰：齐桓公设庭燎，为士之欲造见者，期年而士不至，於是东野人有以九九见者，桓公使戏之曰：九九足以见乎？鄙人曰：臣不以九九足以见也。臣闻君设庭燎以待士，期年而士不至。夫士之所以不至者，君，天下之贤君也，四方之士，皆自以为不及君，故不至也。夫九九薄能，而君犹礼之，况贤於九九者乎！桓公曰：善。乃礼之。期月，四方之士，相选而并至矣。《论语》子曰：管仲相桓公，一匡天下，民到于今受其赐。又子曰：桓公九合诸侯，不以兵车，管仲之力也。〕由此观之，君人者，勤於求贤而逸於得人。人臣亦然。〔《吕氏春秋》曰：贤主劳於求贤，而逸於治事。〕

昔贤者之未遭遇也，图事揆策，则君不用其谋，陈见悃诚，则上不然其信。〔郭璞《三苍解诂》曰：悃，诚信也。〕进仕不得施效，斥逐又非其愆。是故伊尹勤於鼎俎，太公困於鼓刀。〔《鲁连子》曰：伊尹负鼎佩刀以干汤，得意故尊宰舍。尉缭子曰：太公屠牛朝歌。《文子》曰：伊尹负鼎而干汤，吕望鼓刀而入周。〕百里自鬻，甯戚饭牛，离此患也。〔《孟子》万章问曰：或曰：百里奚自鬻於秦，要秦穆公，信乎！孟子曰：不然，好事者为之也。甯戚饭牛，已见《邹阳上书》。〕及其遇明君、遭圣主也，运筹合上意，谏诤则见听，进退得关其忠，任职得行其术，去卑辱奥渫而升本朝，离蔬释蹻，而享膏粱。〔张晏曰：奥，幽也。渫，狎也。辱，汙也。如淳曰：奥音郁。应劭曰：离此蔬食，释此木屩。瓒案：屩，以绳为屦也。《国语》：栾伯请公族大夫，膏粱之性难正也。贾逵曰：膏，肉之肥者。梁，食之精者。言其食肥美者，率骄放，其性难正也。〕剖符锡壤，而光祖考，传之子孙，以资说士。故世必有圣智之君，而后有贤明之臣。虎啸而谷风冽，龙兴而致云气。〔《周易》曰：云从龙，风从虎。《管辂别传》曰：龙者阳精，以潜于阴，幽灵上通，和气感神，二物相扶，故能兴云。虎者阴精，而居于阳，依木长啸，动於巽林，二数相感，故能运风。〕蟋蟀俟秋吟，蜉蝣出以阴。〔《易通卦验》曰：立秋，蜻蛚鸣。蔡邕《月令章句》曰：蟋蟀，虫名，世谓之蜻蛚也。《毛诗传》曰：蜉蝣，渠略也。又《虫鱼疏》曰：渠略甲下有翅，能飞，夏月阴时出地中。〕《易》曰："飞龙在天，利见大人。"〔乾卦之辞也，龙以喻大人，方龙飞在天，喻圣人之德显，故天下万物而利见之。王肃曰：大人在位之日也。〕《诗》曰："思皇多士，生此王国。"〔《毛诗·大雅》文也。毛苌曰：皇，天也。郑玄曰：思，原也。原天多生贤人於邦。〕故世平主圣，俊乂将自至，若尧舜禹汤文武之君，获稷契皋陶伊尹吕望之臣，明明在朝，穆穆列布。〔《尚书》曰：厥后惟明明。又曰：则以穆穆在乃位。〕聚精会神，相得益章。虽伯牙操籧钟，蓬门子弯乌号，犹未足以喻其意也。〔晋灼曰：籧音迭递之递，二十四锺各有节奏，声之不常，故曰递锺。瓒以为《楚辞》曰：奏伯牙之号锺。马融《长笛赋》曰：号锺高调，号锺，琴名也。谓伯牙以善鼓琴，不说能击锺也。且《汉书》多借假，或以籧为号，不得便以迭递判其音也。善曰：《孙卿子》曰：羿，蜂门，善服射者也。《吴越春秋》陈音曰：黄帝作弓，后有楚狐父以其道传羿，羿传蓬蒙。《汉书》曰：黄帝鼎成，龙迎黄帝，黄帝上骑，小臣持龙髯，拔堕，堕黄帝之弓。百姓仰望黄帝龙髯号，故名其弓曰：乌号。〕

故圣主必待贤臣而弘功业，俊士亦俟明主以显其德。上下俱欲，懽然交欣，千载一会，论说无疑。翼乎如鸿毛遇顺风，沛乎若巨鱼纵大壑。〔《春秋保乾图》曰：神明之应，疾於倍风吹鸿毛。〕其得意如此，则胡禁不止，曷令不行，化溢四表，横被无穷，遐夷贡献，万祥必臻。是以圣主不遍窥望，而视已明，不殚倾耳，而听已聪。恩从祥风翱，德与和气游，太平之责塞，优游之望得。〔为君之道，冀太平而优游。今已太平，是责塞也。今已优游，是望得也。《史记》泄公曰：今王已出，吾责塞。《尚书大传》曰：周公作乐，优游三年。〕遵游自然之势，恬淡无为之场。〔《庄子》曰：夫恬淡寂寞，虚无无为，此天地之平，而道德之至。〕休徵自至，寿考无疆，雍容垂拱，永永万年。〔《尚书》曰：垂拱而天下治。〕何必偃仰诎，信若彭祖，呴嘘呼吸如乔松，眇然绝俗离世哉！〔《庄子》曰：吹呴呼吸，吐故纳新。熊经鸟伸，为寿而已矣。彭祖，寿考者之所好也。《列仙传》曰：王子乔好吹笙，道人浮丘公接以上嵩山。又曰：赤松子者，神农时雨师也，至昆仑山上，常止西王母石室中。〕《诗》曰："济济多士，文王以宁。"盖信乎其以宁也！

【赵充国颂一首】

〔《汉书》曰：成帝时，西羌常有警。上思将帅之臣，追美充国，乃召黄门郎杨雄，即充国图画而颂之。〕

※杨子云

明灵惟宣，戎有先零。〔《汉书》曰：诸羌先零豪，然先零，羌别号。〕先零猖狂，侵汉西疆。〔《汉书·宣纪》曰：元凤元年，西羌反。〕汉命虎臣，惟后将军。〔《毛诗》曰：进厥虎臣，阚如虓虎。《汉书》曰：昭帝时，擢充国为后将军。〕整我六师，是讨是震。〔《汉书》曰：遣后将军赵充国击西羌。《毛诗》曰：整我六师，以脩我戎。又曰：徐方震惊。〕既临其域，谕以威德。〔《汉书》曰：充国至西部都尉府，欲以威信招降罕开，乃上疏曰：因田致穀，威德兼行。〕有守矜功，谓之弗克。〔应劭曰：酒泉太守辛武贤，言充国屯田之便，不如击之。《论语谶》曰：重耳反谲，伐德矜功。〕请奋其旅，于罕之羌。〔韦昭曰：罕，羌名也。苏林曰：在金城南。武贤言但击罕羌，先零自降也。〕天子命我，从之鲜阳。〔应劭曰：宣帝使充国共讨罕开於鲜水阳。〕营平守节，屡奏封章。〔《汉书》曰：充国封营平侯。屡奏封章，言屯田之便，不从武贤之策。〕料敌制胜，威谋靡亢。〔制胜，已见张景阳杂诗。〕遂克西戎，还师于京。〔《汉书》曰：充国奏言，凡斩首七千六百级，降者三万一千二百。请罢屯兵。奏可。充国振旅而还。〕鬼方宾服，罔有不庭。〔《毛诗》曰：内奰于中国，覃及鬼方。毛苌曰：鬼方，远方也。《世本注》曰：鬼方，於汉则先零戎是也。《尚书》曰：惟周王四征弗庭。〕昔周之宣，有方有虎。诗人歌功，乃列于雅。〔《诗·小雅》曰：方叔莅止，其车三千，又《大雅》曰：江汉之浒，王命召虎。〕在汉中兴，充国作武，赳赳桓桓，亦绍厥后。〔毛诗曰：赳赳武夫，公侯干城。《尚书》曰：武王曰：勖哉夫子，尚桓桓。〕

【出师颂一首】

〔范晔《后汉书》曰：邓骘，字昭伯，女弟为和熹皇后。安帝立，骘为虎贲中郎将，封上蔡侯。凉部叛羌。摇荡西州，诏骘将兵击之。车驾幸平乐观饯送，骘西屯汉阳，征西校尉任尚与羌战，大败之。遣中郎将迎拜骘为大将军，既至，大会群臣，赐以束帛乘马。〕

※史孝山〔范晔《后汉书》曰：王莽末，沛国史岑，字孝山，以文章显。《文章志》及《集林》、《今书七志》并同，皆载岑《出师颂》，而《流别集》及《集林》又载《岑和熹邓后颂并序》。计莽之末，以讫和熹，百有馀年。又《东观汉记》：东平王苍上《光武中兴颂》，明帝问校书郎此与谁等，对云前世史岑之比。斯则莽末之史岑，明帝之时，已云前世，不得为和熹之颂明矣。然盖有二史岑，字子孝者仕王莽之末，字孝山者当和熹之际。但书典散亡，未详孝出爵里，诸家遂以孝山之文，载於子孝之集，非也。骘则邓后之兄，元舅则骘也。〕

茫茫上天，降祚有汉，兆基开业，人神攸赞，五曜霄映，素灵夜叹，皇运来授，万宝增焕。〔《汉书》曰：元年冬十月，五星聚于东井，沛公至霸上。应劭曰：五星所在，其下以义取天下也。又曰：高祖夜经泽中，有大蛇当径，拔剑斩蛇，蛇分为两。后人至蛇所，有一妪夜哭，人问妪，妪曰：吾子白帝子，化为蛇当道，今者赤帝子斩之也。〕历纪十二，天命中易，〔《汉书》曰：汉起元高祖，终于孝平王莽之诛，十有二世也。〕西零不顺，东夷遘逆。〔西零，即先零也。〕乃命上将，授以雄戟，〔《子虚赋》曰：建干将之雄戟。〕桓桓上将，寔天所启。〔桓桓，已见上文。《左氏传》：晋侯赐毕万魏，卜偃曰：以是始赏，天启之矣。〕允文允武，明诗悦礼。〔《毛诗》曰：允文允武，昭格烈祖。《左氏传》，赵衰曰：郄縠说礼乐而敦诗书。〕宪章百揆，为世作楷。〔《礼记》曰：仲尼宪章文武。《尚书》曰：纳于百揆。《礼记》曰：今世行之，后世以为楷。〕昔在孟津，惟师尚父。〔《尚书》曰：武王伐殷，师渡孟津。《毛诗》曰：维师尚父，时惟鹰扬，谅彼武王。〕素旄一麾，浑一区宇。〔《鬻子》曰：武王伐纣，乃命太公，把旄以麾之，纣军反走。《尚书》曰：王右秉白旄以麾。〕苍生更始，朔风变楚。〔苍生，犹黔首也。《尚书》曰：至于海隅苍生。朔，北方也。楚，南方也。《史记》子贡问乐曰：舜弹五弦之琴，歌南风之诗，而天下治。纣为朝歌北鄙之音，身死国亡，何也？夫南风之诗者，生长之音，舜乐好之，故天下治也。夫北者败也，鄙者，陋也，纣乐好之，故身死国亡。〕薄伐猃狁，至于太原。〔《毛诗·小雅》文也。郑玄曰：薄伐，言逐出之而已。〕诗人歌之，犹叹其艰。况我将军，穷城极边。鼓无停响，旗不蹔褰。泽霑遐荒，功铭鼎铉。〔《礼记》曰：夫鼎者有铭，铭者，论譔其先祖之德美功烈，勋劳，而酌之祭器，自成其名焉。《周易》曰：鼎，金铉。〕我出我师，于彼西疆。〔《毛诗》曰：我出我车，于彼牧矣。〕天子饯我，路车乘黄，言念伯舅，恩深渭阳。〔《毛诗序》曰：渭阳，康公念母也。我见舅氏，如母存焉。又曰：我送舅氏，曰至渭阳。何以赠之，路车乘黄。〕介珪既削，列壤酬勋。〔《毛诗》曰：锡尔介珪，以作尔宝。〕今我将军，启土上郡。〔《尚书》曰：建邦启土也。〕传子传孙，显显令问。〔《毛诗》曰：假乐君子，显显令德。又曰：令问令望。〕

【酒德颂一首】

※刘伯伦〔臧荣绪《晋书》曰：刘伶，字伯伦，沛国人也。志气旷放，以宇宙为狭，著酒德颂。为建威参军。卒以寿终。〕

有大人先生，以天地为一朝，万期为须臾，日月为扃牖，八荒为庭衢。行无辙迹，居无室庐。〔《老子》曰：善行无辙迹。马融《琴赋》曰：游闲公子，中道失志，居无室庐，罔所自置。〕幕天席地，纵意所如，止则操卮执觚，动则挚榼提壶，〔《说文》曰：榼，酒器也。苦阖切。〕唯酒是务，焉知其馀。有贵介公子，搢绅处士，〔《左氏传》曰：伯州黎谓郑皇颉曰：夫子为王子围，寡吾之贵介弟也。司马相如《封禅书》曰：因杂搢绅先生之略术。臣瓒曰：缙，赤白色。绅，大带。应劭《风俗通》曰：处士者，隐居放言。〕闻吾风声，议其所以。乃奋袂攘襟，怒目切齿。〔《北征赋》曰：遂奋袂而北征。《战国策》张仪说魏王曰：天下游士，莫不瞋目切齿。〕陈说礼法，是非锋起。〔《春秋感精符》曰：祸乱锋起，君若赘旒。〕先生於是方捧罂承槽，衔杯漱醪。〔刘熙《孟子注》曰：槽者，齐俗名之如酒槽也。〕奋髯踑踞，枕麹籍糟！〔《汉书》曰：朱博迁琅邪，齐部舒缓，博奋髯抵几曰：观齐儿欲以为俗耶？又曰：尉佗魋结箕倨。〕无思无虑，其乐陶陶。兀然而醉，豁尔而醒，静听不闻雷霆之声，熟视不睹泰山之形，不觉寒暑之切肌，利欲之感情。〔《庄子》曰：知反於帝宫，见黄帝而问焉，曰：何思何虑则知道？黄帝曰：无思无虑始知道。《毛诗》曰：君子陶陶。〕俯观万物扰扰，焉如江汉之载浮萍。〔《广雅》曰：扰扰，乱也。焉如，犹何如也。〕二豪侍侧，焉如蜾蠃之与螟蛉。〔二豪，公子、处士也。随己而化，类蜾蠃之变螟蛉也。《法言》曰：螟蛉之子。蜾蠃祝之曰：类我，类我。久则肖之矣。速哉七十子之化仲尼也。李轨曰：螟蛉，桑虫也。蜾蠃，蜂虫也。肖，类也。蜂虫无子，取桑虫蔽而殪之，幽而养之。祝曰：类我，久则化而成蜂虫矣。速疾哉，二三子受学仲尼之化疾也。〕

【汉高祖功臣颂一首】

※陆士衡

相国酂文终侯沛萧何，相国平阳懿侯沛曹参，太子少傅留文成侯韩张良，丞相曲逆献侯阳武陈平，楚王淮阴韩信，梁王昌邑彭越，淮南王六黥布，赵景王大梁张耳，韩王韩信，燕王丰卢绾，长沙文王吴芮，荆王沛刘贾，太傅安国懿侯王陵，左丞相绛武侯沛周勃，相国舞阳侯沛樊哙，右丞相曲周景侯高阳郦商，太仆汝阴文侯沛夏侯婴，丞相颖阴懿侯睢阳灌婴，代丞相阳陵景侯魏傅宽，车骑将军信武肃侯靳歙，大行广野君高阳郦食其，中郎建信侯齐刘敬，太中大夫楚陆贾，太子太傅稷嗣君薛叔孙通、魏无知，护军中尉随何，新成三老董公、辕生，将军纪信，御史大夫沛周苛，平国君侯公，右三十一人，与定天下安社稷者也。颂曰：

芒芒宇宙，上墋下黩。〔天以清为常，地以静为本。今上墋下黩，言乱常也。墋，不清澄之貌也。《国语》观射父曰：民神异业，敬而不黩。贾逵曰：黩，媟也。〕波振四海，尘飞五岳。〔波振尘飞，以喻乱也。〕九服徘徊，三灵改卜。〔《周书》曰：乃辨九服之国。《春秋元命苞》曰：造起天地。铸演人君，通三灵之贶，交错同端。〕赫矣高祖，肇载天禄。〔《尚书》曰：天禄永终。〕沈迹中乡，飞名帝录。〔中卿，即中阳里也。《汉书》曰：高祖，中阳里人。《尚书璇玑钤》，孔子曰：五帝出，受录图。〕庆云应辉，皇阶授木。〔《汉书》范增谓项羽曰：吾使人望沛公，其气皆为龙，成五色，此天子气，急击之勿失。《春秋孔演图》曰：天子皆五帝精，必有诸神扶助，使开阶立遂。宋均曰：遂，道也。《春秋保乾图》曰：黑帝治八百岁，运极而授木，苍帝七百二十岁而授火。言汉之历运，为周木德所授也。〕龙兴泗滨，虎啸丰谷。〔《尚书序》曰：汉室龙兴。《汉书》曰：高祖为泗上亭长。《淮南子》曰：虎啸而谷风至。《汉书》曰：高祖居沛丰。〕彤云昼聚，素灵夜哭。〔《汉书》曰：高祖隐於芒碣山泽间，吕后求常得之，高祖怪问吕后。后曰：季所居上常有云气，故从往常求得季。彤，丹色也。素灵夜哭，已见上文。〕金精仍颓，朱光以渥。〔《汉书·郊祀志》曰：秦襄公自以居西，主少昊之神，作西畤，祠白帝。至献公时，栎阳雨金，以为瑞，又作畦畤，祠白帝。少昊，金德也。朱光，谓汉也。杀之者，明汉当灭秦也。〕万邦宅心，骏民效足。〔《尚书》曰：宅心知训。又曰：俊民用章。曹植《与陈琳书》曰：骥騄不常一步，应良御而效足。〕

堂堂萧公，王迹是因。〔萧何为丞相，故曰公。《论语》曾子曰：常常乎张也，难与并为仁矣。〕绸缪叡后，无竞维人。〔《毛诗》曰：无竞维人，四方其训之。〕外济六师，内抚三秦。〔《汉书》曰：汉王与诸侯击楚，何守关中。汉王数失军。何常与关中卒辄补缺。应劭曰：章邯为雍王，司马欣为塞王，董翳为翟王，分王秦地，故曰三秦。〕拔奇夷难，迈德振民。〔《汉书》曰：何进韩信，汉王以为大将军。黥布反，上自将击之，使使问相国何为？曰：为上在军，拊循百姓。《尚书》曰：咎繇迈种德。《周易》曰：君子以振民毓德。〕体国垂制，上穆下亲。〔《周礼》曰：惟王建国，体国经野。班固萧何述曰：营都立宫，定制修文。然重威则上穆，刑，约则下亲。〕名盖群后，是谓宗臣。〔班固《汉书》赞曰：萧何、曹参，位冠群后，声施后世，为一代之宗臣。张晏曰：宗臣，国所宗也。〕

平阳乐道，在变则通。〔《论语》曰：贫而乐。《周易》曰：易穷则变，变则通。〕爰渊爰嘿，有此武功。〔《庄子》曰：君子渊默而雷声。《毛诗》曰：文王受命，有此武功。〕长驱河朔，电击坏东。〔《汉书》曰：秦将王离围钜鹿，参击王离军成阳南，大破之。又击三秦军坏东，破之。文颖曰：坏东，地名也。班固《汉书》述曰：长驱大举，电击雷震。〕协策淮阴，亚迹萧公。〔《汉书》曰：魏王豹反，参以假丞相别与韩信东攻魏将孙遬，大破之。又从韩信击赵，大破之。又从韩信击龙且，大破之。又曰：谒者鄂秋曰：位次萧何第一，曹参次之。〕

文成作师，通幽洞冥。〔《汉书》张良终，谥曰文成侯。又曰：张良从容步游下邳圯上，有老父出一编书曰：读是则为王者师。〕永言配命，因心则灵。〔《毛诗》曰：永言配命，自求多福，又曰：维此王季，因心则友。〕穷神观化，望影揣情。〔《周易》曰：穷神知化，德之盛也。《史记》太史公曰：虞卿断事揣情，为赵画策。鬼谷子曰：测深揣情。〕鬼无隐谋，物无遯形，武关是辟，鸿门是宁。〔《汉书》曰：汉王与良西入武关。良曰：臣闻秦将屠者贾竖，易动以利，今持重宝啖秦将。秦将果欲连和，沛公欲听之。良曰：此其将欲叛，士卒恐不从，不如因其解击之。沛公乃击秦军，大破之。又曰：项羽至鸿门，欲击沛公。良因要项伯见沛公，沛公令伯具言沛公不敢背项王。项羽意乃解。《周易》曰：人谋鬼谋，百姓与能。〕随难荥阳，即谋下邑。〔随难荥阳，见下文。《汉书》曰：汉王兵还至下邑。汉王曰：吾欲捐关以东，谁可与共功者？良曰：九江王英布，楚枭将，彭越反梁地，此两人可急使。韩信可属大事，当一面，即欲捐之此三人，楚可破也。〕销印甚废，推齐劝立。〔《汉书》曰：项羽急围汉王荥阳。郦食其曰：诚复立六国，后楚必敛衽而朝，汉王曰：善。趣刻印，先生行佩之。良曰：谁为陛下画此计者？陛下大事去矣。且楚唯无强，六国复挠而从之，陛下焉得而臣之。汉王曰：趋销印。后韩信破齐，欲自立为齐王，汉王怒，良劝汉王因封之。班固《汉书》述张良曰：推齐销印，驱致越信。〕运筹固陵，定策东袭！三王从风，五侯允集。〔《汉书》曰：汉王与齐王信、魏相国彭越期会击楚，至固陵，不会。汉王谓张良曰：诸侯不从，奈何？良曰：今能取睢阳以北至穀城，以王彭越。从陈以东傅海，与齐王信，则楚易败也。於是韩信、彭越皆引兵来，黥布随刘贾皆会。项羽败，自刎。《淮南子》曰：施于寡妻，至于兄弟，天下从风。《汉书》曰：汉王用良计，诸侯皆至。《史记》曰：汉部五诸侯兵东伐楚。又苏秦曰：梁从风而动。〕霸楚寔丧，皇汉凯入。〔《周礼》曰：师有功则恺乐。〕怡颜高览，弥翼凤戢，讬迹黄老，辞世却粒。〔《史记》良曰：原弃人间事，从赤松子游耳。乃学辟穀，导引轻身。〕

曲逆宏达，好谋能深。〔《西都赋》曰：大雅宏达。《论语》，子曰：好谋而成。〕游精杳漠，神迹是寻。重玄匪奥，九地匪沈。〔重玄，天也。《邓析子》曰：九地之下，重天之巅。〕伐谋先兆，挤响于音。〔言将伐其谋，先其未兆。欲坠其响，在於为音。然兆为谋始，响为音初也。《孙子》曰：上兵伐谋，其次伐交。《鹖冠子》曰：音者，所以调声也，未闻音出而响过其声者也。〕奇谋六奋，嘉虑四回。〔《汉书》曰：陈平凡六出奇计，或颇秘之，世莫得闻。宋仲子《法言注》曰：张良为高祖画策六，陈平出奇策四，皆权谋。非正也。然机之此言，有符仲子之说，未详相承而误，或别有所凭也。〕规主於足，离项于怀，格人乃谢，楚翼寔摧。〔《汉书》曰：淮阴侯破齐王，使使来言汉王。汉王怒而骂，平蹑汉王，汉王寤，乃厚遇齐使。《音义》曰：蹑，谓平蹑汉王足也。《汉书》，陈平曰：项羽骨鲠之臣，亚父锺离沫、龙且周殷之属，不过数人，大王捐数万金，行反间，间其君臣，破楚必矣。汉王以为然，反间既行，羽果疑亚父。亚父去，发病死。《尚书》曰：格人元龟，罔敢知吉。〕韩王窘执，胡马洞开。〔《汉书》曰：人有上书告楚王韩信反，陈平曰：陛下第出，伪游云梦，信闻天子以好游出，其势必郊迎谒，陛下，因禽之，此特万世之事也。高祖以为然，信果郊迎，即执缚之。毛苌《诗传》曰：窘，困也。《汉书》曰：上至平城，为匈奴所围。高祖用平奇计，使单于阏氏解围以得出。〕迎文以谋，哭高以哀。〔《汉书》曰：吕太后崩，平与太尉勃合谋诛诸吕，立文帝，平本谋也。又曰：高帝崩，平驰至宫，哭殊悲。〕

灼灼淮阴，灵武冠世，策出无方，思入神契。〔孔安国《尚书传》曰：神妙无方。蔡邕《李咸碑》曰：明略兼洞，与神合契。〕奋臂灵兴，腾迹虎噬。凌险必夷，摧刚则脆。〔《吕氏春秋》曰：凡兵之用也，攻乱则脆。〕肇谋汉滨，还定渭表。〔《汉书》萧何谓高祖曰：必长王汉中，无所事信，必欲争天下，非信无可与计事者。汉王乃拜信大将军。信说汉王曰：今王举兵而东，三秦可传檄而定也。汉王喜，遂听信计，举兵出陈仓，定三秦。〕京索既扼，引师北讨。〔《汉书》曰：汉击楚彭城，汉兵败散而还。信复发兵与汉王会荥阳，复击破楚京索间，齐赵、魏皆反，与楚和，以信为左丞相，击魏。〕济河夷魏，登山灭赵。〔《汉书》曰：信遂进击魏、魏盛兵蒲坂，塞临晋。信乃益为疑兵，陈船欲渡临晋，而伏兵从夏阳以木罂缶渡军，袭安邑，虏魏王豹，信请北举燕。赵，选轻骑二千人，人持一赤帜，从间道登山而望赵军，戒曰：赵见我走，必空壁逐我，若疾入，拔赵帜，立汉帜。后赵空壁争汉鼓旗，奇兵驰入赵壁，皆拔赵帜，立汉赤帜。赵卒见之，大惊，遂乱走，禽赵王歇。〕威亮火烈，势逾风扫，〔《孙子》曰：兵以诈立，以利动，以分合而为变者也，故其疾如风，侵掠如火。则彼三军可夺气，将军可夺心，此用兵之法也。〕拾代如遗，偃齐犹草。〔《汉书》曰：信进击代，禽夏说阏与。李奇曰：代相也。孟康曰：音焉预，邑名也。《汉书》曰：信发赵兵未发者击齐，信引兵东，遂渡河，袭齐历下军，至临菑，齐王走高密。又梅福上书曰：高祖取楚如拾遗。《论语》曰：草上之风必偃。〕二州肃清，四邦咸举。〔据《禹贡》九州之属，魏赵属冀州，齐代属青州。四邦，魏、代、赵、齐也。〕乃眷北燕，遂表东海。〔《汉书》曰：信用广武君策，发使使燕，燕从风而靡。又曰：信平齐，使人言于汉王，齐夸诈多变，反覆之国，不为假王以镇之，其势不定，请自立为假王。汉王乃遣张良立信为齐王。表东海，已见九锡文。〕克灭龙且，爰取其旅。〔《汉书》曰：齐王走高密，使使于楚。楚使龙且救齐，与信夹淮水阵，信乃夜令人为万馀囊盛沙，以壅水上流，引军半渡击龙且，佯不胜，还走。龙且果喜曰：固知信怯，遂追渡水。信使人决雍囊，水大至，龙且军太半不得渡，即急击杀龙且，楚卒皆降之。〕刘项悬命，人谋是与。〔《汉书》蒯通说信曰：当今之时，两主县命於足下，足下为汉则汉胜，与楚则楚胜。人谋，已见上文。〕念功惟德，辞通绝楚。〔《汉书》曰：项王使肝胎人武涉往说信曰：足下何不与楚连和，三分天下而王齐。信辞曰：人信亲我，背之不祥。蒯通知天下权在信，深说以三分天下之计。信自以功大，汉不夺我齐，遂不听。《尚书》曰：惟帝念功。〕彭越观时，弢迹匿光。人具尔瞻，翼尔鹰扬。〔杜预《左氏传注》曰：韬藏弢与韬古字通也。《毛诗》曰：赫赫师尹，人具尔瞻。又曰：维师尚父，时维鹰扬。〕威凌楚域，质委汉王。靖难河济，即宫旧梁。〔《汉书》曰：汉使人赐越将军印绶，使下济阴以击楚，大败楚军，拜越为魏相国。汉败彭城，越皆亡其所下城。独将其兵北居河上，往来为汉王游兵击楚，绝其粮於梁地。项籍死，封越为梁王，都定陶。《礼记》孔悝为鼎铭曰：即宫於宗周。〕烈烈黥布，耽耽其眄。〔《汉书》曰：黥布，姓英氏。项梁定会稽，布以兵属之。《周易》曰：虎视眈眈。〕名冠彊楚，锋犹骇电。〔《汉书》曰：楚兵常胜，功冠诸侯者，以布数以少败众。〕睹几蝉蜕，悟主革面。〔《汉书》曰：汉王使随何说布，布间行与何归汉。《淮南子》曰：蝉饮不食，三十日而蜕。《周易》曰：小人革面，以从君也。〕肇彼枭风，翻为我扇。〔《汉书》曰：上立布为淮南王，与击项籍。〕天命方辑，王在东夏。〔东夏，即阳夏也。《汉书》曰：汉王追项羽至阳夏南。〕矫矫三雄，至于垓下。〔三雄，韩信、彭越、英布。《汉书》曰：汉王发使使韩信、彭越至，皆引兵来。黥布随刘贾皆会，围羽垓下。《毛诗》曰：矫矫虎臣也。〕元凶既夷，宠禄来假。〔元凶，谓项羽。班固《汉书》张汤述曰：既成宠禄，亦罹咎慝。〕保大全祚，非德孰可。〔《左氏传》楚子曰：保大定功。班固《汉书》张汤述曰：子孙遵业，全祚保国。〕谋之不臧，舍福取祸。〔《毛诗》曰：谋之不臧，则具是依。《左氏传》刘子曰：能者养之以福，不能者败以取祸。〕

张耳之贤，有声梁魏。〔《汉书》曰：张耳，大梁人也，少时及魏公子毋忌为客。《毛诗》曰：文王有声。〕士也罔极，自诒伊愧。〔《汉书》曰：张耳、陈馀相与为刎颈交。耳与赵王歇走入钜鹿，王离围之，馀自度兵少，不敢前。后耳得出钜鹿，责馀，馀怒，脱印绶与耳，耳佩其印绶。后馀以兵袭耳，耳败走。《毛诗》曰：士也罔极，二三其德。又曰：心之忧矣，自诒伊慼。诒音怡。〕俯思旧恩，仰察五纬。〔《汉书》耳曰：汉王与我有故，而项王强立我，我欲之楚。甘公曰：汉王之入关，五星聚东井，先至必王，耳走汉。《易乾凿度》曰：五纬顺轨，四时和肃。〕脱迹违难，披榛来洎。改策西秦，报辱北冀。〔《汉书》曰：汉定三秦，方围章邯废丘，耳谒汉王。又曰：汉遣张耳与韩信击破赵井陉，斩馀泜水上，追杀赵王歇於襄国。泜音祗。〕悴叶更辉，枯条以肄。〔以木为喻也。《汉书》曰：汉立耳为赵王。毛苌《诗传》曰：斩而复生曰肄。〕

王信韩孽，宅土开疆。我图尔才，越迁晋阳。〔《汉书》曰：韩王信，故韩襄王孽孙也。汉立信为韩王，上以信壮武，乃更以太原郡为韩国，徙信以备胡，都晋阳。毛苌诗曰：我图尔居。〕庐绾自微，婉娈我皇。〔《汉书》曰：高祖与绾壮学书，又相爱也。班固《汉书》述哀纪曰：婉娈董公，惟亮天工。〕跨功逾德，祚尔辉章。〔《汉书》曰：群臣知上欲王绾，皆曰：绾可王。上乃立绾为燕王。章，印章也。〕人之贪祸，宁为乱亡。〔《汉书》曰：高祖崩，绾遂将其众亡入匈奴，死胡中。《毛诗》曰：民之贪乱，宁为荼毒。郑玄曰：天下之民，苦王之政，欲其乱亡也。〕

吴芮之王，祚由梅鋗。功微势弱，世载忠贤。〔《汉书》曰：天下之初叛秦，吴芮率越人举兵以应诸侯。沛公攻南阳，遇芮之将梅鋗，与偕攻析郦。上以鋗有功武关，故德芮，徙为长沙王。高祖贤之，诏御史，长沙王忠，其著之甲令。〕

肃肃荆王，董我三军。〔《汉书》：刘贾将贰万人，骑数百，击楚。孔安国《尚书传》曰：董，督也。〕我图四方，殷荐其勋。〔《汉书》曰：汉王追项籍至固陵，贾使人间招楚大司马周殷，周殷反楚佐贾。〕庸亲作劳，旧楚是分，往践厥宇，大启淮坟。〔《汉书》曰：高祖子弟弱，昆弟少，欲王同姓以镇天下，诏立贾为荆王，王淮东。《毛诗》曰：铺敦淮坟。〕

安国违亲，悠悠我思。依依哲母，既明且慈。引身伏剑，永言固之。〔《汉书》曰：王陵以兵属汉，项羽取陵母实军中。陵使至，则东卿坐陵母，欲以招陵。陵母私送使者，泣曰：为老妾语陵，善事汉王。汉王，长者也。无以老妾故持二心，妾以死送使者。遂伏剑而死。《毛诗》曰：青青子佩，悠悠我思。〕淑人君子，实邦之基。〔《毛诗》曰：淑人君子，其仪不忒。又曰：乐只君子，邦家之基。〕义形於色，愤发于辞。〔《汉书》曰：陵为人少文任气，好直言。高后欲立诸吕为王，问陵，陵曰：高皇帝刑白马而盟曰：非刘氏而王者，天下共击之。今王吕氏，非约也。《公羊传》曰：孔父可谓义形於色矣。〕主亡与亡，末命是期。〔主亡与亡，已见任昉为《范云立太宰碑表》。〕

绛侯质木，多略寡言。〔《汉书》曰：周勃为人木强敦厚。《论语》摘辅曰：子然公顺多略。〕曾是忠勇，惟帝攸叹。〔《汉书》曰：始吕后问宰相，高祖曰：安刘氏者，必勃也。〕云惊灵丘，景逸上兰，平代禽豨，奄有燕韩。〔《汉书》曰：陈豨反，勃复击豨灵丘，破之，斩豨，定代郡九县。燕王卢绾反，勃破绾军上兰，定上谷右北平辽西辽东。〕宁乱以武，毙吕以权。〔《汉书》曰：高后崩，吕产秉权，欲危刘氏。勃与丞相平诛诸吕。《左传》乐桓子谓范宣子曰：夫克乱在权。〕涤秽紫宫，徵帝太原。〔《汉书》曰：勃已灭诸吕，遂共迎立代王，是为孝文皇帝。勃曰：臣无功，请得除宫。乃与太仆滕公入宫，载少帝出，乃奉天子法驾迎皇帝代邸。张衡《羽猎赋》曰：开阊阖兮坐紫宫。〕实惟太尉，刘宗以安。〔《汉书》曰：惠帝以勃为太尉。安刘氏，已见上文。〕挟功震主，自古所难。〔《汉书》蒯通说韩信曰：功略震主者身危。〕勋耀上代，身终下藩。〔《汉书》上曰：丞相，朕所重，其为朕率列侯之国。乃免丞相，就国。薨。〕

舞阳道迎，延帝幽薮。〔《汉书》曰：陈胜初起，萧何、曹参使哙求高祖，迎立为沛公。范晔《后汉书》顺帝诏曰：张揖窜迹幽薮。〕宣力王室，匪惟厥武。揔干鸿门，披闼帝宇。耸颜诮项，掩泪悟主。〔《汉书》曰：项羽在鸿门，亚父谋欲杀沛公。樊哙闻事急，乃持楯入曰：沛公先入定咸阳，以待大王。大王听小人之言，与沛公有隙，臣恐天下解心，疑大王也。项羽默然。高祖尝病，恶见人，卧禁中，诏户者无得入群臣。哙乃排闼直入，流涕曰：始陛下与臣等起丰沛，定天下，何其壮也！今天下已定，又何惫也！高帝笑而起。《尚书》帝曰：余欲宣力。《礼记》子曰：揔干而山立，武王事也。班固《汉书》赞曰：金日磾以笃敬悟主，忠信自著。〕

曲周之进，于其哲兄。俾率尔徒，从王于征。〔《汉书》曰：郦食其进其弟商，使将数千人，从沛公略地。《汉书》谷永谢王凤曰：察父哲兄，覆育子弟，诚无以加。〕振威龙蜕，摅武庸城，六师寔因，克荼禽黥。〔《汉书》曰：燕王荼反，商以将军从击荼，战龙蜕，破荼军。《音义》或曰：龙脱，地名也。音夺。《汉书》曰：商又从击黥布，两陈以破布军。又曰：布军与上兵遇蕲西，上乃壁庸城。邓展曰：地名也。〕

猗欤汝阴，绰绰有裕。〔《毛诗》曰：猗与那与。又曰：此令兄弟，绰绰有裕。〕戎轩肇迹，荷策来附。〔《汉书》曰：上降沛，为沛公，以婴为太仆，常奉车。〕马烦辔殆，不释拥树。皇储时乂，平城有谋。〔《汉书》曰：婴从击项籍，汉王不利，驰去，见孝惠鲁元载之，汉王急，马罢，取两儿弃之，婴常收载行，面拥树驰。晋灼曰：今京师谓抱小儿为拥树。《汉书》曰：平城之难，冒顿乃开一角，高帝出，欲驰，婴固请徐行，弩皆持满外乡，卒以得脱。〕

颖阴锐敏，屡为军锋。奋戈东城，禽项定功。〔《汉书》曰：项籍败垓下去，婴追籍至东城，破之，所将卒斩籍。〕乘风藉响，高步长江，收吴引淮，光启于东。〔《汉书》曰：婴渡江，定吴，还定淮北。《吕氏春秋》曰：顺风而呼，声乃如疾，所因便也。《左氏传》宋向戌曰：光启寡君，群臣安矣。〕

阳陵之勋，元帅是承。〔《汉书》曰：傅宽属淮阴，击破齐历下军，属丞相参，残博。〕信武薄伐，扬节江陵。夷王殄国，俾乱作惩。〔《汉书》曰：靳歙别定江陵，身得江陵王，致雒阳。《上林赋》曰：扬节上浮。《毛诗》曰：戎狄是膺，荆舒是惩。〕

恢恢广野，诞节令图。进谒嘉谋，退守名都。东窥白马，北距飞狐。即仓敖庾，据险三涂。〔《汉书》曰：汉王数困荥阳成皋，计欲捐成皋以东，屯巩雒以距楚。郦食其曰：原足下急进兵收取荥阳，据敖庾之粟，塞成皋之险，杜太行之道，距飞狐之口，守白马之津，以示诸侯形制之势，则天下归矣。《老子》曰：天网恢恢。班固《汉书》述曰：陈汤诞节，救在三哲。《尚书》曰：尔有嘉谋嘉猷。杜预《左氏传注》曰：三涂在河南陆浑县南。〕輶轩东践，汉风载徂。〔《汉书》曰：燕、赵已定，唯齐未下。上使郦食其说齐，齐王田广以为然，罢历下兵守备。〕身死于齐，非说之群。〔《汉书》曰：韩信闻食其下齐，乃袭齐王。齐王田广闻汉兵至，以为食其卖己，乃烹食其。〕我皇寔念，言祚尔孤。〔《汉书》曰：高祖举功臣，思食其，封其子为高梁侯。〕

建信委辂，被褐献宝。〔《汉书》娄敬脱辂见虞将军曰：臣愿见上言便宜事，虞将军欲与鲜衣。敬曰：臣衣帛，衣帛见，衣褐，衣褐见，不敢易衣。虞将军入言於上，上召见。〕指明周汉，铨时论道。移帝伊洛，定都邦镐。〔《汉书》，娄敬谓上曰：陛下取天，与周异，而都雒阳，不便，不如入关，据秦之固。是日车驾西都长安。班固《汉书》娄敬述曰：敬繇役夫，还京定都。《声类》曰：铨，所以称物也。〕柔远镇迩，寔敬攸考。〔《毛诗》曰：柔远能迩，以定我王。《尔雅》曰：考，成也。〕

抑抑陆生，知言之贯。〔《毛诗》曰：抑抑威仪，维德之隅。《汉书》武诏曰：《诗》云：九变复贯，知言之选。应劭曰：言变政复礼，合於先王旧贯。选，善也。〕往制劲越，来访皇汉。〔《汉书》曰：中国初定，尉他平南越，因王之。高祖使贾赐佗印为南越王，贾卒拜佗为南越王，令称臣奉汉约。归报，高帝大悦。《尔雅》曰：访，谋也。〕附会平勃，夷凶翦乱。〔《汉书》曰：诸吕欲危刘氏，陈平患之。贾说平曰：天下安，注意於相；危，注意於将。将相和，天下虽有变，权不分。君何不交懽太尉，深相结。平乃以五百金为绛侯寿。太尉勃亦报如之。则吕氏谋益坏，及诛吕氏，贾颇有力焉。〕所谓伊人，邦家之彦。〔《毛诗》曰：所谓伊人，於焉逍遥。又曰：彼己之子，邦之彦兮。班固《汉书》王遵赞曰：遵实赳赳，邦家之彦。〕

百王之极，旧章靡存。〔班固《汉书》赞曰：汉承百王之弊。《典引》曰：彝伦斁而旧章缺。〕汉德虽朗，朝仪则昏。稷嗣制礼，下肃上尊，穆穆帝典，焕其盈门，风睎三代，宪流后昆。〔《汉书》叔孙通曰：臣愿徵鲁诸生与臣弟子共起朝仪。高帝曰：得无难乎？通曰：臣愿采古礼与秦仪杂就之。上曰：可。其仪就，皇帝辇出房，诸侯王以下，莫不震恐肃敬。高帝曰：今日知为皇帝之贵也。《剧秦美新》曰：帝典阙而不补。《毛诗》曰：韩侯顾之，烂其盈门。包咸《论语注》云：三代，夏、殷、周也。《尚书》曰：垂裕后昆。〕

无知叡敏，独昭奇迹，察侔萧相，贶同师锡。〔萧何进韩信，无知进陈平，故曰侔也。《汉书》曰：陈平降汉，因魏无知求见汉王。后上封平，平曰：非魏无知，臣安得进。上乃赏魏无知。《尚书》师锡帝曰：有鳏在下，曰虞舜。〕随何辩达，因资於敌。纾汉披楚，唯生之绩。〔《汉书》汉王曰：孰为我使淮南，使之发兵背楚，项王必留。留数月，汉之取天下可万全。随何曰：臣请使之。往说布，布归汉。《毛诗》曰：酆水东注，惟禹之绩。〕

皤皤董叟，谋我平阴。三军缟素，天下归心。〔《汉书》曰：汉王南渡平阴津。至洛阳，新城三老董公遮说汉王曰：项王无道，放杀其主，三军之众，为之素服东伐，四海之内，莫不仰德，此三王之举也。汉王曰：善。於是为义帝发丧，兵皆缟素，击楚之杀义帝者。《论语素王受命谶》曰：河受图，天下归心。〕

袁生秀朗，沈心善照。汉旗南振，楚威自挠。大略渊回，元功响效。邈哉惟人，何识之妙。〔《汉书》曰：袁生说汉王曰：原军出武关，项王必引兵南走，王深壁，令荥阳成皋间且得休，王乃复走荥阳，如此则楚所备者多，力分。汉得休，复与之战，破楚必矣。汉王从其计，出军宛叶间。羽乃闻汉王在宛，果引兵南。《汉书》司马迁述曰：大略孔明。《史记》太史公曰：惟祖元功，辅臣股肱。〕

纪信诳项，轺轩是乘。摄齐赴节，用死孰惩。自与烟消，名与风兴。〔《汉书》曰：项羽围汉王荥阳，将军纪信曰：事急矣，臣请诳楚，可以间出。纪信乃乘王车，黄屋左纛。曰：食尽，汉王降楚。皆之城东观，以故汉王得遯。羽见纪信，问汉王安在？曰：已出去矣。羽烧杀信。《论语》曰：摄齐升堂。〕周苛慷慨，心若怀冰。〔应邵《风俗通》曰：言人清高，如冰之洁。〕刑可以暴，志不可凌。〔《汉书》曰：楚围汉王荥阳急，汉王出去，而使苛守荥阳。楚破荥阳，欲令将，苛骂曰：若趣降汉王，不然，今为虏矣。项王怒，烹苛。〕贞轨偕没，亮迹双升。〔谢承《后汉书》黄向对策曰：雷陈义重，出则｛雨隻｝升。〕帝畴尔庸，后嗣是膺。〔《汉书》曰：苛子成，以父死王事，封为高景侯。又曰：襄平侯纪通尚符节。张晏曰：纪信子也。晋灼曰：纪信焚死，不见其后。功臣表曰：襄平侯纪通，父成，以将军从定三秦，死王事，子侯。然则通非信子也。机之此言，与晏同误也。〕

天地虽顺，王心有违。《毛诗》曰：行道迟迟，中心有违。怀亲望楚，永言长悲。侯公伏轼，皇媪来归，是谓平国，宠命有辉。〔《汉书》曰：汉遣陆贾说羽，请太公，羽弗听。汉复使侯公说羽，羽归太公媪。《汉书·项羽传》曰：归汉王父母妻子。《汉书·音义》曰：媪，母别名也。《楚汉春秋》曰：上欲封侯公，匿不肯复见。曰：此天下之辨士，所居倾国，故号平国君。〕

震风过物，清浊效响。〔《文子》曰：昔尧之治天下也，舜为司徒，契为司马，禹为司空，后稷为田畴，奚仲为工师。是以离叛者寡，听从者众。若风之过箫，忽然感之，各以清浊应物也。〕大人于兴，利在攸往。〔《周易》曰：巽，小亨，利有攸往，利见大人。〕弘海者川，崇山惟坏。〔《管子》曰：海不辞水，故能成其大，山不辞土，故能成其高，明主不厌人，故能成其众。〕韶护错音，衮龙比象。〔《汉书》曰：舜作韶，汤作护。《周礼》：王之吉服，享先王，即衮龙衣也。《左传》曰：臧哀伯曰：五色比象，昭其物也。〕明明众哲，同济天网。〔《毛诗》曰：明明鲁侯。崔寔《本论》曰：举弥天之网，以罗海内之雄。〕剑宣其利，鉴献其朗。〔《广雅》曰：鉴，炤也。鉴谓之镜。〕文武四充，汉祚克广。〔《尚书》曰：光被四表。孔安国曰：光，充也，充溢四外也。《毛诗》曰：克广德心。〕悠悠遐风，千载是仰。

◎赞

【东方朔画赞一首(并序)】

※夏侯孝若〔臧荣绪《晋书》曰：夏侯湛，字孝若，谯国人也。美容仪才华富盛，早有名誉，与潘岳友善，时人谓之连璧，为散骑常侍。此赞为当时所重。〕

大夫讳朔，字曼倩，平原厌次人也。〔《汉书》曰：朔为太中大夫。又曰：朔，字曼倩，平原厌次人。《汉书·地理志》无厌次县，而《功臣表》有厌次侯爰类，疑《地理》误也。〕魏建安中，〔范晔《后汉书》曰：献帝改兴平三年为建安元年，今云魏，疑误也。〕分厌次以为乐陵郡，故又为郡人焉。〔《汉书》：平原郡有乐陵县也。〕事汉武帝，《汉书》具载其事。

先生环玮博达，思周变通。〔《家语》孔子曰：老聃博古而达今。王肃曰：博达古今而好道。《周易》曰：化而裁之谓之变，推而行之谓之通。又曰：变通者，趋时者也。〕以为浊世不可以富贵也，故薄游以取位。〔王逸《楚辞》序曰：不忍以清白久居浊世。〕苟出不可以直道也，故颉颃以傲世；〔《论语》曰：直道而事人。《解嘲》曰：邹衍以颉颃而取世资。〕慠世不可以垂训也，故正谏以明节。〔《家语》南宫叔曰：孔子作《春秋》，垂训后嗣。班固《汉书》赞曰：朔正谏似直。〕明节不可以久安也，故诙谐以取容。〔班固《汉书》赞曰：朔诙谐逢占，其事浮浅。《字书》曰：诙，啁也。孔安国《尚书传》曰：谐，和也。《史记》太史公曰：王翦偷合取容。〕洁其道而秽其迹，〔班固《汉书》赞曰：朔秽德似隐。〕清其质而浊其文。弛张而不为邪，进退而不离群。〔《礼记》孔子曰：一张一弛，文武之道。郑玄曰：张弛，以弓弩喻人也。班固《汉书》东方朔述曰：弛张沈浮。《周易》曰：上下无常，非为邪也。进退无常，非离群也。〕若乃远心旷度，赡智宏材。〔杨子云《解嘲》曰：虽其人之赡智。〕倜傥博物，触类多能。〔《史记》曰：鲁仲连好奇伟倜傥之画策。《左氏传》晋侯闻子产之言曰：博物君子也。《周易》曰：触类而长之。《论语》太宰曰：夫子圣者与，何其多能也。〕合变以明笇，幽赞以知来。〔《周易》曰：夫爻者何也？言乎变者也。又曰：幽赞於神明而生蓍。又曰：神以知来，智以藏往。〕自《三坟》、《五典》、《八索》、《九丘》，〔《左氏传》曰：左史倚相趍过。王曰：是良史也，能读《三坟》、《五典》、《八索》、《九丘》。〕阴阳图纬之学，百家众流之论。〔《汉书》曰：阴阳家流者，盖出於羲和之官。图，《河图》也。纬，五纬也，谢承《后汉书》曰：尤明图纬，百家众流，已见任昉《策秀才文》。〕周给敏捷之辩，支离覆逆之数。〔《庄子》曰：支离疏鼓策播糈，足以食十人。糈音所。《汉书》曰：上尝使诸数家射覆，不能中，使朔射之，连中，辄赐帛。逆，逆刺也。〕经脉药石之艺，射御书计之术。〔《汉书》曰：医经者，原人血脉经络，而用度箴石汤火之所施，调百药齐和之所宜。《周礼》曰：六艺，礼、乐、射、御、书、数也。〕乃研精而究其理，不习而尽其功。〔孔安国《尚书序》曰：研精覃思。《易》曰：不习，无不利。〕经目而讽於口，过耳而闇於心。〔孔融《荐祢衡表》曰：目所一见，辄诵於口。耳暂闻，不忘於心。〕夫其明济开豁，包含弘大，凌轹卿相，嘲哂豪桀，笼罩靡前，跆籍贵势。〔《汉书》曰：张楚并兴，兵相跆籍。苏林曰：跆音台。邓展曰：蹑也。〕出不休显，贱不忧戚，戏万乘若寮友，视俦列如草芥。〔《十洲记》曰：朔弄万乘，傲王公。《孟子》曰：天下大悦而将归已，视之如草芥。〕雄节迈伦，高气盖世，〔《汉书》项羽歌曰：力拔山兮气盖世。〕可谓拔乎其萃，游方之外者已。〔《孟子》曰：圣人之於人，亦类也。出於其类，拔於其萃，自生民以来，未有盛於孔子也。《庄子》曰：子桑户、孟子反、子琴张三人相与友。子桑户死，未葬，孔子闻之，使子贡往侍事焉。或编曲，或鼓琴相和而歌。子贡趋而进曰：敢问临尸而歌，礼乎？二人相视而笑，曰：是恶乎知礼意！子贡反，以告孔子。孔子曰：彼游方之外者也。而丘也游方之内者也。司马彪曰：方，常也。言彼游心於常教之外也。〕

谈者又以先生嘘吸冲和，吐故纳新，蝉蜕龙变，弃俗登仙。〔《庄子》曰：吹呴呼吸，吐故纳新，此导引之士，养形之人也。《淮南子》曰：至人蝉蜕蛇游，忽然入冥。《史记》赵高曰：圣人龙变而从之。《列仙传》曰：东方朔，武帝时为郎，宣帝时弃去，后见会稽。〕神交造化，灵为星辰。〔《淮南子》曰：大丈夫恬然无为，与造化逍遥。高诱曰：造化，天地也。应劭《风俗通》曰：东方朔是太白星精，黄帝时为风后，尧时为务成子，周时为老聃，在越为范蠡，齐为鸱夷子。言其变化无常也。〕此又奇怪惚恍，不可备论者也。

大人来守此国。〔此国，谓乐陵也。其父为乐陵郡守，史传不载，难得而知也。〕仆自京都，言归定省。〔京都，洛阳也。《毛诗》曰：言告言归。《礼记》曰：凡为人子之礼，昏定而晨省。〕睹先生之县邑，想先生之高风，徘徊路寝，见先生之遗像，〔《楚辞》曰：冯翼遗像，何以讥之。〕逍遥城郭，观先生之祠宇。慨然有怀，乃作颂焉。其辞曰：

矫矫先生，肥遯居贞。〔矫矫，轻举之貌也。《毛诗》曰：矫矫武臣。《周易》曰：肥遯，无不利。又曰：居贞之吉，顺以从上也。〕退不终否，进亦避荣。〔《周易》曰：物不可以终否，故受之以同人。〕临世濯足，希古振缨。〔《楚辞》渔父歌曰：沧浪之水清，可以濯我缨。沧浪之水浊，可以浊我足。〕湦而无滓，既浊能清。〔《论语》子曰：湦而不缁。《老子》曰：孰能浊以静之徐清。《淮南子》曰：浊而徐清，冲而徐盈。〕无滓伊何，高明克柔。〔《尚书》曰：沈潜刚克，高明柔克。〕能清伊何，视汙若浮。〔班固《东方朔述》曰：怀肉汙殿，弛张浮沈。〕乐在必行，处沦罔忧。〔《周易》曰：乐则行之，忧则违之。〕跨世凌时，远蹈独游。瞻望往代，爰想遐踪。邈邈先生，其道犹龙。〔《庄子》曰：孔子见老聃，而弟子问曰：夫子见老聃，亦何规哉？孔子曰：吾乃於是乎见龙合而成体，散而成章，乘乎灵气，而养乎阴阳。余口张而不能胁，予有何规於老聃哉！〕染迹朝隐，和而不同。〔《史记》东方朔曰：如朔所谓避俗於朝廷间也。《论语》子曰：君子和而不同。〕栖迟下位，聊以从容。〔《毛诗》曰：或栖迟偃仰。《孟子》曰：居下位而不获於上，不可得而治也。《尚书》曰：宽而有制，从容以和。〕

我来自东，言適兹邑。〔兹邑，谓乐陵也。《毛诗》曰：我来自东，零雨其濛。《尔雅》曰：適，往也。〕敬问墟坟，企伫原隰。〔王仲宣《赠蔡子笃诗》曰：允企伊伫。〕墟墓徒存，精灵永戢。民思其轨，祠宇斯立，徘徊寺寝，遗像在图，周旋祠宇，庭序荒芜。〔《尔雅》曰：东西墙谓之序。〕榱栋倾落，草莱弗除。〔《吕氏春秋》曰：农夫弗除。〕肃肃先生，岂焉是居，是居弗形，悠悠我情。〔悠悠，已见上文。〕昔在有德，罔不遗灵，天秩有礼，神监孔明。〔《尚书》咎繇曰：天秩有礼，自我五礼五庸哉！《毛诗》曰：祀事孔明。〕仿佛风尘，用垂颂声。

【三国名臣序赞一首】

※袁彦伯〔檀道鸾《晋阳春秋》曰：袁宏，字彦伯，陈郡人。为大司马府记室参军，稍迁至吏部郎，出为东阳郡守，卒。〕

夫百姓不能自治，故立君以治之。〔《汉书》成帝诏曰：天生众民，不能相治；为之立君，以统理之。〕明君不能独治，则为臣以佐之。〔《墨子》曰：古者同天之义，是故选择贤者，立为天子。天子以其知力为未足独治天下，是以选择其次，立为三公。〕然则三五迭隆，历世承基。〔《史记》楚子西曰：孔丘述三五之法，明周召之业。《西京赋》曰：若历世而长存。又曰：继体承基。〕揖让之与干戈，文德之与武功，〔《孔丛子》曾子谓子思曰：舜禹揖让，汤武用师，非相诡，乃时也。《尚书》，武王曰：称尔戈，比尔干。宋均乐动声仪注曰：武象，象伐时用干戈也。〕莫不宗匠陶钧，而群才缉熙。〔《邓析子》曰：圣人逍遥一世间，宰匠万物之形。《汉书》邹阳上书曰：圣王制世御俗，独化於陶钧之上。《音义》曰：陶家名模下圆转为钧。《毛诗》曰：维清缉熙。〕元首经略，而股肱肆力。〔《尚书》，咎繇歌曰：元首明哉，股肱良哉！〕遭离不同，迹有优劣，〔王命论曰：遭遇异时，禅伐不同。《孝经钩命决》曰：俱在隆平，优劣殊迹。〕至於体分冥固，道契不坠，〔言至於君臣之体分，既固於冥兆。上下之契，亦存而不坠。〕风美所扇，训革千载，其揆一也。〔《苍颉篇》曰：革，戒也。《孟子》曰：先圣后圣，其揆一也。〕故二八升而唐朝盛，伊、吕用而汤武宁。〔舜举八元八恺，用之於尧时也。成汤得伊尹，武王得吕望，而社稷安也。〕三贤进而小白兴，五臣显而重耳霸。〔三贤，管仲、鲍叔牙、隰朋也。五臣，狐偃、赵襄、颠颉、魏武子、司空季子。〕中古凌犀，斯道替矣。居上者不以至公理物，为下者必以私路期荣，御圆者不以信诚率众，执方者必以权谋自显。〔《吕氏春秋》曰：天道圆，地道方，圣人之所以立上下。主执圆，臣处方。方圆不易，国乃昌。高诱曰：上，君也。下，臣也。〕於是君臣离而名教薄，世多乱而时不治。故蘧、甯以之卷舒，柳下以之三黜，〔《论语》子曰：君子哉蘧伯玉。邦有道则仕，邦无道则可卷而怀之。又曰：甯武子，邦有道则智，邦无道则愚。又曰：柳下惠为士师，三黜之。〕接舆以之行歌，鲁连以之赴海。〔《论语》：楚狂接舆，歌而过孔子。《史记》曰：鲁连子下聊城，田单归而欲爵之，鲁连逃隐於海上。〕襄世之中，保持名节，君臣相体，若合符契。则燕昭、乐毅，古之流也。〔《魏志》董昭谓太祖曰：明公乐保名节。《论语·比考谶》曰：君子上达，与天合符。《剧秦美新》曰：地合灵契，《史记》曰：乐毅贤，好兵。为魏昭王使於燕，燕昭王以客礼待之，乐毅遂委质为臣，燕王以为亚卿。〕夫未遇伯乐，则千载无一骥。〔《战国策》楚客谓春申君曰：昔者骐骥驾盐车，上吴坂，迁延负轭而不能进，见伯乐仰而鸣之，知伯乐知己也。〕时值龙颜，则当年控三杰。〔《汉书》曰：高祖隆准而龙颜。应劭曰：颜，额颡也。《汉书》上曰：夫运策於帷幄之中，决胜於千里之外，吾不如子房。镇国家，抚百姓，给馈饷，不绝粮道，吾不如萧何。连百万之军，战必胜，攻必取，吾不如韩信。三者皆人杰也。〕汉之得材，於斯为贵。高祖虽不以道胜御物，群下得尽其忠，萧曹虽不以三代事主，百姓不失其业，静乱庇人，抑亦其次。〔《左氏传》宰孔谓晋侯曰：君务静乱，无勤於行。又，刘子谓赵孟曰：盍远续禹功，而大庇民。《论语》，子曰：抑亦可以为次也。〕

夫时方颠沛，则显不如隐，万物思治，则默不如语。〔《毛诗序》曰：下泉，思治也。《周易》曰：君子或默或语。〕是以古之君子，不患弘道难，遭时难，遭时匪难，遇君难。〔《论语》子曰：人能弘道，非道弘人。庄子谓魏王曰：士有道德而衣弊履穿，此所谓非遭时者也。《文子》《老子》曰：欲治之主不世出，可与之臣不万一。以不世出求不万一，此至化所以千载不一也。〕故有道无时，孟子所以咨嗟，有时无君，贾生所以垂泣。〔孟子曰：齐人有言，虽有智慧，不如乘势，虽有鎡基，不如待时。《汉书》贾谊上疏曰：臣窃惟事势，可为流涕者二。〕夫万岁一期，有生之通涂。〔《桓子新论》曰：夫圣人乃千载一出。然此文云万岁一期，盖甚言之，以避下文也。《庄子》曰：万世之后，而遇大圣。知其解者，是旦暮遇之也。〕千载一遇，贤智之嘉会。〔《东观汉记》太史官曰：耿况彭宠，俱遭际会，顺时承风，列为蕃辅。忠孝之策，千载一遇也。《博弈论》曰：诚千载之嘉会，百世之良遇也。《周易》曰：亨者，嘉之会也。〕遇之不能无欣，丧之何能无慨？古人之言，信有情哉！余以暇日，常览《国志》。考其君臣，比其行事，虽道谢先代，亦异世一时也。

文若怀独见之明，而有救世之心。〔《文子》曰：必有独见之明，然后能擅道而行。《左氏传》子产曰：吾以救世。〕论时则民方涂炭，计能则莫出魏武。〔《尚书》曰：有夏昏德，民坠涂炭。〕故委面霸朝，豫议世事。举才不以标鉴，故久之而后显；筹画不以要功，故事至而后定。虽亡身明顺，识亦高矣！

董卓之乱，神器迁逼。〔《老子》曰：天下神器，不可为也，为者败之。〕公达慨然，志在致命。〔《论语》子张曰：士见危致命。〕由斯而谈，故以大存名节。至如身为汉隶，而迹入魏幕。源流趣舍，其亦文若之谓。所以存亡殊致，始终不同，将以文若即明，名教有寄乎？〔言文若殒身，既明仁义之道，且寄迹於名教之地也。〕夫仁义不可不明，则时宗举其致；〔《庄子》曰：仁义已明，而分守次之。〕生理不可不全，故达识摄其契。〔《鹪鹩赋》曰：生生之理足矣。〕相与弘道，岂不远哉！〔弘道，已见上文。〕

崔生高朗，折而不挠。〔《管子》曰：夫玉温润以泽，仁也。折而不桡，勇也。〕所以策名魏武，执笏霸朝者，盖以汉主当阳，魏后北面者哉。〔锺会《与吴主书》曰：执笏之心，载在名策。《左传》甯武子曰：诸侯朝正於王，王宴乐之。於是乎赋湛露，则天子当阳，诸侯用命也。《礼记》曰：君之南乡，答阳之义也。臣之北面，答君也。〕若乃一旦进玺，君臣易位。〔《汉书》曰：群臣谨奉天子玺符，代王遂即天子位。〕则崔子所不与，魏武所不容。夫江湖所以济舟，亦所以覆舟。〔《孙卿子》孔子曰：君者舟也，人者，水也。水则载舟，亦能覆舟。〕仁义所以全身，亦所以亡身。然而先贤玉摧於前，来哲攘袂於后，〔仁义，已见上文。《汉书》公孙获曰：攘袂而正议者，独大王耳。〕岂非天怀发中，而名教束物者乎？

孔明盘桓，俟时而动，遐想管、乐，远明风流。〔《蜀志》曰：诸葛亮每自比於管仲、乐毅，时人莫之许也。唯博陵崔叔平、颍川徐元直与亮友善，谓为信然。《周易》曰：君子藏器於身，待时而动。《琴赋》曰：体制风流，莫不相袭。〕治国以体，民无怨声。〔《论语》曰：为国以礼。《孝经援神契》曰：得万国之懽心，人说喜无怨声。〕刑罚不滥，没有馀泣。〔《蜀志》曰：廖立为长水校尉，诽谤先帝，於是废立为庶人，徙汶山郡。闻诸葛亮卒，垂泣曰：吾终为左衽矣。《左传》声子曰：善为国者，赏不潜，而刑不滥。〕虽古之遗爱，何以加兹！〔《左氏传》曰：子产卒，仲尼闻之，出涕曰：古之遗爱也。〕及其临终顾讬，受遗作相，刘后授之无疑心，武侯处之无惧色，继体纳之无贰情，百姓信之无异辞。君臣之际，良可咏矣！〔《蜀志》曰：先主於永安病笃，召亮成都，属以后事。谓亮曰：若嗣子可辅，辅之，如其不才，君可自取。亮涕泣曰：臣敢竭股肱之力，继之以死。又敕后主，汝与丞相从事，事之如父。《尚书》曰：成王将崩，作顾命。班固《汉书》述曰：博陆堂堂，受遗武皇。春秋元命苞曰：继体守文之君，不害圣人之王。〕公瑾卓尔，逸志不群。总角料主，则素契於伯符；〔《吴志》曰：孙策，字伯符。《江表传》策令曰：周公瑾与狐有总角之好，骨肉之分。《毛诗》曰：总角丱兮。〕晚节曜奇，则叁分於赤壁。〔《吴志》曰：曹公入荆州，权遂遣周瑜与备并力逆曹公，遇於赤壁，初一交战，公军披退。〕惜其龄促，志未可量。〔《吴志》曰：瑜还江陵，於道疾卒，时年三十六。〕

子布佐策，致延誉之美；〔《国语》曰：使张老延君誉于四方。〕辍哭止哀，有翼戴之功。〔《吴志》曰：策薨，以事授权，权哭未及息，张昭谓权曰：孝廉，此宁哭时耶？乃扶权上马，使出巡军士。《左氏传》叔向谓宣子曰：文之伯也。翼戴天子。〕神情所涉，岂徒蹇愕而已哉！〔《周易》曰：王臣蹇蹇，匪躬之故。《史记》赵良谓商君曰：千人诺诺，不如一士之愕愕。《东观汉记》戴冯谢上曰：臣无蹇愕之节，而有狂瞽之言。《字书》曰：愕，直言也。〕然而杜门不用，登坛受讥。〔《吴志》曰：权以公孙渊称蕃，遣张弥至辽东，拜渊为燕王。昭谏，权不听。昭忿言不用，称疾不朝。权恨之，土塞其门，昭又於内以土封之。《江表传》曰：权既即尊位，请会百官，归功周瑜。昭举笏欲襃赞功德，未及言，权曰：如张公计，今已乞食矣。昭大惭，伏地流汗，然而登坛即位之时也。〕夫一人之身，所照未异，而用舍之间，俄有不同。〔《论语》子曰：用之则行，舍之则藏。〕况沈迹沟壑，遇与不遇者乎！〔《汉书》高祖功臣颂曰：沈迹中卿。《孟子》曰：志士不忘在沟壑。《汉书》曰：杨雄以为遇不遇命也。〕

夫诗颂之作，有自来矣。〔《家语》孔子曰：诸侯之有冠礼，有自来矣。〕或以吟咏情性，或以述德显功。〔子夏《毛诗序》曰：国史明乎得失之迹，吟咏情性，以风其上。颂者，美盛德之形容，以其成功，告於神明者也。〕虽大旨同归，所讬或乖，若夫出处有道，名体不滞，风轨德音，为世作范，不可废也。故复撰序所怀，以为之赞云。

《魏志》九人，《蜀志》四人，《吴志》七人：荀彧，字文若；诸葛亮，字孔明；周瑜，字公瑾；荀攸，字公达；庞统，字士元；张昭，字子布；袁焕，字曜卿；蒋琬，字公琰；鲁肃，字子敬；崔琰，字季珪；黄权，字公衡；诸葛瑾，字子瑜；徐邈，字景山；陆逊，字伯言；陈群，字长文；顾雍，字元叹；夏侯玄，字泰初；虞翻，字仲翔；王经，字承宗；陈泰，字玄伯。

火德既微，运缠大过。〔火德，谓汉也。班固《汉书·高纪赞》曰：旗帜尚赤，协于火德。《周易》曰：大过，大者过也。〕洪飙扇海，二溟扬波。〔扬波，喻乱也。〕虬虎虽惊，风云未和。〔《周易》曰：云从龙，风从虎。〕潜鱼择渊，高鸟侯柯。〔《周书》曰：美为士者，飞鸟归之蔽於天，鱼鳖归之沸於渊。《左氏传》曰：仲尼曰：鸟则择木，木岂能择鸟。〕赫赫三雄，并回乾轴。〔潘岳《为贾谧赠陆机诗》曰：三雄鼎足。〕竞收杞梓，争采松竹。〔《国语》声子谓子木曰：若杞梓皮革，楚实遗之。《韦昭》曰：杞，良才也。《孙子》曰：真人在冬则松竹也。〕凤不及栖，龙不暇伏。谷无幽兰，岭无亭菊。〔香草善鸟，皆喻贤也。〕

英英文若，灵鉴洞照。应变知微，探赜赏要。〔《周易》曰：君子知微知章。又曰：探赜索隐，钩深致远。〕日月在躬，隐之弥曜。〔《庄子》曰：孔子围於陈蔡之间，太公往吊之曰：子甚者脩身以明汙，昭昭乎？如揭日月而行，故不免也。〕文明映心，钻之愈妙。〔《孙卿子》曰：君子通则文而明，穷则约而详。《论语》颜渊曰：钻之弥坚。〕沧海横流，玉石同碎。〔《孟子》曰：当尧之时，洪水横流。《尚书》曰：火炎昆岗，玉石俱焚。〕达人兼善，废己存爱。〔《孟子》曰：古人穷则独善其身，达则兼善天下。〕谋解时纷，功济宇内。〔《老子》曰：解其纷。〕始救生人，终明风概。〔《魏志》曰：太祖进彧为汉侍中，守尚书令。董昭等谓太祖宜进爵国公，九锡备物，以彰殊勋，密以咨彧。彧以为，太祖本兴义兵，以匡朝宁国，君子爱人以德，不宜如此。太祖军至濡须，彧病，留寿春。《魏氏春秋》曰：太祖馈彧食，发之，乃空器也。於是饮药而卒。〕

公达潜朗，思同蓍蔡。〔《法言》曰：樗里之智也，使知国若葬，吾以疾为蓍蔡也。〕运用无方，动摄群会，爰初发迹，遘此颠沛，神情玄定，处之弥泰。〔《魏志》曰：荀攸与议郎何禺等谋杀卓，垂就而觉，收禺攸系狱。禺忧惧自杀，攸言语饮食自若，会卓死，得免。班固《汉书》述曰：子明光光，发迹西疆。蔡邕《机复碑》曰：景命不延，遘此颠沛。〕愔愔幕里，算无不经。〔《魏志》，荀攸自从太祖征伐，常谋谟帏幄，时人及子弟，莫知其所言。《左氏传》右尹革曰：祈昭之愔愔。〕亹亹通韵，迹不暂停。虽怀尺璧，顾哂连城。〔《史记》：赵惠文王得和氏璧，秦昭王闻之，使人遗赵王书，原以十五城易璧。〕知能拯物，愚足全生。〔魏志曰：魏国初建，攸为尚书令，从征孙权。薨。太祖每称公达外愚内智，外怯内勇。外弱内强。不伐善，无施劳，知可及，愚不可及。《新序》《温斯子》曰：古者有愚以全身。《庄子》曰：可以全生。〕

郎中温雅，器识纯素。〔《魏志》曰：魏国初建，涣为郎中令。《庄子》曰：圣人贵纯素之道，唯神是守。素也者，谓其无所杂也。纯也者，谓其不亏其神也。能体纯素，谓之真人。〕贞而不谅，通而能固。〔《论语》子曰：君子贞而不谅。〕恂恂德心，汪汪轨度。〔《论语》曰：孔子於卿党，恂恂如也。《毛诗》曰：济济多士，克广德心。范晔《后汉书》郭林宗曰：黄叔度，汪汪若万顷之陂。〕志成弱冠，道敷岁暮。〔《礼记》曰：人生二十日弱冠。《韩诗》曰：蟋蟀在堂，岁聿其暮。薛君曰：言君之年岁已晚也。〕仁者必勇，德亦有言。〔《论语》子曰：有德者必有言，仁者必有勇。〕虽遇履虎，神气恬然。〔《魏志》曰：吕布击袁术於阜陵，涣往从之，遂复为布所拘留，布初与刘备和亲。后离隙，布欲使涣作书骂辱备，涣不可，再三强之，不许。布大怒，以兵肋涣曰：为之则生，不为则死。涣颜色不变，笑而应之曰：涣闻唯德可以辱人，不闻以骂。使彼固君子耶，且不耻将军之言；彼诚小人耶，将复将军之意，则辱在此不在於彼。且涣佗日之事刘将军，犹今日之事将军也。如一旦去此，复骂将军可乎？布惭而止。《周易》曰：履虎尾，不咥人亨。《列子》曰：至人者，神气不变。〕行不脩饰，名迹无愆。〔班固《汉书》赞曰：隽不疑遂立名迹，终始可述。〕操不激切，素风愈鲜。

邈哉崔生，体正心直。天骨疏朗，墙宇高嶷。〔蔡邕《度侯碑》曰：朗鉴出於自然，英风发於天骨。《论语》子贡曰：夫子之墙数仞。〕忠存轨迹，义形风色。〔义形於色，已见上文。〕思树芳兰，剪除荆棘。〔芳兰以喻君子，荆棘以喻小人。〕人恶其上，时不容哲。〔《左氏传》曰：伯宗之妻曰：盗憎主人，民恶其上。〕琅琅先生，雅杖名节。虽遇尘雾，犹振霜雪。〔孔融《荐祢衡表》曰：忠果正直，志怀霜雪。〕运极道消，碎此明月。〔《魏志》曰：炎为中尉，太祖为魏王。杨训发表褒述盛德。琰取训表草视之，与训书。有白炎此书傲世怨谤者，太祖怒，於是罚琰为徒隶。使人视之，辞色无挠，太祖遂赐炎死。《周易》曰：小人道长，君子道消。〕

景山恢诞，韵与道合。〔《桓子新论》曰：老子其心玄远，而与道合。〕形器不存，方寸海纳。〔《周易》曰：形乃谓之器。王辅嗣曰：成形曰器。《列子》文挚谓叔龙曰：吾见子之心矣。方寸之地虚矣。〕和而不同，通而不杂。〔和而不同，已见上文。《庄子》曰：纯粹而不杂。〕遇醉忘辞，在醒贻答。〔《魏志》曰：太祖时科禁断酒，而徐邈私饮，至於沈醉，校事赵达问以曹事，邈曰：中圣人。达白太祖，甚怒。度辽将军鲜于辅进曰：平日醉客，谓酒清者为圣人，浊者为贤人。邈性循慎，偶醉言耳。竟坐免刑。文帝践祚，历颍川典农中郎将，车驾幸许昌，问邈曰：颇复中圣人不？邈对曰：昔子反毙於穀阳，御叔罚於饮酒。臣嗜同二子，不能自惩，时复中之。然宿瘤以丑见传，臣以醉见识。帝大笑，顾左右曰：名不虚立。后为光禄大夫薨。〕

长文通雅，义格终始。思戴元首，拟伊同耻。〔《尚书》曰：昔先正保衡，作我先王，乃曰：予弗克俾厥后惟尧舜，其心愧耻，若挞于市。〕民未知德，惧若在己。嘉谋肆庭，谠言盈耳。〔《魏书》曰：群前后数陈得失，群为司空录尚书事，薨。《尚书》曰：尔有嘉谋。《汉书》成帝曰：久不见班生，今日复闻谠言。《论语》子曰：洋洋乎，盈耳哉！〕玉生虽丽，光不逾把。德积虽微，道映天下。〔言德喻王。〕

渊哉泰初，宇量高雅。器范自然，标准无假。全身由直，迹洿必伪。处死匪难，理存则易。〔《魏志》曰：曹爽见诛，徵夏侯玄为大鸿胪。数年，徙太常。中书令李丰谋欲以玄辅政，诛大将军，以玄代之。大将军征闻，事下廷尉，玄临斩东市，颜色不变，举动自若，班固《汉书》杨雄述曰：渊哉若人，实好斯文。《史记》，太史公曰：非死者难，处死者难。〕万物波荡，孰任其累。六合徒广，容身靡寄。〔范晔《后汉书》李熊说公孙述曰：方今四海波荡，匹夫横议。荀悦《汉纪论》曰：以六合之大，一身之微，而匹夫无所容，岂不哀哉！〕君亲自然，匪由名教。敬授既同，情礼兼到。〔《孝经》曰：资於事父以事母，而爱同；资於事父以事君，而敬同。〕烈烈王生，知死不挠，求仁不远，期在忠孝。〔《汉魏春秋》曰：魏帝见威权日去，不胜其忿。乃召侍中王沈、尚书王经、散骑常侍王素谓曰：司马昭之心，路人所知也。吾不能坐受废辱，今日当与卿自出讨之。《世语》曰：王沈、王丛驰告文王。尚书王经以正直不出，遂被文王杀之。《魏志》曰：清河王经，甘露中为尚书，坐高贵卿公事诛。裴松之曰：经字彦纬，今云承宗，盖有二字也。班固《汉书》述曰：乐昌笃实，不桡不诎。《论语》子曰：仁远乎哉？我欲仁，斯仁至矣。〕玄伯刚简，大存名体，志在高构，增堂及陛。〔《汉书》贾谊上书曰：人主之尊，譬如堂，群臣如陛。故陛九级上，廉远地，则堂高，陛亡级，廉近地则堂卑。高者难攀，卑者易凌，理势然也。〕端委虎门，正言弥启，临危致命，尽其心礼。〔干宝《晋纪》曰：高贵卿公之弑，司马文王会朝臣谋其故，太常陈泰垂涕入。文王待之曲室，谓曰：玄伯，卿何以处我？对曰：诛贾充以谢天下。文王曰：为吾更思其次。泰言唯有进於此，不知其次。文王乃久不言。为侍中，转左仆射，薨。《左氏传》曰：晏平仲，端委立於虎门之外。见危致命，已见上文。〕

堂堂孔明，基宇宏邈。〔堂堂，已见上文。〕器同生民，独禀先觉。〔《孟子》曰：伊尹曰：天之生斯人，使先觉觉后觉也。予，天民之先觉者也。〕标榜风流，远明管乐。〔《孙绰子》曰：圣贤极其标榜，有大力矣。管乐，已见序也。〕初九龙盘，雅志弥确。〔《周易》曰：初九，潜龙勿用，何谓也？子曰：龙，德而隐者也；确乎其不可拔，潜龙也。《方言》曰：未升天之龙，谓之蟠龙。〕百六道丧，干戈迭用。〔《汉书》，阳九厄曰：初入，百六阳九。《音义》曰：《易传》所谓阳九之厄，百六之会者也。〕苟非命世，孰扫雰雺？〔《孟子》曰：五百年必有王者兴，其间必有名世者。《广雅》曰：命，名也。《尔雅》曰：天气下，地气不应，曰雺。孔安国《尚书传》曰：雺，阴气也，武功切，今协韵音梦。〕宗子思宁，薄言解控。〔《蜀志》曰：刘备，汉景帝子中山靖王后也，故曰宗子也。解控，谓彼有急而控告於已，已能解之也。《左氏传》王子伯骈曰：无所控告。杜预曰：控，引也。〕释褐中林，郁为时栋。〔亮为丞相，故曰时栋。袁崧《后汉书》郭林宗《与陈留盛仲明书》曰：足下诸人，为时栋梁。〕

士元弘长，雅性内融。〔谢承《后汉书》曰：严遵雅性高厉。〕崇善爱物，观始知终。〔《孟子》曰：亲亲而仁民，仁民而爱物。《六韬》曰：圣人见其所始，则知其所终。《周易》曰：终以知始，始以知终。〕丧乱备矣，胜途未隆。先生标之，振起清风。〔胡广书曰：建洪德，流清风。〕绸缪哲后，无妄惟时。〔毛诗曰：绸缪束薪。毛苌曰：绸缪。犹缠绵也。《周易》曰：无妄之行，穷之灾也。〕夙夜匪懈，义在缉熙。〔《毛诗》曰：夙夜匪懈，以事一人。缉熙。已见上文。〕三略既陈，霸业已基。〔《蜀志》曰：刘璋既还成都，先主当为璋北征汉中，统说曰：阴选精兵，昼夜兼道，径袭成都。璋既不武，素无备豫，大军卒至，一举便定，此上计也。杨怀、高沛，璋之名将，各仗强兵，据守关头，闻数有笺谏璋，使发遣将军还荆州。将军未去，遣与相闻，说荆州有急，欲还救之，并使装束，外作归形。此二子既服将军英名，又喜将军之去，必乘轻骑来见将军，因此执之，进取其兵，乃向成都，此中计也。退还白帝，连引荆州，徐还图之，此下计也。若沈吟不去，将致大困，不可久矣。先主然其中计，即斩怀、沛，还向成都，所过辄克，为军中郎将，卒。〕

公琰殖根，不忘中正。岂曰摸拟，实在雅性。亦既羁勒，负荷时命。推贤恭已，久而可敬。〔《蜀志》曰：琬为大将军录尚书事，卒。司马迁书曰：推贤进士为务。《论语》子曰：君子，其行已也恭。又曰：晏平仲善与人交，久而敬之。〕

公衡仲达，秉心渊塞。〔毛诗曰：秉心塞渊。〕媚兹一人，临难不惑。〔《毛诗》曰：媚兹一人，应侯顺德。〕畴昔不造，假翮邻国。〔《蜀志》，先主将东伐吴，权谏曰：吴人悍战，又水战顺流，进易退难，臣请为先驱以当寇，陛下宜为后镇。先主不从，以权为镇北将军，督江北军。先主自在江南，吴将陆议乘虚断围，南军败绩，先主引退而道隔，权不得还，故率将所领降于魏。拜镇南将军。〕进能徽音，退不失德。〔《蜀志》曰：魏文帝谓权曰：君舍逆效顺，欲追踪陈、韩耶？权对曰：臣过受刘氏殊遇，降吴不可，还蜀无路，是以归命。且败军之将，获免为幸，何古人之可慕，先主薨问至魏，群臣咸贺，权独否。后为车骑将军，卒。〕六合纷纭，民心将变。鸟择高梧，臣须顾盼。〔鸟择木，已见上文。〕

公瑾英达，朗心独见。披草求君，定交一面。〔崔寔《本论》曰：且观世人之相论也，徒以一面之交，定臧否之决。〕桓桓魏武，外讬霸迹。志掩衡霍，恃战忘敌。〔衡霍，二山，在吴之境。〕卓卓若人，曜奇赤壁。三光参分，宇宙暂隔。〔《淮南子》曰：夫道，纮宇宙而章三光。高诱曰：三光，日、月、星也。〕

子布擅名，遭世方扰。抚翼桑梓，息肩江表。〔《吴志》曰：张昭，彭城人也。汉末大乱，徐方士民，多避难杨土，昭南渡江，孙策创业，命昭为良史，抚军中郎将。升堂拜母，如比肩之旧，文武之事，一以委昭。班固《汉书》述曰：携手遯秦，抚翼俱起。《毛诗》曰：惟桑与梓，必恭敬止。《左氏传》郑成公子驷曰：请息肩于晋。〕王略威夷，吴魏同宝。〔应玚《释宾》曰：九有威夷，始失其政。〕遂献宏谟，匡此霸道。〔《史记》商鞅曰：吾说孝公以霸道，其意欲之。〕桓王之薨，大业未纯。把臂讬孤，惟贤与亲。〔《吴志》曰：孙策临亡，弟权讬昭，昭率群寮立而辅之。《东观汉记》张堪把朱晖臂曰：欲以妻子讬朱生。〕辍哭止哀，临难忘身。成此南面，寔由老臣。〔《吴志》张昭谓权曰：昔太后桓王，不以老臣属陛下，而以陛下属老臣。〕才为世出，世亦须才。〔《苏武答李陵书》曰：每念足下，才为世出，器为时出。〕得而能任，贵在无猜。

昂昂子敬，拔迹草莱。荷檐吐奇，乃构云台。〔《吴志》曰：初肃见权，说权曰：为将军计，惟有鼎足江东，以观天下之衅，然后建号帝王，以图天下。陆机《谢平原表》曰：振影拔迹。《庄子》曰：农夫无草莱之事。《淮南子》曰：云台之高。高诱曰：高际於云，故曰云台。〕

子瑜都长，体性纯懿。谏而不犯，正而不毅。〔都长，谓体貌都闲而雅性长厚也。谢承《后汉书》曰：朱皓德行纯懿。《礼记》曰：事亲有隐而无犯。郑玄曰：无犯颜色谏也。《论语》曰：事父母几谏。〕将命公庭，退忘私位。〔《吴志》曰：建安二十年，权遣使蜀，通好刘备，与弟亮但公会相见，无私面。《论语》曰：将命者出。《毛诗》曰：公庭万舞。〕岂无鹡鸰，固慎名器。〔毛诗曰：鹡鸰在原，兄弟急难。《左氏传》仲尼曰：惟器与名，不可以假人。〕

伯言蹇蹇，以道佐世。〔蹇蹇，已见上文。〕出能勤功，入能献替。〔《国语》史黯谓赵简子曰：夫事君者，谏过而赏善，荐可而替不，献能而进贤。〕谋宁社稷，解纷挫锐。〔《老子》曰：挫其锐，解其纷。〕正以招疑，忠而获戾。〔《吴志》曰：逊为丞相，太子有不安之议。逊上疏陈太子正统，宜有盘石之固，鲁王藩臣，当使宠秩有差，彼此得所，上下获安，谨叩头流血以闻。书三四上，太传吴粲坐数与逊交书，下狱死。权累遣中使责让逊，逊，愤恚致卒。〕

元叹穆远，神和形检。如彼白珪，质无尘玷。〔《毛诗》曰：白圭之玷，尚可磨也。斯言之玷，不可为也。《东观汉记》杜诗《荐伏湛》曰：自行束脩，讫无毁玷。〕立上以恒，匡上以渐。〔《吴志》曰：雍访及政职所宜，辄密以闻。若见纳用，则归之上，不用，终不宣渫。《周易》曰：君子以言有物，而行有恒。〕清不增洁，浊不加染。〔言得清浊之宜也。清浊，已见上文。〕

仲翔高亮，性不和物。〔《吴志》曰：翻性不协俗，多见毁谤。〕好是不群，折而不屈。屡摧逆麟，直道受黜。〔《吴志》曰：翻数犯颜谏诤，权不能悦。权与张昭论及神仙，翻指昭曰：彼皆死人而语神仙，俗岂有仙人也！权积怒非一，遂徙翻交州。班固《汉书》赞曰：大雅卓尔不群。《韩子》曰：龙之为虫也，扰柔，可狎而骑。然其喉下有逆鳞径寸之处，若婴之，则杀人。人主有逆鳞，说者婴之，则不几矣。《论语》，柳下惠曰：直道而事人，焉往而不三黜。〕叹过孙阳，放同贾屈。〔《楚辞》曰：骥踌躇於弊輂兮，遇孙阳而得代。王逸曰：孙阳，伯乐姓名也。《孔丛子》子高对魏王曰：驽骥同辕，伯乐为之咨嗟，玉石相糅，和氏为之叹息。《汉书》曰：天子以贾谊任公卿之位，绛灌之属害之，乃毁谊，天子亦疏之，以谊为长沙王太傅。谊既適去，意不自得，及度湘水，为赋以吊屈原。屈原，楚贤臣也，被谗放逐，作《离骚》。谊追伤之，因以自谕。〕

诜诜众贤，千载一遇。〔毛苌《诗传》曰：诜诜，众多也。千载一遇。已见上文。〕整辔高衢，骧首天路。〔《鹦鹉赋》曰：蓐收整辔。《登楼赋》曰：假高衢而骋力。邹阳上书曰：蛟龙骧首奋翼。枚乘《乐府诗》曰：天路隔无期。〕仰挹玄流，俯弘时务。〔毛苌《诗传》曰：挹，〈奭斗〉也。〕名节殊涂，雅致同趣。〔《周易》曰：殊涂同归。嵇康《赠秀才诗》曰：仰募同趣。〕日月丽天，瞻之不坠。〔《周易》曰：日月丽乎天！《礼记》曰：夫日、月、星辰，所以瞻仰也，非此族也，不在祀典。《吕氏春秋》曰：德行昭美，比於日月，不可息也。〕仁义在躬，用之不匮。〔《论语比考谶》曰：仁义在身，行之可强。《毛诗》曰：孝子不匮。毛苌曰：匮，竭也。〕尚想重晖，载挹载味。〔羊秀《卫公诔》曰：仰晞遐风，重晖冠世。〕后生击节，懦夫增气。〔《魏略》王朗答太祖曰：承旨之日，抚掌击节。《孟子》曰：闻伯夷之风者，贪夫廉，懦夫有立志。〕

《文选》　唐·李善注



