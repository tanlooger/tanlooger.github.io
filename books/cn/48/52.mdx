---
---
---
title: 卷五十二 论二
---

【王命论】

〔善曰：王命，帝王受命也。《汉书》曰：彪遭王莽败，光武即位於异州。时隗嚣据陇拥众，嚣问彪曰：往者周亡，战国并争，天下分裂，意者从横之事，复起於今乎？〕

※班叔皮

昔在帝尧之禅曰：咨尔舜，天之历数在尔躬。舜亦以命禹。〔善曰：《论语》文也。《尚书》帝曰：来，禹，予懋乃德，嘉乃丕绩，天之历数在汝躬，汝终陟元后。孔安国曰：历数，谓天道也。元后，天子也。《尔雅》曰：命，告也。〕暨于稷契，咸佐唐虞，光济四海，奕世载德，至于汤，武而有天下。〔善曰：稷，武王之祖也。契，成汤之祖也。杜预《左氏传注》曰：暨，至也。《国语》祭公谋父曰：奕世载德。孔安国《尚书传》曰：载，行也。〕虽其遭遇异时，禅代不同，至于应天顺人，其揆一焉。〔善曰：《周易》曰：汤武革命，顺乎天，应乎人。《孟子》曰：先圣后圣，其揆一也。〕是故刘氏承尧之祚，氏族之世，著于《春秋》〔善曰：《汉书赞》曰：春秋晋史蔡墨有言，陶唐氏既衰，其后有刘累，范氏其后也。范氏为晋士师，鲁文公世出奔秦，后归于晋，其处者为刘氏。〕唐据火德，而汉绍之。〔善曰：《帝系》曰：帝尧封于唐，为火德。《汉书赞》曰：汉承尧运，德祚已盛。断蛇著符，旗帜尚赤，协于火德，自然之应，得天统矣。〕始起沛泽，则神母夜号，以彰赤帝之符。〔善曰：《汉书》曰：高祖夜径泽中，有大蛇当径，高祖乃拔剑斩蛇。后人来至蛇所，有一老妪，夜哭曰：吾子，白帝子也，化为蛇当道，今者赤帝子斩之。又曰：高祖立为沛公，旗帜皆赤，由是知所杀蛇白帝子，杀者赤帝子故也。〕由是言之，帝王之祚，必有明圣显懿之德，〔善曰：《春秋河图揆命篇》曰：仓戏农黄，三阳翼天德圣明。《法言》曰：昔在有熊高阳、高辛、唐虞三代，咸有显懿，故天因而祚之。〕丰功厚利积累之业。〔善曰：《史记》崇侯虎曰：西伯积善累德，诸侯皆乡之。〕然后精诚通于神明，流泽加於生民。〔善曰：《孝经》子曰：孝悌之至，通於神明。《尚书》周公曰：道洽政治，泽润生民。〕故能为鬼神所福飨，天下所归往。〔善曰：《孟子》万章曰：尧荐舜如何？曰：使之主祭，百神享之，使之主事，事治而百姓安之。《易乾凿度》曰：王者天下所归。《韩诗外传》曰：王者往也，天下往之，谓之王也。〕未见运世无本，功德不纪，而得倔起在此位者也。〔善曰：世运，五行更运，相次之世也。不纪，不为人所记也。春秋元命苞曰：五德之运，应录次相代。《埤苍》曰：崛，特起也，崛与倔同。〕世俗见高祖兴於布衣，不达其故，〔善曰：《汉书》曰：高祖曰：吾以布衣取天下。《家语》孔子曰：舜起布衣，而终以帝也。〕以为適遭暴乱，得奋其剑，〔善曰：適，犹遇也。《汉书》高祖曰：吾提三尺剑取天下。〕游说之士，至比天下於逐鹿，幸捷而得之。〔善曰：《汉书》隗嚣曰：秦失其鹿，刘季逐而掎之，时人复知汉乎！《太公六韬》曰：取天下若逐野鹿，得鹿，天下共分其肉。〕不知神器有命，不可以智力求。〔韦昭曰：神器，天子玺符服御之物。善曰：《老子》曰：天下神器，不可为也，为者败之也。〕悲夫！此世之所以多乱臣贼子者也。〔善曰：《孟子》曰：孔子成《春秋》而乱臣贼子惧。〕若然者，岂徒闇於天道哉？又不睹之於人事矣！

夫饿馑流隶，饥寒道路。〔善曰：《说文》曰：饿，饥也。《穀梁传》曰：五穀不升，谓之馑。流隶，流移贱隶也。《左氏传》曰：人有十等，舆臣隶也。馑或为殣。荀悦曰：道瘗，谓之殣也。〕思有短褐之袭，檐石之蓄，〔韦昭曰：短为裋。裋，襦也。毛布曰褐。《说文》曰：袭，重衣也。《字林》曰：袭，大箧也。晋灼曰：无一檐与一斛之馀。〕所愿不过一金，终於转死沟壑。〔韦昭曰：一斤为一金。善曰：孟子谓滕文公曰：为人父母，使老稚转乎沟壑，恶在为人父母也。〕何则？贫穷亦有命也。〔善曰：《墨子》曰：贫富治乱，固有天命，不可损益也。〕况乎天子之贵，四海之富，神明之祚，可得而妄处哉？〔善曰：《礼记》孔子曰：舜其大孝也与，尊为天子，富有四海之内，宗庙飨之，子孙保之。《法言》曰：天因祚之，为神明主也。〕故虽遭罹厄会，窃其权柄，勇如信、布，强如梁、籍，成如王莽，然卒润镬伏锧，烹醢分裂。〔善曰：《史记》曰：项籍，其季父项梁。陈胜等起，梁为楚上柱国，军下邳，自号武信君。北至定陶，再破秦军，后秦大破之，项梁死。〕又况么么不及数子，而欲闇干天位者也？〔善曰：《鹖冠子》曰：无道之君，任用么么，动则烦浊。有道之君，任用俊雄，动则明白。《通俗文》曰：不长曰么，细小曰么。《尔雅》曰：干，求也。〕是故驽蹇之乘，不骋千里之途；〔善曰：《广雅》曰：驽，骀也。今谓马之下者为驽。王逸《楚辞注》曰：蹇，跛也。《吕氏春秋》曰：所为贵骥者，为其一日千里也。〕燕雀之畴，不奋六翮之用；〔善曰：《史记》：陈涉曰：燕雀安知鸿鹄之志哉？《韩诗外传》盖贲曰：夫鸿鹄一举千里，所恃者六翮耳。〕楶棁之材，不荷栋梁之任；〔应劭曰：《尔雅》曰：栭谓之楶。棁，朱儒柱。善曰：《说文》曰：栭，枅上标。《周易》曰：栋隆之吉，不挠乎下也。楶音节。〕斗筲之子，不秉帝王之重。〔《音义》曰：筲，竹笤也，受一斗。善曰：《论语》，子曰：斗筲之人，何足算也。〕《易》曰：鼎折足，覆公餗。有胜其任也。〔善曰：《周易》鼎卦之辞也。《说文》曰：鬻，鼎实也。鬻与餗同，音速。〕

当秦之末，豪杰共推陈婴而王之，婴母止之曰：自吾为子家妇，而世贫贱，卒富贵不祥。不如以兵属人，事成，少受其利。不成，祸有所归。婴从其言，而陈氏以宁。〔善曰：《史记》文。〕王陵之母，亦见项氏之必亡，而刘氏之将兴也。是时陵为汉将，而母获於楚。有汉使来，陵母见之，谓曰：愿告吾子，汉王长者，必得天下，子谨事之，无有二心。遂对汉使伏剑而死，以固勉陵。其后果定於汉，陵为宰相封侯。〔善曰：《史记》文。〕夫以匹妇之明，犹能推事理之致，探祸福之机，〔善曰：《白虎通》曰：庶人称匹夫何？言其夫妻为偶也。郑玄《周礼注》曰：致，犹会也。〕全宗祀於无穷，垂册书於春秋，而况大丈夫之事乎？〔张晏曰：册书，《史记》也。晋灼曰：至周名春秋，考纪也。善曰：《孟子》曰：富贵不能淫，贫贱不能移。此之谓大丈夫也。〕是故穷达有命，吉凶由人。〔善曰：《吕氏春秋》曰：道德於此，穷达一也。《左氏传》周内史叔兴曰：吉凶由人。〕婴母知废，陵母知兴，审此二者，帝王之分决矣！

盖在高祖，其兴也有五：一曰帝尧之苗裔，二曰体貌多奇异，〔善曰：《汉书》曰：高祖为人，隆准而龙颜，美须髯，左股有七十二黑子。〕三曰神武有徵应，〔善曰：徵应，谓下众瑞也。〕四曰宽明而仁恕，〔善曰：《汉书》曰：高祖宽仁爱人，意豁如也。〕五曰知人善任使。〔善曰：高祖任张良以运筹，委萧何以关内是也。〕加之以信诚好谋，达於听受，见善如不及，用人如由己〔善曰：《论语》子曰：见善如不及。〕从谏如顺流，趣时如响起。〔善曰：《左氏传》叔向曰：齐桓公从善如流。《周易》曰：变通者，趣时者也。〕当食吐哺，纳子房之策；〔善曰：《汉书》：郦食其欲立六国后，汉王以问张良，良发八难。汉王辍食吐哺曰：竖儒，几败乃公事。〕拔足挥洗，揖郦生之说。〔善曰：《汉书》曰：郦食其求见，沛公方踞床使两女子洗足。郦生不拜，长揖曰：足下必欲诛无道秦，不宜踞见长者。沛公起，摄衣谢之，延上坐。食其说沛公袭陈留。〕悟戍卒之言，断怀土之情；〔善曰：《汉书》曰：高祖西都洛阳，戍卒娄敬说上曰：陛下都洛阳，不便，不如入关，据秦之固。是日车驾西都长安。〕高四皓之名，割肌肤之爱。〔善曰：《汉书》曰：上欲废太子，立戚夫人子赵王如意。吕后不知所为，张良曰：顾上有所不能致四人，令太子为书，卑辞安车，请以为客。令上见之，则一助也。於是太子迎四人至。上破黥布归，愈欲易太子。及置酒，太子侍，四人者从，上乃惊曰：吾求公，公逃避我，今公何自从吾儿游？烦公幸卒调护太子，竟不易太子者，良本招此四人之力也。〕举韩信於行阵，收陈平於亡命。〔善曰：《汉书》曰：萧何荐韩信於汉王，於是汉王斋戒设坛场，拜信为大将军。又曰：陈平亡楚来降，汉王与语说之，使骖乘，监诸将。〕英雄陈力，群策毕举。此高祖之大略，所以成帝业也。〔善曰：《庄子》许由曰：我为汝言其大略。《广雅》曰：略，法也。〕若乃灵瑞符应，又可略闻矣。〔善曰：略，粗也。〕初刘媪妊高祖而梦与神遇，震电晦冥，有龙蛇之怪。〔善曰：《汉书》曰：高祖母媪，尝息大泽之陂，梦与神遇。是时雷电晦冥，父往视，则见蛟龙於其上。已而有娠，遂产高祖。《说文》曰：妊，孕也。〕及长而多灵，有异於众。是以王武感物而折契，吕公睹形而进女。〔善曰：《汉书》曰：高祖常从王媪、武负贳酒，时饮醉卧。武负、王媪见其上常有怪，岁竟，此两家常折券弃债。又曰：吕公见高祖曰：臣少好相人，相人多矣，无如季相。臣有息女，愿为箕帚妾也。〕秦皇东游，以厌其气；吕后望云，而知所处。〔善曰：《汉书》秦始皇帝曰：东南有天子气，於是东游以厌当之。高祖隐於芒砀山泽间，吕后与人俱求，常得之。高祖怪问，吕后曰：季所居上常有云气，故从往，常得季。《说文》曰：厌，塞也。〕始受命则白蛇分，西入关则五星聚。〔善曰：白蛇分，已见上文。《汉书》曰：元年，冬十月，五星聚於东井，沛公至霸上也。〕故淮阴留侯谓之天授，非人力也。〔善曰：《汉书》韩信谓高祖曰：且陛下天授，非人力也。又曰：张良数以太公兵法说沛公，沛公喜，常用其策。为他人言，皆不省。良曰：沛公殆天授，故遂从之。〕

历古今之得失，验行事之成败，稽帝王之世运，考五者之所谓，取舍不厌斯位，符瑞不同斯度。〔韦昭曰：厌，合也。〕而苟昧权利，越次妄据，外不量力，内不知命。〔善曰：《左氏传》曰：息侯伐郑。君子曰：不量力。《论语》孔子曰：不知命，无以为君子。〕则必丧保家之主，失天年之寿。〔善曰：《左氏传》曰：赵孟过郑，印段赋蟋蟀，赵孟曰：保家之主也。《庄子》，弟子问於庄子曰：山中之木，以不材得终其天年也。〕遇折足之凶，伏斧钺之诛。英雄诚知觉寤，畏若祸戒，超然远览，渊然深识。收陵婴之明分，绝信、布之觊觎，〔善曰：《左氏传》师服曰：下无觊觎。杜预曰：下不敢望上位也。《说文》曰：觊、幸也。觎，欲也。〕距逐鹿之瞽说，审神器之有授。贪不可冀，无为二母之所笑，〔韦昭曰：几，望也。今本作冀。〕则福祚流于子孙，天禄其永终矣！〔善曰：《尚书》曰：四海困穷，天禄永终。〕

【典论论文一首】

※魏文帝

文人相轻，自古而然。傅毅之於班固，伯仲之间耳，而固小之，与弟超书曰：武仲以能属文，为兰台令史，下笔不能自休。〔伯仲，喻兄弟之次也。言胜负在兄弟之间，不甚相逾也。范晔《后汉书》曰：班超，字仲升，徐令彪之少子也。〕夫人善於自见，而文非一体，鲜能备善，是以各以所长，相轻所短。里语曰：家有弊帚，享之千金。斯不自见之患也。〔《东观汉记》曰：吴汉入蜀都，纵兵大掠。上诏让汉曰：城降，孩儿老母口万数，一旦放兵纵火，闻之可为酸鼻。家有弊帚，享之千金。禹宗室子孙，故尝更职，何忍行此。杜预《左氏传注》曰：亨，通也。亨或为享。〕

今之文人，鲁国孔融文举，广陵陈琳孔璋，山阳王粲仲宣，北海徐幹伟长，陈留阮瑀元瑜，汝南应玚德琏，东平刘桢公幹，斯七子者，於学无所遗，於辞无所假，咸以自骋骥騄於千里，仰齐足而并驰，以此相服，亦良难矣。〔千里，已见上文。毛苌《诗传》曰：田猎齐足，尚疾也。〕盖君子审已以度人，故能免於斯累，〔《吕氏春秋》曰：君子必审诸己，然后任人。《楚辞》曰：羌内恕己以量人。王逸曰：量，度也。〕而作《论文》。

王粲长於辞赋，徐幹时有齐气，然粲之匹也。〔言齐俗文体舒缓，而徐幹亦有斯累。《汉书·地理志》曰：故齐诗曰：子之还兮，遭我乎峱之间兮。此亦舒缓之体也。〕如粲之《初征》《登楼》《槐赋》《征思》，幹之《玄猿》《漏卮》《圆扇》《橘赋》，虽张蔡不过也。然於他文，未能称是。琳瑀之章、表、书、记，今之隽也。应玚和而不壮，刘桢壮而不密。孔融体气高妙，有过人者，然不能持论，理不胜词，〔《汉书》：东方朔枚皋不根持论。《孔丛子》平原君谓公孙龙曰：公无复与孔子高辩事也。其理胜於辞，公辞胜於理。〕以至乎杂以嘲戏，及其所善，杨班俦也。

常人贵远贱近，向声背实，又患闇於自见，谓己为贤。夫文本同而末异。盖奏议宜雅，书论宜理，铭诔尚实，诗赋欲丽。此四科不同，故能之者偏也，唯通才能备其体。

文以气为主，气之清浊有体，不可力强而致。譬诸音乐，曲度虽均，节奏同检，〔《苍颉篇》曰：检，法度也。〕至於引气不齐，巧拙有素，虽在父兄，不能以移子弟。〔《桓子新论》曰：惟人心之所独晓，父不能以禅子，兄不能以教弟也。〕

盖文章经国之大业，不朽之盛事。年寿有时而尽，荣乐止乎其身，二者必至之常期，未若文章之无穷。是以古之作者，寄身於翰墨，见意於篇籍，不假良史之辞，不讬飞驰之势，而声名自传於后。故西伯幽而演《易》，周旦显而制礼，〔司马迁书曰：西伯拘而演《周易》。〕不以隐约而弗务，不以康乐而加思。〔《周易》曰：隐约者，观其不慑惧。〕夫然，则古人贱尺璧而重寸阴，惧乎时之过已。〔《淮南子》曰：圣人不贵尺之璧，而重寸之阴，时难得而易失。《孔丛子》孔子曰：不读《易》，则不知圣人之心，必不使时过已也。〕而人多不强力，贫贱则慑於饥寒，富贵则流於逸乐，〔郑玄《礼记注》曰：慑，恐惧也。贾逵《国语注》曰：流，放也。〕遂营目前之务，而遗千载之功。日月逝於上，体貌衰於下，忽然与万物迁化，斯志士之大痛也。〔古诗曰：奄忽随物化，荣名以为宝。〕融等已逝，唯幹著论，成一家言。

【六代论一首】〔论夏、殷、周、秦、汉、魏也。〕

※曹元首

〔《魏氏春秋》曰：曹冏，字元首，少帝族祖也。是时天子幼稚，冏冀以此论感悟曹爽，爽不能纳，为弘农太守。少帝，齐王芳也。〕

昔夏殷周之历世数十，而秦二世而亡。〔《纪年》曰：凡夏自禹以至于桀，十七王。殷自成汤灭夏以至于受，二十九王。《大戴礼》曰：殷为天子二十馀世，而周受之。周为天子三十馀世，而秦受之。秦为天子二世而亡。何？殷周有道而长，秦无道而暴也。〕何则？三代之君，与天下共其民，故天下同其忧；秦王独制其民，故倾危而莫救。夫与人共其乐者，人必忧其忧，与人同其安者，人必拯其危。先王知独治之不能久也，故与人共治之。〔班固《汉书》赞曰：孝宣帝称曰：与我共此者，其唯良二千石乎？〕知独守之不能固也，故与人共守之。〔班固《汉书》赞曰：昔周盛，则周召相，其治致刑措，襄则五伯扶其弱，与共守之。〕兼亲疏而两用，参同异而并进。是以轻重足以相镇，亲疏足以相卫，并兼路塞，逆节不生。〔贾谊《过秦》曰：秦并兼诸侯，山东三十郡。《汉书》主父偃说上曰：今以法割削诸侯，则逆节萌起。〕及其襄也，桓文帅礼；〔齐桓，晋文。〕苞茅不贡，齐师伐楚；宋不城周，晋戮其宰。〔《左氏传》曰：齐侯伐楚，楚子使与师言曰：不虞君之涉吾地，何故？管仲对曰：尔贡苞茅不入，王祭不共，无以缩酒，寡人是徵。又曰：晋魏舒合诸侯之大夫于翟泉，将以城成周。宋仲几不受功，曰：滕、薛、郳，吾役也。为宋役，亦职也。士伯怒曰：必以仲几为戮。乃执仲几，归诸京师。〕王纲弛而复张，诸侯傲而复肃。二霸之后，浸以陵迟。〔《汉书》曰：二霸之后，浸以陵迟。〕吴楚凭江，负固方城。虽心希九鼎，而畏迫宗姬。〔《左氏传》屈完对齐侯曰：楚国方城以为城，汉水以为池。又曰：楚子观兵于周疆，问鼎之大小轻重焉。王孙满对曰：周德虽襄，天命未改；鼎之轻重，未可问也。〕奸情散於胸怀，逆谋消於唇吻。斯岂非信重亲戚，任用贤能，枝叶硕茂，本根赖之与？〔班固《汉书》述曰：公族蕃滋，枝叶硕茂。〕自此之后，转相攻伐，吴并於越，晋分为三，鲁灭於楚，郑兼於韩。〔《史记》曰：越王勾践自会稽归，拊循其士民、伐吴，大破之，吴王自杀。又曰：魏武侯、韩哀侯、赵敬侯灭晋后，而三分其地。又曰：楚考烈王伐灭鲁。又曰：韩哀灭郑，并其国。〕暨乎战国，诸姬微矣。唯燕卫独存，然皆弱小，西迫强秦，南畏齐楚，救於灭亡，匪遑相。至於王赧，降为庶人，犹枝幹相持，得居虚位。海内无主，四十馀年。〔班固《汉书》赞曰：暨于王赧，降为庶人，用天年终，号位已绝於天下，尚犹枝叶相持，莫得居其虚位。海内无主，四十馀年也。〕秦据势胜之地，骋谲诈之术，征伐关东，蚕食九国。〔班固《汉书》赞曰：秦据势胜之地，骋狙诈之兵，蚕食山东，一切取胜。贾谊《过秦》曰：九国之师，遁逃而不敢进。〕至於始皇，乃定天位。〔《尚书》曰：天位艰哉。〕旷日若彼，用力若此。〔班固《汉书》赞曰：至始皇乃并天下，以德若彼，用力如此，其艰难也。〕岂非深根固蒂不拔之道乎？〔《老子》曰：有国之母，可以长久，是谓深根固蒂，长生久视之道。班固《汉书》赞曰：所以亲亲贤贤，襃表功德，深根固本，为不可拔者也。〕《易》曰：其亡其亡，系于苞桑。周德其可谓当之矣。〔《周易》否卦之辞也。郑玄曰：苞，植也，否世之人，不知圣人有命，咸云其将亡矣。其将亡矣，而圣乃自系於植桑，不亡也。王弼曰：心存将危，乃得固也。〕

秦观周之弊，将以为以弱见夺，於是废五等之爵，立郡县之官，〔班固《汉书》赞曰：秦既称帝，患周之败，以为诸侯力争，四夷交侵，以弱见夺，於是削去五等。《史记》李斯奏曰：置诸侯不便，始皇於是分天下，以为三十六郡，置守尉监也。〕弃礼乐之教，任苛刻之政。子弟无尺寸之封，功臣无立锥之土，内无宗子以自毗辅，外无诸侯以为蕃卫。〔班固《汉书》赞曰：秦窃自号谓皇帝，而子弟为匹夫，内亡骨肉本根之辅，外亡尺土蕃翼之卫。《庄子》曰：尧舜有天下，子孙无置锥之地。〕仁心不加於亲戚，惠泽不流於枝叶，譬犹芟刈股肱，独任胸腹，浮舟江海，捐弃楫擢。〔《法言》曰：灝灝之海，济楼航之力也。航人无楫，如航何？《通俗文》：擢，谓楫也。〕观者为之寒心，而始皇晏然，自以为关中之固，金城千里，子孙帝王万世之业也。岂不悖哉！〔贾谊《过秦》曰：天下已定，始皇之心，以为关中之固，金城千里，子孙帝王万世之业也。〕是时，淳于越谏曰：臣闻殷周之王，封子弟功臣，千有馀岁。今陛下君有海内，而子弟为匹夫，卒有田常六卿之臣，而无辅弼，何以相救？事不师古而能长久者，非所闻也。〔《史记》曰：齐简公立田常、监止为左右相。田氏杀监止，简公出奔。田氏执简公于徐州，遂杀之。又曰：晋昭公卒，六卿强，公室卑。六卿，谓范氏、中行氏、智氏及赵、韩、魏也。《论语纠滑谶》，曰：陈灭齐，六卿分晋。《尚书》曰：事不师古，以克永代，匪说攸闻。〕始皇听李斯偏说，而绌其义。至身死之日，无所寄付，委天下之重於凡夫之手，讬废立之命於奸臣之口，〔《史记》曰：始皇崩，赵高乃与胡亥，丞相李斯阴破去始皇所封书赐公子扶苏者，而更诈为丞相受始皇遗诏，立子胡亥为太子，更为书赐公子扶苏死。〕至令赵高之徒，诛锄宗室。〔《史记》曰：二世尊用赵高，申法令，乃行诛大臣及诸公子。《春秋合诚图》曰：诛锄民害。〕胡亥少习剋薄之教，长遵凶父之业。〔《史记》曰：赵高故常教胡亥书，及狱律令法事。《史记》太史公曰：商君，其天资刻薄人也。〕不能改制易法，宠任兄弟，而乃师谟申商，谘谋赵高，自幽深宫，委政谗贼，〔《史记》李斯上书二世曰：能明申韩之术，而修商君之法。法修术明，而天下乱者，未之闻也。应劭《汉书注》曰：申不害，韩昭侯相。卫公孙鞅，秦孝公相。李奇曰：法皆深刻无恩。《史记》曰：二世常居禁中，与赵高决事。事无大小，辄决於高。《苍颉篇》曰：委，任之也。〕身残望夷，求为黔首，岂可得哉？〔《史记》曰：二世齐望夷宫，欲祠泾，使使责让赵高以盗事。高惧，乃阴与其女婿咸阳令阎乐谋易上。乐前，即谓二世曰：足下其自为计。二世曰：愿得妻子为黔首。阎乐麾其兵进，二世自杀也。〕遂乃郡国离心，众庶溃叛。〔《尚书》曰：受有亿兆夷人，离心离德。《左氏传》曰：人逃其上曰溃。〕胜、广唱之於前，刘、项毙之於后。〔《史记》曰：吴广为假王，击秦。班固《汉书》赞曰：秦窃自号谓皇帝，而子弟为匹夫。吴陈奋其白挺，刘项随而毙之。〕向使始皇纳淳于之策，抑李斯之论，割裂州国，分王子弟，封三代之后，报功臣之劳，土有常君，民有定主，枝叶相扶，首尾为用，虽使子孙有失道之行，时人无汤、武之贤，奸谋未发，而身已屠戮，何区区之陈项，而复得措其手足哉？故汉祖奋三尺之剑，驱乌集之众？〔曾子曰：乌合之众，初虽相欢，后必相咋也。〕五年之中，而成帝业。〔《汉书》曰：高祖五年，斩羽东城，即皇帝位於汜水之阳。〕自开辟以来，其兴功立勋，未有若汉祖之易者也。夫伐深根者难为功　摧枯朽者易为力，理势然也。〔班固《汉书》赞曰：汉无尺土之阶，繇一剑之任，五年而成帝业。书传所未尝有焉。何则？古代相革，皆承圣王之烈，今汉独收孤秦之毙。镌金石者难为功，摧枯朽者易为力，其势然也。〕

汉鉴秦之失，封植子弟。及诸吕擅权，图危刘氏，〔《汉书》：太后崩，上将军吕禄、相国吕产专兵秉政，谋作乱。贾逵《国语注》曰：权秉，即柄字也。〕而天下所以不能倾动，百姓所以不易心者，徒以诸侯强大，盘石胶固。〔《汉书》宋昌曰：高帝王子弟，所谓盘石之宗也。《庄子》曰：待胶漆而固者，是侵其德者也。范晔《后汉书》曰：郑泰曰：以胶固之众，当解合之势。〕东牟朱虚，授命於内；齐代吴楚，作卫於外，故也。〔《汉书》宋昌曰：诸吕擅权专制，太尉卒以灭之。内有朱虚东牟之亲，外畏吴楚齐代之强。又曰：齐悼惠王肥，高祖六年立。又曰：齐悼惠王子章，高后封为朱虚侯，章弟兴居为东牟侯。〕向使高祖踵亡秦之法，〔王逸《楚辞注》曰：踵，继也。〕忽先王之制，则天下已传，非刘氏有也。然高祖封建，地过古制，大者跨州兼域，小者连城数十，上下无别，权侔京室，故有吴楚七国之患。〔班固《汉书》赞曰：汉兴，惩戒亡秦孤立之败，於是封王子弟。大者跨州兼郡，小者连城数十，宫室百官，制同京师。〕贾谊曰：诸侯强盛，长乱起奸，夫欲天下之治安，莫若众建诸侯而少其力，令海内之势，若身之使臂，臂之使指，则下无背叛之心，上无诛伐之事。文帝不从。〔《汉书》贾谊上疏之文。〕至於孝景，猥用朝错之计，削黜诸侯。亲者怨恨，疏者震恐，吴楚唱谋，五国从风，兆发高祖，衅成文景，由宽之过制，急之不渐故也。〔《汉书》曰：朝错数言吴过可削，文帝宽不忍罚。及景帝即位，错曰：高帝初定天下，诸子弱，故大封同姓，今吴谋作乱逆，削之亦反，不削亦反。於是方议削吴。吴王恐，因欲发谋举事。诸侯既新削罚，震恐，多怨错。及吴先起兵，胶西、胶东、淄川、济南、楚、赵亦皆反。猥，曲也。〕所谓末大必折，尾大难掉。〔《左氏传》楚子问於申无宇曰：国有大城，何如？对曰：末大必折，尾大不掉，君所知也。杜预曰：折，折其本也。〕尾同於体，犹或不从，况乎非体之尾，其可掉哉？

武帝从主父之策，下推恩之命。自是之后，齐分为七，赵分为六，淮南三割，梁代五分，〔《汉书》主父偃说上曰：今诸侯或连城数十，原陛下令诸侯，得推恩分子弟，以地，侯之，彼人人喜得所愿。上以德施，实分其国，必稍自销弱矣。上从其计。又，班固赞曰：武帝施主父之策，下推恩之令，使诸侯得分户邑，以封子弟，不行黜陟，而国自析。自是齐分为七，赵分为六，梁分为五，淮南分为三也。〕遂以陵迟，子孙微弱，衣食租税，不豫政事，〔班固《汉书》赞曰：景帝遭七国之难，抑损诸侯，诸侯唯得衣食租税，不与政事。〕或以酎金免削，或以无后国除。〔《汉书》曰：列侯坐献黄金酎祭宗庙，不如法，夺爵者百六人。《汉仪注》：王子为侯，侯岁以户口酎黄金於汉庙，皇帝临受献金，助祭。大祀曰饮酎，饮酎受金，小不如斤两，色恶者，王削县，侯免国。《汉书》曰：赵哀王福薨，无子，国除。〕至於成帝，王氏擅朝，刘向谏曰："臣闻公族者，国之枝叶，枝叶落，则本根无所庇荫，方今同姓疏远，母党专政，排摈宗室，孤弱公族，非所以保守社稷，安固国嗣也。〔《汉书》刘向上疏之文。〕其言深切，多所称引。成帝虽悲伤叹息，而不能用。〔《汉书》曰：成帝即位，向数上疏言得失，陈法戒。书数十上，以助观览，补遗缺。上虽不能尽用，然嘉其言，常嗟叹之。〕至乎哀平，异姓秉权，假周公之事，而为田常之乱。高拱而窃天位，一朝而臣四海，汉宗室王侯，解印释绶，贡奉社稷，犹惧不得为臣妾，或乃为之符命，颂莽恩德，岂不哀哉！〔班固《汉书》赞曰：至哀平之际，王莽知中外殚微，因母后之权，假伊、周之称，诈谋既成，遂据南面之尊，汉诸侯王，厥角稽首，奉上玺韨，唯恐在后，或乃称美颂德，以求容媚，岂不哀哉！田常篡齐，已见上文。《汉书》曰：王莽废汉藩王，广陵王嘉献符命，封扶策侯。又曰：郚卿侯闵以莽篡位，献神书言莽，得封列侯。郚音吾。〕由斯言之，非宗子独忠孝於惠文之间，而叛逆於哀平之际也，徒以权轻势弱，不能有定耳。

赖光武皇帝挺不世之姿，〔杜笃《论都赋》曰：于时圣帝，兼不世之姿。〕禽王莽於已成，绍汉祀於既绝，斯岂非宗子之力耶？而曾不鉴秦之失策，袭周之旧制，踵亡国之法，而侥幸无疆之期。至於桓灵，奄竖执衡，〔范晔《后汉书》曰：桓帝立，曹腾以定策功，迁大长秋。又曰：灵帝时，大将军窦武谋诛中官，曹节矫诏诛武等。郑玄《尚书注》曰：称上曰衡。〕朝无死难之臣，外无同忧之国，君孤立於上，臣弄权於下，〔班固《汉书》序曰：汉兴，惩戒亡秦孤立之败。〕本末不能相御，身手不能相使。由是天下鼎沸，奸凶并争，〔张超笺曰：中外云扰，万夫鼎沸。〕宗庙焚为灰烬，宫室变为蓁薮。〔杜预《左氏传注》曰：烬，火馀木也。居九州之地，而身无所安处，悲夫！〕

魏太祖武皇帝躬圣明之资，兼神武之略，〔晋灼《汉书注》曰：资，材量也，〕耻王纲之废绝，愍汉室之倾覆，龙飞谯沛，凤翔衮豫，〔《魏志》曰：太祖武皇帝，沛国谯人，为衮州牧，后太祖迁都於许，许属豫州。《东京赋》曰：龙飞白水，凤翔参墟。〕扫除凶逆，剪灭鲸鲵。〔《左氏传》曰：楚子曰：古者明王伐不敬，取其鲸鲵而封，以为大戮。杜预曰：鲸鲵，大鱼，以喻不义之人也。〕迎帝西京，定都颖邑。〔《魏志》曰：天子东迁，败於曹阳。太祖乃遣曹洪将兵，西迎天子还雒，董昭劝太祖都许。《汉书》：颍川郡有许县。〕德动天地，义感人神。汉氏奉天，禅位大魏。大魏之兴，于今二十有四年矣。观五代之存亡，而不用其长策；睹前车之倾覆，而不改其辙迹。〔《晏子》曰：谚曰：前车覆后车戒也。〕子弟王空虚之地，君有不使之民；宗室窜於闾阎，不闻邦国之政。权均匹夫，势齐凡庶，内无深根不拔之固，外无盘石宗盟之助，非所以安社稷，为万代之业也。〔《左氏传》曰：周之宗盟，异姓为后。〕且今之州牧郡守，古之方伯诸侯，皆跨有千里之土，兼军武之任，或比国数人，或兄弟并据。而宗室子弟，曾无一人间厕其间，与相维持，非所以强干弱枝，备万一之虑也。〔班固《汉书》赞曰：徙吏二千石於诸陵，盖亦强干弱枝也。〕今之用贤，或超为名都之主，或为偏师之帅。而宗室有文者，必限以小县之宰，有武者，必置於百人之上，使夫廉高之士，毕志於衡轭之内，〔衡轭，车之衡轭也，言王者之御群臣，犹人之御牛马。故以衡轭喻焉，毕志其内，未得骋其骏足也。〕才能之人，耻与非类为伍，非所以劝进贤能，襃异宗族之礼也。

夫泉竭则流涸，根朽则叶枯，枝繁者荫根，条落者本孤。故语曰：百足之虫，至死不僵，扶之者众也。〔《鲁连子》曰：百足之虫，至断不蹶者，持之者众也。〕此言虽小，可以譬大。〔司马相如《谏猎书》曰：此言虽小，可以喻大。〕且墉基不可仓卒而成，威名不可一朝而立。〔《文子》曰：人主之有人，犹城之有基，木之有根。根深即本固，基厚即上安也。〕皆为之有渐，建之有素，譬之种树，久则深固其根本，茂盛其枝叶。若造次徙於山林之中，植於宫阙之下，虽壅之以黑坟，暖之以春日，〔《尚书》曰：厥土惟黑坟。孔安国曰：色黑而坟起也。〕犹不救於枯槁，何暇繁育哉？夫树犹亲戚，土犹士民，建置不久，则轻下慢上，平居犹惧其离叛，危急将如之何？是圣王安而不逸，以虑危也；存而设备，以惧亡也。故疾风卒至，而无摧拔之忧，天下有变，而无倾危之患矣。

【博弈论一首】

〔《系本》曰：乌曹作博。许慎《说文》曰：博，局戏也，六箸十二棋也。杨雄《方言》曰：围棋，自关而东，齐鲁之间谓之弈。〕

※韦弘嗣

〔《吴志》曰：韦曜，字弘嗣，吴郡人。为太子中庶子。时蔡颖亦在东宫，性好博弈，太子和以为无益，令曜论之。后为中书仆射，孙皓诛之。裴松之曰：曜本名昭，史为晋讳改之也。〕

盖君子耻当年而功不立，疾没世而名不称，〔《论语》子曰：君子疾没世而名不称焉。〕故曰：学如不及，犹恐失之。〔《论语》孔子之辞。〕是以古之志士，悼年齿之流迈，而惧名称之不建也。勉精厉操，晨兴夜寐，不遑宁息。经之以岁月，累之以日力。若甯赵之勤，董生之笃，渐渍德义之渊，捷迟道艺之域。〔《吕氏春秋》曰：甯越，中牟之鄙人也。苦耕稼之劳，谓其友曰：何为而可以免此苦耕也？其友曰：莫如学。学三十岁，则可达矣。甯越曰：请以十五岁。人将休，吾将不休，人将卧，吾将不敢卧。十五岁而周威王师之。《汉书》曰：董仲舒修《春秋》，三年不窥园圃，其精如此。〕且以西伯之圣，姬公之才，犹有日昊待旦之劳，〔《尚书》周公曰：文王自朝至於日中昊，不遑暇食，用咸和万民。《孟子》曰：周公思兼三王，其有不合者，仰而思之，夜以继日，幸而得之，坐以待旦。〕故能隆兴周道，垂名亿载。况在臣庶，而可以已乎？

历观古今功名之士，皆有积累殊异之迹，劳神苦体，契阔勤思，平居不惰其业，穷困不易其素。是以卜式立志於耕牧，而黄霸受道於囹圄，终有荣显之福，以成不朽之名。〔《汉书》曰：卜式，河南人，以田畜为事，入山牧羊，十馀年，羊致千馀头。又曰：黄霸，字次公，淮阳人。迁丞相长史。宣帝欲襃先帝，夏侯胜曰：武帝不宜为立庙乐。胜坐非议诏书，霸坐阿纵胜不举劾，皆下狱。胜、霸既久系，霸欲从胜受经，胜辞以罪死。霸曰：朝闻道，夕死可矣。胜贤其言，遂授之。系更再冬，讲论不怠。〕故山甫勤於夙夜，而吴汉不离公门，岂有游惰哉？〔《毛诗》曰：肃肃王命，仲山甫将之。夙夜匪懈，以事一人。《东观汉记》曰：吴汉，字子颜，南阳人。邓禹及诸将多汉举者，再三召见。其后勤勤不离公门。上亦以其南阳人，渐亲之。〕

今世之人，多不务经术，好玩博弈，废事弃业，忘寝与食，穷日尽明，继以脂烛。当其临局交争，雌雄未决，专精锐意，神迷体倦，人事旷而不脩，宾旅缺而不接，虽有太牢之馔。《韶》、《夏》之乐，不暇存也。至或赌及衣物，徙釭易行，〔《埤苍》：赌，〈贝为〉也。〕廉耻之意弛，而忿戾之色发。然其所志不出一枰之上，所务不过方罫之间；〔《方言》曰：投博谓之枰。《新论》曰：俗有围棋，或言是兵法之类也，及为之上者，张置疏远，多得道而为胜，中者务相绝遮要，以争便利，下者守边，趍作罫，自生於小地，犹薛公之言黥布反也。上计取吴楚，广道者也，中计塞城皋，遮要争利者也，下计据长沙以临越，此守边隅趋作罫者也。更始帝将相不能防卫，而令罫中死棋皆生。〕胜敌无封爵之赏，获地无兼土之实，技非《六艺》，用非经国，立身者不阶其术，徵选者不由其道。〔广雅曰：阶，因也。〕求之於战阵，则非孙吴之伦也；〔刘向《围棋赋》曰：略观围棋，法於用兵。怯者无功，贪者先亡。《汉书》曰：《孙子兵法》八十二篇，吴起三十八篇。〕考之於道艺，则非孔氏之门也；以变诈为务，则非忠信之事也；以劫杀为名，则非仁者之意也。〔《尹文子》曰：以智力求者喻如弈。弈进退取与，攻劫杀舍，在我者也。〕而空妨日废业，终无补益。是何异设木而击之，置石而投之哉！且君子之居室也，勤身以致养；其在朝也，竭命以纳忠。临事且犹旰食，而何暇博弈之足耽？〔《左氏传》伍奢曰：楚君大夫，其旰食乎！班固《汉书》述曰：媚兹一人，日旰忘食。〕夫然，故孝友之行立，贞纯之名章也。

方今大吴受命，海内未平，圣朝乾乾，务在得人。〔《周易》曰：君子终曰乾乾。班固公孙弘赞曰：汉之得人，於兹为盛。〕勇略之士，则受熊虎之任，儒雅之徒，则处龙凤之署。〔熊虎猛捷，故以譬武，龙凤五彩，故以喻文。《尚书》曰：如虎如豹，如熊如罴，于商郊。苏武答李陵书曰：其於学人，皆如凤如龙。〕百行兼苞，文武并骛。〔《孝经钩命决》曰：引兴摘暴，一字管百行。〕博选良才，旌简髦俊。〔贾逵《国语注》曰：旌，表也。〕设程试之科，垂金爵之赏。〔《说文》曰：程，品也。《广雅》曰：科，条也。〕诚千载之嘉会，百世之良遇也。〔《桓子新论》曰：夫圣人乃千载一出。《周易》曰：亨者，嘉之会也。〕当世之士，宜勉思至道，爱功惜力，以佐明时。〔《广雅》曰：惜，爱也。〕使名书史籍，勋在盟府。〔《左氏传》宫之奇曰：虢叔为文王卿士，勋在王室，藏於盟府。〕乃君子之上务，当今之先急也。

夫一木之枰，孰与方国之封；枯棋三百，孰与万人之将。〔邯郸淳《艺经》曰：棋局纵横，各十七道，合二百八十九道。白黑釭子，各一百五十枚。〕衮龙之服，金石之乐，足以兼棋局而贸博弈矣。〔《周礼》曰：三公自衮冕而下。郑玄曰：衮龙，九章衣也。《东都赋》曰：修衮龙之法服。《左氏传》曰：晋侯以乐之半赐魏绛，始有金石之乐。《广雅》曰：贸易之也。〕假令世士，移博弈之力，用之於《诗》、《书》，是有颜闵之志也；用之於智计，是有良平之思也；用之於资货，是有猗顿之富也；〔猗顿，已见贾谊《过秦论》。〕用之於射御，是有将帅之备也。如此，则功名立而鄙贱远矣。

《文选》　唐·李善注



