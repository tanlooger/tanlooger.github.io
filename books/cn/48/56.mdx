---
---
---
title: 卷五十六 箴、铭、诔上
---

◎箴

【女史箴一首】

〔曹嘉之《晋纪》曰：张华惧后族之盛，作《女史箴》。〕

※张茂先

茫茫造化，二仪既分。〔《淮南子》曰：大丈夫恬然无为，与造化逍遥。高诱曰：造化，天地。《周易》曰：易有太极，是生两仪。〕散气流形，既陶既甄。〔《家语》孔子曰：地载神气，流形庶物，无非教也。《汉书》董仲舒曰：泥之在钧，唯甄者之所为。如淳曰：陶人作瓦器谓之甄。〕在帝庖羲，肇经天人。〔《周易》曰：庖牺氏之王天下也，始作八卦，以通神明之德，以类万物之情也。〕爰始夫妇，以及君臣。〔《周易》曰：有天地，然后有万物；有万物，然后有男女；有男女，然后有夫妇；有夫妇，然后有父子；有父子，然后有君臣。〕家道以正，王献有伦。〔《周易》曰：家道正而天下定。《毛诗》曰：王献久塞。献与犹古字通。〕妇德尚柔，含章贞吉。〔《周易》曰：坤至柔而动也刚，妻道也。又曰：含章贞吉，以时发也。〕婉嫕淑慎，正位居室。〔《汉书》曰：孝平王皇后，为人婉嫕，有节操。服虔曰：嫕音翳桑之翳。曹大家《列女传注》：婉，柔和。嫕，深邃也。《毛诗》曰：淑慎尔止。《周易》曰：女正位乎内。〕施衿结缡，虔恭中馈。〔《仪礼》曰：女嫁，母施衿结悦曰：勉之敬之，夙夜无违父母之诫。《毛诗》曰：亲结其缡，九十其仪。毛苌曰：缡，妇人之帏也。缡与离古字通也。《周易》曰：在中馈，无攸遂。〕肃慎尔仪，式瞻清懿。〔《毛诗》曰：敬慎威仪。又曰：各敬尔仪。〕樊姬感庄，不食鲜禽。卫女矫桓，耳忘和音。志厉义高，而二主易心。〔《列女传》曰：楚庄樊姬者，楚庄王之夫人。庄王初即位，好狩猎毕弋，樊姬谏不止，乃不食禽兽之肉。三年，王改。又曰：齐侯卫姬者，卫侯之女，齐桓公之夫人。桓公好淫乐，卫姬为不听郑卫之声。曹大家曰：卫国作淫泆之音，卫姬疾桓公之好，是故不听，以厉桓公也。〕玄熊攀槛，冯媛越进。夫岂无畏，知死不吝。〔《汉书》曰：孝元冯昭仪，上幸虎圈斗兽。熊佚出圈，攀槛欲上殿，左右贵人、傅昭仪皆走。冯婕妤直前当熊而立，左右格杀熊。上问何故当熊？婕妤曰：猛兽得人而止，妾恐至御座，故身当之。帝嗟叹，以此倍敬重焉。〕班妾有辞，割欢同辇。夫岂不怀，防微虑远。〔《汉书》曰：成帝游於后庭，欲与班婕妤同辇载。婕妤辞曰：妾观古图画，贤圣之君，皆有名臣在侧；三代末主，乃有嬖女。今欲同辇，得无近似乎？〕

道罔隆而不杀，物无盛而不衰。〔《长杨赋》曰：事罔隆而不杀，物靡盛而不亏。〕日中则昃，月满则微。〔《周易》曰：日中则冥，月盈则蚀。《毛诗》曰：彼月而微，此日而微。郑玄曰：谓不明也。〕崇犹尘积，替若骇机。人咸知饰其容，而莫知饰其性。〔蔡邕《女诫》曰：夫心犹首面，一旦不脩饰，则尘垢秽之；人心不修善，则邪恶入之。人盛饰其面，而莫脩其心，惑矣。《家语》孔子曰：容不可不饰也。〕性之不饰，或愆礼正。斧之藻之，克念作圣。〔《法言》曰：吾未见斧藻其德，若斧藻其楶者。《尚书》曰：惟狂克念作圣。〕出其言善，千里应之。〔《周易》子曰：君子居其室，出其言善，则千里之外应之，况其迩者乎？居其室，出其言不善，则千里之外违之，况其迩者乎？〕苟违斯义，则同衾以疑。〔徐幹《中论》曰：苟失其心，同衾为远。〕夫出言如微，而荣辱由兹。〔《周易》曰：言行，君子之枢机。枢机之发，荣辱之主。〕勿谓幽昧，灵监无象。勿谓玄漠，神听无响。无矜尔荣，天道恶盈。〔《周易》曰：鬼神害盈而福谦。〕无恃尔贵，隆隆者坠。〔杨雄《解嘲》曰：炎炎者灭，隆隆者绝。〕鉴於小星，戒彼攸遂。〔《毛诗序》曰：小星，惠及下也。《诗》曰：嘒彼小星，三五在东。《周易》曰：无攸遂。王弼曰：尽妇人之正义，无所必遂也。〕比心螽斯，则繁尔类。〔《毛诗》曰：螽斯羽，诜诜兮。宜尔子孙，振振兮。〕驩不可以黩，宠不可以专。〔《国语》司空季子谓文公曰：男女不相及，畏黩敬也。黩则生怨，怨乱毓灾，灾毓灭性。韦昭曰：畏亵黩其类也。《汉书》曰：孝成赵皇后入宫，宠少襄，而女弟绝幸，姊弟专宠十馀年，卒皆无子也。〕专实生慢，爱极则迁。致盈必损，理有固然。〔《文子》老子曰：天道极即反，盈即损，日月是也。《鲁连子》谭子曰：物之必至，理固然也。〕美者自美，翩以取尤。〔《列子》曰：杨朱过宋东，之於逆旅。逆旅人有妾二人，其一美，其一恶。恶者贵而美者贱。杨子问其故，逆旅小子对曰：其美者自美，吾不知其美也；其恶者自恶，吾不知其恶也。〕冶容求好，君子所雠。〔《周易》曰：慢藏诲盗，冶容诲淫。〕结恩而绝，职此之由。〔《汉书》曰：王立与诸刘结恩。《左氏传》范宣子数诸戎曰：言语漏泄，职汝之由。〕

故曰翼翼矜矜，福所以兴。〔《太公金匮》师尚父谓武王曰：舜之居人上，矜矜乎如履薄冰。汤之居人上，翼翼乎惧不敢息〕。靖恭自思，荣显所期。〔《毛诗》曰：靖恭尔位，好是正直。〕女史司箴，敢告庶姬。〔毛苌《诗传》曰：古者后夫人必有女史彤管之法，女史不记其过，其罪杀。〕

◎铭

【封燕然山铭一首(并序)】

〔范晔《后汉书》曰：齐殇王子都乡侯畅来吊国忧，窦宪遣客刺杀畅，发觉，宪惧诛，自求击匈奴以赎死。会南单于请兵北伐，乃拜宪车骑将军，以执金吾耿秉为副，大破单于。遂登燕然山，刻石勒功，纪汉威德，令班固作铭。〕

※班孟坚

惟永元元年秋七月，有汉元舅，曰车骑将军窦宪，〔范晔《后汉书》曰：孝和皇帝母梁贵人，为窦皇后所谮，忧卒，窦后养帝以为己子。即位，改年曰永元。又曰：窦宪，字伯度。女弟立为皇后，窦宪稍迁侍中。和帝即位，太后临朝。〕寅亮圣皇，登翼王室，〔《尚书》曰：三孤，寅亮天地，弼予一人。登翼，谓登用辅翼。〕纳于大麓，惟清缉熙。〔《尚书》曰：纳于大麓，烈风雷雨弗迷。《毛诗》曰：维清缉熙，文王之典。〕乃与执金吾耿秉，述职巡御，治兵于朔方。〔范晔《后汉书》曰：耿秉，字伯初。为执金吾，与窦宪北击匈奴，大破之。《左氏传》臧僖伯曰：三年而治兵。杜预曰：三年而大习，出曰训兵。〕鹰扬之校，离虎之士，爰该六师，〔《毛诗》曰：惟师尚父，时惟鹰扬。《史记》曰：武王乃作《泰誓》曰：勖哉夫子，尚桓桓，如虎如貔，如熊如罴。《徐广》曰：此音训并与上同也。《毛诗》曰：整我六师。〕暨南单于，东胡、乌桓、西戎、氐、羌，侯王君长之群，骁骑十万。〔范晔《后汉书》曰：南单于休兰尸逐侯鞮单于屯屠河立，时北虏大乱，南单于将讨并北庭，上言，愿发国中诸部胡会虏北，窦太后从之。〕元戎轻武，长毂四分，〔《毛诗》曰：元戎十乘，以先启行。司马彪《续汉书》曰：轻车，古之战车。《孙吴兵法》曰：有巾有盖，谓之武刚车者先驱。《穀梁传》曰：长毂五百乘。范甯曰：长毂，兵军也。〕雷辎蔽路，万有三千馀乘。〔《汉书》杨雄《河东赋》曰：奋电鞭，骖雷辎。〕勒以八阵，莅以威神。〔《杂兵书》八阵者，一曰方阵，二曰圆阵，三曰牝阵，四曰牡阵，五曰冲阵，六曰轮阵，七曰浮沮阵，八曰雁行阵。〕玄甲耀日，朱旗绛天。〔《汉书》曰：发属玄甲。李陵《与苏武书》曰：雷鼓动天，朱旗翳日。〕遂凌高阙，下鸡鹿，〔《汉书》曰：遣将军卫青出云中，至高阙。臣瓒曰：山名也。范晔《后汉书》曰：窦宪与南匈奴万骑出朔方，鸡鹿塞。〕经碛卤，绝大漠。〔《说文》曰：卤，西方咸地也。《汉书》曰：卫青复将六将军绝漠。臣瓒曰：沙土曰漠，直度曰绝也。〕斩温禺以衅鼓，血尸逐以染锷。〔范晔《后汉书》曰：匈奴，其大臣次左右日逐王，次左右温禺鞮王，皆单于子弟。次第当为单于者也。其异姓大臣，左右骨都侯，次左右尸逐骨都侯。《左传》智罂曰：不以衅鼓也。〕然后四校横徂，星流彗扫，萧条万里，野无遗寇。

於是域灭区殚，反旗而旋。考传验图，穷览其山川。遂逾涿邪，跨安侯，乘燕然。〔范晔《后汉书》曰：度辽将军邓鸿与后诸军皆会涿邪山。又曰：南单于上言，北单于创刈南兵，遯逃远去，依安侯河西。〕蹑冒顿之区落，焚老上之龙庭。〔《汉书》曰：头曼单于有太子曰冒顿，冒顿以鸣镝射杀头曼，遂自立为单于。冒顿死，子稽弼立，号曰老上单于。又曰：匈奴正月诸长小会单于庭祠，五月大会茏城，祭其先天地鬼神。茏音龙。〕将上以摅高文之宿愤，光祖宗之玄灵；〔祖，高祖也。宗，太宗文帝也。《史记》曰：高祖自将击韩王信，遂至平城，为匈奴所围七日。又《文纪》曰：匈奴攻朝郍塞，杀北都尉。徐广曰：姓孙也。〕下以安固后嗣，恢拓境宇，振大汉之天声。〔《甘泉赋》曰：天声起兮勇士厉。〕兹可谓一劳而久逸，暂费而永宁也。〔《汉书》杨雄上疏曰：以为不一劳者不久佚，不暂费者不永宁。〕乃遂封山刊石，昭铭盛德。其辞曰：〔刊石，削石。即谓立铭也。〕

铄王师兮征荒裔，〔《毛诗》曰：於铄王师，遵养时晦。〕剿凶虐兮截海外，〔《毛诗》曰：相士烈烈，海外有截。〕敻其邈兮亘地界，封神丘兮建隆嵑，〔《说文》曰：碣，立石也。嵑与碣同。〕熙帝载兮振万世。〔《尚书》曰：有能奋庸熙帝之载。〕

【座右铭一首】

※崔子玉

〔范晔《后汉书》曰：崔瑗，字子玉。涿郡人也。早孤，锐志好学，盖能传其父业，举茂才，为汲令，迁济北相，疾卒。〕

无道人之短，无说己之长。施人慎勿念，受施慎勿忘。〔《战国策》唐雎谓信陵君曰：人之有德於我，不可忘也；吾之有德於人，不可不忘也。〕世誉不足慕，唯仁为纪纲。隐心而后动，谤议庸何伤！〔刘熙《孟子注》曰：隐，度也。《周易》曰：君子安其身而后动，易其心而后语。《吕氏春秋》曰：内反於心不惭，然后动也。〕无使名过实，守愚圣所臧。〔《越绝书》范子曰：名过实者灭，圣人不使名过实。《家语》孔子曰：聪明睿智，守之以愚。功被天下，守之以让。〕在湦贵不淄，暧暧内含光。〔《论语》，子曰：不曰坚乎？磨而不磷。不曰白乎？湦而不淄。《晏子春秋》仲尼曰：星之昭昭，不如月之暧暧。《周易》曰：含弘光大，品物咸亨。〕柔弱生之徒，老氏诫刚强。〔《老子》曰：人生也柔弱，其死也坚强。万物草木，生也柔脆，其死也枯槁。故坚强者死之徒，柔弱者生之徒也。又曰：柔弱胜刚强。河上公曰：柔弱者久长，刚强者先亡也。〕行行鄙夫志，悠悠故难量。〔《论语》曰：闵子侍侧，訚訚如也。子路行行如也，子曰：若由也不得其死然。郑玄曰：行行，刚强貌。〕慎言节饮食，知足胜不祥。〔《周易》曰：君子以慎言语，节饮食。《老子》曰：知足不辱。〕行之苟有恒，久久自芬芳。〔郭璞《三苍》曰：苟诚也。〕

【剑阁铭一首】

※张孟阳

〔臧荣绪《晋书》曰：张载父收，为蜀郡太守。载随父入蜀，作剑阁铭。益州刺史张敏见而奇之，乃表上其文，世祖遣使镌石记焉。〕

岩岩梁山，积石峨峨。〔杨雄《益州箴》曰：岩岩岷山，古曰梁州。毛苌《诗传》曰：岩岩，积石貌也。〕远属荆衡，近缀岷嶓。〔《尚书》曰：荆及衡阳惟荆州。孔安国曰：北据荆山，南及衡山之阳也。《尚书》曰：岷嶓既艺。孔安国曰：岷山，嶓冢，皆山名也。〕南通邛僰，〔蒲北〕。北达襃斜。〔《汉书音义》，服虔曰：邛，蜀都西部也。僰，夷名也。《梁州记》曰：万石城溯汉上七里，有襃谷口。南口曰襃，北口曰斜。〕狭过彭碣，高逾嵩华。〔刘渊林《蜀都赋注》曰：岷山都安县有两山相对立，如阙，号曰彭门。孔安国《尚书注》曰：碣石，海畔山也。〕惟蜀之门，作固作镇。是曰剑阁，壁立千仞。〔郦元《水经注》曰：小剑戍，北去大剑三十里，连山绝险，飞阁相通，故谓之剑阁也。〕穷地之险，极路之峻。〔《周易》曰：地险，山川丘陵也。《西都赋》曰：临峻路而启扉。〕世浊则逆，道清斯顺。闭由往汉，开自有晋。〔闭由刘备，故曰往汉。开自锺会，故曰有晋也。锺会之伐蜀，虽在魏朝，政由晋王，故归功於晋也。〕秦得百二，并吞诸侯。齐得十二，田生献筹。〔《汉书》田肯贺上曰：陛下得韩信，又治秦中，持战百万，齐得十二，此所谓东西秦也。〕矧兹狭隘，土之外区。一人荷戟，万夫趑趄。〔陈琳《为曹洪答文帝书》曰：一夫挥戟，万人不得进。《广雅》曰：趑趄，难行也。〕形胜之地，匪亲勿居。〔《汉书》田肯曰：秦，形胜之国也。齐有琅邪之饶，非亲子弟，莫可使王齐也。〕昔在武侯，中流而喜。山河之固，见屈吴起；兴实在德，险亦难恃；洞庭孟门，二国不祀。〔《史记》曰：魏武侯浮西河而下。中流，顾而谓吴起笑曰：美哉乎河山之固！此魏国之宝也。吴起对曰：在德不在险。昔三苗氏，左洞庭而右彭蠡，恃此险也。德义不修，禹灭之；夏桀之居，左河济，右太华，伊阙在其南，羊肠在其北，修政不仁，汤放之；殷纣之国，左孟门，右太行，常山在其北，大河经其南，修政不德，武王杀之。由此观之，在德不在险。若君不修德，舟中之人，尽为敌国。武侯曰：善。〕自古迄今，天命匪易。〔《尚书》曰：尔亦弗知，天命不易。〕凭阻作昏，鲜不败绩。〔《左氏传》曰：凡师大崩曰败绩。杜预曰：丧其功绩也。〕公孙既灭，刘氏衔璧。〔范晔《后汉书》曰：公孙述为导江卒正，假称蜀都太守，自立为天子。汉使吴汉伐之，述死，吴汉盖灭公孙氏。《蜀志》曰：后主讳禅，先主子也。魏使邓艾伐之，后主舆榇自缚，诣垒门。《左氏传》曰：楚子围许，僖公面缚衔璧。〕覆车之轨，无或重迹。〔《晏子春秋》，谚曰：前车覆，后车戒。范晔《后汉书》陈忠上疏曰：覆车之轨，其迹不远。〕勒铭山阿，敢告梁益。

【石阙铭一首】

※陆佐公

〔刘璠《梁典》曰：陆倕，字佐公，吴郡人。少笃学，善属文。起家议曹从事，迁太子中舍人，后仕至太常卿。诏使为《漏刻》、《石阙》二铭，冠绝当世，赐以束帛，朝野荣之。〕

昔在舜格文祖，禹至神宗，周变商俗，汤黜夏政。〔《尚书》帝曰：舜，汝陟帝位，正月上日，受终於文祖。又帝曰：禹，惟汝谐，正月朔旦，受命于神宗。《墨子》曰：纣之乱，武王理之。当此之时，时不渝而人不易，上变政而人改俗。《尚书》曰：汤既黜夏命，复归于亳。〕虽革命殊乎因袭，揖让异於干戈，而晷纬冥合，天人启惎，〔巨吏〕克明俊德，大庇生民，其揆一也。〔舜禹，揖让也，汤武，干戈也。言揖让干戈之道虽殊，而用贤爱仁之义为一也。《周易》曰：汤、武革命，顺乎天而应乎人。《论衡》曰：汉力胜周多矣，舜以司徒受尧禅，文王百里为西伯，武王袭文王，皆有因缘，力易为也。《孔丛子》曾子谓孔子曰舜禹揖让，汤武用师，非相诡，此乃时也。《三国名臣序赞》曰：揖让之与干戈。《说文》曰：晷，日影也。纬，五星也。《易乾鉴度》曰：五纬顺轨，四时和栗。《西都赋》曰：天启之心，人惎之谋。《尚书》曰：克明俊德，以亲九族。《左传》郑子驷曰：以待强者，而庇民焉。孟子曰：先圣后圣，其揆一也。〕

在齐之季，昏虐君临，威侮五行，怠弃三正。〔吴均《齐春秋》曰：东昏侯萧宝卷，高宗子。高宗崩，太子即位。《左传》子囊曰：赫赫楚国，而君临之。《书》曰：有扈氏威侮五行，怠弃三正。〕刑酷然炭，暴逾膏柱，民怨神怒，众叛亲离。蹐地无归，瞻乌靡讬。〔《六韬》曰：纣患刑轻，乃更为铜柱，以膏涂之，加於然炭之上，使有罪者缘焉，滑跌坠火中。纣与妲己笑以为乐，名曰炮烙之刑。郑玄《尚书五行传注》曰：民怨神怒。《左氏传》众仲曰：州吁阻兵而安忍，众叛亲离，难以济矣。《毛诗》曰：谓天盖高，不敢不跼。谓地盖厚，不敢不蹐。又曰：瞻乌爰止，于谁之屋。〕於是我皇帝拯之，乃操斗极，把钩陈，翼百神，禔万福。〔我皇，梁武帝也。斗极，天下之所取法。钩陈，兵卫之象，故王者把操焉。《长杨赋》曰：高祖顺斗极，运天关。《乐汁图》曰：钩陈，后宫也。服虔《汉书·音义》曰：紫宫，外营陈星。毛苌《诗传》曰：翼，敬也。《礼记》曰：礼行於郊，百神受职焉。《汉书》曰：司马相如《难蜀父老》曰：遐迩一体，中外禔福。《毛诗》曰：乐只君子，万福攸同。〕龙飞黑水，虎步西河，雷动风驱，天行地止。〔谓举义旗以伐齐也。何之元《梁典》曰：齐明帝崩，遗诏授高祖雍州刺史。永元二年十一月，高祖拥南康王宝融以主号令，以高祖督前锋。三年十二月，义旗发自襄阳，己酉，檄京师。《东都赋》曰：龙飞白水。陈孔璋《为袁绍檄豫州》曰：雷震虎步，并集虏庭。《尚书》曰：黑水西河惟雍州。沈约《宋书》曰：元嘉中，割荆州之襄阳为雍州。《西京赋》曰：千乘雷动，万骑龙趋。杨修《许昌宫赋》曰：晻暧低徊，天行地止。〕命旅致屯云之应，登坛有降火之祥。龟筮协从，人祗响附。〔命旅，誓众也。登坛，祭天也。杜笃论都赋曰：大汉开基，高祖有勋，斩白蛇，屯黑云。《尚书帝命验》曰：太子发渡河，中流，火流为乌，其色赤。郑玄曰：以鱼燎於天，有火自上复于下，至于王屋，流为乌。《尚书》曰：询谋佥同，鬼神其依，龟筮叶从。吴质《魏都赋》曰：英雄响附。〕穿胸露顶之豪，箕坐椎髻之长，莫不援旗请奋，执锐争先。〔《博物志》曰：昔禹平天下，会诸侯於会稽之野，防风后至，杀之。夏德盛，二龙降之，使范成克御之，以行域外。既周，南经，防风之神，见禹使，怒而射之，有迅雷，二龙升去。二臣恐，以刃自贯其心死。禹哀之，乃拔其刃，疗以不死之草，皆生。是为穿胸人，去会稽万五千里。范晔《后汉书·西域传论》曰：自兵威之所肃服，财赂之所怀诱，莫不露顶肘行，东向而朝。《汉书》曰：高祖使陆贾赐尉佗印为南越王，贾至，尉佗魋结箕踞见贾。《豪士赋》序曰：援旗誓众，奋於阡陌之上。赵充国颂：请奋其旅，于罕之羌。《汉书》陈馀说陈涉曰：将军被坚执锐，以诛暴秦。《楚辞》曰：矢之坠兮士争先。〕夏首凭固，庸岷负阻，协彼离心，抗兹同德。〔《楚辞》曰：过夏首而西浮。王逸曰：夏首，水口也。孔安国《尚书传》曰：庸，国名也。岷，山名也。《尚书》曰：受有亿兆夷人，离心离德。子有乱臣十人，同心同德。〕帝赫斯怒，秣马训兵，严鼓未通，凶渠泥首。〔《毛诗》曰：王赫斯怒，爰整其旅。《左氏传》子重曰：秣马利兵。又赵宣子曰：训卒利兵。《军战令》曰：严鼓一通，步骑士悉严然。鼓一曲为一通。《尚书》曰：歼厥渠魁。张温表曰：临去武昌，庶得泥首阙下。〕弘舸连轴，巨槛接舻，铁马千群，朱旗万里。〔《吴都赋》曰：弘舸连轴，巨槛接舻。铁马，铁甲之马。范晔《后汉书》公孙瓒与子书曰：厉五千铁骑，於北显之中。陈琳《为袁绍檄豫州》曰：胡马之千群。朱旗，已见上文。〕折简而禽庐九，传檄以下湘罗，兵不血刃，士无遗镞，而樊邓威怀，巴黔厎定。〔《魏略》：王陵密欲立楚王彪，司马宣王自讨之，陵自缚归罪。遥谓太傅曰：卿直以折简召我，我不当至邪。太傅曰：以卿非肯遂折简者也。庐，庐江；九，九江，二郡名也。伏滔《正淮》曰：庐九之间，流溺兵死者，十而七八焉。《汉书》韩信曰：三秦可传檄而定。湘、罗，二水名也。《孙卿子》曰：舜伐有苗，禹伐共工，汤伐有夏，文王伐崇，武王伐纣，远方慕义，兵不血刃。《过秦论》曰：秦无亡矢遗镞之费，而天下诸侯已困矣。《尚书》曰：大邦畏其力，小邦怀其德。《尚书》曰：震泽底定。〕

於是流汤之党，握炭之徒，守似藩篱，战同枯朽，〔《六韬》曰：纣之卒，握炭流汤者十八人，以牛为礼。《过秦论》曰：蒙恬北筑长城而守藩篱。班固《汉书》赞曰：汉独收孤秦之弊，镌金石者难为功，摧枯朽者易为力，其势然也。〕革车近次，师营商牧。华夷士女，冠盖相望，扶老携幼，一旦云集。壶浆塞野，箪食盈涂。〔郑玄《周礼注》曰：兵车，革路也。《左氏传》曰：凡师过信为次。《尚书》曰：王至于商郊牧野。《左氏传》曰：孔子曰：夷不乱华。《尚书》曰：惟其士女，篚厥玄黄，昭我周王。《汉书》曰：天子遣使，冠盖相望於道，覆案梁事。又淮南王上书曰：越必携幼扶老，以归圣德。《西都赋》曰：云集雾散。《孟子》曰：葛伯不祀，汤往征之。其君子实玄黄于篚，以迎君子。小人箪食壶浆，以迎小人也。〕似夏民之附成汤，殷士之窥周武。安老怀少，伐罪吊民。农不迁业，市无易贾。〔《尚书·中候》曰：天乙在薄，夏桀迷惑，诸邻国襁负归汤。《帝王世纪》曰：商容及殷人观周军之入，见武王至，殷人曰：是吾新君也。容曰：然。圣人为海内讨恶，见恶不怒，见利不喜。颜色相副，是以知之。《论语》曰：老者安之，少者怀之。《尚书》曰：奉辞伐罪。《孟子》曰：汤始征□自葛。诛其君，吊其民。《吕氏春秋》曰：日桀为无道，汤立为天子，夏人大悦，农不去畴，商不变肆。〕八方入计，四隩奉图，羽檄交驰，军书狎至。一日二日，非止万机。〔《河图龙文》曰：镇星光明，八方归德。《汉书》曰：张苍领主郡国上计者。又曰：严助愿奉三年计。如淳曰：助自欲入奉之也。《尚书》曰：四隩既宅。范晔《后汉书》曰：光武平河北，吴汉与诸将奉图书，上尊号。《汉书》息夫躬曰：军书交驰而辐凑，羽檄重迹而狎至。《尚书》曰：兢兢业业，一日二日万机。〕而尊严之度，不愆於师旅，渊默之容，无改於行阵。计如投水，思若转规，策定帷幄，谋成几案，曾未浃辰，独夫授首。〔班固《汉书》赞曰：成帝临朝，渊默尊严若神，可谓穆穆天子之容矣。李康《运命论》：张良及其遭汉祖，其言也，如以石投水，莫之逆也。范晔《后汉书》曰：朱勃上疏诉马援冤曰：谋如涌泉，势如转规。又光武诏曰：将军邓禹，与朕谋谟帷幄，决胜千里。仲长子《昌言》曰：运筹於几案之前，而所制者乃百代之后。《左氏传》君子曰：莒恃其陋，不修其城郭。浃辰之间，而楚克其三都。杜预曰：浃辰，十二日也。《梁典》曰：永元三年十二月丙寅，张齐杀东眠於含德殿。其夜，以黄油裹首縋而下。《尚书》曰：独夫受，洪惟作威。锺士季《檄蜀文》曰：蜀侯见禽於秦，公孙述授首於汉。〕乃焚其绮席，弃彼宝衣，归璇台之珠，反诸侯之玉。〔《六韬》曰：纣时，妇人以文绮为席，衣以绫纨者三千人。又曰：武王伐纣，蒙宝衣投火而死。《帝王世纪》曰：王命归璇台之珠玉。《说苑》曰：武王大败殷人，上堂见玉，曰：谁之玉？曰：诸侯之玉。即取而归於诸侯。天下闻之曰：王廉於财。〕指麾而四海隆平，下车而天下大定。拯兹涂炭，救此横流，功均天地，明并日月。〔《新序》刘向曰：先王之所以指麾而四海宾服者，诚德之至也。《孝经钩命决》曰：俱在隆平，优劣殊流。《礼记》曰：下车而封夏后之后於杞，封殷之后於宋。《尚书》曰：一戎衣，天下大定。又曰：有夏昏德，民坠涂炭。《孟子》曰：当尧之时，鸿水横流，汎滥於天下。《汉书》曰：德配天地，明并日月。〕

於是仰叶三灵，俯从亿兆，受昭华之玉，纳龙叙之图。〔《春秋元命苞》曰：造起天地，铸演人君。通灵之贶，交错同瑞。刘琨《劝进表》曰：亿兆攸归，曾无与二。《尚书大传》曰：尧得舜，推而尊之，赠以昭华之玉。《春秋元命苞》曰：尧游河渚，赤龙负图以出。图赤如綈状，龙没图在。杨雄《覈灵赋》曰：大易之始，河序龙马，雒贡龟书。〕类帝禋宗，光有神器。升中以祀群望，摄袂而朝诸夏。〔《尚书》曰：肆类于上帝。又曰：禋于六宗。《国语》富辰谓王曰：光有天下，而和宁百姓。《老子》曰：天下神器，不可为也，为者败之。《礼记》曰：升于中天，而凤凰降。《左氏传》曰：乃大有事於群望。《汉书》徐乐上书曰：南面负扆，摄袂而揖王公，陛下之所服也。《论语》子曰：夷狄之有君，不如诸夏之亡也。〕布教都畿，班政方外。谋协上策，刑从中典。〔《周礼》曰：正月之吉，始和，布教於邦国都鄙。袁淑《谢中丞章》曰：悬法象阙，班政甸卫。《东观汉记》段颍上疏曰：先零东羌，讨之难破。降为上策，战为下计。《周礼》曰：大司寇掌三典以佐王，二日刑，平国用中典也。〕南服缓耳，西羁反舌。剑骑穹庐之国，同川共穴之人。〔杜笃《论都赋》曰：连缓耳，琐雕题。《吕氏春秋》曰：善为君者，蛮夷反舌，皆服德厚也。高诱曰：夷狄语言，与中国相反，因谓反舌。一说，南方有反舌国。舌本在前，末到向喉，故曰反舌也。《汉书》曰：匈奴力能弯弓，尽为甲骑，其长兵则弓矢，短兵则刀铤。《汉书》乌孙公主歌曰：穹庐为室兮旃为墙。杜笃论都赋曰：同穴裘裼之域，共川鼻饮之国。〕莫不屈膝交臂，厥角稽颡。凿空万里，攘地千都，幕南罢鄣，河西无警。〔《喻巴蜀文》曰：交臂受事，屈膝请和。《孟子》曰：武王之伐殷也，百姓若崩厥角。赵岐曰：厥角，叩头，以额触厥地。《礼记》，孔子曰：拜而后稽颡。《汉书》曰：通西北国，张骞凿空。苏林曰：凿，开。空，通也。《战国策》蔡泽谓应侯曰：公孙鞅为秦攘地千里。《汉书》曰：骠骑封於狼居胥山，匈奴远逃，而漠南无王庭。《汉书》武帝谓狄山曰：使居一障间。《苍颉》曰：障，小城也。《汉书》晋文公攘戎狄，居於西河圁、洛之间。圁音银。谢承《后汉书》曰：祝良为梁州刺史，历年无警。〕

於是治定功成，迩安远肃，忘兹鹿骇，息此狼顾。〔《礼记》曰：王者功成作乐，治定制礼。《尚书》曰：柔远能迩。《盐铁论》曰：以贤人为兵，圣人为守，则中国无狗吠之警，而边境无鹿骇狼顾之忧也。〕乃正六乐，治五礼，改章程，创法律。〔《周礼》曰：保氏掌谏王，而养国子以道，乃教之六乐。郑玄曰：六乐，云门、大咸、大韶、大夏、大护、大武。《尚书》曰：修五礼。孔安国：五礼，吉、凶、军、宾、嘉也。《汉书》曰：高祖令张苍定章程。又曰：萧何次律令，韩信申军法。〕置博士之职，而著录之生若云，开集雅之馆，而款关之学如市。〔《汉书》曰：武帝初置五经博士。范晔《后汉书》曰：张兴稍迁至博士，弟子自远至者，著录且万人。司马彪《续汉书》曰：负责来学，云集京师。《剧秦美新》曰：遥集乎文雅之囿，翱翔乎礼乐之场。《史记》曰：由余款关请见。《三辅黄图》曰：元始中，起明堂，列槐树数百行。朔望，诸生持经书，及当郡所出物，於此卖买，号槐市。〕兴建庠序，启设郊丘，一介之才必记，无文之典咸秩。〔《汉书》曰：平帝立学官，乡曰庠，聚曰序。《礼记》曰：立春之日，天子迎春於东郊。《周礼》曰：冬至於地上之圆丘，若乐六变，天神皆降。《尚书》秦穆公曰：如有一介臣。又曰：称秩元祀，咸秩无文。〕

於是天下学士，靡然向风，人识廉隅，家知礼让。〔班固《汉书》赞曰：公孙弘以治春秋为丞相封侯，天下学士靡然向风矣。《礼记》曰：儒有砥砺廉隅。《论语》子曰：能以礼让为国乎？何有？〕教臻侍子，化洽期门。区宇乂安，方面静息。役休务简，岁阜民和。〔《汉书》曰：呼韩邪遣子右贤王铢娄渠堂入侍。《汉书》曰：武帝与北地良家子期诸殿门，故有期门之号。范晔《后汉书》曰：樊准上疏曰：明帝即位，自期门羽林介胄之士，悉令通《孝经》。匈奴遣伊秩訾王来，入就学。《东京赋》曰：区宇乂宁，思和求中。方面，四方面也。仲长子《昌言》曰：五位以正方面。孙楚客主言曰：晋主圣明，方面割地。《长杨赋》曰：休力役。贾逵《国语注》曰：阜，厚也。《左氏传》季梁曰：民和而神降之福。〕历代规谟，前王典故？莫不芟夷翦截，允执厥中。〔《史记》曰：高祖虽日不暇给，规谟弘远矣。《东观汉记》东平王苍上疏曰：事过典故。孔安国《尚书序》曰：芟夷烦乱，翦截浮辞。《尚书》帝曰：允执厥中。〕以为象阙之制，其来已远。《春秋》设旧章之教，《经礼》垂布宪之文，〔《左氏传》曰：司铎火，季桓子命藏象魏曰：旧章不可忘也。《礼记》曰：经礼三百，曲礼三千。郑玄曰：《礼经》，谓《周礼》也。《周礼》曰：太宰以正月之吉，悬治象之法於象魏，使万民观治象。郑玄曰：吉，朔日也。象魏，阙也。《周礼》曰：布宪中士二人。〕《戴记》显游观之言，《周史》书树阙之梦。〔《礼记》戴圣所传，故号《戴记》曰：昔者仲尼与於蜡宾。事毕，出游於观之上，喟然而叹。《周书》曰：文王至自商，至程，太姒梦见商之庭生棘，太子发取周庭之梓，树之於阙间，化为松柏。〕北荒明月，西极流精；〔《神异经》曰：西北荒中，有二金阙，高百丈。金阙银盘，圆五十丈。二阙相去百丈。上有明月珠，径三丈，光照千里。《十洲记》曰：昆仑山有三角，其角一正东有墉城，有流精之阙，西王母所治也。〕海岳黄金，河庭紫贝。〔《史记》曰：三神山，传在海中，黄金白银为宫阙。《楚辞》曰：鱼鳞屋兮龙堂，紫具阙兮珠宫。王逸曰：言河伯所居，以紫贝作阙也。〕苍龙玄武之制，铜雀铁凤之工。〔《三辅旧事》曰：未央宫东有苍龙阙，北有玄武阙。魏文帝歌曰：长安城西有双圆阙，上有一双铜爵。一鸣五穀生，再鸣五穀熟。薛综《西京赋》注曰：圆阙上作铁凤凰，令张两翼，举头敷尾。〕或以听穷省冤，或以布化悬法，〔李尤《阙铭》曰：悉心听省，乃无穷冤。布化悬法，已见上文。〕或以表正王居，或以光崇帝里。〔《尚书》王曰：表正万邦。《周易》曰：王居无咎，正位也。《桓子新论》曰：昔周公光崇周道，泽被四表。《蜀都赋》曰：崤函有帝皇之宅，河洛为王者之里也。〕晋氏浸弱，宋历威夷，《礼经》旧典，寂寥无记。鸿规盛烈，湮没罕称。乃假天阙於牛头，讬远图於博望，有欺耳目，无补宪章。〔《汉书》曰：浸弱微灭也。《韩诗》曰：周道威夷。《左氏传》曰：以继好息民，谓之《礼经》。东都主人曰：唯子颇识旧典。司马相如《美人赋》曰：上宫闲馆，寂寥至虚。《封禅书》曰：湮灭而不称，不可胜数。山谦之《丹阳记》曰：大兴中，议者皆言汉司徒义兴许彧墓，二阙高壮，可徙施之。王茂弘弗欲。后陪乘出宣阳门，南望牛头山两峰，即曰：此天阙也，岂烦改作？帝从之。今出宣阳，望此山良似阙。沈约《宋书》曰：孝武大明七年，博望梁山立双阙。《礼记》曰：仲尼祖述尧舜，宪章文武。〕乃命审曲之官，选明中之士，陈圭置臬，瞻星揆地，兴复表门，草创华阙。〔《周礼》曰：或审曲面势。明中，谓四时昏明，各有中星也。《尚书考灵耀》曰：冬至，日月在牵牛一度，求昏中者，取六项，加三旁蠡顺除之。郑玄曰：尽行十二项，中正而分之，左右各六项也。蠡，犹罗也。昏中在日前，故言顺数也。明中在日后，故言却也。《周礼》曰：土圭之法，测土深。正日影，以求地中。又曰：匠人建国，求地中，置槷以悬视其影。郑玄曰：槷，古文臬，假借字也。《周礼》曰：画参诸日中之影，夜考之极星，以正朝夕。《东观汉记》博士等议曰：陛下除残去贼，兴复祖宗。《西京赋》曰：正紫宫於未央，表峣阙於阊阖。《论语》曰：裨谌草创之。《西都赋》曰：树中天之华阙，封冠山之朱堂。〕

於是岁次天纪，月旅太簇，〔天纪，星纪也。《左氏传》梓慎曰：岁在星纪，而淫於玄枵。杜预曰：岁星也。星纪，斗牛之次也。《汉书》曰：太簇位在於寅，正月也。〕皇帝御天下之七载也。构兹盛则，兴此崇丽。方且趋以表敬，观而知法，〔刘璠《梁典》曰：天监七年正月戊戍，诏曰：昔晋氏青盖南移，日不暇给。而两观莫筑，悬法无所。今礼盛化光，役务简便，可营建象阙，以表旧章。於是选匠量功，镌石为阙。穷极壮丽，冠绝古今；奇禽异羽，莫不毕备。《汉书》曰：万石君过宫门阙，必下车趋。《列女传》卫灵公夫人曰：妾闻礼下公门，式路马，所以广敬也。〕物睹双碣之容，人识百重之典。〔《周易》曰：圣人作而万物睹。《西京赋》曰：圆阙竦以造天，若双碣之相望。徐幹《七喻》曰：丰屋广夏，崇阙百重。〕作范垂训，赫矣壮乎？〔郄正《释讥》曰：创制作范，匪时不立。《家语》南宫敬叔曰：孔子作《春秋》，垂训后嗣。曹府君《陈实诔》曰：赫矣陈君。〕爰命下臣，式铭盘石。其辞曰：

惟帝建国，正位辨方。周营洛涘，汉启岐梁。〔此言建国立都，不怕一所故洛涘岐梁，咸为帝宅也。《周礼》曰：惟王建国，辨方正位。周，周成王也。《尚书序》曰：召公既相宅，周公往营成周，作洛诰。蔡邕《祝禊文》曰：自求多福，在洛之涘。汉，汉高祖也。《西京赋》曰：岐梁汧雍，陈宝鸣鸡在焉。〕居因业盛，文以化光。爰有象阙，是惟旧章。〔帝王所居，因功业而后盛。礼文之德，由政化而益光也。《周易》曰：后得主而有常，含万物而化光。〕青盖南洎，黄旗东指。悬法无闻，藏书弗纪。〔言帝祚南迁，王纲弛紊，悬法藏书，咸皆废纪。青盖，晋也。虞预《晋书》王导上言曰：回青盖以反上京。司马彪《续汉书》曰：皇子皆朱班轮，青盖黄旗。谓吴也。司马德操《与刘恭嗣书》曰：黄旗紫气，恒见东南，终成天下者，扬州之君子。臧荣绪《晋书》曰：孙氏无阙，大晋南都，亦不暇立，门阙遂废矣。藏书，则浃日敛而藏之，见下句〕。大人造物，龙德休否。建此百常，兴兹双起。〔《周易》曰：飞龙在天，大人造也。《庄子》孔子曰：夫造物者为人。司马彪曰：造物，谓道也。《周易》曰：龙德而正中者也。又否卦曰：九五，休否。王弼曰：居尊位，能休否道者也。张景阳《七命》曰：表以百常之阙。双起，犹双立也。《鲁灵光殿赋》曰：崇墉冈连以岭属，朱阙岩岩以双立。〕伟哉偃蹇，壮矣巍巍。旁映重叠，上连翠微。〔王逸《楚辞注》曰：偃蹇，高貌也。何晏《论语注》曰：巍巍者，高大之称也。重叠，宫观之多者也。《七命》曰：重殿叠起，交绮对幌。《蜀都赋》曰：郁氛氲以翠微。〕布教方显，浃日初辉。悬书有附，委箧知归。〔布教，已见上文。《周礼》曰：正月，乃悬治象之法于象魏。使万民观治象，浃日而敛之。悬书，则悬法也。委箧，则藏书也。重用之，故变文耳〕。郁崛重轩，穹隆反宇。形耸飞栋，势超浮柱。〔《甘泉赋》曰：洪台崛其独出。《西都赋》曰：重轩三阶。穹隆，见下句。《西京赋》曰：反宇业业。何祯《许都赋》曰：景福郁抗以云起，飞栋鸟企而翼舒。《甘泉赋》曰：抗浮柱之飞榱兮，神莫莫而扶倾。〕色法上圆，制模下矩。周望原显，俯临烟雨。〔上圆，天也；下矩，地也。繁钦《建章凤阙赋》曰：上规圆以穹隆，下矩地而绳直。望原显、临烟云，言其高也。〕前宾四会，却背九房。北通二辙，南凑五方。〔王逸《楚辞注》曰：宾，列也。陆机《洛阳记》曰：有铜驼二枚，在宫之南，四会道头。郑玄《礼记注》曰：却，返也。《东京赋》曰：复庙重屋，八达九房，则明堂之制也。郑玄《礼记注》曰：天子庙及路寝，皆如明堂制也。然路寝在门北，故云却背也。〕暑来寒往，地久天长。神哉华观，永配无疆。〔《周易》曰：寒往则暑来，暑往则寒来。《老子》曰：天长地久。《毛诗》曰：申锡无疆。《集》云：盘石郁崛重轩穹，隆色法上圆制模。十四字是至尊所改也。〕

【新刻漏铭一首(并序)】

※陆佐公

〔刘璠《梁典》曰：天监六年，帝以旧漏乖舛，乃敕员外郎祖恒治之。漏刻成，太子中舍人陆倕为文。司马彪《续汉书》曰：孔壶为漏，浮箭为刻。下漏数刻，以考中星昏明星焉。〕

夫自天观象，昏旦之刻未分，治历明时，盈缩之度无准。〔《周易》曰：古者庖牺氏之王天下也，仰则观象於天，俯则观法於地。《五经要义》曰：昏，闇也；旦，明也。日入后，漏三刻为昏；日出前，漏三刻为明。《周易》曰：君子以治历明时。《淮南子》曰：孟春始赢，孟秋始缩。高诱曰：赢，长也。缩，短也。〕挈壶命氏，远哉义用。〔《周礼》曰：挈壶氏，下士六人。郑玄曰：壶，盛水器也，挈壶水以为漏也。〕揆景测辰，徼，宫戒井，守以水火，分兹日夜。〔揆景测辰，谓昼夜漏也。徼宫，谓徼巡其宫也。卫宏《汉书仪》曰：昼漏盖，夜漏起。宫中卫宫，城门击刀斗，周庐击木柝。《周礼》曰：挈壶氏，掌壶以令军井。凡丧事悬壶以哭，皆以水火守之，分以日夜。郑司农曰：挈壶以令军井，谓为军穿井，井成，挈壶悬其上，令军中众皆望见，知此下有井也。壶所以盛饮，故以壶表井也。郑玄曰：以水守壶者，为沃漏也。以火守壶者，夜视刻数也。分以日夜者，异昼夜漏也。〕而司历亡官，畴人废业。孟陬殄灭，摄提无纪。〔《左氏传》仲尼曰：今火犹西流，司历过也。《汉书》曰：三代既没，五霸之末，史官丧纪，畴人子弟分散。如淳曰：家业世世相传为畴。《汉书》曰：孟陬殄灭，摄提失方。《音义》曰：正月为孟陬。历纪废绝，闰馀乖错，不与正岁相值，谓之殄灭。摄提，星名，随斗杓所指，建十二月。若历误，春三月当指辰，而乃指巳，是为失方。〕卫宏载传呼之节，较而未详；霍融叙分至之差，详而不密。〔卫宏《汉旧仪》曰：夜漏，起宫中，宫城门传五伯官，直符行卫士，周庐击木柝，欢呼备火。司马彪《续汉书》曰：太史令霍融上言，漏刻率九日增灭一等，不与天相应。或时差至二刻半，不如夏历密也。〕陆机之赋，虚握灵珠；孙绰之铭，空擅昆玉。〔陆机、孙绰，皆有《漏刻铭》。曹子建《与杨德祖书》曰：人人自谓握灵蛇之珠，家家自谓抱荆山之玉。《新序》固乘曰：珠产江汉，玉产昆山。〕弘度遗篇，承天垂旨，〔王隐《晋书》曰：李充，字弘度，集有《漏刻铭》。沈约《宋书》曰：宋太祖颇好历数，太子率更令何承天私撰新法，元嘉二十年上表，诏付外详之。有司奏承天历术令施行。〕布在方册，无彰器用。〔《礼记》哀公问政，子曰：文武之道，布在方册。《左氏传》臧僖伯曰：山林川泽之实，器用之资。〕譬彼春华，同夫海枣。〔春华，言其文丽。海棘，譬其无实。《答宾戏》曰：摛藻如春华。《晏子·春秋》曰：齐景公谓晏子曰：东海之中，有水赤，其中有棘，华而不实，何也？晏子曰：昔者秦穆公乘舟理天下，黄布裹蒸棘，至海而扌豕其布破。黄布故水赤，蒸棘故华不实，公曰：吾佯问子。对曰：婴闻佯问者，佯对也。〕宁可以轨物字民，作范垂训者乎？〔《左氏传》曰：隐公将如棠观鱼，臧僖伯谏曰：君将纳民於轨物者也。讲事以度轨量谓之轨，取材以章物采谓之物，不轨不物，谓之乱政。《周书》成王曰：朕不知字民之道，敬问伯父，作范垂训，已见上文。〕且今之官漏，出自会稽。〔萧子云《东宫杂记》曰：天监六年，上造新漏，以台旧漏给宫，《漏铭》云：咸和七年，会稽山阴令魏丕造。即会稽内史王舒所献漏也。〕积水违方，导流乖则，〔陆机《刻漏赋》曰：积水不过一锺，导流不过一筐也。〕六日无辨，五夜不分，〔《淮南子》曰：各至子午，夏至卯酉。冬至加三日，则夏至之日也。岁迁六日，终而复始。高诱曰：迁六日，今年以子冬至，后年以午冬至。卫宏《汉旧仪》曰：昼夜漏起，省中用火，中黄门持五夜，甲夜、乙夜、丙夜、丁夜、戊夜也。〕岁躔阉茂，月次姑洗。〔《尔雅》曰：太岁在戌曰阉茂。《礼记》曰：季春之月，律中姑洗。〕皇帝有天下之五载也，乐迁夏谚，礼变商俗。〔《孟子》夏谚曰：吾王不游，吾何以休。《尚书》曰：商俗靡靡，利口惟贤。〕业类补天，功均柱地。〔《列子》曰：昔女娲氏炼五色之石，以补其缺，断鼇之足以立四极。其后共工氏与颛顼争为帝，怒而触不周之山，折天柱，绝地维也。〕河海夷晏，风云律吕。〔《礼斗威仪》曰：君乘土而王，其政太乎，则河溓海夷。《十洲记》曰：天汉三年，西国王使献灵胶四两，吉光毛裘，受以付库。使者曰：常占东风入律，十旬不休；青云干吕，连月不散。意者阎浮有好道之君，我王故搜奇蕴而贡神香，步天材而请猛兽，乘毛车以济弱水，于今十三年矣。〕坐朝晏罢，每旦晨兴。〔《吕氏春秋》曰：上称三皇五帝之业，以谕其意，蚤朝晏罢，以告制兵者也。《尚书大传》曰：帝犹反侧晨兴，辟四门，来仁贤。〕属传漏之音，听鸡人之响。〔《周礼》曰：鸡人掌大祭祀，夜呼旦以叫百官。《集》云：鸡人二字，是沈约所改作也。〕以为星火谬中，金水违用。〔《左氏传》张趯曰：火中，寒暑乃退。郑玄《毛诗笺》曰：火星中，寒暑退。陆机《漏刻铭》曰：寤蟾蜍之栖月，识金水之相缘。〕时乖启闭，箭异锱铢，〔《左氏传》曰：凡分至启闭，必书云物，为备故也。郑玄《礼记注》曰：八两为锱。《汉书》曰：二十四铢为两也。〕爰命日官，草创新器。〔《左氏传》曰：天子有日官，诸侯有日御。〕

於是俯察旁罗，登台升库。〔《周易》曰：仰则观於天文，俯以察於地理。《史记》曰：黄帝顺天地之纪，旁罗日月星辰。《左氏传》曰：公既视朔，遂登观台以望，而《书》、《礼》也。又曰：宋、卫、陈、郑皆火，梓慎登大庭之库以望之，曰：宋、卫、陈、郑也。〕则于地四，参以天一。〔言壶用金，而漏用水也。《汉书》曰：天以得一生水，地以得四生金也。〕建武遗蠹，咸和馀舛。〔司马彪《续汉书》霍融曰：四分施於建武。咸和漏刻，即上魏丕所造也。〕金筒方圆之制，飞流吐纳之规。〔金则壶也，而形方。筒则引水者，而形员。孙绰《漏刻铭》曰：乃制妙器，挈壶氏铨，累筒三阶，积水成川。陆机《漏刻铭》曰：口纳胸吐，水无滞咽。〕变律改经，一皆惩革。〔蔡邕《律历志》曰：凡历所革，以变律吕，相生至六十也。〕天监六年，太岁丁亥，十月丁亥朔，十六日壬寅，漏成进御。以考辰正晷，测表候阴，〔陆机《集志议》曰：考正三辰，审其所司，是谈天纪纲也。测表候阴，谓土圭也。〕不谬圭撮，无乖黍累。〔《汉书》曰：夫推历生律制器，量多少者，不失圭撮。权轻重者，不失黍累。应劭曰：圭自然之形，阴阳之始也。四圭曰撮。十黍一累，十累一铢。〕又可以校运算之睽合，辨分天之邪正，〔《汉书》曰：造汉太初历，治历者，方士唐都，巴郡落下闳与焉。都分天部，而闳运算转历也。〕察四气之盈虚，课六历之疏密。〔《尔雅》曰：春为发生，夏为长赢，秋为收成，冬为安宁，四气和为通正。《汉书》曰：《史记》有黄帝、颛顼、夏、商、周及鲁历。汉兴，张苍用颛顼历，比於六历，疏阔中最为微近。又曰：淳于陵渠覆太初历，晦朔弦望，皆最密也。〕永世贻则，传之无穷。赫矣焕乎，无得而称也。

昔嘉量微物，盘盂小器，犹其昭德记功，载在铭典。〔《周礼》：栗氏为量，其铭曰：嘉量既成，以观四国。永启厥后，兹器惟则。《七略》曰：《盘盂书》者，其传言孔甲为之。孔甲，黄帝之史也，书盘盂中为诫法，或於鼎，名曰铭。蔡邕《铭论》曰：德非此族，不在铭典。〕况入神之制，与造化合符，〔孙绰子曰：艺妙者以入神。造化，已见上文。《论语比考谶》曰：君子上达，与天合符。〕成物之能，与坤元等契。〔《周易》曰：乾知太始，坤作成物。又曰：至哉坤元，万物资生。〕勋倍楹席，事百巾机，〔蔡邕《铭论》曰：武王践祚，咨于太师，而作席机楹杖杂铭。又曰：黄帝有巾机之法，孔甲有盘盂之戒。〕宁可使多谢曾水，有陋昆吾。〔郭象《庄子注》曰：不可多谢尧舜，而推之为兄也。蔡邕《铭论》曰：昔召公作诰，先王赐朕鼎，出于武当曾水。吕尚作周太师而封于齐，其功铭于昆吾之野。《西都宾》序曰：有陋洛邑之义。〕金字不传，银书未勒者哉？〔崔玄《山濑乡记》曰：老子母碑。老子把持仙箓，玉简金字，编以白银，纪善缀恶。刘人本观书赋曰：玉牒石记，银书金字，奥矣不穷，邈乎昭备。〕乃诏小臣，为其铭曰：〔《集》曰：铭一字，至尊所改。敕书辞曰：故当云铭。〕

一暑一寒，有明有晦。〔《周易》曰：日月运行，一寒一暑。《庄子》曰：消息满虚，一晦一明，日改月化也。〕神道无迹，天工罕代。〔《庄子》老聃谓孔子曰：夫神生於道，其来无迹，其去无方。《尚书》曰：无旷庶官，天工人其代之。〕乃置挈壶，是惟熙载。气均衡石，晷正权概。〔《吕氏春秋》曰：仲春日夜分，钧衡石，角斗桶，正权概。高诱曰：角平、升桶、权概，皆令，均等也。〕世道交丧，礼术销亡。〔《庄子》曰：世丧道矣，道丧世矣，世与道交相丧也。《毛诗序》曰：礼义消亡。〕遽迁水火，争倒衣裳。〔水火，已见上文。《毛诗》曰：东方未明，颠倒衣裳。〕击刀舛次，聚木乖方。〔《汉书》曰：李广行无部曲，不击刁斗自卫。孟康曰：以铜作鐎，受一斗，昼炊饭食，击持行夜。《周礼》挈壶氏曰：凡军事，悬壶以序聚〈木橐〉。郑玄曰：谓击〈木橐〉，两木相敲，行夜时也。〕爰究爰度，时惟我皇。〔《毛诗》曰：维彼四国，爰究爰度。〕方壶外次，圆流内袭。洪杀殊等，高卑异级。〔陆机《漏刻赋》曰：拟洪杀於漏锺，顺卑高而为级。〕灵虬承注，阴虫吐噏。〔孙绰《漏刻铭》曰：灵虬吐注，阴虫承泻。〕倏往忽来，鬼出神入。〔《吕氏春秋》曰：倏忽往来，而莫知其方。《淮南子》曰：并应无穷，鬼出神入。〕微若抽茧，逝如激电。〔陆机《漏刻赋》曰：形微独茧之丝，逝若垂天之电。〕耳不辍音，眼无留盼。铜史司刻，金徒抱箭。〔张衡《漏水转浑天仪制》曰：盖上又铸金铜仙人，居左壶，为胥徒；居右壶，皆以左手抱箭，右手指刻，以别天时早晚〕。履薄非兢，临深罔战。授受靡愆，登降弗爽。〔《毛诗》曰：战战兢兢，如临深渊，如履薄冰。卫宏《汉旧仪》曰：夜漏起，中黄门持五夜，相传授。《籍田赋》曰：挈壶掌升降之节。〕惟精惟一，可法可象。〔《尚书》曰：惟精惟一，允执厥中。《孝经》曰：作事可法。《左氏传》北宫文子谓卫侯曰：有仪可象谓之仪。〕月不遁来，日无藏往。分以符契，至犹影响。〔《周易》曰：月往则日来。杜预《左氏传注》曰：分，春秋分也。至，冬夏至也。袁彦伯《三国名臣序赞》曰：若合符契。《尚书》曰：惠迪吉，从逆凶，惟影响。〕合昏暮卷，蓂荚晨生。〔周处《风土记》曰：合昏，槿也，叶晨舒而昏合。《田俅子》曰：尧为天子，蓂荚生於庭，为帝成历也。〕尚辨天意，犹测地情。〔《诗汜历枢》曰：灵台参天意。《周易》曰：圣人观其所感，而天地万物之情可见矣。〕况我神造，通幽洞灵。〔陆机《漏刻赋》曰：来象神造，犹鬼之变。〕配皇等极，为世作程。〔《吕氏春秋》曰：后世以为法程。高诱曰：程，度也。曹植《列女传颂》曰：尚卑贵礼，来世作程。〕

◎诔上

【王仲宣诔一首(并序)】

※曹子建

建安二十二年，正月二十四日戊申，魏故侍中关内侯王君卒。呜呼哀哉！皇穹神察，哲人是恃。如何灵祇，歼我吉士。〔《毛诗》曰：彼苍者天，歼我良人。〕谁谓不庸？早世即冥。〔范晔《后汉书》桓帝诏曰：遭家不造，先帝早世。〕谁谓不伤？华繁中零。〔《史记》华阳夫人姊说夫人曰：不以繁华时树本。〕存亡分流，夭遂同期。〔《庄子》曰：虽有夭寿，相去几何？又曰：圣也者，遂於命也。〕朝闻夕没，先民所思。〔《论语》曰：朝闻道，夕死可也。《毛诗》曰：先民有作。〕何用诔德？表之素旗。〔郑司农《周礼注》曰：诔，谓积累生时德行。《仪礼·士丧礼》曰：为铭各以其物。郑玄曰：铭，明旌也。杂帛为物，大夫士之所建也。以死者不可别，故以其旌旗识之。杨雄《元后诔》曰：著德太常，注诸旒旍。〕何以赠终？哀以送之。〔《孝经》曰：哀以送之。〕遂作诔曰：

猗欤侍中，远祖弥芳。公高建业，佐武伐商。〔《史记》曰：魏之先毕公高，与周同姓。武王伐纣，而高封於毕也。〕爵同齐鲁，邦祀绝亡。流裔毕万，勋绩惟光。晋献赐封，于魏之疆。天开之祚，末胄称王。〔《史记》曰：公高苗裔曰毕万，事晋。献公灭魏，封毕万为大夫。卜偃曰：万，满数也。魏，大名也。以是始赏，天开之矣。国称《陈留风俗记》曰：浚仪县，魏之都也。魏灭，晋献公以魏封大夫毕万。后世文侯初盛，至子孙称王，是为惠王。然以称王，因氏焉。《楚词》曰：伊伯庸之末胄也。〕厥姓斯氏，倏分叶散。世滋芳烈，扬声秦汉。会遭阳九，炎光中矇。〔《汉书》曰：阳九厄日，初入，百六阳九。《音义》曰：易称所谓阳九之厄，百六之会者也。《典引》曰：蓄炎上之烈精。蔡邕曰：谓大汉之盛德也。中矇，谓遭王莽之乱也。《说文》曰：矇，不明也。〕世祖拨乱，爰建时雍。〔世祖，谓光武皇帝也。《公羊传》曰：拨乱反正，莫近於春秋。《尚书》曰：黎民於变时雍。〕三台树位，履道是锺。〔《春秋汉含孳》曰：三公象五岳，在天法三能。台能同。《周易》曰：履道坦坦。〕宠爵之加，匪惠惟恭。自君二祖，为光为龙。〔张璠《汉纪》曰：王龚，字伯宗，有高名於天下，顺帝时为太尉。畅字叔茂，名在八俊，灵帝时为司空。《魏志》曰：粲曾祖父龚，祖父畅，皆为汉三公。《毛诗》曰：既见君子，为龙为光。毛苌曰：龙，宠也。〕佥曰休哉，宜翼汉邦。或统太尉，或掌司空。百揆惟叙，五典克从。〔《尚书》曰：纳于百揆，百揆时叙。又曰：慎徽五典，五典克从。〕天静人和，皇教遐通。伊君显考，弈叶佐时。〔《魏志》曰：粲父谦，为大将军何进长史。〕入管机密，朝政以治。〔张衡《四愁诗》序曰：久处机密。〕出临朔岱，庶绩咸熙。〔粲父无传，其官未详。《尚书》曰：庶绩咸熙。〕

君以淑懿，继此洪基。既有令德，材技广宣。强记洽闻，幽赞微言。〔《孔丛子》苌弘曰：仲尼洽闻强记，博物不穷。《周易》曰：幽赞於神明而生蓍。《论语谶》曰：子夏六十人，共撰仲尼微言也。〕文若春华，思若涌泉。〔春华，已见上文。《东观汉记》朱斅理马援曰：谋如涌泉，势如转圜。〕发言可咏，下笔成篇。〔《魏志》粲善属文，举笔便成，无所改定，时人常以为宿构。〕何道不洽？何艺不闲？綦局逞巧，博弈惟贤。〔魏志曰：粲观人围棋，局坏，粲为复之。棋者不信，以帊盖局，使更以他局为之，用相比，不误一道。其强记默识如此。《论语》子曰：不有博弈者乎？为之犹贤乎已。〕皇家不造，京室陨颠。〔《毛诗》曰：闵予小子，遭家不造。〕宰臣专制，帝用西迁。〔宰臣，董卓也。帝，献帝也。《魏志》曰：董卓以山东豪杰并起，恐惧不宁。初平元年二月，乃徙天子都长安。〕君乃羁旅，离此阻艰。翕然凤举，远窜荆蛮。〔《魏志》曰：粲以西京扰乱，乃之荆州依刘表。《左氏春秋》陈敬仲曰：羁旅之臣。杜预《注》曰：羁，寄也。旅，客也。崔玮《七蠲》曰：翻然凤举，轩尔龙腾。《毛诗》曰：蠢尔蛮荆。〕身穷志达，居鄙行鲜。振冠南岳，濯缨清川。〔盛弘之《荆州记》曰：襄阳城西南有徐元直宅。其西北八里方山，山北际河水，山下有王仲宣宅。故东阿王诔云：振冠南岳，濯缨清川。集本清或为淯，误也。〕潜处蓬室，不干势权。〔《列子》曰：北宫子庇其蓬室，若广厦之荫也。〕

我公奋钺，耀威南楚。〔我公，魏太祖也。〕荆人或违，陈戎讲武。〔《礼记》曰：乃命将帅。讲武，习射御。〕君乃义发，算我师旅。〔《魏志》曰：刘表卒，粲劝表子琮，令降太祖。〕高尚霸功，投身帝宇。〔桓谭陈便宜曰：所谓霸功者，法度明正，百官修治，灭令流行者也。傅幹《后汉王命叙》曰：世祖攘乱，复帝宇。〕斯言既发，谋夫是与。〔斯言，谓琮降也。《毛诗》曰：谋夫孔多，是用不售。〕是与伊何？响我明德。投戈编鄀，稽颡汉北。〔《汉书》：南郡有编鄀县。〕我公实嘉，表扬京国。金龟紫绶，以彰勋则。〔《魏志》曰：太祖辟粲为丞相掾，赐爵关内侯。《汉旧仪》曰：列侯黄金龟钮。又曰：金印紫绶。〕勋则伊何？劳谦靡已。〔《周易》曰：劳谦君子，有终吉。〕忧世忘家，殊略卓峙。〔《史记》穰苴曰：将命之日，则忘其家。赵岐《孟子章指》曰：忧国忘家。〕乃署祭酒，与君行止。〔《魏志》曰：后迁军谋祭酒。《周易》曰：时止则止，时行则行。〕算无遗策，画无失理。〔《孟子》曰：计及下者无遗策。《东观汉记》鲁恭上疏曰：举无遗策，勋不失其中。〕

我王建国，百司隽乂。〔《周礼》曰：维王建国。《尚书》曰：俊乂在官。〕君以显举，秉机省闼。戴蝉珥貂，朱衣皓带。〔《魏志》曰：魏国建，拜粲侍中。蔡邕《独断》曰：侍中常侍，皆冠惠文，加貂附蝉也。〕入侍帷幄，出拥华盖。〔刘歆《遂初赋》曰：奉华盖於帝侧。〕荣曜当世，芳风晻蔼。〔《汉书》曰：韦玄成继父相位，封侯，荣当世焉。祢衡《颜子碑》曰：秀不实，振芳风也。〕嗟彼东夷，〔东夷，谓吴。〕凭江阻湖。骚扰边境，劳我师徒。光光戎路，霆骇风徂。君侍华毂，辉辉王涂。〔《汉书》刘向上封事曰：今王氏一姓，乘朱轮华毂者二十三人。蔡邕《刘宽碑》曰：统艾三事，以清王涂也。〕思荣怀附，望彼来威。〔言仲宣思念宠荣，志在怀附异类，望彼吴国，畏威而来也。《汉书》曰：王尊怀来徼外，蛮夷归附其威信也。〕如何不济，运极命襄，寝疾弥留，吉往凶归。呜呼哀哉！〔《魏志》曰：建安二十一年，从征吴。二十二年春，道病卒。《尚书》王曰：病日臻，既弥留。〕翩翩孤嗣，号恸崩摧。〔蔡邕《袁成碑》曰：呱呱孤嗣，含哀长恸。〕发轸北魏，远迄南淮。经历山河，泣涕如颓。〔《楚辞》曰：登山长望中心悲，怨彼青青泣如颓。〕哀风兴感，行云徘徊。游鱼失浪，归鸟忘栖。呜呼哀哉！

吾与夫子，义贯丹青。〔丹青，二色名，言不渝也。〕好和琴瑟，分过友生。〔《毛诗》曰：妻子好合，如鼓瑟琴。又曰：矧伊人矣，不求友生。〕庶几遐年，携手同征。如何奄忽，弃我夙零！感昔宴会，志各高厉。予戏夫子，金石难弊。人命靡常，吉凶异制。〔《毛诗》曰：天命靡常。《春秋保乾图》曰：利害同门，吉凶异域。〕此欢之人，孰先殒越？〔《左氏传》齐侯曰：小白恐殒越于下。〕何寤夫子，果乃先逝！又论死生，存亡数度。〔《春秋考异邮》曰：吉凶有数，存亡有象。〕子犹怀疑，求之明据。傥独有灵，游魂泰素。〔《烈子》曰：泰素者，质之始也。〕我将假翼，飘摇高举。超登景云，要子天路。〔《孝经援神契》曰：德至山陵，则景云出。《西京赋》曰：美往昔之乔松，要羡门乎天路。〕

丧柩既臻，将反魏京。灵轜回轨，白骥悲鸣。〔《说文》曰：轜，丧车也。李陵诗曰：辕马顾悲鸣，五步一彷徨。〕虚廓无见，藏景蔽形。孰云仲宣，不闻其声？〔《梁商诔》曰：孰云忠侯，不闻其音。〕延首叹息，两泣交颈。嗟乎夫子！永安幽冥。人谁不没？达士徇名。〔《庄子》曰：小人徇财，君子徇名，天下皆然，不独一人也。〕生荣死哀，亦孔之荣。呜呼哀哉！〔《论语》子贡曰：夫子其生也荣，其死也哀。〕

【杨荆州诔一首(并序)】

※潘安仁

维咸宁元年，〔王隐《晋书》：咸宁，武帝年号。〕夏四月乙丑，晋故折冲将军、荆州刺史、东武戴侯、荥阳杨史君薨。呜呼哀哉！〔杨肇，已见《怀旧赋》。〕夫天子建国，诸侯立家，〔《左氏传》师服曰：吾闻国家之立也，天子建国，诸侯立家，是以人服事其上，而下无觊觎也。〕选贤与能，政是以和。〔《礼记》曰：选贤与能讲信修睦。〕周赖尚父，殷凭太阿。〔太阿，阿衡，谓伊尹也。《毛诗》曰：惟师尚父，时惟鹰扬。又曰：实维阿衡，实左右商王。〕矫矫杨侯，晋之爪牙〔《毛诗》曰：矫矫武臣。又曰：予王之爪牙。〕忠节克明，茂绩惟嘉。〔《尚书》曰：予懋乃德，嘉乃丕绩。〕将宏王略，肃清荒遐。降年不永，玄首未华，〔《尚书》曰：降年有永有不永。范晔《后汉书》樊准上疏曰：故朝多皤皤之良，华首之老。〕衔恨没世，命也奈何！呜呼哀哉！〔范晔《后汉书》东海王彊上疏曰：衔恨黄泉。《论语》子曰：君子疾没世而名不称焉。〕自古在昔，有生必死。〔《法言》曰：有生者必有死，有始者必有终，自然之道也。〕身没名垂，先哲所韪。〔《东征赋》曰：唯令德为不朽，身既没而名犹存也。〕行以号彰，德以述美。〔《周礼》曰：谥者行之迹，号者功之表也。蔡邕《郭有道碑》曰：德音犹存，亦赖之见述也。〕敢讬旒旗，爰作斯诔。〔旒旗，已见上文。〕其辞曰：

邈矣远祖，系自有周。昭穆繁昌，枝庶分流。族始伯乔，氏出杨侯。〔《汉书》曰：杨雄，其先出自有周。伯乔者，以支庶食菜於晋之杨，因氏焉。不知伯乔与周何别也。杨在河汾之间，周襄而杨氏或称侯，号曰杨侯。〕弈世丕显，允迪大猷。〔《尚书》曰：公称丕显德。《毛诗》曰：秩秩大猷，圣人莫之。〕天厌汉德，龙战未分。〔《左氏传》曰：天而既厌周德矣。《周易》曰：龙战于野，其血玄黄。〕伊君祖考，方事之殷。〔《左氏传》曰：鄢陵之战，楚子使工尹襄问却至以弓，曰：方事之殷，有韎韦而跗注者，君子也。杜预云：殷，盛也。〕鸟则择木，臣亦简君。〔《左氏传》仲尼曰：鸟则择木。《家语》孔子曰：君择臣而任之，臣亦择君而事之。〕投心魏朝，策名委身。〔《左氏传》狐突曰：策名委质，贰乃辟也。〕奋跃渊涂，跨腾风云。〔《答宾戏》曰：振拔洿涂，跨腾风云。〕或统骁骑，或据领军。〔潘岳《杨肇碑序》曰：肇，骁骑府君之嫡孙，领军肃侯之嗣子。贾弼之《山公表注》曰：杨恪，字仲义，骁骑将军。生暨，字休先，领军将军。〕

笃生戴侯，茂德继期。纂戎洪绪，克构堂基。〔《毛诗》曰：纂戎祖考。《尚书》曰：若考作室，子弗肯堂，矧肯构。〕弱冠味道，无竞惟时。〔弱冠，已见上文。桓谭《答杨雄书》曰：子云勤味道腴。《毛诗》曰：无竞惟烈。〕孝实蒸蒸，友亦怡怡。〔《尚书》曰：克谐以孝，蒸蒸，乂弗格奸。怡怡，已见上文。〕多才丰艺，强记洽闻。〔《尚书》周公曰：不若旦多才多艺。洽闻强记，已见上文。〕目睇毫末，心算无垠。〔《慎子》曰：离朱之明，察秋毫之末。《答宾戏》曰：研桑心计於无垠。〕草隶兼善，尺牍必珍。〔《汉书》曰：陈遵善书，与人尺牍，主皆藏去，以为荣也。〕足不辍行，手不释文。翰动若飞，纸落如云。学优则仕，乃从王政。〔《论语》子夏曰：仕而优则学，学而优则仕。《左氏传》子产谓子皮曰：侨闻学而后入政，未闻以政学者也。〕散璞发辉，临轵作令。〔《肇碑》曰：嘉平初，除轵令。《汉书》河内郡有轵县。〕化行邑里，惠洽百姓。越登司官，肃我朝命。〔《肇碑》曰：肇迁治书侍御史。〕惟此大理，国之宪章。〔《肇碑》曰：肇兼统大理之任。《汉书》曰：廷尉，秦官，掌刑辟。景帝中六年，更名大理。〕君莅其任，视民如伤。〔《左氏传》逢滑曰：国之兴也，视人如伤。〕庶狱明慎，刑辟端详。〔《尚书》周公曰：庶狱庶慎。〕听参皋、吕，称侔于、张。〔《尚书》帝曰：咎繇，蛮夷猾夏，寇贼奸宄。汝作士，惟明克允。又《序》曰：吕命，穆王训夏赎刑，作吕刑。《汉书》曰：于定国为廷尉，其决疑平法，务在哀鳏寡，罪从轻，朝廷称之。又曰：张释之为廷尉，周亚夫见释之持议平，乃结为亲友。繇此天下为之。〕改授农政，于彼野王。〔《肇碑》曰：除野王典农中郎将。《魏略》曰：典农中郎将，太祖置，秩比二千石。《汉书》：河内郡野王县。〕仓盈庚亿，国富兵彊。〔《毛诗》曰：我仓既盈，我庾惟亿。《新序》曰：孙叔敖相楚，国富兵彊。〕

煌煌文后，鸿渐晋室。君以兼资，参戎作弼。〔《肇碑》曰：文后历数在躬，为参军。《周易》曰：鸿渐于陆，其羽可用为仪。《汉书》华阴守丞嘉上疏曰：朱云兼资文武。〕用锡土宇，膺兹显秩。青社白茅，亦朱其绂。〔《肇碑》曰：五等初建，封东武子。《毛诗》曰：锡尔土宇归章。《尚书纬》曰：天子社，东方青，南方赤，西方白，北方黑。上冒以黄土，将封诸侯，各取方土，苴以白茅，以为社。毛苌《诗传》曰：诸侯赤黻。黻与绂古今字同。〕魏氏顺天，圣皇受终。〔《魏志》曰：陈留王奉皇帝玺绶策禅位于晋嗣王。《周易》曰：汤武革命，顺乎天。《尚书》曰：正月上日，受终于文祖。〕烈烈杨侯，实统禁戎。〔《肇碑》曰：皇祖之始，典戎武卫。〕司管阊阖，清我帝宫。〔《晋宫阁铭》曰：洛阳城阊阖门。《汉书》曰：东牟侯兴居先清宫。应劭曰：天子行幸所至，先案行清静殿中，以虞非常。〕苛慝不作，穆如和风。〔《国语》内史过曰：神亦往焉，观其苛慝。《毛诗》曰：穆如清风。〕谓督勋劳，班命弥崇。〔《肇碑》曰：以清宫勋劳，进封东武伯。《说文》曰：督，察也。〕

茫茫海岱，玄化未周。〔《毛诗》曰：洪水茫茫。《尚书》曰：海岱及淮惟徐州。蔡邕《陈留太守颂》曰：玄化洽矣。〕滔滔江汉，疆埸分流。〔《毛诗》曰：滔滔江汉，南国之纪。《尚书》曰：江汉朝宗于海。孔安国曰：二水经此州而入海也。〕秉文兼武，时惟杨侯。既守东莞，乃牧荆州。〔《肇碑》曰：领东莞相荆州刺史。《汉书》：琅邪有东莞，属徐州也〕。折冲万里，对扬王休。〔《肇碑》曰：加折冲将军。《晏子春秋》，孔子曰：不出樽俎之间，而折冲千里之外，晏子之谓也。《毛诗》曰：虎拜稽首，对扬王休。〕闻善若惊，疾恶如雠。〔《国语》楚蓝尹亹谓子西曰：夫阖庐闻一善言若惊，得一士若赏。谢承《后汉书》曰：张俭清洁中正，疾恶若雠。〕示威示德，以伐以柔。〔《左氏传》仓葛曰：德以柔中国，刑以威四夷。又曰：伐叛，刑也。柔服，德也，二者立矣。〕吴夷凶侈，伪师畏逼。将乘雠衅，席卷南极。〔班固《高纪》述：乘衅而运，席卷三秦。〕继褰粮盖，神谋不忒。〔杨肇伐吴而败，已见《辨亡论》下。〕君子之过，引曲推直。如彼日月，有时则食。〔《左氏传》曰：晋师归，桓子请死。晋侯欲许之，士贞子谏曰：夫其败也，如日月之食焉，何损於明。〕负执其咎，功让其力。〔《毛诗》曰：谁敢执其咎？〕亦既旋旗，为法受黜。〔《左氏传》孔子曰：赵宣子，古之良大夫也，为法受恶。〕退守丘茔，杜门不出。〔《汉书》曰：王陵杜门，不朝请。〕游目典坟，纵心儒术。祁祁搢绅，升堂入室。〔《毛诗》曰：采蘩祁祁。《封禅书》曰：杂搢绅先生之略术。《论语》子曰：由也升堂矣，未入於室也。〕靡事不咨，无疑不质。〔毛苌《诗传》曰：访问於善为咨，咨事为诹。《汉书》曰：张竦居贫，好事者从之质疑问事。〕位贬道行，身穷志逸。〔《毛诗》曰：我位孔贬。毛苌《传》曰：贬，坠也。《论语》子曰：道之将行也与，命也。〕弗虑弗图，乃寝乃疾。〔《毛诗》曰：昊天疾威，弗虑弗图。《楚辞》曰：寝疾而日愁。〕昊天不吊，景命其卒。呜呼哀哉！〔《毛诗》曰：不吊昊天。蔡邕《杨公诔》曰：功成化洽，景命有顺。〕

子囊佐楚，遗言城郢。史鱼谏卫，以尸显政。〔《左氏传》曰：楚子囊还自吴，卒。将死，遗言谓子庚：必城郢！君子谓子囊忠。君薨不忘增其名；将死，不忘卫社稷，可不谓忠乎？《韩诗外传》曰：昔卫大夫史鱼病且死，谓其子曰：我数言蘧伯玉之贤，而不能进，弥子瑕不肖，而不能退。死不当居丧正堂，殡我於室足矣。卫君问其故，子以父言闻。君召蘧伯玉而贵之，子瑕退之，徙殡於正堂也。〕伊君临终，不忘忠敬。寝伏床蓐，念在朝廷。朝达厥辞，夕殒其命。圣王嗟悼，宠赠衾襚。诔德策勋，考终定谥。〔《肇碑》曰：肇薨，天子愍焉，遣谒者，祠以少牢。谥曰戴侯。《汉书》曰：列侯薨，大行奏谥诔策。应劭曰：赐与谥及哀策诔文也。〕群辟恸怀，邦族挥泪。孤嗣在疚，寮属含悴。〔《毛诗》曰：豭豭在疚。〕赴者同哀，路人增欷。呜呼哀哉！

余以顽蔽，覆露重阴。〔《国语》张老谓赵文子曰：先王覆露子也。韦昭曰：露，润也。〕仰追先考，执友之心。〔《礼记》曰：见父之执，不谓之进不敢进，不谓之退不敢退。〕俯感知己，识达之深。〔《晏子春秋》越石父曰：士者申乎知己也。〕承讳忉怛，涕泪霑襟。〔《楚辞》曰：泣歔欷而沾襟。〕岂忘载奔，忧病是沈。在疾不省，於亡不临。举声增恸，哀有馀音。呜呼哀哉！

【杨仲武诔一首(并序)】

※潘安仁

杨绥，字仲武，荥阳宛陵人也，中领军肃侯之曾孙，荆州刺史戴侯之孙，〔肃侯，杨暨也。戴侯，杨肇也。并已见上文。〕东武康侯之子也。〔康侯，杨潭也。〕八岁丧父。其母郑氏，光禄勋密陵成侯之元女。〔贾弼之《山公表》注曰：郑袤为司空、密陵元侯。生默，为光禄勋密陵成侯。默女適荥阳杨潭，潭生仲武。成侯或为元侯，误也。《汉书·音义》服虔曰：元，长也。〕操行甚高，恤养幼孤，以保乂夫家，而免诸艰难。〔《尚书·周公》曰：巫咸保乂王家。〕戴侯康侯多所论著，又善草隶之艺。子以妙年之秀，〔曹子建《自试表》曰：终军以妙年使越。〕固能综览义旨，而轨式模范矣。虽舅氏隆盛，而孤贫守约，心安陋巷，体服菲薄，余甚奇之。〔《论语》子曰：回也在陋巷，人不堪其忧。又曰：禹菲饮食。马融曰：菲，薄也。〕若乃清才隽茂，盛德日新。〔《周易》曰：日新之谓盛德。〕吾见其进，未见其已也。〔《论语》子谓颜渊曰：吾见其进也，未见其止也。〕既藉三叶世亲之恩，而子之姑，余之伉俪焉。〔《左氏传》曰：已不能庇其伉俪而亡之，又不能字人之孤而杀之，将何以终？遂誓施氏。〕往岁卒於德宫里，〔陆机洛阳记曰：德宫，里名也。〕丧服同次，绸缪累月。苟人必有心，此亦疑诚之至也。不幸短命，〔《论语》孔子对哀公曰：有颜回者，不幸短命死矣。〕春秋二十九，元康九年，夏五月己亥，卒。呜呼哀哉！乃作诔曰：

伊子之先，弈叶熙隆。惟祖惟曾，载扬休风。显考康侯，无禄早终。〔《左氏传》子产曰：公孙段无禄早世，不获久享君德。〕名器虽光，勋业未融。笃生吾子，诞茂淑姿。克岐克嶷，知章知微。〔《毛诗》曰：克岐克嶷，以就口食。《周易》曰：君子知微知章。〕钩深探赜，味道研机。〔《周易》曰：探赜索隐，钩深致远。又曰：夫《易》，圣人之所以极深而研机也。〕匪直也人，邦家之辉。〔《毛诗》曰：匪直也人，秉心塞渊。又曰：乐只君子，邦家之光。〕子之遘闵，曾未龀髫，〔郑玄《周礼注》曰：龀，毁齿也。《埤苍》曰：髫，髦也。〕如彼危根，当此冲焱。德之休明，靡幽不乔。〔言德之休明，无有处幽而不迁乔也。《左氏传》王孙满曰：德之休明。《毛诗》曰：出自幽谷，迁于乔木。〕弱冠流芳，隽声清劭。尔舅惟荣，尔宗惟瘁。幼秉殊操，违丰安匮。撰录先训，俾无陨坠。旧文新艺，罔不必肄。潘杨之穆，有自来矣。矧乃今日，慎终如始。〔《老子》曰：慎终如始，则无败事。〕尔休尔戚，如实在已。〔《新序》曰：晋襄公之孙周，为晋国休戚，不倍本也。〕视予犹父，不得犹子。〔《论语》曰：颜回死，门人欲厚葬之。子曰：回也视予犹父也，予不得视犹子也。〕敬亦既笃，爱亦既深。虽殊其年，实同厥心。日吴景西，望子朝阴。如何短折，背世湮沈。呜呼哀哉！〔《尚书》曰：六极，一曰凶短折。孔安国曰：短，未六十。折未三十也。〕

寝疾弥留，守兹孝友。〔弥留，已见上文。《毛诗传》曰：善父母为孝，善兄弟为友。〕临命忘身，顾恋慈母。哀哀慈母，痛心疾首。〔《毛诗》曰：哀哀父母，生我劬劳。《左氏传》吕相绝秦曰：诸侯痛心疾首，暱就寡人。〕噭々同生，凄凄诸舅。〔《庄子》曰：我噭々随而哭之。〕春兰擢茎，方茂其华。荆宝挺璞，将剖于和。含芳委耀，毁璧摧柯。〔言德业之美，类於兰玉。始含芳而积耀，遽毁璧而摧柯。言早夭也。《太玄经》曰：破璧毁珪，逢不幸也。〕呜呼仲武，痛哉奈何！德宫之艰，同次外寝。惟我与尔，对筵接枕。自时迄今，曾未盈稔。姑侄继陨，何痛斯甚！呜呼哀哉！

披帙散书，屡睹遗文。有造有写，或草或真。执玩周复，想见其人。纸劳于手，涕沾于巾。〔张衡《四愁诗》曰：侧身北望涕沾巾。〕龟筮既袭，埏隧既开。〔《尚书》曰：乃卜三龟，一习吉。又曰：卜不袭吉。孔安国曰：袭，因也。《声类》曰：埏，墓隧也。〕痛矣杨子，与世长乖。朝济洛川，夕次山隈。归鸟颉颃，行云徘徊。〔《毛诗》曰：燕燕于飞，颉之颃之。〕临穴永诀，抚榇尽哀。〔《毛诗》曰：临其穴，惴惴其栗。杜预《左氏传注》曰：榇，棺也。〕遗形莫绍，增恸余怀。魂兮往矣，梁木实摧。呜呼哀哉！〔往矣，已见上文。《礼记》曰：孔子早作，负手曳杖，逍遥於门。歌曰：泰山其颓乎？梁木其坏乎？郑玄曰：太山，众山所仰。梁木，众木所放也。〕

《文选》　唐·李善注



