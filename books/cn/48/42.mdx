---
---
---
title: 卷四十二 书中
---

【为曹公作书与孙权一首】

〔吴书曰：孙策初与魏武俱事汉，薨。周瑜、鲁肃谏权曰：将军承父兄馀资，兼六郡之众，兵精粮多，何区区而受制於人也？权遂据江东。西连蜀汉，与刘备和亲，故作书与权，望得来同事汉也。〕

※阮元瑜〔魏志曰：阮瑀，字元瑜，宏才卓逸，不群於俗。太祖为司空，召为军谋祭酒，又管记室，书檄多瑀所作。又转丞相仓曹属，卒。《文章志》曰：陈留人也。〕

离绝以来，于今三年，无一日而忘前好。亦犹姻媾之义，恩情已深；〔《尔雅》曰：婿之父曰姻，妇之父曰婚。《毛诗笺》曰：重婚曰媾。《吴志》曰：策并江东，曹公力未能逞，且欲抚之，乃以弟女配策小弟匡，又为子彰取贲女，皆礼辟策弟权、翊，又命杨州刺史严象举茂才。〕违异之恨，中间尚浅也。孤怀此心，君岂同哉！每览古今所由改趣，因缘侵辱，或起瑕衅，心忿意危，用成大变。〔心既忿恨，意不自安。〕若韩信伤心於失楚，彭宠积望於无异，〔《汉书》曰：高祖徙信为楚王，后以为淮阴侯。信知汉畏其能，称疾不朝，由此日怨。陈豨反，高祖自将往，信阴使人之豨所，而与家人谋，夜诈赦诸官徒奴，欲发兵袭吕后、太子。范晔《后汉书》曰：光武至蓟，彭宠上谒，自负功德，光武接之不能满，以此怀不平。光武知之，以问幽州牧朱浮。浮对曰：陛下昔倚为北道主人，宠谓至当延阁握手，交欢并坐，今既不然，所以失望也。〕卢绾嫌畏於已隙，英布忧迫於情漏，此事之缘也。〔《汉书》曰：上立卢绾为燕王。初，上如邯郸击陈豨，燕王卢绾亦击其东北。豨使王黄求救於匈奴，绾亦使其臣张胜於匈奴。胜至胡，燕王臧荼子衍亡在胡，见胜曰：公何不令燕且缓豨，而与胡和，事宽，得长王燕。胜以为然，乃令匈奴兵击燕。绾疑胜与胡反，上书请族胜。胜还报，具道所以为者，绾寤，乃诈论他人豨以脱胜家属，使得为匈奴间，而阴使范齐之豨所，欲令连兵无决。汉既斩豨，其裨将降，言燕王绾使范齐通谋豨所。上使使召绾，绾称病，於是上曰：绾果反矣。乃遣樊哙伐燕。又曰：黥布为淮南王。汉诛梁王彭越，盛其醢，以遍赐诸侯，至淮南王，王大恐，阴令人部聚兵，伺旁郡警急。贲赫为布中大夫，上变，言布谋反有端，可先未发诛也。淮南王疑其上言国阴事，汉使又来，颇有所验，遂族赫家，发兵反。〕孤与将军，恩如骨肉，割授江南，不属本州，岂若淮阴捐旧之恨。〔杨州旧属江南，江南之地尽属焉。今魏徙杨州於寿春，而孙权全有江南之地，故云属本州也。《江都图经》曰：江西寿春属魏，魏杨州刺史镇寿春。捐旧或为捐夺，误也。〕抑遏刘馥，相厚益隆，宁放朱浮显露之奏，〔《魏志》：刘馥，字元颖，沛国人也。太祖方有袁绍之难，谓馥可任以东南之事，遂为杨州刺史。《后汉书》曰：朱浮为幽州牧，奏渔阳守彭宠多买兵器，不迎母。宠遂反。〕无匿张胜贷〔他改切〕故之变。〔张胜有故於胡，卢绾匿之，而加恩贷也。贷或为贰。〕匪有阴构贲〔音肥〕赫之告，固非燕王淮南之衅也。而忍绝王命，明弃硕交，实为佞人所构会也。〔《史记》，苏秦谓齐王曰：此弃仇雠而得石交者也。硕与石古字通。《论语》子曰：远佞人。〕夫似是之言，莫不动听，因形设象，易为变观。〔《战国策》曰：曾参杀人，人有告曾参母，母不信。又有人告之，母又不信。须臾，又有人告之，母乃投杼而起。〕示之以祸难，激之以耻辱，大丈夫雄心，能无愤发。〔《吴志》曰：周瑜云：受制於人，岂与南面称孤同哉！〕昔苏秦说韩，羞以牛后，韩王按剑，作色而怒，虽兵折地割，犹不为悔，人之情也。〔《战国策》苏秦为楚合从，说韩王曰：臣闻鄙谚曰：宁为鸡尸，不为牛从。今西面交臂而臣事秦，何以异於牛从也！夫以大王之贤也，挟强韩之名，臣切为大王羞之。韩王忿然作色，攘臂按剑仰天曰：寡人虽死，其不事秦。延叔坚《战国策注》曰：尸，鸡中主也。从，牛子也。从或为后，非也。〕仁君年壮气盛，绪信所嬖，〔《楚辞》曰：窃悲申包胥之气盛。宋均《诗纬注》曰：绪，业也。〕既惧患至，兼怀忿恨，不能复远度孤心，近虑事势，遂赍见薄之决计，秉翻然之成议。加刘备相扇扬，事结衅连，推而行之。想畅本心，不原於此也。〔《周易》曰：推而行之存乎通。〕

孤之薄德，位高任重，幸蒙国朝将泰之运，荡平天下，怀集异类，〔《家语注》曰：异类，夷狄也。〕喜得全功，长享其福。而姻亲坐离，厚援生隙，〔《汉书》谷永曰：因而生隙。〕常恐海内多以相责，以为老夫苞藏祸心，阴有郑武取胡之诈，〔《左氏传》赵孟曰：老夫罪戾是惧，焉能恤远。又曰：楚公子圉聘于郑，郑使行人子羽与之言曰：大国无乃苞藏祸心以图之。《韩子》曰：昔者郑武公伐胡，先以其子妻胡君，以娱其意。因而问於群臣曰：吾所用兵，谁可伐者？大夫关其思对曰：胡可。武公怒而戮之曰：胡，兄弟之国也。子言伐之何？胡君闻之，以郑亲己，遂不备郑。郑人袭胡，取之也。〕乃使仁君翻然自绝。以是忿忿，怀惭反侧，常思除弃小事，更申前好，〔小事，忿恨。前好，谓婚姻。〕二族俱荣，流祚后嗣，以明雅素，中诚之效。抱怀数年，未得散意。昔赤壁之役，遭离疫气。烧舡自还，以避恶地，非周瑜水军所能抑挫也。江陵之守，物尽穀殚，无所复据，徙民还师，又非瑜之所能败也。〔赤壁，地名，在荆州下。《吴志》曰：曹公临荆州，权遣周瑜、程普为左右督，各领万人，与刘备俱进。遇於赤壁，大破曹公车，烧其馀舡。引退，士卒饥疫死者太半。备、瑜等复追至南郡，公遂北还，留曹仁於江陵。瑜、仁相守岁馀，所杀伤甚众，仁委城走。〕荆土本非己分，我尽与君，冀取其馀，〔言荆州之土，非我之分。今尽以与君，实冀取其馀地耳。〕非相侵肌肤，有所割损也。〔《列子》，孟孙阳谓禽子曰：有侵若肌肤，获万金者，若为之乎？曰：为之。〕思计此变，无伤於孤，何必自遂於此，不复还之。〔言我尚冀君之馀地，何必荆州之土，不复还我哉？〕高帝设爵以延田横，光武指河而誓朱鲔，君之负累，岂如二子？〔《汉书·高纪》曰：初，田横攻彭越，项羽已灭，横惧诛，与宾客亡入海。上恐其久为乱，遣使赦横曰：横来，大者王，小者侯。谢承《后汉书》曰：光武攻洛阳，朱鲔守之，上令岑彭说鲔曰：赤眉已得长安，更始为胡殷所反害，今公谁为守乎？鲔曰：大司徒公被害，鲔与其谋，诚知罪深，不敢降耳。彭还白上，上谓彭，复往明晓之：夫建大事，不忌小怨，今降，官爵可保，况诛罚乎？上指水曰：河水在此，吾不食言。〕是以至情，原闻德音。〔《毛诗》曰：彼美孟姜，德音不忘。〕

往年在谯，新造舟舡，取足自载，以至九江，贵欲观湖漅之形，定江滨之民耳，〔魏志曰：建安十四年二月，军至谯，作轻舟，治水军，自涡入淮，出肥水。吴志曰：初，曹公恐江滨郡县为权所略，微令内移，转相警备。自庐江、九江、蕲春、广陵十馀万，皆东渡江，江西遂虚，合肥以南，唯有皖城。〕非有深入攻战之计。将恐议者大为己荣，〔《左氏传》楚子曰：安人之乱，以为己荣。〕自谓策得，长无西患，重以此故，未肯回情。然智者之虑，虑於未形；达者所规，规於未兆。〔《金匮》曰：明者见於未萌，智者避危於无形。〕是故子胥知姑苏之有麋鹿，辅果识智伯之为赵禽。〔《汉书》伍被谓淮南王曰：昔伍子胥谏吴王曰：臣今见麋鹿游姑苏之台也。《越绝书》曰：姑苏，台名，夫差所造，高见三百里。《战国策》曰：智伯与韩、魏围赵於晋阳。张孟谈阴见韩、魏之君曰：智伯伐赵，赵亡。则二君为之次。二君乃与孟谈阴约，夜遣人入晋阳。智果见二君，说智伯曰：二主色动而变，必背君矣，不如杀之。智伯曰：不可。智果见言之不听，出便易姓为辅氏。〕穆生谢病，以免楚难；邹阳北游，不同吴祸。〔《汉书》曰：穆生不嗜酒，楚王戊常设醴。后忘设焉，穆生退曰：可以逝矣。遂谢病去。后戊乃与吴王通谋，遂应吴王反。又曰：邹阳仕吴，吴王有邪谋，阳奏书谏吴王，王不纳。去之梁，从孝王游。〕此四士者，岂圣人哉！徒通变思深，以微知著耳。〔范子《计然》曰：见微知著。〕以君之明，观孤术数，量君所据，相计土地，岂势少力乏，不能远举，割江之表，宴安而已哉？甚未然也！若恃水战，临江塞要，欲令王师终不得渡，亦未必也。夫水战千里，情巧万端，越为三军，吴曾不御；汉潜夏阳，魏豹不意。江河虽广，其长难卫也。〔《左氏传》曰：越子伐吴，吴子御之笠泽，夹水而陈。越子为左右勾卒，使夜或左或右，鼓噪而进。吴师分以御之。越子以三军潜涉，当吴中军而鼓之，吴师大乱，遂败之。《汉书》曰：韩信为左丞相，进击魏王豹。魏王豹盛兵蒲坂，塞临晋。信乃益为疑兵，陈舡欲渡，至於临晋，而伏兵从夏阳以木罂渡军，袭安邑。魏王豹惊，张兵迎信，信遂虏豹而归。〕

凡事有宜，不得尽言，将修旧好而张形势，更无以威胁重敌人。〔重，威重也。言以威重迫胁敌人。〕然有所恐，恐书无益。何则？往者军逼而自引还，今日在远而兴慰纳，辞逊意狭，谓其力尽，適以增骄，不足相动，但明效古，当自图之耳。昔淮南信左吴之策，〔《汉书》曰：淮南王安谋反，日夜与左吴等按舆地图，部署兵所从出入。〕汉隗嚣纳王元之言，〔范晔《后汉书》曰：隗嚣，字季孟，天水人。更始乱，嚣亡归天水，招聚其众，自称西州上将军，遣子恂诣阙。嚣将王元说嚣曰：天水完富，天下士马最强，元请一丸泥，东封函谷，此万世一时也。嚣心然元计，遂反。〕彭宠受亲吏之计，〔彭宠，已见朱浮《与彭宠书》。〕三夫不寤，终为世笑。梁王不受诡胜，窦融斥逐张玄，二贤既觉，福亦随之。原君少留意焉。〔《汉书》曰：梁孝王怨袁盎，乃与羊胜、公孙诡之属，阴使人刺杀袁盎。天子意梁，逐贼，果梁使之。遣使覆案梁事，捕公孙诡、羊胜，皆匿王后宫。韩安国泣谏王，王乃令出之。胜、诡皆自杀。梁王使韩安国因长公主谢，上怒稍解。范晔《后汉书》：窦融，字周公，扶风人也，行西河五大郡大将军事。遥闻光武即位，心欲东向。隗嚣使辨士张玄游说西河曰：今各据土宇，与陇、蜀合从，高可为六国，下不失尉陀。融召豪杰计议，遂决策东向，奉书献马。光武赐融玺绶为凉州牧，封安丰侯，后迁大司空。〕若能内取子布，外击刘备，〔《吴志》曰：张昭，字子布。〕以效赤心，用复前好，则江表之任，长以相付，高位重爵，坦然可观。上令圣朝无东顾之劳，下令百姓保安全之福，君享其荣，孤受其利，岂不快哉！若忽至诚，以处侥幸，婉彼二人，不忍加罪，〔婉，犹亲爱也。二人，刘备、张昭也。〕所谓小人之仁。大仁之贼，大雅之人，不肯为此也。〔《韩子》曰：行小忠，则大忠之贼也。班固《汉书》赞曰：大雅卓尔不群，河间献王近之矣。〕若怜子布，原言俱存，亦能倾心去恨，顺君之情，更与从事，取其后善。〔《史记》曰：王温舒徙诸名祸猾吏与从事。《广雅》曰：从，行也。〕但禽刘备，亦足为效。开设二者，审处一焉。

闻荆杨诸将，并得降者，皆言交州为君所执，豫章距命，不承执事，〔《吴志》曰：孙辅，字国仪，假节交州刺史，遣使与曹公相闻。事觉，权幽絷之，数岁卒。又曰：刘繇，字正礼，避乱淮浦，诏遣为杨州刺史。繇不敢之州，遂南保豫章。〕疫旱并行，人兵减损，各求进军，其言云云。孤闻此言，未以为悦。然道路既远，降者难信，幸人之灾，君子不为。〔《左氏传》曰：秦饥，使乞籴于晋，晋人弗与。庆郑曰：背施无亲，幸灾不仁。〕且又百姓，国家之有，加怀区区，乐欲崇和。庶几明德，来见昭副，不劳而定，於孤益贵。是故按兵守次，遣书致意。古者兵交，使在其中。〔《左氏传》曰：晋栾书伐郑，郑使伯蠲行成，晋人杀之，非礼也。兵交，使在其间可也。〕原仁君及孤，虚心回意，以应诗人补衮之叹，而慎《周易》牵复之义。〔毛诗曰：衮职有阙，惟仲山甫补之。《周易》曰：牵复吉。〕濯鳞清流，飞翼天衢，良时在兹，勖之而已。

【与朝歌令吴质书一首】

〔《典略》曰：质为朝歌长。大军西征，太子南在孟津小城，与质书。《汉书》曰：魏郡有朝歌县。〕

※魏文帝

五月十八日，丕白：季重无恙。〔《尔雅》曰：恙，忧也。〕途路虽局，官守有限，〔《尔雅》曰：局，近也。《孟子》曰：吾闻有官守者，不得其职则去。〕原言之怀，良不可任。〔《毛诗》曰：原言思子。杜预《左氏传》注曰：任，当也。〕足下所治僻左，书问致简，益用增劳。每念昔日南皮之游，〔《汉书》：勃海郡有南皮县。〕诚不可忘。既妙思六经，逍遥百氏。〔《庄子》孔子谓老聃曰：丘治诗、书、礼、乐、易、春秋六经，自以为久矣。《淮南子》曰：百家异说，各有所出。〕弹棋间设，终以六博，〔《艺经》曰：棋正弹法：二人对局，白黑棋各六枚，先列棋相当，更先控，三弹不得，各去控，一棋先补角。《世说》曰：弹棋。出魏宫，大体以巾角拂棋子也。〕高谈娱心，哀筝顺耳，驰骋北场，旅食南馆。〔《仪礼》曰：尊士旅食于门。郑玄注曰：旅，众也。士从，谓未得正禄，所谓庶人在官者。〕浮甘瓜於清泉，沈朱李於寒水，白日既匿，继以朗月，同乘并载，以游后园，舆轮徐动，参从无声，清风夜起，悲笳微吟，乐往哀来，怆然伤怀。〔列女传，陶答子妻曰：乐极必哀。《庄子》仲尼曰：乐未毕，哀又继之。〕余顾而言，斯乐难常，足下之徒，咸以为然。今果分别，各在一方，元瑜长逝，化为异物。〔司马迁《答任少卿书》曰：则长逝者魂魄私恨无穷。《鵩鸟赋》曰：化为异物，又何足患。《庄子》曰：假於异物，托於同体。郭象曰：今死生聚散，变化无方，皆异物也。〕每一念至，何时可言！

方今蕤宾纪时，景风扇物。〔《礼记》曰：仲夏之月，律中蕤宾。《易通卦验》曰：夏至则景风至。〕天气和暖，众果具繁，时驾而游，北遵河曲，从者鸣笳以启路，文学托乘於后车，〔《毛诗》曰：命彼后车，谓之载之。〕节同时异，物是人非，我劳如何！〔《毛诗》曰：道之云远，我劳如何。〕今遣骑到邺，故使枉道相过，行矣自爱。〔《老子》曰：圣人自爱。〕丕白。

【与吴质书一首】

〔《典略》曰：初，徐幹、刘桢、应玚、阮瑀、陈琳、王粲等与质，并见友於太子。二十二年，魏大疫，诸人多死，故太子与质书。〕

※魏文帝

二月三日，丕白：岁月易得，别来行复四年。〔行，犹且也。〕三年不见，东山犹叹其远，况乃过之，思何可支？〔《毛诗》曰：我徂东山，滔滔不归。自我不见，于今三年。杜预《左氏传注》曰：不支，不能相支持也。〕虽书疏往返，未足解其劳结。

昔年疾疫，亲故多离其灾：徐陈应刘，一时俱逝，痛可言邪！昔日游处，行则连舆，止则接席，何曾须臾相失！每至觞酌流行，丝竹并奏，酒酣耳热，仰而赋诗。〔杨惲《报孙会宗书》曰：酒后耳热，仰天抚缶。〕当此之时，忽然不自知乐也。谓百年己分，可长共相保，何图数年之间，零落略尽，言之伤心！顷撰其遗文，都为一集。〔《广雅》曰：撰，定也。都，凡也。〕观其姓名，已为鬼录，追思昔游，犹在心目。而此诸子，化为粪壤，可复道哉！

观古今文人，类不护细行，鲜能以名节自立。〔《尚书》曰：不矜细行，终累大德。〕而伟长独怀文抱质，恬淡寡欲，有箕山之志，可谓彬彬君子者矣。〔《论语》子曰：文质彬彬，然后君子。《桓子新论》，雍门周曰：身财高妙。怀质抱真。《老子》曰：少私寡欲。《吕氏春秋》曰：昔尧朝许由於沛泽之中曰：请属天下於夫子。许由遂之箕山之下。〕著《中论》二十馀篇，成一家之言，辞义典雅，足传于后，此子为不朽矣。〔《文章志》曰：徐幹，字伟长，北海人。太祖召以为军谋祭酒，转太子文学，以道德见称。著书二十篇，号曰《中论》。司马迁书曰：通古今之变，成一家之言。〕德琏常斐然有述作之意，〔《论语》曰：斐然成章。又曰：述而不作。〕其才学足以著书，美志不遂，良可痛惜！间者历览诸子之文，对之抆泪，既痛逝者，行自念也！〔《楚辞》曰：孤行吟而抆泪。〕孔璋章表殊健，微为繁富。公幹有逸气，但未遒耳。其五言诗之善者，妙绝时人。〔言其诗之善者，时人不能逮也。〕元瑜书记翩翩，致足乐也。仲宣续自善於辞赋，〔言仲宣最少，续彼众贤，自善於辞赋也。续或为独。〕惜其体弱，不足起其文。〔《典论·论文》曰：文以气为主，气之清浊有体。弱，谓之体弱也。〕至於所善，古人无以远过。昔伯牙绝弦於锺期，仲尼覆醢於子路，痛知音之难遇，伤门人之莫逮。〔《吕氏春秋》曰：子期死，而伯牙乃破琴绝弦。《礼记》曰：孔子哭子路於中庭，有人吊者，而夫子拜之。既哭，进使者而问故，使者曰：醢之矣。遂命覆醢。〕诸子但为未及古人，自一时之俊也。今之存者，已不逮矣！后生可畏，来者难诬，然恐吾与足下不及见也。〔《论语》子曰：后生可要，焉知来者之不如今。〕

年行已长大，所怀万端。时有所虑，至通夜不瞑。志意何时复类昔日？已成老翁，但未白头耳！光武言：年三十馀，在兵中十岁，所更非一。〔《东观汉记》光武赐隗嚣书曰：吾年已三十馀，在兵中十岁，所更非一，厌浮语虚辞耳。〕吾德不及之，年与之齐矣。以犬羊之质，服虎豹之文。无众星之明，假日月之光。〔《法言》曰：敢问质曰：羊质而虎皮，见草而悦，见豺而战。《文子》曰：百星之明，不如一月之光。贾子曰：主之与臣，若日月之与星也。〕动见瞻观，何时易乎？恐永不复得为昔日游也！少壮真当努力，〔古诗曰：少壮不努力，老大乃伤悲。〕年一过往，何可攀援？〔庄子北海若曰：年不可攀，时不可止。消息盈虚，终则又始。〕古人思炳烛夜游，良有以也。〔古诗曰：昼短苦夜长，何不秉烛游。秉或作炳。〕顷何以自娱？颇复有所述造不？东望於邑，裁书叙心。〔《楚辞》曰：长呼吸以於邑。〕丕白。

【与锺大理书一首】

〔《魏志》曰：锺繇，字元常。魏国初建，为大理。《魏略》曰：后太祖征汉中，太子在孟津，闻繇有玉玦，欲得之。而难公索，使临淄侯转因人说之，繇即送之，太子与繇书。〕

※魏文帝

丕白：良玉比德君子，圭璋见美诗人。〔《礼记》，孔子曰：君子比德於玉。《毛诗》曰：颙颙昂昂，如圭如璋。〕晋之垂棘，鲁之玙璠，宋之结绿，楚之和璞。〔垂棘，见下文。《左氏传》曰：季平子卒，阳虎将以玙璠敛。《战国策》应侯谓秦王曰：宋有结绿，楚有和璞。此二者，而为天下之名器也。〕价越万金，贵重都城，〔《尹文子》曰：魏有田父耕于野，得玉径尺，不知其玉也。弃之于野，邻人盗之，以献魏王。魏王召玉工相之，玉工贺曰：敢贺大王得天下之宝，臣所未尝见。王问其价，玉工曰：此无价，以当之五城之都，聊可一观。魏王立赐献者千金，长食上大夫之禄。〕有称畴昔，流声将来。〔孔子《家语》曰：流声后裔。〕是以垂棘出晋，虞虢双禽；〔《左氏传》曰：晋荀息请以屈产之乘与垂棘之璧假道於虞以伐虢，虞公许之。宫之奇曰：虞不腊矣。晋灭虢，虢公丑奔京师，旋馆於虞，遂袭虞，灭之。〕和璧入秦，相如抗节。〔《孝经援神契》曰：抗节厉义，通乎至德。〕窃见玉书称美玉，白如截肪，黑譬纯漆，赤拟鸡冠，黄侔蒸栗。〔王逸《正部论》曰：或问玉符。曰：赤如鸡冠，黄如蒸栗，白如猪肪，黑如纯漆，玉之符也。《通俗文》曰：脂在腰曰肪，音方。〕侧闻斯语，未睹厥状。虽德非君子，义无诗人，高山景行，私所仰慕。〔《毛诗》曰：高山仰止，景行行止。〕然四宝邈焉已远，秦汉未闻有良比也。求之旷年，不遇厥真，私原不果，饥渴未副。〔许慎《淮南子注》曰：果，成也。《孔丛子》子思谓鲁穆公曰：君若饥渴待贤。〕

近日南阳宗惠叔，称君侯昔有美玦，闻之惊喜，笑与抃会。〔《说文》曰：抃，拊手也。〕当自白书，恐传言未审，〔未敢作书。〕是以令舍弟子建，因荀仲茂〔《荀氏家传》曰：荀宏，字仲茂，为太子文学。〕时从容喻鄙旨，乃不忽遗，厚见周称，〔周称，谓繇书也。〕邺骑既到，宝玦初至，捧匣跪发，五内震骇。〔繇在邺城，太子在孟津也。李陵诗曰：行行且自割，无令五内伤。〕绳穷匣开，烂然满目。〔延笃《与李文德书》曰：吾诵伏牺氏之易，焕兮烂兮其满目。〕猥以蒙鄙之姿，得睹希世之宝。不烦一介之使，不损连城之价。既有秦昭章台之观，而无蔺生诡夺之诳。〔《史记》曰：赵惠文王得和氏之璧，秦昭王闻之，使人遗赵王书，原以十五城易璧，赵王遂使相如奉璧西入秦。秦王坐章台，见相如，相如奉璧奏王。相如视秦王无意偿赵城，乃前曰：璧有瑕，请指之。王授相如，相如持璧倚柱，怒发上冲冠曰：观大王无偿赵城色，故臣复取璧，大王必欲急臣，臣头与璧俱辟於柱矣。〕嘉贶益腆，敢不钦承。谨奉赋一篇，以赞扬丽质。丕白。

【与杨德祖书一首】

〔《典略》曰：临淄侯以才捷爱幸，秉意投脩，数与脩书，论诸才人优劣。〕

※曹子建

植白：数日不见，思子为劳，想同之也。仆少小好为文章，迄至于今，二十有五年矣。然今世作者，可略而言也。昔仲宣独步於汉南，孔璋鹰扬於河朔，〔仲宣在荆州，故曰汉南。孔璋，广陵人，在冀州，袁绍记室，故曰河朔。仲长子《昌言》曰：清如冰碧，洁如霜露。轻贱世俗，高立独步，此士之次也。《毛诗》曰：惟师尚父，时惟鹰扬。〕伟长擅名於青土，公幹振藻於海隅，〔徐伟长居北海郡，禹贡之青州也，故云青土。公幹，东平宁阳人也，宁阳边齐，故云海隅。《吕氏春秋》曰：东方为海隅。青州，齐也。〕德琏发迹於此魏，足下高视於上京。〔德琏，南顿人也。近许都，故曰此魏。脩，太尉之子，故曰上京。〕当此之时，人人自谓握灵蛇之珠，家家自谓抱荆山之玉。〔《淮南子》曰：隋侯之珠。高诱曰：隋侯见大蛇伤断，以药傅而涂之。后蛇於大江中，衔珠以报之，因曰隋侯之珠。《韩子》曰：楚人和氏，得玉璞於楚山之中，奉而献之。文王使玉人治其璞而得宝。〕吾王於是设天网以该之，顿八纮以掩之，今悉集兹国矣。〔吾王，谓操也。崔寔本论曰：举弥天之网，以罗海内之雄。《淮南子》曰：九州之外，是有八泽。八泽之外，乃有八纮。〕然此数子，犹复不能飞轩绝迹，一举千里。〔《韩诗外传》盖胥曰：鸿鹄一举千里，所恃者六翮尔。〕以孔璋之才，不闲於辞赋，而多自谓能与司马长卿同风。譬画虎不成，反为狗也。〔《东观汉记》曰：马援《诫子严书》曰：效杜季良而不成，陷为天下轻薄子。所谓画虎不成反类狗也。〕前书嘲之，反作论盛道仆赞其文。夫锺期不失听，于今称之。〔《列子》曰：伯牙善鼓琴，锺子期善听。〕吾亦不能忘叹者，畏后世之嗤余也。

世人之著述，不能无病。仆常好人讥弹其文，有不善者，应时改定。〔荀子曰：有人道我善者，是吾贼也。道我恶者，是吾师也。〕昔丁敬礼常作小文，使仆润饰之。〔《论语》曰：行人子羽脩饰之，东里子产润色之。〕仆自以才不过若人，辞不为也。〔若人，谓敬礼也。《论语》子谓子贱君子哉若人！包曰：若人，若此之人也。〕敬礼谓仆：卿何所疑难，文之佳恶，吾自得之，后世谁相知定吾文者邪？吾常叹此达言，以为美谈。〔《公羊传》曰：鲁人至今以为美谈。〕昔尼父之文辞，与人通流，至於制《春秋》，游夏之徒，乃不能措一辞。〔《礼记》曰：鲁哀公曰：呜呼尼父。《史记》曰：孔子文辞有可与共者。至于春秋，子游、子夏之徒，不能赞一辞。〕过此而言不病者，吾未之见也。盖有南威之容，乃可以论其淑媛；〔为刘季绪张本。《战国策》曰：晋平公得南威，三日不听朝，遂推而远之曰：后世必有以色亡国者。《尔雅》曰：美女为媛。〕有龙泉之利，乃可以议其断割。〔《战国策》苏秦说韩王曰：韩之剑戟，龙渊大阿，陆断牛马，水击鸿雁。〕刘季绪才不能逮於作者，〔挚虞《文章志》曰：刘表子，官至乐安太守，著诗赋颂六篇。〕而好诋诃文章，掎摭利病。〔《说文》曰：诃，大言也。又曰：掎，偏引也。〕昔田巴毁五帝，罪三王，呰五霸於稷下，一旦而服千人。鲁连一说，使终身杜口。〔《鲁连子》曰：齐之辩者曰田巴，辩於狙丘，而议於稷下。毁五帝，罪三王，一日而服千人。有徐劫弟子曰：鲁连，谓劫曰：臣原当田子，使不敢复说。《七略》曰：齐有稷城门也。齐谈说之士，期会於稷下者甚众。《汉书》邓公谓景帝曰：内杜忠臣之口。〕刘生之辩，未若田氏；今之仲连，求之不难。可无息乎？〔毛苌《诗传》曰：息，止也。〕人各有好尚。兰茝荪蕙之芳，众人所好，而海畔有逐臭之夫；〔喻人评文章，爱好不同也。《吕氏春秋》曰：人有大臭者，其亲戚、兄弟、妻妾、知识、无能与居者，自苦而居海上！人有悦其臭者，昼夜随而不去。〕咸池六茎之发，众人所共乐，而墨翟有非之文论，岂可同哉？〔《乐动声仪》曰：黄帝乐曰咸池。《汉书》曰：颛顼作六茎乐。墨子有《非乐》篇。〕

今往仆少小所著辞赋一通，相与。夫街谈巷说，必有可采。击辕之歌，有应风雅。〔《汉书》曰：小说家者，街谈巷语，道听途说之所造也。崔骃曰：窃作颂一篇，以当野人击辕之歌。班固集曰：击辕相杵，亦足乐也。〕匹夫之思，未易轻弃也。〔我此一通，同匹夫之思也。〕辞赋小道，固未足以揄扬大义，彰示来世也。昔杨子云先朝执戟之臣耳，犹称壮夫不为也。〔《汉书》曰：扬雄奏《羽猎赋》，为郎，然郎皆执戟而侍也。东方朔《答客难》曰：官不过侍郎，位不过执戟。杨子《法言》曰：彫虫篆刻，壮士不为也。〕吾虽德薄，位为蕃侯。犹庶几戮力上国，流惠下民，〔《国语》曰：戮力一心。《四子讲德论》曰：质敏以流惠。〕建永世之业，留金石之功〔《尚书》王曰：与国咸休，永世无穷。《吴越春秋》，乐师谓越王曰：君王德可刻金石。〕岂徒以翰墨为勋绩，辞赋为君子哉！若吾志未果，吾道不行，则将采庶官之实录，辩时俗之得失，〔班固《汉书》司马迁赞曰：有良史之才，其文直其事该，不虚美，不隐恶，故谓之实录。应劭曰：言其实录事也。〕定仁义之衷，成一家之言。〔司马迁书曰：通古今之变，成一家之言。〕虽未能藏之於名山，将以传之於同好。〔司马迁书曰：仆诚以著此书，藏之名山。尚书序曰：好古博雅君子，与我同志，亦所不隐也。〕非要之皓首，岂今日之论乎？其言之不惭，恃惠子之知我也。〔张平子书曰：其言之不惭，恃鲍子之知我。〕明早相迎，书不尽怀。植白。

【与吴季重书一首】〔《典略》曰：质出为朝歌长，临淄侯与质书。〕

※曹子建

植白：季重足下。前日虽因常调，得为密坐，〔曹大家《欹器颂》曰：侍帝王之密坐。〕虽燕饮弥日，其於别远会稀，犹不尽其劳积也。〔《毛诗》曰：弥，终也。〕若夫觞酌凌波於前，箫笳发音於后，足下鹰扬其体，凤叹虎视，〔鹰扬，已见上文。足下，谓季重也。凤，以喻文也。虎，以喻武也。叹，犹歌也。取美壮之意。《山海经》曰：丹穴之山有鸟，名曰凤，饮食自歌自舞。《易》曰：虎视眈眈。〕谓萧曹不足俦，卫霍不足侔也。左顾右眄，谓若无人，岂非吾子壮志哉！〔《史记》曰：荆轲与高渐离歌於市，已而相泣，傍若无人。〕过屠门而大嚼，虽不得肉，贵且快意。〔桓子新论曰：人闻长安乐，则出门向西而笑；知肉味美，对屠门而大嚼。〕当斯之时，原举太山以为肉，倾东海以为酒，伐云梦之竹以为笛，斩泗滨之梓以为筝，〔《尚书》曰：云土梦作乂。孔安国曰：云梦之泽在江南。《尚书》曰：泗滨浮磬。〕食若填巨壑，饮若灌漏卮，〔《庄子》，淳芒谓苑风曰：夫大壑之为物也。注焉而不满，取之而不竭。《淮南子》曰：今夫溜水足以溢壶榼，而江河不能实漏卮。〕其乐固难量，岂非大丈夫之乐哉！然日不我与，曜灵急节，〔《楚辞》曰：角宿未旦，耀灵焉藏。《广雅》曰：曜灵，日也。〕面有逸量之速，别有参商之阔。〔《左氏传》子产曰：昔高辛氏有二子，伯曰阏伯，季曰实沈，不相能。后帝不臧，迁阏伯于商丘，主辰，商人是因，故辰为商星。迁实沈於大夏，主参，唐人是因，其季叶曰唐叔，故参为晋星。〕思欲抑六龙之首，顿羲和之辔，〔《楚辞》曰：贯鸿濛以东竭兮，维六龙於扶桑。又曰：吾令羲和弭节兮。〕折若木之华，闭濛汜之谷。〔《楚辞》曰：折若木以拂日兮，聊逍遥以相佯。王逸曰：若木在昆仑，言折取若木以拂击蔽日，使之还却也。《楚辞》曰：出自阳谷，次於濛汜。〕天路高邈，良久无缘，〔仲长子《昌言》曰：荡荡乎若昇天路而不知夫所登也。〕怀恋反侧，如何如何！

得所来讯，文采委曲，晔若春荣，浏若清风，〔《答宾戏》曰：摛藻如春华。《毛诗》曰：吉甫作颂，穆如清风。《楚辞》曰：秋风浏以萧萧兮。〕申咏反覆，旷若复面。其诸贤所著文章，想还所治，复申咏之也。〔所治，谓朝歌也。〕可令憙事小吏，讽而诵之。〔《周礼》曰：讽诵言语。郑玄曰：背文曰讽，以声节之曰诵。〕夫文章之难，非独今也。古之君子，犹亦病诸。〔《论语》子曰：尧舜其犹病诸。〕家有千里，骥而不珍焉；人怀盈尺，和氏无贵矣。〔言骥及和氏，以希为贵。今若家有千里，人怀盈尺，即骥及和氏，宁得珍贵乎？《吕氏春秋》曰：所为贵骥者，为其一日千里也。《淮南子》曰：圣人不贵尺璧而重寸阴。《韩子》曰：楚人和氏得玉璞於楚山之中，遂名曰和氏之璧。〕夫君子而知音乐，古之达论，谓之通而蔽。墨翟不好伎，何为过朝歌而回车乎？足下好伎，值墨翟回车之县，想足下助我张目也。

又闻足下在彼，自有佳政。夫求而不得者有之矣，未有不求而得者也。〔《法言》曰：学者所以有求为君子，求而不得者有矣，未有不求而得之者也。〕且改辙易行，非良乐之御；〔《吕氏春秋》曰：古之善相马者，若赵之王良，秦之伯乐，尤尽其妙也。《左氏传》曰：晋赵鞅纳卫太子于戚，将战，邮无恤御。杜预曰：邮无恤，王良也。〕易民而治，非楚郑之政。〔《战国策》曰：赵告谓赵王曰：臣闻之，圣人不易民而教，智者不变欲而劝。《史记》曰：循吏，楚有孙叔敖，郑有子产，而二国俱治，是不易之民也。〕原足下勉之而已矣。適对嘉宾，口授不悉，往来数相闻。曹植白。〔植集此书别题云：夫为君子而不知音乐，古之达论，谓之通而蔽。墨翟自不好伎，何谓过朝歌而回车乎？足下好伎，而正值墨氏回车之县，想足下助我张目也。今本以墨翟之好伎，置和氏无贵矣之下，盖昭明移之，与季重之书相映耳。〕

【答东阿王书一首】

※吴季重

质白：信到。奉所惠贶，发函伸纸，是何文采之巨丽，而慰喻之绸缪乎！夫登东岳者，然后知众山之逦迤也；奉至尊者，然后知百里之卑微也。〔《法言》曰：观书者譬如观山，升东岳而知众山之逦迤也。况介丘乎？下句盖季重自况也。〕自旋之初，伏念五六日，至于旬时，〔《尚书》曰：要囚，服念五六日，至于旬时。〕精散思越，惘若有失。非敢羡宠光之休，慕猗顿之富。〔《毛诗》曰：既见君子，为龙为光。毛苌曰：龙，宠也。《孔丛子》子产问子顺曰：臣匮於财。闻猗顿善殖货，欲学之。然先生同国也，当知其术，原以告我。答曰：然，我知之。猗顿，鲁之穷士也，耕则常饥，桑则常寒，闻朱公富，往之问术焉。朱公告之曰：子欲速富，当畜五牸。於是乃適河，大畜牛羊于猗氏之南。十年之间，其滋息不可计，赀拟王公，驰名天下，以兴富於猗氏，故曰猗顿。〕诚以身贱犬马，德轻鸿毛，〔《战国策》鲁连说张相国曰：鸿毛之轻也，而不能自举。〕至乃历玄阙，排金门，升玉堂，〔《三辅旧事》曰：未央宫北有玄武阙。《解嘲》曰：历金门，上玉堂，有日矣。〕伏虚槛於前殿，临曲池而行觞。〔《楚辞》曰：坐堂伏槛临曲池。〕既威仪亏替，言辞漏渫虽恃平原养士之懿，愧无毛遂燿颖之才。〔《史记》曰：秦之围邯郸，使平原君求救，合从於楚。约与食客门下有勇士文武备具者二十人偕，得十九人，馀无可取者。毛遂自赞於平原君。平原君曰：夫贤士之处俗，譬若锥之处囊中，其末立见，今在左右未有所称诵，是先生无所有也。毛遂曰：臣今日请处囊中耳。使遂早得处囊中，乃颖脱而出，非特其末见而已。〕深蒙薛公折节之礼，而无冯谖三窟之效。〔《汉书》曰：淮南王折节下士。《战国策》曰：齐人有冯谖者，贫乏不能自存，使人属孟尝君，原寄食门下。孟尝君曰：诺。孟尝问门下诸客，谁习会计，能为文收债於薛者乎？冯谖曰能。於是约车促装，单衣载契而辞。问曰：收债毕，何市而反？孟尝君曰：视吾家所寡有者。驱而之薛，矫命以债赐诸人，因烧其券，人称万岁。长驱到齐，孟尝君见之曰：何市而反？曰：窃计君家所无不有，所乏者义尔，为君市义。孟尝不悦。后有毁孟尝君於湣王，孟尝君就国于薛，未至百里，老幼迎於道中。孟尝君顾冯谖曰：先生为文市义，乃今见矣。冯谖曰：狡兔有三窟，免其死耳。今君有一，未得高枕而卧也。请为君复凿二窟。孟尝君乃与车五十乘，金五百斤，西游於梁。梁惠王聘孟尝君，齐王闻之，君臣恐惧，使太傅谢孟尝君曰：原君顾先王之宗庙，姑反国统民。冯谖谓孟尝君：请先王之祭器，立宗庙於薛。庙成，还谓孟尝君曰：三窟已就，请君高枕为乐矣。〕屡获信陵虚左之德，又无侯生可述之美。〔《史记》曰：魏公子置酒，大会宾客。公子从车骑，虚左，自迎夷门侯生。侯生摄衣冠，直载公子上坐，不让，欲以观公子。公子执辔愈恭。侯生谓公子曰：今日嬴之为公子，亦足矣。市人皆以嬴为小人，而以公子为长者，能下士也。〕凡此数者，乃质之所以愤积於胸臆，怀眷而悁邑者也。

若追前宴，谓之未究，倾海为酒，并山为肴，伐竹云梦，斩梓泗滨，然后极雅意，尽欢情，信公子之壮观，非鄙人之所庶几也。〔封禅书曰：天下之壮观。《周易》曰：颜氏之子，其殆庶几乎？〕若质之志，实在所天。〔《左氏传》箴尹克黄曰：君，天也。〕思投印释黻，朝夕侍坐，钻仲父之遗训，览老氏之要言，〔仲父，仲尼也。老氏，老子也。〕对清酤而不酌，抑嘉肴而不享，〔《毛诗》曰：既载清酤。又曰：嘉肴脾臄。〕使西施出帷，嫫母侍侧，〔《越绝书》曰：越王乃饰美女西施，使大夫种献之於吴王。《楚辞》曰：西施婉而不得见兮，嫫母勃屑而日侍。王逸曰：嫫母，丑女也。〕斯盛德之所蹈，明哲之所保也。〔《周易》曰：日新之谓盛德。《毛诗》曰：既明且哲，以保其身。〕若乃近者之观，实荡鄙心。秦筝发徽，二八迭奏。〔《楚辞》曰：挟秦筝而弹徽。又曰：二八齐容起郑舞。〕埙箫激於华屋，灵鼓动於座右。〔《舞赋》曰：燿华屋而熺洞房。《周礼》曰：灵鼓，灵鼗也。〕耳嘈嘈於无闻，情踊跃於鞍马。谓可北慑肃慎，使贡其楛矢；南震百越，使献其白雉，〔《家语》曰：孔子之陈，陈惠公宾之。有隼集庭而死，楛矢贯之。惠公使使如孔子之馆问之。孔子曰：昔武王克商，於是肃慎氏贡楛矢石砮，其长尺有咫，故铭其楛曰肃慎氏贡矢，以分太姬，配虞胡公，而封诸陈。王肃曰：肃慎，北夷国名也。楛，木名也。砮箭镞也。《太公金匮》曰：武王伐殷，四夷闻，各以来贡。越裳献白雉，重译而至。〕又况权备，夫何足视乎！

还治讽采所著，观省英玮，实赋颂之宗，作者之师也。〔《汉书》曰：司马相如蔚为辞宗，赋颂之首。〕众贤所述，亦各有志。昔赵武过郑，七子赋诗，春秋载列，以为美谈。〔《左氏传》曰：赵武与诸侯大夫会，过郑，郑伯享赵孟於垂陇，七子从。赵孟曰：七子从君，以宠武也。请皆赋诗，以卒君贶，武亦以观七子之志。子展赋草虫，伯有赋鹑之奔奔，子西赋黍苗之四章，子产赋《隰桑》，子大叔赋《野有蔓草》，叔段赋《蟋蟀》，公孙段赋《桑扈》。〕质小人也，无以承命。又所答贶，辞丑义陋，申之再三，赧然汗下。〔《尚书》曰：至于再，至于三。《小雅》曰：面惭曰赧。〕此邦之人，闲习辞赋，三事大夫，莫不讽诵，何但小吏之有乎！〔《毛诗》曰：三事大夫，莫肯夙夜。〕

重惠苦言，训以政事，〔《史记》，卫鞅曰：苦言，药也。甘言，疾也。〕恻隐之恩，形乎文墨。〔谢承《后汉书》曰：甄丰恻隐之恩，发於自然。〕墨子回车，而质四年，虽无德与民，式歌且舞。〔《淮南子》曰：曾子至孝，不过胜母里；墨子非乐，不入朝歌。邹阳上书曰：里名胜母，曾子不入；邑号朝歌，墨子回车。《毛诗》曰：虽无德与女，式歌且舞。式作或者非。〕儒墨不同，固以久矣。然一旅之众，不足以扬名；〔《左氏传》，伍员曰：少康有众一旅。杜预曰：一旅，伍百人也。〕步武之间，不足以骋迹；〔司马《法》曰：六尺曰步。《礼记》曰：堂上接武。郑玄《注》曰：武，迹也。〕若不改辙易御，将何以效其力哉！今处此而求大功，犹绊良骥之足，而责以千里之任；槛猿猴之势，而望其巧捷之能者也。〔《淮南子》曰：两绊骥而求其致千里，置猿槛中，则与豚同，非不巧捷也，无所肆其能也。〕不胜见恤，谨附遣白答，不敢繁辞。吴质白。

【与满公琰书一首】〔贾弼之《山公表注》曰：满宠，子炳，字公琰，为别部司马。〕

※应休琏〔公琰前日曾过休琏，至明日欲遣书谢，值公琰又使人来召璩，璩别事不得往，故为报。〕

璩白：昨者不遗，猥见照临，虽昔侯生纳顾於夷门，毛公受眷於逆旅，无以过也。〔夷门，侯嬴也，已见《吴季重答东阿王书》。《史记》曰：赵有处士毛公，藏於博徒，薛公藏於卖浆家。魏公子欲见之，两人自匿不肯见。公子闻所在，乃閒步往，从此两人游甚欢。《左氏传》荀息曰：今虢为不道，保於逆旅。〕外嘉郎君谦下之德，内幸顽才见诚知己，欢欣踊跃，情有无量。是以奔骋御仆，宣命周求。阳书喻於詹何，杨倩说於范武。〔《说苑》曰：宓子贱将適单父，阳书谓子贱曰：吾少贱，无以送子。今赠子以钓道。夫投纶错饵，迎而吸之者，杨鱎也，其为鱼味薄而美。若亡若存，若食若不食者鲂，其为鱼味厚。子贱至单父，冠盖逆之者，交接於道。子贱曰：阳书所谓杨鱎者也。乃请耆老尊贤与之共化。《列子》曰：詹何，楚人也。以独蠒为纶，芒针为钩，荆棘为竿，剖粒为饵，而引盈车之鱼。《韩子》曰：宋人有酤酒者，升概甚平，遇客甚谨，为酒甚美，悬帜甚高，然而不售，酒酸。怪其故，问其所知闾长者杨倩，曰：汝狗猛。曰：狗猛则酒美，何故而不售？曰：人畏焉。或令孺子怀钱携壶瓮而往酤，狗迎而龁之，此酒所以酸不售也。夫国亦然，有道之士，怀其术而欲以辅万乘之主，大臣为猛狗，迎而龁之。人主之所以蔽胁，而有道之士所以不用也。范武，未详。〕故使鲜鱼出於潜渊，芳旨发自幽巷，繁俎绮错，羽爵飞腾，〔《楚辞》曰：瑶浆蜜勺，实羽觞兮。《汉书·音义》曰：羽觞作生爵形。《仪礼》曰：请媵爵。郑玄曰：今文媵多作腾。〕牙旷高徽，义渠哀激。〔《列子》伯牙善鼓琴。《左氏传》曰：师旷侍於晋侯。杜预曰：师旷，晋乐太师也。许慎《淮南子注》曰：鼓琴循弦谓之徽。《战国策》曰：义渠君之魏。高诱曰：义渠，西戎国名也，其乐未闻。〕当此之时，仲孺不辞同产之服，孟公不顾尚书之期。〔《汉书》曰：灌夫，字仲孺。夫尝有姊服，过丞相田蚡。蚡从容曰：吾欲与仲孺过魏其侯，会仲孺有服。夫曰：将军乃肯幸临魏其侯，夫安敢以服为辞。又曰：陈遵，字孟公，嗜酒好宾客，每取客车辖投井中。虽有急，终不去。尝有部刺史奏事，过遵，值其方饮。刺史候遵霑醉时，突入见遵母，叩头白曰：当对尚书有期会状。母乃令刺史从后阁出去。〕徒恨宴乐始酣，白日倾夕，骊驹就驾，意不宣展，〔《汉书》曰：诸博士共持酒肉劳王式，江翁谓歌吹诸生曰：歌骊驹。王式曰：闻之於师，客歌《骊驹》，主人歌《客母庸归》。今诸君为主人，日尚早，未可也。服虔曰：《大戴礼》篇，客欲去，歌之。文颖曰：其辞曰：骊驹在门，仆夫具存。骊驹在路，仆夫整驾。〕追惟耿介，迄于明发。〔《楚辞》曰：独耿介而不随。《毛诗》曰：明发不寐。〕

適欲遣书，会承来命，知诸君子，复有漳渠之会。夫漳渠，西有伯阳之馆，北有旷野之望，〔伯阳即老子也。《诗》曰：率彼旷野。〕高树翳朝云，文禽蔽绿水，沙场夷敞，清风肃穆，是京台之乐也，得无流而不反乎？〔《淮南子》曰：令尹子瑕请饮，庄王许诺。子瑕具於京台，庄王不往，曰：吾闻京台者，南望猎山，北临方皇，左江右淮，其乐忘归。若吾薄德之人，不可以当此乐也。恐流而不能自反。高诱曰：京台，高台也。方皇，大泽也。〕適有事务，须自经营，〔何休《公羊传注》曰：適，遇也。〕不获侍坐，良增邑邑。〔邑邑，不乐也。〕因白不悉。璩白。

【与侍郎曹长思书一首】

※应休琏

璩白：足下去后，甚相思想。叔田有无人之歌，闉阇有匪存之思，风人之作，岂虚也哉！〔《毛诗》曰：叔于田，巷无居人。又曰：出其闉阇，有女如荼。又曰：虽则如云，匪我思存。闉音因。阇音都。〕

王肃以宿德显授，何曾以后进见拔，〔《魏志》曰：王肃，字子雍。黄初中，为散骑黄门侍郎。臧荣绪《晋书》曰：何曾，字颖考，陈国人也。曾弱冠累迁散骑侍郎，给事黄门郎。《东观汉记》梁商上书曰：猥复超起宿德。《论语》子曰：后进於礼乐，君子也。〕皆鹰扬虎视，有万里之望。薄援助者，不能追参於高妙，复敛翼於故枝，〔《桓子新论》曰：昔颜渊有高妙次圣之才，闻一知十。〕块然独处，有离群之志。〔《淮南子》曰：卓然独立，块然幽处。《礼记》子夏曰：吾离群索居，亦已久矣。〕汲黯乐在郎署，何武耻为宰相，千载揆之，知其有由也。〔《汉书》：汲黯，字长孺。拜淮阳太守，黯伏地谢，不受印绶。臣原为中郎，出入禁闱，臣之原也。又曰：何武，字君公，为御史、司空，多所举奏，号为烦碎，不称贤公。耻，义未详。〕德非陈平，门无结驷之迹；〔《汉书》曰：陈平家贫，好读书，张负随平至其家，家负郭穷巷，以席为门，然门外多长者车辙。〕学非扬雄，堂无好事之客；〔《汉书》曰：扬雄家素贫，嗜酒，人稀至其门。时有好事者，载酒肴，从雄游学。〕才劣仲舒，无下帷之思；家贫孟公，无置酒之乐。〔《汉书》曰：董仲舒，广川人，以学《春秋》，孝景时为博士，下帷讲诵。又曰：陈遵，字孟公，嗜酒。每大饮，宾客满堂。遵过寡妇左阿君，置酒歌讴，遵起舞跳梁，乐之。〕悲风起於闺闼，红尘蔽於机榻，幸有袁生，时步玉趾，樵苏不爨，清谈而已，〔《左氏传》，楚宰薳启疆谓鲁侯曰：今君若步玉趾，辱见寡君也。《汉书》广武君李左车说成安君曰：樵苏后爨，师不宿饱。晋灼曰：樵，取薪也。苏，取草也。〕有似周党之过闵子。〔《东观汉记》曰：太原闵贡，字仲叔。与周党相遇，含菽饮水，无菜茹也。〕

夫皮朽者毛落，川涸者鱼逝。〔蔡邕《正论》曰：皮朽则毛落，水涸则鱼逝，其势然也。〕春生者繁华，秋荣者零悴，〔《周书·阴符》太公曰：春道生，万物荣。秋道成，万物零。〕自然之数，岂有恨哉！聊为大弟陈其苦怀耳。想还在近，故不益言。璩白。

【与广川长岑文瑜书一首】〔广川县时旱，祈雨不得，作书以戏之。〕

※应休琏

璩白：顷者炎旱，日更增甚，沙砾销铄，草木焦卷。〔《吕氏春秋》曰：汤时大旱七年，煎沙烂石。《山海经》曰：十日所落，草木焦卷。〕处凉台而有郁蒸之烦，浴寒水而有灼烂之惨。宇宙虽广，无阴以憩。《云汉》之诗，何以过此？〔《毛诗·云汉》曰：赫赫炎炎，云我无所。郑玄曰：言无所芘荫而处也。〕土龙矫首於玄寺，泥人鹤立於阙里，〔《淮南子》曰：圣人用物，若用朱丝约刍狗，若为土龙以求雨，刍狗待之而求福，土龙待之而得食。高诱曰：土龙致雨，雨而成穀，故待土龙之神而得穀食。玄寺，道场也。《风俗通》曰：尚书御史所止皆曰寺，故后代道场及祠宇，皆取其称焉。《淮南子》曰：西施、毛嫱，犹倛丑也。高诱曰：倛丑，请雨土人也。司马彪《续汉书》，梅福上书曰：仲尼之庙，不出阙里。〕修之历旬，静无徵效，明劝教之术，非致雨之备也。

知恤下人，躬自暴露，拜起灵坛，勤亦至矣。〔司马彪《续汉书》曰：郡国旱，各扫除社稷，公卿官长，以次行雩礼求雨。〕昔夏禹之解阳旴，殷汤之祷桑林，〔《淮南子》曰：禹为水，以身解於阳旴之河。汤苦旱，以身祷於桑林之祭。高诱曰：为治水解祷，以身为质。解，读解除之解。阳旴河，盖在秦地。桑山之林，能兴云致雨，故祷之。旴音纡。〕言未发而水旋流，辞未卒而泽滂沛。〔《说苑》曰：汤之时大旱七年，使人持三足鼎而祝山川。盖辞未已，而天下大雨也。〕今者，云重积而复散，雨垂落而复收，得无贤圣殊品，优劣异姿，割发宜及肤，翦爪宜侵肌乎？〔《吕氏春秋》曰：昔殷汤克夏，而大旱五年，汤乃身祷於桑林。於是翦其发，磨阝其手，自以为牺，用祈福於上帝，民乃甚悦，雨乃大至。磨阝音郦。〕周征殷而年丰，卫伐邢而致雨。〔《左氏传》：卫人伐邢，於是卫大旱。甯庄曰：昔周饥，克殷而年丰。今邢方无道，诸侯无伯，天其或者欲使卫讨邢乎？从之，师兴而雨。〕善否之应，甚於影响，未可以为不然也。〔《尚书》曰：惠迪吉，从逆凶，惟影响。〕想雅思所未及，谨书起予。〔《论语》子曰：起予者商也。〕应璩白。

【与从弟君苗君胄书一首】〔此书言欲归田，故报二从弟也。〕

※应休琏

璩报：间者北游，喜欢无量。登芒济河，旷若发矇。〔《说文》曰：芒，洛北大阜也。《礼记》曰：昭然若发蒙矣。如淳《汉书注》曰：以物蒙覆其头，而为发去，其人欲之耳。〕风伯扫途，雨师洒道，〔《韩子》，师旷曰：黄帝合鬼神於太山之上，风伯进扫，雨师洒道。《列仙传》曰：赤松子为雨师。〕按辔清路，周望山野，亦既至止，酌彼春酒。〔《诗》曰：亦既见止。又曰：至止肃肃。又曰：为此春酒。〕接武茅茨，凉过大夏；〔《礼记》曰：堂上接武。郑玄曰：武，迹也。《说文》曰：屋以草盖曰茨。《淮南子》曰：大夏增加，拟於昆仑。高诱曰：大夏，大屋也。凉或作栋，非也。〕扶寸肴脩，味逾方丈。〔《尚书大传》曰：扶寸而合，不崇朝而雨天下。郑玄曰：四指为扶。扶音肤。《墨子》曰：美食方丈，目不能遍视，口不能遍味。〕逍遥陂塘之上，吟咏菀柳之下，〔《淮南子》曰：禹有陂塘之事。《毛诗》曰：菀彼柳斯。〕结春芳以崇佩，折若华以翳日，〔《楚辞》曰：纽秋兰以为佩。又曰：春兰兮秋菊。毛苌《诗传》曰：崇，充也。若华已见曹植《与吴季重书》。〕弋下高云之鸟，饵出深渊之鱼，蒲且赞善，便嬛称妙，何其乐哉！〔《列子》，詹何曰：臣闻蒲且子之弋，弱弓微缴，乘风振之，连双鸧於青云之上，用心专也。《淮南子》曰：虽有钩针芳饵，加以詹何、便嬛之妙，犹不能与罔罟争得也。高诱曰：便嬛，白翁时人也。《七发》曰：蜎嬛、詹何之伦。然便嬛即蜎蠉也。〕虽仲尼忘味於虞韶，楚人流遁於京台，无以过也。〔《论语》曰：子在齐，闻韶，三月不知肉味。曰：不图为乐之至於斯也。京台，已见应休琏《与满公琰书》。〕班嗣之书，信不虚矣。〔《汉书》曰：桓生欲借其书，班嗣报曰：渔钓一壑，则万物不奸其志。栖迟一丘，则天下不易其乐。〕

来还京都，块然独处。营宅滨洛，困於嚣尘，〔《晏子春秋》曰：景公欲更晏子之宅，近市，湫隘嚣尘，不可居。〕思乐汶上，发於寤寐。〔《论语》曰：季氏使闵子骞为费宰，闵子骞曰：善为我辞焉。如有复我者，则吾必在汶上矣。〕昔伊尹辍耕，郅惲投竿，思致君於有虞，济蒸人於涂炭。〔《孟子》曰：伊尹耕於有莘之野，而乐尧舜之道。汤使人以币聘之，嚣嚣然。汤三使往聘之。既而幡然改之曰：与我处畎亩之中，是以乐尧舜之道，吾岂若使是君为尧舜之君哉？吾岂若使是民为尧舜之民哉！吾岂若於吾身亲见之哉！《东观汉记》曰：郅惲，字君章，汝南人也。郑次都隐於弋阳山中，惲即去，从次都止，渔钓甚娱。留数十日，惲喟然叹曰：天生俊士，以为民也。鸟兽不可与同群。子从我为伊尹乎，将为许巢而去尧舜也？次都曰：吾年耄矣，安得从子？子勉正性命，勿劳神以害生。告别而去。惲客於江夏郡，举孝廉为郎。《尚书》曰：民坠涂炭。〕而吾方欲秉耒耜於山阳，沉钩缗於丹水，知其不如古人远矣。〔《汉书》：河内郡有山阳县。又上党郡高都县有莞谷，丹水所出。莞音管。〕然山父不贪天地之乐，曾参不慕晋楚之富，亦其志也。〔山父，即巢父也。谯周《古考史》曰：许由夏常居巢，故一号巢父。《琴操》曰：许由夏则巢居，冬则穴处。饥则仍山而食，渴则仍河而饮。尧大其志，禅为天子，由曰：放发优游，所以安己不惧，非以贪天下也。《孟子》曾子曰：晋、楚之富，不可及也。彼以其富，我以吾仁，彼以其爵，我以吾义。吾何慊之？〕

前者邑人念弟无已，欲州郡崇礼，官师授邑，诚美意也。历观前后，来入军府，至有皓首犹未遇也，〔《汉书》，贾谊上疏曰：古者内有公卿大夫，外有公侯伯子男，然后有官小史，延及庶人。〕徒有饥寒骏奔之劳。〔《尚书》曰：骏奔走。〕俟河之清，人寿几何？〔《左氏传》子驷曰：周诗有之曰：俟河之清，人寿几何？杜预曰：言人寿促，而河清迟也。〕且宦无金张之援，游无子孟之资，〔《汉书·金日磾赞》曰：夷狄亡国，羁虏汉庭。七叶内侍，何其盛矣！又《张汤赞》曰：张氏子孙相继，自宣、元已来，为侍中中常侍者凡十馀人。功臣之后，唯有金氏、张氏。《汉书》曰：霍光，字子孟，骠骑将军去病之弟也。〕而图富贵之荣，望殊异之宠，是陇西之游，越人之射耳。〔《淮南子》曰：夫乘舟而惑者，不知东西，见斗极则晓然而寤矣。性亦人之斗极，有自见也，则不失物之情；无以自见，则动而惑。譬若陇西之游，愈躁愈沈。又曰：越人学远射，参天而发，適在五步之内，不易其仪。时已变矣，而守其故，譬犹越之射尔。〕幸赖先君之灵，免负担之勤，〔《左氏传》，陈公子完曰：免於罪戾，弛於负担。〕追踪丈人，畜鸡种黍，〔《论语》曰：子路从而后，遇丈人，以杖荷。子路问曰：子见夫子乎？丈人曰：四体不勤，五穀不分，孰为天子？植其杖而耘。止子路宿，杀鸡为黍而食之。《汉书》郑朗曰：修农圃之畴，畜鸡种黍。〕潜精坟籍，立身扬名，斯为可矣。〔《孝经》曰：立身行道，扬名於后世。〕无或游言，以增邑邑。〔《礼记》曰：大人不倡游言。郑玄曰：游，浮也，不可用之言。〕郊牧之田，宜以为意，〔《尔雅》曰：邑外曰郊。《周礼》有牧田。〕广开土宇，吾将老焉。〔《左氏传》曰：隐公使营菟裘，吾将老焉。菟音涂。〕刘杜二生，想数往来。朱明之期，已复至矣。〔《尔雅》曰：夏为朱明。〕相见在近，故不复为书。慎夏自爱。璩白。

《文选》　唐·李善注



