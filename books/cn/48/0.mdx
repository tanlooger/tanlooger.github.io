---
---
---
title: 序
---


(梁昭明太子撰)

式观元始，眇觌玄风，冬穴夏巢之时，茹毛饮血之世，世质民淳，斯文未作。逮乎伏羲氏之王天下也，始画八卦，造书契，以代结绳之政，由是文籍生焉。《易》曰："观乎天文，以察时变。观乎人文，以化成天下。"文之时义远矣哉！若夫椎轮为大辂之始，大辂宁有椎轮之质？增冰为积水所成，积水曾微增冰之凛，何哉盖踵其事而增华，变其本而加厉。物既有之，文亦宜然。随时变改，难可详悉。尝试论之曰：《诗序》云："诗有六义焉，一曰风，二曰赋，三曰比，四曰兴，五曰雅，六曰颂。"至於今之作者，异乎古昔。古诗之体，今则全取赋名。荀、宋表之於前，贾、马继之於末。自兹以降，源流寔繁。述邑居，则有"凭虚"、"亡是"之作。戒畋游，则有"长杨"、"羽猎"之制。若其纪一事，咏一物，风云草木之兴，鱼虫禽兽之流，推而广之，不可胜载矣。又楚人屈原，含忠履洁，君匪从流，臣进逆耳，深思远虑，遂放湘南。耿介之意既伤，壹郁之怀靡愬。临渊有"怀沙"之志，吟泽有"憔悴"之容。骚人之文，自兹而作。

诗者，盖志之所之也。情动於中，而形於言。《关雎》麟趾，正始之道著。桑间濮上，亡国之音表。故风雅之道，粲然可观。自炎汉中叶，厥涂渐异：退傅有"在邹"之作，降将著"河梁"之篇。四言五言，区以别矣。又少则三字，多则九言，各体互兴，分镳并驱。颂者，所以游扬德业，襃赞成功。吉甫有"穆若"之谈，季子有"至矣"之叹，舒布为诗，既言如彼。总成为颂，又亦若此。次则箴兴於补阙，戒出於弼匡，论则析理精微，铭则序事清润，美终则诔发，图像则赞兴。又诏诰教令之流，表奏笺记之列，书誓符檄之品，吊祭悲哀之作，答客指事之制，三言八字之文，篇辞引序，碑碣志状，众制锋起，源流间出。譬陶匏异器，并为入耳之娱。黼黻不同，俱为悦目之玩。作者之致，盖云备矣！余监抚馀闲，居多暇日。历观文囿，泛览辞林，未尝不心游目想，移晷忘倦。自姬、汉以来，眇焉悠邈，时更七代，数逾千祀。词人才子，则名溢於缥囊。飞文染翰，则卷盈乎缃帙。自非略其芜秽，集其清英，盖欲兼功太半，难矣！若夫姬公之籍，孔父之书，与日月俱悬，鬼神争奥，孝敬之准式，人伦之师友，岂可重以芟夷，加之剪截？老、庄之作，管、孟之流，盖以立意为宗，不以能文为本，今之所撰，又以略诸。若贤人之美辞，忠臣之抗直，谋夫之话，辨士之端，冰释泉涌，金相玉振，所谓坐狙丘，议稷下，仲连之却秦军，食其之下齐国，留侯之发八难，曲逆之吐六奇，盖乃事美一时，语流千载，概见坟籍，旁出子史，若斯之流，又亦繁博。虽传之简牍，而事异篇章，今之所集，亦所不取。至於记事之史，击年之书，所以襃贬是非，纪别异同，方之篇翰，亦已不同。若其赞论之综缉辞采，序述之错比文华，事出於深思，义归乎翰藻，故与夫篇什，杂而集之。远自周室，迄于圣代，都为三十卷，名曰《文选》云耳。

凡次文之体，各以汇聚。诗赋体既不一，又以类分。类分之中，各以时代相次。

○唐李崇贤上文选注表

文林郎守太子右内率府录事参军崇贤馆直学士臣李善。臣善言：窃以道光九野，缛景纬以照临。德载八埏，丽山川以错峙。垂象之文斯著，含章之义聿宣。协人灵以取则，基化成而自远。故羲绳之前，飞葛天之浩唱；娲簧之后，掞丛云之奥词。步骤分途，星躔殊建。球锺愈畅，舞咏方滋。楚国词人，御兰芬於绝代；汉朝才子，综鞶帨於遥年。虚玄流正始之音，气质驰建安之体。长离北度，腾雅咏於圭阴；化龙东骛，煽风流於江左。爰逮有梁，宏材弥劭。昭明太子业膺守器，誉贞问寝。居肃成而讲艺，开博望以招贤。搴中叶之词林，酌前修之笔海。周巡绵峤，品盈尺之珍；楚望长澜，搜径寸之宝。故撰斯一集，名曰《文选》。后进英髦，咸资准的。伏惟陛下经纬成德，文思垂风，则大居尊。耀三辰之珠璧，希声应物，宣六代之云英，孰可撮壤崇山，导涓宗海。臣蓬衡蕞品，樗散陋姿，汾河委筴，夙非成诵。崇山坠简，未议澄心。握玩斯文，载移凉燠。有欣永日，实昧通津。故勉十舍之劳，寄三馀之暇，弋钓书部，原言注缉，合成六十卷，杀青甫就，轻用上闻。享帚自珍，缄石知谬，敢有尘於广内，庶无遗於小说。谨诣阙奉进，伏原鸿慈，曲垂照览。谨言。显庆三年九月日，上表。

○宋刻原序

贵池在萧梁时寔为昭明太子封邑，血食千载，威灵赫然，水旱疾疫，无祷不应。庙有文选阁，宏丽壮伟，而独无是书之板，盖缺典也。往岁邦人尝欲募众力为之，不成。今是书流传於世，皆是五臣注本。五臣特训释旨意，多不原用事所出。独李善淹贯该洽，号为精详。虽四明赣上各尝刊勒，往往裁节语句，可恨。袤因以俸馀鋟木，会池阳袁史君助其费，邵文学周之纲督其役，逾年乃克成。既摹本藏之阁上，以其板寘之学宫，以慰邦人所以尊事昭明之意云。淳熙辛丑上巳日晋陵尤袤题。

○重刻宋淳熙本文选序

赐进士出身通奉大夫江南苏松常镇太等处承宣布政使司布政使　胡克家撰

文选於孟蜀时，毋昭裔已为镂板，载五代史补。然其所刻何本，不可考也。宋代大都盛行五臣，又并善为六臣，而善注反微矣。淳熙中，尤延之在贵池仓使，取善注雠校鋟木。厥后单行之本，咸从之出。经数百年转展之手，讹舛日滋，将不可读。恭逢国家文运昭回，圣学高深，苞函艺府。受书之士，均思熟精选理，以润色鸿业。而佳本罕覯，诵习为难，宁非缺事欤。

往岁顾千里、彭甘亭见语，以吴下有得尤椠者，因即属两君遴手影摹，校刊行世。逾年工成，雕造精緻，勘对严审，虽尤氏真本，殆不是过焉。从此读者开卷快然，非敢云是举即崇贤功臣，抑亦学海文林之一助已。

其善注之并合五臣者，与尤殊别。凡资参订，既所不废；又寻究尤本，辄有致疑。钩稽探索，颇具要领，宜谂来者。撰次为考异十卷，详著义例，附列於后，而别为之叙云。嘉庆十四年二月既望序。

○文选考异序

赐进士出身通奉大夫江南苏松常镇太等处承宣布政使司布政使　胡克家撰

文选之异，起於五臣。然使有五臣而不与善注合并，若合并矣，而未经合并者具在，即任其异而勿考，当无不可也。

今世间所存，仅有袁本，有茶陵本，及此次重刻之淳熙辛丑尤延之本。夫袁本、茶陵本固合并者，而尤本仍非未经合并也。何以言之，观其正文，则善与五臣已相羼杂，或沿前而有讹，或改旧而成误，悉心推究，莫不显然也。观其注，则题下篇中，各尝阑入吕向、刘良，颇得指名，非特意主增加，他多误取也。观其音，则当句每未刊五臣，注内间两存善读，割裂既时有之，删削殊复不少。崇贤旧观，失之弥远也。然则数百年来徒据后出单行之善注，便云显庆勒成，已为如此，岂非大误。即何义门、陈少章龂龂於片言只字，不能挈其纲维，皆繇有异而弗知考也。

余夙昔钻研，近始有悟，参而会之，徵验不爽。又访於知交之通此学者，元和顾君广圻、镇洋彭君兆荪，深相剖晰，佥谓无疑。遂乃条举件系，编撰十卷，诸凡义例，反覆详论，几於二十万言。苟非体要，均在所略。不敢秘诸箧衍，用贻海内好学深思之士，庶其有取於斯。嘉庆十四年二月下旬序。

《文选》　唐·李善注