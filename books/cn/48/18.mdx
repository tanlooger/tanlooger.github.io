---
---
---
title: 卷十八 赋壬
---

◎音乐下

【长《笛赋》(并序)】

〔《周礼》：笙师掌教吹笛。《说文》曰：笛，七孔，长一尺四寸。今人长笛是也。《风俗通》曰：笛，涤也。荡涤邪志，纳之雅正。〕

※马季长〔范晔《后汉书》曰：马融，字季长，扶风茂陵人也。将作大匠严之子。为人美容貌，有俊才，好吹笛。为校书郎，顺帝时迁南郡太守，免。与马皇后亲，坐高堂，施绛帐，前授生徒，后列女乐。郑玄、卢植，皆其弟子。后拜议郎，卒。〕

融既博览典雅，精核数术，〔仲长子《昌言》曰：精核是非，议之嘉也。《说文》曰：覈，考实事也。核与覈古字通。《汉书》曰：术数者，皆羲和卜史之职。韦昭曰：历数，占术也。〕又性好音，能鼓琴吹笛。而为督邮，无留事。〔韦昭《释名》曰：督邮，主诸县罚负殿纠摄之也。辨位曰：言督邮书掾者。邮，过也。此官不自造书，言督上官所下所过之书也。《史记》齐威王语即墨大夫曰：自子之居即墨，无留事。〕独卧郿平阳邬中，有雒客舍逆旅，〔《汉书》：右扶风有郿县平阳邬，聚邑之名也。《毛诗》曰：王饯于郿。毛苌曰：地名。《说文》曰：邬，小障也，一曰庳城，在阜部。服虔通俗文曰：营居曰邬。《左氏传》荀息曰：今虢为不道，保於逆旅。〕吹笛为《气出》《精列》《相和》。〔《歌录》曰：古相和歌十八曲，气出一，精列二。《魏武帝集》有《气出》、《精列》二古曲。〕融去京师逾年，蹔闻甚悲而乐之。追慕王子渊枚乘刘伯康傅武仲等箫琴笙颂，唯笛独无，〔京师谓洛阳也。王子渊作《洞箫赋》，枚乘未详所作，以序言之，当为《笙赋》。《文章志》曰：刘玄，字伯康，明帝时官至中大夫，作《簧赋》。傅毅，字武仲，作《琴赋》。〕故聊复备数，作《长笛赋》。其辞曰：

惟籦笼之奇生兮，于终南之阴崖。〔《字林》曰：惟，有也。戴凯之《竹谱》曰：籦笼，竹名。《毛诗》曰：终南何有？毛苌曰：周之山名。《尚书大传》曰：观乎南山之阴，谓山北。〕讬九成之孤岑兮，临万仞之石磎。〔《山海经》曰：桓山四成。郭璞曰：成，亦重也。言九者，数之多也。《尔雅》曰：山小高曰岑。孔安国曰：八尺曰仞。包氏曰：七尺曰仞。《尔雅》曰：山豄无所通谿。《尸子》曰：焦原者，临万仞之谿。〕特箭槁而茎立兮，独聆风於极危。〔箭槁，二竹名也。言似二竹，或生而茎立，或生於极危。《尔雅》曰：东南之美者，会稽之竹箭焉。郭璞《方言注》曰：箭者，竹名也。郑玄《周礼注》曰：箭幹谓之槁。《尚书》曰：惟箘簵楛。郑玄曰：箘簵。《苍颉篇》曰：聆，听也，音零。〕秋潦漱其下趾兮，冬雪揣封乎其枝。〔《说文》曰：潦，雨水也。郑玄《周礼注》曰：漱，齧也。《尔雅》曰：趾，足也。郑玄《毛诗笺》曰：团，聚貌。揣与团古字通。《汉书·音义》，孟康曰：揣，持也。〕巅根峙之槷刖兮，感回猋而将颓。〔巅根，根生於颠也。作颠，根将颠坠也。槷刖，危貌。感，触也。《尔雅》曰：扶摇谓之猋。猋与猋同。颓，落也。〕夫其面旁则重巘增石，简积頵砡。〔面，前也。《尔雅》曰：重巘。隒。郭璞曰：谓山形如累巘。巘曰甑，山状似之，因以名也。又曰：简，大也。《说文》曰：頵，头落也。《字林》曰：砡，齐头也。〕兀嵝狋{疑肉}，倾吴倚伏。〔兀嵝狋{疑肉}，崄峻之貌。〕庨窌巧老，港洞坑谷。〔庨窌巧老，深空之貌。港洞，相通也。庨巧老依字。〕嶰壑澮〈山兑〉，〈山臽〉窞岩{穴复}。〔《尔雅》曰：小山别大山曰嶰。又两山夹涧也。澮〈山兑〉，嶰壑深平之貌。郑玄曰：澮，所以通水於川也。〈山兑〉音允。〈山臽〉，即坎也。《周易》曰：入於坎窞。凶，王弼曰：最处〈山臽〉底也。《说文》曰：窞，坎中小坎也。岩，深岩也。《说文》曰：岩，岸也。岩{穴复}，不平也。《广雅》曰：{穴复}，窟也，字从穴从复。〕运裛窏洝，罔连岭属。〔运裛，回旋相缠也。窏洝，卑曲不平也。属，连也。洝音按。〕林箫蔓荆，森椮柞朴。〔《说文》曰：筿，小竹也。箫与筿通。《本草经》曰：蔓荆，实味苦。森椮，木长貌。郑玄《毛诗笺》曰：柞，栎也。朴，包木也。〕

於是山水猥至，渟涔障溃，〔《广雅》曰：猥，众也。《埤苍》曰：渟，水止也。薛君《韩诗章句》曰：涔，渔池也。音岑。贾逵《国语注》曰：障，防也。《字林》曰：溃，旁决也。〕顄淡滂流，碓投瀺穴。〔顄淡，水摇荡貌。碓投，似碓之所投也。《说文》曰：碓，舂也。瀺，水注声也。《字林》曰：流水行也。瀺穴，瀺注隙穴也。〕争湍苹萦，汩活澎濞。〔许慎《淮南子注》曰：湍，水疾也。苹萦，回旋之貌。汩活，疾貌。《字林》曰：澎濞，水瀑至声也。〕波澜鳞沦，窊隆诡戾。〔《尔雅》曰：大波为澜。郭璞曰：言蕴沦也。鳞沦，相次貌。《说文》曰：窊，邪下也。窊隆，高下貌。诡戾，乖违貌。〕〈氵暠〉瀑喷沫，奔遁砀突。〔〈氵暠〉瀑，沸涌貌。喷沫，跳沫也。〕摇演其山，动杌其根者，岁五六而至焉。〔《说文》曰：摇，动也。贾逵《国语注》曰：演，引也。张揖注《汉书·上林赋》曰：杌，摇也。《字林》曰：至，到也。〕是以间介无蹊，人迹罕到。〔《孟子》曰：山径之蹊间，介然用之而成路。赵岐曰：介然人用之不止，则蹊成为路。杜预注《左氏传》曰：介，犹间也，间介一也。蹊，径也。言山间隔绝，无有蹊径也。《汉书》曰：舟车所不至，人迹所不及。〕猿蜼昼吟，鼯鼠夜叫。〔《尔雅》曰：蜼，邛鼻而长尾。张揖《上林赋注》曰：蜼似猕猴而大。郭璞《尔雅注》曰：鼯鼠，一名夷〈由鸟〉，状如小狐，似蝙蝠，肉翅。亦谓之飞生，声如人呼。〕寒熊振颔，特麚昏髟。〔振，动也。《方言》曰：颔，颐也。《尔雅》曰：鹿，牡麚牝麀也。昏，视。髟，苌髦也。言或顾视，或振髦。〕山鸡晨群，野雉朝雊。〔《毛诗》曰：雉之朝雊，尚求其雌。《说文》曰：雄鸡之鸣为雊。〕求偶鸣子，悲号长啸。由衍识道，噍噍讙噪。〔由衍，行貌。《羽猎赋》曰：噍噍昆鸣。郑玄《周礼注》曰：噪，讙也。〕经涉其左右，哤聒其前后者，无昼夜而息焉。〔左右，谓林之左右。《国语》管子曰：四民杂处，则其言厖。哤聒，杂声也。《说文》曰：聒，讙语也。〕夫固危殆险巇之所迫也，〔险巇，犹倾侧也。〕众哀集悲之所积也！故其应清风也，纤末奋蕱，铮鐄謍嗃。〔《方言》曰：捎，动也。蕱与捎同。謍嗃，并谓其仿声也。铮謍，声也。《说文》曰：铮，金声。鐄与皇同，音宏。《字林》曰：謍，小声也《埤苍》曰：嗃，大呼也〕若縆瑟促柱，号锺高调。〔《淮南子》曰：张瑟者，小弦縆，大弦缓。高氏《注》曰：縆，急也。《楚辞》曰：縆瑟兮交鼓。又曰：破伯牙之号锺。王逸曰：艑，急张弦也。博物志曰：鉴胁、号锺，善琴名。〕

於是放臣、逐子、弃妻、离友，彭胥、伯奇、哀姜、孝己，〔彭彭咸。胥，伍子胥也。《琴操》曰：尹吉甫，周上卿人也，有子伯奇伯奇母死，更娶后妻，生伯邦。乃谮伯奇於吉甫曰：见妾有美色，然有邪心。吉甫曰：伯奇为人慈仁，岂有此也？妻曰：试置空房中，君登楼而察之。后妻知伯奇仁孝，乃取毒蜂缀衣领，伯奇前持之，於是吉甫大怒，放伯奇於野。宣王出游，吉甫从伯奇乃作歌感之於宣王。宣王曰：此《放子辞》。吉甫乃求伯奇，射杀后妻。《左传》曰：鲁哀公夫人姜氏，归於齐。将行，哭而过市，曰：天乎！仲为不道，杀適立庶。市人皆哭鲁人谓之"哀姜"。《帝王世纪》曰：高宗有贤子孝己，其母早死高宗惑后妻之言，放之而死，天下哀之。《尸子》曰：孝己事亲，一夜而五起，视衣厚薄，枕之高下也。《家语》曰：曾子遣妻，告其子曰：高宗以后妻杀孝己，尹吉甫以后妻放伯奇。吾上不及高宗，中不及吉甫，庸知得免於非乎？〕攒乎下风，收精注耳。〔收精不窥。注耳专听。〕雷叹颓息，掐膺擗摽。〔叹声若雷，息声若颓也。《楚辞》曰：吒增叹兮如雷。《尔雅》曰：焚轮谓之颓。郭璞曰：暴风从上下也。《埤苍》曰：掐，爪也。《说文》曰：膺，胸也。《国语》曰：无掐膺。韦昭曰：掐，叩也。《魏书·程昱传》曰：昱於魏武前忿争，声气忿高，边人掐之，乃止。《毛诗》曰：寤擗有摽。毛苌曰：擗摽，拊心貌。〕泣血泫流，交横而下。〔《毛诗》曰：鼠思泣血。《礼记》曰：高子皋之执亲之丧，泣血三年，未尝见齿。《楚辞》曰：横垂涕兮泫流。〕通旦忘寐，不能自御。〔《淮南子》曰：病疵瘕者，通旦不寐。郑玄《周礼注》曰：御，禁也。〕

於是乃使鲁般宋翟，构云梯，抗浮柱，〔鲁宋，二国名也。《淮南子》曰：鲁般，古之巧人。注：公输班也，为木鸢而飞。《论衡》曰：鲁班刻木为鸢，飞三日不下。为母作木车，木人为御。机关一发，遂去不还。人谓班母亡。翟，墨子之名也。《墨子》曰：公输般为云梯。垂成，大山四起，所谓善攻具也必取宋，於是墨子见公输般而止之。张湛《列子》注曰：云梯，可以凌虚。《甘泉赋》曰：抗浮柱之飞榱。按《墨子》：削竹以为鹊，鹊三日不行。《韩子》云：为木鸢三年不飞，一日而败。《抱朴子》曰：墨子名翟，宋人。或云孔子时人，或云在后。今案：其人在七十弟子后也。〕蹉纤根，跋蔑缕，〔言以足蹉蹋纤根，又跋〈足葛〉细缕也。一作搓。《埤苍》曰：搓，扌解也。《方言》曰：篾，小也。缕，言细似缕也。《上林赋》曰：布结缕。颜监注：蔓生着地之处皆生细根，如相结，故名缕，今俗呼鼓筝草。而幼童对衔之，手鼓中央，则声如筝，因以名。彼虽草名，抑亦义兼似缕也，〕膺峭阤，腹陉阻。〔言以膺服於峭阤，而腹突於陉阻也。《淮南子》曰：岸峭者必阤。许慎曰：峭，峻也。阤，落也。《字林》曰：阤，小崩也。《尔雅》曰：山绝，陉。郭璞曰：连山中断也，陉音刑。〕逮乎其上，匍匐伐取。挑截本末，规摹彟矩。〔《声类》曰：挑，决也。郑玄《毛诗笺》曰：挑，支落之。《说文》曰：摹，规也。彟，亦矱字。王逸《楚辞注》曰：矱，度也。矩，法也。〕夔襄比律，子野协吕。〔《尚书》帝曰：夔，命汝典乐，教胄子。《家语》孔子学琴於师襄。郑玄《周礼注》曰：比，次也。《周礼》大师掌六律六吕。六律，阳声黄锺、太簇、姑洗、蕤宾、夷则、无射；六吕，阴声：大吕、应锺、南吕、林锺、中吕、夹锺。《左氏传》曰：师旷侍於晋侯。杜预曰：旷，晋乐太师子野也。《孟子》曰：师旷之聪不以六律，不能正五音。〕十二毕具，黄锺为主。〔《吕氏春秋》曰：黄帝命伶伦为律，伶伦制十二箫，听凤鸟之鸣，以别十二律，以比黄锺之宫。故黄锺宫，律之本也。高诱曰：六律六吕，各有管也，故曰十二箫。《汉书·律历志》曰：十二，阳六为律，阴六为吕。律者，黄帝之所作也。黄帝使伶伦自大夏之西，昆仑之阳，取竹解谷生，其薄厚均者，断两节间吹之，以为黄锺之律本，气至则应。六律六吕者，述十二月之音气也。黄锺，律吕之长，故曰为主。〕挢揉斤械，剸掞度拟。〔掞《苍颉篇》曰：矫，正也。郑玄《周礼注》曰：揉，谓以火挢也。《说文》曰：斤，斫木。又曰：械，治也。《字林》曰：剸，裁也。又曰：剡，锐也。《周易》曰：掞木为矢。掞与剡音义同。度拟，量度比拟也。〕锪硐隤坠，程表朱里。〔《说文》曰：锪，大凿中木也。然则以木通其中皆曰锪也。《广雅》曰：硐，磨也，音动。《说文》曰：隤，坠也。《尔雅》曰：坠，落也。《说文》曰：程，示也。张晏《汉书注》曰：表，犹外也。〕定名曰笛，以观贤士。〔以其涤秽，故可观士。〕陈於东阶，八音俱起。〔《仪礼·大射礼》曰：乐人宿县于阶东。《周礼》曰：播之以八音。孔安国《注》曰：八音：金石丝竹匏土革木。〕食举雍彻，劝侑君子。〔食举，谓进食於天子而设乐；食竟，奏诗之乐以彻食。彻，去也。蔡雍《礼乐志》曰：天子中乐，殿盅食举乐也。《周礼》曰：及彻而歌彻。郑玄曰：歌之者，歌雍也。《周礼》曰：王以乐侑食。郑玄曰：侑，助也。〕然后退理乎黄门之高廊，〔《汉书·音义》，如淳曰：今乐家五日一习，为理乐。桓谭《新论》曰：汉之三主，内置黄门工倡。〕重丘宋灌，名师郭张，〔《汉书》曰：平原郡有重丘县，名师，有名师也。宋灌郭张，皆其姓也。〕工人巧士，肄业脩声。〔工，乐人也。巧，伎巧也。贾逵《国语注》曰：肄，习也。〕

於是游閒公子，暇豫王孙，〔《史记》曰：宛孔氏，有游閒公子之名。《国语》优施曰：我教暇豫之事君。韦昭曰：閒，暇也。服虔曰：诸公閒游戏，若依服解。韦昭曰：优游，閒暇也。按：《史记·货殖传》有游闲公子，饰冠剑，连车骑。此则韦说胜。豫，乐也。〕心乐五声之和，耳比八音之调。〔《左氏传》曰：五声六律。杜预曰：五声，宫商角徵羽。〕乃相与集乎其庭，详观夫曲胤之繁会丛杂，何其富也，〔胤亦曲也，字或为引。蔡雍《琴操》，有思归引，卫女所作。富，谓声之富也。〕纷葩烂漫，诚可喜也！〔纷葩，盛多貌。〕波散广衍，实可异也！〔毛苌《诗传》曰：衍，溢也。〕掌距劫遌，又足怪也！〔言声之相逆遌也。《说文》曰：掌，柱也。郑玄《礼记注》曰：劫，胁也。郭璞穆天子传注曰：遌，触也。〕啾咋嘈啐似华羽兮，绞灼激以转切。〔《苍颉篇》曰：啾，众声也。郑玄《周礼注》曰：咋，咋然，声大也。《埤苍》曰：嘈啐声貌。嘈音曹。《鹖冠子》曰：南方万物华羽焉，故调以羽，绞灼激，声相绕激也。〕震郁怫以凭怒兮，耾砀骇以奋肆。〔《楚辞》曰：怫郁兮弗陈。王逸曰：蕴积也。《左氏传》蹶由曰：今君震电凭怒。杜预曰：凭，大也。《埤苍》曰：耾，声貌。砀，突也。杜预《左氏传注》曰：肆，放也。〕气喷勃以布覆兮，乍峙蹠以狼戾。〔《苍颉篇》曰：喷，吒也。或作愤。勃，盛貌。布覆，周布四覆也。峙蹠，言其声峙立，如有所蹠蹋也。狼戾，乖背也。《战国策》张仪曰：赵王狼戾无亲。〕雷叩锻之岌峇兮，正浏溧以风冽。〔言音如雷之叩锻，岌峇为声也。《苍颉篇》曰：锻，椎也。《汉书·音义》孟康曰：浏，清也。毛苌《诗传》曰：溧，寒也。《说文》曰：冽，清也，浏溧，清凉貌。冽，寒貌。〕薄凑会而凌节兮，驰趣期而赴踬。〔凌，乘也。节，曲节也。趣，向也。期，会也。踬，谓颠仆也。〕

尔乃听《声类》形，状似流水，又象飞鸿。〔《列子》曰：伯牙鼓琴，志在流水。锺子期曰：洋洋乎若江河。《琴道》曰：伯夷操似鸿雁之音。〕氾滥溥漠，浩浩洋洋。〔氾滥，任波摇荡之貌。《说文》曰：氾，滥也。《上林赋》曰：汎淫氾滥。溥漠，以翮抚水之貌，谓飞鸿之状也。〕长矕远引，旋复回皇。〔孟康《汉书注》曰：矕，视也。《广雅》曰：引，伸也。李尤《七疑》曰：回皇竞集。〕充屈郁律，瞋菌碨抰。〔皆众声郁积竞出之貌。屈音掘。〕酆琅磊落，骈田磅唐。〔众声宏大四布之貌磅唐，广大盘礴也。宋玉《笛赋》曰：磅唐千仞。〕取予时適，去就有方。〔《庄子》曰：去就取予能知六者，塞道者也。高诱《吕氏春秋注》曰：適，中適也。毛苌《诗传》曰：方，则也。〕洪杀衰序，希数必当。〔郑玄《周礼注》曰：杀，减也。《左氏传》魏献子曰：迟速衰序。杜预曰：衰，差。序，次也。〕微风纤妙，若存若亡。〔《老子》曰：若存若亡。〕荩滞抗绝，中息更装。〔《方言》曰：烬，馀也。荩与烬同。《丧服子夏传》曰：抗，极也。许慎《淮南子注》曰：装，束也。调更装而奏之。〕奄忽灭没，晔然复扬。〔《方言》曰：奄，遽也。晔，盛貌。〕或乃聊虑固护，专美擅工。〔聊虑固护，精心专一之貌。《说文》曰：擅，专也。〕漂凌丝簧，覆冒鼓锺。〔漂凌，谓漂荡凌驾也。覆冒，谓掩覆冠冒也。《风俗通》曰：簧，笙中簧也。大笙谓之簧。〕或乃植持縼纆，佁拟宽容。〔言声或植立，而相牵引持，似於縼纆也。《说文》曰：縼，以长绳系牛也。《汉书·音义》张晏曰：二股谓之纠，三股谓之纆。佁拟，宽容之貌。〕箫管备举，金石并隆。〔《毛诗》曰：既备乃奏，箫管备举。《汉书》曰：石曰磬，金曰锺。郑玄《礼记注》曰：隆，盛也。〕无相夺伦，以宣八风。〔《尚书》曰：八音克谐，无相夺伦。《吕氏春秋》曰：舜以夔为乐正，於是正六律，和均五声，以通八风。杜预《左氏传注》曰：八风，八方之风。金乾主磬，其风不周；石坎主鼓，其风广莫；革良主笙，其风明庶；匏震主箫，其风条；竹巽主柷敔，其风清明；木离主瑟琴，其风景；丝坤主锺，其风凉；土允主壎，其风阊阖。〕律吕既和，哀声五降。〔《左氏传》医和对晋平公曰：先王之乐，中声以降，五降之后，不容弹矣。杜预曰：声成五降而息也。降，罢退也。〕曲终阕尽，馀弦更兴。〔郑玄《礼记注》曰：阕，终也。〕繁手累发，密栉叠重。〔《左氏传》医和曰：於是有烦手淫声，慆堙心耳，乃忘平和，君子不听也，手烦不已，则杂声并奏。记传所谓郑卫之声，谓此也。《乐记》曰：关卫之音，乱世之音也。又杂乐，奸声以滥，溺而不止。郑音好滥淫志，卫音促速烦志。言郑卫之声烦手杂也。密栉，密如栉也。《毛诗》曰：其比如栉。〕踾踧攒仄，蜂聚蚁同。〔踾踧，迫蹙貌。攒仄，攒聚貌。《埤苍》曰：踾，蹋地声也。《字林》曰：踧踖，不进。踾音複。〕众音猥积，以送厥终。

然后少息蹔怠，杂弄间奏，易听骇耳，有所摇演。〔言变易人之视听也。摇，动也。演，引也。言有所动引於心。〕安翔骀荡，从容阐缓。〔毛苌《诗传》曰：閒，代也。《庄子》曰：惠施之材，骀荡而不得。骀荡，安翔貌。《苍颉篇》曰：阐，开也。《汉书》曰：阐谐慢易之音作。〕惆怅怨怼，窳〈囗盍}窴〈赤皮〉。〔《字林》曰：{封心}，怨也。窳〈囗盍}，声下貌。窴〈赤皮〉，声缓也。〕聿皇求索，乍近乍远。〔聿皇，疾貌。〕临危自放，若颓复反。蚡缊繙纡，緸冤蜿蟺。〔蚡缊繙纡，声相纠纷貌。緸冤蜿蟺，盘屈摇动貌。郑玄曰：蜿，委也。緸，音因。蟺音善。〕笢笏抑隐，行入诸变。〔笢笏抑隐，手循孔之貌。毛苌《诗传》曰：行，往也。郑玄《周礼注》曰：变，犹更也。乐成则更奏。〕绞概汨湟，五音代转。〔绞概汨湟，音相切摩貌，言声相绞概，如水之声。汨湟，水流貌。湟音黄。〕挼拏捘臧，递相乘邅。〔《说文》曰：挼，摧也。《苍颉篇》曰：拏，捽也，引也。《广雅》曰：捘，按之也。臧，犹抑也。邅，邅回也。一云邅当为蹍。司马彪《庄子注》曰：蹍，蹈也。〕反商下徵，每各异善。〔反商，犹变商也。《淮南子》曰：变宫生徵，变徵生商，变商生羽。《琴道》曰：下徵七弦，总会枢极。沈约《宋书》曰：下徵调法，林锺为宫，南吕为商。注云：第三孔也。本正声黄锺之羽，今为下徵之商也。〕

故聆曲引者，观法於节奏，察变於句投，以知礼制之不可逾越焉。〔《广雅》曰：聆，听也。引，亦曲也。蔡邕《琴操》曰：思归引者，卫女之所作也。琴引者，秦时倡屠门高之所作也。《礼记》曰：文采节奏，声之饰也。《说文》曰：逗，止也。投与逗古字通，音豆。投，句之所止也。〕听簉弄者，遥思於古昔，虞志於怛惕，以知长戚之不能閒居焉。〔簉弄，盖小曲也。《说文》曰：簉倅字如此。毛苌《传》曰：怛怛惕惕，忧劳也。〕故论记其义，协比其象，徬徨纵肆，旷氵羹敞罔，老庄之概也。〔老子已见《游天台赋》。《史记》曰：庄子者，蒙人也，名周。其要本归於老子之言，其言汪洋自恣，其適己也。敞罔，大貌。概，犹节也。〕温直扰毅，孔孟之方也。〔《尚书》曰：皋陶曰：扰而毅，直而温。言正直而有温和也。温和正直，柔而能毅也。《史记》曰：孔子名丘，字仲尼，姓孔氏，鲁昌平乡陬邑人。又曰：孟轲，邹人也。序诗书，述仲尼之意。〕激朗清厉，随光之介也。〔激切明朗，清而能厉。厉，列也。《庄子》曰：汤将伐桀，因卞随而谋之。卞随曰：非吾事也。汤又因瞀光而谋之。瞀光曰：非吾事也。汤伐桀，克之，以让卞随。随曰：再来漫我，以其辱行。乃自投桐水而死。汤又让瞀光，曰：无道之世，不践其土，况尊我乎？乃负石而自沈卢水。《高士传》曰：汤伐桀，求道于卞随，随不应。及灭，让於卞随。随曰：君以我为食天下。遂投卢水而死。汤又让务光，光亦投水而死。刘熙《孟子注》曰：介，操也。〕牢剌拂戾，诸、贲之气也。〔牢剌，牢落乖剌也。《说文》曰：剌，戾也。《左氏传》曰：吴公子光享王，鱄诸抽剑刺王。《说苑》曰：勇士孟贲，水行不避蛟龙，陆行不避虎狼。〕节解句断，管商之制也。〔《史记》曰：管仲夷吾者，颍上人也，任政於齐。又曰：商君者，卫之诸庶孽子也，名鞅，姓公孙氏，好刑名之学。秦封之於商，号商君。〕条决缤纷，申韩之察也。〔言科条能分决，缤纷能整理也。《史记》曰：申不害者，京人也。学本於黄老而主刑名。又曰：韩非者，韩之诸公子也，喜刑名法术之学。见韩稍弱，数以书谏韩王，王不能用。乃观王者得失之变，作《孤愤》、《五蠹》、《说林》十万言。秦王见其书曰：嗟乎！寡人得见与之游，死不恨。〕繁缛骆驿，范蔡之说也。〔辞旨繁缛，又相连续也。《说文》曰：缛，彩饰也。范睢、蔡泽，并辩士也。范睢，已见《西京赋》蔡泽见《归田赋》。〕剺栎銚忄画，晳龙之惠也。〔剺栎銚忄画，皆分别节制之貌。剺音黎。栎音历。《左氏传》曰：郑驷歂杀邓晳，而用其竹刑。杜预曰：邓晳，郑大夫也。《史记》曰：公孙龙，赵人，为坚白同异之辨。《晋太康地记》曰：汝南西平县有渊水，可用淬刀剑，特利，故有坚白之论云。黄以为坚，白以为利也。或辩之曰：白所以为不坚，黄所以为不利也。〕上拟法於《韶箾》《南籥》〔《左氏传》昭二十九年，吴公子札来聘，鲁人为奏四代乐，见舞韶箾者，曰：德至哉！杜预曰：舜乐也，音箫。又曰：见舞象箾南籥者。曰：美哉！杜预曰：象箾，舞者所执南籥。舞也，文王乐也。南，言文王化自北而南，谓从岐周被江汉也。《尔雅释乐》曰：大籥谓之产。注：籥如笛，三孔而短小。《广雅》曰：七孔。箾，音箫。〕中取度於《白雪》《渌水》，〔宋玉《讽赋》曰：臣援琴而鼓之，作幽兰《白雪》之曲。《淮南子》曰：手会《渌水》之趣。高诱曰：渌水，古诗。〕下采制於延露巴人。〔《淮南子》曰：歌采菱，发阳阿，鄙人听之，不若《延露》以和。宋玉对问曰：客有歌於郢中者，其始曰下里巴人。〕

是以尊卑都鄙，贤愚勇惧。〔毛苌《诗传》曰：子都，世之美好者。鄙，陋也。《吕氏春秋》曰：愚智勇惧，可得而知。〕鱼鳖禽兽闻之者，莫不张耳鹿骇，熊经鸟申，鸱眎狼顾，拊譟踊跃。〔《盐铁论》曰：边境无鹿骇狼顾之忧。《淮南子》曰：鸱视而狼顾，熊经而鸟申，此养形之人也。《庄子·音义》曰：熊经，若熊之举树而引气也。〕各得其齐，人盈所欲，〔《礼记》曰：乐者，乐也。君子乐得其道，小人乐得其欲。齐，分限也。〕皆反中和，以美风俗。〔《礼记》曰：喜怒哀乐之未发，谓之中。发而皆中节，谓之和。《汉书》王尊曰：广教化，美风俗。〕屈平適乐国，介推还受禄。〔言各反其常性也。屈平，屈原也。必適乐国而求仕，不沈湘流以殒身也。《史记》：屈原者，名平。楚人同姓，为怀王左司徒。为上官大夫心害其能，谗平。及怀王卒，襄王立，又为令尹子兰使上官大夫短屈原於襄王，王怒而迁之。原至江南，乃作《怀沙赋》。於是怀石，因投汨罗以死也。今言，屈平闻此笛声，即还之楚国，不投汨罗而死。下他皆放此。《毛诗》曰：適彼乐国。《左氏传》僖二十四年，晋侯赏从亡者，介之推不言禄，禄亦不及。推曰：献公之子九人，唯君在矣。惠怀无亲，内外弃之。天未绝晋，必将有主，主晋祀者，非君而谁？而二三子以为己力，不亦诬乎？其母曰：盍亦求之，以死谁{封心}？曰：尤而效之，其又甚焉？其母曰：能如是乎，与汝皆隐。遂死。而晋侯求之不获，以绵上为之田。〕澹台载尸归，皋鱼节其哭。〔《博物志》曰：澹台灭明之子，溺死於江，弟子欲收而葬之。明止之曰：蝼蚁何亲？鱼鳖何仇？弟子曰：何夫子之不慈乎？对曰：生为吾子，死非吾鬼。遂不收葬。《韩诗外传》曰：孔子出行，闻有哭声甚悲，则皋鱼也。披褐拥剑，哭於路左。孔子下车而问其故，对曰：吾少好学，周流天下，以后吾亲死，一失也；高尚其志，不事庸君，而晚仕无成，二失也；少择交游，寡亲友，而老无所讬，三失也；夫树欲静而风不止，子欲养而亲不待。往而不可反者，年也；逝而不可追者，亲也。吾於是辞矣。立哭而死。孔子谓弟子曰：识矣！於是门人辞归养亲者一十三人。〕长万辍逆谋，渠弥不复恶，〔《左传》曰：庄十二年。长万，南宫万也，弑宋闵公於蒙泽。蒙泽，宋地。梁国有蒙县。南宫氏，长万名也。《左传》曰：桓十二年《传》云：初，郑伯将以高渠弥为卿，昭公恶之，固谏不听。昭公立，惧其杀己。辛卯，杀昭公而立公子亹。君子谓昭公知所恶矣。公子达曰：高伯其为戮乎，复恶已甚矣。注曰：公子达，鲁大夫。复，重。本为昭公所恶，而复杀君，重也。昭公，郑庄公子忽，姓高，渠弥名也。郑家大将，欲为卿。〕蒯聩能退敌，不占成节鄂。〔《左传》曰：定十四年，卫灵公逐太子蒯聩。太子奔宋，至哀公二年，卫灵公卒，而立蒯聩之子辄为卫侯。晋赵鞅乃纳蒯聩于戚。至哀三年，卫石姑帅师围之，父子争国，为雠敌也。《韩诗外传》云：不占，陈不占也，齐人。崔杼弑庄公，陈不占闻君有难，将往赴之，食则失哺，上车失轼。其仆曰：敌在数百里外，而惧怖如是，虽往，其益乎？占曰：死君之难，义也；无勇，私也。乃驱车而奔之，至公门之外，闻鼓战之声，遂骇而死。君子谓不占无勇，而能行义，可谓志士矣。愕，直也。从邑者，乃地名也。非此所施也。《字林》曰：鄂，直言也。谓节操蹇鄂，而不怯懦也。〕王公保其位，隐处安林薄。〔《楚辞》曰：露新夷死林薄。王逸曰：草木交曰薄。〕宦夫乐其业，士子世其宅。〔《淮南子》曰：古者至德之时，农安其业，大夫安其职，而处士脩其道。〕鱏鱼喁於水裔，仰驷马而舞玄鹤。〔《韩诗外传》曰：昔伯牙鼓琴，而淫鱼出听；瓠巴鼓琴，而六马仰沫。《淮南子》曰：瓠巴鼓瑟，而淫鱼出听。注曰：瓠巴，楚人也，亦善於瑟，淫鱼出头於水而听之。《淮南子》：水浊则鱼噞喁，政苛则人乱。注：楚人噞喁，鱼出头也。《淮南子》：伯牙鼓琴而鸣马仰秣，即头去谓马笑。《韩子》师旷援琴一奏，有玄鹤二八来集；再奏而列；三奏，延颈而鸣，舒翼而舞。《尚书·大传》曰：《虞舜歌乐》曰：和伯之乐舞玄鹤。〕

于时也，绵驹吞声，伯牙毁弦，〔《孟子》，淳于髡曰：昔绵驹处高唐，而齐右善歌。伯牙，已见上。〕瓠巴聑柱，磬襄驰悬。〔《列子》曰：瓠巴鼓琴，而鸟舞鱼跃。《孙卿子》曰：昔瓠巴鼓琴，潜鱼出听。江遽《文释》曰：瓠巴，齐人也。《说文》曰：聑，安也。《论语》曰：击磬襄入于海。《周礼》曰：大忧令弛悬。郑玄曰：驰，释下也。悬，锺格也。〕留视〈目棠〉眙，累称屡赞。〔《字林》曰：〈目棠〉，直视貌。《苍颉篇》曰：〈目棠〉，直下视貌。《字林》曰：眙，惊貌。〕失容坠席，搏拊雷抃。〔《广雅》曰：搏，击也。《说文》曰：抃，抚手也。雷抃，声如雷也。〕僬眇睢维，涕洟流漫。〔僬眇睢维，目开合之貌。《方言》曰：眇，小也。《声类》曰：睢，大视也。《字林》曰：睢，仰目也。《字林》曰：维，持也。《周易》曰：赍咨涕洟。王弼曰：赍咨，嗟叹之声也。《说文》曰：洟，鼻液也。〕是故可以通灵感物，写神喻意。〔喻，晓也。《礼记》曰：乐和，故万物皆化。言可以通於神灵，感致万物。舒写精神，晓喻志意也。〕致诚效志，率作兴事。〔致，极也。效，验也。《尚书》咎繇曰：率作兴事，慎乃宪钦哉！孔安国曰：宪，法也。天子率臣下为起治事，当慎汝法度，敬其职也。〕溉盥汙濊，澡雪垢滓矣。〔毛苌《诗传》曰：溉，涤也。本或为概，音义同。《礼记》曰：食於质者。盥，亦涤也。《说文》曰：濊，水多也。澡，洗手也。《庄子》曰：澡雪而精神。高诱《淮南子注》曰：雪，拭也。《说文》曰：滓，淀也。淀音殿。〕

昔庖羲作琴，神农造瑟。〔庖羲即伏羲也。《琴操》曰：昔伏羲氏之作琴，所以修身理性，反天真也。《淮南子》曰：神农之初作瑟，以归神反望及其天心也。〕女娲制簧，暴辛为埙。〔《礼记》曰：女娲之笙簧。《世本》曰：女娲作簧，暴辛为埙。宋均曰：女娲，黄帝臣也。暴辛，周平王时诸侯。作埙，有三孔。郭璞《尔雅注》曰：埙，烧土为之，大如鸡卵。〕垂之和钟，叔之离磬。〔《礼记》曰：垂之和钟，叔之离磬。郑玄曰：垂，尧之共工也。《世本》曰：叔舜时人。和、离，谓次序其声县也。〕或铄金砻，石华睆切错，〔皆理器之名也。《乐汁图徵》曰：铄金为钟，四时九乳。铄金虽出乐纬，此金谓黄金。总饰众器，非止钟也。贾逵《注传》曰：消，铄也。《说文》曰：金有五色，黄为长。铄与烁同。《国语》张老曰：天子之室，斫其椽而砻之，加密石焉。韦昭曰：砻，磨也。《礼记》曰：华而睆，大夫之箦与。郑玄曰：华，画也。说者以睆为刮节目也。《尔雅》曰：骨谓之切，犀谓之剒。毛苌《诗传》曰：治骨曰切。《尚书》曰：锡贡磬错。孔安国曰：治玉曰错。〕丸挻彫琢，刻镂钻笮。〔《韩诗》曰：松柏丸丸。薛君曰：取松与柏，然则丸，取也。《汉书·音义》如淳曰：挻，击也一作埏。《老子》曰：埏埴以为器。《河上公注》曰：埏，和也。埴，土也。和土为食饮之器也。《淮南子》曰：陶人克埏埴。许重曰：埏，抒也。埴，土为也。《尔雅》：玉谓之彫，石谓之琢。郭璞曰：治玉石也。《尔雅》曰：金谓之镂，木谓之刻。郭璞曰：治器之名也。《说文》曰：钻，所以穿也。又曰：凿，穿木也。《国语》臧文仲曰：中刑用刀锯，其次用钻笮。韦昭注为笮，而贾逵注为凿。然笮与凿音义同也。〕穷妙极巧，旷以日月，然后成器，其音如彼。〔《解嘲》曰：旷以日月。〕唯笛因其天姿，不变其材，伐而吹之，其声如此。〔天姿，天然之姿也。〕盖亦简易之义，贤人之业也。〔《周易》曰：乾以易知，坤以简能；易则易知，简则易从。易知则有亲，易从则有功；有亲则可久，有功则可大。可久则贤人之德，可大则贤人之业。此言简易不烦剧也。〕若然，六器者，犹以二皇圣哲黈益，〔六器：琴、瑟、簧、埙、钟、磬。《淮南子》曰：二皇凤至於庭。高诱曰：二皇伏羲、神农也。圣哲，谓女娲、暴辛、垂叔之流。黈，犹演也。〕况笛生乎大汉，而学者不识，其可以裨助盛美，忽而不赞，悲夫！〔《说文》曰：裨，益也。〕

有庶士丘仲，言其所由出，而不知其弘妙。〔《尚书》曰：庶邦庶士。《风俗通》曰：笛，武帝时丘仲所作。〕其辞曰：

近世双笛从羌起，羌人伐竹未及已。〔《风俗通》曰：笛，元羌出。又有羌笛。然羌笛与笛二器不同，长於古笛，有三孔，大小异，故谓之双笛。〕龙鸣水中不见己，截竹吹之声相似。〔己，谓龙也。〕剡其上孔通洞之，裁以当簻便易持。〔粗者曰挝，细者曰枚。言裁笛以当簻，故便而易持也。簻，马策也。裁或为材。〕易京君明识音律，故本四孔加以一。君明所加孔后出，是谓商声五音毕。〔《汉书》曰：京房，字君明，汉武帝时人也。修易，尤好钟律，知五声。然京房修易，故曰易京。笛本四孔，京加一孔於下，为商声，故谓五音毕。沈约《宋书》曰：笛，京房备其五音。言易京者，犹如庄周蒙人谓蒙庄，及磬襄、宋翟之比。〕

【琴赋》(并序)】

〔《尸子》曰：舜作五弦之琴，以歌南风。南风之薰兮，可以解吾人之愠，是舜歌也。《白虎通》曰：琴者，禁也。禁人邪恶，归於正道，故谓之琴。〕

※嵇叔夜〔臧荣绪《晋书》曰：嵇康，字叔夜，谯国人。幼有奇才，博览无所不见。拜中散大夫，以吕安事诛。〕

余少好音声，长而玩之。〔杜预《左氏传注》曰：玩，习也。〕以为物有盛衰，而此无变；〔《文子》曰：夫物盛则衰。〕滋味有厌，而此不倦。〔《庄子》曰：声色滋味之於人心，不待学而乐之。《左氏传》阎没女宽曰：及馈之毕，愿以小人之腹，为君子之心。属厌而已。《说文》曰：厌，从甘田犬，会意字也。〕可以导养神气，宣和情志。〔《管子》曰：导血气而求长年。《淮南子》曰：古之人，神气不荡乎外。〕处穷独而不闷者，莫近於音声也。〔《孟子》曰：柳下惠遗佚而不怨，厄穷而不悯。〕是故复之而不足，则吟咏以肆志；吟咏之不足，则寄言以广意。〔《毛诗序》曰：言之不足，故咏歌之；咏歌之不足，不知手之舞之。杜预《左氏传注》曰：肆，申也。《尚书》曰：诗言志。〕然八音之器，歌舞之象，历世才士，并为之赋颂。其体制风流，莫不相袭。〔《淮南子》曰：晚世风流俗败，礼义废。仲长子《昌言》：乘此风顺此流而下走，谁复能为此限者哉？孔安国《尚书传》曰：袭，因也。〕称其材幹，则以危苦为上；赋其声音，则以悲哀为主；美其感化，则以垂涕为贵。丽则丽矣，然未尽其理也。〔高诱《战国策注》曰：丽，美丽也。〕推其所由，似元不解音声；览其旨趣，亦未达礼乐之情也。〔趣，意也。《礼记》曰：故知礼乐之情者能作。〕众器之中，琴德最优。〔桓谭《新论》曰：八音广博，琴德最优。马融《琴赋》曰：旷三奏而神物下降，何琴德之深哉？〕故缀叙所怀，以为之赋。其辞曰：

惟椅梧之所生兮，讬峻岳之崇冈。〔《毛诗》曰：椅桐梓漆，爰伐琴瑟。毛苌曰：椅，梓属也。《史记》曰：龙门有桐树，高百尺，无枝，堪为琴。〕披重壤以诞载兮，参辰极而高骧。〔披，开也。重壤，谓地也。泉壤称九，故曰重也。毛苌《诗传》曰：诞，大也。载，生也。《尔雅》曰：北极，北辰也。孔安国《尚书传》曰：襄，上也。骧与襄同。〕含天地之醇和兮，吸日月之休光。〔谓包含天地醇和之气，引日月光明也。《周易》曰：天地絪缊，万物化醇。〕郁纷纭以独茂兮，飞英蕤於昊苍。〔《说文》曰：蕤，草木花貌。〕夕纳景于虞渊兮，旦晞幹於九阳。〔纳，藏也。《淮南子》曰：日入于虞渊之汜。又曰：入于虞渊，是谓黄昏。高诱曰：视物黄也。晞，乾也。幹，本也。《楚辞》曰：夕晞余身乎九阳。王逸曰：九阳，谓九天之崖也。〕经千载以待价兮，寂神峙而永康。〔《论语》子曰：我待价者也。价者，物之数也。康，安也。〕

且其山川形势，则盘纡隐深，磪嵬岑嵓。〔盘曲纡屈，隐幽深邃也。磪嵬，高峻之貌。岑嵒，危崄之形。《字林》曰：嵒，山岩也。〕互岭巉岩，岝崿岖崯。〔皆山石崖巘崄峻之势。〕丹崖崄巇，青壁万寻。若乃重巘增起，偃蹇云覆。〔偃蹇，高貌。言高在上，偃蹇然如云覆下也。〕邈隆崇以极壮，崛巍巍而特秀。〔巍巍，高大貌。《广雅》曰：秀，出也。〕蒸灵液以播云，据神渊而吐溜。〔蒸气上貌。言山能蒸出云，以沾润万物。播，布也。孔子曰：夫山者，兴吐风云，以通乎天地之间。《说文》曰：津，液也。溜，水流也。〕尔乃颠波奔突，狂赴争流。触岩牴隈，郁怒彪休。〔牴，至也。隈，水曲也。彪休，怒貌。〕汹涌腾薄，奋沫扬涛。瀄汨澎湃，｛夗虫｝蟺相纠。〔瀄汨，去疾貌。澎湃，相戾之形也。｛夗虫｝蟺，展转也。纠，缭也。蟺，於阮切。蟺，音善。〕放肆大川，济乎中州。〔肆，犹纵也。中州，犹中国也。〕安回徐迈，寂尔长浮。〔安回，波静远去象。《上林赋》曰：安翔徐回。又曰：寂漻无声。〕澹乎洋洋，萦抱山丘。〔《说文》曰：澹，水摇也。〕详观其区土之所产毓，奥宇之所宝殖。〔《广雅》曰：奥，藏也。毛苌《诗传》曰：宇，居也。〕珍怪琅玕，瑶瑾翕赩，〔《高唐赋》曰：珍怪奇伟。《尚书》曰：球琳琅玕，皆美玉名。《说文》：瑾，玉名翕赩，盛貌。《诗传》曰：赩，赤色貌。〕丛集累积，奂衍於其侧。〔《苍颉篇》曰：奂，散貌。衍，溢也。〕若乃春兰被其东，沙棠殖其西，〔《楚辞》曰：春兰兮秋菊。《山海经》曰：昆仑之丘有木焉，其状如棠，而黄华赤实，其味如李，而无核，名曰沙棠。御水人食之，使不溺。〕涓子宅其阳，玉醴涌其前，〔《列仙传》曰：涓子者，齐人。好饵术，著天地人经三十八篇。钓於泽，得符鲤鱼中，隐於宕山，能致风雨，造伯阳九山法。淮南王少得文，不能解其音旨，其琴心三篇，有条理焉。杨雄《泰玄赋》曰：茹芝英以御饥，饮玉醴以解渴。宋玉《笛赋》曰：丹水涌其左，醴泉流其右。〕玄云荫其上，翔鸾集其巅，清露润其肤，惠风流其间。〔边让《章华台赋》曰：惠风春施。〕竦肃肃以静谧，密微微其清闲。〔《尔雅》曰：谧，静也。微微，幽静也。〕夫所以经营其左右者，固以自然神丽，而足思原爱乐矣。〔东都主人曰：阙庭神丽。〕

於是遯世之士，荣期绮季之畴。〔《周易》曰：遯世无闷。《列子》曰：孔子游於泰山，见荣启期，行乎邾之野，鹿裘带索，鼓琴而歌。孔子曰：先生何以为乐？曰：天地万物，惟人为贵。吾得为人，一乐也；男贵女贱，吾得为男，二乐也；生有不见日月，不充襁褓者，吾年九十，是三乐也。贫者士之常，死者人之终，处常得终，复何忧乎？孔子曰：能自宽也。班固《汉书》曰：汉兴，有东园公、绮季、夏黄公、角里先生，当秦之时，避世而入商洛深山，以待天下之定，即四皓也。皇甫谧《高士传》曰：四皓皆河内轵人。一曰在汲。〕乃相与登飞梁，越幽壑，〔飞梁，桥也。《甘泉赋》曰：历侧景而绝飞梁。〕援琼枝，陟峻崿，以游乎其下。〔《庄子》曰：南方生树，名琼枝。〕周旋永望，邈若凌飞。〔言若鸟之凌飞。《左氏传》史克曰：奉君以周旋。〕邪睨昆仑，俯阚海湄。〔《说文》曰：睨，邪视也。昆仑，山名也。阚，视也。毛苌《诗传》曰：水草交曰湄。〕指苍梧之迢递，临回江之威夷。〔《汉书》有苍捂郡。《山海经》曰：南方苍梧之丘。其中有九嶷山，舜之所葬，在长沙零陵界。《洞箫赋》曰：回江流川而溉其山。《韩诗》曰：周道威夷。〕悟时俗之多累，仰箕山之馀辉。〔《高士传》曰：尧让位於许由，由辞曰：鹪鹩巢在深林，不过一枝；偃鼠饮河，不过满腹。隐乎沛泽。尧让不已，於是遁於中岳颍水之阳，箕山之下。死，因葬於箕山之巅十五里。尧因就封其墓，号曰箕公。子仲武，阳城槐里人也。《吕氏春秋》曰：昔尧朝许由於沛泽之中，曰：请属天下於夫子。许由遂之箕山之下。〕羡斯岳之弘敞，心慷慨以忘归。〔《西京赋》曰：赫昈昈以弘敞。《尔雅》曰：恺慷，乐也。《史记》曰：穆天子见西王母，乐之忘归。〕情舒放而远览，接轩辕之遗音。〔轩辕，黄帝也。遗音，谓琴也。〕慕老童於騩隅，钦泰容之高吟。〔《山海经》曰：騩山，神耆童居之，其音常如钟磬音。郭璞曰：耆童，老童也，颛顼之子。《山海经》曰：颛顼生老童。《思玄赋》曰：太容吟曰念哉，騩山在三危西九十里。〕顾兹梧而兴虑，思假物以讬心。〔《庄子》曰：不以身假物。〕乃斫孙枝，准量所任。〔《说文》曰：斫，斫也。张衡应问曰：可剖其孙枝。郑玄《周礼注》曰：孙竹，枝根之未生者也。盖桐孙亦然。〕至人摅思，制为雅琴。〔《庄子》曰：不离於真，谓之至人。又曰：至人无已，神人无功。郭象曰：无已，故顺物，顺物而至。刘向有《雅琴赋》。〕

乃使离子督墨，匠石奋斤。〔《孟子》曰：离娄，黄帝时人。黄帝亡其玄珠，使离娄索之，能视百里之外，见秋毫之末。离子，离朱也。《淮南子》曰：离朱之明，察针末於百步之外。桉慎子为离珠。《周礼》禁督逆祀者。郑玄曰：督，正也。《字书》曰：督，察也。《庄子》曰：匠石之齐，见栎社树，观者如市，匠石不顾。司马彪曰：匠石字伯。〕夔襄荐法，般倕骋神。〔夔及师襄班垂，并已见上文。〕锼会裛厕，朗密调均。〔锼会，谓锼镂其缝会也。裛厕，谓裛缠其填厕之处也。《说文》曰：裛，缠也。《广雅》曰：厕，间也。〕华绘彫琢，布藻垂文。〔孔安国《尚书传》曰：绘，会五彩也。〕错以犀象，籍以翠绿。〔犀象，二兽名。翠绿，二色也。〕弦以园客之丝，徽以锺山之玉，〔《列仙传》曰：园客者，济阴人也。常种五色香草，积数十年，食其实。一旦有五色神蛾，止香树末，客收而荐之以布，生桑蚕焉。时有好女夜至，自称我与君作妻，道蚕状。客与俱蚕，得百头茧，皆如瓮，縿茧六十日乃尽。讫则俱去，莫知所如。《淮南子》曰：譬若锺山之玉。许慎曰：锺山北陆无日之地出美玉。〕爰有龙凤之象，古人之形：〔《西京杂记》曰：赵后有宝琴曰凤凰，皆以金玉隐起，为龙螭鸾凤古贤列女之像。〕伯牙挥手，锺期听声，〔《广雅》曰：挥，动也。《吕氏春秋》曰：伯牙鼓琴，锺子期听之，志在泰山。锺子期曰：善哉，巍巍乎若太山。须臾，志在流水。子期曰：汤汤乎若流水。子期死，伯牙破琴绝弦，终身不复鼓琴，以为世无赏音。《列子》曰：伯牙善鼓琴，锺子期听伯牙鼓琴，每奏，锺期辄穷其趣。伯牙舍琴而叹曰：善哉，子之听夫志，相象犹吾心也，吾於何逃声哉？〕华容灼爚，发采扬明，何其丽也！〔《说文》曰：灼，明也。又曰：爚，火光也。〕伶伦比律，田连操张，〔《汉书》曰：黄帝使伶伦自大夏之西，昆仑之阴，取竹之嶰谷，断两节间而吹之，以为黄锺之宫。制十二箫，经听凤凰之音，以比黄锺之宫，皆可以生之，是为律本。《韩子》曰：田连成窍，天下善鼓琴者也。然而田连鼓上，成窍擫下，而不成曲。或曰：成连，古之善音者。《琴操》：伯牙学琴於成连先生，先生曰：吾能传曲而不能移情。吾师有方子春，善於琴，能作人之情。今在东海上，子能与我同事之乎？伯牙曰：夫子有命，敢不敬从。乃相与至海上，见子春，受业焉。〕进御君子，新声憀亮，何其伟也。〔憀亮，声清彻貌。亦与聊字义同。〕

及其初调，则角羽俱起，宫徵相证。〔王逸《楚辞注》曰：证，验也。〕参发并趣，上下累应。踸踔磥硌，美声将兴〔《广雅》曰：踸踔，无常也。磥硌，壮大貌。磥与磊同。〕固以和昶而足耽矣。〔《广雅》曰：昶，通也。〕尔乃理正声，奏妙曲，扬白雪，发清角。〔《淮南子》曰：师旷奏《白雪》而神禽下。白雪，五十弦瑟，乐曲未详。《韩子》曰：昔卫公之晋，於濮水上宿，夜有鼓新声者，如师涓抚琴写之，公遂之晋。晋平公曰：试听之。师旷援琴，一奏，有玄鹤二八来舞，再奏而列，三奏延颈鸣舒而舞。音中宫商。师旷曰：不如清角。师旷奏之，有云从西北方起之。大风起，天雨随之。此言感天地，清角为胜。宋玉《对问》曰：其为《阳春白雪》。《韩子》师旷曰：清徵之声，不如清角。〕纷淋浪以流离，奂淫衍而优渥。粲奕奕而高逝，驰岌岌以相属。〔《广雅》曰：奕奕，盛貌。王逸《楚辞注》曰：岌岌，高貌。〕沛腾遌而竞趣，翕韡晔而繁缛。〔韡晔，盛貌。繁缛，声之细也。郭璞《尔雅注》曰：遌，相触竹也。〕状若崇山，又象流波，浩兮汤汤，郁兮峨峨。〔《列子》曰：伯牙鼓琴，志在登高山。锺子期曰：善哉！峨峨兮若泰山，志在流水。已见上文。〕怫〈忄胃〉烦冤，纡馀婆娑。〔怫〈忄胃〉烦恼冤，声蕴积不安貌。〈忄胃〉音渭。《风赋》曰：勃郁烦冤。《上林赋》曰：纡馀委蛇。〕陵纵播逸，霍濩纷葩。〔言声陵纵播布而起，霍濩然似水声。纷葩，开张貌。霍濩，盛貌。《鲁灵光殿赋》曰：霍濩燐乱。〕检容授节，应变合度。兢名擅业，安轨徐步。洋洋习习，声烈遐布。含显媚以送终，飘馀响乎泰素。〔含显媚之声，以送曲终也。《列子》曰：太素者，质之始也。〕若乃高轩飞观，广夏闲房；〔轩，长廊之有窗。〕冬夜肃清，朗月垂光。新衣翠粲，缨徽流芳。〔《子虚赋》曰：翕呷翠粲。张揖曰：翠粲，衣声也。班婕妤《自伤赋》曰：纷翠粲兮纨素声。《洛神赋》曰：披罗衣之璀粲。字虽不同，其义一也。《尔雅》曰：妇人之徽谓之缡。郭璞曰：今之香缨也。〕於是器冷弦调，心闲手敏。〔毛苌《诗传》曰：闲，习也。〕触枇如志，唯意所拟。〔《说文》曰：批，反手击也，与枇同。如志，谓如其志意。〕初涉《渌水》，中奏《清徵》。〔渌水，已见上文。《韩子》曰：师旷奏清徵，有玄鹤二八，集廊门。〕雅昶《唐尧》，终咏《微子》。〔《七略》：雅畅第十七曰：琴道曰：尧畅逸。又曰：达则兼善天下，无不通畅，故谓之畅。昶与畅同。又曰微子操，微子伤殷之将亡，终不可奈何，见鸿鹄高飞，援琴作操。〕宽明弘润，优游躇峙。〔躇峙，踌躇竦峙。〕拊弦安歌，新声代起。〔《楚辞》曰：翔江州而安歌。王逸曰：安意歌吟也。《汉书》曰：李延年善歌，为新变之声。〕歌曰：凌扶摇兮憩瀛洲，要列子兮为好仇。〔《尔雅》曰：扶摇，风也。《庄子》曰：扶摇而上者九万里。《史记》曰：瀛洲，海中神山也。《列子》曰：勃海之中有山曰瀛洲。《庄子》：列子御风泠然者，风仙也。刘向《上列子表》曰：列子者，郑人，与郑缪公同时。《汉书》曰：列子名御寇，先庄子，庄子称之。《毛诗》曰：窈窕淑女，君子好仇。〕餐沆瀣兮带朝霞，眇翩翩兮薄天游。〔郑玄曰：餐，夕食也。《说文》曰：餐，吞也。《楚辞》曰：餐六气而饮沆瀣兮，漱正阳而食朝霞。凌阳子《明经》曰：夏食沆瀣。沆瀣，北方夜半气也。《广雅》曰：薄，至也。〕齐万物兮超自得，委性命兮任去留。〔《庄子》有《齐物篇》。《楚辞》曰：漠灵静以恬愉，澹无为而自得。《服鸟赋》曰：纵躯委命，不私与己。〕激清响以赴会，何弦歌之绸缪。〔会，节会也。《论语》曰：子之武城，闻弦歌之声。《毛诗传》曰：绸缪，犹缠绵也。〕

於是曲引向阑，众音将歇。〔引，亦曲也。半在半罢谓之阑。〕改韵易调，奇弄乃发。扬和颜，攘皓腕，〔《舞赋》曰：严颜和而怡怿。《洛神赋》曰：攘皓腕於神浒。〕飞纤指以驰骛，纷〈澀中"氵改人"〉譶以流漫。〔〈澀中"氵改人"〉譶，声多也。〈澀中"氵改人"〉，不及也。《说文》曰：譶，疾言也。〕或徘徊顾慕，拥郁抑按，盘桓毓养，从容秘玩。〔《广雅》曰：盘桓，不进貌。从容，举动也。毓与育同。〕闼尔奋逸，风骇云乱。〔闼，疾貌。《七发》曰：波涌而云乱。〕牢落凌厉，布濩半散。〔牢落，犹辽落也。《洞箫赋》曰：翩绵连以牢落。刘歆《遂初赋》曰：过句注而凌厉。《上林赋》曰：布濩宏泽。《甘泉赋》曰：半散照烂，粲以成章。〕丰融披离，斐韡奂烂。〔丰融，盛貌。《风赋》曰：被丽披离。斐韡，明貌。《风赋》曰：眴奂粲阑。〕英声发越，采采粲粲。〔《广雅》曰：英，美也。〕或间声错糅，状若诡赴。〔言其状若诡诈而相赴也。郑玄《礼记注》曰：糅，杂也。〕双美并进，骈驰翼驱。〔骈，并也。翼，疾貌。《苍颉篇》曰：随后曰驱。〕初若将乖，后卒同趣。或曲而不屈，直而不倨。〔《左传》吴公子季札闻歌颂曰：直而不倨，曲而不屈。杜预曰：倨，傲也。〕或相凌而不乱，或相离而不殊。〔《左氏传》曰：武城人断其后之木而不殊。《汉书·音义》曰：殊，犹绝也。〕时劫掎以慷慨，或怨娇而踌躇。〔《说文》曰：掎，遍引也。〈女虘〉，娇也。或作姐，古字通，假借也。《韩诗》曰：爱而不见，搔首踌躇。踌躇，犹踯躅也。〕忽飘摇以轻迈，乍留联而扶疏。〔言扶疏四布也。〕或参谭繁促，複叠攒仄。〔参谭，相随貌。一音并依字。攒仄，聚声。《长笛赋》曰：踾踧攒仄。〕从横骆驿，奔遯相逼。〔《鲁灵光殿赋》曰：从横骆驿。〕拊嗟累赞，间不容息，〔《淮南子》曰：时之反侧，间不容息。高诱曰：不容气息，促之甚也。〕环艳奇伟，殚不可识。〔《高唐赋》曰：谲诡奇伟，不可究陈。〕

若乃闲舒都雅，洪纤有宜。〔《说文》曰：闲，雅也。毛苌《诗传》曰：都，闲也。〕清和条昶，案衍陆离。〔案衍，不平貌。《上林赋》曰：阴淫案衍之音。《广雅》曰：陆离，参差也。〕穆温柔以怡怿，婉顺叙而委蛇。〔毛苌传曰：婉然，美貌。委蛇，声长貌。郑玄《毛诗笺》曰：委蛇，委曲自得之貌。〕或乘险投会，邀隙趋危。〔会，节会也。邀，要也。〕譻若离鹍鸣清池，翼若游鸿翔曾崖。〔《苍颉篇》曰：譻，鸟声也。《琴道》曰：操似鸿雁咏之声。张衡《舞赋》曰：含清哇而吟咏，若离鹍鸣姑耶。〕纷文斐尾，慊縿离纚〔纷文斐尾，文彩貌。慊縿离纚，羽毛貌。〕微风馀音，靡靡猗猗。〔靡靡，顺风貌。猗猗，众盛貌。〕或搂批栎捋，缥缭潎冽。〔搂批栎捋，皆手抚弦之貌。《尔雅》曰：搂，牵也。刘熙《孟子注》曰：搂，牵也。《说文》曰：批，反手击也。《广雅》曰：栎，击也。《毛诗》曰：薄言捋之。传曰：捋，取也。缥缭潎冽，声相纠激之貌。《说文》曰：缭，缠也。《上林赋》曰：转腾潎冽。潎冽，水波浪貌，言声似也。〕轻行浮弹，明婳〈目祭〉慧。〔《说文》曰：婳，静好也。〈目祭〉，察也。〕疾而不速，留而不滞。〔《左氏传》吴公子札观颂曰：处而不底，行而不流。《淮南子》曰：流而不滞。〕翩绵飘邈，微音迅逝。远而听之，若鸾凤和鸣戏云中；迫而察之，若众葩敷荣曜春风。〔古本葩字为此莞。郭璞《三苍》为古花字。张衡《思玄赋》曰：天地烟煴，百卉舍花，鸣鹤交颈，雎鸠相和。以韵推之，所以不惑。〕既丰赡以多姿，又善始而令终。〔《字书》曰：赡，足也。《封禅书》曰：岂不善始善终哉！《毛诗》曰：高朗令终。令，善也。〕嗟姣妙以弘丽，何变态之无穷。〔《西京赋》曰：尽变态乎其中。〕

若夫三春之初，丽服以时。〔班固《终南山赋》曰：三春之季，孟夏之初。《纂要》曰：一时三月，谓之三春，九十日谓之九春。《西京赋》曰：丽服扬菁。〕乃携友生，以遨以嬉。〔《毛诗》曰：虽有兄弟，不如友生。又曰：以遨以游。《说文》曰：嬉，乐也。〕涉兰圃，登重基，〔《春秋运斗枢》曰：山者地之基。〕背长林，翳华芝，〔《甘泉赋》曰：登夫凤皇而翳华芝。〕临清流，赋新诗。〔《楚辞》曰：窃赋诗之所明。王逸曰：赋，铺也。〕嘉鱼龙之逸豫，乐百卉之荣滋。〔《乐动声仪》孔子曰：风雨动鱼龙，仁义动君子。《归田赋》曰：百卉滋荣。〕理重华之遗操，慨远慕而长思。〔重华，谓舜也。《琴道》曰：舜操者，昔虞舜圣德玄远，遂升天子，喟然念亲。巍巍帝之位不足保，援琴作操。〕

若乃华堂曲宴，密友近宾，兰肴兼御，旨酒清醇。〔边让《章华台赋》曰：兰肴山竦，椒酒渊流。《毛诗》曰：旨酒思柔，醇厚也。〕进南荆，发西秦，〔南荆，即荆艳，楚舞也。《古妾薄命行歌》曰：齐讴楚舞纷纷。《汉书》有秦倡员。〕绍陵阳，度巴人，〔宋玉《对问》曰：既而曰陵阳白雪，国中唱而和之者弥寡，然集所载，与文选不同，各随所用而引之。又对曰：客有歌於郢中者，始曰巴人。〕变用杂而并起，竦众听而骇神。料殊功而比操，岂笙籥之能伦！

若次其曲引所宜，则广陵止息，东武太山，〔广陵等曲，今并犹存，未详所起。应璩《与刘孔才书》曰：听广陵之清散。傅玄《琴赋》曰：马融谭思於止息。魏武帝乐府有《东武吟》，曹植有《太山梁甫吟》。左思《齐都赋注》曰：东武太山，皆齐之土风谣歌，讴吟之曲名也。然引应及傅者，明古有此曲，转以相证耳，非嵇康之言出於此也。佗皆，类此。〕飞龙鹿鸣，鹍鸡游弦。〔《汉书》曰：房中乐有飞龙章。《毛诗序》曰：鹿鸣，宴群臣也。蔡邕《琴操》曰：鹿鸣者，周大臣之所作也。王道衰，大臣知贤者幽隐，故弹弦风谏。古相和歌者有《鹍鸡曲》。游弦，未详。〕更唱迭奏，声若自然，〔《高唐赋》曰：更唱迭和。〕流楚窈窕，惩躁雪烦。〔言流行清楚窈窕之声，足以惩止躁竞，雪荡烦懑也。。〕下逮谣俗，蔡氏五曲。〔《歌录》曰：空侯谣俗行，盖亦古曲，未详本末。俗传蔡氏五曲，游春、渌水、坐愁、秋思、幽居也。〕王昭、楚妃，千里别鹤，犹有一切承间簉乏，亦有可观者焉。〔《琴操》曰：王襄女，汉元帝时献入后宫，以妻单于。昭君心念乡土，乃作怨旷之歌。《歌录》曰：石崇楚妃叹歌辞曰：楚妃叹，莫知其所由。楚之贤妃，能立德著勋，垂名於后，唯樊姬焉，故令叹咏，声永世不绝，疑必尔也。《相鹤经》曰：鹤一举千里。蔡邕《琴操》曰：商陵牧子娶妻。五年无子，父兄欲为改娶。牧子援琴鼓之，叹别鹤以舒其慎懑，故曰《别鹤操》。鹤一举千里，故名别鹤也。崔豹《古今注》曰：《别鹤操》商陵牧子所作也。牧子娶妻五年，无子，父母将为之改娶。妻闻之，中夜起，闻鹤声，倚户而悲。牧子闻之，怆然歌曰：将乖比翼隔天端，山川悠远路漫漫。揽衣不寝食。后人回以为乐章也。《汉书·音义》曰：一切，权时也。簉，已见上文。〕然非夫旷远者，不能与之嬉游；非夫渊静者，不能与之闲止；〔《庄子》老聃曰：其居也，渊而静。〕非夫放达者，不能与之无吝；〔《说文》曰：吝，亦贪惜也。〕非夫至精者，不能与之析理也。〔《周易》曰：非天下之至精，其熟能与於此？《庄子》曰：判天下之美，析万物之理。〕

若论其体势，详其风声：器和故响逸，张急故声清，〔《说苑》曰：应侯与贾子坐，闻有鼓瑟之声。应侯曰：今瑟一何怨也？贾子曰：张急调下，使之怨也。夫张急者，良材也；调下者，官卑也。取良材而卑宫之，能无怨乎？蔡邕《月令章句》曰：凡弦之缓急为清浊。琴紧其弦则清，缦则浊。〕间辽故音庳，弦长故徽鸣。〔间辽，谓弦间辽远也。弦长，谓徽阔而弦长也。阮籍《乐论》曰：琵琶筝笛闲促，而声高。琴瑟之体闲间辽，而音埤。义与此同。郑玄《周礼注》曰：庳，短也，音婢。傅毅《雅琴赋》曰：时促均而增徽，接角徵而控商。〕性絜静以端理，含至德之和平。〔《礼记》曰：絜静精微，易教也。《孝经》曰：昔者先王有至德要道。《礼记》曰：乐行血气和平。〕诚可感荡心志，而发泄幽情矣。〔《说文》曰：泄，除去也。《舞赋》曰：幽情形而外扬。〕是故怀戚者闻之，莫不憯懔惨凄，愀怆伤心，〔《字林》曰：惨，毒也。《汉书·音义》，郭璞曰：愀，变色貌。《说文》曰：怆，伤也。〕含哀懊咿，不能自禁；〔《字林》曰：懊咿，内悲也。《列子》曰：喜惧抃舞，不能自禁。咿音伊。〕其康乐者闻之，则欨愉懽释，抃舞踊溢，〔《说文》曰：欨，笑貌也。〕留连澜漫，嗢噱终日；〔服虔《通俗篇》曰：乐不胜谓之嗢噱。〕若和平者听之，则怡养悦悆，淑穆玄真，〔《广雅》曰：养，乐也。〕恬虚乐古，弃事遗身。〔《庄子》曰：虚静恬惔者，道德之至也。又曰：弃事则形不劳。〕是以伯夷以之廉，颜回以之仁，〔《论语》子曰：伯夷叔齐饿於首阳之下。又曰：颜回问仁，子曰：克己复礼为仁。《列子》子夏问孔子曰：颜回之为仁奚若？子曰：回之仁贤於丘。〕比干以之忠，尾生以之信，〔《论语》曰：比干谏而死。《庄子·盗跖》曰：尾生与女子不来，水至不去，抱柱而死。高诱注《淮南子》曰：尾生，鲁人与妇人期於梁下，不至，而水溺死。〕惠施以之辩给，万石以之讷慎。〔《庄子》曰：惠施多方，其书五车。高诱曰：惠施，宋人。仕魏，为惠王相。《汉书》曰：万石君奋恭谨，举朝无比，奋长子建，次甲，次乙庆，皆以驯行孝谨，官至二千石。景帝曰：石君及四子皆二千石，人臣尊宠，乃举集其门，凡号奋为万石君。建，郎中令奏下，建读之，惊恐曰：书马者，与尾而五，今乃四，不足一，谴死矣。其为谨，虽佗皆如是。服虔曰：作马字，下四而为五，建上书奏，误作四。庆为太仆，御出上问车中几马？庆策数马，举手曰：四马。孔安国曰：讷，迟钝也。〕其馀触类而长，所致非一。同归殊途，或文或质。〔《周易》曰：引而伸之，触类而长之。又曰：天下同归而殊途，一致而百虑。《礼记》曰：虞夏之质，殷周之文，至矣。〕总中和以统物，咸日用而不失。〔《礼记》曰：乐者，天地之命，中和之纪。《周易》曰：百姓日用而不知。〕其感人动物，盖亦弘矣。〔《礼记》曰：乐，其感人深。〕

于时也，金石寝声，匏竹屏气，〔孔安国曰：屏，除也。〕王豹辍讴，狄牙丧味。〔《孟子》淳于髡曰：昔王豹处淇，而河西善讴。《说文》曰：讴，齐歌也。《淮南子》曰：淄渑之水合，狄牙尝而知之。〕天吴踊跃於重渊，王乔披云而下坠，〔《山海经》曰：朝阳之谷有神，名曰天吴，是为水伯。其形首足尾并人面，而色青。《楚辞》曰：譬若王乔之乘云兮，载赤霄而凌太清。〕舞鸑鷟於庭阶，游女飘焉而来萃，〔《说文》曰：鸑鷟，凤属，神鸟也。《国语》曰：周文王时，鸑鷟鸣於岐山。《韩诗》曰：汉有游女，不可求思。薛君曰：游女，汉神也。言汉神时见，不可求而得之。《列女传》曰：游女，汉水神。郑大夫交甫於汉皋见之，聘之橘柚。张衡《南都赋》曰：游女弄珠於汉皋之曲。〕感天地以致和，况蚑行之众类？〔《礼记》曰：圣人作乐以应天，制礼以应地，此则乐者天之和也。《洞箫赋》曰：蟋蟀蚸蠖，蚑行喘息。垂喙｛夗虫｝转，瞪瞢忘食。《说文》曰：蚑，行也。凡生之类行皆曰蚑。〕嘉斯器之懿茂，咏兹文以自慰。永服御而不厌，信古今之所贵！〔懿，美也。傅毅《雅琴赋》曰：明仁义以厉己，故永御而密亲。〕

乱曰：愔愔琴德，不可测兮。〔刘向《雅琴赋》曰：游子心以广观，且德乐之愔愔。《韩诗》曰：愔愔，和悦貌。《声类》曰：和静貌。〕体清心远，邈难极兮。良质美手，遇今世兮。纷纶翕响，冠众艺兮。识音者希，孰能珍兮？〔古诗曰：不惜歌者苦，但伤知音希。〕能尽雅琴，唯至人兮！〔贾逵曰：唯，独也。〕

【笙赋】

〔《周礼》：笙师掌教笙。郑众曰：笙十三簧。《尔雅》曰：大笙谓之簧。郭璞曰：列管匏中，施簧管端。《白虎通》曰：笙者，太簇之气，众物之生也。〕

※潘安仁

河汾之宝，有曲沃之悬匏焉。〔河汾，二水名也。《汉书》曰：汾水，出汾阳北山。又曰：河东郡闻喜县，故曲沃也。崔豹《古今注》曰：匏，瓠也。有柄曰县匏，可为笙，曲沃者尤善。〕邹鲁之珍，有汶阳之孤筱焉。〔《汉书》鲁国有邹县，有汶阳县。杜预曰：汶水、太山出莱芜县。《说文》曰：筱，小竹。戴凯之《竹谱》曰：筱出鲁郡，堪为笙也。〕若乃绵蔓纷敷之丽，浸润灵液之滋，隅隈夷险之势，禽鸟翔集之嬉，〔郑玄《毛诗笺》曰：隅，角也。《说文》曰：隅，曲也。〕固众作者之所详，余可得而略之也。〔贾逵《国语注》曰：略，犹简也。〕徒观其制器也，则审洪纤，面短长，〔《周礼》曰：审曲面势，以饰五材。郑司农曰：察五材曲直方面形势之宜。〕〈戾刂〉生竿，裁熟簧，〔〈戾刂〉，割也。〕设宫分羽，经徵列商，泄之反谧，厌焉乃扬。〔郑玄《毛诗笺》曰：泄，出也。厌，犹捻也。亦作擫，谓指擫也。〕管攒罗而表列，音要妙而含清。〔《长门赋》曰：声幼要而复扬。〕各守一以司应，统大魁以为笙。〔言其管各守一声，以主相应。统，物也。郑玄《礼记注》曰：魁，犹首也。大魁，谓匏首插定所也。〕基黄锺以举韵，望凤仪以擢形。〔毛苌《诗传》曰：基，本也。《汉书》：黄帝使伶伦取竹，断两节间而吹之，以为黄锺之宫。黄锺，律吕之长，故言基也。《说文》曰：笙十三簧，象凤之身。《尚书》曰：凤皇来仪。〕写皇翼以插羽，摹鸾音以厉声。〔列管以象凤翼也。《列仙传》曰：王子乔好吹笙，作凤鸣。鸾，凤类。故通言之。〕如鸟斯企，翾翾歧歧。〔司马彪曰：企，望也。《景福殿赋》曰：鸟企山峙。《字林》：翾翾，初起也。歧歧，飞行貌。《汉书·音义》曰：歧歧，将行貌。〕明珠在咮，若衔若垂。〔郭璞《尔雅注》曰：咮，鸟口也，音昼。〕脩楇内辟，馀箫外逶，〔脩楇，长管也。辟，开也。馀箫，众管也。逶，逶迤，渐邪之貌。〕骈田獦攦，魻鲽参差。〔骈田，聚也。獦攦，不齐也。攦，音历。魻鲽，装饰，重叠貌。魻音押。〕

於是乃有始泰终约，前荣后悴，激愤於今贱，永怀乎故贵。〔杜预《左氏传注》曰：泰，奢也；约，俭也。《家语》孔子曰：激愤厉之志始。桓子《新论·琴道》曰：雍门周见孟尝君。孟尝君曰：先生鼓琴，亦能令人悲乎？对曰：臣之所能令悲者，先贵而后贱，故富而今贫。於是雍门挥琴，而孟尝君流涕。〕众满堂而饮酒，独向隅以掩泪。〔《说苑》曰：古人於天下，譬一堂之上。今有满堂饮酒，有一人独索然向隅泣，则一堂之人皆不乐。《韩诗外传》曰：众或满堂而饮酒，有人向而悲泣，则一堂为之不乐。王者之於天下也，有一物不得其所，则为之凄怆心伤，尽祭不举乐焉。〕援鸣笙而将吹，先嗢哕以理气。〔言将欲吹笙，咽中先哕而理气也。《说文》曰：嗢，咽也。又曰：哕，气，气气悟也。嗢哕，或为温秽，谓先温暖去其垢秽，调理其气也。〕初雍容以安暇，中佛郁以怫〈忄胃〉，〔《埤苍》曰：佛郁，不安貌。〕终嵬峨以蹇愕，又飒遝而繁沸。〔蹇愕，正直之貌。〕罔浪孟以惆怅，若欲绝而复肆。〔罔及浪孟，皆失志之貌。又云：孟浪，虚诞之声也。肆，放也，言声将绝而复放。〕懰檄籴以奔邀，似将放而中匮。〔檄籴，疾貌。《埤苍》：懰，宿留也。檄音激。〕愀怆恻淢，虺韡煜熠，〔愀怆恻淢，悲伤貌。虺韡熠，盛多貌。淢与惐同。《广雅》曰：煜，炽也。音育。《说文》曰：熠，盛光也。〕汎淫汜艳，霅晔岌岌。〔汎淫汜艳，自放纵貌。霅晔，急疾貌。〕或桉衍夷靡，或竦踊剽急，〔夷靡，平而渐靡也。〕或既往不反，或已出复入，徘徊布濩，涣衍葺袭。〔葺袭，重貌。〕舞既蹈而中辍，节将抚而弗及。〔言以笙声为主，故舞者足蹈中止而待之，歌者将抚节而恐不及。〕乐声发而尽室欢，悲音奏而列坐泣。〔《列子》秦青曰：昔韩娥为曼声哀哭，一里老幼，悲愁垂涕相对。复为曼声长歌，一里老幼喜跃抃舞，不能自禁。〕擟纤翮以震幽簧，越上筩而通下管。〔擟，指捻也。翮，管也。其形类羽，故曰翮也。《周易》曰：震，动也。《吕氏春秋》曰：伶伦制十二筩。《说文》曰：筩，断竹也。〕应吹噏以往来，随抑扬以虚满。〔虚满，谓随气虚满也。〕勃慷慨以憀亮，顾踌躇以舒缓。〔憀亮，声清也。《声类》曰：憀，旦也，音留。《广雅》曰：踌躇，犹豫也。〕辍张女之哀弹，流广陵之名散，〔闵洪《琴赋》曰：汝南鹿鸣，张女群弹。然盖古曲，未详所起。〕咏《园桃》之夭夭，歌《枣下》之纂纂。〔魏文帝《园桃行》曰：夭夭园桃，无子空长。虚美难假，偏轮不行。古咄喑歌曰：枣下何攒攒，荣华各有时。枣欲初亦时，人从四边来。枣適今日赐，谁当仰视之？攒，聚貌。纂与攒古字通。〕歌曰：

枣下纂纂，朱实离离，〔《毛诗》曰：其实离离。毛苌曰：离离，垂也。〕宛其落矣，化为枯枝。〔《毛诗》曰：宛其死矣。毛苌曰：宛，死貌。〕人生不能行乐，死何以虚谥为？〔杨惲《与孙会宗书》曰：人生行乐耳。《谥法》曰：谥者，行之迹也。〕

尔乃引飞龙，鸣鹍鸡，双鸿翔，白鹤飞。〔飞龙鹍鸡，已见上文。古乐府有飞来双白鹤篇。〕子乔轻举，明君怀归，荆王喟其长吟，楚妃叹而增悲。〔《歌录》曰：吟叹四曲：王昭君、楚妃叹、楚王吟、王子乔，皆古辞。荆王子乔，其辞犹存。〕夫其凄戾辛酸，嘤嘤关关，若离鸿之鸣子也。〔《尔雅》曰：关关嘤嘤，音和也。〕含〈口胡〉啴谐，雍雍喈喈，若群雏之从母也。〔《洞箫赋》曰：瞋函〈口胡〉以纡郁。《礼记》：啴谐慢易，繁文简节之音作，而民康乐。《尔雅》曰：雍雍，和也。毛苌《诗传》曰：喈喈，和声远闻也。《歌录·步出夏门行》古辞歌曰：凤凰鸣啾啾，一母从九雏。〕郁捋劫悟，泓宏融裔，〔郁捋，口循孔貌。劫悟，气相冲激。泓宏，声大貌。融裔，声长貌。《说文》曰：泓，下深也。〕哇咬嘲哲，一何察惠！〔《舞赋》曰：吐哇咬则发皓齿。《说文》曰：哇，谄声也。咬，淫声也。《楚辞》曰：鹍鸡嘲哲而悲鸣。哇咬嘲哲，声繁细貌。〕诀厉悄切，又何磬折！〔诀厉，谓决断清冽也。悄切，忧貌。磬折，言其声若磬形之曲折也。〕

若夫时阳初暖，临川送离，〔《神农本草》曰：春夏为阳。《庄子》曰：暖然似春。《楚辞》曰：登山临水送将归。〕酒酣徒扰，乐阕日移，〔《汉书·音义》应劭曰：不醒不醉曰酣。扰，谓扰攘装饰也。郑玄曰：阕，终也。〕疏客始阑，主人微疲。〔《韩子》曰：穰岁之秋，疏客毕食。文颖《汉书注》曰：阑龠言希也。谓饮酒半罢半在谓之阑。〕弛弦韬籥，彻埙屏篪。〔杜预《左氏传注》曰：弛，解也。韬，藏也。弦，谓琴瑟也。孔安国《论语龠注》曰：彻，去也。屏，除也。《广雅》曰：长琴三尺六寸六分。五弦，瑟二十七弦也。《尔雅》曰：大籥谓之产。《郭璞》注曰：籥，如笛，三孔而狭小。《广雅》曰：七孔，大埙谓之嚣。郭璞《注》曰：烧土为之。大如鹅子，锐上平底，形似称锤，六孔。小者如鸡子，大〈龠虒〉谓之〈龠斤〉。郭璞曰：〈龠虒〉，竹为也。尺四寸，围三寸，一孔，上出三寸分，右翘，横吹之。小者尺二寸。《广雅》曰：六七孔也。〕

尔乃促中筵，携友生，解严颜，擢幽情。〔《舞赋》曰：严颜和而怡怿，幽情形而外扬。〕披黄包以授甘，倾缥瓷以酌酃。〔《尚书》曰：厥包橘柚。《说文》曰：缥，青白色。《字林》瓷，白瓶长颖。邹阳《酒赋》曰：醪醴既成，绿瓷既启。又曰：其品类则沙洛渌酃，邬乡若下。齐公之情。《吴录地理志》曰：湘东酃，以为酒，有名。〕光歧俨其偕列，双凤嘈以和鸣。〔光，华饰也。歧，众管也。以其分别，故谓之歧。或作伎，谓光华之伎也。《西京杂记》曰：成帝侍郎善鼓琴，能为双凤之曲。〕晋野悚而投琴，况齐瑟与秦筝。〔子野，师旷字。晋人，故曰晋野。杜预《左氏传注》曰：悚，惧也。《史记》苏秦说齐王曰：临菑，其民无不吹竽鼓瑟。《歌录》有《美人篇》、《齐瑟行》《风俗通》曰：筝，蒙恬所造。《楚辞》曰：扶秦筝而弹徽。〕新声变曲，奇韵横逸，萦缠歌鼓，网罗锺律，烂熠爚以放艳，郁蓬勃以气出。〔熠爚，光明貌。蓬勃，泰出貌。〕秋风咏於燕路，天光重乎朝日。〔魏文帝《燕歌行》曰：秋风萧瑟天气凉。傅玄《长箫歌》有《天光篇》魏文帝《善哉行》有《朝日篇》，言既奏《天光》，又奏《朝日》，故曰重也。〕大不逾宫，细不过羽。〔郑玄《月令注》曰：大不过宫，细不过羽。《国语》冷州鸠对景王曰：臣闻琴尚宫，锺尚羽，大不逾宫，细不过羽。〕唱发章夏，导扬韶武。〔《乐动声仪》曰：尧乐曰"大章"。《礼记》曰："大章"，章之也。郑玄曰：言尧德章明也。《乐动声仪》曰：舜乐曰"大韶"，禹曰"大夏"，武曰"大武"。〕协和陈宋，混一齐楚。〔《乐动声仪》曰：乐者，移风易俗。所谓声俗者，若楚声高，齐声下。所谓事俗者，若齐俗奢，陈俗利巫也。又曰：先鲁后殷，新周故宋。然宋，商俗也。张衡《舞赋》曰：移风易俗，限一齐楚。〕迩不逼而远无携，声成文而节有叙。〔《左氏传》昭公二十九年，吴公子札来聘，鲁人为奏四代乐，为之歌颂。季札叹曰：至矣哉！迩而不偪，远而不携，节有度，守有叙，几人迩近者，好在逼迫。此乐中乃有不逼之声。凡人相远者，好在携离。此颂中乃有远不携离之音。《毛诗序》曰：声成文谓之音。〕

彼政有失得，而化以醇薄，〔《吕氏春秋》曰：其治厚者其乐厚，其治薄者其乐薄。〕乐所以移风於善，亦所以易俗於恶。〔《孝经》曰：移风易俗，莫善於乐。〕故丝竹之器未改，而桑濮之流已作。〔《礼记》曰：丝竹，乐之器也。又曰：桑间濮上之音，亡国之音。郑玄《注》曰：濮水之上，地有桑间者，亡国之音，於此水出。〕惟簧也，能研群声之清；以惟笙也，能总众清之林。〔言众若林，能总之。《礼记》曰：唱和清浊，递相为经。郑玄曰：清，谓蕤宾至应锺。浊，谓黄锺至仲吕。〕卫无所措其邪，郑无所容其淫，〔《礼记》曰：郑卫之音，乱世之音。〕非天下之和乐，不易之德音，其孰能与於此乎？〔《礼记》曰：顺气成象，而和乐兴焉。又曰：德音之谓乐。《周易》曰：非天下至精，其孰能与於此？〕

【啸赋】

〔郑玄《毛诗笺》曰：啸，蹙口而出声也。籀文为啸，在欠部。《毛诗》曰：其啸也歌。〕

※成公子安〔臧荣绪《晋书》曰：成公绥，字子安，东郡人也。少有俊才，辞赋壮丽，徵为博士，历中书郎。〕

逸群公子，体奇好异，傲世忘荣，绝弃人事。〔《文子》曰：傲世贱物，不汙於俗。《汉书》曰：张良愿弃人间事，欲从赤松子游。〕睎高慕古，长想远思。〔谢承《后汉书》曰：陈谦睎高视远，清举矫俗。冯衍《显志赋》曰：独耿介而慕古。《舞赋》曰：远思长想。〕将登箕山以抗节，浮沧海以游志。〔箕山，已见上文。《论语》子曰：道不行，乘桴浮於海，从我者其由欤。〕於是延友生，集同好。〔《尚书序》曰：与我同好。〕精性命之至机，研道德之玄奥。〔《周易》曰：乾道变化，各正性命。《管子》曰：虚无无形谓之道，化育万物谓之德。应德琏《驰射赋》曰：穷百氏之玄奥。〕愍流俗之未悟，独超然而先觉。〔《礼记》曰：不从流俗。《老子》曰：虽有荣观，燕处超然。《孟子》伊尹曰：天生斯民，使先知觉后知，使先觉觉后觉也。〕狭世路之厄僻，仰天衢而高蹈。〔《史记》曰：不从流俗，王之厄僻。《羽猎赋》曰：狭三王之厄僻。孔融《荐祢衡表》曰：龙跃天衢。《左氏传》齐人歌曰：鲁人之皋，使我高蹈。〕邈姱俗而遗身，乃慷慨而长啸。〔《琴赋》曰：弃事遗身。遗身，谓其身事。《楚辞》曰：临深水而长啸。〕

于时曜娄俄景，流光濛汜。〔《广雅》曰：耀灵，日也。俄，邪也。《归田赋》曰：於时曜灵俄景。《楚辞》曰：出自汤谷，次于濛汜。《淮南子》濛汜，日所入处。〕逍遥携手，踟跦步趾。〔《广雅》曰：蹢躅，跢跦也。跢跦与踟蹰古字通。《左氏传》蒍启强谓鲁侯曰：今君若步玉趾。〕发妙声於丹唇，激哀音於皓齿。〔《神女赋》曰：朱唇的其若丹。《楚辞》曰：美人皓齿嫮以姱。〕响抑扬而潜转，气冲郁而熛起。〔言声在喉中而转，故曰潜也。熛起，言疾。《字林》曰：熛，飞火也。〕协黄宫於清角，杂商羽於流徵。〔黄宫，谓黄锺宫声。清角，已见上文。宋玉《笛赋》曰：吟清商，追流徵。〕飘游云於泰清，集长风乎万里。〔言所感幽深，有同龙虎。《圣主得贤臣颂》曰：虎啸而风冽，龙典而致云。泰清，天也。《鹖冠子》曰：上及泰清，下及泰宁。〕曲既终而响绝，遗馀玩而未已。良自然之至音，非丝竹之所拟。是故声不假器，用不借物，近取诸身，役心御气。〔《周易》曰：近取诸身。〕动唇有曲，发口成音，触类感物，因歌随吟。大而不洿，细而不沈。〔洿，漫也。《琴道》曰：大声不震譁而流漫，细声不湮灭而不闻。〕清激切於竽笙，优润和於瑟琴。玄妙足以通神悟灵，精征足以穷幽测深。〔《老子》曰：玄之又玄，众妙之门。《礼记》曰：夫礼乐通乎鬼神，穷高远而测深厚。精微，已见上文。〕收激楚之哀荒，节北里之奢淫。〔《楚辞》曰：宫庭震惊激楚。王逸曰：激楚，清声也。《史记》曰：纣使师涓作淫声，北里之舞，靡靡之乐。〕济洪灾於炎旱，反亢阳於重阴。〔言有洪水之灾，济之以炎旱。有亢阳之灾，反之於重阴。《说苑》曰：汤时大旱七年，煎沙烂石。《灵宝经》曰：禅黎世界坠王有女，字姓音，生仍不言。年至四岁，王怪之，乃弃女於南浮桑之阿空山之中。女无粮，常日咽气，引月服精，自然充饱。忽与神人会於丹陵之舍，柏林之下。姓音右手题赤石之上。语姓音，汝虽不能言，可忆此文也。遣朱宫灵童，下教姓音治弟之术，授其采书八字之音，於是能言。於山出，还在国中。国中大枯旱，地下生火，人民焦燎，死者过半，穿地取水，百丈无泉。王悕惧，女显其真，为王仰啸，天降洪水，至十丈，於是化形隐景而去。〕唱引万变，曲用无方。〔郑玄《论语注》曰：方，常也。〕和乐怡怿，悲伤摧藏。〔摧藏，自抑挫之貌。言悲伤能挫於人。琴操王昭君歌曰：离宫绝旷，身体摧藏。〕时幽散而将绝，中矫厉而慨慷。〔矫，举也。〕徐婉约而优游，纷繁鹜而激扬。情既思而能反，心虽哀而不伤。〔《毛诗序》曰：关雎，哀而不伤。〕总八音之至和，固极乐而无荒。〔《毛诗》曰：好乐无荒。〕

若乃登高台以临远，披文轩而骋望。〔《新语》曰：高台百仞，文轩彫窗。《楚辞》曰：白蘋兮骋望。〕喟仰抃而抗首，嘈长引而憀亮。〔憀亮，已见上文。〕或舒肆而自反，或徘徊而复放。〔孔安国《尚书传》曰：肆，缓也。〕或冉弱而柔挠，或澎濞而奔壮。〔《说文》曰：冉弱，长貌。《上林赋》曰：柔挠嫚嫚。〕横郁鸣而滔涸，冽飘眇而清昶。〔滔涸，如水之滔漫，或竭涸也。飘眇，声清长貌。《尔雅》曰：涸，竭也。《字林》曰：冽，寒貌。〕逸气奋涌，缤纷交错。列列猋扬，啾啾响作。奏胡马之长思，向寒风乎北朔。〔古诗曰：胡马思北风。〕又似雁之将雏，群鸣号乎沙漠。〔似雁之音，已见《琴赋》。《字林》曰：鸣，声也。大曰鸿，小曰雁。武帝元朔六年，卫青将六将军绝幕。应劭曰：幕，匈奴之南界。傅瓒，沙土曰幕。今案：决幕漫也。西域传曰：难睨国，以银为钱，文为骑马，幕为人面。如淳曰：幕音漫。韦昭曰：幕，钱背也。然则漫幕同义。古诗曰：此匈奴中沙漫地也崔浩谓之河底，故《李陵歌》曰：径万里兮度沙漠是也。犹今人呼帐亦曰幕。可依字读，义无爽。今书或作漠，音训同。《说文》曰：漠，北方流沙。〕故能因形创声，随事造曲。应物无穷，机发响速。怫郁冲流，参谭云属。〔《淮南子》曰：通古之风气，以贯谭万物之理。谭，犹着也。参谭不绝。又曰：龙举而景云属。〕若离若合，将绝复续。飞廉鼓於幽隧，猛虎应於中谷。〔《楚辞》曰：后飞廉使奔属。王逸曰：飞廉，风伯也。《毛诗》曰：大风有隧。《春秋元命苞》曰：猛虎啸，谷风起，类相动也。〕南箕动於穹苍，清猋振乎乔木。〔《毛诗》曰：维南有箕。《春秋纬》曰：月失其行，离于箕者风。《尔雅》曰：穹苍，苍天也。《毛诗》曰：南有乔木。〕散滞积而播扬，荡埃蔼之溷浊。〔《国语》泠州鸠曰：太蔟所以金奏。赞阳出滞也。姑洗所以脩洁百物，考神纳宾。郑玄《仪礼注》曰：播，散也。《风赋》曰：骇溷浊，扬腐馀。《说文》曰：溷，乱也。〕变阴阳之至和，移淫风之秽俗。〔《礼记》曰：夫礼乐行乎阴阳。又曰：移风易俗。郑玄曰：乐，用之则正人，和阴阳。〕

若乃游崇岗，陵景山。临岩侧，望流川，坐盘石，漱清泉，〔景山，大山也。《声类》曰：盘，大石也。《说文》曰：漱，荡口也。〕藉皋兰之猗靡，荫脩竹之蝉蜎。〔《楚辞》曰：皋兰被径斯路渐。猗靡，随风之貌。《楚辞》曰：〈女便〉娟之脩竹。枚乘《兔园赋》曰：脩竹檀栾。〕乃吟咏而发散，声骆驿而响连。〔骆驿，不绝貌。〕舒蓄思之悱愤，奋久结之缠绵。〔《论语》子曰：不愤不启，不悱不发。《字书》曰：悱，心诵也。缠绵，已见上注。〕心涤荡而无累，志离俗而飘然。〔《庄子》曰：圣人无天灾，无物累。《淮南子》曰：单豹背世离俗。〕

若夫假象金革，拟则陶匏。〔孔安国《尚书传》曰：象，法也。《礼记》曰：器用陶匏，尚礼然也。〕众声繁奏，若笳若箫。磞硠震隐，訇礚〈口聊〉嘈，〔《字林》曰：礚，大声也。硠音郎。〈口聊〉音劳。嘈音曹。〕发徵则隆冬熙蒸，骋羽则严霜夏凋，动商则秋霖春降，奏角则谷风鸣条。〔《列子》曰：郑师文学琴於师襄，师襄曰：子之琴何如？师文曰：请当尝试之。於是当春而叩商弦，以召南吕。凉风总至，草木成实。及秋而叩角弦，以激夹锺。温风徐回，草木发荣。当夏而叩羽弦，以召黄锺。霜雪交下，川池暴沍。及冬而叩徵弦，以激蕤宾，阳光炽烈，坚冰立散。师襄曰：虽师旷之清角，邹衍之吹律，无以加之。张湛曰：商，金音，属秋。南吕，八月律。角，木音，属春。夹锺，二月律。羽，水音，属冬。黄锺，十一月律。徵，火音，属夏。蕤宾，五月律。郑玄《礼记注》曰：喜，蒸也。《声类》曰：喜，熙字。〕音均不恒，曲无定制。〔均，古韵字也。《鹖冠子》曰：五声不同均，然其可喜一也。晋灼《子虚赋注》曰：文章假借，可以协韵。均与韵同。〕行而不流，止而不滞。〔已见上文。〕随口吻而发扬，假芳气而远逝。音要妙而流响，声激嚁而清厉。〔激嚁，清疾貌。嚁音翟。〕信自然之极丽，羌殊尤而绝世。〔杜预《左氏传注》曰：尤，异也。〕越韶、夏与咸池，何徒取异乎郑、卫！〔《乐动声仪》曰：黄帝乐曰咸池。韶夏、郑卫，已见上文。〕

于时绵驹结舌而丧精，王豹杜口而失色。〔《孟子》曰：王豹处淇而善讴，绵驹处唐而齐右善歌。言二人以歌讴化齐卫之国。《邓析子》曰：左右结舌。《西京赋》曰：丧精亡魄。《汉书》邓公曰：内杜忠臣之口。《庄子》曰：见夫子之失色。〕虞公辍声而止歌，甯子检手而叹息。〔《晏子春秋》：虞公善歌，以新声惑景公。晏子退朝而拘之。汉兴，又有虞公。即刘向《别录》曰：有人歌赋楚。汉兴以来，善雅歌者鲁人虞公。发声清哀，远动梁尘，其世学者莫能及。《淮南子》曰：甯戚欲干齐桓公，穷困无以自达，於是为商於齐，宿于郭门之外。桓公郊迎，闭门辟住车，爝火甚盛，从者甚众。戚饭牛车下，望桓公而悲，击牛角而疾商歌曲。甯戚，卫人，商金声清，故以为曲。歌曰：出东门兮厉石班，上有松柏兮青且兰。鹿布衣兮缊缕，时不遇兮尧、舜。牛兮努力食细草，大臣在尔侧，吾当与尔適楚国。应劭曰：齐桓夜迎客，甯戚疾击其角。商歌曰：南山嵯峨白石烂，生不遭尧与舜禅。短布单衣適至骭，从昏饭牛薄夜半，长夜瞑瞑何时旦。《七略》曰：汉兴，善歌者鲁人虞公，发声动梁上尘。《吕氏春秋》曰：甯戚至齐，暮宿於郭门之外。桓公郊迎客，夜至关门，甯戚饭牛，望桓公而悲，击牛角疾歌。桓公闻之，歌者非常人也。命后车载之。《史记》春申君曰：秦楚临韩，韩必敛手。〕锺期弃琴而改听，孔父忘味而不食。〔《论语》曰：子在齐闻韶，三月不知肉味。孔安国曰：不图於韶乐之至於斯。周生烈曰：孔子在齐，闻韶乐之盛，故忽忘肉味。王肃曰：不图作韶乐之至於此。此，齐也。〕百兽率舞而抃足，凤皇来仪而拊翼。〔《尚书》夔曰：於，予击石拊石，百兽率舞。箫韶九成，凤皇来仪。孔安国曰：雄曰凤，雌曰皇，灵鸟也。仪，有容仪也。备乐九奏，而致凤皇也。〕乃知长啸之奇妙，盖亦音声之至极。〔《晋书》阮籍，字嗣宗，陈留尉氏人。容貌环杰，志气宏放，尤好庄老，嗜酒，能啸。籍尝於苏门山遇孙登，与商略终古栖神道气之术，登皆不应，籍因长啸而退。至於半岭，闻有声若鸾凤之音，响乎岩谷，乃登之啸也。〕

《文选》　唐·李善注



