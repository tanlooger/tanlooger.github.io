---
---
---
title: 卷十七 赋壬
---

◎论文

【文赋(并序)】

※陆士衡〔臧荣绪《晋书》曰：机字士衡，吴郡人。祖逊，吴丞相。父抗，吴大司马。机少袭领父兵，为牙门将军。年二十而吴灭，退临旧里，与弟云勤学，积十一年。誉流京华，声溢四表，被徵为太子洗马，与弟云俱入洛。司徒张华，素重其名，旧相识以文。华呈天才绮练，当时独绝，新声妙句，系踪张蔡，机妙解情理，心识文体，故作文赋。〕

余每观才士之所作，窃有以得其用心。〔作，谓作文也。用心，言士用心於文。《庄子》尧曰：此吾所用心。〕夫放言遣辞，良多变矣。〔夫作文者，放其言，遣其理。多变，故非一体。〕妍蚩好恶，可得而言；〔文之好恶，可得而言论也。范晔《后汉书》赵壹刺世疾邪曰：孰知辩其妍蚩。《广雅》曰：妍，好也。《说文》曰：妍，慧也。《释名》曰：蚩，痴也。《声类》曰：蚩，騃也。然妍蚩，亦好恶也。〕每自属文，尤见其情。〔《论衡》曰：幽思属文，著记美言。属，缀也。杜预《左氏传》曰：尤，甚也。士衡自言，每属文，甚见为文之情。〕恒患意不称物，文不逮意。〔《尔雅》曰：逮，及也。〕盖非知之难，能之难也。〔《尚书》曰：非知之艰，行之惟艰。〕故作《文赋》，以述先士之盛藻，因论作文之利害所由。〔利害由好恶。孔安国《尚书传》曰：藻，水草之有文者，故以喻文焉。〕它日殆可谓曲尽其妙。〔言既作此文赋，它日而观之。近谓委曲尽文之妙理。《论语》鲤曰：它日又独立。赵歧《孟子章句》曰：它日，异日也。〕至於操斧伐柯，虽取则不远，〔此喻见古人之法不远。《毛诗》曰：伐柯伐柯，其则不远。注：则，法也。伐柯必用其柯，大小长短，近取法於柯，谓不远也。〕若夫随手之变，良难以辞逮。〔言作之难也。文之随手变改，则不可以辞逮也。《庄子》轮扁谓桓公曰：斫徐，则甘而不固。疾，则苦而不入。不疾不徐，得於手而应於心。口不能言也，有数存焉。〕盖所能言者，具於此云。〔盖所言文之体者，具此赋之言。〕

伫中区以玄览，颐情志於典坟。〔《汉书·音义》，张晏曰：伫，久俟待也。中区，区中也。《字书》曰：玄，幽远也。《老子》曰：涤除玄览。河上公曰：心居玄冥之处，览知万物，故谓之玄览。《幽通赋》曰：皓颐志而不倾。《左氏传》楚子曰：左史倚相，能读三坟五典。〕遵四时以叹逝，瞻万物而思纷。〔遵，循也，循四时，而叹其逝往之事；揽视万物盛衰，而思虑纷纭也。《淮南子》曰：四时者，春生、夏长、秋收、冬藏。〕悲落叶於劲秋，喜柔条於芳春。〔秋暮衰落故悲；春条敷畅，故喜也，《淮南子》曰：木叶落，长年悲。〕心懔懔以怀霜，志眇眇而临云。〔懔懔，危惧貌。眇眇，高远貌。怀霜临云，言高洁也。《说文》曰：懔懔，寒也。孔融《荐祢衡表》曰：志怀霜雪。《舞赋》曰：气若浮云，志若秋霜。〕咏世德之骏烈，诵先人之清芬。〔言歌咏世有俊德者之盛业。先民，谓先世之人，有清美芬芳之德而诵勉。《毛诗》曰：王配于京，世德作求。又曰：在昔，先民有作。〕游文章之林府，嘉丽藻之彬彬。〔《论语》曰：文质彬彬，然后君子。孔安国注曰：彬彬，文质见半之貌。〕慨投篇而援笔，聊宣之乎斯文。〔《韩诗外传》曰：孙叔敖治楚，三年而国霸，楚史援笔而书之於策。《尚书中候》曰：玄龟负图出洛，周公援笔以写也。〕

其始也，皆收视反听，耽思傍讯。〔收视反听，言不视听也；耽思傍讯，静思而求之也。毛苌《诗传》曰：耽，乐之久。《广雅》曰：讯，问也。〕精骛八极，惊游万仞。〔精，神爽也。八极、万仞，言高远也。《淮南子》曰：八纮之外，乃有八极。包咸《论语注》曰：七尺曰仞。〕其致也，情曈昽而弥鲜，物昭晣而互进。〔《尔雅》曰：致，至也。《埤苍》曰：曈昽，欲明也。《说文》：昭晣，明也。〕倾群言之沥液，漱六艺之芳润。〔杨子《法言》曰：或问群言之长，曰：群言之长，德言也。宋衷曰：群，非一也。《周礼》曰：六艺，礼、乐、射、御、书、数也。〕浮天渊以安流，濯下泉而潜浸。〔言思虑之至，无处不至，故上至天渊於安流之中；下至下泉，於潜浸之所。《剧秦美新》曰：盈塞天渊之间。《楚辞》曰：使江水兮安流。《毛诗》曰：洌彼下泉，浸彼苞稂。〕於是沈辞怫悦，若游鱼衔钩，而出重渊之深；〔怫悦，难出之貌。〕浮藻联翩，若翰鸟缨缴，而坠曾云之峻。〔联翩，将坠貌。王弼《周易注》曰：翰，高飞也。《说文》曰：缴，生系缕也。谓缕系矰矢而以弋射。〕收百世之阙文，采千载之遗韵。〔《论语》子曰：吾犹及史之阙文。〕谢朝华於已披，启夕秀於未振。〔华秀，以喻文也。已披，言已用也。〕观古今於须臾，抚四海於一瞬。〔《高唐赋》曰：须臾之间。司马迁曰：卒卒无须臾之间。《庄子》老聃曰：俯仰之间，再抚四海之外。《吕氏春秋》曰：万世犹一瞬。《说文》曰：开阖目数摇也。〕

然后选义按部，考辞就班。〔《小雅》曰：班，次也。〕抱暑者咸叩，怀响者毕弹。〔言皆击击而用。〕或因枝以振叶，或沿波而讨源。〔孔安国《尚书传》曰：顺流而下曰沿。源，水本也。〕或本隐以之显，或求易而得难。〔言或本之於隐而遂之显；或求之於易而便得难。之或为未，非也。〕或虎变而兽扰，或龙见而鸟澜。〔《周易》曰：大人虎变，其文炳也。言文之来，若龙之见烟云之上，如鸟之在波澜之中。应劭曰：扰，驯也。《庄子》曰：君子尸居而龙见。大波曰澜。〕或妥帖而易施，或岨峿而不安。〔妥帖，易施貌。《公羊传》曰：帖，服也。《广雅》曰：帖，静也。王逸《楚辞序》曰：义多乖异，事不妥帖。岨峿，不安貌。《楚辞》曰：圜凿而方枘兮，吾固知其鉏铻而难入。〕罄澄心以凝思，眇众虑而为言。〔《周易》曰：神也者，妙万物而为言者也。〕笼天地於形内，挫万物於笔端。〔《淮南子》曰：太一者，牢笼天地也。《说文》曰：挫，折也。《韩诗外传》曰：辟文士之笔端，辟武士之锋端，辟辩士之舌端。〕始踯躅於燥吻，终流离於濡翰。〔《广雅》曰：踯躅，跢跦也。郑玄《毛诗笺》云：志往谓踟蹰也。蹢与踯同，跢跦与踟躇同。《苍颉篇》曰：吻，唇两边也。《字林》曰：吻，口边。流离，津液流貌。刘公幹诗曰：叙意於濡翰。毛苌《诗传》曰：濡，渍也。《汉书·音义》韦昭曰：翰，笔也、协韵音寒。〕理扶质以立幹，文垂条而结繁。〔言文之体，必须以理为本。垂条，以树喻也。《广雅》曰：幹，本也。郑玄《礼记注》曰：繁，盛也。〕信情貌之不差，故每变而在颜。〔《楚辞》曰：情与貌其不变。〕思涉乐其必笑，《方言》哀而已叹。或操觚以率尔，或含毫而邈然。〔觚，木之方者，古人用之以书，犹今之简也。史由《急就章》曰：急就奇觚。觚，木简也。《论语·先进篇》子路帅尔而对。毫，谓笔毫也。王逸《楚辞注》曰：锐毛为毫也。《毛诗》曰：听我藐藐。毛苌曰：藐藐然不入。〕

伊兹事之可乐，固圣贤之所钦。〔兹事，谓文也。《左氏传》仲尼曰：志有之。言足以志，文足以言。不言，谁知其志。言而不文，行之不远。〕课虚无以责有，叩寂寞而求音。〔《春秋说题辞》曰：虚生有形。《淮南子》曰：寂寞，音之主也。〕函绵邈於尺素，吐滂沛乎寸心。〔毛苌《诗传》曰：函，含也。古诗曰：中有尺素书。《列子》文挚谓叔龙曰：吾见子之心矣，方寸之地虚矣。〕言恢之而弥广，思按之而逾深。〔杜预《左氏传注》曰：恢，大也。按，抑按也。言思虑一发，愈深恢大。〕播芳蕤之馥馥，发青条之森森。〔《说文》曰：蕤，草木华垂貌。《纂要》曰：草木华曰蕤。《字林》曰：森，多木长貌。以喻文采若芳蕤之香馥，青条之森盛也。〕粲风飞而猋竖，郁云起乎翰林。〔《尔雅》曰：扶摇谓之猋。《长杨赋》曰：翰林以为主人。〕

体有万殊，物无一量，〔文章之体有万变之殊，中众物之形，无一定之量也。《淮南子》曰：斟酌万殊。〕纷纭挥霍，形难为状。〔纷纭，乱貌。挥霍，疾貌。《西京赋》曰：跳九剑之挥霍。〕辞程才以效伎，意司契而为匠。〔众辞俱凑，若程才效伎，取舍由意。类司契为匠。《老子》曰：有德司契。《论衡》曰：能雕琢文书，谓之史匠也。〕在有无而黾俯，当浅深而不让。〔《毛诗》曰：何有何无，僶俯求之。僶俯，由勉强也。《论语》子曰：当仁不让於师。〕虽离方而遯员，期穷形而尽相。〔方圆，谓规矩也。言文章在有方圆规矩也。〕故夫夸目者尚奢，惬心者贵当。〔其事既殊，为文亦异，故欲夸目者为文尚奢。欲快心者，为文贵当。惬，犹快也。〕言穷者无隘，论达者唯旷。〔言其穷贱者，立说无非湫隘；其论通达者，发言唯存放旷。〕

诗缘情而绮靡，赋体物而浏亮。〔诗以言志，故曰缘情；赋以陈事，故曰体物。绮靡，精妙之言。浏亮，清明之称。《汉书·甘泉赋》曰：浏，清也。《字林》曰：清浏，流也。〕碑披文以相质，诔缠绵而凄怆。〔碑以叙德，故文质相半。诔以陈哀，故缠绵凄惨。〕铭博约而温润，箴顿挫而清壮。〔博约，谓事博文约也。铭以题勒示后，故博约温润。箴以讥刺得失，故顿挫清壮。〕颂优游以彬蔚，论精微而朗畅。〔颂以襃述功美，以辞为主，故优游彬蔚。论以评议臧否，以当为宗，故精微朗畅。彬蔚，已见上文。《汉书·音义》曰：畅，通也。〕奏平彻以闲雅，说炜晔而谲诳。〔奏以陈情叙事，故平彻闲雅。说以感动为先，故炜晔谲诳。〕虽区分之在兹，亦禁邪而制放。要辞达而理举，故无取乎冗长。〔《论语》子曰：辞达而已矣。文颖《汉书注》曰：冗，散也。言文章体要，在辞达而理举也。〕

其为物也多姿，其为体也屡迁。〔万物万形，故曰多姿。文非一则，故曰屡迁。《琴赋》曰：既丰赡以多姿。《周易》曰：为道也屡迁。〕其会意也尚巧，其遣言也贵妍。暨音声之迭代，若五色之相宣。〔言音声迭代，而成文章。若五色相宣而为绣也。《尔雅》曰：暨，及也。又曰：迭，更也。《论衡》曰：学士文章，其犹丝帛之有五色之功。杜预《左氏传注》曰：宣，明也。〕虽逝止之无常，固崎锜而难便。〔言虽逝止无常，唯情所適，以其体多变，固崎锜难便也。逝止，由去留也。崎锜，不安貌。《楚辞》曰：嵚岑崎锜。崎音绮。锜音蚁。〕苟达变而识次，犹开流以纳泉。〔言其易也。〕如失机而后会，恒操末以续颠。〔言失次也。〕谬玄黄之帙叙，故淟涊而不鲜。〔言音韵失宜，类绣之玄黄谬叙，故淟涊垢浊，而不鲜明也。《礼记》曰：朱缘之，玄黄之，以为黼黻文章。《楚辞》曰：要淟涊之流俗。王逸曰：淟涊，垢浊也。〕

或仰逼於先条，或俯侵於后章。〔《广雅》曰：条，科条也。凡为文之体，先后皆须意别，不能者则有此累。〕或辞害而理比，或言顺而义妨。〔《周易》曰：比，辅也。《说文》曰：妨，害也。〕离之则双美，合之则两伤，考殿最於锱铢，定去留於毫芒。〔《汉书·音义》，项岱曰：殿，负也。最，善也。韦昭曰：第一为最，极下曰殿。又曰：下功曰殿，上功曰最。郑玄《礼记注》曰：八两为锱。《汉书》曰：黄锺之一籥，容千二百黍，重十二铢。然百黍，重一铢也。应劭《汉书注》曰：十黍为一絫，十絫为一铢。《宾戏》曰：锐思毫芒之内。《音义》曰：芒，稻芒。毫，兔毫。〕苟铨衡之所裁，固应绳其必当。〔言铨衡所裁，苟有轻重，虽应绳墨，须必除之。《声类·苍颉篇》曰：铨，称也。曰铨，所以称物也《汉书》曰：衡，平也平，轻重也。《尚书》曰：惟木从绳则正。《庄子》曰：匠石治木，直者应绳。〕或文繁理富，而意不指適。极无两致，尽不可益。〔言其理既极，而无两致。其言又尽，而不可益。〕立片言而居要，乃一篇之警策。〔以文喻马也。言马因警策而弥骏，以喻文资片言而益明也。夫驾之法，以策驾乘。今以一言之好，最於众辞，若策驱驰，故云警策。《论语》子曰：片言可以折狱。《左氏传》绕朝赠士会以马策。曹子建《应诏诗》曰：仆夫警策。郑玄《周礼注》曰：警，敕戒也。〕虽众辞之有条，必待兹而效绩。〔必待警策之言，以效其功也。《家语》，公父文伯之母曰：男女效绩，愆则有辟。〕亮功多而累寡，故取足而不易。〔言其功既多为累盖寡，故以取足，而不改易其文。〕

或藻思绮合，清丽千眠〔《说文》曰：谓文藻思如绮会。千眠，光色盛貌。〕炳若缛绣，凄若繁弦。〔《说文》曰：缛，繁，彩色也。又绣，五色彩备也。蔡邕《琴赋》曰：繁弦既抑，雅音复扬。〕必所拟之不殊，乃闇合乎曩篇。〔言所拟不异，闇合昔之曩篇。《尔雅》曰：曩，久也，谓久旧也。〕虽杼轴於予怀，怵他人之我先。〔杼轴，以织喻也。虽出自己情，惧他人先己也。《毛诗》曰：杼轴其空。〕苟伤廉而愆义，亦虽爱而必捐。〔言他人言，我虽爱之，必须去之也。王逸《楚辞注》曰：不受曰廉。《说文》曰：捐，弃也。〕

或苕发颖竖，离众绝致。〔苕，草之苕也。言作文利害，理难俱美，或有一句同乎苕发颖竖，离於众辞，绝於致思也。《毛诗传》曰：苕，陵苕也。《孙卿子》曰：蒙鸠为巢，击之苇苕。《小雅》曰：禾穗谓之颖。〕形不可逐，响难为系。〔言方之於影；而形不可逐譬之於声，而响难系也。《鹖冠子》曰：影之随形，响之应声。〕块孤立而特峙，非常音之所纬。〔文之绮丽，若经纬相成，一句既佳，块然立而特峙，非常音所能纬也。〕心牢落而无偶，意徘徊而不能揥。〔牢落，犹辽落也。言思心牢落，而无偶揥之意，徘徊而未能也。蔡邕《瞽师赋》曰：时牢落以失次，咢纟坒蹇而阳绝。《说文》曰：揥，取也或为禘。禘，犹去也。〕石韫玉而山辉，水怀珠而川媚。〔虽无佳偶，因而留之，譬若水石之藏珠玉，山川为之辉媚也。《尸子》曰：水中折者有玉，圆折者有珠。《孙卿子》曰：玉在山而水润，渊生珠而岸不枯。高氏注：玉，阳中之阴，故能润泽草。珠，阴中之阳，有明，故岸不枯。《广雅》曰：韫，襄也。〕彼榛楛之勿翦，亦蒙荣於集翠。〔榛楛，喻庸音也。以珠玉之句既存，故榛楛之辞亦美。《毛诗》曰：榛楛济济。郭璞《山海经》注曰：榛，小栗。楛木可以为箭。〕缀"下里"於"白雪"，吾亦济夫所伟。〔言以此庸音而偶彼嘉句，譬以下里鄙曲缀於白雪之高唱。吾虽知美恶不伦，然且以益夫所伟也。宁玉对楚王问曰：客有歌於郢中者，其始曰《下里》。宋玉《笛赋》曰：师旷为《白雪》之曲。《淮南子》曰：师旷奏《白雪》，而神禽下降。《白雪》，五十弦瑟乐曲名。《下里》，俗之谣歌。《说文》曰：伟，犹奇也。〕

或讬言於短韵，对穷迹而孤兴。〔短韵，小文也。言文小而事寡，故曰穷迹。迹穷而无偶，故曰孤兴。〕俯寂寞而无友，仰寥廓而莫承。〔言事寡而无偶。俯求之，则寂寞而无友；仰应之，则寥廓而无所承。〕譬偏弦之独张，含清唱而靡应。〔言累句以成文，犹众弦之成曲。今短韵孤起，譬偏弦之独张；弦之独张，含清唱而无应。韵之孤起，蕴丽则而莫承也。毛苌《诗传》曰：靡，无也。〕或寄辞於瘁音，徒靡言而弗华。〔瘁音，谓恶辞也。靡，美也，言空美而不光华也。班固《汉书》赞曰：纤微憔悴之音作，而民思忧。薛君《韩诗章句》曰：靡，好也。〕混妍蚩而成体，累良质而为瑕。〔妍谓言靡，蚩谓瘁音，既混妍蚩，共为一体，翻累良质而为瑕也。《礼记》曰：玉瑕不掩瑜。郑玄曰：瑕，玉之病也。〕象下管之偏疾，故虽应而不和。〔言其音既瘁，其言徒靡，类乎下管，其声偏疾，升歌与之间奏，虽复相应而不和谐。杜预《左氏传注》曰：象，类也。《礼记》曰：升歌清庙，下管象武。王肃《家语注》曰：下管，堂下吹管。象，武舞也。〕或遗理以存异，徒寻虚以逐微。言寡情而鲜爱，辞浮漂而不归。〔漂，犹流也。不归，谓不归於实。〕犹弦么而徽急，故虽和而不悲。〔《说文》曰：么，小也。《淮南子》曰：邹忌一徽琴，而威王终夕悲。许慎注曰：鼓琴循弦谓之徽。悲雅俱有，所以成乐。直雅而无悲，则不成。〕或奔放以谐合，务嘈囋而妖冶。〔《埤苍》曰：嘈啈，声貌啈与囋及囐同。〕徒悦目而偶俗，固高声而曲下。〔言声虽高而曲下。张衡《舞赋》曰：既娱心以悦目。《广雅》曰：耦，谐也。耦与偶古字通。〕寤《防露》与《桑间》，又虽悲而不雅。〔防露未详。一曰：谢灵运《山居赋》曰：楚客放而《防露》作。注曰：楚人放逐，东方朔感江潭而作《七谏》。然灵运有《七谏》有防露之言，遂以《七谏》为防露也。《礼记》曰：桑间，濮上之音，亡国之音也。郑玄曰：濮水之上，地有桑间，先亡之音，於此水上。〕或清虚以婉约，每除烦而去滥。〔《左氏传》君子曰：臣除烦而去惑。〕阙大羹之遗味，同朱弦之清汜，虽一唱而三叹，固既雅而不艳。〔言作文之体，必须文质相半，雅艳相资。今文少而质多，故既雅而不艳。比之大羹，而阙其馀味。方之古乐，而同清汜，言质之甚也。馀味，谓乐羹皆古，不能备其五声五味，故曰有馀也。《礼记》曰：清庙之瑟，朱弦而疏越，一唱而三叹，有遗音者矣。大飨之礼，尚玄酒而俎腥鱼，大羹不和，有遗味者矣。郑玄曰：朱弦，练朱弦也。练则声浊。越瑟底孔画疏之，使声迟。唱，发歌句者，三叹，三人从而叹之。大羹，肉湆不调以盐菜也。遗，犹馀也。然大羹之有馀味，以为古矣，而又阙之，甚甚之辞也。〕

若夫丰约之裁，俯仰之形，〔《广雅》曰：约，俭也。〕因宜適变，曲有微情。〔毛苌《诗传》曰：適，之也。《楚辞》曰：结微情以陈辞。《说文》曰：微，妙也。〕或言拙而喻巧，或理朴而辞轻，或袭故而弥新，或沿浊而更清。〔孔安国《尚书传》曰：袭，因也。《礼记》曰：明王以相沿。郑玄曰：沿，犹因述也。〕或览之而必察，或研之而后精。譬犹舞者赴节以投袂，歌者应弦而遣声。〔王粲《七释》曰：邪睨鼓下，亢音赴节。《左氏传》曰：投袂而起。杜预曰：投，振也。〕是盖轮扁所不得言，故亦非华说之所能精。〔《庄子》曰：桓公读书於堂上，轮扁斫於堂下。释椎凿而上，问桓公：敢问公之所读者何言也？公曰：圣之言。曰：圣人在乎？公曰：死矣。轮扁曰：然则君之所读者，圣人之糟魄耳。公曰：寡人读书，轮人安得议乎？有说则可，无说则死。轮扁曰：臣也。以臣之事观之，斫轮徐则甘而不固矣疾，则苦而不入矣。不徐不疾，得於手而应於心，口不能言也。有数存焉於其间，臣不能以喻臣之子，臣之子亦不能受之於臣，是以行年七十，而老斫轮。郭子玄云：言物各有性，效学之无益也。李颐曰：齐桓公也。扁音篇。谓斫轮之人，扁其名也。李颐曰：酒滓曰糟。司马彪曰：烂食曰魄。甘，缓也。苦，急也。李曰：数，术也。王充《论衡》曰：虚谈竟於华叶之言，无根之深，安危之际，文人不与，徒能华说之效也。〕

普辞条与文律，良余膺之所服。〔《尚书》帝曰：律和声。孔安国曰：律，六律也。《礼记》子曰：回得一善，则拳拳服膺，不失之。〕练世情之常尤，识前脩之所淑。〔董无心曰：罕得事君子，不识世情。尤，非也。《楚辞》曰：蹇吾法夫前脩，非时俗之所服。淑，善也。〕虽浚发於巧心，或受〈山欠〉於拙目。〔言文之难，不能无累。虽复巧心浚发，或於拙目受蚩。〈山欠〉，笑也。〈山欠〉与蚩同。〕彼琼敷与玉藻，若中原之有菽。〔琼敷玉藻，以喻文也。《毛诗》曰：中原有菽，庶人采之。毛苌曰：中原，原中也。菽，藿也，力采者得之。〕同橐龠之罔穷，与天地乎并育。〔《老子》曰：天地之间，其犹橐龠乎？虚而不屈，动而愈出。河上公曰：橐龠中空虚，故能育声气也。王弼曰：橐，排橐。龠乐器。按橐，冶铸者用以吹火使炎炽。《说文》曰：橐，囊也，音讬。龠音药。〕虽纷蔼於此世，嗟不盈於予掬。〔《毛诗》曰：终朝采绿，不盈一掬。毛苌曰：绿，王萏。两手曰掬。〕患挈瓶之屡空，病昌言之难属。〔挈瓶，喻小智之人，以注在上。何休曰：提，犹挈也。《左氏传》曰：虽有挈瓶之智，守不假器。《论语》曰：回也屡空。《尚书》帝曰：禹亦昌言。孔安国曰：昌，当也。王逸《楚辞注》曰：属，续也。〕故踸踔於短垣，放庸音以足曲。〔《广雅》曰：踸踔，无常也。今人以不定为踸踔不定，亦无常也。《庄子》曰：夔谓蚿曰：吾以一足踸踔而行，尔无如矣。谓脚长短也。《国语》曰：有短垣，君不逾。《尔雅》曰：庸，常也。〕恒遗恨以终篇，岂怀盈而自足，〔言才恒不足也。《答宾戏》曰：孔终篇於西狩。〕惧蒙尘於叩缶，顾取笑乎鸣玉。〔缶，瓦器，而不鸣，更蒙之以尘，故取笑乎玉之鸣声也。《文子》曰：蒙尘而欲无昧，不可得也。李斯上书曰：击瓮叩缶。〕

若夫应感之会，通塞之纪。〔纪，纲纪也。《周易》曰：不出户庭知通塞也。〕来不可遏，去不可止。〔《庄子》曰：其来不可却，其去不可止。《毛诗传》曰：遏，止也。孔安国曰：遏，绝。〕藏若景灭，行犹响起。〔枚乘上书曰：景灭迹绝。《王命论》曰：趣时如响起。〕方天机之骏利，夫何纷而不理？〔《庄子》蚿曰：今予动吾天机。司马彪曰：天机，自然也。又大宗师曰：其耆欲深者，其天机浅也。刘障曰：言天机者，言万物转动，各有天性，任之自然，不知所由然也。〕思风发於胸臆，言泉流於唇齿。〔《论衡》曰：吾言潏淈而泉出。〕纷威蕤以馺遝，唯毫素之所拟。〔威蕤，盛貌。馺遝，多貌。《封禅书》曰：纷纶萎蕤。毫，笔也。《纂文》曰：书缣曰素。杨雄书曰：赍素四尺。〕文徽徽以溢目，音泠泠而盈耳。〔延笃《仁孝论》曰：焕乎烂兮，其溢目也。《论语》曰：洋洋乎，盈耳哉？〕及其六情底滞，志往神留，〔《春秋演孔图》曰：《诗含》五地六情，绝於申。宋均曰：申，申公也。仲长子《昌言》曰：喜怒哀乐好恶，谓之六情。《国语》曰：夫人气纵则底，底则滞。韦昭曰：底，著也；滞，废也。〕兀若枯木，豁若涸流。〔《庄子》曰：形固可使如枯木，心固可使如死灰。郭象注《庄子》曰：遗身而自得，虽掞然而不持，坐忘行忘而为之。故行若曳枯木，止若聚死灰，是以云其神凝也。向秀曰：死灰枯木，取其寂漠无情耳。《尔雅》曰：涸，竭也。《国语》泉涸而成梁。涸，水尽也。〕揽营魂以探赜，顿精爽於自求。〔自求於文也。《楚辞》曰：营魂而升遐。《周易》曰：探赜索隐，钩深致远。《左氏传》乐祁曰：心之精爽，是谓魂魄。《孟子》曰：使自求之。〕理翳翳而愈伏，思乙乙其若抽。〔《方言》曰：翳，奄也。乙，抽也。乙，难出之貌。《说文》曰：阴气尚强，其出乙乙然。乙音轧。《新论》曰：桓谭尝欲从子云学赋，子云曰：能读千赋，则善为之矣。谭慕子云之文，尝精思於小赋，立感发病。弥日瘳，子云说成帝祠甘泉，诏雄作赋，思精苦，困倦小卧，梦五藏出外，以手收而内之。及觉，病喘悸少气。士衡《与弟书》曰：思苦生疾。〕是以或竭情而多悔，或率意而寡尤。〔《左氏传》赵武曰：范会言於晋国，竭情无私。《淮南子》曰：人轻小害，至於多悔。《论语》子曰：言寡尤，行寡悔。包曰：尤，过也。〕虽兹物之在我，非余力之所戮。〔物，事也。戮，并也。言文之不来，非予力之所并。《国语》曰：戮力一心。贾逵曰：戮力，并力也。〕故时抚空怀而自惋，吾未识夫开塞之所由。〔开，谓天机骏利。塞，谓六情底滞。〕

伊兹之为用，固众理之所因。恢万里而无阂，通亿载而为津。〔言文能廓万里而无阂，假令亿载而今为津。《法言》曰：著古昔之昏昏，传千里之忞忞者莫如书。轨曰：昏昏，目所不见。忞忞，心所不了。《小雅》曰：阂，限也。〕俯贻则於来叶，仰观象乎古人。〔叶，世也。《幽通赋》曰：终保己而贻则。《尚书》曰：予恐来世。又曰：予欲观古人之象。〕济文武於将坠，宣风声於不泯。〔《论语》子贡曰：文武之道，未坠於地。《尚书·毕命》曰：彰善瘅恶，树之风声。《毛诗》曰：靡国不泯。毛苌曰：泯，灭也。《尔雅》曰：泯，尽也。〕途无远而不弥，理无微而弗纶。〔《法言》曰：弥纶天地之事，记久明远者莫如书。《周易》曰：易与天地准，故能弥纶天地之道。王肃曰：弥纶，缠裹也。〕配霑润於云雨，象变化乎鬼神。〔《论衡》曰：山大者云多。太山不崇朝，辨雨天下，然则贤圣有云雨之智，彼其吐文万牒以上。贾子曰：神者，变化而无所不为也。〕被金石而德广，流管弦而日新。〔金，锺鼎也。石，碑碣也。言文之善者，可被之金石，施之乐章。《礼记》曰：金石丝竹，乐之器也。《汉书》曰：圣王已没，锺鼓管弦之声未衰。《吴越春秋》乐师谓越王曰：君王德可刻之於金石，声可讬之於管弦。《毛诗》曰：汉广，德广所及也。《周易》曰：日新之谓盛德。〕

◎音乐上

〔《乐记》曰：凡音之起由人心生也。心之动，物使之然也。感於物而动，故形於声。声相应，故生变。变成方，谓之音。比音而乐之，及干戚羽旄，谓之乐。《注》曰：方，犹文章也。又曰：声成文，谓之音。〕

【洞箫赋】

〔《汉书·音义》，如淳曰：洞者，通也。箫之无底者，故曰洞箫。《释名》：箫，肃也，言其声肃肃然清也。大者二十三管，长三尺四寸，小者十六管。一名籁。〕

※王子渊〔《汉书》曰：王襃，字子渊，蜀人也。宣帝时为谏议大夫。帝太子体不安，苦忽忽不乐，诏使襃等皆之太子宫，娱侍太子，朝夕诵书奇文，及自所造作，疾平复，乃归。太子嘉襃所为《甘泉》及《洞箫颂》，令后宫贵人左右皆诵读之。益州有金马碧鸡之宝，使襃祀焉。於道病卒。〕

原夫箫幹之所生兮，于江南之丘墟。〔《广雅》曰：原，本也。《江图》曰：慈母山，此山竹作箫笛，有妙声。《丹阳记》曰：江宁县慈母山临江生箫管竹。王襃赋云：于江南之丘墟，即此处也。其竹圆，异众处。自伶伦采竹嶰谷后，见此奇，故历代常给乐府，而呼鼓吹山。幹，小竹也。王逸《楚辞注》曰：幹，体也。〕洞条畅而罕节兮，标敷纷以扶疏。〔条畅，条直通畅也；罕，稀也。言竹节稀疏而相去。标，竹之末也。宋玉《笛赋》曰：奇筱异幹，罕节简支，敷纷茂盛，扶疏四布。〕徒观其旁山侧兮，则岖嵚岿崎倚巇迤〈山靡〉，诚可悲乎其不安也。〔岖嵚岿崎，皆山险峻之貌。迤〈山靡〉，邪平之貌。言竹生其旁，故欹侧不安。〈山靡〉音靡。〕弥望傥莽，联延旷荡，又足乐乎其敞闲也。〔傥莽旷荡，宽广之貌。敞，大貌。言竹生敞閒之处，又足乐也。〕讬身躯於后土兮，经万载而不迁。〔《左氏传》晋大夫谓秦伯曰：君履后土而戴皇天。后土，地也，言竹讬生於地，经历万载，不易其贞萃也。〕吸至精之滋熙兮，禀苍色之润坚。〔《周易》曰：精气为物。滋熙，润悦貌。孔安国《尚书传》曰：禀，受也。《周易》曰：震为苍莨竹。〕感阴阳之变化兮，附性命乎皇天。〔《孙卿子》曰：阴阳大化。《周易》曰：四时变化。〕翔风萧萧而迳其末兮，回江流川而溉其山。〔《风赋》曰：翱翔乎激水之上。荆轲歌曰：风萧萧兮易水寒。言风萧萧径过其末。回江，谓江回曲也。《说文》曰：溉，犹灌也。言江之流注，灌溉其山也。〕扬素波而挥连珠兮，声礚礚而澍渊。〔吕忱曰：波，水涌也。汉武帝《秋风辞》曰：横中流兮扬素波。杜预《左氏传注》曰：挥，湔也。湔音赞。《字指》曰：礚，大声也。《说文》曰：注，灌也。澍与注古字通。〕朝露清泠而陨其侧兮，玉液浸润而承其根。〔《说文》曰：液，津也。〕孤雌寡鹤娱优乎其下兮，春禽群嬉翱翔乎其颠。〔《说文》曰：嬉，乐也。〕秋蜩不食，抱朴而长吟兮；玄猿悲啸，搜索乎其间。〔《尔雅》曰：蜩，螂蜩。《方言》曰：楚谓蝉为蜩。《家语》子夏曰：蝉饮露而不食，抱音附。《苍颉篇》曰：朴，木皮也。《上林赋》曰：玄猿素雌。搜索，往来貌。〕处幽隐而奥屏兮，密漠泊以〈犭联〉猭。〔《广雅》曰：奥，藏也。《说文》曰：屏，蔽也〈山莫〉岶，竹密貌。〈犭联〉猭，相连延貌。《字书》：〈犭联〉猭，兽逃走也。漠与〈山莫〉同泊与岶同〕惟详察其素体兮，宜清静而弗喧。〔《方言》曰：素，本也。言审视竹之本体，清而不讙譁也。〕幸得谥为洞箫兮，蒙圣主之渥恩。〔谥，号也。言得谥为箫而恒施用之，岂非蒙圣王之厚恩也。〕可谓惠而不费兮，因天性之自然。〔《论语》子曰：因人所利而利之，斯不亦惠而不费乎？《家语》孔子曰：器用陶匏，以象天地之性也。万物无可以称之者，故其自然之体。〕

於是般匠施巧，夔妃准法。〔《墨子》曰：公输为云梯。郑玄曰：般，伎巧者，《庄子》曰：匠石之齐，见栎社树，匠伯不顾。司马彪曰：匠石字伯。《尚书》帝曰：夔命汝典乐，教胄子。妃，未详也。一云夔。《列子》曰：孔子就师襄学琴。〕带以象牙，掍其会合。〔带，犹饰也。《方言》曰：掍，同也。言以象牙饰其会合之际。言巧密也。〕锼镂离洒，绛唇错杂。〔《尔雅》曰：镂，锼也。离洒，锼镂之貌。绛唇，谓箫孔以朱饰之。〕邻菌缭纠，罗鳞捷猎。〔言箫之形也。邻菌缭纠，相著貌。如罗鱼鳞布列也。捷猎，参差也。〕胶致理比，挹抐擫擟。〔胶緻理比，言细密也。挹抐擫擟，言中制也。〕於是乃使夫性昧之宕冥，生不睹天地之体势，闇於白黑之貌形。〔性昧宕冥，谓天性闇昧，过於幽冥也。《说文》曰：宕，过也。生，初生也。《淮南子》曰：夫盲者不能别昼夜，分白黑矣。〕愤伊郁而酷恧，愍眸子之丧精。〔郑玄《礼记注》曰：愤，怒气充实也。伊郁，不通。酷，犹甚也。《苍颉篇》曰：恧，忧貌。《广雅》曰：眼珠子谓之眸。赵岐《孟子注》曰：眸子，目瞳子也。〕寡所舒其思虑兮，专发愤乎音声。〔言冥生之人，而绝所见。思虑无所，故得专意发愤，在於音声。《论语》子曰：发愤忘食。〕故吻吮值夫宫商兮，龢纷离其匹溢。〔言口吻所吮，皆遇宫商纷离匹溢，声四散也。《字林》曰：吻，口边也。《说文》曰：吮，嗽也。〕形旖旎以顺吹兮，瞋〈口函〉〈口胡〉以纡郁。〔言箫声既发，形旖旎以随之。《汉书·音义》，张揖曰：旖旎，犹阿那也。司马相如赋曰：又猗狔以招摇。《说文》曰：顄，颐也。《释名》曰：〈口胡〉，咽下垂也。言气之盛而〈口函〉〈口胡〉，类瞋也。《楚辞》曰：郁结纡轸。王逸曰：纡，曲也。〈口函〉与顄刘，并音含。〈口胡〉音胡。〕气所旁迕以飞射兮，驰散涣以逫律。〔旁迕，言气竞旁出，递相逆迕也。飞射，气出迅疾也。散涣，分布也。逫律，出迟貌。〕趣从容其勿述兮，骛合遝以诡谲。〔勿述，无所逆误之貌。合鹓，盛多貌。《封禅书》曰：奇物谲诡。诡谲，犹奇怪也。〕或浑沌而潺湲兮，猎若枚折。〔声或浑沌不分潺湲，或复其声模无似枚之折也。《杂字》曰：潺浸，水流貌。猎，声也。《诗》曰：伐其条枚。毛苌《诗传》曰：枚，幹也。《广雅》曰：猎，折也。〕或漫衍而骆驿兮，沛焉竞溢。〔漫衍，流溢貌。骆驿，相连延貌。沛，多貌。〕惏栗密率，掩以绝灭。〔惏栗，寒貌，恐惧也。《风赋》曰：憯凄惏栗。密率，安静也。掩，止息貌。〕〈日霅〉霅霵晔捷，跳然复出。〔〈日霅〉霅霵晔踕，众声话貌。《说文》曰：跳，跃也。霵或为〈马集〉同。〕

若乃徐听其曲度兮，廉察其赋歌。〔廉，亦察也。〕啾咇〈口节〉而将吟兮，行鍖銋以龢啰。〔啾，众声。咇〈口节〉，声出貌。行，犹且。鍖銋，声不进貌。龢啰，声迭荡相杂貌。咇音笔。〈口节〉音栉。〕风鸿洞而不绝兮，优娆々以婆娑。〔鸿洞，相连貌。娆々，柔弱也。婆娑，分散貌。《广雅》曰：娆，奇也。〕翩绵连以牢落兮，漂乍弃而为他。〔《说文》曰：漂浮也。他，谓奇声也。言声漂结而去，弃其旧调而更为奇声。〕要复遮其蹊径兮，与讴谣乎相龢。〔讴谣已发，箫声於其蹊径要复而遮之，与之相和也。龢，古和字。〕故听其巨音，则周流泛滥，并包吐含，若慈父之畜子也。〔《韩诗》曰：夫为人父者，必怀慈仁之爱，以畜养其子也。〕其妙声，则清静厌翳，顺叙卑达，若孝子之事父也。〔妙声，声之微妙也。厌，安静貌。曹大家《列女传注》曰：达，深邃也，音翳。《字林》曰：达，滑也。〕科条譬类，诚应义理，澎濞慷慨，一何壮士。〔言声之慷慨如壮士。澎濞，波浪相激之声。《说文》曰：慷慨，壮士不得志於心也。〕优柔温润，又似君子。〔《大戴礼》曰：优之柔之。《礼记》曰：温润而泽。〕故其武声，则若雷霆輘輷，佚豫以沸〈忄胃〉。〔輘輷，大声也。《埤苍》曰：怫〈忄胃〉，不安貌。〈忄胃〉音谓。〕其仁声，则若觊风纷披，容与而施惠。〔《吕氏春秋》曰：南方曰觊风。觊风长物，故曰施惠。容与，宽裕之貌。〕或杂遝以聚敛兮，或拔摋以奋弃。〔杂遝，众多貌。拔摋，分散也。何休《公羊传注》曰：侧手击曰摋。〕悲怆怳以恻惐兮，时恬淡以绥肆。〔《楚辞》曰：怆怳懭悢兮。恻惐，伤痛也。《广雅》曰：恬，静也。《说文》曰：淡，安也。绥，迟也。王肃《尚书注》曰：肆，缓也。〕被淋洒其靡靡兮，时横溃以阳遂。〔孔安国《尚书传》曰：被，及也。淋洒，不绝貌。靡靡，声之细好也。横溃，旁决貌。阳遂，清通貌。言其声或盛壮而细密，时复横溃而清通也。郑玄《周礼注》曰：阳，清也。又《礼记注》曰：遂达也。〕哀悁悁之可怀兮，良醰醰而有味。〔《毛诗》曰：中心悁悁。《说文》曰：烦悁邑忧貌。《字林》曰：悁，含怒也。又曰：醰、甜同，长味也。〕

故贪饕者听之而廉隅兮，狼戾者闻之而不怼。〔《尚书》曰：叨懫曰钦。孔安国曰：贪饕急懫。《礼记》曰：儒者有砥砺廉隅。《战国策》曰：张仪云：赵王狼戾无亲。《尔雅》曰：怼，怨也。〕刚毅彊虣反仁恩兮，啴唌逸豫戒其失。〔《字书》曰：虣，古文暴字也。啴啴逸豫，舒缓自放纵之貌。唌音诞。〕锺期、牙、旷怅然而愕兮，杞梁之妻，不能为其气。〔《吕氏春秋》曰：伯牙鼓琴，志在太山。锺子期曰：善哉巍巍乎若太山。须臾，志在流水。子期曰：善哉，洋洋若流水。子期死，伯牙破琴绝弦，终身不复鼓琴，以为世无人为鼓琴者。按《列女传》齐杞殖妻也。齐庄公袭莒，殖战死，杞梁之妻，无子，内外无五属之亲，既非所归，乃就其夫之尸，於其城下而哭之，内诚动人，道路过者，莫不为之挥涕。十日而城为之崩。杞梁，字；殖，名也。郑玄《注礼》：鲁襄公二十九年，齐侯袭莒，是也。《列子》曰：伯牙善鼓琴，锺子期善听。《左氏传》曰：师旷侍於晋侯。杜预曰：师旷，晋乐太师。《字书》曰：愕，惊也。《琴操》曰：杞梁妻叹者，齐邑杞梁殖之妻所作也。殖死，妻叹曰：上则无父，中则无夫，下则无子，将何以立？吾亦死而已。援琴而鼓之。曲终，遂自投水而死。芑与杞同也。〕师襄严春不敢窜其巧兮，浸淫叔子远其类。〔《家语》曰：孔子学鼓琴於师襄。《七略》有庄春言琴。宋玉《笛赋》曰：於是天旋少阴，白日西靡，命严春，使叔子。浸淫，犹渐冉，相亲附之意也。毛苌《诗传》曰：昔颜叔子独处于室，邻之嫠妇，又独处室。夜暴风雨至，屋坏，妇人趋而至，叔子纳之，而使执烛，放於平旦，蒸尽，摍屋而继之。自为避嫌不审矣。赵岐《孟子章句》曰：放，至也。〕嚚、顽、朱、均、惕复惠兮，桀、跖、鬻、博儡以顿悴。〔《左氏传》富辰曰：心不则德义之经为顽，口不道忠信之言为嚚。《史记》曰：尧子丹朱不肖，舜子商均亦不肖。复惠，复黠慧也。桀，夏桀也。跖，盗跖也。《庄子》曰：施及三王，天下大骇矣下有桀跖，上有曾史。鬻，夏育也。博，申博也。未详其始。陆机《夏育赞》曰：夏育之猛，千载所希。申博角勇，临頟奋椎。儡，羸疾貌。悴，即愁悴也。〕吹参差而入道德兮，故永御而可贵。〔《楚辞》曰：吹参差兮谁思。王逸曰：参差，洞箫。〕

时奏狡弄，则彷徨翱翔。〔《埤苍》曰：彷徨，犹仿佯也。〕或留而不行，或行而不留。〔言逝止无常。狡，急也。弄，小曲也。〕愺恅澜漫，亡耦失畴。〔《埤苍》曰：〈口草〉〈口蓼〉，寂静也。〈口草〉〈口蓼〉与愺恅音义同。澜漫，分散也。《上林赋》曰：澜漫远迁。〕薄索合沓，罔象相求。〔薄，迫也。索，求也。合沓，重沓也。罔象，虚无罔象然也。《庄子》曰：黄帝游赤水之北，遗其玄珠，罔象求之而得。〕故知音者乐而悲之；不知音者怪而伟之。故闻其悲声则莫不怆然累欷，撇涕抆泪。〔《说文》曰：撇，试也。《广雅》曰：歔欷，悲也。抆，亦试也。〕其奏欢娱则莫不惮漫衍凯，阿那腲腇者已。〔惮漫衍凯，欢乐貌。阿那腲腇，舒迟貌。《埤苍》曰：腲腇，肥貌。〕是以蟋蟀蚸蠖，蚑行喘息，〔言所感深。《尔雅》曰：蟋蟀，蛩也。郭璞曰：促织也。《尔雅》曰：蠖，蚇蠖也。郭璞曰：今蝍〈虫就〉也。《周书》曰：蚑行喘息。《说文》曰：蚑，徐行。凡生类之行皆曰跂。跂音奇。《说文》曰：喘，疾息也。〕蝼蚁蝘蜒，蝇蝇翊翊〔《方言》曰：南楚谓蝼蛄为括蝼。《尔雅》曰：蚍蜉，大螘。螘与蚁同。《尔雅》曰：蜥蜴蝘蜒。蝇蝇翊翊，行貌。〕迁延徙迤，鱼瞰鸡睨。〔皆虫之形也。迁延徙迤，却退貌。鱼目不瞑，鸡好邪视，故取喻焉。瞰，视也。睨，邪视也。〕垂喙｛夗虫｝转，瞪瞢忘食。〔《韩诗外传》曰：蕤宾有声，倮价之虫，无不延颈以听。《说文》曰：喙，口也，或为咮，鸟口也。｛夗虫｝转动貌。《埤苍》曰：瞪，直视也。瞢，视不审谛也。〕况感阴阳之龢，而化风俗之伦哉？〔《家语》曰：人也者，天地之德，阴阳之交。〕

乱曰：状若捷武，超腾逾曳，迅漂巧兮。〔状，声之状也。捷武言捷巧。曳，亦逾也。或为跇。郑德曰：跇，度也。漂，疾也。〕又似流波，泡溲汎氵疌，趋巇道兮。〔泡溲，盛多貌。汎氵疌，微小貌。又云，波急之声。《方言》曰：泡，盛也《埤苍》曰：氵疌，裁有水也。巇道，崄巇之道。〕哮呷呟唤，跻踬连绝，淈殄沌兮。〔言其声之大。哮呷呟唤，或跻或踬，时连时绝，淈然相乱，殄沌不分也。《埤苍》曰：哮哧，大怒也。杜预《左氏传注》曰：跻，升也。《汉书·音义》韦昭曰：踬，顿也。〕搅搜〈氵学〉捎，逍遥踊跃，若坏颓兮。〔搅搜〈氵学〉捎，水声也。坏颓，言如物崩坏颓毁也。〕优游流离，踌躇稽诣，亦足耽兮。〔《韩诗》曰：搔首踌躇。稽诣，言声稽留如有所诣也。《苍颉篇》曰：诣，至也。〕颓唐遂往，长辞远逝，漂不还兮。〔颓唐，陨坠貌。本或无此十二字。〕赖蒙圣化，从容中道，乐不淫兮。〔中於道德，虽乐不荒。《左氏传》曰：吴公子札来聘，为之歌颂，曰：迁而不淫，乐而不荒。〕条畅洞达，中节操兮。〔言声有条贯，通畅洞达，而中於节操。〕终诗卒曲，尚馀音兮。〔言箫中次诗，而曲将尽，尚有馀音也。〕吟气遗响，联绵漂撇，生微风兮。〔漂撆，馀响少腾相击之貌。〕连延骆驿，变无穷兮。

【舞赋》(并序)】

〔按周礼，舞师乐师掌教舞。有兵舞，有干舞，有羽舞，有旄舞。《吕氏春秋》曰：尧时阴气滞伏，阳气闭塞，使人舞蹈以达气。舞者，音声之容也。〕

※傅武仲〔范晔《后汉书》曰：傅毅，字武仲，扶风茂陵人也。少博学。建初中，肃宗博召文学之士，以毅为兰台令史。少逸气，亦与班固为窦宪府司马。早卒。〕

楚襄王既游云梦，使宋玉赋高唐之事。〔《高唐赋》序曰：楚襄王与宋玉游於云梦之台，望高唐之观。王曰：试为寡人赋之。〕将置酒宴饮，谓宋玉曰：〔云梦，薮名，在南郡华容县。高唐，观名。此并假设为辞。〕寡人欲觞群臣，何以娱之？〔《左氏传》曰：栾盈觞曲沃人。杜预曰：饮酒於曲沃。〕玉曰：臣闻，歌以咏言，舞以尽意。〔《尚书》曰：歌咏言。孔安国曰：歌咏其义，以长其言。毛苌《诗序》曰：言之不足，故嗟叹之。嗟叹之不足，故咏歌之。咏歌之不足，不知手之舞之，足之蹈之。《说苑》曰：声乐易良，而合於歌情，尽舞意。〕是以论其诗不如听其声，〔谓言之不足，故咏歌之。〕听其声不如察其形。〔谓咏歌之不足，故手舞足蹈也。言不如视其舞形。郑玄注《乐记》曰：宫商角徵羽。杂比曰声，单曰音。〕激楚结风，阳阿之舞，〔张晏曰：激楚，歌曲也。《列女传》曰：听激楚之遗风。结风，亦曲名。《上林赋》曰：邬郢缤纷，激楚、结风。《文颖》曰：激，冲激，急风也。结风、回风，亦急风也。楚地风既自漂疾，然歌乐者，犹复依激结之急风为节。《楚辞》曰：宫庭震惊，发激楚兮。《淮南子》曰：夫足蹀阳阿之舞。又曰：歌采荑，发阳阿。郑人听之曰：不若延露以和。非歌者拙也，听者异也。高诱曰：阳阿，古之名倡也。〕材人之穷观，天下之至妙。噫，可以进乎？〔孔安国《尚书传》曰：噫，恨辞也。郑玄注《礼记》曰：噫，弗寤之声。〕王曰：如其郑何？〔《乐记》曰：郑卫之音，亡国之音也。恐其同於郑舞，当如之何？《楚辞》曰：二八齐容起郑舞。王逸曰：郑国舞也。〕玉曰：小大殊用，郑雅异宜。〔《韩诗》曰：舞则纂兮。薛君曰：言其舞应雅乐也。〕弛张之度，圣哲所施。〔《礼记》孔子曰：一张一弛，文武之道。〕是以乐记干戚之容，雅美蹲蹲之舞，〔《礼记》曰：干戚羽旄谓之乐。郑玄曰：干，楯也。戚，斧也。武舞所执也。《毛诗·小雅》曰：坎坎鼓我，蹲蹲舞我。一本或云旌旄之舞。〕礼设三爵之制，颂有醉归之歌。〔《礼记》曰：君子饮酒也，礼三爵而油油以退。郑玄曰：油油，悦敬貌。《毛诗鲁颂》曰：振振鹭，鹭于飞；鼓咽咽，醉言归，于胥乐兮。〕夫咸池六英，所以陈清庙、协神人也；〔《乐动声仪》曰：黄帝乐曰咸池，颛顼乐曰五茎，帝喾乐曰六英。宋均曰：能为天地四时六合之英华也。《毛诗》曰：清庙，祀文王也。《尚书》曰：八音克谐，神人以和。〕郑卫之乐，所以娱密坐、接欢欣也。〔《礼记》曰：郑卫之音，乱世之音。〕馀日怡荡，非以风民也。其何害哉？〔馀日，听览之馀日也。怡荡，怡悦放荡也。《尔雅》曰：怡，乐也。《毛诗序》曰：风，教也。〕王曰：试为寡人赋之。玉曰：唯唯。

夫何皎皎之闲夜兮，明月烂以施光。〔古诗曰：明月何皦皦。《楚辞》曰：夜皎皎兮既明。〕朱火晔其延起兮，燿华屋而熺洞房。〔古诗曰：朱火然其中，青烟飏其间。《广雅》曰：熺，炽也。《楚辞》曰：姱容脩态縆洞房。〕黼帐袪而结组兮，铺首炳以焜煌。〔司马相如美人赋曰：黼帐周垂。袪，犹举也。长门赋曰：张罗绮之幔帐兮，垂楚组之连纲。《汉书》曰：铺首鸣。《说文》曰：铺，著门抪首。〕陈茵席而设坐兮，溢金罍而列玉觞。〔《毛诗》曰：文茵畅毂。郑玄《注》曰：茵，蓐也。《诗》曰：我姑酌彼金罍。郑玄曰：君黄金罍。玉觞，玉爵也。《周礼》曰：朝觐有玉几玉爵。〕腾觚爵之斟酌兮，漫既醉其乐康。〔《仪礼》曰：腾觚于宾。又曰：小臣请媵爵。郑玄曰：今文媵皆作腾。《礼记·礼器篇》注曰：凡觞一升曰爵，二升曰觚。《毛诗》曰：既醉以酒。《楚辞》曰：君欣欣兮乐康。毛苌《诗传》曰：康，乐也。〕严颜和而怡怿兮，幽情形而外扬。〔《尔雅》曰：怿，乐也。〕文人不能怀其藻兮，武毅不能隐其刚。〔言皆欲骋其材，能效其技也。《左氏传》曰：致果为毅。〕简惰跳踃，般纷挐兮，渊塞沈荡，改恒常兮。〔言失度也。简惰，疏简怠惰也。《埤苍》曰：踃，跳也。纷挐，相著牵引也。《毛诗》曰：其心塞渊。毛苌曰：塞，实也。渊，深也。〕於是郑女出进，二八徐侍。〔《楚辞》曰：二八齐容起郑舞。《淮南子》曰：鼓舞或作郑舞。高诱《注》曰：郑襃也，楚王之幸姬，善歌舞，名曰郑舞。《楚辞》曰：二八迭奏，女乐罗些。〕姣服极丽，姁媮致态。〔姁媮，和悦貌。态，谓姿态也。〕貌嫽妙以妖蛊兮，红颜晔其扬华。〔毛苌《诗传》曰：嫽，好貌。妖蛊，淑艳也。扬华，扬其光华。〕眉连娟以增绕兮，目流睇而横波。〔连娟，细貌。绕，谓曲也。言眉细而益曲也。《上林赋》曰：长眉连娟。横波，言目邪视，如水之横流也。《神女赋》曰：望余帱而延视兮，若流波之将澜。〕珠翠的皪而照耀兮，华袿飞髾而杂纤罗。〔珠翠，珠及翡翠也。《说文》曰：的皪，珠光也。刘熙《释名》曰：妇人上服谓之袿。《上林赋》曰：飞纤垂髾。司马彪曰：髾，燕尾也。衣上假饰。《子虚赋》曰：杂纤罗，垂雾縠。司马彪曰：纤，细也。〕顾形影，自整装，顺微风，挥若芳，〔装，服也。挥，动也。若，杜也。美人佩以为芳香也。《七发》曰：揄流波，杂杜若。〕动朱唇，纡清阳，〔动朱唇，将歌也。《神女赋》曰：朱唇的其若丹。《毛诗》曰：有美一人，清阳婉兮。毛苌曰：清阳，眉目之间。〕亢音高歌为乐方。〔杜预《左氏传注》曰：方，法也。〕

歌曰：摅予意以弘观兮，绎精灵之所束。〔摅，散也。弘，大也。言精灵有所窘束，今将舒绎之也。《方言》曰：绎，理也。〕弛紧急之弦张兮，慢末事之肌曲。〔言将观舞，故紧急之弦，先已张者，今废弛之。末事之肌曲者，今轻慢之。《周礼》曰：弛，悬也。郑玄曰：弛，释下也。《说文》曰：紧，缠丝急也。《苍颉篇》曰：肌，曲也。言郑卫之末事，而委曲顺君之好无益，故废而慢之。〕舒恢炱之广度兮，阔细体之苛缛。〔恢炱，广大之貌。苛缛，烦数之貌。言度之恢炱者，更令舒缓。体之烦数者，使之疏阔。《楚辞》曰：收恢台之孟夏兮。炱与台，古字通。贾逵《国语注》曰：苛，烦也。郑玄《丧服注》曰：缛，数也。言舒广大之度，则细体之事，不利於德者，疏而阔之。〕嘉关雎之不淫兮，哀蟋蟀之局促。〔《毛诗序》曰：关雎，乐得淑女，以配君子，忧在进贤，不淫其色。《毛诗》曰：蟋蟀，刺晋僖公也，俭不中礼，蟋蟀在堂，岁聿云暮，今我不乐，日月其除。古诗曰：蟋蟀伤局促，小见之貌。〕启泰真之否隔兮，超遗物而度俗。〔太真，太极真气也。否隔，不通也。言所否闭隔绝，使通之。《吕氏春秋》曰：陶唐氏之时，阴多滞伏，阳道壅塞，乃作舞宣导之。《庄子》孔子谓老聃曰：先生似遗物离人。〕扬激徵，骋清角，〔激徵清角，皆雅曲名。《琴操》曰：伯牙鼓琴，作激徵之音。《韩子》师旷曰：清徵之声，不如清角。〕赞舞操，奏均曲，〔舞操而奏操也。《琴道》曰：琴有伯夷之操。《乐汁图徵》曰：圣人立五均。均者，亦律调五声之均也。宋均曰：长八尺，施弦。〕形态和，神意协；从容得，志不劫。〔雍容闲雅，得其大体，不相迫劫也。协，和也。郑玄《礼记注》曰：劫，胁也。〕

於是蹑节鼓陈，舒意自广。〔言舞人蹑鼓以为节。此鼓既陈，故志意舒广。〕游心无垠，远思长想。〔《庄子》曰：乘物以游心。晋灼曰：垠，崖也。〕其始兴也，若俯若仰，若来若往，雍容惆怅，不可为象。〔象，形象也。谓停节之间，形态顿乏，如惆怅失志也。变态不极，不可尽述其形象也。〕其少进也，若〈睪羽〉若行，若竦若倾。兀动赴度，指顾应声。〔兀然而动赴其节度，手指目顾，皆应声曲。〕罗衣从风，长袖交横。〔《王孙子》曰：卫灵公侍御数百，随珠照日，罗衣从风。《韩子》曰：长袖善舞。〕骆驿飞散，飒擖合并。〔骆驿，不绝貌。飒擖，屈折貌。与曲度相合并也。〕鶣〈票鸟〉燕居，拉〈扌沓〉鹄惊。〔鶣〈票鸟〉，轻貌。拉〈扌沓〉，飞貌。鶣音篇。拉音腊。〕绰约闲靡，机迅体轻。〔绰约，美貌。闲美，闲缓而柔美。赴曲机疾，体自轻少。《上林赋》曰：便娟绰约。《庄子》曰：绰约若处子。《埤苍》曰：〈女间〉，雅也。机迅体轻，言舞之回折，如弩机之发迅。〕姿绝伦之妙态，怀悫素之絜清。〔《神女赋》曰：怀贞亮之絜清。《说文》曰：悫，贞也。薛君《韩诗章句》曰：素，质也。〕脩仪操以显志兮，独驰思乎杳冥。〔脩治仪容志操，以自显心志。杳冥，谓远而出冥也。对问曰：翱翔乎杳冥之上。〕在山峨峨，在水汤汤，与志迁化，容不虚生。〔《列子》曰：伯牙鼓琴，志在登高山。锺子期曰：善哉，峨峨乎若太山，志在流水。锺子期曰：善哉，汤汤然若江河。伯牙所念，锺子期必得之。言舞人与志迁化亦如此者，容不虚生，必有所象也。汤音洋。〕明诗表指，嘳息激昂。〔歌中有诗，舞人表而明之，指而合节。表，明也。《韩诗外传》曰：鲁哀公嘳然太息。《说文》曰：嘳，太息也。贵与喟同。《汉书》王章妻谓章曰：今在困厄，不自激昂。如淳曰：激厉抗扬之意也。〕气若浮云，志若秋霜。〔言既高且絜也。〕观者增叹，诸工莫当。〔工，乐师也。〕

於是合场递进，按次而俟。〔递，迭也。俟，待也。言待次第而出也。〕埒材角妙，夸容乃理。〔晋灼《汉书注》曰：埒，等。言斗巧妙也。夸，犹美也。理，谓装饰也。〕轶态横出，瑰姿谲起。眄般鼓则腾清眸，吐哇咬则发皓齿。〔瑰，美也。谲，异也。般鼓之舞，载籍无文，以诸赋言之，似舞人更递蹈之而为舞节。古新成《安乐宫辞》曰：般鼓锺声，尽为铿锵。张衡《七盘舞赋》曰：历七盘而屣蹑。又曰：般鼓焕以骈罗。王粲《七释》曰：七盘陈於广庭，畴人俨其齐俟。揄皓袖以振策，竦并足而轩跱。邪睨鼓下，伉音赴节，安翘足以徐击，馺顿身而倾折。卞兰《许昌宫赋》曰：振华足以却蹈，若将绝而复连。鼓震动而不乱，足相续而不并。婉转鼓侧，蜲蛇丹庭，与七盘其递奏，觐轻捷之翾翾。义并同也。《说文》曰：哇，滔声也。咬，淫声也。《楚辞》曰：美人皓齿，嫮以姱兮。〕摘齐行列，经营切拟。〔指摘行列，使之齐整。经营，往来之貌。郑玄《礼记注》曰：拟，犹比也。扱，引也。言舞人举引，皆有所比拟也。《广雅》曰：扱，引也。〕彷佛神动，回翔竦峙。〔《子虚赋》曰：若神仙之彷佛。《说文》曰：彷佛，见不审也。〕击不致荚，蹈不顿趾。〔蹈鼓而足趾不顿，言轻且疾也。〕翼尔悠往，闇复辍已。〔言翼然而往，闇而复止。闇，犹奄也，古人呼闇。殆与奄同。《方言》曰：奄，遽也。〕及至回身还入，迫於急节。〔已辍止，复回身旋入舞场，逼迫於曲之急节也。〕浮腾累跪，跗蹋摩跌。〔言舞者之容也。浮腾，跳跃也。累跪，进跪貌。跗蹋摩跌，或反足跗以象蹈，或以足摩地而扬跌也。郑玄《礼记注》曰：跗，足趾也。《字书》曰：跌失蹠也。〕纡形赴远，漼似摧折。〔言要之曲折，漼然以摧折。纡曲其形，以踊其身也。漼，折貌。〕纤縠蛾飞，纷猋若绝。〔纤縠，细縠也。蛾飞，如蛾之飞也。纷猋，飞扬貌。《上林赋》曰：垂雾縠。《大戴礼》曰：食桑者有丝而蛾。郭璞《尔雅注》曰：蚕，蛾也。〕超越鸟集，纵弛殟殁。〔殟殁，舒缓貌。言舞势超越，如鸟疾带飞集也。纵驰之际，又且舒缓驰舍也。《字林》曰：鸟越，跳也。殁音没。〕蜲蛇姌袅，云转飘曶。〔《说文》曰：委蛇，邪行去也。姌袅，长貌。蜲与逶同。蛇音移。嫋音弱。如云转之疾也。飘忽，如风之疾也。毛苌《诗传》曰：回风为飘。曶与忽同〕体如游龙，袖如素蜺。〔游龙素蜺，喻美丽也。宋玉《神女赋》曰：蜿若游龙，从风翱翔。司马相如《大人赋》曰：垂绛幡之素蜺。〕黎收而拜，曲度究毕。〔言舞将罢，徐收敛容态而拜，曲度於是究毕。《苍颉篇》曰：邌，徐也。邌与黎同。曹宪曰：〈目黎〉瞰而拜。上音戾，下居虬反，今检玉篇目部，无此二字。〕迁延微笑，退复次列。〔舞毕，退次行列也。《好色赋》曰：迁延引身。〕观者称丽，莫不怡悦。

於是欢洽宴夜，命遣诸客。〔言懽情已洽，而宴迫於夜，故命遣诸客也。〕扰躟就驾，仆夫正策。〔《埤苍》：躟，疾行貌，《史记》曰：天下躟躟。仆夫，执驾者。策，辔也。《大戴礼》曰：骊驹在门，仆夫且存。〕车骑并狎，巃鹢逼迫。〔狎，谓多而相排也。巃嵸，聚貌。嵸音总。〕良骏逸足，跄捍凌越。〔骏，马也。逸，疾也。《尔雅》曰：跄，动也。跄捍，马走疾之貌。言马骏逸奔突而走，相凌越也。〕龙骧横举，扬镳飞沫。〔邹阳上书曰：蛟龙骧首。镳，马勒旁铁也。马举首而横走，动镳则飞马口之沫也。〕马材不同，各相倾夺。〔倾夺，谓驰竞也。〕或有逾埃赴辙，霆骇电灭。〔《列子》伯乐曰：天下之马绝尘弭辙。言马逾越於尘埃之前以赴车辙，如雷霆之声，忽惊忽灭也。〕蹠地远群，闇跳独绝。〔许慎《淮南子注》曰：蹠，踏也。远出於群，言疾速之甚也。郑玄《尚书·五行传》曰：闇跳，行疾貌。闇跳独绝，言行急无比也。〕或有宛足郁怒，般桓不发。〔言马按足缓步。郁怒，气迟留不发也。《周易》曰：初九，盘桓，利居贞。〕后往先至，遂为逐末。〔言逸材之马，虽后而能先至，遂为驰逐者之末也。逐者以发足为本。〕或有矜容爱仪，洋洋习习。〔郑玄《毛诗注》曰：洋洋，庄敬貌。又《诗笺》云：习习，和调貌。〕迟速承意，控御缓急。〔言迟速任意也。《毛诗》曰：又良御忌，抑罄控忌。毛苌曰：止马曰控。忌，辞也，音冀。《家语》孔子曰：御者同是车马，其所为进退缓急异也。〕车音若雷，骛骤相及。〔《长门赋》曰：雷隐隐而响起，声象君之车音。言车声隐隐，如远雷之音相连属也。〕骆漠而归，云散城邑。〔骆漠，骆驿纷漠，奔驰之貌。中夜车皆归，城邑之中，寂然而空，有同云散也。〕天王燕胥，乐而不泆。〔《毛诗》曰：笾豆有且，侯氏燕胥。胥，皆也，皆来相与燕也。《孝经》曰：满而不溢。〕娱神遗老，永年之术。优哉游哉！聊以永日。〔《家语》孔子歌曰：优哉游哉，聊以卒岁。《毛诗》曰：且以喜乐，且以永日。〕

《文选》　唐·李善注



