---
---
---
title: 卷二十八 诗戊
---

◎乐府下

○乐府十七首

※陆士衡

【猛虎行(杂言)】

〔《古猛虎行》曰：饥不从猛虎食，暮不从野雀栖。野雀安无巢，游子为谁骄。〕

渴不饮盗泉水，热不息恶木阴。恶木岂无枝，志士多苦心。〔《尸子》曰：孔子至於胜母，暮矣而不宿；过於盗泉，渴矣而不饮。恶其名也。江邃《文释》云：管子曰：夫士怀耿介之心，不荫恶木之枝。恶木尚能耻之，况与恶人同处。今检管子近亡数篇，恐是亡篇之内而邃见之。《论语》曰：志士仁人。古诗曰：晨风怀苦心。〕整驾肃时命，杖策将远寻。〔《思玄赋》曰：爰整驾而亟行，时君之命也。杜预《左氏传注》曰：策，马楇也。《广雅》曰：将，欲也。〕饥食猛虎窟，寒栖野雀林。日归功未建，时往岁载阴。〔言日以屡归而功未立。陆贾《新语》曰：以义建功。《神农本草》曰：秋冬为阴。〕崇云临岸骇，鸣条随风吟。〔《尔雅》曰：崇，高也。《广雅》曰：骇，起也。《桓子新论》雍门周曰：秋风鸣条，则伤心矣。〕静言幽谷底，长啸高山岑。〔《毛诗》曰：静言思之。又曰：出自幽谷。《楚辞》曰：临深水而长啸。《尔雅》曰：山小而高曰岑。〕急弦无懦响，亮节难为音。〔侯璞《筝赋》曰：急弦促柱，变调改曲。贾逵《国语注》曰：懦，下也。《尔雅》曰：亮，信也。谓有贞信之节，言必慷慨，故曰难也。〕人生诚未易，曷云开此衿？〔言人生既多难苦，诚为未易，何为开此行役之衿乎？王仲宣《赠蔡子笃诗》曰：人生实难。〕眷我耿介怀，俯仰愧古今。〔夫蕴耿介之怀者，必高蹈风尘之表，今乃愧不随慕先圣之遗教。《苍颉篇》曰：怀，抱也。〕

【君子行(五言)】〔《古君子行》曰：君子防未然，不处嫌疑间。〕

天道夷且简，人道崄而难。〔《庄子》曰：有天道，有人道。无为而尊者，天道也，有为而累者，人道也。孔安国《尚书传》曰：夷，平也。又曰：简，略也。〕休咎相乘蹑，翻覆若波澜。〔《尚书》曰：休徵咎徵。杜预《左氏传注》曰：乘，登也。《广雅》曰：蹑，履也。〕去疾苦不远，疑似实生患。〔《左氏传》伍员曰：树德莫如滋，去疾莫如尽。贾逵《国语注》曰：疾，恶也。《吕氏春秋》曰：使人大迷惑者，物之相似者也。人主之所患，患石似玉者。疑似之道，不可不察也。〕近火固宜热，履冰岂恶寒。〔言当慎所习也。《论衡》曰：夫近水则寒，近火则温，远之才微。何则？气之所加，远近有差也。火位在南，水位在北。北边则寒，南极则热。《毛诗》曰：如履薄冰。〕掇蜂灭天道，拾尘惑孔颜。〔《说苑》曰：王国君，前母子伯部，后母子伯封，兄弟相爱。后母欲其子为太子，言王曰：伯奇爱妾，王上台视之。后母取蜂，除其毒，而置衣领之中，往过伯奇，奇往视袖中杀蜂。王见让伯奇，伯奇出。使者就袖中有死蜂，使者白王，王见蜂追之，已自投河中。《吕氏春秋》曰：孔子穷於陈蔡之间，藜羹不糁，七日不尝粒，昼寝。颜回索米，得而来，爨之几熟，孔子望见颜回攫其甑中而饭之。少选间食熟，谒孔子而进食。孔子起曰：今者梦见先君，食絜故馈。颜回对曰：不可，向者炱煤入甑中，弃食不祥，回攫而饭之。孔子笑曰：所信者目矣，目犹不可信，所恃者心矣，而心犹不足恃。弟子记之：知人固不易。夫孔子所以知人难也。高诱曰：炱煤，烟尘也。炱读作台。入，犹堕也。〕逐臣尚何有？弃友焉足叹。〔傅毅《七激》曰：闇君逐臣，顽父放子。王逸《楚辞序》曰：屈原放逐在沅湘之间。《毛诗谷风序》曰：天下俗薄，朋友道绝焉。郑玄曰：道绝者，弃恩旧也。〕福锺恒有兆，祸集非无端。〔言祸福之至，而皆有渐也。枚叔上书曰：福生有基，祸生有胎。《傅子》铭曰：福生有兆，祸来有端。《小雅》曰：锺，聚也。言无端绪也。〕天损未易辞，人益犹可懽。〔言祸福之有端兆，故天损之至，非己所招，故安之而未辞。人益之来，非己所求，故受之可为懽也。《庄子》孔子谓颜回曰：无受天损易，无受人益难。郭象曰：无受天损易者，唯安之，故易也。所在皆安，不以损为损，斯待天而不受其损也。无受人益难者，物之倘来，不可禁御。至人则玄同天下，故天下乐推而不厌。相与社而稷之，斯无受人益之所以为难矣。然文虽出彼，而意微殊，彼以荣辱同途，故安之甚易。此以吉凶异辙，故辞之实难。〕朗鉴岂远假，取之在倾冠。〔荀悦《申鉴》曰：侧弁垢颜，不鉴於明镜矣。《抱朴子》曰：明镜举，则倾冠见矣。以其递相祖述，故引之。〕近情苦自信，君子防未然。〔言小人近情，苦自信而遇祸；君子远虑，防未然而蒙福。《列子》萧叔曰：皇子果於自信。《邓析子》曰：虑能防於未然。〕

【从军行(五言)】

苦哉远征人，飘飘穷四遐。南陟五岭巅，北戍长城阿。〔《汉书》曰：秦北为长城之役，南有五岭之戍。《史记》曰：始皇以谪遣戍，谪罚狱吏不直者筑长城也。〕深谷邈无底，崇山郁嵯峨。〔《列子》曰：夏革曰：渤海之东，有大壑焉，实惟无底之谷。秦嘉诗曰：岩石郁嵯峨。〕奋臂攀乔木，振迹涉流沙。〔《史记》曰：武臣曰：陈王奋臂，为天下唱始。《毛诗》曰：南有乔木。《尚书》曰：导弱水，入于流沙。〕隆暑固已惨，凉风严且苛。〔贾谊旱《云赋》曰：隆暑盛其无聊。《说文》曰：惨，毒也。宋均《春秋纬注》曰：苛者，切也。〕夏条集鲜藻，寒冰结冲波。〔《文子》曰：夏条可结。《毛诗》曰：诞寘之寒冰。〕胡马如云屯，越旗亦星罗。〔邹阳书曰：胡马遂进闚於邯郸。杜笃《论都赋》曰：斩白蛇，屯黑云。《广雅》曰：屯，聚也。《国语》越王曰：吴为不道，敢问诸大夫，战奚以而可？大夫种曰：审物则可以战。韦昭曰：物，旌旗物色徽帜之属也。《羽猎赋》曰：涣若天星之罗。〕飞锋无绝影，鸣镝自相和。〔张衡《髑髅赋》曰：飞锋曜景，秉尺持刀。《汉书》曰：冒顿乃作为鸣镝。《音义》曰：如今鸣箭也。〕朝食不免胄，夕息常负戈。〔《战国策》曰：卫行人烛过，免胄横戈而进。李陵《答苏武书》曰：负戟而长叹。孔安国《论语注》曰：戈，戟也。〕苦哉远征人，拊心悲如何！〔《列子》曰：师襄乃抚心高蹈。〕

【豫章行(五言)】〔《古豫章行》曰：白杨初生时，乃在豫章山。〕

汎舟清川渚，遥望高山阴。〔《国语》曰：秦汎舟于河。《列子》曰：伯牙游於泰山之阴。〕川陆殊途轨，懿亲将远寻。〔《广雅》曰：轨，道也。《左氏传》富辰曰：昔周公吊二叔之不咸，故封建亲戚，以蕃屏周，不废懿亲也。〕三荆欢同株，四鸟悲异林。〔古上留田行曰：出是上独西门，三荆同一根生，一荆断绝不长。兄弟有两三人，小弟块摧独贫。《家语》曰：孔子在卫，昧旦晨兴，颜回侍侧，闻哭者之声甚哀。子曰：回，汝知此哭何者？曰：回以此哭之声，非但为死者而已矣，又为生离别者。子曰：何以知之？对曰：回闻完山之鸟，生四子焉，羽翼既成，将分乎四海，其母悲鸣而送之，哀声有似於此，为其往而不返。回窃以音类知之。孔子使问哭者，果曰：夫死家贫，卖子葬之，与之长决。子曰：回善於识音矣。〕乐会良自古，悼别岂独今。〔郑玄《毛诗笺》曰：悼，伤也。古诗曰：今日良宴会，欢乐难具陈。又曰：别日何易？会日何难？〕寄世将几何，日昃无停阴。〔《尸子》老莱子曰：人生於天地之间，寄也。寄者固归也。《左氏传》曰：人寿几何？《周易》曰：日昃之离，不鼓缶而歌，则大耋之嗟，凶。〕前路既已多，后涂随年侵。〔前路、后涂，喻寿命也。言前路已多而罕至，后涂随年侵而又尽，言无几何也。〕促促薄暮景，亹亹鲜克禁。〔景之薄暮，喻人之将老也。流行不息，鲜能止之。孔安国《尚书传》曰：薄，迫也。《楚辞》曰：时亹亹而过中。〕曷为复以兹，曾是怀苦心。〔言何为复以此暮景不留之志，而曾是重怀悲苦之心乎？《毛诗》曰：曾是在位。苦心见上文。〕远节婴物浅，近情能不深。〔说文曰：婴，绕也。〕行矣保嘉福，景绝继以音。〔景，影也，言形影若绝，当继之以惠音。〕

【苦寒行(五言)】〔或曰北上行。〕

北游幽朔城，凉野多崄难。〔《尚书》曰：宅朔方，曰幽都。毛苌《诗传》曰：北方寒凉也。〕俯入穹谷底，仰陟高山盘。〔《韩诗》曰：在彼穹谷。王弼《周易注》曰：盘，山石之安也。〕凝冰结重涧，积雪被长峦。〔《尔雅》曰：峦，山堕也。郭璞曰：山形长狭者，荆州谓之峦。〕阴云兴岩侧，悲风鸣树端。不睹白日景，但闻寒鸟喧。猛虎凭林啸，玄猿临岸叹。〔《春秋元命苞》曰：猛虎啸而谷风起。《小雅》曰：凭，依也。《上林赋》曰：玄猿素雌。〕夕宿乔木下，惨怆恒鲜欢。渴饮坚冰浆，饥待零露餐。〔《周易》曰：履霜坚冰至。《诗》曰：零露团兮。〕离思固已久，寤寐莫与言。〔曹子建《杂诗》曰：离思一何深？《毛诗》曰：独寐寤言。〕剧哉行役人，慊慊恒苦寒。〔《说文》曰：剧，甚也。郑玄《礼记注》曰：慊，恨不满足之貌也。〕

【饮马城窟行(五言)】

驱马陟阴山，山高马不前。〔《汉书》侯应上书曰：臣闻北边塞有阴山。〕往问阴山候，劲虏在燕然。〔《解嘲》曰：西北一候。范晔《后汉书》曰：窦宪征北单于，登燕然山。〕戎车无停轨，旌旆屡徂迁。〔郑玄《考工记注》曰：轨，辙迹也。〕仰凭积雪岩，俯涉坚冰川。冬来秋未反，去家邈以绵。〔邈，远也。〕猃狁亮未夷，征人岂徒旋。〔猃狁，匈奴也。《毛诗》曰：赫赫南仲，猃狁于夷。毛苌曰：夷，平也。〕末德争先鸣，凶器无两全。〔《吴越春秋》范蠡曰：夫人君勇者，逆德也。兵者，凶器也。争者，国之末也。《庄子》曰：三军五兵之运，德之末也。《左氏传》州绰谓齐侯曰：平阴之役，先二子鸣。〕师克薄赏行，军没微躯捐。〔李陵书曰：薄赏子以守节。〕将遵甘陈迹，收功单于旃。〔《汉书》曰：甘延寿，字君况，北地人也。为郎中谏大夫，使西域，与副校尉陈汤共诛斩郅支单于，封义成侯。又曰：陈汤，字子公，山阳人也。为西域副校尉，与甘延寿俱出，同斩单于首，赐爵关内侯。班固《汉书》述曰：博望仗节，收功大夏。旃，旌旗也。〕振旅劳归士，受爵槁街传。〔《穀梁传》曰：入曰振旅。《毛诗序》曰：杕杜，劳还役也。《南都赋》曰：受爵传觞。《汉书》陈汤上疏曰：斩郅支单于首，及名王以下，宜悬头瑽街蛮夷邸间。晋灼曰：黄图，在长安城门内。邸，谓传舍也。〕

【门有车马客行(五言)】

门有车马客，驾言发故乡。〔《毛诗》曰：驾言出游。〕念君久不归，濡迹涉江湘。〔毛苌《诗传》曰：濡，渍也。〕投袂赴门涂，揽衣不及裳。〔《左氏传》曰：楚子投袂而起。古诗曰：揽衣起徘徊。毛苌《诗传》曰：上曰衣，下曰裳。〕拊膺携客泣，掩泪叙温凉。〔《列子》曰：抚膺而无恨。《楚辞》曰：长太息以掩涕。《尚书》曰：以殷仲春。郑玄曰：春秋，言温凉也。〕借问邦族间，恻怆论存亡。〔《毛诗》曰：言旋言归，复我邦族。《尸子》曰：其生也存，其死也亡。〕亲友多零落，旧齿皆彫丧。〔曹子建《箜篌引》曰：亲友从我游。孔融《与曹操书》曰：海内知识，零落殆尽。《黄石公记》曰：王聘旧齿，万事乃理。〕市朝互迁易，城阙或丘荒。〔《古出夏门行》曰：市朝人易，千岁墓平。《毛诗》曰：在城阙兮。〕坟垅日月多，松柏郁芒芒。〔仲长子《昌言》曰：古之葬，松柏梧桐，以识其坟也。〕天道信崇替，人生安得长。〔《国语》蓝尹亹曰：君子独居，思前世之崇替。贾逵曰：崇，终也。〕慷慨惟平生，俯仰独悲伤。〔《说文》曰：慷慨，壮士不得志於心。《庄子》曰：俯仰之间。〕

【君子有所思行(五言)】

命驾登北山，延伫望城郭。〔《孔丛子》孔子歌曰：巾车命驾。《楚辞》曰：结幽兰而延伫。〕廛里一何盛，街巷纷漠漠。〔郑德《汉书注》曰：廛，谓城邑之居也。〕甲第崇高闼，洞房结阿阁。〔《汉书·音义》曰：有甲乙次第，故曰甲第。《楚辞》曰：姱容脩态縆洞房。《尚书中候》曰：昔黄帝轩辕，凤皇巢阿阁。郑玄《周礼注》曰：四阿，若今四注也。〕曲池何湛湛，清川带华薄。〔《楚辞》曰：坐堂伏槛临曲池。〕邃宇列绮窗，兰室接罗幕。〔《楚辞》曰：高堂邃宇槛层轩。古诗曰：交疏结绮窗。又曰：卢家兰为室，桂为梁。《楚辞》曰：蒻阿拂壁罗帱张。〕淑貌色斯升，哀音承颜作。〔言淑貌以色斯而见升，哀音亦承颜衰而作也。《论语》曰：色斯举矣。〕人生诚行迈，容华随年落。〔《楚辞》曰：生天地之若过。古诗曰：人生天地间，忽如远行客。〕善哉膏粱士，营生奥且博。〔《国语》栾伯请公族大夫，公曰：夫膏粱之性，难止也。贾逵曰：膏，肉之肥者。粱，食之精者。言其食肥美者率骄放，其性难止也。韦昭《汉书注》曰：生，业也。《广雅》曰：奥，藏也。〕宴安消灵根，酖毒不可恪。〔《左氏传》管敬仲言於齐侯曰：宴安酖毒，不可怀也。杜预曰：以宴安比之酖毒也。《老子黄庭经》曰：玉池清水灌灵根，灵根坚固老不衰。然灵根谓身也。《左氏传》曰：卿不书，缓也，以惩不恪。《尔雅》曰：恪，敬也。〕无以肉食资，取笑葵与藿。〔《说文》曰：晋东郭氏上书於献公，公曰：肉食者已虑之矣。对曰：忽使肉食失计於庙堂，藿食宁得不肝脑涂地也。〕

【齐讴行(五言)】〔《汉书·礼乐志》曰：齐讴员六人。〕

营丘负海曲，沃野爽且平。〔《礼记》曰：太公封於营丘。郑玄曰：齐曰营丘。晁错《新书》曰：齐地僻远负海，地大人众。郑玄《礼记注》曰：负之言背也。《汉书》曰：沃野千里。《左氏传》齐景公欲更晏子之宅，曰：请更诸爽垲之地。〕洪川控河济，崇山入高冥。〔毛苌《诗传》曰：控，引也。《战国策》苏秦曰：齐有清济浊河。傅毅洛都赋曰：弋高冥之独鹄，连轩翥之双鹍。崇或为嵩，非也。〕东被姑尤侧，南界聊摄城。〔《左氏传》晏子曰：聊摄以东，姑尤以西，其为人也多矣。杜预曰：姑尤，齐东界。姑水、尤水，皆在城阳郡东南入海也。聊摄，齐西界也。平原聊县东北有摄城，然西南不同者，其地既非正方，故各举一隅言之也。〕海物错万类，陆产尚千名。〔《尚书》曰：海岱惟青州。禹贡，海物惟错。《河图》曰：地有九州，以苞万类。《礼记》曰：恒豆之俎，陆产之物也。加豆，陆产也。其醢，水物也。《南都赋》曰：百品千名。〕孟诸吞楚梦，百二侔秦京。〔《子虚赋》曰：齐浮渤澥，游孟诸，吞若云梦者八九，於其胸中曾不蒂芥。《汉书》田肯贺上曰：陛下得韩信，又治秦中。秦持戟百万，秦得百二焉。齐持戟百万，齐得十二焉。此所谓东西秦也。李斐云：持戟百万，秦得百二焉。又曰：设有持戟百万之众，齐得十中之二焉。百万十分之二，亦二十万也。但文相避耳，故言东西秦，其势敌也。然李斐之意，以百二谓百万中之二也。《字林》曰：侔，齐等也。〕惟师恢东表，桓后定周倾。〔《毛诗》曰：惟师尚父，时维鹰扬。《左氏传》曰：季札请观於周乐，为歌齐，曰：表东海者，其太公乎？又曰：公及齐侯会于首止，谋宁周也。公，鲁僖公也。齐侯，桓公也。《盐铁论》曰：定倾扶危。〕天道有迭代，人道无久盈。〔《孙卿子》曰：日月递照，四时代御。王符《潜夫论》曰：廉颇翟公，再盈再虚。〕鄙哉牛山叹，未及至人情。〔《论语》荷篑曰：鄙哉硜硜乎！《晏子春秋》曰：景公游牛首山，北临其国，流涕曰：若何去此而死乎！艾孔、梁丘据皆泣，晏子独笑。公收涕而问之，晏子曰：使贤者常守，则太公桓公有之。使勇者常守，则庄公有之。吾君安得有此？而为流涕，是不仁也。见不仁之君一，谄谀之臣二，所以独笑也。《庄子》曰：不离於真，谓之至人也。〕爽鸠苟已徂，吾子安得停。〔《左氏传》齐侯饮酒乐。公曰：古而无死，其乐若何？晏子对曰：古而无死，古之乐也，君何得焉。爽鸠氏始居此地，季荝因之，而逢伯凌因之，蒲姑氏因之，而太公因之。古若无死，爽鸠氏之乐，非君所原也。〕行行将复去，长存非所营。〔《西京赋》曰：若历世而长存。《羽猎赋》序曰：禁御所营。〕

【长安有狭邪行(五言)】

伊洛有歧路，歧路交朱轮。〔《尔雅》曰：二达谓之歧旁。郭璞曰：歧道旁出也。杨惲书曰：乘朱轮者十人。曹植《妾薄相行》曰：辎軿飞毂交轮。〕轻盖承华景，腾步蹑飞尘。〔华景，日也。《汉书》云：日华曜也。〕鸣玉岂朴儒，凭轼皆俊民。〔《国语》曰：赵简子鸣玉以相。《礼记》曰：君子行则鸣佩玉。《汉书·儒林传》武帝曰：吾始以尚书为朴学。《左氏传》楚子玉曰：请与君冯轼而观之。《尚书》曰：俊民用康。〕烈心厉劲秋，丽服鲜芳春。〔厉，严貌也。《西京赋》曰：丽服飏菁。〕余本倦游客，豪彦多旧亲。〔《汉书》曰：司马长卿故倦游。〕倾盖承芳讯，欲鸣当及晨。〔《家语》曰：孔子之郯，遭程子於涂，倾盖而语。鸡及晨而鸣，以喻人及时而仕也。《春秋考异记》曰：鸡应旦明。明与鸣同，古字通也。〕守一不足矜，歧路良可遵。〔《汉书》严安上书曰：守一而不变者，未睹治之至也。《淮南子》曰：杨子见逵路而哭之，为其可以南可以北也。《老子》曰：圣人抱一，为天下式。《河上公》曰：抱，守也。守一乃知万事，故为天下法式。〕规行无旷迹，矩步岂逮人。〔杨雄《覈灵赋》曰：二子规游矩步，苏子曰：行务应规，步虑投矩。《广雅》曰：旷，远也。〕投足绪已尔，四时不必循。〔言规行矩步，既无所及，故投足前绪，且当止矣。犹如四时异节，不必相循。《解嘲》曰：欲行者拟足而投迹。《尔雅》曰：绪，事也。《孙卿子》曰：日月递照，四时代御。〕将遂殊涂轨，要予同归津。〔《周易》曰：天下同归而殊涂。〕

【长歌行(五言)】

逝矣经天日，悲哉带地川。〔范晔《后汉书》曰：上党太守田邑。《与冯衍书》曰：日月经天，河海带地。〕寸阴无停晷，尺波岂徒旋。〔言日无停景，川不旋波，以喻年命流行，曾无止息也。《淮南子》曰：圣人不贵尺之璧，而重寸之阴，时难得而易失也。《说文》曰：晷，景也。〕年往迅劲矢，时来亮急弦。〔《楚辞》曰：年洋洋而日往。《释名》曰：矢，指也。其有所指。迅，疾也。《汉书》蒯通曰：时乎时，不再来。急弦，已见上文。〕远期鲜克及，盈数固希全。〔《管子》曰：任之重者莫如身，期之远者莫如年。《左氏传》卜偃曰：万，盈数也。然此之盈数，谓百年也。《列子》杨朱曰：人得百年之寿，千中无一。疾病哀苦，居其半矣。《毛诗》曰：君子万年，介尔景福。郑玄曰：汝有万年之寿矣，又助汝大福也。〕容华夙夜零，体泽坐自捐。〔无故自捐曰坐也。〕兹物苟难停，吾寿安得延。〔《尔雅》曰：延，长也。〕俯仰逝将过，倏忽几何间。〔俯仰，已见上文。《毛诗》曰：逝将去汝。毛苌曰：逝，往也。《楚辞》曰：往来倏忽。〕慷慨亦焉诉，天道良自然。但恨功名薄，竹帛无所宣。〔《四子讲德论》曰：节趋不立，则功名不宣。《墨子》曰：以其所行，书於竹帛，传遗后子孙。〕迨及岁未暮，长歌承我闲。〔毛苌《诗传》曰：迨，及也。《韩诗》曰：岁聿其暮。薛君曰：暮，晚也。言君之年岁已晚也。《楚辞》曰：原乘闲而自察。〕

【悲哉行(五言)】〔《歌录》曰：《悲哉》行，魏明帝造。〕

游客芳春林，春芳伤客心。和风飞清响，鲜云垂薄阴。蕙草饶淑气，时鸟多好音。〔《毛诗》曰：睍睆黄鸟，载好其音。〕翩翩鸣鸠羽，喈喈仓庚吟。〔《礼记》曰：季春之月，鸣鸠拂其羽。《毛诗》曰：仓庚喈喈。〕幽兰盈通谷，长秀被高岑。〔幽兰生乎通谷，而长秀被乎高岑。言有讬也。《楚辞》曰：结幽兰而延伫。《汉书》伍被曰：通谷数行。汉武《秋风辞》曰：兰有秀兮菊有芳。〕女萝亦有讬，蔓葛亦有寻。〔言女萝蔓葛，各有寻讬，而己独无，所以增思也。《毛诗》曰：茑与女萝，施于松柏。毛苌曰：女萝，松萝也。《诗曰》：南有樛木，葛藟累之。郑玄曰：藟累而蔓之。寻，犹缘也。〕伤哉游客士，忧思一何深。〔言己客游不如萝葛，故忧思逾深也。〕目感随气草，耳悲咏时禽。寤寐多远念，缅然若飞沈。〔韦昭《国语注》曰：缅，犹邈也。飞沈，言殊隔也。〕原讬归风响，寄言遗所钦。〔李陵《答苏武书》曰：时因北风，复惠德音。嵇康《赠秀才诗》曰：思我所钦。〕

【吴趋行(五言)】〔崔豹《古今注》曰：吴趋曲，吴人以歌其地也。〕

楚妃且勿叹，齐娥且莫讴。〔楚妃，樊姬。齐娥，齐后也。《歌录》曰：石崇《楚妃叹》曰：歌辞《楚妃叹》，莫知其所由。楚之贤妃能立德著勋，垂名於后，唯樊姬焉。故今叹咏之声，永世不绝。《孟子》淳于髡曰：昔绵驹处高唐，而齐右善歌。《方言》曰：秦晋之间，美貌谓之娥。《说文》曰：讴，齐歌也。〕四坐并清听，听我歌吴趋。吴趋自有始，请从昌门起。〔《吴越春秋》曰：大城立昌门者，象天通阊阖风，亦名破楚门也。〕昌门何峨峨，飞阁跨通波。〔《吴地记》曰：昌门者，吴王阖闾所作也。名为阊阖门，高楼阁道。《西都赋》曰：脩除飞阁。又曰：与海通波。〕重栾承游极，回轩启曲阿。〔《西京赋》曰：跱游极於浮柱，结重栾以相承。轩，长窗也。言长窗开於屋之曲阿也。《周书》曰：明堂咸有四阿。郑玄《周礼注》曰：四阿，若今四注也。〕蔼蔼庆云被，泠泠祥风过。〔《史记》曰：若烟非烟，若云非云。郁郁纷纷，萧索轮囷。是谓庆云。《风赋》曰：清清泠泠。〕山泽多藏育，土风清且嘉。〔《左氏传》曰：晋侯曰：锺仪乐操土风，不忘本也。〕泰伯导仁风，仲雍扬其波。〔《史记》曰：吴太伯，弟仲雍，皆周太王之子，而王季历之兄也。季历贤，有圣子昌，太王欲立季历以及昌。於是太伯、仲雍二人，乃奔荆蛮，以避季历。季历果立，是为王季，而昌为文王。太伯之奔荆蛮，自号句吴。太伯卒，无子，弟仲雍立。典引曰：仁风翔於海表。《楚辞》曰：汨其泥而扬其波。〕穆穆延陵子，灼灼光诸华。〔毛苌《诗传》曰：穆穆，美也。《左氏传》曰：吴公子札来聘，其出聘也，通嗣君也。《广雅》曰：灼灼，明也。《左氏传》曰：吴，周之胄裔也，今而始大，比于诸华。〕王迹隤阳九，帝功兴四遐。〔孟子曰：王者之迹息而诗亡。《汉书》阳九厄曰：初入百六阳九。《音义》曰：易传所谓阳九之厄，百六之会者也。《东都赋》曰：轩辕氏之所以开帝功。〕大皇自富春，矫手顿世罗。〔《吴志》曰：孙权，字仲谋，吴富春人也，薨，谥曰大皇帝。《说文》曰：矫，举手也。顿，整也。世罗，犹皇纲也。言大皇生自富春，矫手而整天纲也。〕邦彦应运兴，粲若春林葩。〔《毛诗》曰：彼己之子，邦之彦兮。《春秋命历序》曰：五德之运，应录次相代也。〕属城咸有士，吴邑最为多。〔蔡邕《陈留太守行县颂》曰：府君劝耕桑于属城也。〕八族未足侈，四姓实名家。〔张勃《吴录》曰：八族，陈、桓、吕、窦、公孙、司马、徐、傅也。四姓，朱、张、顾、陆也。《汉书》刘敬曰：徙齐诸田豪桀名家。〕文德熙淳懿，武功侔山河。〔曹植《令》曰：相者文德昭，将者武功烈。《尔雅》曰：熙，兴也。谓盛多也。谢丞《后汉书》曰：朱皓德行纯懿，才学优裕。《汉书》曰：汉兴，封爵之誓曰：使黄河如带，泰山若砺。国以永存，爰及苗裔。〕礼让何济济，流化自滂沱。〔毛苌《诗传》曰：济济，多威仪也。《论语》曰：泰伯三以天下让。《毛诗》曰：月离于毕，俾滂沱矣。〕淑美难穷纪，商榷为此歌。〔《公羊传》宋万曰：鲁侯之淑，鲁侯之美。何休曰：淑，美也。美，好也。贾逵《国语注》曰：纪，犹录也。《广雅》曰：商，度也。许慎《淮南子注》曰：商搉，粗略也，言商度其粗略也。〕

【短歌行(四言)】

置酒高堂，悲歌临觞。〔《列子》曰：秦青抚节悲歌。王逸《楚辞》曰：悲歌，言愁思也。〕人寿几何，逝如朝霜。〔《左氏传》曰：俟河之清，人寿几何？曹植《送应氏诗》曰：人寿若朝霜。〕时无重至，华不再阳。〔《论语·摘辅像谶》曰：时不再及。宋均曰：及，亦至也。〕蘋以春晖，兰以秋芳。〔《礼记》曰：季春，蘋始生。郑玄曰：萍，华，其大者曰蘋。《楚辞》曰：秋兰兮青青。〕来日苦短，去日苦长。〔曹植《苦短篇》曰：苦乐有馀。魏武帝《短歌行》曰：去日苦多。〕今我不乐，蟋蟀在房。〔《毛诗》曰：蟋蟀在堂，岁聿其暮。今我不乐，日月其除。〕乐以会兴，悲以别章。岂曰无感，忧为子忘。我酒既旨，我肴既臧。〔《毛诗》曰：尔酒既旨，尔肴既嘉。〕短歌有咏，长夜无荒。〔《史记》曰：纣为长夜之饮。《毛诗》曰：好乐无荒。〕

【日出东南隅行(五言)】

或曰罗敷艳歌〔崔豹《古今注》曰：《陌上桑》者，出秦氏女也。秦氏，邯郸人，有女名罗敷，嫁为邑人千乘王仁为妻。王仁后为赵王家令，罗敷出采桑於陌上，赵王登台，见而悦之，因饮酒欲夺焉。罗敷巧弹筝，乃作《陌上之歌》以自明焉。〕

扶桑升朝晖，照此高台端。〔《山海经》曰：汤谷上有扶木。扶木者，扶桑也。十日所浴。《新语》曰：高台百仞。台端，犹室端也。〕高台多妖丽，浚房出清颜。〔《吕氏春秋》曰：列精子高谓侍者曰：我奚若？侍者曰：公妖且丽。王逸《楚辞注》曰：妖，好也。《琴道》雍门周曰：广厦邃房。〕淑貌耀皎日，惠心清且闲。〔《韩诗》曰：东方之日兮，彼妹者子，在我室兮。薛君曰：颜色盛美，如东方之日矣。《周易》曰：有孚惠心。《广雅》曰：闲，正也。〕美目扬玉泽，蛾眉象翠翰。〔《毛诗》曰：美目盻兮。《楚辞》曰：娥眉曼睩目腾光。王逸曰：曼，泽也。睩，视貌也。言美女之貌，娥眉玉貌，曼好目曼泽。睩音录。《登徒子好色赋》曰：眉如翠羽。郑玄《尚书大传注》曰：翰，毛也。〕鲜肤一何润，秀色若可餐。〔张衡七辩曰：淑性窈窕，秀色美艳。〕窈窕多容仪，婉媚巧笑言。〔《毛诗》曰：窈窕淑女。又曰：巧笑倩兮。〕暮春春服成，粲粲绮与纨。〔《论语》曾点曰：暮春者，春服既成。《毛诗》曰：粲粲衣服。〕金雀垂藻翘，琼珮结瑶璠。〔《释名》曰：爵钗，钗头及上施爵也。《楚辞》曰：砥室翠翘。王逸注曰：翘，羽名也。《毛诗》曰：珮玉琼琚。杜预《左氏传注》曰：玙璠，美玉也。〕方驾扬清尘，濯足洛水澜。〔《西京赋》曰：方驾授绥。郑玄《仪礼注》曰：方，并也。司马相如《谏猎书》曰：犯属车之清尘。杨雄《太玄赋》曰：踞弱水而濯足。〕蔼蔼风云会，佳人一何繁。〔风云，言多也。《过秦论》曰：天下云会响应。〕南崖充罗幕，北渚盈軿轩。〔《苍颉篇》曰：軿，衣车也。〕清川含藻景，高崖被华丹。〔藻景，华景也。〕馥馥芳袖挥，泠泠纤指弹。〔苏武诗曰：馥馥我兰芳。又曰：谁为游子吟，泠泠一何悲。〕悲歌吐清响，雅舞播幽兰。〔悲歌，已见上文。《韩诗》曰：舞则莫兮。薛君曰：言其舞则应雅乐也。杜预《左氏传注》曰：播，扬也。宋玉《风赋》曰：臣援琴而鼓之，为幽兰白雪之曲。〕丹唇含九秋，妍迹陵七盘。〔《洛神赋》曰：丹唇外朗。《广雅》曰：陵，乘也。《南都赋》曰：结九秋之增伤，怨西荆之折盘。张衡《舞赋》曰：历七盘而屣蹑。〕赴曲迅惊鸿，蹈节如集鸾。〔卞兰《七牧》曰：翻放袂而赴节，若游鸿之翔天。边让《章华台赋》曰：忽飘然以轻逝，似鸾飞於天汉。《淮南子》曰：龙兴鸾集。〕绮态随颜变，沈姿无乏源。〔乏，或为定。〕俯仰纷阿那，顾步咸可懽。〔张衡《七辩》曰：蝤蛴之领，阿那宜顾。《苍颉篇》曰：顾，视也。王逸《楚辞注》曰：步，徐行也。〕遗芳结飞飚，浮景映清湍。〔《尔雅》曰：扶摇谓之飚。《说文》曰：湍，水疾也。〕冶容不足咏，春游良可叹。〔《周易》曰：慢藏诲盗，冶容诲淫。〕

【前缓声歌(五言)】

游仙聚灵族，高会曾城阿。〔《淮南子》曰：掘昆仑墟以下，地中有层城九重，其高万一千里一十四步二尺六寸。〕长风万里举，庆云郁嵯峨。〔庆云，已见上文。〕宓妃兴洛浦，王韩起太华。〔《楚辞》曰：迎宓妃於伊洛。魏文帝诗曰：王韩独何人？翱翔随天涂。《神仙传》曰：卫叔卿归华山，汉武帝令叔卿子度求之，见其父与数人博，度曰：向与博者为谁？叔卿曰：是洪崖先生王子晋薛容也。又曰：刘根初学道，到华阴，见一人乘白鹿，从十馀玉女。根顿首乞一言，神人乃住曰：尔闻有韩众不？答曰：实闻有之。神曰：即我是也。《尚书》曰：至于太华。〕北徵瑶台女，南要湘川娥。〔《尔雅》曰：徵，召也。《楚辞》曰：望瑶台之偃蹇兮，见有娥之佚女。《西京赋》曰：怀湘娥。王逸《楚辞注》曰：尧二女，娥皇、女英，堕湘水之中，为湘夫人也。〕肃肃宵驾动，翩翩翠盖罗。〔《毛诗》曰：肃肃宵征。曹植《飞龙篇》曰：芝盖翩翩。《甘泉赋》曰：咸翠盖而鸾旗。〕羽旗栖琼鸾，玉衡吐鸣和。〔《琴道》雍门周曰：水嬉则建羽旗。琼鸾，以琼为鸾，以施於旗上。鸾，鸟，故曰栖也。鸾旗，已见上注。《楚辞》曰：鸣玉鸾之啾啾。又曰：枉玉衡於炎火。王逸曰：衡，车衡也。郑玄《周礼注》曰：銮和皆以金为铃也。应劭《汉书注》曰：銮在轼，和在衡。〕太容挥高弦，洪崖发清歌。〔思玄赋曰：太容吟曰：念哉！注曰：太容，黄帝乐师。《广雅》曰：挥，动也。《西京赋》曰：洪崖立而指麾。薛综曰：三皇时伎人也。〕献酬既已周，轻举乘紫霞。〔毛诗曰：献酬交错。《汉书》谷永曰：遥兴轻举，登霞倒景。〕揔辔扶桑枝，濯足汤谷波。〔《楚辞》曰：饮余马乎咸池，揔余辔乎扶桑。又曰：朝濯发於汤谷。〕清辉溢天门，垂庆惠皇家。〔《淮南子》曰：冯夷，大禹之御也。乘云车，排阊阖，沦天门。高诱曰：天门上帝所居紫宫门也。蔡雍《述征赋》曰：皇家赫而天居，万方徂而星集。〕

【塘上行(五言)】

〔《歌录》曰：《塘上行》，古辞。或云甄皇后造，或云魏文帝，或云武帝。歌曰：蒲生我池中，弃何一离离。〕

江蓠生幽渚，微芳不足宣。〔张揖《汉书注》曰：江蓠，香草也。郭璞曰：似水荠也。〕被蒙风云会，移居华池边。〔《周易》曰：润之以风雨。《楚辞》曰：蛙黾游乎华池。〕发藻玉台下，垂影沧浪泉。〔《西京赋》曰：西有玉台，连以昆德。孟子曰：沧浪之水清。沧浪，水色也。〕沾润既已渥，结根奥且坚。〔《毛诗》曰：既沾既渥。毛苌曰：渥，厚也，古诗曰：冉冉孤生竹，结根太山阿。奥，犹深也。〕四节逝不处，华繁难久鲜。淑气与时殒，馀芳随风捐。天道有迁易，人理无常全。〔司马迁《悲士不遇赋》曰：天道悠昧，人理促兮。〕男懽智倾愚，女爱衰避妍。〔《庄子》曰：喜怒相疑，愚智相欺。仲长子《昌言》曰：彊者胜弱，智者欺愚也。〕不惜微躯退，但惧苍蝇前。〔《毛诗》曰：营营青蝇，止于丘樊。郑玄曰：蝇之为虫，污白使黑，污黑使白。喻佞人变乱善恶也。〕原君广末光，照妾薄暮年。〔《封禅书》曰：使获日月之末光。暮年，喻老也。〕

【乐府一首·会吟行(五言)】

※谢灵运

六引缓清唱，三调伫繁音。〔沈约《宋书》曰：控扌候宫引第一，商引第二，徵引第三，羽引第四。古有六引，其宫引本第二，角引本第四也。并无歌，有弦笛。存声不足，故阙二曲。又曰：第一平调，第二清调，第三瑟调，第四楚调，第五侧调。然今三调，盖清平侧也。《尔雅》曰：伫，立也。郭璞曰：稽，久也。〕列筵皆静寂，咸共聆会吟。〔《广雅》曰：聆，听也。〕会吟自有初，请从文命敷。〔《尚书》曰：若稽古大禹，曰：文命敷于四海。《史记》曰：夏禹名曰文命。孔安国《尚书传》曰：敷，陈也。〕敷绩壶冀始，刊木至江汜。〔《尚书》曰：禹敷土，随山刊木。孔安国曰：敷，布也。又曰：冀州既载壶口，治梁及歧。又曰：岷山导江。《毛诗》曰：江有汜。〕列宿炳天文，负海横地理。〔前《汉书·地理志》曰：吴地斗分野。《论衡》曰：天晏列宿炳奂。负海，已见上文。宋衷易纬注曰：天文者，谓三光。地理，谓五土也。〕连峰竞千仞，背流各百里。〔《上林赋》曰：荡乎八川分流，相背而异态。〕滮池溉粳稻，轻云暧松杞。〔《毛诗》曰：滮池北流，浸彼稻田。毛苌曰：滮，流貌也。王逸《楚辞》曰：暧，闇昧貌也。〕两京愧佳丽，三都岂能似。〔两京，东西二京也。曹子建赠丁仪诗曰：佳丽殊百城。三都，蜀、吴、魏也。〕层台指中天，高墉积崇雉。〔《楚辞》曰：层台累榭临高山。《列子》曰：周穆王筑台，号曰中天之台。《周易》曰：公用射隼于高墉之上。《尔雅》曰：崇，重也。王肃《家语注》曰：高一丈曰堵，三堵曰雉也。〕飞燕跃广途，鹢首戏清沚。〔《西京杂记》曰：文帝自代还，有良马九匹，一名飞燕骝。《淮南子》曰：龙舟鹢首。毛苌《诗传》曰：沚，渚也。〕肆呈窈窕容，路曜便娟子。〔《周礼》曰：立市为其肆。郑玄曰：陈物处也。《毛诗》曰：窈窕淑女。枚乘《兔园赋》曰：若采桑之女，连袖方路。磨陀长髻，便娟数顾。阮籍《咏怀诗》曰：路端便娟子，常恐日月倾。王逸《楚辞注》曰：便娟，好貌也。〕自来弥年代，贤达不可纪。〔《尔雅》曰：弥，终也。〕句践善废兴，越叟识行止。〔《史记》曰：吴伐越，越王栖於会稽。后句践平吴，周元王赐句践胙命。越叟，盖越公也。《越绝书》曰：子胥战於隽李，阖闾伤马，军败而还，欲复其雠，师事越公，录其术。《周易》曰：时止则止，时行则行，动静不失其时，其道光明。〕范蠡出江湖，梅福入城市。〔《史记》曰：范蠡既雪会稽之耻，乃喟然而叹曰：计然之策七，越用其五而得意。既已施於国，吾欲用之於家。乃乘扁舟浮於江湖，变名易姓。適齐，为鸱夷子。《汉书》曰：梅福，字子真，九江人也。少学长安，至元始中，王莽颛政，福一朝弃妻子去九江，至今传以为仙。其后人见福於会稽者，变姓名，为吴市门卒。〕东方就旅逸，梁鸿去桑梓。〔《列仙传》曰：东方朔者，楚人也。久在吴中，为书师。武帝时上书，拜为郎。至宣帝初，弃郎去，以避乱政。置冠帻官舍，风飘之去。后见会稽卖药。旅逸，谓为客而放逸也。杜预《左氏传注》曰：旅，客也。范晔《后汉书》曰：梁鸿，字伯鸾，扶风人也。东出关，遂至吴，依大家皋伯通，居庑下，为人赁舂。伯通异之，乃舍之家，鸿著书十馀篇。《毛诗》曰：惟桑与梓，必恭敬止。〕牵缀书土风，辞殚意未已。〔《左氏传》晋侯曰：锺仪乐操土风，不忘本也。〕

○乐府八首

※鲍明远

【东武吟(五言)】

〔左思齐《都赋注》曰：东武、太山，皆齐之土风。弦歌、讴吟之曲名也。〕

主人且勿喧，贱子歌一言：〔《汉书》曰：王邑请召宾，邑自称贱子。〕仆本寒乡士，出身蒙汉恩。始随张校尉，占募到河源。〔《汉书》曰：张骞，汉中人也。骞以校尉从大将军击匈奴，知水草处，军得以不乏。占，谓自隐度而应募为占募也。《吴志》曰：中郎将周祗乞於鄱阳占募。班固《汉书》曰：自张骞使大夏之后，穷河源也。〕后逐李轻车，追虏穷塞垣。〔《汉书》曰：李广从弟蔡，为郎，事武帝。元朔中，为轻车将军，击右贤王，有功卒，封乐安侯。范晔《后汉书》曰：耿夔追虏出塞而还。蔡邕上疏曰：秦筑长安城，汉起塞垣，所以别内外，异殊俗。〕密涂亘万里，宁岁犹七奔。〔孔安国《尚书传》曰：密，近也。《方言》曰：亘，竟也。《国语》曰：姜氏告於公子曰：自子之行，晋无宁岁。《左氏传》曰：巫臣请使於吴，晋侯许之，乃通吴於晋。吴始伐楚，子重奔命，吴入州来，子重子反於是乎一岁七奔命。〕肌力尽鞍甲，心思历凉温。〔《孟子》曰：既竭心思焉。凉温，已见上文。〕将军既下世，部曲亦罕存。〔《列女传》曰：柳下惠妻曰：恺悌君子，永能厉兮。吁嗟惜哉？乃下世兮。司马彪续《汉书》曰：大将军营五部，校尉一人。部有曲，曲有军候一人。〕时事一朝异，孤绩谁复论。〔《答客难》曰：时异事异。〕少壮辞家去，穷老还入门。〔《古长歌行》曰：少壮不努力。《汉书》娄护曰：吕公穷老，讬身於我。〕腰鎌刈葵藿，倚杖牧鸡〈犭屯〉。〔《说文》曰：鎌，锲也。〕昔如鞲上鹰，今似槛中猿。〔《东观汉记》桓虞谓赵勒曰：善吏如良鹰矣，下鞲即中。《淮南子》曰：置猿槛中，则与〈犭屯〉同。非不巧捷也，无所肆其能也。〕徒结千载恨，空负百年怨。〔言怨在己，若何负之。〕弃席思君幄，疲马恋君轩。原垂晋主惠，不愧田子魂。〔言己穷老而还，同夫弃席疲马。原垂晋主之惠而不见遗，则兼爱之道斯同，故亦无愧於田子也。晋主言惠，田子言愧，互文也。然田子久谢，故谓之魂。《韩子》曰：文公至河，令曰：笾豆捐之，席蓐捐之，手足胼胝，面目犁黑者后之。咎犯闻之而夜哭。公曰：寡人出亡二十年，乃今得反国，咎犯闻之，不喜而哭，意者不欲寡人反国邪？咎犯对曰：笾豆，所以食也，而君捐之，席蓐，所以卧也，而君弃之，手足胼胝，面目犁黑，有劳功者也，而君后之。今臣与在后中，不胜其哀，故哭之。文公乃止。《韩诗外传》曰：昔田子方出，见老马於道，喟然有志焉。以问於御曰：此何马也？御曰：故公家畜也。罢而不用，故出放之。田子方曰：少尽其力，而老弃其身，仁者不为也。束帛而赎之。穷士闻之，知所归心矣。《韩诗》曰：缟衣綦巾，聊乐我魂。薛君曰：魂，神也。〕

【出自蓟北门行(五言)】〔《汉书》曰：蓟，故燕国也。〕

羽檄起边亭，烽火入咸阳。〔《汉书》高祖曰：吾以羽檄徵天下兵。《史记》曰：有寇至，则举烽火。《风俗通》曰：文帝时，匈奴犯塞，侯骑至甘泉，烽火通长安。〕徵骑屯广武，分兵救朔方。〔臣瓒《汉书注》曰：律说勒兵而住曰屯。班固《汉书》赞曰：聚天下兵军於广武。又曰：太原郡有广武县。又郦食其曰：楚人闻，则分兵救之。又有朔方郡，武帝开。〕严秋筋竿劲，虏阵精且强。〔《汉书》曰：匈奴秋马肥，大会蹛林。《周礼》曰：弓人为弓，筋也者，所以为深也。竿，箭幹也。〕天子按剑怒，使者遥相望。〔《说苑》曰：秦帝按剑而坐。《汉书》曰：遣使冠盖相望於道。〕雁行缘石迳，鱼贯度飞梁。〔《汉书》曰：公孙戎奴以校尉击匈奴，至右贤王庭，为雁行，上石山先登。《周易》曰：贯鱼，以宫人宠，无不利。王弼曰：骈头相次，似贯鱼也。《甘泉赋》曰：贯倒景而历飞梁。〕箫鼓流汉思，旌甲被胡霜。疾风冲塞起，沙砾自飘扬。〔《易通卦验》曰：大风扬沙。《春秋命历序》曰：大风飘石。〕马毛缩如猬，角弓不可张。〔《西京杂记》曰：元封二年，大雪深五尺，野鸟兽皆死，牛马踡缩如猬。《韦曜集》曰：秋风扬沙尘，寒露沾衣裳。角弓持急弦，鸠鸟化为鹰。〕时危见臣节，世乱识忠良。〔《老子》曰：国家昏乱，有忠臣焉。〕投躯报明主，身死为国殇。〔国殇，为国战亡也。《楚辞·祠国殇》曰：身既死兮神以灵，魂魄毅兮为鬼雄。〕

【结客少年场行】

〔曹植《结客篇》曰：结客少年场，报怨洛北芒。范晔《后汉书》曰：祭遵尝为部吏所侵，结客报之也。〕

骢马金络头，锦带佩吴钩。〔《古日出东南行》曰：黄金络马头，观者满道傍。《礼记》曰：居士锦带。《吴都赋》曰：吴钩越棘也。〕失意杯酒间，白刃起相雠。〔桓范《世要论》曰：觞酌迟速使用失意。《淮南子》曰：今有美酒嘉肴，以相宾飨，争盈爵之间，乃反为斗而相伤，三族结怨。〕追兵一旦至，负剑远行游。〔追兵，谓捕己也，远行以避之也。范晔《后汉书》曰：世祖会追兵至，燕丹太子，听秦王姬人鼓琴。琴声曰：鹿卢之剑，可负而拔。〕去乡三十载，复得还旧丘。〔《广雅》曰：丘，居也。〕升高临四关，表里望皇州。〔陆机《洛阳记》曰：洛阳有四关，东为城皋，南伊阙，北孟津，西函谷。表里，犹内外也。《左氏传》子犯曰：表里山河。〕九涂平若水，双阙似云浮。〔《周礼》曰：匠人营国，傍三门，国中九经九纬。郑玄曰：经纬，涂也。《庄子》曰：平者，水停之盛也，其可以为法也。古诗曰：双阙百馀尺。《史记》曰：三神山，黄金白银为宫阙，望之如云。崔骃《达旨》曰：冠盖云浮。〕扶宫罗将相，夹道列王侯。〔《汉书》曰：宣帝登长平坂，王侯迎者，夹道陈也。〕日中市朝满，车马若川流。〔《周易》曰：日中为市，致天下之人，聚天下之货。张协《禊饮赋》曰：车马胶葛，川流波乱。〕击锺陈鼎食，方驾自相求。〔《左氏传》曰：宋左师每食击锺，闻锺声。公曰：夫子将食。《家语》曰：子路南游於楚，积粟万锺，列鼎而食。方驾，已见上文。古诗曰：冠带自相索。〕今我独何为，埳壈怀百忧。〔嵇康《幽愤诗》曰：予独何为？《楚辞》曰：贫士失职而志不平。又曰：惟郁郁之忧独兮，志坎壈而不违。王逸曰：坎壈，不遇貌也。《毛诗》曰：我生之后，逢此百忧。〕

【东门行】〔《歌录》曰：《日出东门行》，古辞也。〕

伤禽恶弦惊，倦客恶离声。〔《战国策》魏加对春申君曰：臣少之时好射，原以射譬，可乎？春申君曰：可。异日更嬴与魏王处京台之下，更嬴谓魏王曰：臣能虚发而下鸟。魏王曰：然则射可至此乎？更嬴曰：可。有鸿雁从东方来，更嬴以虚弓发而下之。王曰：射之精可至此乎？更嬴曰：此孽也。王曰：先生何以知之？对曰：其飞徐者，其创痛也。悲鸣者，久失群也，故创未息而惊心未忘，闻弦音引而高飞，故创怯。今临武君常为秦孽，不可为拒秦之将也。〕离声断客情，宾御皆涕零。涕零心断绝，将去复还诀。〔诀与决同。〕一息不相知，何况异乡别。〔《说文》曰：息，喘也。〕遥遥征驾远，杳杳落日晚。〔《左氏传》童谣曰：鸲鹆之巢，远哉遥遥。《楚辞》曰：日杳杳以西颓。〕居人掩闺卧，行子夜中饭。野风吹秋木，行子心肠断。食梅常苦酸，衣葛常苦寒。〔《淮南子》曰：百梅足以为百人酸。《毛诗》曰：絺兮絺兮，凄其以风。毛苌曰：凄寒风也。〕丝竹徒满坐，忧人不解颜。〔《礼记》曰：丝竹，乐之器也。《列子》曰：列子师老商氏，五年之后，夫子始一解颜而笑也。〕长歌欲自慰，弥起长恨端。〔郑玄《礼记注》曰：弥，益也。〕

【苦热行】

〔曹植苦热行曰：行游到日南，经历交阯乡。苦热但曝霜，越夷水中藏。〕

赤阪横西阻，火山赫南威。〔《汉书·西域传》杜钦曰：又历大头痛、小头痛山，赤土身热之阪，令人身热无色，头痛呕吐。东方朔《神异经》曰：南荒外有火山焉，长四十里，广四五里，其中皆生木，昼夜火燃，虽暴风雨，火不灭。〕身热头且痛，鸟堕魂来归。〔《东观汉记》：马援谓官属曰：吾在浪泊，仰视乌鸢，跕跕堕水中。《楚辞》曰：魂兮来归，南方不可以止。雕题黑齿，得人以祀，其骨为醢。〕汤泉发云潭，焦烟起石圻。〔王歆之始兴记曰：云水源泉，涌溜如沸汤。有细赤鱼出游，莫有获之者。焦烟，盖热气也。《南越志》曰：兴宁县有热水山焉，其下有焦石，歊蒸之热。恒数四丈。《楚辞》曰：触石碕而衡游。《埤苍》曰：碕，曲岸。碕与圻同。〕日月有恒昏，雨露未尝晞。〔《魏都赋》曰：穷岫渫云，日月恒翳。曹植《感时赋》曰：惟淫雨之永降，旷三旬而未晞。《毛诗》曰：白露未晞。毛苌曰：晞，乾也。《东观汉记》马援曰：吾在浪泊之时，下潦上雾。〕丹蛇逾百尺，玄蜂盈十围。〔《外国图》曰：杨山，丹蛇居之，去九疑五万里。《楚辞》曰：赤蚁若象，玄蜂若壶。百尺十围，言其长大也。〕含沙射流影，吹蛊痛行晖。〔干宝《搜神记》曰：有物处于江水，其名曰蜮，一曰短狐。能含沙射人，所中者，头痛发热，剧者至死。《毛诗义疏》曰：蜮，短狐，一名射影。吹蛊，即飞蛊也。顾野王《舆地志》曰：江南数郡，有畜蛊者，主人行之以杀人，行食饮中，人不觉也。其家绝灭者，则飞游妄走，中之则毙。行晖，行旅之光晖也。〕鄣气昼熏体，菵露夜沾衣。〔《吴志》华覈表曰：苍梧南海，岁有疠风鄣气。宋永初《山川记》曰：宁州鄣气菵露，四时不绝。菵，草名，有毒，其上露触之，肉即溃烂。菵音罔。〕饥猿莫下食，晨禽不敢飞。〔《南越志》曰：膋石县有铜涧，泉源沸涌，谓之毒水，飞禽走兽，经之者殒。膋音劳。《列女传》陶答子妻曰：玄豹雾雨，七日不下食。曹植《七哀诗》曰：南方有鄣气，晨鸟不得飞。〕毒泾尚多死，渡泸宁具腓？〔言秦人毒泾，尚或多死，况今毒疠乎？诸葛渡泸，宁有俱病也？《左氏传》曰：诸侯之大夫，从晋侯伐秦，济泾而次，秦人毒泾上流，师人多死。诸葛亮表曰：五月渡泸，深入不毛。《毛诗》曰：秋日凄凄，百卉具腓。毛苌曰：腓，病也。泸音卢。腓音肥。〕生躯蹈死地，昌志登祸机。〔《列女传》曰：楚子发之母谓子发曰：使人人於死地，而康乐於上。虽有以得胜，非其术也。曹大家曰：军事险危，故为死地也。《庄子》曰：其发若机栝，其司是非之谓也。司马彪曰：言生以是非臧否交接，则祸败之来，若机栝之发。班固《汉书》述曰：祸如发机。〕戈船荣既薄，伏波赏亦微。〔《汉书》曰：归义侯严为戈船将军，出零陵，下离水。范晔《后汉书》曰：交阯女子徵侧反，拜马援为伏波将军，击交阯，斩徵侧，振军旅还京师。朝见。位次九卿。〕财轻君尚惜，士重安可希。〔《韩诗外传》曰：宋燕相齐，还，遂罢归舍，召门尉田饶等问曰：大夫谁与我赴诸侯乎？皆伏不对。宋燕曰：何士易得而难用也？田饶对曰：君纨素锦绣，从风而弊，士曾不得缘衣。夫财者君所轻，死者士所重。君不能用所轻，欲使士致重乎？〕

【白头吟】

〔《西京杂记》曰：司马相如将娉茂陵一女为妾，文君作《白头吟》以自绝：相如乃止。沈约《宋书》古辞《白头吟》曰：凄凄重凄凄，嫁娶不须啼。原得一心人，白头不相离。〕

直如朱丝绳，清如玉壶冰。〔朱丝，朱弦也。《礼记》：清庙之瑟，朱弦而疏越。《桓子新论》曰：神农始削桐为琴，绳丝为弦。《秦子》曰：玉壶必求其以盛，干将必求其以断。〕何惭宿昔意，猜恨坐相仍。〔冯衍《答任武达书》曰：敢不露陈宿昔之意。《东观汉记》段颎曰：张奂事势相反，遂怀猜恨。《方言》曰：猜，疑也。《尔雅》曰：仍，因也。〕人情贱恩旧，世议逐衰兴。〔《毛诗序》曰：朋友道绝。郑玄曰：道绝者，弃恩旧也。〕毫发一为瑕，丘山不可胜。〔李尤《戟铭》曰：山陵之祸，越于毫芒。仲长子《昌言》曰：事求丝发之衅。孙盛曰：刘琨王浚，睚眦起於丝发，衅败成於丘海。《文子》曰：祸福之至，虽丘山无由识之矣。〕食苗实硕鼠，玷白信苍蝇。〔《毛诗》曰：硕鼠硕鼠，无食我苗。苍蝇之为虫，汙白使黑。已见上文。〕凫鹄远成美，薪刍前见陵。〔《韩诗外传》曰：田饶事鲁哀公，而不见察。谓哀公曰：夫鸡，头戴冠，文也；足有距，武也；见敌敢斗，勇也；有食相呼，仁也；夜不失时，信也。鸡有五德，君犹日{竹瀹}而食之者，以其所从来近也。夫黄鹄一举千里，出君园池，食君鱼鳖，啄君稻粱，无此五者而贵之，以其所从来远也。故臣将去君，黄鹄举矣。公曰：吾书子之言。《文子》曰：虚无因循，常后而不先，譬若积薪燎，后者处上也。《苍颉篇》曰：陵，侵也。《史记》曰：汲黯谓武帝曰：陛下用群臣如积薪，后来者居上。〕申黜襃女进，班去赵姬昇。周王日沦惑，汉帝益嗟称。〔《毛诗序》曰：幽王取申女以为后，又得襃姒而黜申后。孔安国《尚书传》曰：沦，没也。班婕妤失宠，已见班婕妤《怨诗》。〕心赏犹难恃，貌恭岂易凭。〔《吕氏春秋》曰：所恃者心也，而心犹不足恃。《尚书》曰：貌曰恭。〕古来共如此，非君独抚膺。〔《列子》曰：昔人有知不死之道者，齐子欲学其道。闻言者已死，乃抚膺而叹。〕

【放歌行】〔《歌录》曰：孤子生行，古辞曰放歌行。〕

蓼虫避葵堇，习苦不言非。〔《楚辞》曰：蓼虫不徙乎葵藿？王逸曰：言蓼虫处辛辣，食苦恶，不徙葵藿食甘美者也。〕小人自龌龊，安知旷士怀。〔《汉书》郦食其曰：其将龌龊，好苛礼也。〕鸡鸣洛城里，禁门平旦开。〔《史记》曰：鸡三号，平明。《东观汉记》杜诗曰：伏湛出入禁门，补拾遗阙。〕冠盖纵横至，车骑四方来。素带曳长飚，华缨结远埃。〔《礼记》曰：大夫带素。《尔雅》：或为此猋。飚与猋同，古字通也。《七启》曰：华组之缨。〕日中安能止，锺鸣犹未归。〔日中为市，已见上文。崔元始《正论》永宁诏曰：锺鸣漏尽，洛阳城中不得有行者。〕夷世不可逢，贤君信爱才。〔郭象《注》曰：世有夷险。《左氏传》曰：魏犨伤於胸，公欲杀之，而爱其才。〕明虑自天断，不受外嫌猜。〔李尤上林苑铭曰：显宗备礼，明虑弘深。《左氏传》，箴尹克黄曰：君，天也。杜预《左氏传注》曰：猜，疑也。〕一言分珪爵，片善辞草莱。〔《汉书》张竦奏曰：一言之劳，皆蒙丘山之赏。《解嘲》曰：析人之圭，担人之爵。《庄子》曰：农夫无草莱之事则不比。〕岂伊白璧赐，将起黄金台。〔《史记》曰：虞卿说赵孝成王，一见赐黄金百镒，白璧一双。王隐《晋书》曰：段匹磾讨石勒，进屯故安县故燕太子丹金台。《上谷郡图经》曰：黄金台，易水东南十八里。燕昭王置千金於台上，以延天下之士，二说既异，故具引之。〕今君有何疾，临路独迟回。

【升天行】

家世宅关辅，胜带宦王城。〔关，关中也。《汉书》曰：右扶风、左冯翊、京兆尹，是为三辅。《东京赋》曰：然后以建王城。〕备闻十帝事，委曲两都情。〔十帝两都，俱谓汉也。《论衡》曰：汉家三百岁，十帝燿德。〕倦见物兴衰，骤睹俗屯平。〔《周易》曰：屯，难也。〕翩翻类回掌，恍惚似朝荣。〔回掌，言疾也。《孟子》曰：武丁朝诸侯，有天下，犹运掌也。潘岳《朝菌赋》曰：柰何兮繁华，朝荣兮夕毙。〕穷涂悔短计，晚志重长生。〔《春秋合诚图》曰：黄帝请问太一长生之道，太一曰：斋戒六丁，道乃可成。〕从师入远岳，结友事仙灵。〔《庄子》曰：从师不囿。郭象曰：任其自聚，非囿之也。《楚辞》曰：与赤松结友兮，比王乔而为偶。〕五图发金记，九龠隐丹经。〔《抱朴子》曰：余闻郑君言道书之重，莫尚於三皇文五岳真形图也。又曰：郑君唯见授金丹之经。又曰：仙经九转丹金液经，皆在昆仑五城之内，藏以玉函。《尚书》曰：启龠见书。郑玄《易纬注》曰：齐，鲁之间，名门户及藏器之管曰龠，以藏经而丹有九转，故曰九龠也。〕风餐委松宿，云卧恣天行。〔《庄子》曰：藐姑射之山，有神人居焉。不食五穀，吸风饮露，乘云气，御飞龙。〕冠霞登采阁，解玉饮椒庭。〔郭璞《游仙诗》曰：振发戴翠霞，解褐礼绛霄。陆机《云赋》曰：似长城曲蜿，采阁相扶。椒庭，取其芬香也。《洛神赋》曰：践椒涂之郁烈。〕蹔游越万里，近别数千龄。〔《神仙传》若士谓卢敖曰：吾一举千万里，吾犹未之能。《马明先生别传》曰：先生随神士还代，见安期先生语神女曰：昔与女郎游于安息，忆此未久，已二千年矣。〕凤台无还驾，箫管有遗声。〔《列仙传》曰：箫史者，秦缪公时人也，善吹箫。缪公有女号弄玉，好之，公遂以妻之。遂教弄玉作凤鸣。居数十年，吹似凤声，凤皇来止其屋，为作凤台，夫妇止其上，不下数年。一旦皆随凤皇飞去。故秦氏作《凤女词》，有箫声。阮籍《咏怀诗》曰：箫管有遗音，梁王安在哉？〕何时与尔曹，啄腐共吞腥。〔如淳《汉书注》曰：曹，辈也。孔安国《尚书传》曰：腥，臭也。〕

【鼓吹曲一首】

〔五言《集》云：奉隋王教，作古入朝曲。蔡邕曰：《鼓吹歌》，军乐也。谓之短箫铙歌，黄帝歧伯所作也。〕

※谢玄晕

江南佳丽地，金陵帝王州。〔《尔雅》曰：江南曰扬州，佳丽，已见上文。《吴录》曰：张纮言於孙权曰：秣陵，楚武王所置，名为金陵。秦始皇时，望气者云：金陵有王者气，故断连岗，改名秣陵也。曹植《赠王粲诗》曰：壮哉帝王居，佳丽殊百城。〕逶迆带渌水，迢递起朱楼。〔王逸《楚辞注》曰：逶迆，长貌也。《吴都赋》曰：亘以渌水。刘逵《注》曰：迢递，远望悬绝也。冯衍《显志赋》曰：伏朱楼而四望，采三秀之华英。〕飞甍夹驰道，垂杨荫御沟。〔《吴都赋》曰：飞甍舛互。《汉书》曰：太子不敢绝驰道。应劭曰：天子道也。《洛阳记》曰：天渊南有石沟，御沟水也。崔豹《古今注》曰：长安御沟，谓之杨沟，植杨於其上。〕凝笳翼高盖，叠鼓送华辀。〔徐引声谓之凝。《小雅》曰：翼，送也。《老子》曰：驷马高盖，小击鼓谓之叠。《西京赋》曰：龙辀华轙。〕献纳云台表，功名良可收。〔《两京赋序》曰：朝夕论思，日月献纳。范晔《后汉书》曰：肃宗诏贾逵入讲《尚书》南宫云台。《解嘲》曰：蔺先生收功於章台。〕

◎挽歌

〔谯周《法训》曰：挽歌者，高帝召田横，至尸乡自杀。从者不敢哭，而不胜哀，故为此歌，以寄哀音焉。〕

【挽歌诗(五言)】

※缪熙伯〔《文章志》曰：缪袭，字熙伯。《魏志》曰：袭，东海人，有才学，多所叙述，官至尚书光禄勋。〕

生时游国都，死没弃中野。〔《归田赋》曰：游都邑以永久。《周易》曰：古之葬者，厚衣之以薪，葬之中野。〕朝发高堂上，暮宿黄泉下。〔《论衡》曰：亲之生也，生之高堂之上。其死也，葬之黄泉之下。服虔《左氏传注》曰：天玄地黄，泉在地中，故言黄泉也。〕白日入虞渊，悬车息驷马。〔《淮南子》曰：日出汤谷，至于悲泉。爰息其马，是为悬车。至于虞渊，是谓黄昏。〕造化虽神明，安能复存我？〔《淮南子》曰：丈夫恬然无为，与造化逍遥。高诱曰：造化，天地生也。存，已见上文。〕形容稍歇灭，齿发行当堕。自古皆有然，谁能离此者？〔《穆天子传》七萃之士曰：自古有死生。〕

【挽歌诗三首(五言)】

※陆士衡

卜择考休贞，嘉命咸在兹。〔《仪礼》曰：筮若不从，筮择如初仪。又曰：卜若不从，卜择如初仪。郑玄曰：择地而筮之也。郑玄《毛诗笺》云：考，稽也。郑众《周礼注》曰：大贞，大卦也。《广雅》曰：命，名也。〕夙驾惊徒御，结辔顿重基。〔《毛诗》曰：星言夙驾。又曰：徒御不惊。《春秋运斗枢》曰：山者，地基也。〕龙〈巾荒〉被广柳，前驱矫轻旗。〔《礼记》曰：饰棺，君龙帷。三池。振容，黼荒。郑玄曰：荒，蒙也。在傍曰帷，在上曰荒，皆所以衣柳。然龙荒，画龙於荒也。被，犹衣也。《史记》曰：周氏置季布於广柳车中。刘熙《释名》曰：舆棺之车，其盖曰柳。晋灼《汉书》曰：柳，聚也，众饰之所聚也。《礼记》曰：以死者为不可别也，故以其旗识之。贺循《葬礼》曰：杠今之旐也，古以缁布为之，降缯，题姓名而已，不为画饰。〈巾荒〉与荒同，古字通。〕殡宫何嘈嘈，哀响沸中闱。〔《释名》曰：於西壁下涂之曰殡。《仪礼》曰：遂適殡宫。〕中闱且勿讙，听我《薤露》诗：〔崔豹《古今注》曰：《薤露》《蒿里》，并丧歌，出田横门人。横自杀门人伤之，为之悲歌。言人命如〈壡中"土改韭"〉上之露易晞灭，亦谓人死魂精归乎蒿里，故有二章。其一曰：〈壡中"土改韭"〉上朝露何易晞？露晞明朝更复落，人死一去何时归？其二章曰：蒿里谁家地？聚敛魂魄无贤愚。鬼伯一何相催促？人命不得少踟蹰。至李延年乃分二章为二曲。〈壡中"土改韭"〉露送王公贵人？蒿里送士大夫庶人，使挽柩者歌之，世亦呼为挽歌也。〕死生各异伦，祖载当有时。〔范晔《后汉书》曰：《唐姬诗》曰：死生各异兮从此乖。《周礼》曰：丧祝掌大丧。祖，饰棺，乃载。郑玄曰：祖，为行始也，其序载而后饰。《白虎通》曰：祖者，始也。始载於庭，轜车辞祖祢，故名曰祖载也。《白虎通》与郑说不同，故俱引之。〕舍爵两楹位，启殡进灵轜。〔《仪礼》曰：迁于祖，用轜。正柩於两楹间，奠设如初。又曰：请启期。郑玄曰：请启殡之期也。《说文》曰：轜，丧车也。《礼记》孔子曰：予畴昔之夜，梦坐奠於两楹之间。郑玄曰：是梦坐奠於两楹之间，而见馈食。言奠者，以为凶也。〕饮饯觞莫举，出宿归无期。〔《毛诗》曰：出宿于泲，饮饯于祢。〕帷衽旷遗影，栋宇与子辞。〔郑玄《礼记注》曰：衽，卧席也。孔安国《尚书传》曰：旷，空也。〕周亲咸奔凑，友朋自远来。〔《尚书》王曰：虽有周亲，不如仁人。孔安国曰：周，至也。王逸《楚辞注》曰：凑，众也。《论语》子曰：友朋自远方来。〕翼翼飞轻轩，骎骎策素骐。〔《毛诗》曰：乘其四骆，载骤骎骎。又曰：有骍有骐。毛苌曰：苍白曰骐也。〕按辔遵长薄，送子长夜台。〔《汉书》曰：天子按辔徐行。阮瑀《七哀诗》曰：冥冥九泉室，漫漫长夜台。〕呼子子不闻，泣子子不知。叹息重榇侧，念我畴昔时。〔杜预《左氏传》曰：榇，棺也。《左氏传》羊斟曰：畴昔之羊子为政。〕三秋犹足收，万世安可思。〔毛诗曰：一日不见，如三秋兮。〕殉没身易亡，救子非所能。〔臣瓒《汉书注》曰：亡身从物曰殉。殉或为殒。〕含言言哽咽，挥涕涕流离。〔刘表《与袁谭书》曰：闻之哽咽，若存若亡。《长门赋》曰：涕流离而从横。〕

重阜何崔嵬，玄庐窜其间。〔曹植《曹喈诔》曰：痛玄庐之虚廓。〕旁薄立四极，穹隆放苍天。〔《尔雅》曰：东至於泰远，西至於邠国。南至於濮铅，北至於祝栗，谓之四极。《太玄经》曰：天穹隆而周乎下，地旁薄而向乎上，故天裹地。〕侧听阴沟涌，卧观天井悬。〔古之葬者，於壙中为天象及江河。阴沟，江河也。天井，天象也。《鲁灵光殿赋》曰：玄醴腾涌於阴沟。《史记》曰：始皇治郦山，以水银为江河，上具天文。《天官星占》曰：东井，一名天井。〕广霄何寥廓，大暮安可晨。〔张奂《遗令》曰：地底冥冥，长无晓期。〕人往有反岁，我行无归年。〔《吕氏春秋》曰：管仲有病，桓公往问之。对曰：今臣将有远行，胡可以问之？高诱曰：行，谓即世也。〕昔居四民宅，今讬万鬼邻。〔《管子》曰：士、农、工、商四民者，国之正民也。《海水经》曰：东海中有山焉，名度索，上有大桃树。东北瘣枝，名曰鬼门，万鬼所聚。〕昔为七尺躯，今成灰与尘。〔《淮南子》曰：吾生也有七尺之形，吾死也有一棺之土。《韩子》曰：死者始而灰，已而土。李尤九曲歌曰：肥骨消灭随尘去。〕金玉素所佩，鸿毛今不振。〔《汉书》郊祀歌曰：曳珂锡，佩珠玉。郑玄《丧服注》曰：素，故也。鸿毛，喻轻也。《燕丹子》曰：死有轻於鸿毛。〕丰肌飨蝼蚁，妍姿永夷泯。〔司马相如美人赋曰：弱骨丰肌。《庄子》曰：庄子将死，弟子欲厚葬之。庄子曰：吾以天地为棺。弟子曰：恐乌鸢之食夫子也。庄子曰：在上为乌鸢食，在下为蝼蚁食，夺彼与此，何其偏也。《广雅》曰：夷，灭也。《尔雅》曰：泯，尽也。〕寿堂延螭魅，虚无自相宾。〔《楚辞》曰：蹇将澹兮寿宫，与日月兮齐光。王逸曰：寿宫，供神之处也。《左氏传》曰：王孙满对楚子曰：螭魅魍魉，莫能逢之。杜预曰：魑，山神，兽形。魅，怪物也。《周礼》曰：五州为乡，使之相宾。郑玄曰：宾，宾客其贤者也。〕蝼蚁尔何怨？螭魅我何亲？拊心痛荼毒，永叹莫为陈。〔拊心，已见上文。《毛诗》曰：民之贪乱，宁为荼毒。又曰：假寐求叹。〕

流离亲友思，惆怅神不泰。〔流离，已见上文。《楚辞》曰：惆怅兮而私自怜。〕素骖伫轜轩，玄驷骛飞盖。哀鸣兴殡宫，回迟悲野外。〔殡宫，已见上文。〕魂舆寂无响，但见冠与带。〔周迁《舆服志》曰：礼葬有魂车。《仪礼》曰：荐车直东荣。郑玄曰：进车者，象生时将行陈驾，今时谓之魂车也。〕备物象平生，长旌谁为旆？〔《礼记》曰：孔子为明器者，备物而不可用。《周礼》曰：大丧供铭旌。〕悲风徽行轨，倾云结流蔼。〔《尔雅》曰：徽，止也，或作鼓。轨，车也。结，犹积也。《文字集略》曰：霭，云雨状也。蔼与霭古字同。〕振策指灵丘，驾言从此逝。〔秦嘉诗曰：振策陟长衢。曹植《感节赋》曰：岂吾乡之足顾，恋祖宗之灵丘。《毛诗》曰：驾言出游。〕

【挽歌诗(五言)】

※陶渊明

荒草何茫茫，白杨亦萧萧。〔古诗曰：四顾何茫茫，东风摇百草。又曰：白杨何萧萧，松柏夹广路。《楚辞》曰：风飒飒兮木萧萧。〕严霜九月中，送我出远郊。〔《楚辞》曰：冬又申之以严霜，《尔雅》曰：邑外曰郊。〕四面无人居，高坟正嶕峣。〔《字林》曰：嶕峣，高貌也。〕马为仰天鸣，风为自萧条。〔蔡琰诗曰：马为立踟蹰。《汉书》息夫躬《绝命辞》曰：秋风为我吟。〕幽室一已闭，千年不复朝。千年不复朝，贤达无奈何。向来相送人，各已归其家。亲戚或馀悲，他人亦已歌。死去何所道，讬体同山阿。

◎杂歌

【歌一首(并序·七言)】

※荆轲〔《史记》曰：荆轲，卫人，其先齐人。徙於卫，卫人谓之庆卿。之燕，燕人谓之荆卿。荆卿好读书击剑。〕

燕太子丹使荆轲刺秦王，丹祖送於易水上。〔崔寔《四民月令》曰：祖，道神，祀以求道路之福。〕高渐离击筑，〔邓展《汉书注》曰：筑音竹。应劭曰：状似琴而大，头安弦，以竹击之，故名曰筑也。〕荆轲歌，宋如意和之曰：风萧萧兮易水寒，壮士一去兮不复还！

【歌一首(并序·七言)】

※汉高祖

高祖还，过沛，留。置酒沛宫，悉召故人、父老子弟佐酒。〔应劭《汉书注》曰：助行酒也。〕发沛中儿得百二十人，教之歌。酒酣，〔应劭《汉书注》曰：酣，洽也。〕上击筑自歌曰：大风起兮云飞扬，威加海内兮归故乡，安得猛士兮守四方！〔风起云飞，以喻群凶竞逐，而天下乱也。威加四海，言已静也，夫安不忘危，故思猛士以镇之。〕

【扶风歌(五言)】

〔《集》云：《扶风歌》九首，然以两韵为一首，今此合之，盖误。〕

※刘越石

朝发广莫门，莫宿丹水山。〔《晋宫阁名》曰：洛阳城广莫门北向。《汉书》曰：高都县莞谷，丹水所出也。莞音管。〕左手弯繁弱，右手挥龙渊。〔《左氏传》曰：卫子鱼曰：分鲁公以封父之繁弱。杜预曰：封父，古诸侯也。繁弱，大弓名也。《战国策》曰：苏秦说韩曰：韩之剑戟，龙渊太阿，皆陆断马牛，水击鸿雁。〕顾瞻望宫阙，俯仰御飞轩。〔郑玄《毛诗笺》曰：回首曰顾。〕据鞍长叹息，泪下如流泉，系马长松下，发鞍高岳头。烈烈悲风起，泠泠涧水流，挥手长相谢，哽咽不能言。〔晋灼《汉书注》曰：以辞相告曰谢。哽咽，已见上文。〕浮云为我结，归鸟为我旋。〔《汉书》息夫躬《绝命辞》曰：秋风为我吟，浮云为我阴。〕去家日已远，安知存与亡。〔古诗曰：相去日已远。韦弘嗣《秋风篇》曰：辞亲向长路，安知存与亡。〕慷慨穷林中，抱膝独摧藏。〔《琴操》王昭君歌曰：离宫绝旷身摧藏。〕麋鹿游我前，猿猴戏我侧。资粮既乏尽，薇蕨安可食？〔《史记》曰：伯夷叔齐隐於首阳山，采薇而食之。〕揽辔命徒侣，吟啸绝岩中。〔《楚辞》曰：揽騑辔而下节。李陵书曰：吟啸成群。〕君子道微矣，夫子故有穷。〔《周易》曰：君子道消。《穀梁传》曰：叔姬归于纪，其不言逆。何也？逆之道微矣。《论语》曰：夫子在陈绝粮，子路愠见曰：君子亦有穷乎？子曰：君子固穷，小人穷斯滥矣。〕惟昔李骞期，寄在匈奴庭。忠信反获罪，汉武不见明。〔李陵降匈奴，已见《恨赋》。《周易》曰：归妹愆期，迟归有时。王肃曰：愆，过也。骞与愆通也。〕我欲竞此曲，此曲悲且长。〔宋子侯歌曰：吾欲竞此曲，此曲愁人肠。〕弃置勿重陈，重陈令心伤。〔魏文帝《杂诗》曰：弃置勿复陈。〕

【中山王孺子妾歌(五言)】

〔《汉书》曰：诏赐中山靖王哙及孺子妾并未央才人歌诗四篇。如淳曰孺子幼少称也，孺子宫人也。〕

※陆韩卿

如姬寝卧内，班婕坐同车。〔《史记》侯嬴谓魏公子毋忌曰：嬴闻晋鄙之兵符，常在魏王卧内，而如姬出入王卧内，力能窃之。《汉书》曰：成帝游於后庭，常欲与班婕妤同辇载。〕洪波陪饮帐，林光宴秦馀。〔《韩诗外传》曰：赵简子与诸大夫饮於洪波之台。《西都宾》曰：视往昔之遗馆，获林光於秦馀。然秦馀汉帝所幸，洪波非魏王所游，疑陆误也。〕岁暮寒飙及，秋水落芙蕖。〔《尔雅》曰：荷，芙蕖也。郭璞曰：别名芙蓉也。〕子瑕矫后驾，安陵泣前鱼。〔《韩子》曰：昔者弥子瑕有宠於卫君，卫国之法，窃驾君车者罪跀。弥子母病，人闻，夜告弥子，弥子矫驾君车，以出於门。君闻，贤之曰：孝哉！为母之故犯跀罪。跀，古刖字也。《说文》曰：矫，擅也。《战国策》曰：魏王与龙阳君共船而钓。龙阳君钓得十馀鱼而弃之，泣下。王曰：有所不安乎？对曰：无。王曰：然则何为涕出？对曰：臣始得鱼甚喜，后得益多而大，欲弃前之所得也。今以臣凶恶，而得拂枕席，今爵至人君，走人於庭，避人於途，四海之内，其美人甚多矣。闻臣之得幸於王，毕褰裳而趍王，臣亦同曩者所得鱼也，亦将弃矣，得无涕出乎？王乃布令曰：敢言美人者族。然泣鱼是龙阳，非安陵，疑陆误也。〕贱妾终已矣，君子定焉如！〔《楚辞》曰：已矣哉。王逸曰：已矣，绝望之辞也。《思玄赋》曰：樛天道其焉如。〕

《文选》　唐·李善注



