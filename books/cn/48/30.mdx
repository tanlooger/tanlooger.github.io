---
---
---
title: 卷三十 诗庚 诗己
---

## 诗庚

◎杂拟上

○拟古诗十二首

※陆士衡

【拟行行重行行】

悠悠行迈远，戚戚忧思深。此思亦何思，思君徽与音。音徽日夜离，缅邈若飞沈。王鲔怀河岫，晨风思北林。〔王鲔，已见《东京赋》。晨风，已见上文。〕游子眇天末，还期不可寻。惊飙褰反信，归云难寄音。〔《楚辞》曰：愿寄言於浮云兮，遇丰隆而不将。〕伫立想万里，沈忧萃我心。揽衣有馀带，循形不盈衿。去去遗情累，安处抚清琴。

【拟今日良宴会】

闲夜命欢友，置酒迎风馆。〔迎风，已见《西京赋》。〕齐僮梁甫吟，秦娥张女弹。〔《南都赋》曰：齐僮唱兮列赵女。蔡邕《琴颂》曰：梁甫悲吟，周公越裳。《琴操》曰：曾子耕泰山之下，天雨雪冻，旬月不得归，思其父母，作梁山歌。应玚《神女赋》曰：夏姬曾不足以供妾御，况秦娥与吴娃。《方言》曰：秦俗，美貌谓之娥。张女弹，已见《笙赋》。〕哀音绕栋宇，遗响入云汉。〔《列子》秦青曰：昔韩娥东之齐，鬻歌假食。既去，而馀响绕梁，三日不绝。又曰：薛谈学讴於秦青。辞归，青饯於郊衢，抚节悲歌，声振林木，响遏行云。张湛曰：三人，薛秦韩之善歌者也。〕四坐咸同志，羽觞不可筭。高谈一何绮？蔚若朝霞烂。〔霞或为华。〕人生无几何，为乐常苦晏。〔秦嘉《答妇诗》曰：忧艰常早至，为乐常苦晚。〕譬彼伺晨鸟，扬声当及旦。〔《尸子》曰：使鸡伺晨。《春秋考异邮》曰：鹤知夜半，鸡应旦明。明与鸣同，古字通。〕曷为恒忧苦，守此贫与贱。〔《列子》曰：卑辱则忧苦。〕

【拟迢迢牵牛星】

昭昭清汉晖，粲粲光天步。〔《晏子春秋》曰：星之昭昭，不如月之暖暖。毛苌《诗传》曰：粲粲，鲜盛也。步，行也。言行止之盛，微步而光耀於天。〕牵牛西北回，织女东南顾。〔《大戴礼·夏小正》曰：七月初昏，织女正东而向。〕华容一何冶，挥手如振素。〔冶或为绮，非也。〕怨彼河无梁，悲此年岁暮。跂彼无良缘，睆焉不得度。〔跂彼，已见上。《毛诗》曰：睆彼牵牛。〕引领望大川，双涕如沾露。

【拟涉江采芙蓉】

上山采琼蕊，穹谷饶芳兰。采采不盈掬，悠悠怀所欢。〔《毛诗》曰：终朝采绿，不盈一掬。〕故乡一何旷，山川阻且难。沈思锺万里，踯躅独吟叹。

【拟青青河畔草】

靡靡江离草，熠燿生河侧。〔江离，已见《子虚赋》。〕皎皎彼姝女，阿那当轩织。粲粲妖容姿，灼灼美颜色。良人游不归，偏栖独只翼。空房来悲风，中夜起叹息。

【拟明月何皎皎】

安寝北堂上，明月入我牖。照之有馀晖，揽之不盈手。〔《淮南子》曰：天地之间，巧历不能举其数。手微惚恍，不能揽其光也。高诱曰：天道广大，手虽能微，其惚恍无形者，不能揽得日月之光也。〕凉风绕曲房，寒蝉鸣高柳。踟蹰感节物，我行永已久。游宦会无成，离思难常守。

【拟兰若生朝阳】

嘉树生朝阳，凝霜封其条。执心守时信，岁寒终不彫。美人何其旷，灼灼在云霄。〔枚乘《乐府诗》曰：美人在云端，天路隔无期。〕隆想弥年月，长啸入飞飙。引领望天末，譬彼向阳翘。

【拟青青陵上柏】

冉冉高陵蘋，习习随风翰。〔《山海经》曰：昆仑之丘，有草名曰薲，如葵。《字书》曰：薲，亦蘋字也。〕人生当几何，譬彼浊水澜。〔言浊水之波易竭也。〕戚戚多滞念，置酒宴所欢。方驾振飞辔，远游入长安。名都一何绮，城阙郁盘桓。〔《史记》曰：公仲谓韩王曰：不如和秦，赂以一名都。〕飞阁缨虹带，曾台冒云冠。〔虹带，已见《吴都赋》。虹或为垂，非也。〕高门罗北阙，甲第椒与兰。〔《西京赋》曰：北阙甲第，当道直启。椒兰，盖取其嘉名，且芬香也。〕侠客控绝景，都人骖玉轩。〔《列子》曰：晋范氏有子曰子华，善养私名，使其侠客以鄙相攻。《魏书》曰：张绣降而复反。上所乘马名绝景，为流矢所中。都人，已见上。《国语》叔向曰：绛之富商，而能金玉其车。〕遨游放情原，慷慨为谁叹。

【拟东城一何高】

西山何其峻，曾曲郁崔嵬。零露弥天坠，蕙叶凭林衰。〔《尚书·五行传》曰：云起於山，弥於天。〕寒暑相因袭，时逝忽如颓。三闾结飞辔，大耋嗟落晖。〔《离骚》引曰：屈原者，为三闾大夫。《离骚》曰：饮余马乎咸池，揔余辔於扶桑。《周易》曰：日昃之离，不鼓缶而歌，则大耋之嗟，凶。〕曷为牵世务，中心若有违。〔《毛诗》曰：行道迟迟，中心有违。〕京洛多妖丽，玉颜侔琼蕤。〔古诗曰：燕赵多佳人，美者颜如玉。〕闲夜抚鸣琴，惠音清且悲。长歌赴促节，哀响逐高徽。一唱万夫叹，再唱梁尘飞。〔《七略》曰：汉兴，鲁人虞公善雅歌，发声，尽动梁上尘。〕思为河曲鸟，双游丰水湄。

【拟西北有高楼】

高楼一何峻，苕苕峻而安。绮窗出尘冥，飞陛蹑云端。〔绮窗飞陛，已见上文。〕佳人抚琴瑟，纤手清且闲。芳气随风结，哀响馥若兰。玉容谁得顾，倾城在一弹。〔玉容倾城，并已见上。〕伫立望日昃，踯躅再三叹。不怨伫立久，但原歌者欢。思驾归鸿羽，比翼双飞翰。

【拟庭中有奇树】

欢友兰时往，苕苕匿音徽。虞渊引绝景，四节逝若飞。〔虞渊，已见上文。〕芳草久已茂，佳人竟不归。踯躅遵林渚，惠风入我怀。感物恋所欢，采此欲贻谁。

【拟明月皎夜光】

岁暮凉风发，昊天肃明明。招摇西北指，天汉东南倾。〔《吕氏春秋》曰：季秋之月，招摇指戌。《大戴礼·夏小正》曰：七月，汉案户。汉，天汉也。汉案户者，直户也。李陵诗曰：招摇西北驰，天汉东南流。〕朗月照闲房，蟋蟀吟户庭。翻翻归雁集，嘒嘒寒蝉鸣。〔归雁，已见《鹪鹩赋》。嘒嘒，已见《秋兴赋》。寒蝉，已见上文。〕畴昔同宴友，翰飞戾高冥。〔《毛诗》曰：匪鹑匪鸢，翰飞戾天。高冥，已见齐讴行。〕服美改声听，居愉遗旧情。织女无机杼，大梁不架楹。〔言有名无实也。织女，已见上。《尔雅》曰：大梁，昴也。〕

【拟四愁诗一首(七言)】

※张孟阳

我所思兮在营州，欲往从之路阻脩。登崖远望涕泗流，我之怀矣心伤忧。佳人遗我绿绮琴，何以赠之双南金。〔傅玄《琴赋》序曰：齐桓公有鸣琴曰号锺，楚庄有鸣琴曰绕梁。中世，司马相如有绿绮，蔡邕有燋尾，皆名琴也。〕愿因流波超重深，终然莫致增永吟。

【拟古诗一首(五言)】

※陶渊明

日暮天无云，春风扇微和。佳人美清夜，达曙酣且歌。〔《尚书》曰：酣歌于室。〕歌竟长叹息，持此感人多。明明云间月，灼灼叶中花。岂无一时好，不久当如何。

【拟魏太子邺中集诗八首(五言　并序)】

※谢灵运

建安末，余时在邺宫，朝游夕宴，究欢愉之极。天下良辰美景，赏心乐事，四者难并。今昆弟友朋，二三诸彦，共尽之矣。古来此娱，书籍未见。何者？楚襄王时有宋玉唐景，梁孝王时有邹枚严马。游者美矣，而其主不文。〔《汉书》曰：梁孝王来朝，从游说之士，齐人邹阳、淮阴枚乘、吴庄忌夫子之徒。司马相如见而悦之，客游梁。〕汉武帝徐乐诸才，〔徐乐，已见《别赋》。〕备应对之能，而雄猜多忌，岂获晤言之適？〔晤言，已见上文。〕不诬方将，庶必贤於今日尔。岁月如流，零落将尽，撰文怀人，感往增怆。〔魏文帝与吴质书曰：撰其遗文，却为一集。〕其辞曰：

△魏太子

百川赴巨海，众星环北辰。〔百川北辰，已见上文。〕照灼烂霄汉，遥裔起长津。天地中横溃，家王拯生民。〔横溃，以水喻乱也。家王，谓魏太祖也。陈思行《女哀辞》曰：家王征蜀汉。司马相如《难蜀文》曰：拯生民於沈溺。《说文》曰：出溺为拯。〕区宇既涤荡，群英必来臻。〔《东京赋》曰：区寓乂宁。谢承《后汉书》曰：黄向对策，为群英之表。〕忝此钦贤性，由来常怀仁。况值众君子，倾心隆日新。论物靡浮说，析理实敷陈。〔《庄子》曰：判天地之美，析万物之理。〕罗缕岂阙辞，窈窕究天人。〔王延寿《王孙赋》曰：羌难得而罗缕。罗或为覼。天人，已见应吉甫《华林园诗》。〕澄觞满金罍，连榻设华茵。急弦动飞听，清歌拂梁尘。〔侯瑾《筝赋》曰：急弦促柱，变词改曲。《抱朴子》曰：瓠巴操琴，翔禽为之下听。梁尘，已见陆机《拟东城一何高诗》。〕何言相遇易，此欢信可珍。

△王粲

家本秦川，贵公子孙，遭乱流寓，自伤情多。

幽厉昔崩乱，桓灵今板荡。〔幽厉，周二王也。桓灵，后汉二帝也，已见上。《毛诗》曰：上帝版版。郑玄曰：版，反也，反先王之道也。《毛诗》曰：荡荡上帝。郑玄曰：荡荡，法度废坏之貌。〕伊洛既燎烟，函崤没无像。〔曹子建《送应氏诗》曰：洛阳何寂寞，宫室尽烧焚。王粲《七哀诗》曰：西京乱无像。〕整装辞秦川，秣马赴楚壤。〔王粲《七哀诗》曰：复弃中国去，远身適荆蛮。魏明帝《自惜薄祜行》曰：出身秦川，爰居伊洛。〕沮漳自可美，客心非外奖。〔沮漳，已见《登楼赋》。《小雅》曰：奖，劝也。〕常叹诗人言，式微何由往。〔式微，已见曹子建情诗。〕上宰奉皇灵，侯伯咸宗长。〔上宰，魏太祖也。枣道彦《杂诗》曰：天子命上宰。〕云骑乱汉南，纪郢皆扫荡。〔王肃《格虎赋》曰：羽骑云布，兰车星陈。《汉书》曰：郢，楚别邑。纪，见下文。〕排雾属盛明，披云对清朗。〔盛明清朗，喻太祖也。王隐《晋书》曰：乐广为尚书令，卫瓘见而奇之，命诸子造焉，曰：每见此人，莹然若开云雾之睹青天。阮瑀谢太祖笺曰：一得披玄云。望白日，唯力是视，敢有二心？〕庆泰欲重叠，公子特先赏。〔公子，谓曹植也。〕不谓息肩原，一旦值明两。〔息肩，已见《东京赋》。明两，谓文帝也。明两，已见谢宣远《张子房诗》。〕并载游邺京，方舟汎河广。〔魏文帝《与吴质书》曰：同乘并载，以游后园。〕绸缪清宴娱，寂寥梁栋响。〔陆机集有《皇太子清宴诗》：梁栋响，则歌声绕也。已见陆机《拟今日良宴会诗》。〕既作长夜饮，岂顾乘日养。〔《史记》曰：纣为长夜之饮。乘日，已见上。《广雅》曰：养，乐也。〕

△陈琳

袁本初书记之士，故述丧乱事多。

皇汉逢屯邅，天下遭氛慝。〔《西都宾》曰：皇汉之初经营也。屯如邅如，已见上。〕董氏沦关西，袁家拥河北。〔董卓、袁绍，并已见上文。〕单民易周章，窘身就羁勒。岂意事乖己，永怀恋故国。相公实勤王，信能定蝥贼。〔相公，魏太祖也。王仲宣《从军戎诗》曰：相公征关右。勤王，已见《西征赋》。《左氏传》王使富辛如晋曰：诸侯用宁，蝥贼远屏。晋之力也。杜预曰：蝥贼，喻灾害也。食根曰蝥，食节曰贼。〕复睹东都辉，重见汉朝则。〔已见谢玄晖《始出尚书省诗》。〕馀生幸已多，矧乃值明德。爱客不告疲，饮宴遗景刻。〔曹子建《公宴诗》曰：公子敬爱客，终宴不知疲。刻，漏刻也。〕夜听极星阑，朝游穷曛黑。〔《毛诗》曰：子兴视夜，明星有烂。曛，已见上。〕哀哇动梁埃，急觞荡幽默。〔《法言》曰：哇则郑。李轨曰：哇，邪也。梁尘，已见上。张敏《神女赋》曰：既澹泊於幽默，杨觉寐而中惊。〕且尽一日娱，莫知古来惑。〔范晔《后汉书》曰：杨秉尝从容言曰：我有三不惑，酒色财也。〕

△徐幹

少无宦情，有箕颍之心事，故仕世多素辞。〔《国语》桓公问於史伯曰：王室多故，余惧及焉。〕

伊昔家临淄，提携弄齐瑟。〔临淄，已见《魏都赋》。〕置酒饮胶东，淹留憩高密。〔《汉书》胶东国，故齐，高帝别为国。又曰：高密国，故齐，宣帝更为高密国。〕此欢谓可终，外物始难毕。〔《庄子》曰：外物不可必，故龙逢比干僇焉。〕摇荡箕濮情，穷年迫忧栗。〔箕山，许由所隐也。濮，濮水，庄周所钓也。《庄子》季彻曰：摇荡人心。又曰：忧栗乎庙堂之上。〕末涂幸休明，栖集建薄质。已免负薪苦，仍游椒兰室。〔《礼记》曰：君使士射，不能则辞以疾。言曰：某有负薪之忧。《大戴礼》曰：与君子游，苾乎如入兰芷之室。久而不闻，则与之化矣。陆机诗曰：甲第椒与兰。〕清论事究万，美话信非一。〔曹植《四言诗》曰：高谈虚论，问彼道原。话，已见《秋兴赋》。〕行觞奏悲歌，永夜系白日。〔魏文帝《与吴质书》曰：白日既匿，继以朗月。〕华屋非蓬居，时髦岂余匹。〔华屋，已见陆韩卿《赠顾希叔诗》。髦士，已见上文。〕中饮顾昔心，怅焉若有失。〔《说苑》曰：晋灵公欲杀赵宣孟，而饮之酒，宣孟知之，中饮而出。《淮南子》曰：怅然有丧。《汉书》曰：戴良见黄宪，及归，罔然若有失。〕

△刘桢

卓荦偏人，而文最有气，所得颇经奇。〔潘勖《玄达赋》曰：匪偏人之自韪，诉诸衷於来哲。〕

贫居晏里闬，少小长东平。〔《汉书》泰山郡有东平县。《音义》曰：泰山郡属兖州。〕河兖当冲要，沦飘薄许京。〔谢承《后汉书》李燮曰：凉州，天下要冲。〕广川无逆流，招纳厕群英。〔《管子》曰：善为君者，宜法江海。江海不逆细流，故为百谷长。群英，已见《拟太子诗》。〕北渡黎阳津，南登纪郢城。〔《汉书·音义》臣瓒曰：黎阳在魏郡。伏滔北征记曰：黎阳，津名也。杜预《左氏传注》曰：楚国，今南郡江陵县北纪南城也。〕既览古今事，颇识治乱情。欢友相解达，敷奏究平生。〔解达，言相谈说而进达也。《方言》曰：解，说也。〕矧荷明哲顾，知深觉命轻。〔王逸《晋书》孔坦《表》曰：士死知遇，恩令命轻。〕朝游牛羊下，暮坐括揭鸣。〔《毛诗》曰：鸡栖于桀，日之夕矣，牛羊下括。毛苌曰：鸡栖於杙为桀。括，至也。桀与揭音义同。〕终岁非一日，传卮弄新声。辰事既难谐，欢原如今并。唯羡肃肃翰，缤纷戾高冥。

△应玚

汝颍之士，流离世故，颇有飘薄之叹。

嗷嗷云中雁，举翮自委羽。〔《毛诗》曰：鸿雁于飞，哀鸣嗷嗷。《淮南子》曰：烛龙，在雁门北，笰于委羽之山，不见日。高诱曰：笰，至也。委羽，北方山名也。〕求凉弱水湄，违寒长沙渚。〔成公绥《雁赋》曰：滨弱水之阴岸。弱水，已见上。《列子》曰：禽兽之智，违寒就温。《汉书》曰：长沙国，属荆州，然则彭蠡之所在。〕顾我梁川时，缓步集颍许。〔《汉书》曰：汝南颍川许，皆魏分也。魏徙大梁，故魏一号为梁。〕一旦逢世难，沦薄恒羁旅。天下昔未定，讬身早得所。官度厕一卒，乌林预艰阻。〔《魏志》曰：公还军官渡，袁绍进临官渡，公斩淳于琼等，绍众大溃。《汉书·音义》文颖曰：於荥阳下，引河东为鸿沟，即今官渡水也。盛弘之《荆州记》曰：薄沂县沿江一百里，南岸名赤壁。周瑜黄盖，此乘大舰上，破魏武兵於乌林。乌林赤壁，其东西一百六十里。〕晚节值众贤，会同庇天宇。列坐荫华榱，金樽盈清醑。〔马融《樗蒲赋》曰：坐华榱之高殿。临激水之清流。金樽、清醑，并已见上。〕始奏延露曲，继以阑夕语。〔延露，已见上。〕调笑辄酬答，嘲谑无惭沮。倾躯无遗虑，在心良已叙。

△阮瑀

管书记之任，有优渥之言。

河洲多沙尘，风悲黄云起。〔繁钦《述行赋》曰：芒芒河滨，实多沙尘。古诗曰：白杨多悲风。《淮南子》曰：黄泉之埃，上为黄云。〕金羁相驰逐，联翩何穷已。〔《说文》曰：羁，马络头也。〕庆云惠优渥，微薄攀多士。〔庆云，喻太祖也。王逸《楚辞注》曰：庆云，喻尊显也。〕念昔渤海时，南皮戏清沚。〔《汉书》：渤海郡南皮县。魏文帝《与吴质书》曰：每念昔日南皮之游，诚不可忘。〕今复河曲游，鸣葭泛兰汜。〔魏文帝《与吴质书》曰：时驾而游，北遵河曲，从者鸣笳以启路，文学讬乘於后车。〕躧步陵丹梯，并坐侍君子。〔躧步并坐，并已见上。丹梯，丹墀也。〕妍谈既愉心，哀弄信睦耳。〔魏文帝《与吴质书》曰：高谈娱心，哀筝顺耳。〕倾酤系芳醑，酌言岂终始。〔《毛诗》曰：君子有酒，酌言尝之。〕自从食萍来，唯见今日美。〔《毛诗》曰：呦呦鹿鸣，食野之苹。毛苌曰：苹，萍也。〕

△平原侯植

公子不及世事，但美遨游，然颇有忧生之嗟。

朝游登凤阁，日暮集华沼。倾柯引弱枝，攀条摘蕙草。徙倚穷骋望，目极尽所讨。〔《楚辞》曰：白蘋兮骋望。又曰：目极千里。〕西顾太行山，北眺邯郸道。〔太行，已见上。《汉书》曰：文帝指慎夫人新丰道曰：此走邯郸道也。〕平衢脩且直，白杨信褭褭。〔褭褭，风摇木貌。〕副君命饮宴，欢娱写怀抱。〔副君，谓文帝也。《汉书》疏广曰：太子，国储副君也。〕良游匪昼夜，岂云晚与早。众宾悉精妙，清辞洒兰藻。哀音下回鹄，馀哇彻清昊。〔下回鹄，谓师旷也。彻清昊，谓秦青也。并已见上文。〕中山不知醉，饮德方觉饱。〔中山有美酒，已见《魏都赋》。《毛诗》曰：既醉以酒，既饱以德。〕原以黄发期，养生念将老。〔《左氏传》隐公曰：使营菟裘，吾将老焉。菟音涂。〕

《文选》　唐·李善注






## 诗己


◎杂诗下

【时兴(五言)】

※卢子谅〔谌〕

亹亹圆象运，悠悠方仪廓。〔《楚辞》曰：岁亹亹而过中。《曾子》曰：天道曰圆，地道曰方。在天成象，故曰圆象。天地曰两仪，故曰方仪也。贾逵《国语注》曰：悠悠，长也。《尔雅》曰：廓，大也。〕忽忽岁云暮，游原采萧藿。〔《楚辞》曰：岁忽忽而遒尽。《毛诗》曰：岁聿云暮，采萧获菽。毛苌曰：云言也。又曰：萧，蒿也。菽，藿也。〕北逾芒与河，南临伊与洛。〔芒，山名也。河及伊洛，皆水名。〕凝霜霑蔓草，悲风振林薄。〔《楚辞》曰：激凝霜之纷纷。又曰：哀江介之悲风。〕摵摵芳叶零，蕊蕊芬华落。〔摵，已见《射雉赋》。《字书》曰：蕊，垂也。〕下泉激冽清，旷野增辽索。〔《毛诗》曰：冽彼下泉。毛苌曰：冽，寒也。司马彪《庄子注》注曰：流急曰激。《毛诗》曰：率彼旷野。毛苌曰：旷，空也。〕登高眺遐荒，极望无崖崿。〔《文字集略》曰：崿，崖也。〕形变随时化，神感因物作。〔《庄子》曰：形变而有生。又曰：一龙一蛇，与时俱化。《尔雅》曰：感，动也。《庄子》曰：万物并作，吾以观其复。王弼曰：作，生长也。子曰：以虚静观其反覆者也。〕澹乎至人心，恬然存玄漠。〔言己澹乎同彼至人，意存玄漠而已。《庄子》曰：澹而静乎，莫而清乎！王逸《楚辞注》曰：憺，安也。憺与澹同。《庄子》曰：不离於真，谓之至人。又曰：至人之用心若镜。《淮南子》曰：恬然则纵之。《广雅》曰：恬，静也。张华《励志诗》曰：大猷玄漠。《广雅》曰：玄，道也。又曰：漠，泊也。《说文》曰：泊，无也。〕

【杂诗二首】

※陶渊明

结庐在人境，而无车马喧。〔结，犹构也。〕问君何能尔？心远也自偏。〔郑玄《礼记注》曰：尔，助语也。《琴赋》曰：体清心远邈难极。〕采菊东篱下，悠然望南山。山气日夕佳，飞鸟相与还。〔《管子》曰：夫鸟之飞，必还山集谷也。〕此还有真意，欲辩已忘言。〔《楚辞》曰：狐死必首丘，夫人孰能反其真情。王逸注曰：真，本心也。《庄子》曰：言者所以在意也，得意而忘言。〕

秋菊有佳色，裛露掇其英。〔《文字集略》曰：裛，坌衣香也。然露坌花亦谓之裛也。毛苌《诗传》曰：掇，拾也。〕汎此忘忧物，远我达世情。〔《毛诗》曰：微我无酒，以遨以游。毛苌曰：非我无酒，可以忘忧也。潘岳《秋菊赋》曰：汎流英於清醴，似浮萍之随波。《缠子》董无心曰：无心，鄙人也，不识世情。〕一觞虽独进，杯尽壶自倾。日入群动息，归鸟趋林鸣。〔《庄子》善卷曰：余日出而作，日入而息。《尸子》曰：昼动而夜息，天之道也。杜育诗曰：临下览群动。曹子建《赠白马王彪诗》曰：归鸟赴乔林。〕啸嗷东轩下，聊复得此生。〔郭璞《游仙诗》曰：啸嗷遗俗，罗得此生。刘瓛《易注》曰：自无出有曰生。生，得性之始也。〕

【咏贫士诗(五言)】

※陶渊明

万族各有讬，孤云独无依。〔孤云，喻贫士也。陆机《鳖赋》曰：揔美恶而兼融，播万族乎一区。《楚辞》曰：怜浮云之相佯。王逸《注》曰：相佯，无依据之貌也。〕暧暧虚中灭，何时见馀辉。〔王逸《楚辞注》曰：暧暧，昏昧貌。陆机《拟古诗》曰：照之有馀辉。〕朝霞开宿雾，众鸟相与飞。〔喻众人也。〕迟迟出林翮，未夕复来归。〔亦喻贫士。〕量力守故辙，岂不寒与饥。〔《左氏传》晋荀吴曰：量力而行。又向戌曰：饥寒之不恤，谁能恤楚也。〕知音苟不存，已矣何所悲！〔古诗曰：不惜歌者苦，但伤知音稀。《楚辞》曰：已矣，国无人兮莫我知。〕

【读《山海经》诗(五言)】

※陶渊明

孟夏草木长，绕屋树扶疏。〔《上林赋》曰：垂条扶疏。〕众鸟欣有讬，吾亦爱吾庐。既耕亦已种，且还读我书。穷巷隔深辙，颇回故人车。〔《汉书》曰：张负随陈平至其家，乃负郭穷巷，以席为门，门外多长者车辙。《韩诗外传》楚狂接舆妻曰：门外车辙何其深？〕欢言酌春酒，擿我园中蔬。〔张协《归旧赋》曰：苦辞既接，欢言乃周。《毛诗》曰：为此春酒。〕微雨从东来，好风与之俱。〔《闲居赋》曰：微雨新晴。〕汎览周王传，流观山海图。〔周王传，《穆天子传》也。《山海图》，《山海经》也。〕俯仰终宇宙，不乐复何如。〔《庄子》老聃曰：其疾也。俯仰之间，再抚四海之外。又善卷曰：余立於宇宙之中。《毛诗》曰：既见君子，云何不乐。〕

【七月七日夜咏牛女(五言)】

〔《齐谐记》曰：桂杨城武丁有仙道，常在人间，忽谓其弟曰：七月七日织女渡河诸仙悉还宫，吾向以被召不得停，与尔别矣。弟问织女何事渡河，兄何当还，答曰：织女暂诣牵牛，吾去后，三千年当还耳。明旦，失武丁所在。世人至今犹云七月七日织女嫁牵牛。〕

※谢惠连

落日隐櫩朓楹，升月照帘栊。〔《毛诗》曰：如月之升。《说文》曰：栊，房室之疏也。〕团团满叶露，析析振条风。〔《毛诗》曰：野有蔓草，零露团兮。《楚辞》曰：秋风兮萧萧，舒芳兮振条。〕蹀足循广除，瞬目矖曾穹。〔《吕氏春秋》曰：惠盎见宋康王，康王蹀足謦欬。《声类》曰：蹀，蹑也。《登楼赋》曰：循阶除而下降。《说文》曰：除，殿阶也。又曰：瞬，开阖目也。《苍颉篇》曰：矖，索视之貌也。穹，天也。〕云汉有灵匹，弥年阙相从。〔《毛诗》曰：倬彼云汉。曹植《九咏注》曰：牛女为夫妇，七月七日得一会同也。毛苌《诗传》曰：弥，终也。〕遐川阻昵爱，脩渚旷清容。〔曹植《九咏注》曰：织女牵牛之星，各处河之旁。《尔雅》曰：昵，近也。孙炎曰：亲之近也。《苍颉篇》曰：旷，疏旷也。〕弄杼不成藻，耸辔骛前踪。〔古诗曰：纤纤擢素手，札札弄机杼。终日不成章，泣涕零如雨。王逸《楚辞注》曰：踪，轨也。〕昔离秋已两，今聚夕无双。〔昔离迄今会，而秋已两。今聚便别，故夕无双也。〕倾河易回斡，款颜难久悰。〔倾河，天汉也。陆机《拟古诗》曰：天汉东南倾。边让《章华台赋》曰：天河既回，欢乐未终。如淳《汉书注》曰：斡，转也。《字林》曰：款，诚也。意有所欲。《广雅》曰：悰，乐也。〕沃若灵驾旋，寂寥云幄空。〔《毛诗》曰：我马维骆，六辔沃若。陆机《云赋》曰：藻帟高舒，长帷虹绕。〕留情顾华寝，遥心逐奔龙。〔龙，仙者所驾，故遥心以逐之。《庄子》曰：神人，承云气，御飞龙也。〕沈吟为尔感，情深意弥重。〔古诗曰：驰情整中带，沈吟聊踯躅。郑玄《毛诗笺》曰：尔，汝也。《广雅》曰：感，伤也。郑玄《仪礼注》曰：弥，尽也。〕

【捣衣(五言)】

※谢惠连

衡纪无淹度，晷运倏如催。〔《汉书》曰：用昏建者杓，夜半建者衡。晋灼曰：衡斗之中央也。《尔雅》曰：星纪，斗牵牛也。《汉书·音义》曰：二十八舍，列在四方。日月行焉，起於星纪也。《说文》曰：晷日景也。《周易》曰：日月运行。〕白露滋园菊，秋风落庭槐。肃肃莎鸡羽，烈烈寒螀啼。〔《毛诗》曰：六月莎鸡振羽，一名促织，一名络纬，一名蟋蟀。《论衡》曰：夏末寒，蜻蛚鸣，将感阴气也。许慎《淮南子注》曰：寒螀，蝉属也。〕夕阴结空幕，霄月皓中闺。美人戒裳服，端饰相招携。〔《楚辞》曰：美人皓齿嫮以姱。《左氏传》曰：招携以礼。何休《公羊传注》曰：携，提将也。〕簪玉出北房，鸣金步南阶。〔《魏台访议》曰：以玉为笄也。古曰笄，今曰簪。繁钦《定情诗》曰：何以致拳拳，绾臂双金环。〕朓高砧响发，楹长杵声哀。〔郭璞曰：砧，木质也。然此砧为捣帛之质也。《文字集略》曰：砧，杵之质也。《尔雅》曰：砧谓之虔。〕微芳起两袖，轻汗染双题。〔《说文》曰：题，额也。〕纨素既已成，君子行未归。〔君子，谓夫也。《毛诗》曰：未见君子。〕裁用笥中刀，缝为万里衣。〔古诗曰：相去万馀里。〕盈箧自余手，幽缄侯君开。〔《说文》曰：箧，笥也。又曰：缄，束箧也。〕腰带准畴昔，不知今是非。〔《左氏传》羊斟曰：畴昔之羊子为政。〕

南楼中望所迟客〔五言　谢灵运《游名山志》曰：始宁又北转一汀。七里，直指舍下园南门楼，自南楼百许步，对横山。〕

※谢灵运

杳杳日西颓，漫漫长路迫。〔《楚辞》云：日杳杳以西颓，路长远而窘迫。王逸《注》曰：言道路长远，不得复还，忧心迫窘，无所舒志也。〕登楼为谁思，临江迟来客。〔《楚辞》曰：吹参差兮谁思。迟，犹思也。〕与我别所期，期在三五夕。〔陆机《赠冯文罴诗》曰：问子别所期，耀灵缘扶木。三五，谓十五日也。《礼记》曰：月者，三五而盈也。〕圆景早已满，佳人犹未適。〔曹子建赠徐幹诗曰：圆景光未满，众星粲已繁。魏文帝《秋胡行》曰：朝与佳人期，日夕殊不来。杜预《左氏传注》曰：適，归也。〕即事怨睽携，感物方凄戚。〔即事，即此离别之意也。《列子》：周之尹氏有老役夫，昼则呻呼即事，夜则昏惫而熟寐。《周易》曰：睽，乖也。贾逵《国语注》曰：携，离也。古诗曰：感物怀所思。郑玄《论语注》曰：方，常也。〕孟夏非长夜，晦明如岁隔。〔《楚辞》曰：望孟夏之短夜，何晦明兮若岁。〕瑶华未堪折，兰苕已屡摘。〔《楚辞》曰：折疏麻兮瑶华，将以遗乎离居。又曰：被石兰兮带杜衡，折芳馨兮遗所思。〕路阻莫赠问，云何慰离析。〔《楚辞》曰：媒绝路阻，言不可结而赠也。毛苌《诗传》曰：问，遗也。又曰：慰，安也。杜育《金谷诗》曰：既而慨尔，感此离析。〕搔首访行人，引领冀良觌。〔《毛诗》曰：爱而不见，搔首踟蹰。《尔雅》曰：觌，见也。良觌，谓见良人也。〕

【田南树园激流植援一首(五言)】

※谢灵运

樵隐俱在山，由来事不同。〔臧荣绪《晋书》曰：何琦曰：胡孔明有言，隐者在山，樵者亦在山。在山则同，所以在山则异，岂不信乎？〕不同非一事，养痾亦园中。〔高彪《与马融书》曰：公今养痾慠士。《说文》曰：痾，病也。〕中园屏氛杂，清旷招远风。〔范晔《后汉书》，仲长统曰：欲卜居清旷，以乐其志。广雅曰：旷，远也。〕卜室倚北阜，启扉面南江。〔《西都赋》曰：临峻路而启扉。〕激涧代汲井，插槿当列墉。群木既罗户，众山亦对窗。靡迤趋下田，迢递瞰高峰。〔《西京赋》曰：澶漫靡迤。〕寡欲不期劳，即事罕人功。〔《老子》曰：少私寡欲。即事，即此营室之事也。已见上文。〕唯开蒋生迳，永怀求羊踪。〔《三辅决录》曰：蒋诩，字元卿，隐於杜陵，舍中三迳，惟羊仲、求仲从之游。二仲皆挫廉逃名。毛苌《诗传》曰：怀，思也。〕赏心不可忘，妙善冀能同。〔《庄子》曰：颜成子游谓东郭子綦曰：自吾闻子之言也，八年而不知死生，九年大妙。郭象曰：妙善同，故无往而不冥也。〕

【斋中读书一首(五言)】〔永嘉郡斋也。〕

※谢灵运

昔余游京华，未尝废丘壑。〔郭璞《游仙诗》曰：京华游侠窟。《汉书·班嗣书》曰：夫严子者，渔钓於一壑，万物不干其志。栖迟於一丘，天下不易其乐也。〕矧乃归山川，心迹双寂漠。〔《尔雅》曰：矧，况也。《楚辞》曰：野寂漠兮无人。〕虚馆绝诤讼，空庭来鸟雀。〔张衡四愁诗序曰：诤讼息。《鬻子》曰：禹治天下，朝廷之间，可以罗雀也。〕卧疾丰暇豫，翰墨时间作。〔《国语》优施曰：我教暇豫之事君幸之。韦昭曰：暇，闲也。豫，乐也。《归田赋》曰：挥翰墨以奋藻。《两都赋序》曰：时时间作。〕怀抱观古今，寝食展戏谑。〔《文赋》曰：观古今於须臾。《毛诗》曰：善戏谑兮，不为虐兮。〕既笑沮溺苦，又哂子云阁。执戟亦以疲，耕稼岂云乐。〔《论语》曰：长沮桀溺耦而耕。《汉书》曰：王莽既以符命自立。即位之后，欲绝其源，以神前事，而甄丰子寻，刘歆子棻复献之，莽诛丰父子，投棻四裔，辞所连及，便收不请。时杨雄校书天禄阁上，理狱使者来，欲收雄，雄恐不能自免，乃从阁上自投，几死。京师为之语曰：惟寂惟漠，自投于阁。潘安仁《夏侯湛诔》曰：执戟疲杨。〕万事难并欢，达生幸可讬。〔《庄子》曰：达生之情者傀。司马彪曰：傀，大也。情在无，故曰大。傀音瑰。〕

【石门新营所住四面高山回溪石濑脩竹茂林诗(五言)】

※谢灵运

跻险筑幽居，披云卧石门。〔《方言》曰：跻，登也。《论衡》曰：幽居静处，恬澹自守。《庄子》曰：云者，风起北方，一西一东，孰居无事，而披拂是。〕苔滑谁能步，葛弱岂可扪。〔《游天台山赋》曰：践莓苔之滑石。又曰：援葛藟之飞茎。毛苌《诗传》曰：扪，持也。〕袅袅秋风过，萋萋春草繁。〔《楚辞》曰：袅袅兮秋风。王逸《注》曰：袅袅，风摇木貌也。《楚辞》曰：春草生兮萋萋。〕美人游不还，佳期何由敦。〔《楚辞》曰：望美人兮未来。又曰：与佳期兮夕张。《方言》曰：敦，信也。〕芳尘凝瑶席，清醑满金樽。〔庾阐《杨都赋》曰：结芳尘於绮疏。《楚辞》曰：瑶席兮玉瑱。《毛诗》曰：饮此醑矣。《埤苍》曰：滑，美貌也。曹子建《乐府诗》曰：金樽玉杯，不能使薄酒更厚。〕洞庭空波澜，桂枝徒攀翻。〔《楚辞》曰：洞庭波兮木叶下。又曰：攀桂枝兮聊淹留。〕结念属霄汉，孤景莫与谖。〔言所思念，邈若霄汉。孤影独处，莫与忘忧。蔡琰诗曰：茕茕对孤影，怛咤糜肝肺。毛苌《诗传》曰：谖，忘也。张翰诗曰：单形依孤影。〕俯濯石下潭，仰看条上猿。早闻夕飙急，晚见朝日暾。〔《楚辞》曰：暾将出兮东方。王逸《注》曰：始出，其形暾暾而盛大也。〕崖倾光难留，林深响易奔。感往虑有复，理来情无存。〔言悲感已往，而夭寿纷错，故虑有回复；妙理若来，而物我俱丧，故情无所存。往，谓適彼可悲之境也。〕庶持乘日车，得以慰营魂。〔《庄子》牧马童子谓黄帝曰：有长者教予曰：若乘日之车，而游襄城之野。郭象曰：日出而游，日入而息也。车或为居。《楚辞》曰：载营魂而升霞。锺会《老子注》曰：经护为营也。〕匪为众人说，冀与智者论。〔司马迁书曰：可为智者说，难为俗人言。〕

【杂诗(五言)】

※王景玄〔沈约《宋书》曰：王微，字景玄。少好学，无不通览。年十六，举秀才。除南平王铄右军咨议，微素无宦情，并陈疾不就。江湛举为吏部郎中。〕

思妇临高台，长想凭华轩。〔陆机《为顾彦先赠妇诗》曰：东南有思妇。《舞赋》曰：远思长想。《登楼赋》曰：凭轩槛以遥望。潘岳《为贾谧赠陆机诗》曰：珥笔华轩。韦昭《汉书注》曰：轩，槛上板也。〕弄弦不成曲，哀歌送苦言。〔左太冲《咏史诗》曰：哀歌和渐离。张平子书曰：酸者不能不苦於言也。〕箕帚留江介，良人处雁门。〔箕帚，妇人所执也。《国语》曰：吴王夫差伐越，越王勾践乃命诸稽郢行成於吴。曰：勾践请盟，一介適女执箕帚，以备姓於王宫。《说文》曰：箕，簸也。帚，粪也。《楚辞》曰：哀江介之悲风。《孟子》曰：齐人一妻一妾而处室者，其良人出，必厌酒肉。刘渠曰：妇人称夫曰良人。《汉书》有雁门郡。〕讵忆无衣苦，但知狐白温。〔曹植《赠丁仪诗》曰：狐白足御冬，焉念无衣客。〕曰闇牛羊下，野雀满空园。〔《毛诗》曰：日之夕矣，羊牛下来。《古猛虎》行曰：日暮不从野雀栖。〕孟冬寒风起，东壁正中昏。〔《礼记》曰：仲冬之月，昏东壁中。〕朱火独照人，抱景自愁怨。〔古诗曰：朱火然其中。《楚辞》曰：廓抱景而独倚。〕谁知心曲，乱所思不可论。〔《毛诗》曰：乱我心曲。古诗曰：所思在远道。〕

【数诗(五言)】

※鲍明远

一身仕关西，家族满山东。〔《家语》孔子曰：恭敬忠信，四者可以正国，岂特一身。《汉书》王卫尉曰：萧何守关中，摇足则关西非陛下所有。又曰：高帝问群臣，群臣皆山东人也。〕二年从车驾，斋祭甘泉宫。〔《汉书》曰：元延二年，行幸甘泉，赋曰：正月，从上甘泉。蔡邕《独断》曰：不敢指斥天子，故但言车驾。《汉书》曰：武帝作甘泉宫，中为台置祭具，以致天神也。〕三朝国庆毕，休沐还旧邦。〔《汉书》谷永上书曰：食於三朝之会。《周礼》曰：国有福事，即庆贺之。《汉书》曰：张安世休沐未尝出。王粲《赠蔡子笃诗》曰：戾旧邦也。〕四牡曜长路，轻盖若飞鸿。〔《毛诗》曰：驾彼四牡。石崇《还京诗》曰：迅风翼华盖，飘摇若鸿飞。〕五侯相饯送，高会集新丰。〔《汉书》曰：成帝悉封舅王谭、王立、王根、王逢、王商时为列侯，五人同日封，故世谓之五侯。又曰：汉王置酒高会。《三辅旧事》曰：太上皇思慕乡里，高祖徙丰沛商人，立为新丰也。〕六乐陈广坐，组帐扬春风。〔《周礼》曰：凡六乐者，文之以五声。郑玄曰：此固所以存六代之乐。《史记》侯嬴曰：公子自迎嬴群众广坐之中。嵇康《赠秀才诗》曰：组帐高褰。〕七盘起长袖，庭下列歌锺。〔张衡《舞赋》曰：历七盘而屣蹑。七盘，已见陆机《罗敷歌》。《韩子》曰：长袖善舞。《国语》曰：郑伯纳女乐二八。歌锺，已见《魏都赋》。〕八珍盈彫俎，绮肴纷错重。〔《周礼》：食医掌和王八珍之齐。《庄子》曰：祝宗人《说彘》曰：汝奚恶死，吾将加汝肩尻乎彫俎之上。应璩《与公琰书》曰：繁俎绮错，羽爵飞腾。〕九族共瞻迟，寡友仰徽容。〔《尚书》曰：敦叙九族。孔安国曰：九族，高祖玄孙之亲也。张载《送锺参军诗》曰：善见理不拔，阐道播徽容。〕十载学无就，善宦一朝通。〔《汉书》曰：张释之事文帝，十年不得调。又曰：司马安巧善宦，四至九卿。〕

【玩月城西门解中一首(五言)】

※鲍明远

始见西南楼，纤纤如玉钩。〔《西京杂记》公孙乘《月赋》曰：值圆岩而似钩，蔽脩堞如分镜。王逸《楚辞注》曰：曲琼，玉钩也。〕末映东北墀，娟娟似蛾眉。〔《说文》曰：墀，涂地也。礼，天子赤墀。《上林赋》曰：长眉连娟。《毛诗》曰：螓首蛾眉。〕蛾眉蔽珠栊，玉钩隔琐窗。〔珠栊，以珠饰疏也。琐窗，窗为琐文也。范晔《后汉书》曰：梁冀第舍、窗牖皆有绮疏青琐也。〕三五二八时，千里与君同。〔二八，十六日也。《释名》曰：望，满之名。月大十六日，月小十五日。《淮南子》曰：道德之论，譬如日月。驰骛千里，不能改其处。〕夜移衡汉落，徘徊帷户中。〔衡，斗中央也。汉，天汉也。已见上文。曹植《七哀诗》曰：明月照高楼，流光正徘徊。〕归华先委露，别叶早辞风。〔言归华先委，为露所堕。别叶早辞，为风所陨。华落向本，故曰归本。叶下离枝，故云别叶。王逸《楚辞注》曰：委，弃也。翼氏风角曰：木落归本，水流归末。〕客游厌苦辛，仕子倦飘尘。〔陆机《答张士然诗》曰：飘飖冒风尘。〕休浣自公日，宴慰及私辰。〔《礼记》曰：晏子澣衣以朝。《字林》曰：醧，私宴饮也。《方言》曰：慰，居也。〕蜀琴抽白雪，郢曲发阳春。〔相如工琴而处蜀，故曰蜀琴。客歌郢中，故称郢曲也。宋玉《笛赋》曰：师旷将为白雪之曲也。又《对问》曰：客有歌於郢中者，其为阳春白雪，国中属而和者不过数人。〕肴乾酒未缺，金壶启夕沦。〔肴虽乾而酒未止。金壶之漏，已启夕波。杜预《左氏传注》曰：肴乾而不食。《尔雅》曰：小波为沦。陆机《漏赋》曰：伏阴虫以承波，吞恒流其如揖。〕回轩驻轻盖，留酌待情人。

【始出尚书省一首(五言)】

※谢玄晖〔萧子显《齐书》曰：眺兼尚书殿中郎。高宗辅政，以朓为谘议，领记室，高宗，明帝也。〕

惟昔逢休明，十载朝云陛。〔休明，谓齐武皇帝也。《左氏传》曰：王孙满曰：德之休明。萧子显《齐书》曰：朓解褐豫章王行参军，然王故朝也。左思《七牧》曰：开甲第之广袤，建云陛之嵯峨。〕既通金闺籍，复酌琼筵醴。〔金闺，即金门也。《解嘲》曰：历金门，上玉堂。应劭《汉书注》曰：籍者，为二尺竹牒，记其年纪名字物色，悬之宫门，案省相应，乃得入也。袁宏《夜酣赋》曰：开金扉，坐琼筵。《汉书》楚元王敬礼穆生等。穆生不嗜酒，王每置酒，常为穆生设醴也。〕宸景厌照临，昏风沦继体。〔宸，北辰。以喻帝位也。厌照临，谓武帝崩也。继体，谓郁林王昭业也。萧子显《齐书》曰：郁林王，文惠太子长子，　武帝崩，王即位。《毛诗》曰：明明上天，照临下土。《尚书》曰：远耆德，比顽童。时谓乱风。广雅曰：昏，乱也。又曰：沦，没也。《公羊传》曰：继文王之体，守文王之法度。〕纷虹乱朝日，浊河秽清济。〔《汉书》息夫躬《绝命辞》曰：虹霓燿兮日微。张晏曰：虹蜺，邪阴之气也。而有照耀以蔽日月，方谗言流行，忠良浸微也。《战国策》张仪说秦王曰：清济浊河，足以为阻。孔安国尚书注曰：济水入河，并流十数里，清浊异色，混为一流。亦喻谗邪之秽忠正也。〕防口犹宽政，餐荼更如荠。〔言防众口，实由宽政。虽遇餐荼之苦，更同如荠之甘。时明帝辅政，故曰宽也。《国语》召公谏厉王曰：防人之口，甚於防川。《左氏传》陈公子完谓齐侯曰：臣幸若获宥，及於宽政，君之惠也。仲长子昌言曰：有军兴之大役焉，有凶荒之杀用焉。如此，则清脩絜皎之士，固当食荼盬胆，枕籍菁棘。《毛诗》曰：谁为荼苦，其甘如荠。〕英衮畅人谋，文明固天启。〔英衮，谓明帝也。初为尚书令，故曰英衮。萧子显《齐书》曰：明帝以太后令，废郁林王及海陵王而即帝位。《周礼》曰：三公自衮冕而下。《汉书·音义》曰：畅，通也。《周易》曰：人谋鬼谋，百姓与能。又曰：见龙在田，天下文明。《左氏传》曰：晋侯赐毕万魏。卜偃曰：以是始赏，天启之矣。〕青精翼紫轪，黄旗映朱邸。〔《春秋元命苞》曰：殷纣之时，五星聚房。房者，苍神之精，周据而兴。然青即苍也。齐，木德，故苍精翼之。孔安国《尚书传》曰：翼，辅也。《方言》曰：韩楚之间，轮谓之轪。天子之车，以紫为盖，故曰紫轪。司马德操《与刘恭嗣书》曰：黄旗紫盖，恒见东南，终成天下者，扬州之君子。《史记》曰：诸侯朝天子，於天子之所立宅舍曰邸。《汉书》曰：代王入代邸，诸王朱户，故曰朱邸。〕还睹司隶章，复见东都礼。〔《东观汉记》曰：更始欲北之雒阳，以上为司隶校尉。三辅官府吏东迎雒阳，见更始诸将过者数十辈，皆冠帻而衣妇人之衣，大为长安所笑。见司隶官属，皆相指视之。极望，老吏或垂涕，粲然复见官府仪体，贤者蚁附也。〕中区咸已泰，轻生谅昭洒。〔《文赋》曰：伫中区以玄览。《说文》曰：洒，涤也。〕趋事辞宫阙，载笔陪旌棨。〔谓出殿中而为记室也。《汉书》曰：朱博夜寝早起，妻希见面，趋事如是。《慎子》曰：趋事之有司，贱也。《礼记》曰：史载笔，士载言。司马彪《续汉书》曰：公以下至二千石骑吏四人，皆带剑棨戟为前行。韦昭《汉书注》曰：棨，戟也。音启。〕邑里向疏芜，寒流自清泚。〔《鹖冠子》曰：士之居邑里。贾逵《国语注》曰：芜，秽也。《说文》曰：泚，清也。〕衰柳尚沈沈，凝露方泥泥。〔沈沈，茂盛之貌也。《毛诗》曰：蓼彼萧斯，零露泥泥。《广雅》曰：方，正也。毛苌曰：泥泥，沾濡也。〕零落悲友朋，欢虞宴兄弟。〔孔融《与曹操书》曰：海内知识，零落殆尽。虞与娱通。《毛诗序》曰：常棣，燕兄弟也。〕既秉丹石心，宁流素丝涕。〔丹石，言不移也。《吕氏春秋》曰：石可破而不可夺其坚，丹可磨而不可夺其赤。《韩子》曰：上下相德，守道者皆怀金石之心，素丝随染涕，墨子所悲也。《淮南子》曰：墨子见练丝而泣之，为其可以黄可以黑。高诱曰：闵其化也。曹颜远《感时诗》曰：素丝与路歧。〕乘此终萧散，垂竿深涧底。〔孙惠《龟赋》曰：汎舟於清泠之渊，垂竿於岩涧之下。如淳《汉书注》曰：乘，因也。〕

【直中书省一首(五言)】〔萧子显《齐书》曰：眺转中书郎。〕

※谢玄晖

紫殿肃阴阴，彤庭赫弘敞。〔紫殿，紫宫也。《汉书·成纪》曰：神光降集紫殿。《庄子》曰：至阴肃肃，至阳赫赫。《西都宾》曰：玉阶彤庭。《西京赋》曰：赫昈々以弘敞。〕风动万年枝，日华承露掌。〔《晋宫阙名》曰：华林园有万年树十四株。《汉书》曰：日华曜宣明。又曰：武帝作柏梁铜柱承露盘仙人掌也。〕玲珑结绮钱，深沈映朱网。〔晋灼《甘泉赋注》曰：玲珑，明见貌也。《东宫旧事》曰：窗有四面，绫绮连钱。《楚辞》曰：网户朱缀刻方连。王逸注曰：网，绮文缕也。缀，缘也。网与罔同而义异也。〕红药当阶翻，苍苔依砌上。〔《淮南子》曰：穷谷之污，生以苍苔〕兹言翔凤池，鸣珮多清响。〔《晋中兴书》曰：荀勖徙中书监为尚书令，人贺之，乃发恚云：夺我凤凰池，卿诸人何贺我邪？《礼记》曰：君子行则鸣佩玉。〕信美非吾室，中园思偃仰。〔《登楼赋》曰：虽信美而非吾土兮。《毛诗》曰：或栖迟偃仰。〕朋情以郁陶，春物方骀荡。〔《尚书》曰：郁陶乎予心，颜厚有忸怩。《庄子》曰：惠施之材，骀荡而不得，逐物不反。司马彪曰：骀荡，犹施散也。〕安得凌风翰，聊恣山泉赏。〔《庄子》曰：鹊巢於高榆之颠。巢折，凌风而起。《毛诗》曰：如飞如翰。郑玄曰：如鸟之飞翰也。〕

【观朝雨一首(五言)】

※谢玄晖

朔风吹飞雨，萧条江上来。既洒百常观，复集九成台。〔张景阳《七命》曰：表以百常之阙。《西京赋》曰：通天眇以竦峙，劲百常而茎擢。薛综曰：台名也。《尔雅》曰：观谓之阙。《吕氏春秋》曰：有蛾氏有二佚女，为九成台，饮食必以鼓。〕空濛如薄雾，散漫似轻埃。平明振衣坐，重门犹未开。〔《楚辞》曰：平明发兮苍梧。《新序》曰：老古振衣而起。《周易》曰：重门击柝。〕耳目暂无扰，怀古信悠哉。〔《东京赋》曰：慨长思而怀古。《毛诗》曰：悠哉悠哉！毛苌曰：悠，思也。〕戢翼希骧首，乘流畏曝〈鱼思〉。〔成公绥《慰情赋》曰：惟潜龙之勿用戢鳞翼以匿影。邹阳上书曰：鲛龙骧首奋翼，则浮云出流。《鵩鸟赋》曰：乘流则逝。《三秦记》曰：河津，一名龙门，两傍有山，水陆不通，龟鱼莫能上。江海大鱼，薄集龙门下，上则为龙，不得上，曝〈鱼思〉水次也。〕动息无兼遂，歧路多徘徊。〔动息，犹出处。言出处之情有疑，譬临歧路而多惑也。《淮南子》曰：杨子见逵路而哭之，谓其可以南可以北。〕方同战胜者，去翦北山莱。〔言隐胜仕也。方，犹将也。《韩子》子夏曰：吾入见先王之义则荣之，出见富贵又荣之，二者战於胸臆，故臞也。今见先王之义战胜，故肥也。《毛诗》曰：南山有台，北山有莱。毛苌曰：莱，草也。〕

【郡内登望一首(五言)】〔萧子显《齐书》曰：朓出为宣城太守。〕

※谢玄晖

借问下车日，匪直望舒圆。〔张景阳诗曰：下车如昨日，望舒四五圆。〕寒城一以眺，平楚正苍然。〔《毛诗》曰：翘翘错薪，言刈其楚。《说文》曰：楚，丛木也。郑玄《毛诗笺》曰：蒹葭在众草之中，苍苍然也。〕山积陵阳阻，溪流春穀泉。〔《江赋》曰：幽涧积阻。沈约《宋书》曰：宣城郡，太康中分丹阳立。陵阳子明得仙於广阳县山。《战国策》曰：饮茹溪之流。《汉书》曰：丹阳郡有春穀县。《水经注》曰：江连春穀县，北又合春穀水。〕威纡距遥甸，巉岩带远天。〔威纡，威夷纡馀，流长之貌也。孔安国《尚书传》曰：距，至也。《广雅》曰：巉嵒，高也。〕切切阴风暮，桑柘起寒烟。怅望心已极，惝怳魂屡迁。〔怅望，已见上文。《楚辞》曰：招惝怳而永怀。〕结发倦为旅，平生早事边。〔《汉书》：霍光结发内侍。《论语》子曰：久要不忘平生之言。〕谁规鼎食盛，宁要狐白鲜。〔《家语》曰：子路南游於楚，列鼎而食。《晏子春秋》曰：景公被狐白之裘，坐於堂侧。〕方弃汝南诺，言税辽东田。〔《续汉书》曰：汝南太守南阳宗资，任用范滂，时人谣曰：汝南太守范孟博，南阳宗资主画诺。《魏志》曰：管宁闻公孙度令行海外，遂至于辽东。皇甫谧《高士传》曰：人或牛暴宁田者，宁为牵牛著凉处，自饮食也。〕

【和伏武昌登孙权故城一首(五言)】

〔徐勉《伏曼容墓志序》曰：曼容为大司马谘议参军，出为武昌太守。〕

※谢玄晖

炎灵遗剑玺，当涂骇龙战。〔炎灵，谓汉也。《典引》曰：蓄炎上之烈精。《汉仪礼志》曰：皇太子即位，中黄门以斩蛇宝剑授。《异苑》曰：晋惠帝元康三年，武库火，烧汉高斩白蛇剑。《吴书》曰：初，黄门张让等作乱。劫天子出奔，尚玺投井中。《春秋保乾图》曰：汉以魏徵，当涂在世，名行四方。《献帝纪》太史丞许芝奏故白马令李云上事曰：许昌气见於当涂高者，魏也。象魏者，两观阙是也。当道而高大者，魏也，当代汉。《周易》曰：龙战于野，其血玄黄。〕圣期缺中壤，霸功兴寓县。〔《论衡》曰：孟子云：五百年有王者兴。五百年者，以为天出圣期也。桓谭陈便宜曰：所谓霸功者，法度明正，百官脩治，威令流行者也。《苍颉篇》曰：宇，边也。《说文》曰：寓，籀文宇字也。〕鹊起登吴山，凤翔陵楚甸。〔《庄子》曰：鹊上城之垝，巢於高榆之颠，城坏巢折，陵风而起。故君子之居时也，得时则义行，失时则鹊起。司马彪曰：垝最高危限之处也。起，飞也。《东都赋》曰：龙飞白水，凤翔参墟。孙氏初基武昌，后都建邺，故云吴山楚甸也。〕衿带穷岩险，帷帟尽谋选。〔《西京赋》曰：岩险周固，衿带易守。《汉书》高祖曰：运筹策於帷帐之中。《左氏传》蒍启疆曰：赵成中行吴，皆诸侯之选也。郑玄《毛诗笺》曰：选者，谓於伦等之中最上也。〕北拒溺骖镳，西龛收组练。〔北拒，谓御曹操。西龛，谓败刘备也。《春秋感精符》曰：强杰并侵，战兵雷合，龙门溺骖。宋均曰：龙门，鲁地名也。时齐与宋郑战败相杀，血溺骖马。《尚书序》曰：西伯戡黎。孔安国曰：戡，胜也。龛与戡音义同。《左氏传》曰：组甲三百，被练三千。马融曰：组甲，以组为甲。被练，为甲里也。〕江海既无波，俯仰流英盼。〔《礼斗威仪》曰：其君乘木而玉，其政象平，则江海不扬波。《好色赋》曰：窃视盼。〕裘冕类禋郊，卜揆崇离殿。〔《周礼》曰：王祀昊天上帝，则服大裘而冕，祀五帝亦如之。又曰：兆五帝於四郊，四类亦如之。孔安国《尚书传》曰：类，事类也。又曰：精意以享曰禋。《毛诗》曰：卜云其吉，终然允臧。毛苌曰：凡建国必卜之。《毛诗》曰：揆之以日，作为楚室。毛苌曰：揆，度也。度日出日入以知西东，视定北准极以正南北。毛苌《诗传》曰：崇，立也。《西都赋》曰：外则离殿别寝。〕钓台临讲阅，樊山开广宴。〔《吴志》曰：孙权於武昌临钓台饮酒，大欢。《国语》虢文公曰：一时讲武。《公羊传》曰：大阅者何？简车马也。《水经》曰：武昌郡治城南有袁山，即樊山也。北背大江，江上有钓台。颜延年《释奠诗》曰：即宫广宴。〕文物共葳蕤，声明且葱茜。〔《左氏传》臧哀伯曰：夫德。俭而有度。文物以纪之，声明以发之。〕三光厌分景，书轨欲同荐。〔三国名臣颂曰：三光参分，宇宙暂隔。《礼记》子曰：今天下车同轨，书同文。杜预《左氏传注》曰：荐，献也。〕参差世祀忽，寂漠市朝变。〔《魏都赋》曰：非有期乎世祀。忽，谓忽忽然而去也。《古出夏北门行》曰：市朝易人，子载墓平。〕舞馆识馀基，歌梁想遗转。〔《芜城赋》曰：歌堂舞阁之基。《西征赋》曰：賝陛殿之馀基，歌有绕梁，故曰歌梁。《淮南子》曰：秦楚燕赵之歌也，异转而皆乐。高诱曰：转，音声也。〕故林衰木平，荒池秋草遍。雄图怅若兹，茂宰深遐睠。〔茂宰，谓伏武昌也。言孙氏雄图，怅然如此，伏氏感之而深远睠。〕幽客滞江皋，从赏乖缨弁。〔幽客，朓自谓也。言从赏而乖缨弁游也。《楚辞》曰：朝驰骋兮江皋。王逸《注》曰：泽曲曰皋。〕清卮阻献酬，良书限闻见。〔良书，谓伏诗也。郑玄《礼记注》曰：卮，酒器也。《毛诗》曰：献酬交错。《墨子》曰：墨子献书惠王，王受而读之曰：良书也。〕幸籍芳音多，承风采馀绚。〔《楚辞》曰：闻赤松之清尘，原承风之遗则。马融《论语注》曰：绚，文貌也。〕于役倘有期，鄂渚同游衍。〔《毛诗》曰：君子于役，不知其期。《楚辞》曰：乘鄂渚而反顾兮。王逸《注》曰：鄂渚，地名也。《毛诗》曰：昊天曰旦，及尔游衍。毛苌曰：游，行也。衍，溢也。郑玄曰：常与汝入往，游溢相从也。〕

【和王著作八公山一首(五言)】

〔《淮南子》曰：淮南王安养士数千人，中有高才八人。苏非、李上、左吴、陈由、伍被、雷被、毛被、晋昌为八公。《神仙传》曰：雷被诬告安谋反，人告公曰：安可以去矣。乃与登山，即日升天。八公与安所践石上之马迹存焉。〕

※谢玄晖

二别阻汉坻，双崤望河澳。〔《左氏传》曰：吴子伐楚，子常乃济汉而阵，自小别至于大别。淆有二陵，已见《西征赋》。《尔雅》曰：小沚曰泜。又曰：澳，隈也。〕兹岭复巑岏，分区奠淮服。〔《字林》曰：巑岏，锐山也。潘岳《赠陆机诗》曰：区域以分。孔安国《尚书传》曰：奠，定也。〕东限琅邪台，西距孟诸陆。〔《山海经》曰：琅邪台在渤海间琅邪之东。孔安国《尚书传》曰：距，至也。《周礼》曰：正东曰青州，其薮曰孟诸。《尔雅》曰：宋有孟诸。郭璞曰：今在梁国濉阳县东北。然孟诸泽在八公山东，而云西距者，谓泽西距山，以避上文耳，谓山在泽东是也。〕仟眠起杂树，檀栾荫脩竹。〔《楚辞》曰：远望兮仟眠。枚乘《兔园赋》曰：脩竹檀栾夹池水。〕日隐涧凝空，云聚岫如複。出没眺楼雉，远近送春目。〔王肃《家语注》曰：高丈长曰堵，三堵曰雉。《吕氏春秋》曰：客出，田骈送之以目。〕戎州昔乱华，素景沦伊穀。〔乱华，谓苻坚也。《左氏传》曰：卫侯登城以望，见戎州。公曰：我姬姓也。何戎之有焉！又孔子曰：裔不谋夏，夷不乱华。素景，谓晋也。干宝《搜神记》曰：金者，晋之行也。《汉书》曰：穀水出穀阳谷，东北入洛也。伊水，已见上文。〕阽危赖宗衮，微管寄明牧。〔宗衮，谢安也。明牧，谢玄也。《晋中兴书》曰：时盗贼强盛，浸寇无已，朝议求文武良将，可以镇北方者，卫将军谢安曰：唯兄子玄可堪此任。於是拜建武将军兖州刺史，领广陵相，监江北诸军事。《汉书》贾谊上书曰：安有天下阽危者若是。臣瓒曰：临危曰阽。或曰：阽，屋檐也。《论语》子曰：微管仲，吾其被发左衽矣。〕长蛇固能翦，奔鲸自此曝。〔八公山，谢玄败苻坚之处也。长蛇，喻融；奔鲸，喻坚也。《群谢录》曰：玄领徐州，苻坚倾国大出，玄为前锋，射伤苻坚，阵杀苻融。《左氏传》：申苞胥如秦乞师，曰：吴为封豕长蛇，以荐食上国。又楚子曰：古者明王伐不敬，取其鲸鲵而封，以为大戮。杜预曰：鲸鲵，大鱼名，以喻不义之人，吞食小国也。〕道峻芳尘流，业遥年运倏。〔陆机《大暮赋》曰：播芳尘之馥馥。《庄子》老聃曰：予年运而往矣，将何以戒我乎？〕平生仰令图，吁嗟命不淑。〔平生，眺自谓也。《左氏传》汝叔齐曰：君子能知其过，必有令图。令图，天赞也。薛君《韩诗章句》曰：吁嗟，叹辞也。《毛诗》曰：子之不淑。杨泉《五湖赋》曰：底功定绩，盖寓令图。不淑，已见嵇康《幽愤诗》。〕浩荡别亲知，连翩戒征轴。〔《楚辞》曰：志浩荡而伤怀。《思玄赋》曰：缤连翩兮纷暗暖。〕再远馆娃宫，两去河阳谷。〔《方言》曰：吴有馆娃之宫。石崇《思归引》序曰：肥遯於河阳别业。〕风烟四时犯，霜雨朝夜沐。〔曹植《亟出行》曰：蒙雾犯风尘。《淮南子》曰：禹沐淫雨，栉疾风。高诱曰：以雨为沐浴也。以疾风为梳篦也。《魏书》公令曰：沐浴霜露，二十馀年。〕春秀良已凋，秋场庶能筑。〔《孙子》曰：秋霜被，不凋其秀。《毛诗》曰：九月筑场圃。〕

【和徐都曹一首(五言)】〔《集》云：和徐都曹勉昧旦出新渚。〕

※谢玄晖

宛洛佳遨游，春色满皇州。〔古诗曰：驱车策驽马，游戏宛与洛。鲍昭《结客少年场》曰：表里望皇州。〕结轸青郊路，迥瞰苍江流。〔《楚辞》曰：结余轸於西山。《周礼》曰：东方谓之青。《蜀都赋》曰：列绮疏以瞰江。〕日华川上动，风光草际浮。〔日华，已见上文。《楚辞》曰：光风转蕙汎崇兰。王逸《注》曰：光风，谓日出而风，草木有光色也。〕桃李成蹊迳，桑榆阴道周。〔班固《汉书》赞曰：谚曰：桃李不言，下自成蹊。《楚辞》曰：鸣鸠栖於桑榆。《毛诗》曰：有杕之杜，生于道周。毛苌曰：周，曲也。〕东都已俶载，言归望绿畴。〔《毛诗》曰：以我覃耜，俶载南亩。毛苌曰：覃，利也。王肃曰：俶，始也。载，事也。言用我之利，始事於南亩也。《毛诗》曰：言旋言归。贾逵《国语注》曰：一井为畴。〕

【和王主簿怨情一首(五言)】〔《集》云：王主簿，名季哲。〕

※谢玄晖

掖庭聘绝国，长门失欢宴。〔《汉书·元纪》曰：赐单于待诏掖庭王廧为阏氏。应劭曰：名廧，小字昭君。娶女曰聘，据单于而言也。《琴道》雍门周曰：一赴绝国。掖庭，王昭君所居也。长门，陈皇后所居也。《南都赋》曰：接欢宴於日夜。〕相逢咏麋芜，辞宠悲班扇。〔古《乐府诗》曰：上山采蘪芜，下山逢故夫。班婕妤《怨诗》曰：新制齐纨素，鲜絜如霜雪。裁为合欢扇，团团似明月。〕花丛乱数蝶，风帘入双燕。徒使春带赊，坐惜红妆变。〔赊，缓也。〕生平一顾重，宿昔千金贱。〔郑玄《毛诗笺》曰：顾，回首也。《列女传》曰：楚成郑子瞀者，楚成王之夫人也。初，成王登台，子瞀不顾，王曰：顾吾，与女千金。子瞀遂行不顾。曹植诗曰：一顾千金重，何必珠玉钱。阮籍《咏怀诗》曰：宿昔同衾裳。〕故人心尚尔，故人心不见。〔古乐府曰：相去万馀里，故人心尚尔。郑玄《毛诗笺》曰：尚，犹也。《字书》曰：尔，词也。〕

【和谢宣城一首(五言)】〔《集》云：谢宣城眺卧疾。〕

※沈休文

王乔飞凫舄，东方金马门。从宦非宦侣，避世不避喧。〔范晔《后汉书》曰：王乔者，河东人也，显宗时为叶令。乔有神术。每月朔望，自县诣台朝。帝怪其来数而不见车骑，密令太史伺望之。言其临至，辄有双凫东南飞来。於是伺凫至，举罗张之，但得一双舄焉。乃诏尚方诊视，则四年中所赐尚书官属履也。《史记》曰：武帝时，齐人有东方生，名朔，时坐席中，酒酣，据地歌曰：陆沈於俗，避世金马门。〕揆余发皇鉴，短翮屡飞翻。〔《楚辞》曰：皇鉴揆予于初度。丁仪《周成王论》曰：振短翮与鸾凤并翔。〕晨趋朝建礼，晚沐卧郊园。〔《汉书·典职》曰：尚书郎昼夜更直於建礼门内。沐，休沐也。〕宾至下尘榻，忧来命绿樽。〔谢承《后汉书》曰：徐稚，字孺子，豫章人。屡辟公府不起。时陈蕃为太守，以礼请署功曹。稚不免之，既谒而退。蕃在郡不接宾，唯稚来特设一榻，去则悬之。应休琏《与曹长思书》曰：红尘蔽於机榻。傅玄杂诗曰：机榻委尘埃。《汉书》东方朔曰：臣闻销忧者莫若酒也。〕昔贤侔时雨，今守馥兰荪。〔《字林》曰：侔，齐等也。《孟子》曰：君子之所以教者五，有如时雨化之者今守，即眺也。潘正叔《赠河阳诗》曰：流声馥秋兰。王逸《楚辞注》曰：荪，香草名也。〕神交疲梦寐，路远隔思存。〔《列子》曰：梦有六候，此六者皆魂神所交也。《庄子》曰：子綦曰：其寐也魂交，其觉也形开。《说文》曰：交，会也。《毛诗》曰：虽则如云，匪我思存。〕牵拙谬东汜，浮惰及西昆。〔《梁书》曰：隆昌中，约出为东阳太守。明帝即位，徵为五兵尚书，以日之皂晏，喻年之少老也。牵拙，牵率庸拙也。东汜，谓汤谷，日之所出也。浮惰，浮名惰懈也。西昆，谓崦嵫，日之所入也。〕顾循良菲薄，何以俪玙璠。〔郑玄《毛诗笺》曰：顾，念也。《楚辞》曰：质菲薄而无由。马融《论语注》曰：菲，薄也。《广雅》曰：俪，偶也。《左氏传》曰：季平子卒，阳虎将以玙璠敛。杜预曰：玙璠，美玉也。〕将随渤澥去，刷羽汎清源。〔《解嘲》曰：若江湖之雀，渤澥之鸟。《吴都赋》曰：刷荡漪澜。《说文》曰：刷，刮也。刘公幹诗曰：方塘含清源。〕

【应王中丞思远咏月一首(五言)】〔萧子显《齐书》曰：王思远为御史中丞。〕

※沈休文

月华临静夜，夜静灭氛埃。〔魏明帝诗曰：静夜不能寐。《楚辞》曰：辟氛埃而清凉。〕方晖竟户入，圆影隙中来。〔《淮南子》曰：受光於隙，照一隅，受光於户，照室中无遗物，况受光於宇宙乎？《说文》曰：隙，壁际也。〕高楼切思妇，西园游上才。〔曹子建七哀诗曰：明月照高楼，流光正徘徊。上有愁思妇，悲叹有馀哀。魏文帝芙蓉池诗曰：乘辇夜行游，逍遥步西园。丹霞夹明月。华星出云间。〕网轩映珠缀，应门照绿苔。〔《楚辞》曰：网户朱缀，刻方连。下云绿苔，此当为朱缀。今并为珠，疑传写之误。《汉书》曰：班婕妤《自伤赋》曰：潜玄宫兮幽以清，应门闭兮楚闼扃。华殿尘兮玉陛苔，中庭萋兮绿草生。〕洞房殊未晓，清光信悠哉。〔《楚辞》曰：姱容脩态亘洞房。毛苌《诗传》曰：悠，远貌也。〕

【冬节后至丞相第诣世子车中一首(五言)】

〔萧子显《齐书》曰：豫章王嶷，太祖第三子也。薨。赠丞相扬州牧。长子廉，字景蔼，为世子。蔡邕《独断》曰：诸侯適子称世子。〕

※沈休文

廉公失权势，门馆有虚盈。〔《史记》曰：廉颇失势之时，故客尽去。及复为将，又复至。王符《潜夫论》曰：昔魏其之客，流於武安。长平之利，移於冠军。廉颇翟公，再盈再虚。〕贵贱犹如此，况乃曲池平。〔《汉书》曰：下邽翟公为廷尉，宾客亦填门。及废，门外可设雀罗。后为廷尉，客欲往，翟公大署其门曰：一贵一贱，交情乃见。《桓子新论》，雍门周说孟尝君曰：千秋万岁后，高台既已倾，曲池又以平。〕高车尘未灭，珠履故馀声。〔《汉书》曰：于定国父于公闾门坏，父老方共治之。于公谓之曰：少高大闾门，令容驷马高盖。《说文》曰：高车，其盖高，立载之车也。《史记》曰：春申君上客，皆蹑珠履。〕宾阶绿钱满，客位紫苔生。〔《家语》曰：公自阼阶，孔子由宾阶升堂立侍。又曰：醮於客位，加其有成也。崔豹《古今注》曰：空室无人行，则生苔藓。或青或紫，一名绿钱。《礼记》曰：主人就东阶，客就西阶。又曰：殡於客位，祖於庭。〕谁当九原上，郁郁望佳城。〔《礼记》赵文子曰：以从先大夫於九原。郑玄曰：晋卿大夫之墓地在九原。《西京杂记》曰：滕公驾至东都门。马鸣，跼不肯前，皆以前脚跼地。久之，滕公惧，使卒掘马所跼地，入三尺所，得石椁，有铭焉。铭曰：佳城郁郁，三千年，见白日，吁嗟滕公居此室。滕公曰：嗟乎！天也。吾其即安此乎。遂葬焉。《汉书》曰：夏侯婴，号滕公也。〕

【学省愁卧一首(五言)】

〔学省，国学也。《梁书》曰：齐明帝即位，约迁国子祭酒。〕

※沈休文

秋风吹广陌，萧瑟入南闱。〔《广雅》曰：陌，道也。〕愁人掩轩卧，高窗时动扉。〔《楚辞》曰：愁人兮奈何。掩，犹闭也。轩，长廊也。〕虚馆清阴满，神宇暖微微。〔谢灵运斋中诗曰：虚馆绝诤讼。曹植九咏曰：蔓葛滋兮冒神宇。王逸《楚辞注》曰：暖暖，暗昧貌。《南都赋》曰：清庙肃以微微。〕网虫垂户织，夕鸟傍檐飞。〔张景阳《杂诗》曰：蜘蛛网户屋。魏文帝诗曰：蜘蛛绕户牖。〕缨珮空为忝，江海事多违。〔《尔雅》曰：忝，辱也。《庄子》曰：就薮泽，处闲旷，此江海之士，避世之人也。《广雅》曰：违，异也。谓乖异也。〕山中有桂树，岁暮可言归。〔山中有桂树，即攀桂枝而聊淹留也。《韩诗》曰：蟋蟀在堂，岁聿其莫。薛君曰：莫，晚也。言君之年岁已晚也。〕

【咏湖中雁一首(五言)】

※沈休文

白水满春塘，旅雁每回翔。〔刘公幹《杂咏诗》曰：方塘含白水，中有凫与雁。谢灵运《戏马台集诗》曰：旅雁违霜雪。《楚辞》曰：孔雀兮回翔。《穀梁传》曰：掩禽旅。范甯曰：众禽也。〕唼流牵弱藻，敛翮带馀霜。〔《楚辞》曰：凫雁皆唼夫梁藻。应玚《建章台集诗》曰：远行蒙霜雪。〕群浮动轻浪，单汎逐孤光。〔《上林赋》曰：鸿鹔鹄鸨，浮乎其上。〕悬飞竟不下，乱起未成行。〔《吕氏春秋》曰：群鸟翔而不下。《白虎通》曰：雁飞则乃成行。〕刷羽同摇漾，一举还故乡。〔摇漾，飞貌也。《韩诗外传》田饶曰：黄鹄一举千里。乌孙公主歌曰：原为黄鹄兮归故乡。〕

【三月三日率尔成篇一首(五言)】

※沈休文

丽日属元巳，年芳具在斯。〔《南都赋》曰：暮春之禊，元巳之辰。〕开花已匝树，流嘤复满枝。洛阳繁华子，长安轻薄儿。〔阮籍《咏怀诗》曰：昔日繁华子，安陵与龙阳。范晔《后汉书》曰：李宝劝刘嘉且观成败，光武闻，告于邓禹曰：孝孙素谨，当是长安轻薄儿误之耳。嘉字孝孙。〕东出千金堰，西临雁鹜陂。〔杨佺期《洛阳记》曰：千金堰在洛阳城西，去城三十五里。堰上有穀水坞。朱超石《与兄书》曰：千金堤旧堰穀水，魏时更脩，谓之千金坞。《广雅》曰：堰，潜堰也。谓潜筑土以壅水也。一作堨，音竭。堨坞堰三字，义同而音则异也。《汉宫殿疏》曰：长安有雁鹜陂，承昆明下流也。〕游丝映空转，高杨拂地垂。绿帻文照耀，紫燕光陆离。〔《汉书》曰：董偃与母以卖珠为事，随母入馆陶公主家，因留第中。偃谒上，绿帻傅韝。毛苌《诗传》曰：日出照耀。紫燕，已见赭《白马赋》。《楚辞》曰：玉珮兮陆离。〕清晨戏伊水，薄暮宿兰池。〔曹子建《名都篇》曰：清晨复来还。《楚辞》曰：薄暮雷电归何忧。《广雅》曰：薄，至也。《汉书》曰：渭城有兰池宫。〕象筵鸣宝瑟，金瓶汎羽卮。〔《吴都赋》曰：桃笙象簟，韬於筒中。《汉书》曰：莽何罗行触宝瑟。瓶，酒器也。古乐府词曰：金瓶素绠汲寒浆。羽卮，即羽觞也。《楚辞》曰：瑶浆密勺实羽觞。〕宁忆春蚕起，日暮桑欲萎。〔枚乘《兔园赋》曰：桑萎蚕饥，中人望奈何。〕长袂屡以拂，彫胡方自炊。〔《楚辞》曰：长袂拂面善留客。宋玉《讽赋》曰：主人之女，为臣炊彫胡之饭，露葵之羹，来劝臣食。郑玄《毛诗笺》曰：方，且也。〕爱而不可见，宿昔减容仪。〔《毛诗》曰：爱而不见。〕且当忘情去，叹息独何为。〔公孙尼子曰：众人役物而忘情。郭象《论》曰：忘情於无有之域。曹子建《赠白马王诗》曰：太息将何为？〕

《文选》　唐·李善注
