---
---
---
title: 卷二十二 诗乙
---

◎招隐

【招隐诗二首(五言)】

〔《韩子》曰：闲静安居谓之隐。〕

※左太冲〔《杂诗》：左居陆后，而此在前，误也。〕

杖策招隐士，荒涂横古今。〔《鲁连子》曰：连却秦军，平原君欲封之，遂杖策而去。《说文》曰：杖，持也。《方言》曰：木细枝曰策。董仲舒《士不遇赋》曰：惧荒涂之难践。郑玄《周礼注》曰：荒，芜也。郭璞《山海经注》曰：横，塞也。〕岩穴无结构，丘中有鸣琴。〔结构，谓交结构架也。《鲁灵光殿赋》曰：观其结构。《尚书·大传》子夏曰：弟子受书於夫子者，不敢忘。虽退而岩居河济之间，深山之中，作壤室，尚弹琴其中，以歌先王之风，则可以发愤矣。〕白雪停阴冈，丹葩曜阳林。〔《尚书大传》曰：相与观乎南山之阴。高诱《战国策注》曰：山北曰阴。《尔雅》曰：山脊曰冈。郑玄《周礼注》曰：阳木生於山南也。〕石泉漱琼瑶，纤鳞亦浮沉。〔《楚辞》曰：饮石泉兮荫松柏。漱，犹荡也。毛苌《诗传》曰：琼瑶，美玉也。〕非必丝与竹，山水有清音。〔《礼记》曰：丝竹，乐之器也。〕何事待啸歌，灌木自悲吟。〔《毛诗》曰：其啸也歌。又曰：集于灌木。毛苌《诗传》曰：灌，丛也。《南都赋》曰：寡妇悲吟。〕秋菊兼糇粮，幽兰间重襟。〔《楚辞》曰：朝饮木兰之坠露，夕餐秋菊之落英。《毛诗》曰：乃裹糇粮。毛苌曰：糇，食也。《楚辞》曰：纫秋兰以为佩。然兰可为佩，故以间襟也。〕踌躇足力烦，聊欲投吾簪。〔言世务劳促，故足力烦殆也。《韩诗》曰：搔首踌躇。阮嗣宗《奏记》曰：负薪疲病，足力不彊。郑玄《毛诗笺》曰：聊，且略之辞。《苍颉篇》曰：簪，笄也，所以持冠也。〕

经始东山庐，果下自成榛。〔王隐《晋书》曰：左思徙居洛城东，著《经始东山庐诗》。《毛诗》曰：经始灵台。高诱《淮南子注》曰：丛木曰榛，小栗小棘曰榛。〕前有寒泉井，聊可莹心神。〔《周易》曰：井洌寒泉。《广雅》曰：莹，磨也。〕峭茜青葱间，竹柏得其真。〔峭茜，鲜明貌。《孙卿子》曰：桃李茜粲於一时，时至而后杀。至於松柏，经隆冬而不彫，蒙霜雪而不变，可谓得其真矣。〕弱叶栖霜雪，飞荣流馀津。爵服无常玩，好恶有屈伸。〔言爵服之荣，理无常玩，时有好恶，随之屈伸。《管子》曰：将立朝廷者，则爵服不可不贵也。爵服加於不义，则人贱爵服矣。《家语》孔子曰：君子之行己也，可以屈则屈，可以伸则伸。《东征赋》曰：行止屈伸，与时息兮。〕结绶生缠牵，弹冠去埃尘。〔言人出仕非一途，或结绶以生缠牵之忧，或弹冠而去埃尘之累。《汉书》曰：萧育与陈咸、朱博为友，著闻当世，往者有王阳、贡禹，故长安语曰：萧朱结绶，王、贡弹冠。言其相荐达也。《说文》曰：缠，绕也。《淮南子》曰：王乔赤松，去尘埃之间，离群物之纷，可谓养生矣。〕惠连非吾屈，首阳非吾仁。〔《论语》曰：谓柳下惠、少连，降志辱身矣。《史记》曰：伯夷、叔齐，隐於首阳山。《论语》子贡问曰：伯夷、叔齐何人也？子曰：古之贤人也。曰：怨乎？曰：求仁而得仁，又何怨。又子曰：我则异於是，无可无不可。〕相与观所尚，逍遥撰良辰。〔赵岐孟子章句曰：各崇所尚，则义不亏矣。《广雅》曰：尚，高也。谓中心之所高尚也。《庄子》曰：逍遥乎无事之业。《东征赋》曰：撰良辰而将行。〕

◎招隐诗一首五言

※陆士衡

明发心不夷，振衣聊踯躅。〔《毛诗》曰：明发不寐。《楚辞》曰：心蛩蛩而不夷。王逸曰：夷，悦也。《新序》曰：古老振衣而起。杜预《左氏传注》曰：振，整也。《说文》曰：踌躅，住足也。踌与踯同。〕踯躅欲安之，幽人在浚谷。〔《周易》曰：履道坦坦，幽人贞吉。《幽通赋》曰：眷浚谷而勿坠。〕朝采南涧藻，夕息西山足。〔《毛诗》曰：于以采蘋，南涧之滨。于以采藻，于彼行潦。《史记》伯夷叔齐诗曰：登彼西山兮，采其薇。毛苌《诗传》曰：麓，山足也。〕轻条象云构，密叶成翠幄。〔刘公幹诗曰：大夏云构。又《齐都赋》曰：翠幄浮游。杜预《左氏传注》曰：幄，帐也。〕激楚伫兰林，回芳薄秀木。〔《上林赋》曰：激楚结风。《楚辞》曰：游兰皋与蕙林。王逸《楚辞注》曰：薄，附也。《广雅》曰：秀，美也。〕山溜何泠泠，飞泉漱鸣玉。〔枚乘上书曰：泰山之溜穿石。《楚辞》曰：吸飞泉之微液。鸣玉，亦琼瑶也。见上注。〕哀音附灵波，颓响赴曾曲。至乐非有假，安事浇醇朴。〔《庄子》曰：天下有至乐，无有哉？老聃曰：夫得是，至美至乐也。得至美而游乎至乐。之谓至人。又曰：唐虞始为天下氵枭淳散朴。许慎《淮南子注》曰：浇，薄也。氵枭与浇同。〕富贵苟难图，税驾从所欲。〔《论语》子曰：富而可求也，虽执鞭之士，吾亦为之。如不可求，从吾所好。税驾，喻辞荣也。《史记》李斯曰：当今人臣之位，无居上者，可谓富贵极矣，吾未知所税驾也。《方言》曰：舍车曰税。脱与税古字通。〕

【反招隐诗一首(五言)】

※王康琚〔《古今诗英华题》云：晋王康琚，然爵里未详也。〕

小隐隐陵薮，大隐隐朝市。伯夷窜首阳，老聃伏柱史。〔《史记》曰：《老子》，名耳，字聃。《列仙传》曰：李耳，字伯阳，生於殷时，为周柱下史。又曰：武王平殷，伯夷叔、齐耻之，义不食周粟，隐於首阳山。〕昔在太平时，亦有巢居子。〔皇甫谧《逸士传》曰：巢父，尧时隐人。常山居，不营世利。年老，以树为巢，而寝其上，故时人号曰巢父。〕今虽盛明世，能无中林士。〔《解嘲》曰：遭盛明之世。毛苌《诗传》曰：中林，林中也。班固《汉书序》曰：山林之士，往而不能反。〕放神青云外，绝迹穷山里。〔《琴操》曰：许由云：吾志在青云，何乃劣劣为九州伍长乎？《庄子》曰：绝迹易，无行地难。郭象曰：不行，则易也。王隐《晋书》李重奏曰：陈原绝迹穷山，韫椟道艺。〕鹍鸡先晨鸣，哀风迎夜起。〔《楚辞》曰：鹍鸡嘲哳而悲鸣。崔琦《七蠲》曰：再奏致哀风。〕凝霜凋朱颜，寒泉伤玉趾。〔《楚辞》曰：漱凝霜之雰雰。又曰：容则秀稚朱颜。《毛诗》曰：爰有寒泉。《左氏传》楚太宰荐启彊谓鲁侯曰：今君若步玉趾，辱见寡君。〕周才信众人，偏智任诸已。〔以出仕为周才，隐居为偏智。《傅子》曰：君子周才难。《论语》子曰：君子求诸己。〕推分得天和，矫性失至理。〔刘向《列子目录》曰：至於力命篇，一推分命。《庄子》曰：夫明白於天地之德者，此之谓太平大宗，与天和者也。《淮南子》曰：颜回夭死，季由菹於卫，皆迫性命之情，而不得天和者也。《列子》公孙朝曰：矫性命以招名，弗若死矣。又曰：均天下之至理。张湛曰：物事皆均，则理无不至。郭象《庄子注》曰：至理尽於自得。〕归来安所期，与物齐终始。〔庄子有《齐物论》。又曰：万物一齐，孰短孰长？又曰：游乎万物之所始。《孙卿子》曰：生，人之始也。死，人之终也。〕

◎游览

【芙蓉池作一首(五言)】

※魏文帝〔《魏志》曰：文帝讳丕，字子桓，太祖太子也。为五官中郎将。太祖薨，嗣位为丞相魏王，受汉禅，即皇帝位。〕

乘辇夜行游，逍遥步西园。〔《吕氏春秋》曰：乘辇于宫中。毛苌《诗传》曰：乘，升也。〕双渠相溉灌，嘉木绕通川。〔《西京赋》曰：嘉木树庭。《上林赋》曰：通川过於中庭。〕卑枝拂羽盖，修条摩苍天。〔《子虚赋》曰：上拂羽盖。东方朔《七言》曰：折羽翼兮摩苍天。〕惊风扶轮毂，飞鸟翔我前。〔张衡《羽猎赋》曰：风翊翊其扶轮。〕丹霞夹明月，华星出云间。〔《法言》曰：明星皓皓，华藻之力也。〕上天垂光采，五色一何鲜；寿命非松乔，谁能得神仙。〔《列仙传》曰：赤松子者，神农时雨师也。乔，王子乔，即周灵王太子晋也。道人浮丘公，接以上嵩高山。〕遨游快心意，保己终百年。〔《庄子》曰：圣人，其於人也。乐物之通，而保己焉。《养生经》黄帝曰：中寿百年。〕

南州桓公九井作〔五言一首《水经注》曰：淮南郡之于湖县南。所谓姑孰，即南州矣。庚仲《雍江图》曰：姑孰至直渎十里，东通丹阳湖，南有铜山。一名九井山，山有九井，井与江通。何法盛《桓玄录》曰：桓玄，字敬道，出姑孰，大筑府第。〕

※殷仲文〔檀道鸾《晋阳秋》曰：殷仲文，字仲文，陈郡人也。为骠骑行参军，以桓玄之姊夫。玄僣立，用为长史。帝反正，出为东阳太守，愈益愤怒，后照镜，不见其面，数日祸及。〕

四运虽鳞次，理化各有准。〔《庄子》黄帝曰：阴阳四时，运行各得其序。李尤《辟雍赋》曰：攒罗鳞次，《字书》曰：准，平也。〕独有清秋日，能使高兴尽。〔潘安仁有《秋兴赋》。郑玄《周礼注》曰：兴者，讬事於物也。〕景气多明远，风物自凄紧。〔紧，犹实也。言欲成也。〕爽籁警幽律，哀壑叩虚牝。〔言风之疾也。激爽籁而起其幽律，冲哀壑而叩其虚牝也。《尔雅》曰：爽，差也。箫管非一，故言爽焉。《庄子》南郭子綦谓子游曰：汝闻地籁。子游曰：地籁则众窍是已。郭象曰：人籁，箫也。夫箫管参差，宫商异律，故有长短高下万殊之声。郑玄《礼记注》曰：警，起也。孔安国《论语注》曰：叩，击也。《大戴礼》曰：丘陵为牡，谿谷为牝。〕岁寒无早秀，浮荣甘夙殒。〔《尔雅》曰：不荣而实谓之秀。贾逵《国语注》曰：浮，轻也。〕何以标贞脆，薄言寄松菌。〔松贞菌脆也。松菌殊质，故贞脆异性也。《毛诗》曰：薄言采之。毛苌曰：薄，辞也。《论语》子曰：岁寒然后知松柏之后凋。《庄子》曰：朝菌不知晦朔。〕哲匠感萧晨，肃此尘外轸。〔匠，谓桓玄也。萧晨，言秋晨也。言秋晨萧瑟，《邓析子》曰：圣人逍遥一世之间，宰匠万物之形。《广雅》曰：感，伤也。郑玄《礼记注》曰：肃，戒也，《庄子》曰：孔子彷徨尘垢之外，逍遥无为之业。郭象曰：所谓尘垢之外，非伏於山林而已。郑玄《考工记注》曰：轸，舆后横木也。言轸，所以明车也。〕广筵散汎爱，逸爵纡胜引。〔《论语》子曰：汎爱众而亲仁。《说文》曰：纡，屈也。胜引，胜友也。引，犹进也良友所以进己，故通呼曰胜引。〕伊余乐好仁，惑袪吝亦泯。〔《左氏传》曰《族穆子》曰：请立起也。与田苏游，而曰好仁。杜预曰：苏，晋贤人也。苏言韩起好仁也。范晔《后汉书·黄叔度传》陈蕃周举常相谓曰：时月之间，不见黄生则鄙吝之萌，复存乎心。薛君《韩诗章句》曰：袪，去也。《尔雅》曰：泯，尽也。〕猥首阿衡朝，将贻匈奴哂。〔阿衡，喻玄也。言己以凡猥妄首朝端，匈奴闻之，理将见哂。许慎《淮南子注》：猥，犹凡也。《尚书》曰：惟嗣王不惠于阿衡。孔安国曰：阿，倚也。衡，平也。《汉书》曰：车千秋以一言寤意，旬月取宰相。后汉使至匈奴，单于问曰：闻汉新拜丞相，何用得之？使者曰：上书言事故。单于曰：苟如是，汉置丞相，非用贤也。妄一男子上书，即得之矣。《尔雅》曰：贻，遗也。马融《论语注》曰：哂，笑也。〕

【游西池一首(五言)】

※谢叔源〔臧荣绪《晋书》曰：谢混少有美誉，善属文。为尚书左仆射，以党刘毅诛。沈约《宋书》曰：混字叔源。西池，丹阳西池。混思与友朋相与为乐也。〕

悟彼蟋蟀唱，信此劳者歌。〔《声类》曰：悟，心解也。《毛诗》曰：蟋蟀在堂，岁聿云暮。今我不乐，日月其除。《韩诗》曰：伐木废，朋友之道缺，劳者歌其事。诗人伐木，自苦其事，故以为文。〕有来岂不疾，良游常蹉跎。〔陆云《岁暮赋》曰：年有来而弃予，时无算而非我。刘桢黎《阳山赋》曰：良游未厌，白日潜晖。《楚辞》曰：骥垂两耳，中坂蹉跎。〕逍遥越城肆，愿言屡经过。〔《说文》曰：越，度也。郑玄《礼记注》曰：肆，市中陈物处也。《毛诗》曰：原言思子。阮籍《咏怀诗》曰：赵李相经过。〕回阡被陵阙，高台眺飞霞。〔《广雅》曰：被，加也。言加大阜而通城阙也。〕惠风荡繁囿，白云屯曾阿。〔边让《章华台赋》曰：惠风春施。《广雅》曰：屯，聚也。〕景昃鸣禽集，水木湛清华。〔《苍颉篇》曰：湛，水不流也。〕褰裳顺兰沚，徙倚引芳柯。〔《毛诗》曰：褰裳涉溱。郑玄曰：揭衣度溱水也。潘岳《河阳诗》曰：归雁映兰洔。沚与洔同。《楚辞》曰：步徙倚而遥思。〕美人愆岁月，迟暮独如何。〔《楚辞》曰：惟草木之零落兮，恐美人之迟暮。王逸曰：迟，晚也。愆，谓过期也。〕无为牵所思，南荣诫其多。〔《庄子》庚桑楚谓南荣趎曰：全汝形，抱汝生，无使汝思虑营营。趎，处朱切。〕

【泛湖归出楼中玩月一首(五言)】

〔灵运《山居赋》注曰：大小巫湖。〕

※谢惠连

日落泛澄瀛，星罗游轻桡。〔《楚辞》曰：倚沼畦瀛兮遥望博。王逸曰：楚人名池泽中曰瀛。《羽猎赋》曰：涣若天星之罗。《楚辞》曰：荃桡兮兰旌。王逸曰：桡，小楫也。〕憩榭面曲汜，临流对回潮。〔毛苌《诗传》曰：憩，息也。《尔雅》曰：决出复入为汜。《韩诗外传》阿谷之女曰：阿谷之豫，隐曲之汜。〕辍策共骈筵，并坐相招要。〔李弘轨《法言注》曰：骈，并也。〕哀鸿鸣沙渚，悲猿响山椒。〔汉武帝《李夫人赋》曰：释予马於山椒。孟康曰：山椒，山陵名。《广雅》曰：土高四堕曰椒丘。〕亭亭映江月，浏浏出谷飚。〔亭亭，迥貌。王逸《楚辞注》曰：浏，风疾貌。《寡妇赋》曰：风浏浏而夙兴。〕斐斐气幕岫，泫泫露盈条。〔斐斐，轻貌。泫泫，垂貌。〕近瞩袪幽蕴，远视荡諠嚣。〔李奇《汉书注》曰：袪，开散也。王逸《楚辞注》曰：蕴，积也。郑玄《礼记注》曰：闻諠嚣，则人意动作。〕悟言不知罢，从夕至清朝。〔毛诗曰：彼美淑姬，可与晤言。郑玄曰：晤，对也。悟与晤同。〕

【从游京口北固应诏一首(五言)】

〔《水经注》曰：京口，丹徒之西乡也。又曰：京城西北有别岭，入江，三面临水，高数十丈，号曰北固。〕

※谢灵运

玉玺戒诚信，黄屋示崇高。〔言圣人佩玉玺，所以儆戒诚信。居黄屋，所以显示崇高。《邓析子》曰：为之符玺以信之。蔡邕《独断》曰：玺，印也，信也。古者尊卑共之。秦以来天子独以印称玺，又独以玉也。《汉书》曰：纪信乘王车，黄屋左纛。〕事为名教用，道以神理超。〔言上二事，乃为名教之所用。而其至道，实神理而超然也。《文子》曰：圣人所由曰道，所为曰事。《三国名臣颂序》曰：名教束物也。《周易》曰：圣人以神道设教，而天下服。曹植《武帝诔》曰：聪竟神理。《方言》曰：超，远也。〕昔闻汾水游，今见尘外镳。〔《庄子》曰：尧见四子藐姑射之山，汾水之阳。尘外，已见上文。《说文》曰：镳，马衔也。言镳以明马，犹轸以表车。〕鸣笳发春渚，税銮登山椒。〔《魏文帝书》曰：从者鸣笳以启路。税銮，犹税驾也。山椒，已见上文。〕张组眺倒景，列筵瞩归潮。〔《吴都赋》曰：张组帷，构流苏。《游天台山赋》曰：或倒景於重溟。王彪之《游仙诗》曰：远游绝尘雾，轻举观沧溟。蓬莱阴倒景，昆仑罩曾城。并以山临水而影倒，谓之倒景。〕远岩映兰薄，白日丽江皋。〔兰薄，即兰林也。《楚辞》曰：朝骋骛兮，兰薄户树。琼木篱些。然此意微与王逸注异，不可以王义非之。《楚辞》曰：朝骋骛兮江皋。王逸曰：泽曲曰皋。〕原隰荑绿柳，墟囿散红桃。〔《大戴礼·夏小正》曰：正月柳稊。稊者，发孚也，桃则华。荑与稊音义同。《广雅》曰：墟，居也。〕皇心美阳泽，万象咸光昭。〔《庄子》舜谓尧曰：昔者十日并出，万物皆照。司马彪曰：言阳光丽天，则无不鉴。《孝经·钩命决》曰：地以舒形，万物咸载。〕顾已枉维絷，抚志惭场苗。〔郑玄《毛诗笺》曰：顾，念也。《毛诗》曰：皎皎白驹。食我场苗。絷之维之，以永今朝。〕工拙各所宜，终以反林巢。〔《吕氏春秋》曰：至治之世，贤不肖各反其质。若此，则工拙愚智，可得而知矣。巢，已见上文。〕曾是萦旧想，览物奏长谣。〔《毛诗》曰：曾是在位，旧想，谓隐居之志也。《叹逝赋》曰：览前物而怀之。刘琨《答卢谌诗》曰：引领长谣。〕

【晚出西射堂一首(五言)】〔永嘉郡射堂。〕

※谢灵运

步出西城门，遥望城西岑。〔刘公幹《赠徐幹诗》曰：步出北寺门，遥望西苑园。《尔雅》曰：山小而高曰岑。〕连鄣叠巘崿，青翠杳深沉。〔《尔雅》曰：山正，鄣。巘崿，崖之别名。《尔雅》曰：重巘，隒。《文字集略》曰：崿，崖也。王逸《楚辞注》曰：杳，深冥也。〕晓霜枫叶丹，夕曛岚气阴。〔《楚辞》曰：与曛黄而为期。王逸曰：黄昏时也。夏侯湛《山路吟》曰：道逶迤兮岚气清。《埤苍》曰：岚，山风也。〕节往戚不浅，感来念已深。羁雌恋旧侣，迷鸟怀故林。〔《七发》曰：暮则羁雌迷鸟宿焉。毛苌《诗传》曰：怀，思也。〕含情尚劳爱，如何离赏心？〔言鸟含情尚知劳爱，况乎人而离於赏心也。〕抚镜华缁鬓，揽带缓促衿。〔《孙绰子》曰：抚明镜则好丑之貌可见。陆机《东宫诗》曰：柔颜收红藻，玄鬓吐素华。古诗曰：衣带日已缓。〕安排徒空言，幽独赖鸣琴。〔言安排之事，空有斯言。幽独不闷，唯赖鸣琴而已。《庄子》曰：仲尼谓颜回曰：安排而去化，乃入於寥天一。郭象曰：安於推移，而与化俱去。故乃入於寂寥，而与天惟一也。《楚辞》曰：幽独处乎山中。《琴赋》曰：处穷独而不闷者，莫近於音声也。〕

【登池上楼(五言)】〔永嘉郡池上楼。〕

※谢灵运

潜虬媚幽姿，飞鸿响远音。薄霄愧云浮，栖川怍渊沉。〔虬以深潜而保真，鸿以高飞而远害。今己婴俗网，故有愧虬鸿也。《说文》曰：虬，龙有角者。《淮南子》曰：蛟龙水居。又曰：鸟飞於云。《穀梁传》孔子曰：听远音者，闻其疾而不闻其舒。王逸《楚辞注》曰：泊，止也。薄与泊同，古字通。马融《论语注》曰：怍，惭也。〕进德智所拙，退耕力不任。〔《周易》子曰：君子进德修业，欲及时也。《尸子》曰：为令尹而不喜，退耕而不忧，此孙叔敖之德也。〕徇禄反穷海，卧疴对空林。〔赵歧《孟子注》曰：徇，从也。穷海，谓永嘉郡也。《说文》曰：疴，病也。〕倾耳聆波澜，举目眺岖嵚。〔《礼记》曰：倾耳而听之。《广雅》曰：聆，听也。李陵书曰：举目言笑。《洞箫赋》曰：岖嵚岿崎。〕初景革绪风，新阳改故阴。〔《楚辞》曰：款秋冬之绪风。王逸曰：绪，馀也。神农本草曰：春夏为阳，秋冬为阴。〕池塘生春草，园柳变鸣禽。祁祁伤豳歌，萋萋感楚吟。〔《毛诗·豳风》曰：春日迟迟，采蘩祁祁。《楚辞》曰：王孙游兮不归，春草生兮萋萋。〕索居易永久，离群难处心。〔《礼记》子夏曰：吾离群索居，亦已久矣。《诗》曰：我行永久。《穀梁传》曰：郑伯之处心积虑，成於杀也。〕持操岂独古，无闷徵在今。〔《庄子》罔两责影曰：曩子坐，今子起，何其无持操与？《周易》曰：遯世无闷。〕

【游南亭一首(五言)】〔永嘉郡南亭。〕

※谢灵运

时竟夕澄霁，云归日西驰。〔《淮南子》曰：季夏之月，大雨时行。高诱曰：是月有时雨也。《说文》曰：霁，雨止也。曹子建诗曰：朝云不归山，霖雨成川泽。然雨则云出，晴则云归也。〕密林含馀清，远峰隐半规。〔《吕氏春秋》曰：冬不用萐，清有馀也。张载《岁夕诗》曰：白日随天回，曒曒员如规。〕久痗昏垫苦，旅馆眺郊歧。〔毛苌《诗传》曰：痗，病也。《尚书》禹曰：洪水滔天，下民昏垫。孔安国曰：言天下民昏瞀垫溺，皆困水灾也。杜预《左氏传注》曰：旅，客会也。〕泽兰渐被径，芙蓉始发池。〔《楚辞》曰：皋兰被径兮斯路渐。《广雅》曰：渐，稍也。《楚辞》曰：芙蓉始发杂芰荷。王逸曰：芙蓉，莲华也。〕未厌青春好，已睹朱明移。〔《楚辞》曰：青春受谢白日昭。《尔雅》曰：夏为朱明。〕戚戚感物叹，星星白发垂。〔《楚辞》曰：愁郁郁之无快，居戚戚而不解。《古长歌行》曰：感物怀所思。左思《白发赋》曰：星星白发，生於鬓垂。〕药饵情所止，衰疾忽在斯。〔饵药既止，故有衰病。《苍颉篇》曰：饵，食也。〕逝将候秋水，息景偃旧崖。〔《毛诗》曰：逝将去汝。《庄子》罔两问影曰：向也坐而今也起，向也行而今也止。何也影曰：火与日？吾屯也。阴与夜，吾代也。彼，吾所以有待也，而况乎以有待者乎？彼来则我与之来，彼往则我与之往。司马彪曰：屯，聚也。火日明而影见，故曰吾聚也。阴闇则影不见，故曰吾代也。夜代，谓使得休息也。〕我志谁与亮，赏心惟良知。〔毛苌《诗传》曰：亮，信也。《尚书》曰：时惟良显哉。〕

游赤石进帆海一首五言〔灵运《游名山志》曰：永宁、安固二县中，路东南，便是赤石，又枕海。〕

※谢灵运

首夏犹清和，芳草亦未歇。〔《尔雅》曰：首，始也。《归田赋》曰：仲春令月，时和气清。《楚辞》曰：芳以歇而不比。杜预《左氏传注》曰：歇，尽也。〕水宿淹晨暮，阴霞屡兴没。〔《河图》曰：昆仑山有五色水，赤水之气，上蒸为霞，阴而赫然。〕周览倦瀛壖，况乃陵穷发。〔《登徒子好色赋》曰：周览九土。《史记》驺衍曰：区中者，乃有一州，如此者九，乃有大瀛海环之。《汉书》曰：尽河壖弃地。韦昭曰：谓缘河边地。郑玄《礼记注》曰：陵，躐也。顾启期《娄地记》曰：浪山海中南极之观岭，穷发之人，举帆扬越，以为标的。〕川后时安流，天吴静不发。〔《洛神赋》曰：川后静波。《楚辞》曰：使江水兮安流。《山海经》曰：朝阳之谷神曰天吴，是水伯也。其兽也，八首，八足，八尾，背黄青。〕扬帆采石华，挂席拾海月。〔《临海志》曰：石华附石，肉可啖。又曰：海月，大如镜，白色，扬帆挂席，其义一也。《海赋》维长绢，挂帆席。〕溟涨无端倪，虚舟有超越。〔《庄子》曰：北溟有鱼，其名曰鲲。海运，则图於南溟。李弘范曰：广大窕冥，故以溟为名。谢承《后汉书》曰：陈茂常度涨海。《庄子》孔子曰：反覆终始，不知端倪。《音义》曰：倪音崖。《庄子》曰：有虚舟来触舟。孔安国《尚书传》曰：越，远也。〕仲连轻齐组，子牟眷魏阙。〔言仲连轻齐组而之海上，明海上可悦，既悦海上，恐有轻朝廷之讥，故云子牟眷魏阙。《史记》曰：田单攻聊城，不下。鲁连乃为书，约之矢以射城中，遗燕将。燕将得书，乃自杀。遂屠聊城，归而言鲁仲连，欲爵之，鲁连逃隐於海上。《吕氏春秋》曰：中山公子牟谓詹子曰：身在江海之上，心居魏阙之下，奈何，高诱曰：子牟，魏公子。一说，魏，象魏也。言身在江海之上，心乃在王室也。〕矜名道不足，適己物可忽。〔《韩子》白圭曰：宋君少主也。而务矜名。郭象《庄子注》曰：德之所以流荡，矜名故也。《史记》曰：《庄子》其言汪洋自恣以適己。〕请附任公言，终然谢天伐。〔《庄子》曰：孔子围於陈，太公任往吊之。曰：直木先伐，甘泉先竭。子其意者饰智以惊愚，修身以明污，昭昭若揭，日月而行，故不免也。孔子曰：善。乃逃大泽之中。入兽不乱群，入鸟不乱行。鸟兽不恶，而况人乎？王逸《楚辞注》曰：谢，去也。〕

【石壁精舍还湖中作一首(五言)】

〔精舍，今读斋是也。谢灵运《游名山志》曰：湖三面悉高山，枕水渚山，溪涧凡有五处。南第一谷，今在所谓石壁精舍。〕

※谢灵运

昏旦变气候，山水含清晖。清晖能娱人，游子憺忘归。〔《楚辞》曰：羌声色兮娱人，观者憺兮忘归。王逸曰：娱，乐也。憺，安也。〕出谷日尚早，入舟阳已微。〔《左氏传》赵宣子将朝，尚早。《正历》曰：日，太阳也。《楚辞》曰：阳杲杲其朱光。郑玄《毛诗笺》曰：微，不明也。〕林壑敛暝色，云霞收夕霏。〔霏，云飞貌。〕芰荷迭映蔚，蒲稗相因依。〔杜预《左氏传注》曰：稗，草之似穀者。阮籍《咏怀诗》曰：寒鸟相因依。〕披拂趋南迳，愉悦偃东扉。〔《庄子》曰：云者风起北方，一西一东，孰居无事而披拂是。《尔雅》曰：悦愉，乐也。贾逵《国语注》曰：偃，息也。〕虑澹物自轻，意惬理无违。〔《淮南子》曰：澹然无虑。许慎曰：澹，犹足也。《孙卿子》曰：内省则外物轻矣。《广雅》曰：惬，可也。〕寄言摄生客，试用此道推。〔《楚辞》曰：原寄言於三岛。《老子》曰：善摄生者不然。刘渊林《吴都赋注》曰：摄，持也。《左氏传》刘子曰：民受天地之中以生，所为命。《说文》曰：推，排也。为推排以求也。〕

【登石门最高顶一首(五言)】

〔灵运《游名山志》曰：石门涧六处，石门溯水上，入两山口，两边石壁，右边石岩，下临涧水。〕

※谢灵运

晨策寻绝辟，夕息在山栖。〔《江赋》曰：绝岸万丈，壁立霞驳。郭璞《游仙诗》曰：山林隐遯栖。〕疏峰抗高馆，对岭临回溪。〔《广雅》曰：疏，治也。《西京赋》曰：疏龙首以抗殿。《广雅》曰：抗，举也。〕长林罗户穴，积石拥基阶。连岩觉路塞，密竹使径迷。来人忘新术，去子惑故蹊。〔《景福殿赋》曰：欲反忘术。魏武帝《苦寒行》曰：迷惑失故路。〕活活夕流驶，噭々夜猿啼。〔《毛诗》曰：河水洋洋，北流活活。《楚辞》曰：声噭々以寂寥。《广雅》曰：噭，鸣也。〕沈冥岂别理，守道自不携。〔《汉书》曰：蜀严湛冥，久幽而不改其操。孟康《注》曰：蜀郡严君平，沉深玄默无欲。言幽深难测也。《尸子》曰：守道固穷，则轻王公。贾逵《国语注》曰：携，离也。〕心契九秋幹，目玩三春荑。〔古乐府有《历九秋妾薄相行》。班固《终南山赋》曰：三春之季，孟夏之初。九秋，已见《南都赋》。〕居常以待终，处顺故安排。〔《新序》荣启期曰：贫者士之常，死者人之终。居常待终，何忧哉！《庄子》曰：老聃死，秦失吊之，曰：適来，夫子时也。適去，夫子顺也。安时而处顺，忧乐不能入也。安排，已见上文。〕惜无同怀客，共登青云梯。〔陆机诗曰：感念同怀子。郭璞《游仙诗》曰：安事登云梯。张湛《列子注》曰：云梯可以陵虚。〕

【於南山往北山经湖中瞻眺一首(五言)】

〔灵运《山居赋》曰：若乃南北两居，水通陆阻。又曰：永归其路，乃界北山。注曰：两居，谓南北两处。南山是开创卜居之处也。又曰：大小巫湖，中隔一山，然往北山，经巫湖中过。〕

※谢灵运

朝旦发阳崖，景落憩阴峰。〔《尚书大传》曰：相与观于南山之阳。〕舍舟眺迥渚，停策倚茂松。侧迳既窈窕，环洲亦玲珑。〔曹摅《赠石荆州诗》曰：坎坷石行难，窈窕山道深。《甘泉赋》曰：和氏玲珑。晋灼曰：明貌。〕俯视乔木杪，仰聆大壑澲。〔《毛诗》曰：南有乔木。《楚辞》曰：听大壑之波声。薛综《西京赋注》曰：壑，坑谷也。《毛诗》曰：凫鹥在潀。毛苌曰：潀，水会也。澲与潀同。〕石横水分流，林密蹊绝踪。解作竟何感。升长皆丰容。〔《周易》曰：天地解而雷雨作，雷雨作而百果草木皆甲坼。《尔雅》曰：感，动也。《周易》曰：地中有木升，丰容，悦茂貌。郭璞曰：丰，容也，音蜂。〕初篁苞绿箨，新蒲含紫茸。〔服虔《汉书注》曰：篁，丛竹也。箨竹皮也。《苍颉篇》曰：茸，草貌。然此茸谓蒲华也。《江赋》曰：擢紫茸茸。〕海鸥戏春岸，天鸡弄和风。〔《南越志》曰：江鸥，一名海鸥。涨海中随潮上下。《尔雅》曰：翰，天鸡。《毛诗》曰：习习谷风。毛苌曰：习习，和舒貌。〕抚化心无厌，览物眷弥重。〔郭象《庄子注》曰：圣人游於变化之涂。万物万化，亦与之万化。览物，已见上文。眷，犹恋也。〕不惜去人远，但恨莫与同。〔言独在山中，无人共游。人谓古人也。〕孤游非情叹，赏废理谁通？〔言己孤游，非情所叹，而赏心若废，兹理谁为通乎？〕

【从斤竹涧越岭溪行一首(五言)】

〔灵运《游名山志》曰：神子溪，南山与七里山分流，去斤竹涧数里。〕

※谢灵运

猿鸣诚知曙，谷幽光未显。〔《元康地记》云：猿与狝猴，不共山宿，临旦相呼。《说文》曰：曙，旦明也。〕岩下云方合，花上露犹泫。〔《广雅》曰：方，始也。〕逶迤傍隈隩，苕递陟陉岘。〔《说文》曰：隈，山曲也。《尔雅》曰：隩，隈也。郭璞曰：今江东呼为浦。《尔雅》曰：山绝曰陉，郭璞曰：连山中断曰陉。《声类》曰：岘，山岭小高也。岘与现同。〕过涧既厉急，登栈亦陵缅。〔《毛诗》曰：深则厉。毛苌曰：以衣涉水为厉，《通俗文》曰：板阁曰栈。《汉书》曰：张良说汉王烧绝栈道。《广雅》曰：陵，乘也。韦昭《国语注》曰：缅，犹邈也。〕川渚屡迳复，乘流玩回转。〔《楚辞》曰：川谷径复流潺湲。《鵩鸟赋》曰：乘流则逝。〕苹萍泛沈深，菰蒲冒清浅。〔毛苌《诗传》曰：苹，大萍也。又曰：冒，覆也。〕企石挹飞泉，攀林掷叶卷。〔《说文》曰：企，举踵也。毛苌《诗传》曰：挹，〈奭斗〉也，犹今言酌也。飞泉，已见上文。〕想见山阿人，薜萝若在眼。〔《楚辞》曰：若有人兮山之阿，披薜荔兮带女萝。〕握兰勤徒结，折麻心莫展。〔灵运《南楼中望所知迟客诗》曰：瑶华未堪折，兰苕已屡擿。路阻莫赠问，云何慰离析。然握兰擿苕咸以相赠问也。《楚辞》曰：被石兰兮带杜衡，折芳馨兮遗所思。王逸曰：石兰，香草也。束据《逸民赋》曰：沐甘露兮馀滋，握春兰兮遗芳。《楚辞》曰：折疏麻兮瑶华，将以遗兮离居。王逸曰：疏麻，神麻也，同马彪《庄子注》曰：展，申也。又汉家侍中握兰。〕情用赏为美，事昧竟谁辨。〔言事无高玩，而情之所赏，即以为美，此理幽昧谁能分别乎？〕观此遗物虑，一悟得所遣。〔《淮南子》曰：吾独怀慷慨遗物，而与道同出，是故有以自得也。郭象《庄子》注曰：将大不类，莫若无心，既遣是非，又遣其所遣，遣之以至於无遣，然后无所不遣，而是非去也。〕

【应诏观北湖田收一首(五言)】

〔《丹阳郡《图经》》曰：乐游苑，晋时药园，元嘉中，筑堤壅水，名为北湖。《集》曰：元嘉十年也，太祖改景平十二年为元嘉。〕

※颜延年

周御穷辙迹，夏载历山川。〔《左氏传》右尹子革对楚王曰：昔周穆王欲肆其心，周行天下，将皆有车辙马迹焉。《尚书》禹曰：予乘四载，随山刊木。孔安国曰：所载者四，谓水乘舟，陆乘车，泥乘輴，山乘樏。〕蓄轸岂明懋，善游皆圣仙。〔蓄轸不行，岂是钦明懋德之后。善游天下，皆是睿圣神仙之君。孔安国《尚书传》曰：蓄，积也。范晔《后汉书》刘安奏曰：安皇帝圣德明懋。圣谓夏禹，仙谓周穆。〕帝晖膺顺动，清跸巡广廛。〔《周易》曰：圣人以顺动而民服，《汉仪注》曰：皇帝辇动，出则传跸。止人清道。《汉书》曰：杨雄有田一廛。晋灼曰：廛，一百亩也。〕楼观眺丰颖，金驾映松山。〔孔安国《尚书传》曰：颖，穗也。金驾，金辂也。言上楼看穗也。映，犹蔽也。〕飞奔互流缀，缇彀代回环。〔飞奔，车也。陆景《典语》曰：飞车策马，横腾超进。《越绝书》曰：车奔马腾。缇彀，骑也。《续汉书》曰：缇骑一百人，属执金吾。《吴都赋》曰：彀骑炜煌。〕神行埒浮景，争光溢中天。〔《列子》黄帝梦游华胥国，其神行而已。孟康《汉书注》曰：埒，等也。张孟阳《七哀诗》曰：浮景忽西沈。《史记》曰：与日月争光可也。《列子》曰：穆王筑台，号曰中天之台。〕开冬眷徂物，残悴盈化先。〔言开冬而视徂落之物，虽已残悴，而尚盈於残悴之先，言可观也。开冬，犹开春开秋也。《楚辞》曰：开春发岁。《羽猎赋》曰：玄冬季月，万物徂落於外。孔安国《尚书传》曰：眷，视也。《白虎通》曰：春，万物始生。郑玄《礼记注》曰：化，犹生也。〕阳陆团精气，阴谷曳寒烟。〔《吴越春秋》越王曰：昆仑乃天地之镇柱也，五帝处其阳陆。贾逵《国语注》曰：精，明也。山北曰阴。〕攒素既森蔼，积翠亦葱仟。〔《广雅》曰：攒，聚也。〕息飨报嘉岁，通急戒无年。〔《礼记》曰：蜡者，索也。岁十二月，合聚万物而索飨之。黄衣黄冠，息田夫也。又曰：国无六年之畜曰急。三年耕必有一年之食，九年耕必有三年之食。以三十年之通，虽有凶旱水溢，人无菜色。《周礼》曰：无年，则公旬用一日焉。郑玄曰：无岁，无赢储也。急，要也。通百姓之急者，预戒於无年之时。〕温渥浃舆隶，和惠属后筵。〔《说文》曰：温，仁也。毛苌《诗传》曰：渥，厚也。《字书》曰：浃，洽也。《左氏传》曰：人有十等，皂臣舆，舆臣隶。孔安国《尚书传》曰：属，逮也。〕观风久有作，陈诗愧未妍。〔《礼记》曰：岁二月，东巡狩，命太师陈诗，以观民风。〕疲弱谢凌遽，取累非纆牵。〔言己才疲弱，而谢急遽，其所取累非由纆牵。《西京赋》曰：百禽凌遽。《战国策》段干越谓新城君曰：王良子弟，驾千里之马。过京父之弟子曰：驾千里之马，而不能取千里。何？京父弟子曰：纆牵长，故纆牵於事，万分之一也，而难千里之行。〕

【车驾幸京口侍游蒜山作一首(五言)】

〔刘桢《京口记》曰：蒜山，无峰岭，北临江。《集》曰：元嘉二十六年也。蒜山在润州西二里，京口在润州。〕

※颜延年

元天高北列，日观临东溟。〔庄子曰：阏弈之隶，与殷翼之孙，遏氏之子三士，相与谋致人於造物，共之元天之上。元天者，其高四见列星。司马彪曰：元天，山名也。《汉书》仪曰：泰山东南日观者。鸡一鸣时，见日始欲出，长三丈。所。言日观者，望见长安，其高如视浮云。孙绰《答许询诗》曰：倒景沦东溟，元天山最高。在东北，日出即见。〕入河起阳峡，践华因削成。〔《史记》曰：秦使蒙恬筑长城，制险塞，起临洮，至辽东，於是度河据阳山。王逸《楚辞注》曰：狭，山侧，峡与狭通。《过秦论》曰：践华为城。《山海经》曰：泰华之山，削成四方。〕岩险去汉宇，衿卫徙吴京。〔言岩险之固，去彼汉宇。衿带周卫，徙此吴京。宋都吴地。故曰吴京也。《西京赋》曰：岩险周固，衿带易守。《吴都赋》曰：山川不足以周卫。〕流池自化造，山关固神营。〔郑玄《周礼注》曰：能生非类曰化。《鲁灵光殿赋》曰：神之营之。〕园县极方望，邑社总地灵。〔园县，庙园之县也。邑社，陵邑之社也。《汉书》元帝诏曰：徙人以奉园陵。今所为陵者，勿置县邑。然陵傍置园，起县邑也。《公羊传》曰：天子有方望之事，无所不通。何休曰：方望，谓郊时，所望祭四方群神日月星辰，及五岳四渎也。《广雅》曰：总，皆也。《大戴礼》：天地祝曰：皇皇上天，照临下土。集地之灵，降甘风雨。〕宅道炳星纬，诞曜应神明。〔孔安国《尚书传》曰：宅，居也。道，经界也。郭璞《南郊赋》曰：宅是星纪，奄有衡霍。《吴都赋》曰：固其经略，上当星纪。诞曜，浮曜也。《礼斗·威仪》曰：君乘水而王，辰星扬光。《尚书》曰：洪范《五行传》曰：辰星者，北方水精也。宋为水德，故云应也。〕睿思缠故里，巡驾匝旧坰。〔《尔雅》曰：林外谓之坰。〕陟峰腾辇路，寻云抗瑶甍。〔薛君《韩诗章句》曰：腾，乘也。《西都赋》曰：辇路经营。《丧服传》曰：抗，极也。羊祜《请伐吴表》曰：高山寻云霓。杜预《左氏传注》曰：甍，屋栋也。〕春江壮风涛，兰野茂稊英。宣游弘下济，穷远凝圣情。〔《楚辞》曰：宣游兮列宿，顺极兮彷徨。《周易》曰：天道下济而光明。《晋中兴书》孝武诏曰：躬俭以引下济之惠。〕岳滨有和会，祥习在卜征。〔《国语》曰：齐桓公，岳滨诸侯，莫不来服。《尚书》曰：新作大邑于东国洛，四方人大和会。《左氏传》郑太宰石〈毚中"兔改大"〉曰：先王卜征五年，岁卜其祥，祥习则行。〕周南悲昔老，留滞感遗氓。〔昔老，谓司马谈也。遗氓，自谓也。言帝方卜征以登封，而己岩耕以谢职，不获预观盛礼，所以悲同昔人。《汉书》曰：天子始建汉家之封，而太史公留滞周南，不得与从事。曰：今天子接千岁统，封泰山，而予不得从行，是命也。如淳曰：周南，洛阳也。〕空食疲廊肆，反税事岩耕。〔空食，犹素餐也。王逸《楚辞注》曰：不空食禄，而旷官也。廊，岩廊，朝廷所在也。文颖《汉书注》曰：岩廊，殿下小屋。杜预《左氏传注》曰：肆，列肆也。《说文》曰：税，租也。杨子《法言》曰：谷口郑子真，不诎其志，耕於岩石之下，名震乎京师。〕

【车驾幸京口三月三日侍游曲阿后湖作一首(五言)】

〔《水经注》曰：晋陵郡之曲阿县下，陈敏引水为湖，水周四十里，号曰曲阿后湖。《集》曰：元嘉二十六年也。〕

※颜延年

虞风载帝狩，夏谚颂王游。〔《尚书·虞书》曰：岁二月，东巡狩。载，谓载之於策也。《孟子》夏谚曰：吾王不游，吾何以休。〕春方动辰驾，望幸倾五州。〔《礼记》曰：东方曰春。《论语》子曰：为政以德，譬如北辰，故谓天子为辰也。司马相如《封禅文》曰：太山梁父，设坛望幸。《尚书》有十二州，宋得其七，故谓北境云五州。〕山祇跸峤路，水若警沧流。〔山祇，山神也。《管子》曰：登山之神有俞儿者，长尺，人物具焉。霸王之君兴，登山之神见，且走马前导也。《尔雅》曰：山锐而高曰峤。《楚辞》曰：使湘灵鼓瑟兮，令海若舞。王逸曰：海若，海神名。〕神御出瑶轸，天仪降藻舟。〔瑶轸，玉辂也。藻舟，画舟也。王符《羽猎赋》曰：天子乘碧瑶之雕轸，建曜天之华旗。《东观汉记》曰：东平王苍上疏曰：赐奉朝请，咫尺天颜。〕万轴胤行卫，千翼汎飞浮。〔万轴，谓车也。千翼，谓舟也。《越绝书》伍子胥《水战兵法·内经》曰：大翼一艘，广一丈五尺二寸，长十丈，中翼一艘，广一丈三尺五寸，长五丈六尺。小翼一艘，广一丈二尺，长九丈。〕雕云丽璇盖，祥飚被采斿。〔《天台山赋》曰：彤云斐亹以翼櫺。《桓子新论》曰：乘车，玉爪盖。《礼纬》曰：君政颂平，则祥风至。斿，旌旗之旒也。〕江南进荆艳，河激献赵讴。〔《吴都赋》曰：荆艳楚舞。《列女传》曰：赵津女娟者，赵河津吏之女也。初，简子南击楚，将渡河，用楫者少一人。娟攘袂操楫而请，简子簉之，遂与渡。中流，为简子发河激之歌。其辞曰：升彼河兮而观清，水扬波兮杳冥冥。祷求福兮醉不醒，诛将加兮妾心惊，罚既释兮渎乃清。妾持楫兮操其维，交龙助兮主将归，呼来棹兮行勿疑。简子大悦，以为夫人。〕金练照海浦，笳鼓震溟洲。〔金练，金甲组练也。蔡邕《女琰诗》曰：卓众来东下，金甲耀日光。《左氏传》曰：被练三千。《西京赋》曰：嚣声震海浦。《列子》曰：北极之北有溟海。〕藐盼覯青崖，衍漾观绿畴。〔藐盼，窈藐顾盼也。衍漾，游衍漂漾也。杜预《左氏传注》曰：并畔为畴。〕人灵骞都野，鳞翰耸渊丘。〔骞耸，皆惊惧之意也。都野，民灵所居。渊丘，鳞翰所处也。《曾子》曰：阴之精气为灵。〕德礼既普洽，川岳遍怀柔。〔《尚书》曰：道洽政治，泽润生民。孔安国曰：道至普洽其德，惠施乃浸润生民。《毛诗》曰：以洽百礼。郑玄曰：洽，合也。《毛诗》曰：怀柔百神，及河乔岳。毛苌曰：怀，来也。柔，安也。乔，高也。郑玄曰：王行狩，来安群神也。〕

【行药至城东桥一首(五言)】

※鲍明远

鸡鸣关吏起，伐鼓早通晨。〔《史记》曰：关法，鸡鸣出客。〕严车临迥陌，延瞰历城闉。〔《楚辞》曰：严车驾兮戏游。《神女赋》曰：望余帷而延视。《广雅》曰：瞰，视也。毛苌《诗传》曰：闉，城曲也。〕蔓草缘高隅，修杨夹广津。〔隅，城隅也。〕迅风首旦发，平路塞飞尘。〔《楚辞》曰：轶迅风於清凉。又曰：为余先乎平路。〕扰扰游宦子，营营市井人。〔枚乘《七发》曰：扰扰若三军之腾装。《汉书·薄昭与淮南王书》曰：游宦事人。《列子》林类曰：吾又安知营营而求生之非惑乎？《庄子》仲尼曰：商贾旦於市井以求其赢。司马彪曰：九夫为井，井有市。〕怀金近从利，抚剑远辞亲。〔范晔《后汉书》耿弇曰：怀金玉者，至不生归。《抱朴子》曰：夫程郑王孙罗裒之徒，乘肥衣轻，怀金挟玉者为之倒屣。《说文》曰：怀，藏也。《左氏传》曰：子朱怒，抚剑从之。《列女传》秋胡子妻谓秋胡曰：子辞亲往仕。〕争先万里涂，各事百年身。〔王羲之《答许询诗》曰：争先非吾事，静照在忘求。百年，已见上文。〕开芳及稚节，含采吝惊春。〔以草喻人也。草之开芳，宜及少节。既以含彩，理惜惊春。夫草之惊春，花叶必盛，盛必有衰，固所当惜也。陆机《桑赋》曰：衅稚节以夙茂，蒙劲风而后凋。曹毗冶城赋曰：含彩可以宝珍，孔安国《尚书传》曰：吝，惜也。〕尊贤永昭灼，孤贱长隐沦。〔《说苑》曰：子贱至单父，请耆老尊贤，与之共治。范晔《后汉书》黄香上疏曰：江淮孤贱，愚蒙小生。隐沦，谓幽隐沉沦也。〕容华坐消歇，端为谁苦辛。〔陆机长歌行曰：容华宿夜零，无故自消歇。古诗曰：坎坷长苦辛。〕

【游东田一首(五言)】

谢玄晖〔眺有庄在锺山东，游还作。〕

戚戚苦无悰，携手共行乐。〔戚戚，已见上文。《汉书》广陵王胥歌曰：出入无悰为乐亟。韦昭曰：悰，乐也。魏文帝《折杨柳行》曰：端居苦无悰，驾游博望山。杨惲《报孙会宗书》曰：人生行乐耳，须富贵何时。〕寻云陟累榭，随山望菌阁。〔寻云，已见上文。《楚辞》曰：层台累榭临高山。王逸曰：层累，皆重也。《尚书》曰：随山刊木。《楚辞》曰：菌阁兮蕙楼。〕远树暧仟仟，生烟纷漠漠。〔《广雅》曰：芊芊，盛也。仟与芊同。〕鱼戏新荷动，鸟散馀花落。不对芳春酒，还望青山郭。〔言野外昭旷，取乐非一。若不对兹春酒，还则望彼青山。魏武帝《短歌行》曰：对酒当歌。陆机《悲行》曰：游客芳春林。《毛诗》曰：为此春酒。〕

【从冠军建平王登庐山香炉峰一首(五言)】

〔沈约《宋书》曰：建平王景素，为冠军将军湘州刺史。刘璠《梁典》曰：江淹年二十，以五经授宋建平王景素，待以客礼。远法师《庐山记》曰：山东南有香炉山，孤峰秀起，游气笼其上，即樊蕴若烟气。〕

※江文通

广成爱神鼎，淮南好丹经。〔《神仙传》曰：广成子者，古之仙人也，居崆峒之山石室中。《抱朴子》曰：服九转丹，内神鼎中，夏至之后暴之。《神仙传》曰：淮南王刘安者，汉高皇之孙也。好道术之士，於是八公乃往，遂授以丹经。〕此山具鸾鹤，往来尽仙灵。〔张僧鉴《豫州记》曰：洪井西有鸾岗。旧说云：洪崖先生乘鸾所憩处也。鸾岗西有鹤岭，云王子乔控鹤所经处也。东方朔《十洲记》曰：昆仑山正东曰天墉城，其北户出承渊山，西王母之所治，真官仙灵之所宗也。〕瑶草正翕赩，玉树信葱青。〔瑶草，玉芝也。《本草经》曰：白芝，一名玉芝。《琴赋》曰：瑶瑾翕赩。《甘泉赋》曰：翠玉树之青葱。〕绛气下萦薄，白云上杳冥。〔王逸《楚辞注》曰：草木交曰薄。《楚辞》曰：杳杳冥冥而薄天。〕中坐瞰蜿虹，俯伏视流星。〔《西京赋》曰：瞰蜿虹之长鬐。《鲁灵光殿赋》曰：中坐垂景，頫视流星。〕不寻遐怪极，则知耳目惊。〔言未尽寻遐怪，则知其至此，耳目必惊也。郑玄《礼记注》曰：极，尽也。〕日落长沙渚，曾阴万里生。〔曾，重也。蔡邕《月令章句》曰：阴者，密云也。〕藉兰素多意，临风默含情。〔多意，多佳意也。含情，情未申也。隐显交虑，所以未申。《啸赋》曰：藉皋兰之猗靡。《楚辞》曰：临风悦兮浩歌。王仲宣《公宴诗》曰：今日不极欢，含情欲待谁。临风，已见《月赋》。〕方学松柏隐，羞逐市井名。〔方，犹将也。言将隐而弃荣利也。《楚辞》曰：山中人兮芳杜若，饮石泉兮荫松柏。市井，已见上文。〕幸承光诵末，伏思讬后旌。〔光诵，犹华篇也。后旌，犹后乘也。〕

【钟山诗应西阳王教一首(五言)】

〔徐爰《释部略》曰：建康北十里有钟山裴子野《宋略》曰：孝武封皇子子尚为西阳王。〕

※沈休文

灵山纪地德，地险资岳灵。〔《说苑》齐景公曰：天不雨，寡人欲祠灵山可乎？郑玄《周礼注》曰：镇名山，安地德者也。《周易》曰：地险山川丘陵。王隐《晋书》苟晞曰：淮阳之地，北阻涂山，南枕灵岳。〕终南表秦观，少室迩王城。〔《毛诗》曰：终南何有？有条有枚。《史记》曰：始皇表南山巅以为阙。南山，则终南也。《尔雅》曰：观谓之阙，戴延之《西征赋》曰：嵩，中岳也。东谓太室，西谓少室，相去十七里。嵩高，总名也。汉武帝作登仙台，在少室峰下。《东京赋》曰：然后以建王城。〕翠凤翔淮海，衿带绕神坰。〔凤翔淮海，喻宋之兴也。《东京赋》曰：龙飞白水，凤翔参墟。李斯上书曰：今陛下建翠凤之旗，然但引翠凤之文，不取旗义也。衿带神坰，并见上文。〕北阜何其峻，林薄杳葱青。〔其一。北阜，锺山也。《西都赋》曰：睋，北阜。陆机《拟古诗》曰：西山何其峻。又《赴洛诗》曰：林薄杳阡眠。〕发地多奇岭，干云非一状。〔《子虚赋》曰：其山则交错纠纷，上干青云。〕合沓共隐天，参差互相望。〔谢灵运《登庐山诗》曰：峦陇有合沓。杨雄《蜀都赋》曰：苍山隐天。《子虚赋》曰：岑崟参差。《尚书》曰：终南惇物，至于鸟鼠。孔安国注曰：三山名，言相望也。〕郁律构丹巘，崚嶒起青嶂。〔《西京赋》曰：隐辚郁律。巘，已见上文。《鲁灵光殿赋》曰：崱缯绫而龙鳞。〕势随九疑高，气与三山壮。〔其二。《楚辞》曰：道幽谷於九疑。《山海经》曰：南山昆仑，其气魂魂。《汉书》曰：蓬莱、方丈、瀛州，此三神山者，仙人在焉。九疑山在长沙零陵，三山在海中。〕即事既多美，临眺殊复奇。〔即事，即此山中之事也。《列子》曰：周之尹氏，有老役夫，昼则呻呼即事。〕南瞻储胥观，西望昆明池。〔储胥观昆明池皆在西京，此皆假言之。〕山中咸可悦，赏逐四时移。春光发垄首，秋风生桂枝。〔其三。〕多值息心侣，结架山之足。〔《大灌顶经》曰：息心达本源，故号为沙门。山足，已见上文。〕八解鸣涧流，四禅隐岩曲。〔《维摩经》曰：八解之浴池，定水湛然满。《大品经》曰：初禅、二禅、三禅、四禅。《山海经》曰：和山五曲。郭璞曰：曲，回也。〕窈冥终不见，萧条无可欲。〔《老子》曰：窈兮冥，其中有精。王弼曰：窈冥，深远貌，深远不可得而见。然而万物由之，不可得见，以定其真，故曰窈兮冥，其中有精。《老子》曰：不见可欲，使心不乱。〕所愿从之游，寸心於此足。〔其四。《家语》孔子曰：无声之乐，所愿志从。《庄子》曰：鲁有兀者王骀，从之游者与仲尼相若。《列子》文挚谓叔龙曰：吾见子之心矣，方寸之地虚矣。〕君王挺逸趣，羽旆临崇基。〔《说文》曰：挺，拔也。旆，旌旗之垂者。旌旗以羽为饰故云羽旆。陆机《乐府诗》曰：羽旗栖琼鸾。崇基，山也。《春秋运斗枢》曰：山者，地基也。〕白云随玉趾，青霞杂桂旗。〔玉趾，已见上文。曹毗《临园赋》曰：青霞曳於前阿。《楚辞》曰：辛夷车兮结桂旗。〕淹留访五药，顾步伫三芝。〔《楚辞》曰：攀桂枝兮聊淹留。《周礼》郑玄曰：五药，草木虫石穀也。《日出东南隅行》曰：顾步咸可懽。《苍颉篇》曰：顾，旋也。王逸《楚辞注》曰：步，徐行也。《抱朴子》曰：参成芝、木渠芝、建实芝，此三芝得而服之，白日升天。〕於焉仰镳驾，岁暮以为期。〔其五。岁暮，喻年老也。《韩诗》曰：蟋蟀在堂，岁聿其暮。薛君曰：暮，晚也。言君之年岁已晚。〕

【宿东园一首(五言)】

※沈休文

陈王斗鸡道，安仁采樵路。〔陈思王《名都篇》曰：斗鸡东郊道，走马长楸间。潘岳诗曰《东郊》叹不得志也：出自东郊，忧心摇摇，遵彼莱田，言采其樵。〕东郊岂异昔，聊可闲余步。〔《七启》曰：雍容闲步。〕野径既盘纡，荒阡亦交互。〔《子虚赋》曰：其山则盘纡岪郁。〕槿篱疏复密，荆扉新且故。〔谢灵运诗曰：插槿当列墉。郑玄《礼记注》曰：荜门，荆竹织门也。《殷仲堪诔》曰：荆门尽掩。〕树顶鸣风飚，草根积霜露。惊麇去不息，征鸟时相顾。〔《毛诗》曰：野有死麇。今以江东人呼鹿曰麇。《吕氏春秋》曰：征鸟厉号。高诱曰：征，犹飞也。郑玄《毛诗笺》曰：回首曰顾。〕茅栋啸秋鸱，平岗走寒兔。〔任预《雪诗》曰：寒鸢响云啸，悲鸿竟夜嗷。〕夕阴带曾阜，长烟引轻素。飞光忽我遒，宁止岁云暮。〔古董桃行曰：年命冉冉我遒。《毛诗》曰：岁聿云暮。〕若蒙西山药，颓龄傥能度。〔魏文帝诗曰：西山一何高，高高殊无极。上有两仙童，不饮亦不食。与我一丸药，光辉有五色。服药四五日，胸臆生羽翼。陆机《应诏》曰：悲来日之苦短，怅颓年之方侵。〕

【游沈道士馆一首(五言)】

※沈休文

秦皇御宇宙，汉帝恢武功。〔《过秦论》曰：始皇振长策而御宇内。《汉书》曰：武帝征讨四夷，锐志武功。〕懽娱人事尽，情性犹未充。〔何休《公羊传注》曰：充，满也。〕锐意三山上，讬慕九霄中。〔锐意，已见上注。《西征赋》曰：切讬慕於阙庭。潘岳书曰：长自绝於埃尘，超游身乎九霄。〕既表祈年观，复立望仙宫。〔《庙记》曰：祈年宫在城外，秦穆公所造。望仙宫在华阴，汉武帝所造。〕宁为心好道，直由意无穷。〔《汉武内传》曰：帝好长生之道。〕曰余知止足，是原不须丰。〔《老子》曰：知足不辱，知止不殆。《周易》曰：丰，多也。〕遇可淹留处，便欲息微躬。〔淹留，已见上文。〕山嶂远重叠，竹树近蒙笼。开衿濯寒水，解带临清风。〔曹子建《闲居赋》曰：愬寒风而开衿。〕所累非外物，为念在玄空。〔《慎子》曰：夫德精微而不见，聪明而不发，是故外物不累其内。《广雅》曰：玄，道也。然道体无形，故曰空。〕朋来握石髓，宾至驾轻鸿。〔袁彦伯《竹林名士传》曰：王烈服食养性，嵇康甚敬信之，随入山，烈尝得石髓，柔滑如饴，即自服半，馀半取以与康，皆凝而为石。郭璞《游仙诗》曰：驾鸿乘紫烟。〕都令人径绝，唯使云路通。〔《吴都赋》曰：径路绝，风云通。张昶《华山堂阙铭》曰：必云霄之路，可升而起。〕一举陵倒景，无事適华嵩。〔《汉书》谷永曰：及言世有仙人服食不终之药，遥兴轻举，登遐倒景，如淳曰：在日月之上，日月反从下照，故其景倒。《广雅》曰：陵，乘也。《列仙传》曰：呼子先者，汉中阙下卜师也，寿百馀年。夜有仙人，持二竹竿来至，呼子先，子骑之，乃龙也。上华阴山。又曰：王子乔好笙，浮丘公接以上嵩山。〕寄言赏心客，岁暮尔来同。〔岁暮，已见上文。〕

【古意酬到长史溉登琅邪城诗一首(五言)】

〔何之元《梁典》曰：到溉，字茂灌，为司徒长史。沈约《宋书》曰：南琅邪郡，琅邪国人随晋元帝过江。大兴三年，立怀德县，隶丹杨，无土地。成帝咸康元年，桓温领郡，镇江乘，县境立郡镇。舆地图曰：梁武改南琅邪为琅邪郡，在润州江宁县西北十八里。〕

※徐敬业〔何之元《梁典》曰：徐勉第三息悱，字敬业。晋安内史，有学业，最知名。卒於郡府。〕

甘泉警烽侯，上谷拒楼兰。〔《汉书》杨雄上疏曰：孝文时，匈奴侵暴北边，侯骑至雍，烽火通甘泉。又曰：上谷郡，秦置。又曰：鄯善国，本名楼兰，王治杅泥城。杅音乌。〕此江称豁险，兹山复郁盘。〔《蜀都赋》曰：豁险吞若巨防。《子虚赋》曰：其山则盘纡岪郁。〕表里穷形胜，襟带尽岩峦。〔《左氏传》咎犯曰：表里山河，必无害也。《汉书》田肯贺上曰：秦，形胜之国也。衿带，已见上文。《说文》曰：峦，小山而高。〕修篁壮下属，危楼峻上干。〔《子虚赋》曰：下属江河，上干，已见上注。〕登陴起遐望，回首见长安。〔《左氏传》曰：郑子产授兵登陴。杜预曰：陴，城上睥睨也。王仲宣《七哀诗》曰：南登霸陵岸，回首望长安。〕金沟朝灞浐，甬道入鸳鸾，〔戴延之《西征记》曰：御沟引金谷水，从阊阖门入。灞浐，二水名也。《雍州图经》曰：金谷水出蓝田县西终南山，西入灞水。小水入大水曰朝。《尚书》曰：江汉朝宗于海。甬道，阁道也。《淮南子》曰：甬道相连。潘岳《关中记》曰：未央殿东有鸳鸾殿。〕鲜车骛华毂，汗马跃银鞍。〔范晔《后汉书》曰：蜀地饶富，吏民鲜车驾马，以财货自达。《汉书》刘向上封事曰：今王氏一姓，乘朱轮华毂者二十三人。又公孙弘曰：臣愚驽，无汗马之劳。辛延年《羽林郎诗》曰：银鞍何煜爚，翠盖空踟蹰。〕少年负壮气，耿介立冲冠。〔《汉书·章义》曰：负，恃也。《韩子》曰：耿介之士。《史记》曰：蔺相如怒发上冲冠。〕怀纪燕山石，思开函谷丸。〔范晔《后汉书》曰：窦宪为车骑将军，与北单于战于稽落山。破之，遂登燕然山，刻石勒功，纪威德。又曰：隗嚣据天水，王元说嚣曰：东收三辅之地，案秦旧迹，表里山河，元请以一丸泥为大王东封函谷关，此万世一时也。〕岂如霸上戏，羞取路傍观。〔《汉书》曰：匈奴入边，遣宗正刘礼军霸上。帝劳军，直驰入。帝曰：乡者霸上军如儿戏。古乐府《日出东南隅行》曰：兄弟两三人，中子侍中郎。黄金络马头，观者满路傍。〕寄言封侯者，数奇良可叹。〔《汉书》李广与望气王朔语曰：自汉击匈奴，广未尝不在其中。而诸将校尉，以军功取侯者数十人，广不为人后。然终无尺寸之功以得封邑者，何也！岂吾相不当侯耶？又曰：大将军卫青，阴受上旨，以为李广数奇。孟康曰：奇，只不耦也。如淳曰：数为匈奴所败。〕

《文选》　唐·李善注



