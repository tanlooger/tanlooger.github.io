---
---
---
title: 卷三十五
---

◎七下

【七命八首】

※张景阳

冲漠公子，含华隐曜。〔冲漠，冲虚恬漠也。范晔《后汉书》孔融曰：南山四皓，潜光隐耀，世嘉其高也。〕嘉遁龙盘，玩世高蹈。〔《周易》曰：嘉遁贞吉。《尚书大传》曰：盘龙贲信越其藏。郑玄曰：蟠，屈也。《左氏传》齐人歌曰：鲁人之皋，使我高蹈也。〕游心於浩然，玩志乎众妙。〔《庄子》曰：乘物以游心。《孟子》曰：我善养吾浩然之气，敢问何谓浩然之气？曰：难言也。其为气也，至大至刚，以直养而无害，则塞于天地之间。《老子》曰：玄之又玄，众妙之门。〕绝景乎大荒之遐阻，吞响乎幽山之穷奥，〔《山海经》曰：大荒之中有山，名曰大荒之山。日月所入，是谓大荒之野。《毛诗》曰：幽幽南山。奥，隐处也。〕於是殉华大夫闻而造焉。〔殉，营也。华，浮华。〕乃敕云辂，骖飞黄。〔《东京赋》曰：结飞云之袷辂。《淮南子》曰：黄帝治天下，於是飞黄服皂。〕越奔沙，辗流霜。〔刘劭《七华》曰：超重渊越流沙。〕凌扶摇之风，蹑坚冰之津。〔《庄子》曰：抟扶摇而上者九万里。司马彪曰：扶摇，上行风也。《列子》曰：坚冰立散。〕旌拂霄堮，轨出苍垠。〔许慎《淮南子注》曰：垠堮，端崖也。〕天清泠而无霞，野旷朗而无尘。临重岫而揽辔，顾石室而回轮。〔仲长子《昌言》曰：闻上古之隐士，或伏重岫之内，窟穷皋之底。《列仙传》曰：赤松子常止西王母石室中。〕遂適冲漠之所居，〔《尔雅》曰：適，之也。〕其居也，峥嵘幽蔼，萧瑟虚玄。〔《广雅》曰：峥嵘，深冥也。《说文》曰：玄，幽远也。〕溟海浑濩涌其后，嶰谷〈山聊〉嶆张其前。〔《十洲记》曰：东王所居处山，外有员海，员海水色正黑，谓之溟海。《说文》曰：浑，流声也。又曰：濩，溜下貌也。《汉书》曰：取竹之嶰谷。《音义》曰：嶰谷，昆仑北谷名。〈山聊〉嶆，深空之貌也。嶰音解。〈山聊〉音牢。嶆音曹。〕寻竹竦茎荫其壑，百籁群鸣聋其山。〔《山海经》曰：大荒之中有岳山，寻竹生焉。郭璞曰：寻竹，大竹也。《庄子》曰：地籁则众窍是也。聋其山，谓众声既喧，山为之聋也。《苍颉篇》曰：聋，耳不闻也。〕冲飙发而回日，飞砾起而洒天。〔《盐铁论》曰：冲风，飘卤，沙石凝积。《东京赋》曰：飞砾雨散。〕於是登绝巘，溯长风。〔毛苌《诗传》曰：巘，小山别大山者也。薛综《西京赋注》曰：溯，向风也。〕陈辩惑之辞，命公子於岩中，〔《论语》子张曰：敢问崇德辨惑。〕曰：盖闻圣人不卷道而背时，智士不遗身而匿迹。〔应玚《释宾》曰：圣人不违时而遁迹，贤者不背俗而遗功。《七启》曰：感分遗身。《楚辞》曰：聊窜端匿迹也。〕生必耀华名於玉牒，没则勒洪伐於金册。〔《东观汉记》曰：封禅，其玉牒文秘。《说文》曰：牒，札也。陈琳《韦端碑》曰：撰勒洪伐，式昭德音。金册，已见《西京赋》。〕今公子违世陆沈，避地独窜。〔陆沈，已见张景阳杂诗。孔安国《尚书传》曰：违，避也。《论语》子曰：贤者避世，其次避地。〕有生之欢灭，资父之义废。〔《汉书》曰：夫人，有生之最灵者也。《孝经》曰：资於事父以事君，而敬同。〕愁洽百年，苦溢千岁，〔古诗曰：人生不满百，常怀千岁忧。〕何异促鳞之游汀泞，短羽之栖翳薈。〔张升《与任彦坚书》曰：今将老弱，处于穷泽。渐渍汀泞，当何聊赖。《说文》曰：泞，绝小水也。《孙子兵法》曰：林木翳薈也。〕今将荣子以天人之大宝，悦子以纵性之至娱。〔《周易》曰：天地之大德曰生，圣人之大宝曰位。《列子》杨朱曰：从性而游，不逆万物所好。《七启》曰：说游观之至娱。〕穷地而游，中天而居。〔《列子》曰：穆王执化人之袪，腾而上者，中天乃止。〕倾四海之欢，殚九州之腴。〔《说文》曰：欢，喜乐也。又曰：腴，腹下肥者。《西都宾》曰：华实之毛，则九州之上腴焉。〕钻屈毂之瓠，解疏属之拘，子欲之乎？〔言屈毂之瓠难钻，疏属之拘难解，今欲以辩而钻解之也。《韩子》曰：齐有居士田仲者，宋人屈毂往见之，谓仲曰：毂有巨瓠，坚如石，厚而无窍，愿效之先生。田仲曰：坚如石，不可剖而斫。厚而无窍，不可以受水浆。吾无用此瓠为也。屈毂曰：然其弃物乎？曰：然。今先生虽不恃人之食，亦无益人之国矣，犹可弃之瓠也。田仲若有所失，惭而不对。《山海经》曰：二负杀猰犭窳，帝乃梏之疏属之山，桎其右足，及缚两手。〕公子曰：大夫不遗，来萃荒外。〔毛苌《诗传》曰：萃，集也。〕虽在不敏，敬听嘉话。〔《孝经》曰：参不敏。《说文》曰：话，会合善言也。〕

大夫曰：寒山之桐，出自太冥。〔《楚辞》曰：北有寒山，卓龙赩然。北方极阴，故曰太冥。〕含黄锺以吐幹，据苍岑而孤生。〔《礼记》曰：季夏之月，中央土，律中黄锺之宫。《尚书》曰：峄阳孤桐。孔安国曰：孤特生桐，中琴也。〕既乃琼巘嶒崚，金岸崥崹。〔琼巘，玉山也。《鲁灵光殿赋》曰：崱崚嶒而龙鳞。崥崹，渐平貌也。〕左当风谷，右临云谿。上无凌虚之巢，下无跖实之蹊。〔《淮南子》曰：鸟排虚而飞，兽蹠实而走。高诱曰：实，地也。《广雅》曰：蹠，履也。跖与蹠同。〕摇刖峻挺，茗邈苕峣。〔摇刖，危貌也，茗邈，高貌也。〕晞三春之溢露，溯九秋之鸣飙。〔毛苌《诗传》曰：晞，乾也。班固终南山赋曰：三春之季，孟夏之初。愬与溯同。已见上文。古乐府有《历九秋妾薄相行》。〕零雪写其根，霏霜封其条。〔毛苌《诗传》曰：霏，雪貌也。霜亦雪类，故通言之。〕木既繁而后绿，草未素而先雕。〔傅毅《七激》曰：阳春后荣，涉秋先雕。〕於是构云梯，陟峥嵘。〔《墨子》曰：公输般为云梯，必取宋。《长笛赋》曰：构云梯，抗浮柱。郭璞《方言》注曰：峥嵘，高峻也。〕剪蕤宾之阳柯，剖大吕之阴茎。〔《礼记》曰：仲夏之月，律中蕤宾。又曰：季冬之月，律中大吕。《苍颉篇》曰：剖，析也。《周礼》曰：仲冬斩阳木，仲夏斩阴木。郑玄曰：阳木生於山南，阴木生於山北也。〕营匠斫其朴，伶伦均其声。〔营匠，未详。《庄子》曰：匠石之齐，见栎杜树，观者如市，匠伯不顾。司马彪曰：石字伯。《说文》曰：：黄帝使伶伦取嶰谷之竹，断两节间而吹之，以为黄锺之宫。制十二箫，以听凤皇之音，以比黄锺之宫。〕器举乐奏，促调高张。〔《礼记》曰：金石丝竹，乐之器也。杨雄《解嘲》曰：弦者，高张急徽。〕音朗号锺，韵清绕梁。〔《楚辞》曰：操伯牙之号锺兮，挟秦筝而弹徵。《尸子》曰：绕梁之鸣，许史鼓之，非不乐也。墨子以为伤义，故不听也。〕追逸响於八风，采奇律於归昌。〔《风俗通》曰：声所以五者，系五行也。音所以八者，系八风也。《淮南子》曰：律之初生也，写凤之音。《韩诗外传》曰：凤举曰上翔，集鸣曰归昌。〕启中黄之少宫，发蓐收之变商。〔中黄，土色。《礼斗威仪》曰：少宫主政。宋均曰：声五而已，必加少宫少商者，以君臣任重，为设副也。刘向《雅琴赋》曰：弹少宫之际天，援中徵以及泉。《礼记》曰：孟秋之月，其神蓐收。《淮南子》曰：变宫生徵，变商生羽。〕若乃龙火西颓，暄气初收。〔《汉书》曰：东宫，苍龙房心。心为火，故曰龙火也。《左氏传》曰：仲尼曰：火犹西流。《礼记》曰：仲秋，阳气日衰。〕飞霜迎节，高风送秋。〔桓麟《七说》曰：飞霜厉其末，猋风激其崖。李尤《七叹》曰：季秋末际，高风猋厉。〕羁旅怀土之徒，流宕百罹之畴。〔《左氏传》，陈敬仲曰：羁旅之臣。《论语》曰：小人怀土。谢忱《后汉书》序曰：士庶流宕，他州异培。《毛诗》曰：我生之后，逢此百罹。〕抚促柱则酸鼻，挥危弦则涕流。〔《舞赋》曰：若縆瑟促柱。《高唐赋》曰：寒心酸鼻。《广雅》曰：挥，动也。郑玄《论语注》曰：危，高也。侯瑾《筝赋》曰：急弦促柱，变调改曲。陆机《前缓歌行》曰：大客挥高弦，意与此同也。〕若乃追清哇，赴严节，〔张衡《舞赋》曰：含清哇而吟咏。《苍颉》曰：哇，讴也。严节，急节也。《汉书》曰：隤铜丸以擿鼓，声中严鼓之节。〕奏《绿水》，吐《白雪》。〔《淮南子》曰：手会《绿水》之趋。高诱曰：《渌水》，古诗也。宋玉《风赋》曰：为《幽兰》《白雪》之曲。〕激楚回，流风结。〔《上林赋》曰：激楚结风。文颖曰：激冲，急风也。结风，回风，亦急风也。楚地风气既自漂疾，然歌乐者，犹复依激结之急风为节也。〕悲蓂荚之朝落，悼望舒之夕缺。〔《田俅子》曰：尧为天子，蓂荚生於庭，为帝成历。郑玄诗笺曰：悼，伤也。《楚辞》曰：前望舒使先驱。王逸曰：望舒，月御也。古诗曰：四五占兔缺。〕茕嫠为之擗摽，孀老为之呜咽。〔《左氏传》，初，莒有妇人，莒子杀其夫，己为嫠妇。杜预曰：寡妇为嫠。《毛诗》曰：寤擗有摽。毛苌曰：擗，拊心貌。《淮南子》曰：童子不孤，妇人不孀。高诱曰：寡妇曰孀。〕王子拂缨而倾耳，六马嘘天而仰秣。〔《列仙传》曰：王子乔，周灵王太子晋也。吹笙则凤鸣。《礼记》曰：倾耳而听之。《孙卿子》曰：昔者瓠巴鼓瑟，而鱏鱼出听。伯牙鼓琴，而六马仰秣。黄伯仁《龙马赋》曰：或有嘘天慷慨，骨腾肉飞。《说文》曰：嘘，吹嘘，音虚。秣或为蹀也。〕此盖音曲之至妙。子岂能从我而听之乎？〔《舞赋》曰：天下之至妙。〕公子曰：余病未能也。

大夫曰：兰宫秘宇，雕堂绮栊。〔《楚辞》曰：彷徨兮兰宫。《鲁灵光殿赋》曰：乃立灵光之秘殿。《说文》曰：栊，房室之疏也。〕云屏烂汗，琼壁青葱。〔《礼记》曰：疏屏，天子庙饰也。郑玄曰：屏谓之树，刻之为云气。王褒《甘泉赋》云：耀照形之玉壁。〕应门八袭，璇台九重。〔《毛诗》曰：乃立应门。郭璞《尔雅注》曰：袭，犹重也。《汲古文》曰：桀作倾宫，饰瑶台。《韩子》，箕子曰：纣必为九重高台也。〕表以百常之阙，圜以万雉之墉。〔表，标也。百常，高也。《西京赋》曰：径百常而茎擢。《西都赋》曰：建金城之万雉。毛苌《诗传》曰：墉，城也。〕尔乃峣榭迎风，秀出中天。〔《方言》曰：峣，高也。郭璞《尔雅注》曰：榭，台上起屋也。曹子建《七启》曰：迎清风而立观。《国语》曰：秀出於众。秀，出貌也。《列子》曰：周穆王筑台，号曰中天之台。〕翠观岑青，雕阁霞连，长翼临云，飞陆凌山。〔郑玄《礼记注》曰：荣，屋翼也。《鲁灵光殿赋》曰：飞陆揭孽，缘云上征。〕望玉绳而结极，承倒景而开轩。〔《春秋元命苞》曰：玉衡北两星为玉绳。《说文》曰：极，栋也。陵阳子《明经》曰：倒景气去地四千里，其景皆倒在下。轩，长廊之窗也。〕赪素炳焕，枌栱嵯峨。〔毛苌《诗传》曰：赪，赤也。《说文》曰：棼，复屋栋也。棼与枌古字通。〕阴虬负檐，阳马承阿。〔虬，龙也。《楚辞》曰：仰观刻桷画龙虬。马融《梁将军西第赋》曰：腾极受檐，阳马承阿。《周书》曰：明堂咸有四阿。〕错以瑶英，镂以金华。〔《广雅》曰：错，厕也。范子《计然》曰：玉英出蓝田。刘欣《期交州记》曰：金华出珠崖，谓金有华彩也。〕方疏含秀，圆井吐葩。〔《鲁灵光殿赋》曰：悬栋结阿，天窗绮疏。圆渊方井，反植荷蕖。张载曰：疏，刻镂也。秀，谓华也。〕重殿叠起，交绮对幌。〔《西京赋》曰：交绮豁以疏寮。《文字集略》曰：幌，以帛明窗也。〕幽堂昼密，明室夜朗。焦螟飞而风生，尺蠖动而成响。〔《晏子春秋》，景公问於晏子曰：天下有极细乎？对曰：东海有虫，名曰焦螟，巢於蚊睫，飞乳去来，而蚊不觉。《周易》曰：尺蠖之屈，以求伸也。〕若乃目厌常玩，体倦帷幄。〔《列子》曰：声色不可常玩闻。〕携公子而双游，时娱观於林麓。〔曹大家《列女传注》曰：竹木曰林，山足曰麓。〕登翠阜，临丹谷。华草锦繁，飞采星烛。阳叶春青，阴条秋绿。华实代新，承意恣欢。仰折神虈，俯采朝兰。〔《本草经》曰：白芷，一名虈。〕溯蕙风於衡薄，眷椒涂於瑶坛。〔边让《章华台赋》曰：蕙风春施。《洛神赋》曰：践椒涂之郁烈，步衡薄而流芳。《汉书》曰：遍观此，眺瑶堂。王逸《楚辞注》曰：坛，犹堂也。〕尔乃浮三翼，戏中沚。〔《越绝书》，伍子胥《水战兵法内经》曰：大翼一艘，长十丈，中翼一艘，长九丈六尺，小翼一艘，长九丈。《毛诗》曰：宛在水中沚。〕潜〈鱼思〉骇，惊翰起。〔苏林《汉书注》曰：〈鱼思〉音鱼〈鱼思〉。今呼鱼谓之〈鱼思〉，犹呼车以为轸也。郑玄《诗笺》曰：翰，鸟中豪俊者也。〕沈丝结，飞矰理。〔《毛诗》曰：其钓维何，维丝伊缗。毛苌曰：缗，纶也。郑玄曰：以丝为之纶。《周礼》曰：矰矢用诸弋射。郑玄曰：结缴於矢谓之矰也。〕挂归翮於赤霄之表，出华鳞於紫渊之里。〔归翮，鸿雁之属也。《淮南子》曰：夫鸿鹄背负苍天，膺摩赤霄。《上林赋》曰：紫渊径其北。〕然后纵棹随风，弭楫乘波。〔杜预《左氏传》曰：纵，放也。毛苌《诗传》曰：弭，止也。〕吹孤竹，拊云和。〔《周礼》曰：孤竹之管，云和之琴瑟。郑玄曰：孤竹，竹特生者。云和，山名。〕渊客唱淮南之曲，榜人奏《采菱》之歌。〔渊客，习水者也。《吴都赋》：渊客慷慨而泣珠。《汉书》曰：淮南鼓员四人。《子虚赋》曰：榜人歌。张揖曰：船长也。《淮南子》曰：歌采菱，发阳阿也。〕歌曰：乘凫舟兮为水嬉，〔《穆天子传》曰：天子乘凫舟。郭璞曰：舟为凫形制，今吴之青雀舫，此其遗象也。琴道，雍门周曰：水嬉则舫龙舟。〕临芳洲兮拔灵芝。〔《楚辞》曰：采芳洲兮杜若。《西京赋》曰：擢灵芝之朱柯。〕乐以忘戚，游以卒时。〔《论语》子曰：乐以忘忧。《家语》孔子歌曰：优哉游哉，聊以卒岁。〕穷夜为日，毕岁为期。此盖宴居之浩丽，子岂能从我而处之乎？〔《毛诗》曰：或燕燕居息。浩，犹大也。〕公子曰：余病未能也。

大夫曰：若乃白商素节，月既授衣。〔《周礼》曰：西方白。《礼记》曰：孟秋之月，其音商。刘植《与临淄侯书》曰：肃以素秋则落。《毛诗》曰：九月授衣。〕天凝地闭，风厉霜飞。〔凝，犹结也。《礼记》曰：仲冬之月，涂城阙，筑囹圄，助天地之闭藏也。〕柔条夕劲，密叶晨稀。将因气以效杀，临金郊而讲师。〔《礼记》曰：季冬之月，天子乃教於田猎。刘向尚书五行说曰：金西方，万物既成，杀气之始也。故立秋出军行师，西方为金，故曰金郊也。《国语》虢文公曰：三时务农，一时讲武。〕尔乃列轻武，整戎刚。〔轻武戎刚，四车名也。司马彪《续汉书》曰：轻车，古之战车也。不巾不盖。《韩子》曰：管仲之始治也，桓公武车。元戎，已见上文。轻武，卒名也。戎刚，车名也。《东京赋》：总轻武於后陈，奏严鼓之嘈囐。《汉书》曰：卫青令武刚车环为营。张晏曰：兵车也。〕建云髦，启雄芒。〔云髦，云旆竿上施旄也。《上林赋》曰：连云旆。髦与旄古字通。《子虚赋》曰：建干将之雄戟，芒锋刃也。《汉书》贾谊曰：解十二牛，而芒刃不顿。〕驾红阳之飞燕，骖唐公之骕骦。〔红阳飞燕，未详。或曰：骏马图有含阳侯骠。疑含即红声之误也。《左氏传》曰：唐成公有两骕骦马。马融曰：骕骦，雁也，马似之。〕屯羽队於外林，纵轻翼於中荒。〔羽队，士负羽而为队也。《羽猎赋》曰：蒙盾负羽而罗者以万计。翼，左右甄也。越绝书曰：子胥兵分为两翼，夜火相望。〕尔乃布飞羉〔或云飞罗。卢端切。〕张脩罠。〔《尔雅》曰：彘罟谓之羉。或作罠音，音旻。夫然羉、罠一，以为对，恐互体。《广雅》曰：罠，兔罟也。刘逵《吴都赋》注曰：罠，麋网也。然张氏之意，盖同刘说。羉或为罗。〕陵黄岑，挂青峦。〔《尔雅》曰：峦，堕也。郭璞曰：山堕长者，荆州谓之峦。〕画长豁以为限，带流谿以为关。既乃内无疏蹊，外无漏迹。〔《广雅》曰：疏，通也。《七启》曰：下无漏迹，上无逸飞。〕叩钲数校，举麾旌获。〔《周礼》曰：鼓钲鸣镯，车皆行。郑玄曰：镯，钲也，散为阵列而行也。《汉书》曰：大校猎。如淳曰：合军聚众，有幡校也。《周礼》曰：建大麾以田。郑玄曰：不在九旗之中。《周礼》曰：服不氏，射则赞张侯，以旌居乏而待获。郑玄曰：待获射者，举旌以获也。〕彀金机，驰鸣镝。〔《说文》曰：彀张弓弩。机，弩牙也，以金为之。《汉书》曰：冒顿乃作为鸣镝。《音义》曰：箭，镝也，如今鸣箭是也。〕剪刚豪，落劲翮。车骑竞骛，骈武齐辙。〔《说文》曰：骛，乱驰也。骈，并也。毛苌《诗传》曰：武，迹也。杜预《左氏传注》曰：辙，车迹也。〕翕忽挥霍，云回风烈。〔《孙卿子》曰：下之和上，譬犹响之应声，影之随形。〕举戈林竦，挥锋电灭。〔《东京赋》曰：戈矛若林。《广雅》曰：竦，立也。〕仰倾云巢，俯殚地穴。〔《周礼》有穴氏。郑玄曰：穴，抟蛰兽所藏者也。〕乃有圆文之犭开，班题之犭从。〔毛苌《诗传》曰：豕一岁曰犭开。又郑玄曰：豕生三子曰犭从。然此犭开犭从，指诸兽，不专论豕也。〕鼓鬛风生，怒目电瞛。〔瞛，光也。〕口咬霜刃，足拨飞锋。〔《说文》曰：咬，啮骨也。《广雅》曰：拨，除也，〕齀林蹶石，扣跋幽丛。〔齀，以鼻摇动也，。郭璞《尔雅》注曰：蹶动摇之貌也，孔安国《论语注》曰：扣，击也。毛苌《诗传》曰：跋，躐也。扣跋，或谓却伏也。〕於是飞黄奋锐，贲石逞技。〔《史记》曰：蜚廉以材力事殷纣。《尸子》，中黄伯曰：余左执太行之犹，而右搏雕虎。《说苑》曰：勇士孟贲，水行不避蛟龙，陆行不避虎狼。《吴越春秋》曰：夫差使王孙圣占梦，圣曰：占之不吉。王怒，使力士石蕃以铁椎椎杀圣。张华博物志曰：石蕃，卫臣也，背负千二百斗沙。〕蹙封豨，偾冯豕。〔《淮南子》曰：伍胥曰：吴为封豨脩蛇。《小雅》曰：封，大也。方言曰：南楚人谓猪为豨。《尔雅》曰：偾，僵也，偾或为拂，非也。王逸《楚辞注》曰：冯，大也。〕拉甝虪，挫獬廌。〔《尔雅》曰：甝，白虎。虪，黑虎。张揖《汉书注》曰：獬廌，似鹿而一角也。〕勾爪摧，锯牙捭。〔《淮南子》曰：勾爪、锯牙，於是挚矣。《说文》曰：捭，雨手击也。〕澜漫狼藉，倾榛倒壑。〔《说文》曰：草编狼藉也。〕殒胔挂山，僵踣掩泽。〔郑玄《周礼注》曰：四足死者曰胔。《尔雅》曰：僵，仆也。郭璞《尔雅注》曰：踣，前覆也。张揖《上林赋》注曰：掩，覆也。〕薮为毛林，隰为丹薄。〔郑玄《周礼注》曰：泽无水曰薮也。《广雅》曰：草丛生曰薄。〕於是撤围顿罔，卷旆收鸢。〔郑玄《礼仪注》曰：撤，除也。顿，犹舍也。《礼记》曰：前有尘埃，则载鸣鸢。〕虞人数兽，林衡计鲜。〔《周礼》有虞人，又有林衡。孔安国《尚书传》曰：鸟兽新杀曰鲜。〕论最犒勤，息马韬弦。〔张晏《汉书注》：最，功第一也。《西京赋》曰：犒勤赏功。杜预《左氏传注》曰：犒，劳也。又曰：韬，藏也。〕肴驷连镳，酒驾方轩。〔《说文》曰：镳，马衔也。《西京赋》曰：酒车酌醴，方驾授饔。〕千钟电釂，万燧星繁。〔《孔丛子》曰：尧饮千钟。《西京赋》曰：升觞举燧，既釂鸣锺。《说文》曰：釂，饮酒尽也。〕陵阜霑流膏，谿谷厌芳烟。欢极乐殚，回节而旋。〔郑玄《周礼注》曰：节，信也。行者所执之信也。〕此亦田游之壮观，子岂能从我而为之乎？〔《封禅文》曰：天下之壮观。〕公子曰：余病，未能也。

大夫曰：楚之阳剑，欧冶所营。〔越绝书曰：楚王召风胡子而问之曰：寡人闻，吴有干将，越有欧冶子，寡人愿赍邦之重宝，请此二人作为铁剑，可乎？於是风胡子之吴，见欧冶、干将，使之作铁剑三枚，一曰龙渊，二曰太阿，三曰工市。阳剑，见下文。〕邪谿之铤，赤山之精。〔《越绝书》曰：越王勾践有宝剑五，闻於天下。客有能相剑者，名曰薛烛，王召而问之。对曰：当造此剑之时，赤堇之山破而出锡，若耶之溪涸而出铜。许慎《淮南子注》曰：铤，铜铁璞也，精，谓其中尤善者。〕销逾羊头，镤越锻成。〔《淮南子》曰：苗山之铤，羊头之销，虽水断龙髯，陆剸兕甲，莫之服带。许慎曰：销，生铁也。高诱曰：苗山利金，所出羊头之销，白羊子刀也。镤或谓为鍱。《广雅》曰：鍱，铤也。谢承《后汉书》曰：孝章皇帝赐诸尚书剑，手自署姓名。尚书陈宠，济南锻成。《苍颉书》曰：锻，椎也。〕乃炼乃铄，万辟千灌。〔《说文》曰：炼，冶金也。贾逵《国语注》曰：铄，销也。《说文》曰：销，铄金也。辟，谓叠之。灌，谓铸之。《典论》曰：魏太子丕造百辟宝剑，长四尺。王粲《刀铭》曰：灌辟以数，质象以呈。〕丰隆奋椎，飞廉扇炭。〔《越绝书》，薛烛曰：当造此剑之时，雨师洒扫，雷公击橐，蛟龙捧炉，天帝装炭。思玄赋注曰：丰隆，雷公也。王逸《楚辞注》曰：飞廉，风伯也。〕神器化成，阳文阴缦。〔《吴越春秋》曰：干将者，吴人，造剑二枚，一曰干将，二曰莫耶。莫耶者，干将之妻名也。干将曰：吾师之作冶也，金铁之类不销，夫妻俱入冶炉之中。莫耶曰：先师亲烁身以成物，妾何难也。於是干将夫妻乃断发揃爪，投之炉中，使童女三百鼓橐装炭，金铁乃濡，遂以成剑。阳曰干将，而作龟文。阴曰莫耶，而漫理。干将匿其阳，出其阴，而献之阖闾，阖闾甚重之。〕流绮星连，浮彩艳发。〔绮，光色也。《越绝书》曰：王取纯钧。薛烛观其钏，烂如列星之行。《典论》曰：太子丕剑铭曰：流采色，似采虹。〕光如散电，质如耀雪。〔《庄子》曰：此剑一用，如雷霆之震也。魏文帝大墙上蒿行曰：我带长宝剑，光白如积雪。〕霜锷水凝，冰刃露洁。〔典论曰：魏太子丕造素质，坚而似霜。造匕首，理似坚冰。《声类》曰：锷，刀刃也。《字书》曰：凝，冰之洁也。《越绝书》曰：王取纯钧，薛烛观其光，如水之溢於塘。观其文，焕焕如冰之将释。〕形冠豪曹，名珍巨阙。〔《越绝书》曰：越王取豪曹。薛烛曰：豪曹非宝剑也。夫宝剑五色并见，莫能相胜。曹已擅名矣，非宝剑也。王取巨阙，曰：非宝剑也，夫宝剑者，金锡和铜而不离。今巨阙已离矣，非宝剑也。〕指郑则三军白首，麾晋则千里流血。〔《越绝书》曰：楚王作铁剑三枚，晋郑闻而求之，不得，兴师围楚之城，三年不解。於是楚引太阿之剑，登城而麾之。三军破败，士卒迷惑，流血千里，晋郑之军，头毕白也。〕岂徒水截蛟鸿，陆洒奔驷。〔《韩非子》曰：负长剑，赴榛薄，折兕豹，赴深渊，断蛟龙。《战国策》曰：苏秦曰：韩卒之剑，水击鸿雁。《越绝书》曰：勾践示薛烛巨阙曰：吾坐露坛之宫，有驷驾白鹿而过者，车奔马腾，吾引剑而指之，驷驾上飞扬，不知其绝也。〕断浮翮以为工，绝重甲而称利云尔而已哉！〔浮翮，鸿雁也。已见上注。《史记》苏秦说韩王曰：韩卒之剑，当敌则斩坚甲。〕若其灵宝，则舒辟无方，奇锋异模。〔《说文》曰：舒，申也。晋灼《汉书注》曰：方，常也。郑玄《毛诗》笺曰：模，法也。〕形震薛蜀，光骇风胡。〔《越绝书》为烛，《吴越春秋》为蜀。盖一人也。〕价兼三乡，声贵二都。〔《越绝书》：勾践示薛烛纯钧曰：客有买之者，有市之乡二，骏马千匹，千户之都二，可乎？薛烛曰：虽倾城量金，珠玉满河，犹不得此一物，况有市之乡二，骏马千匹，千户之都二，何足言哉！然实二乡，而云三者，避下文也。〕或驰名倾秦，或夜飞去吴。〔《越绝书》曰：阖庐无道，湛卢之剑，去之入水。行凑楚，楚王卧而设湛卢之剑也。秦王闻而求之，不得，兴师击楚。曰：与我湛卢之剑，还师去汝。楚王不兴。〕是以功冠万载，威曜无穷。挥之者无前，拥之者身雄。〔《说文》曰：挥，奋也。《汉书》元后诏曰：奋无前之威。〕可以从服九国，横制八戎。〔《过秦论》曰：秦人开关延敌，九国之师遁逃而不敢进。《史记》赵良曰：五羖大夫相秦，施德诸侯，而八戎来服。〕爪牙景附，函夏承风。〔《毛诗》曰：祈父，予王之爪牙。崔琰《大将军夫人寇氏诔》曰：英雄景附。杨雄《河东赋》曰：函夏之大汉。《家语》孔子曰：舜之为君，四海承风。〕此盖希世之神兵，子岂能从我而服之乎？〔《鲁灵光殿赋》曰：邈希世而特出。〕公子曰：余病未能也。

大夫曰：天骥之骏，逸态超越。〔天骥，天马也。骥或为机。傅玄《乘舆马赋》曰：九方不能测其天机。《列子》伯乐曰：九方皋之所观天机也。〕禀气灵渊，受精皎月。〔孔安国《尚书传》曰：禀，受也。遯甲开山图曰：陇西神马山有渊池。龙马所生。《春秋考异邮》曰：地生月精为马，月数十二，故马十二月而生。〕眸〈目闲〉黑照，玄采绀发。〔赵岐《孟子注》曰：眸，目瞳子也。《说文》曰：瞷，戴目也，音闲。《说文》曰：绀深青而赤色。〕沬如挥红，汗如振血。〔《汉书》天马歌曰：霑赤汗，染流赭。应劭曰：大宛马，汗血霑濡也。流沬如赭也。韩康伯《周易注》曰：挥，散也。薛君《韩诗章句》曰：振，犹奋也。〕秦青不能识其众尺，方堙不能睹其若灭。〔《吕氏春秋》曰：古者善相马者，管青相唇吻，秦牙相前，皆天下良士也。若赵之王良，秦之伯乐，九方堙，尤尽其妙矣。《相马经》曰：夫法千里马，有三十六尺四寸。《列子》伯乐曰：天马者，若灭若没，若亡若失，若此者绝尘弭辙。〕尔乃巾云轩，践朝雾。〔郑玄《周礼注》曰：巾，犹衣也。云轩，已见上。〕赴春衢，整秋御。〔秋御，秋驾也。司马彪《庄子注》曰：秋驾，法驾也。〕虬蛹螭腾，麟超龙翥。〔《甘泉赋》曰：驷苍螭兮六素虬。刘梁《七举》曰：天马之号，出自西域，纤阿为右。御以术仪，揽辔舒节，凌云先螭。《尸子》曰：马有骐驎径骏。《南都赋》曰：马鹿超而龙骏。〕望山载奔，视林载赴。气盛怒发，星飞电骇。〔李尤《七汉》曰：神奔电驱，星流矢惊，则莫若益野腾驹也。〕志凌九州，势越四海。景不及形，尘不暇起。〔刘广世《七兴》曰：骏駔之马，影不及形，尘不暇兴也。〕浮箭未移，再践千里。〔浮箭，谓漏刻也。〕尔乃逾天垠，越地隔，过汗漫之所不游，蹑章亥之所未迹。〔《准南子》，若士曰：吾与汗漫期於九垓之上。若士举臂竦身，而遂入云中。又曰：禹乃使大章，步自东极，至於西极，二亿三万三千五百里七十步，使竖亥步自北极至於南极，二亿三万三千五百七十里。〕阳乌为之顿羽，夸父为之投策。〔《春秋元命苞》曰：阳成於三，故日中有三足乌，乌者阳精。《山海经》曰：夸父与日竞走，渴饮河渭，河渭不足，北饮大泽。未至，道渴而死，弃其杖为邓林。〕斯盖天下之隽乘，子岂能从我而御之乎？公子曰：余病末能也。

大夫曰："大梁之黍，琼山之禾，〔大梁黍，未详。琼山禾，即昆仑之山木禾。《山海经》曰：昆仑之上有木禾，长五寻，大五围。〕唐稷播其根，农帝尝其华。〔《尚书》，帝曰：汝后稷，播时百穀。贾谊曰：神农尝百草之实，教人食穀者也。〕尔乃六禽殊珍，四膳异肴。〔《周礼》曰：庖人掌共六禽。郑司农《注》曰：雁、鹑、鷃、雉、鸠鸽。《礼记》曰：孟春食麦与羊，孟夏食菽与鸡，孟秋食麻与犬，孟冬食黍与彘。〕穷海之错，极陆之毛。〔《尚书》曰：海物惟错。《礼记》曰：加豆，陆产也。《穀梁传》曰：凡地之所生，谓之毛。〕伊公爨鼎，庖子挥刀。〔伊公，伊尹也。韦昭《汉书注》曰：爨，灼也。庖子，庖丁也。〕味重九沸，和兼勺药。〔《吕氏春秋》伊尹说汤曰：凡味之本，水最为始。五味三和。九沸九变，为火之纪。高诱曰：纪，节也。味待火然后成，故曰火为之节也。文颖《上林赋》注曰：勺药，五味之和。〕晨凫露鹄，霜鵽黄雀。〔《说苑》曰：魏文侯嗜晨凫，霜露降，鹄鵽美。《南都赋》曰：归雁鸣鵽。《楚辞》曰：煎鯖臛雀。王逸曰：臛，黄雀也。〕圜案星乱，方丈华错。〔《盐铁论》曰：垂拱持案食者，不知蹠耒躬耕者之勤也。《墨子》曰：美食方丈，目不能遍视，口未能遍味也。《列女传》曰：方丈於前，所甘不过一肉也。〕封熊之蹯，翰音之跖。〔《左氏传》曰：晋灵公宰夫胹熊蹯不熟。《礼记》曰：溪曰翰音。《吕氏春秋》曰：善学者，若齐王之食鸡也。食其跖数千，而后足也。〕燕髀猩唇，髦残象白。〔《吕氏春秋》伊尹说汤曰：肉之美者，巂燕之髀。孙炎《尔雅注》曰：巂，胡圭切。《说文》曰：髀，股外也。《吕氏春秋》伊尹曰：肉之美者，猩猩之唇，髦象之约。高诱曰：髦，髦牛也，在西方。象，象兽也，在南方。取其远方物之美也。髦象之肉美，贵异味也。残白，盖煮肉之异名也。崔骃博徒论曰：燕臛羊残，炙雁煮凫。〕灵渊之龟，莱黄之〈鱼台〉。〔《七启》曰：寒方苓之巢龟。《盐铁论》曰：江湖之鱼，莱黄之〈鱼台〉，不可胜也。《汉书》：东莱郡有黄县。《说文》曰：〈鱼台〉，海鱼也。〕丹穴之鹨，玄豹之胎。〔《山海经》曰：丹穴之山有鸟焉，其状如鹤，五采，名曰凤。《说文》曰：鹨鸟，大鸲雏。《列女传》，陶答子妻曰：南山有玄豹。《六韬》曰：殷君玉杯象箸，不盛菽藿之羹，必将熊蹯豹胎也。〕燀以秋橙，酟以春梅。〔《左氏传》晏子曰：和如羹焉，水火醯醢盐梅，以烹鱼肉，燀之以薪。杜预曰：燀，炊之也。《博物志》曰：橙，似橘而非，若柚而有芬香。刘梁《七举》曰：酟以醢醯，和以密饴。《广雅》曰：沾，溢也。酟与沾同也。《尚书》曰：若作和羹，尔惟盐梅。〕接以商王之箸，承以帝辛之杯。〔商王、帝辛，皆谓纣也。《史记》曰：帝乙崩，子辛立，是为帝辛，天下谓之纣。《六韬》曰：殷君陈玉杯象箸。《韩子》曰：纣为象箸。箕子曰：象箸玉杯，不盛菽藿者也。〕范公之鳞，出自九溪。〔陶朱公《养鱼经》曰：威王聘朱公，问之曰：公家累亿金，何术乎？朱公曰：夫为生之法五，水畜第一。所谓水畜者，鱼池也。以六亩地为池，池中有九洲，即求怀子鲤鱼，以二月上旬庚日内池中。养鲤者，鲤不相食，易长又贵也。〕赤尾丹〈鱼思〉，紫翼青鬐。〔《毛诗》曰：鲂鱼赤尾。丹〈鱼思〉，已见上文。《上林赋》曰：捷鬐掉尾，振鳞奋翼。〕尔乃命支离，飞霜锷。〔《庄子》曰：朱泙漫学屠龙於支离益，殚千金之家，三年技成，而无所用其巧。司马彪曰：朱，姓也。泙漫，名也。益，人名也。霜锷已见上文。〕红肌绮散，素肤雪落。〔《七启》曰：玄熊素肤。又曰：离若散雪。〕娄子之豪，不能厕其细；秋蝉之翼，不足拟其薄。〔《孟子》曰：离娄者，古明目者也。能视百步之外，见秋毫之末。《楚辞》曰：蝉翼为重。〕繁肴既阕，亦有寒羞。〔《苍颉篇》曰：阕，讫也。《周礼》曰：朝事之笾。郑司农曰：朝事，谓清朝未食，先进寒具口实之笾也。〕商山之果，汉皋之楱。〔《汉书》曰：四人者，秦之世，避而入商洛深山。已见《西都赋》。汉皋，已见《南都赋》。《韩诗外传》曰：郑交甫遵彼汉皋台下。郭璞《上林赋》注曰：楱，亦橘之类也，音凑，或曰楱。〕析龙眼之房，剖椰子之壳。〔刘渊林《吴都赋》注曰：龙眼，如荔枝而小，味甘。又曰：椰树，似槟榔，实大如瓠，里有汁，美如蜜，核可作饮器。壳即核也。凡物内盛者皆谓之壳。〕芳旨万选，承意代奏。〔郑玄《周礼注》曰：选，择也。孔安国《尚书传》曰：奏，进也。〕乃有荆南乌程，豫北竹叶。〔盛弘之《荆州记》曰：渌水出豫章康乐县，其间乌程乡，有酒官，取水为酒，酒极甘美，与湘东酃湖酒，年常献之，世称酃渌酒。吴地理志曰：吴兴乌程县。酒有名。张华轻薄篇曰：苍梧竹叶清，宜城九酝酒。〕浮蚁星沸，飞华萍接。〔《南都赋》曰：醪敷径寸，浮蚁如蓱。〕玄石尝其味，仪氏进其法。〔《博物志》曰：玄石从中山酒家酤酒，酒家与之千日之酒。《战国策》鲁君曰：昔帝女仪狄，作酒而美，进之於禹也。〕倾罍一朝，可以流湎千日。〔薛君《韩诗章句》曰：齐颜色，均众寡，谓之流，闭门不出客，谓之湎。《汉书》谷永曰：流湎媟嫚。千日，已见上文。〕单醪投川，可使三军告捷。〔《黄石公记》曰：昔良将之用兵也，人有馈一箪之醪，投河，令众迎流而饮之。夫一箪之醪，不味一河，而三军思为致死者，以滋味及之也。〕斯人神之所歆羡，观听之所炜晔也。〔《毛诗》曰：帝谓文王，无然歆羡。《说文》曰：歆，神食气也。《方言》曰：炜，盛也。郭璞曰：暐晔，盛貌也。〕子岂能强起而御之乎？"公子曰："耽口爽之馔，甘腊毒之味。〔《老子》曰：五味令人口爽。《广雅》曰：爽，伤也。《国语》单襄公谓鲁成公曰：高位寔疾颠，厚味实腊毒。贾逵曰：颠，陨也。腊，久也。言味厚者，其毒久。〕服腐肠之药，御亡国之器。〔《吕氏春秋》曰：肥肉厚酒，以务相彊，命曰：烂肠之食，亡国之器。象箸玉杯，已见上文。〕虽子大夫之所荣，故亦吾人之所畏。余病未能也。

大夫曰：盖有晋之融皇风也，金华启徵，大人有作。〔杜预《左氏传注》曰：融，朗也。晋为金德，故曰金华。《周易》曰：利见大人。又曰：圣人作而万物睹。〕继明代照，配天光宅。〔《周易》曰：明两作离，大人以继明照于四方。《毛诗序》曰：思文，后稷配天也。《尚书序》曰：昔在帝尧，光宅天下。〕其基德也，隆於姬公之处岐。〔姬公，文王也。《国语》曰：太上基德，十五王而始平之。孟子曰：昔文王之治岐也，仕者世禄，王处岐。已见《思玄赋》。〕其垂仁也，富乎有殷之在亳。〔《尚书》，仲虺曰：惟王克宽克仁，彰信兆民。孔安国曰：言汤有宽仁之德。《尚书》曰：汤既黠夏命，复归於亳。〕南箕之风，不能畅其化。离毕之云，无以丰其泽。〔《尚书》曰：星有好风，星有好雨。《春秋纬》曰：月失其行，离於箕者风，离於毕者雨。〕皇道焕炳，帝载缉熙。〔《景福殿赋》曰：乐我皇道。《尚书》，舜曰：有能奋庸熙帝之载。《诗》曰：维清缉熙，文王之典。〕导气以乐，宣德以诗。〔《吕氏春秋》曰：陶唐氏之化，阴多滞伏，阳道壅塞，人气郁阏，筋骨挛缩，作舞宣导之。《国语》曰：王将铸无射，问律於泠州鸠。对曰：律所以立均度，所以宣布哲人之令德，示民轨仪也。〕教清於云官之世，治穆乎鸟纪之时。〔《左氏传》曰：郯子来朝，公与之宴。昭子问焉，曰：少皋氏鸟名，何故也？郯子曰：昔者黄帝氏以云纪，故为云师而云名。我高祖少皞挚之立也。凤鸟適至，故以鸟纪，为鸟师而鸟名也。〕王猷四塞，函夏谧宁。〔《毛诗》曰：王犹允塞。犹与猷同，已见上文。《尔雅》曰：谧，宁也。〕丹冥投烽，青徼释警。〔丹，南方朱冥也。《楚辞》曰：历祝融於朱冥。王逸曰：朱冥之野也。青徼，东方也。《吕氏春秋》曰：禹东至青羌之野，南至交阯丹粟。范晔《后汉书》：辽东徼外貊人寇右北平。张揖《汉书注》曰：徼，塞也。以木栅水中，为夷狄之界也。〕却马於粪车之辕，铭德於昆吴之鼎。〔《老子》曰：天下有道，却走马以粪。王弼曰：天下有道修，於内而已，故却走马以粪田。《东京赋》曰：却走马以粪车。《墨子》曰：昔夏开使飞廉采金於山，以铸鼎於昆吴。蔡邕《铭论》曰：吕尚作周太师，而封齐，其功铭於昆吾之冶也。〕群萌反素，时文载郁。〔素，朴素也。《东京赋》曰：遵节俭，尚素朴。《论语》子曰：周监於二代，郁郁乎文哉！〕耕父推畔，鱼竖让陆。〔《文子》曰：黄帝之化天下，田者让畔。《淮南子》曰：黄帝化天下，渔者不争坻。〕樵夫耻危冠之饰，舆台笑短后之服。〔《长扬赋》曰：士有不谈王道者，即樵夫笑之。《韩非子》曰：解其长剑，免其危冠。《左氏传》曰：人有十等，皂臣仆，仆臣台。《庄子》魏太子谓庄周曰：吾王所见，唯剑士短后之服。王乃说之也。〕六合时邕，巍巍荡荡。〔《吕氏春秋》曰：神通乎六合。《尚书》曰：黎民於变时雍。《论语》子曰：大哉尧之为君，荡荡乎民无能名焉，巍巍乎其有成功也。〕玄龆巷歌，黄发击壤。〔《埤苍》曰：髫，发也。髫与龆古字通也，《列子》曰：尧理天下，乃微服游康衢，闻儿童谣曰：立我蒸民，莫匪尔极，不识不知，顺帝之则。《毛诗》曰：黄发台背。《尔雅》曰：黄发，寿也。《论衡》曰：尧时天下大和，百姓无事，有五十之人，击壤於涂也。〕解羲皇之绳，错陶唐之象。〔《周易》曰：上古结绳而治。《尚书大传》曰：唐虞之象刑赭衣不纯，中刑杂屦，下刑墨蠓。蠓音蒙也。〕若乃华裔之夷，流荒之貊。〔《左氏传》孔子曰：裔不谋夏，夷不乱华。《尚书》曰：五百里荒服。又曰：二百里流。孔安国曰：要服之外，五百里也。《周书》曰：四夷九貊。孔晁曰：貊，夷之别也。〕语不传於輶轩，地不被乎正朔。〔《风俗通》曰：秦周常以八月輶轩使采异代方言，藏之秘府。《春秋说题辞》曰：蛮服流远，正朔不及，盛德则感，越裳重译至也。〕莫不骏奔稽颡，委质重译。〔《毛诗》曰：骏奔走在庙，喻巴蜀曰：稽颡来享。《礼记》曰：拜而后稽颡。《左氏传》狐突曰：策名委质，贰乃辟也。重译，见上文。〕于时昆蚑感惠，无思不扰。〔《毛诗序》曰：文王德及鸟兽昆虫焉。《说文》云：蚑，行也。凡生之类，行皆蚑也。《毛诗》曰：无思不服。应劭《汉书注》曰：扰，驯也。〕苑戏九尾之禽，囿栖三足之乌。〔《春秋元命苞》曰：天命文王以九尾狐。《白虎通》曰：禽者何，鸟兽之总名，明为人所禽制也。《典引》曰：三足轩翥於茂林。蔡邕曰：乌，反哺之鸟，至孝之应也。〕鸣凤在林，夥於黄帝之园。〔《礼瑞命记》曰：黄帝服黄服，戴黄冠，斋于宫，凤乃蔽日而来，止帝园，食竹实，栖帝梧桐，终不去。《汉书》曰：楚人谓多为夥。〕有龙游渊，盈於孔甲之沼。〔《左氏传》蔡墨曰：有夏孔甲，扰于有帝，帝赐之乘龙，河汉各二，各有雌雄也。杜预曰：孔甲，少康之后，九世之君也。〕万物烟煴，天地交泰。〔《周易》曰：天地絪缊，万物化醇。又曰：天地交泰。〕义怀靡内，化感无外。〔《庄子》遍谓周曰：吾知道，近乎无内，远乎无外。〕林无被褐，山无韦带。〔《老子》曰：圣人被褐怀玉。《汉书》贾山上疏曰：夫布衣韦带之士，脩身於内，成名於外。〕皆象刻於百工，兆发乎灵蔡。〔《尚书》曰：高宗梦得说，使百工营求诸野，乃审象旁求於天下。孔安国曰：审所梦之人，刻其形象也。《史记》曰：吕尚年老矣，以渔钓奸周。西伯将畋，卜之曰：所获霸王之辅。於是西伯猎，果遇太公。《论语》子曰：臧文仲居蔡。郑玄曰：蔡，谓国君之守龟也。〕搢绅济济，轩冕蔼蔼。〔《封禅书》曰：因杂搢绅先生之略术。毛苌《诗传》曰：济济，多威仪也。《管子》曰：先生制轩冕，足以著贵贱。《广雅》曰：蔼蔼，盛也。〕功与造化争流，德与二仪比大。〔《淮南子》曰：大丈夫无为，与造化逍遥。《周易》曰：易有太极，是生两仪。严君平老子指归曰：功与造化争流，德与天地齐光。〕言未终，公子蹶然而兴，〔《庄子》曰：黄帝问广成子，广成子蹶然而起。司马彪曰：蹶，疾起貌。〕曰：鄙夫固陋，守此狂狷。〔鄙夫，已见《西征赋》。司马迁书曰：请略陈固陋。《论语》子曰：不得中行而与之，必也狂狷乎！狂者进取，狷者有所不为也。〕盖理有毁之，而争宝之讼解。〔《庄子》曰：庚市子肩之毁玉也。《淮南子》庄子后解曰：庚市子，圣人无欲者也。人有争财相斗者，庚市子毁玉於其间，而斗者止。〕言有怒之，而齐王之疾痊。〔《吕氏春秋》曰：齐闵王病瘠，往宋迎文挚，文挚视王疾，谓太子曰：王病得怒当愈，愈则杀挚如何？太子曰：臣当与母共请於王，必不杀子矣。挚往，不解屦，登床履衣，问王之疾。王怒，叱而起，病即瘳。将生烹文挚，太子与后请不得，遂烹文挚。司马彪《庄子注》曰：痊，除也。〕向子诱我以聋耳之乐，栖我以蔀家之屋。〔《老子》曰：五音令人耳聋。《周易》曰：丰其屋，蔀其家，覆暧障光之物也。既丰其屋，又覆其家，屋厚家覆，闇之甚也。〕田游驰荡，利刃骏足，既老氏之攸戒，非吾人之所欲，故靡得应子。〔《老子》曰：驰骋田猎，令人心发狂。〕至闻皇风载韪，时圣道醇。〔杜预《左氏传注》曰：韪，是也，《尚书》曰：政事惟醇。孔安国曰：醇，粹也。〕举实为秋，摛藻为春。〔《韩诗外传》曰：魏文侯之时，子质仕而获罪，谓简主：吾不复树德。简主曰：夫春树桃李，夏以得荫其下，秋得食其实。今子树其非人也。《答宾戏》曰：摛藻如春华。〕下有可封之民，上有大哉之君。〔《尚书大传》曰：周人可比屋而封。《论语》子曰：大哉尧之为君，惟天为大，惟尧则之。民或为屋。〕余虽不敏，请寻后尘。〔《论语》颜回曰：回虽不敏，请事斯语。应瑗《与桓元则书》曰：敢不策驰。敬寻后尘。〕

◎诏

【诏一首】

※汉武帝

诏曰：盖有非常之功，必待非常之人。故马或奔踶而致千里。〔善曰：言马不良，或奔或踶，御之以道，而致千里之涂。《声类》曰：踶，蹑也。〕士或有负俗之累，而立功名。〔晋灼曰：被世讥论也。善曰：《越绝书》曰：有高世之材者，必有负俗之累也。〕夫泛驾之马，跅弛之士，亦在御之而已。〔应劭曰：泛，覆也。马有馀气力，乃能败驾。如淳曰：弛，废也。士行卓异，不入俗检，如见斥逐也。跅音拓，或曰音尺。〕其令州县察吏民有茂才异等，〔应劭曰：旧言秀才，避光武讳，改称茂才。异等者，越等轶群，不与凡同也。善曰：察，观也。察审知，然后荐之也。〕可为将相及使绝国者。〔善曰：《桓子新论》，雍门周曰：远赴绝国，无相见期。〕

【贤良诏一首】

※汉武帝

朕闻昔在唐虞，画象而民不犯。〔应劭曰：二帝但画衣冠章服，而民不敢犯也。善曰：《尚书大传》曰：唐虞象刑而民不敢犯。《墨子》曰：画衣冠而民不犯。〕日月所烛，罔不率俾。〔善曰：《大戴礼》，孔子曰：昔舜，出入日月，罔不率俾。孔安国《尚书传》曰：无不循化而使也。〕周之成康，刑措不用，德及鸟兽，〔善曰：《纪年》曰：成康之际，天下安宁，刑措四十年不用。《毛诗序》曰：文王受命，乐其有灵德，以及鸟兽焉。《尸子》曰：汤之德及鸟兽矣。〕教通四海。海外肃慎，〔晋灼曰：《东夷传》，肃慎，今挹娄地是也，在天馀之东北千馀里，大海之滨。善曰：《大戴礼》，孔子曰：昔舜，西王母来献其白玉琯，云教通于四海，海外肃慎。〕北发、渠搜、氐羌、来服。〔晋灼曰：北发，似国名也。应劭曰：《禹贡》，析支、渠搜属雍州，在金河关之西。善曰：北发，国名也。《大戴礼》，北发渠搜，氐羌来服。郑玄《诗笺》曰：氐羌夷狄国，别在西方也。〕星辰不孛，日月不蚀，山陵不崩，川谷不塞。〔善曰：《大戴礼》曰：圣人有国，则日月不蚀，星辰不孛，川泽不竭，山不崩解，陵不绝矣。〕麟凤在郊薮，河洛出图书。〔善曰：《礼记》曰：圣王所以顺，故凤凰骐麟，皆在郊薮。《周易》曰：河洛出图书，圣人则之。〕呜呼！何施而臻此乎？

今朕获奉宗庙，夙兴以求，夜寐以思，若涉渊水，未知所济。〔善曰：《尚书》曰：予唯小子，若涉渊水，予惟往求朕攸济。〕猗欤伟欤！何行而可以彰先帝之洪业休德？〔如淳曰：犹《诗》曰猗欤那欤也。猗，美也。伟，大也。欤，辞也。言美而且大。〕上参尧舜，下配三王，朕之不敏，不能远德，此子大夫之所睹闻也。〔善曰：《国语》越王勾践曰：苟闻子大夫之言。贾逵曰：亲而近，故曰子大夫也。〕贤良明於古今王事之体，受策察问，咸以书对。著之于篇，朕亲览焉。

◎册

〔《说文》曰：册符命也。诸侯进受於王，象其礼，一长一短，中有二编也。〕

【册魏公九锡文一首】

〔范晔《后汉书》曰：曹操自为魏公，加九锡。《韩诗外传》曰：诸侯之有德，天子锡之。一锡车马，再锡衣服，三锡虎贲，四锡乐器，五锡纳陛，六锡朱户，七锡弓矢，八锡铁钺，九锡秬鬯，谓之九锡也。〕

※潘元茂〔《文章志》曰：潘勖，字元茂。献帝时为尚书郎，迁东海相，未发，拜尚书左丞。病卒。魏锡，勖所作。〕

制诏：〔蔡邕《独断》曰：制诏者，王之言必为法制也。诏，犹诰也。三代无其文，秦汉有也。〕使持节丞相领冀州牧武平侯。〔魏志曰：建安元年，天子假太祖节钺，封武平侯。建安九年，领冀州牧也。〕朕以不德，少遭闵凶。越在西土，迁于唐卫。〔朕，谓献帝也。《左氏传》楚子曰：不穀不德，少主社稷。又，楚少宰如晋师曰：寡君少遭闵凶。又厚成叔吊于卫曰：闻君不抚社稷，而越在佗境。《尚书》曰：逖矣西土之人。范晔《后汉书·献帝纪》曰：初平元年，迁都长安。兴平二年，车驾东归。李亻霍复追战，王师败，帝渡河，幸安邑。建安元年六月，幸闻喜，七月，车驾至洛阳。《汉书》：河东郡有安邑县、闻喜县，然自闻喜入洛，必涂经河内，河内本卫国，河东本唐尧所封，故曰唐卫也。〕当此之时，若缀旒然。〔《公羊传》曰：君若赘旒然。何休曰：旒，旗旒也。赘，犹缀也，以譬者。言为下所执持东西耳。〕宗庙乏祀，社稷无位，群凶觊觎，分裂诸夏，〔《左氏传》师服曰：民服事其上，而下无觊觎。杜预曰：下不冀望上位也。《说文》曰：觊，幸也。觎，欲也。〕一人尺土，朕无获焉。〔《孟子》曰：纣之去武丁，未久也。尺地莫非其有也，一民莫非其臣也。〕即我高祖之命，将坠於地，朕用夙兴假寐，震悼于厥心。〔《论语》子贡曰：文武之道，未坠於地。《毛诗》曰：夙兴夜寐。又曰：假寐永叹。《楚辞》曰：心震悼而不敢。〕曰惟祖惟父，股肱先正，其孰恤朕躬。〔《尚书》曰：臣作朕股肱耳目。又曰：亦惟先正，克左右昭事厥辟。又曰：惟祖惟父，其伊恤朕躬。郑玄曰：先正，先臣，为公卿大夫也。〕乃诱天衷，诞育丞相。〔《左氏传》甯武与卫人盟曰：用昭乞盟于尔大神，以诱天衷。毛苌《诗传》曰：诞，大也。郑玄曰：大矣后稷之生也。〕保乂我皇家，弘济于艰难，朕实赖之。〔《尚书》，周公曰：天寿平格，保乂有殷。又曰：用敬保元子钊，弘济于难。《左氏传》然明曰：郑国其实赖之。〕今将授君典礼，其敬听朕命。

昔者董卓，初兴国难，群后失位，以谋王室。君则摄进，首启戎行，此君之忠於本朝也。〔《魏志》曰：董卓废帝为弘农王，而立献帝。将军袁绍等同时俱赴，卓兵彊，莫敢先进。太祖遂引兵西。《左氏传》王子朝告于诸侯曰：释位以间王政。又曰：会于洮，谋王室也。服虔曰：诸侯释其私政，而佐王室。〕后及黄巾，反易天常，侵我三州，延于平民。君又讨之，剪除其迹，以宁东夏，此又君之功也。〔《魏志》曰：青州黄巾，众有百馀万，入兖州，遂转入东平。太祖遂进兵击黄巾於寿张东，破之，黄巾至济北乞降。《左氏传》太史克曰：颛顼氏有不材子，以乱天常。《尚书》曰：蚩尤惟始作乱，延及平民。〕韩暹、杨奉，专用威命，又赖君勋，克黜其难。〔《魏志》曰：韩暹杨奉以天子还洛阳，奉别屯梁，太祖遂至洛阳。遁走，公征奉，奉南奔袁术，遂攻其梁屯，拔之。〕遂建许都，造我京畿，设官兆祀，不失旧物，天地鬼神，於是获乂。此又君之功也。〔《魏志》曰：建安元年，洛阳残破，太祖都许，至是宗庙社稷制度始立。《周礼》曰：设官分职。又曰：兆五帝於四郊。郑玄曰：兆为坛之营域也。《左氏传》五员曰：少康祀夏配天，不失旧物。〕袁术僣逆，肆于淮南，慑惮君灵，用丕显谋。蕲阳之役，桥蕤授首，〔《魏志》曰：袁术，字公路，欲称帝於淮南，术侵陈，公东征之。术闻公自来，弃军走，留其将桥蕤，公击破蕤等，斩之。《左氏传》曰：肆於民上。杜预曰：肆，施也。蕲县属沛，在陈之东也。〕棱威南厉，术以殒溃，此又君之功也。〔《魏志》曰：术为太祖所败，欲至青州从袁谭，发病道死。《汉书》武帝报李广曰：威棱憺乎邻国。郑玄《论语注》曰：厉，严整也。《左氏传》曰：民逃其上曰溃。〕回戈东指，吕布就戮。〔《魏志》曰：吕布，字奉先，五原人也。为兖州牧，建安三年，公东征，大破之师乃还固守。公遂决泗沂水以灌城，禽布杀之。《长扬赋》曰：回戈邪指，南越相夷。〕乘轩将反，张扬沮毙。眭固伏罪，张绣稽服。此又君之功也。〔《魏志》曰：张扬，字稚叔，云中人，董卓以为建义将军。建安四年，公还昌邑，张扬将杨丑杀扬以应太祖。扬将眭固杀丑，将其众欲北合袁绍。太祖遣史涣邀击之，杀固。又曰：张绣，武威人，骠骑将军济族子也。济死，绣领其众屯宛，太祖南征，军育水，绣等举降。《左氏传》曰：楚王告令尹，改乘辕而北之。毛苌《诗传》曰：沮，坏也。〕袁绍逆常，谋危社稷，凭恃其众，称兵内侮。〔魏志曰：袁绍，字本初，汝南人。天子以绍为太尉，会太祖迎天子都许，绍择精卒十万，骑万匹，将攻许也。〕当此之时，王师寡弱，天下寒心，莫有固志。〔寒心，已见上文。《周易》曰：执用黄牛，固志也。〕君执大节，精贯白日，〔《论语》曾子曰：临大节而不可夺。《战国策》唐雎谓秦王曰：聂政之刺韩傀也，白虹贯日。〕奋其武怒，运诸神策，致届官渡，大歼丑类，〔《魏志》：建安五年，公军官渡，袁绍遣车运穀，使淳于琼送之，公击琼斩之，绍众大溃，绍弃军走。《毛诗》曰：致天之罚届，于牧之野。郑玄曰：致天所以罚殛纣也。《尔雅》曰：歼，尽也。丑，众也。〕俾我国家，拯於危坠。此又君之功也。〔《说文》曰：出溺为拯也。〕济师洪河，拓定四州，〔青、冀、幽、并也。〕袁谭高幹，咸枭其首。〔《魏志》曰：绍出长子谭领青州。又曰：建安十年，公攻袁谭破之，斩谭。又曰：袁绍以甥高幹领并州牧。公征幹，幹遂走荆州，上洛都尉王琰捕斩之。《汉书·音义》曰：悬首於木上曰枭。〕海盗奔迸，黑山顺轨。此又君之功也。〔《魏志》曰：公东征海贼管承，至淳于，遣乐进击破之，承走入海隝。又曰：黑山贼张燕率其众降，封为列侯。〕乌丸三种，崇乱二世，袁尚因之，逼据塞北，〔《魏志》曰：三郡乌丸，承天下乱，破幽州，略有汉民，袁绍皆立其酋豪为单于。辽西单于蹹顿尤强，故尚兄弟归之，数入塞为害。《尚书》，周公曰：乃大降罚，崇乱有夏。孔安国云：崇，重也。〕束马悬车，一征而灭。此又君之功也。〔《魏志》曰：君北征三郡乌丸，袁尚、袁熙，与蹹顿辽西单于、楼班右北平单于巨祗等，数万骑逆军，公纵兵击之，虏众大崩，斩蹹顿，尚奔辽东。辽东太守公孙康即斩尚熙等，传其首。《管子》曰：桓公征孤竹之君，悬车束马，逾太行，至卑耳之山。〕刘表背诞，不供贡职，王师首路，威风先逝，百城八郡，交臂屈膝。此又君之功也。〔《魏志》曰：建安十三年，公南征刘表。表卒，其子琮降。《左氏传》楚伯州犁谓郑行人挥曰：子姑忧子晳之欲背诞也。管仲曰：尔贡苞茅不入，王祭不供。《广雅》曰：首，向也。《战国策》张仪曰：交臂而事齐楚。《檄蜀文》曰：匈奴屈膝请和。〕马超、成宜，同恶相济，滨据河潼，求逞所欲。殄之渭南，献馘万计，遂定边城，抚和戎狄。此又君之功也。〔《魏志》曰：建安十六年，关中诸将马超、韩遂、成宜等反，超等屯潼关，公西征，与超等夹关战，公乃分兵结营於渭南。贼夜攻营，伏兵击破之，斩成宜。《周书》太公曰：同恶相助，同好相趋。《思贤赋》曰：飘飘神举，求逞所欲。《小雅》曰：殄，尽也。《毛诗》曰：在泮献馘。郑玄曰：馘，所格者左耳也。《羽猎赋》曰：杖镆鎁而罗者以万计。《长杨赋》曰：永无边城之灾。《左氏传》晋侯谓魏绛曰：子教寡人，和诸戎狄。〕鲜卑、丁令，重译而至，箄于、白屋，请吏帅职，此又君之功也。〔鲜卑、丁令，二国名。重译，已见上文。张茂先《博物志》曰：北方五狄：一曰匈奴，二曰秽貊，三曰密吉，四曰箄于，五曰白屋。然白屋，今之靺羯也。箄于，今之契丹也。本并以箄于为单于，疑字误也。刘渊林《魏都赋》注曰：北羁单于白屋。范晔《后汉书》曰：单于谓耿恭曰：若降者，当封为白屋王。《汉书》曰：邛笮请吏，比西南夷也。又曰：滇王降，请吏。然请吏，请汉为之置吏也。〕君有定天下之功，重以明德。〔《左氏传》史赵曰：舜重以明德，宣德於远也。〕班叙海内，宣美风俗，旁施勤教，恤慎刑狱。〔《尚书》曰：旁作穆穆，弗迷文武勤教。又曰：钦哉钦哉！惟刑之恤哉。又曰：文王罔逌兼于庶狱庶慎也。〕吏无苛政，民不回慝。〔《礼记》曰：孔子过山侧，有妇哭於墓者，而使子贡问之。曰：昔者吾舅死於虎，夫又死焉，吾子又死焉。夫子曰：何不去也？曰：无苛政。《左氏传》季文子曰：少皞氏有不才子，曰：靖谮庸回，邪服搜慝。杜预曰：回，慝，恶也。〕敦崇帝族，援继绝世，旧德前功，罔不咸秩。〔《尚书》曰：敦叙九族。郑玄《诗笺》曰：崇，厚也。《论语》曰：继绝世。《周易》曰：食旧德，贞厉，终吉。《尚书》曰：咸秩无文。〕虽伊尹格于皇天，周公光于四海，方之蔑如也。〔《尚书》曰：时则有若伊尹，格于皇天。《孝经》曰：孝悌之至，通于神明，光于四海。《法言》曰：俗称东方生之盛，其遗书蔑如也。毛苌《诗传》曰：蔑，无也。〕

朕闻先王并建明德，胙之以土，分之以民，〔《左氏传》曰：子鱼曰：昔武王选建明德，以蕃屏周。又众仲曰：天子建德，因生以赐姓。胙之以土，而命之氏。又子鱼曰：武王分康叔殷人七族。〕崇其宠章，备其礼物，所以蕃卫王室，左右厥世也。〔郑玄《礼记注》曰：崇犹尊也。《礼记》曰：以为旗章，以别贵贱。郑玄曰：章，识也。《尚书》曰：统承先王，修其礼物。又曰：率由典常，以蕃王室。又曰：予欲左右有民。〕其在周成，管、蔡不靖，〔《尚书》曰：武王既丧，管叔及其群弟，乃流言於国。又曰：西土之人亦不靖。〕惩难念功，乃使邵康公锡齐太公履，东至于海，西至於河，南至于穆陵，北至于无棣，五侯九伯，实得征之。〔《左氏传》管仲对屈完之辞。〕世胙太师，以表东海。〔《左氏传》王使刘定公赐齐侯命曰：世胙太师，以表东海。杜预曰：表，显也。〕爰及襄王，亦有楚人，不供王职，又命晋文，登为侯伯，锡以二辂，虎贲、鈇钺，秬鬯、弓矢，大启南阳，世作盟主。〔《左氏传》曰：晋侯及楚人战于城濮，楚人败绩。王策命晋侯为侯伯，赐之大辂戎辂，秬鬯一卣，虎贲三百人。又曰：晋文侯朝王，王与之阳樊攒茅之田，於是始启南阳。又范宣子曰：晋主夏盟。杜预曰：为诸夏盟主也。〕故周室之不坏，繄二国是赖。〔二国，齐、晋也。《左氏传》王使刘定公赐齐侯命曰：王室不坏，繄伯舅是赖。杜预曰：繄，发声也。〕今君称丕显德，明保朕躬，奉答天命，导扬弘烈。〔《尚书》曰：王曰：公明保予冲子，称丕显德，以予小子。扬文武烈，奉答天命。〕绥爰九域，罔不率俾，〔《尚书》曰：绥爰有众，曰亡戏怠。《韩诗》曰：方命厥后，奄有九域。薛君曰：九域，九州也。《尚书注》曰：海隅日出，罔不率俾。〕功高乎伊、周，而赏卑乎齐晋，朕甚恧焉。〔《汉书》哀帝诏曰：惟念德报未殊，朕甚恧焉。〕朕以眇身，托于兆民之上，〔《汉书》宣帝诏曰：朕以眇身，奉承宗祖。又曰：托於兆民之上也。〕永思厥艰，若涉渊水，非君攸济，朕无任焉。〔《尚书》曰：肆予冲人，永思厥艰。又曰：已，予惟小子，若涉渊水，予惟往求朕攸济。〕今以冀州之河东、河内、魏郡、赵国、中山、钜鹿、常山、安平、甘陵、平原、凡十郡，封君为魏公，使使持节御史大夫虑，授君印绶、册书，金虎符第一至第五，竹使符第一至第十。〔《魏志》曰：天子使御史大夫郗虑持节策命公为魏公。司马彪《续汉书》曰：虑，字鸿豫，山阳人。应劭《汉官仪》曰：金铜虎符五，竹使符十。范晔《后汉书》杜诗上书曰：旧制发兵，皆以虎符。其馀徵调，竹使符。〕锡君玄土，苴以白茅，爰契尔龟，用建家社。〔《尚书纬》曰：天子社，东方青，南方赤，西方白，北方黑。上冒以黄土，将封诸侯，各取方土，苴以白茅以为社。《毛诗》曰：爰始爰谋，爰契我龟。毛苌曰：契，问也。郑玄曰：契灼其龟。《毛诗》曰：乃立家社，戎丑攸行。毛苌《诗传》曰：家土，大社也。〕昔在周室，毕公、毛公，入为卿佐，〔《尚书》曰：乃召毕公、毛公。孔安国曰：卑、毛，皆国名。入为天子公卿。〕周、邵师保，出为二伯。〔《尚书》曰：召公为保，周公为师。郑玄《毛诗笺》曰：召伯，姬姓也。作上公，为二伯。〕外内之任，君实宜之。其以丞相领冀州牧如故。今更下传玺，肃将朕命，以允华夏。其上故传武平侯印绶。〔应劭《风俗通》曰：诸侯有传信，乃得舍於传，故既下新传命，上故传及印绶也。《尚书》曰：肃将天威。又曰：夙夜出纳朕命惟允。《尔雅》曰：允，信也。〕今又加君九锡，其敬听后命：〔《左氏传》宰孔曰：且有后命。〕以君经纬礼律，为民轨仪，〔《家语》孔子曰：唐叔封於晋，以经纬其民。王肃曰：经纬，犹织以成之。《国语·泠州鸠》曰：尔民轨仪也。〕使安职业，无或迁志，是用锡君大辂、戎辂各一，玄、牡二驷。〔杜预《左氏传注》曰：大辂、金辂、戎辂，戎车也。〕君劝分务本，啬民昬作，〔《左氏传》臧文仲曰：贬食省用，务啬劝分。杜预曰：劝分，有无相济也。《汉书》诏曰：农，天下之本也。而人或不务本而事末。《尚书》曰：惰农自安，弗昬作劳。〕粟帛滞积，大业惟兴。是用锡君衮冕之服，赤舄副焉。〔韦昭《汉书》注曰：滞，积久也。《易》曰：富有之谓大业。韦昭《汉书注》曰：衮，卷龙衣，玄上纁下。冕，冠也。《周礼》曰：王之服屦，赤舄青絇也。〕君敦尚谦让，俾民兴行。〔杜预《左氏传》曰：尚，上也。《孝经》曰：陈之以德义而民兴行，先之以敬让而民不争。〕少长有礼，上下咸和，〔《左氏传》晋侯观师曰：少长有礼，其可用也。《孝经》子曰：上下无怨。《尚书》曰：用咸和万人。〕是用锡君轩悬之乐，六佾之舞。〔《周礼》曰：小胥掌正乐悬之位，诸侯轩悬。郑司农曰：轩悬，去一面也。《左氏传》曰：公问羽数於众仲，众仲对曰：诸侯用六。杜预曰：六六三十六人也。〕君翼宣风化，爰发四方，〔《尚书》曰：予欲左右有民，汝翼。予欲宣力四方，汝为。《毛诗》曰：赋政于外，四方爰发。〕远人回面，华夏充实，〔《剧秦美新》曰：海外遐方，回面内向。《汉书·班固昭纪赞》曰：匈奴和亲，百姓充实也。〕是用锡君朱户以居。〔服虔《汉书注》曰：朱户，天了之礼也。朱户，赤户也。潘勖集曰：制诏魏公，朱户纳陛，就所治作。〕君研其明哲，思帝所难，〔郑玄《周易注》曰：研，喻思虑哲。，《尚书》，咎繇曰：在知人。禹曰：咸若时，惟帝其难之，知人则哲，能官人。〕官才任贤，群善必举，〔尚书，伊尹曰：任官惟贤才。《论语》子曰：举善而教不能，则劝。〕是用锡君纳陛以登。〔《汉书·音义》，如淳注曰：刻殿基以为陛，以有两旁，上下安也。孟康曰：谓凿殿基际为陛，不使露也。孟说是也。尊者不欲露而升陛，故内之溜也。〕君秉国之均，正色处中，〔《毛诗》曰：秉国之均，四方是维。《尚书》，王曰：正色率下。〕纤毫之恶，靡不抑退，〔谢承《后汉书》曰：李咸奏曰：春秋之义，贬纤介之恶，采毫毛之善。〕是用锡君虎贲之士三百人。〔虎贲三百人，已见上文。〕君纠虔天刑，章厥有罪，〔《国语》敬姜曰：太史司载纠虔天刑。韦昭曰：纠，察也。虔，敬也。刑，法也。《尚书》曰：降灾于夏，以章厥罪。〕犯关干纪，莫不诛殛，〔《左氏传》季孙盟臧氏曰：无或如臧孙纥，干国之纪，犯门斩关。孔安国《尚书传》曰：殛，诛也。〕是用锡君鈇钺各一。〔《苍颉篇》曰：鈇，椹也，质也。又曰：钺，斧也。〕君龙骧虎视，旁眺八维，〔邹阳上书曰：蛟龙骧首。《周易》曰：虎视眈眈。《楚辞》曰：引八维以自导也。〕揜讨逆节，折冲四海，〔毛苌《诗传》曰：揜，大也。《汉书》主父偃说上曰：今以法割诸侯，则逆节萌起。《晏子春秋》，孔子曰：不出樽俎之间，而折冲千里之外，子之谓也。〕是用锡君彤弓一，彤矢百，玈弓十，玈矢千。〔杜预《左氏传注》曰：彤，赤也。玈，黑也。弓一矢百，则矢千弓十矣。〕君以温恭为基，孝友为德，〔《毛诗》曰：温温恭人，惟德之基。又曰：张仲孝友。〕明允笃诚，感乎朕思，〔《左氏传》曰：高阳氏有子，明允笃诚。〕是用锡君秬鬯一卣，珪瓒副焉。〔孔安国《尚书传》曰：黑黍曰：秬，酿以鬯草。卣，中樽也。以圭为杓，谓之圭瓒。〕魏国置丞相以下群卿百僚，皆如汉初诸王之制。君往钦哉，敬服朕命，简恤尔众，时亮庶功，用终尔显德，对扬我高祖之休命。〔《尚书》，王曰：简恤尔命，用成尔显德。又曰：惟时亮天功。又曰：敢对扬天子休命。〕

《文选》　唐·李善注



