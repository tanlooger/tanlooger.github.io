---
---
---
title: 卷二十一 诗乙
---

◎咏史

【咏史诗一首(五言)】

※王仲宣

自古无殉死，达人共所知。〔《礼记》曰：陈乾昔寝疾，属其子曰：如我死，使吾二婢子夹我。乾昔死，其子曰：殉葬，非礼也。杜预《左氏传注》曰：以人从葬为殉。《鹖冠子》曰：达人大观。〕秦穆杀三良，惜哉空尔为。〔《左氏传》曰：秦伯任好卒，以子车氏三子奄息、仲行、针虎为殉，皆秦之良也。毛苌《诗传》曰：三良，三善臣。贾逵《国语注》曰：惜，痛也。郑玄《礼记注》曰：尔，语助也。〕结发事明君，受恩良不訾。〔《汉书》曰：霍光以结发内侍。又王生谓盖宽饶曰：用不訾之躯。良，信也。贾逵《国语注》曰：訾，量也。〕临殁要之死，焉得不相随？〔刘德《汉书注》曰：《黄鸟》之诗，刺秦穆公要之从死。〕妻子当门泣，兄弟哭路垂。临穴呼苍天，涕下如绠縻。〔美悲切。垂，边也。《毛诗》曰：临其穴，惴惴其栗。彼苍者天，歼我良人。郑玄曰：穴，谓冢壙也。《说文》曰：绠，汲井绠也。縻，牛辔也。〕人生各有志，终不为此移。同知埋身剧，心亦有所施。〔《说文》曰：剧，甚也。包咸《论语》注曰：施，行也。〕生为百夫雄，死为壮士规。〔《毛诗》曰：维此奄息，百夫之特。郑玄曰：百夫之中，最雄俊者也。《汉书》项羽谓樊哙曰：壮士也。〕《黄鸟》作悲诗，至今声不亏。〔《毛诗序》曰：黄鸟，哀三良也。王逸《楚辞注》曰：亏，歇也。〕

【三良诗一首(五言)】

※曹子建

功名不可为，忠义我所安。〔言功立不由於己，故不可为也。《吕氏春秋》曰：功名之立，天也。郑玄《礼记注》曰：名，令闻也。《孝经注》曰：死君之难为尽忠。《谥法》曰：能制命曰义。我，谓三良也。〕秦穆先下世，三臣皆自残。〔《列女传》曰：柳下惠妻诔曰：恺悌君子，永能厉兮。吁嗟惜哉，乃下世兮！贾逵《国语注》曰：没身为残。〕生时等荣乐，既没同忧患。〔应劭《汉书注》曰：秦穆与群臣饮酒，酒酣，公曰：生共此乐，死共此哀。奄息等许诺。及公薨，皆从死。〕谁言捐躯易，杀身诚独难。〔《说文》曰：捐，弃也。〕揽涕登君墓，临穴仰天叹。〔《楚辞》曰：美人兮揽涕而伫。临穴，已见上文。《说文》曰：叹，太息也。〕长夜何冥冥，一往不复还。〔李陵诗曰：严父潜长夜，慈母去中堂。《东观汉记》邓太后报邓阊曰：长归冥冥，往而不反。〕《黄鸟》为悲鸣，哀哉伤肺肝。〔《礼记》曰：亲始死，恻怛之心，伤肾乾肝，焦肺。古歌曰：大忧摧人肺肝心。〕

【咏史八首(五言)】

※左太冲

弱冠弄柔翰，卓荦观群书。〔《礼记》曰：人生二十曰弱冠。王粲《车渠椀赋》曰：援柔翰以作赋。孔融《荐祢衡表》曰：英才卓跞。跞与荦同。班固《汉书》司马迁赞曰：刘向、杨雄，博极群书。〕著论准过秦，作赋拟子虚。〔贾谊作《过秦论》，司马相如作《子虚赋》。〕边城苦鸣镝，羽檄飞京都。〔《长杨赋》曰：永无边城之灾。《汉书》曰：冒顿乃作为鸣镝，习勒骑射。《音义》曰：箭镝也，如今鸣箭也。《汉书》高祖曰：吾以羽檄徵天下兵。〕虽非甲胄士，畴昔览穰苴。〔《尚书》曰：善敹中乃甲胄。《左氏传》羊斟曰：畴昔之羊子为政。《史记》曰：司马穰苴者，田完之苗裔也。齐景公以为将军，将兵扞燕晋之师。其后田和因自立为齐威王，用兵行威，大放穰苴之法，而诸侯朝齐。威王使大夫追论古者司马法，而附穰苴其中，因号曰《司马穰苴兵法》。〕长啸激清风，志若无东吴。〔《楚辞》曰：临深水而长啸。王逸《楚辞注》曰：激，感也。东吴，谓孙氏也。〕铅刀贵一割，梦想骋良图。〔《东观汉记》班超上疏曰：臣乘圣汉威神，冀效铅刀一割之用。《韩君章句》曰：骋，施也。〕左眄澄江湘，右盼定羌胡。〔《广雅》曰：眄，视也。《方言》曰：澄，清也。马融《论语注》曰：盼，动目貌。〕功成不受爵，长揖归田庐。〔《汉书》曰：郦食其长揖不拜。《毛诗》曰：中田有庐。《汉书》疏广曰：吾自有旧田庐。〕

郁郁涧底松，离离山上苗。〔古诗曰：郁郁园中柳。毛苌《诗传》曰：离离，垂貌。〕以彼径寸茎，荫此百尺条。〔《史记》魏王曰：寡人有径寸之珠。《七发》曰：高百尺而无枝。〕世胄蹑高位，英俊沈下僚。〔《韩诗内传》曰：所以为世子何？言世世不绝。孔安国《尚书传》曰：胄，长子也。谓卿大夫子弟也。《广雅》曰：蹑，履也。《西都赋》曰：英俊之域。《尔雅》曰：僚，官也。〕地势使之然，由来非一朝。〔《周书》，汤曰：吾欲因地势所有而献之。《列子》俞氏曰：病非一朝一夕之故，其所由来渐矣。〕金张籍旧业，七叶珥汉貂。〔班固《汉书·金日磾赞》曰：夷狄亡国，羁虏汉庭，七叶内侍，何其盛也。七叶，自武至平也。又《张汤传赞》曰：张氏之子孙相继，自宣远元已来，为侍中中常侍者凡十馀人。功臣之后，唯有金氏，张氏亲近贵宠，比於外戚。珥，插也。董巴《舆服志》曰：侍中中常侍，冠武弁，貂尾为饰。〕冯公岂不伟，白首不见招。〔《汉书》冯唐以孝著，为郎中署长，事文帝。帝辇过，问唐曰：父老何自为郎？《说文》曰：伟，奇也。荀悦《汉纪》曰：冯唐白首，屈於郎署。〕

吾希段干木，偃息藩魏君。〔《广雅》曰：希，庶也。干木，已见《魏都赋》。《幽通赋》曰：干木偃息以藩魏。〕吾慕鲁仲连，谈笑却秦军。〔《史记》曰：鲁仲连好奇伟倜傥画策，而不肯仕官任职。赵孝成王时，秦使白起围赵，魏王使将军新垣衍说赵，尊秦昭王为帝。鲁连適游赵，谓平原君曰：梁客新垣衍安在，吾请为君责而归之。乃见新垣衍。垣衍起，再拜谢曰：吾请出，不敢复言。秦将闻之，为却五十里。〕当世贵不羁，遭难能解纷。功成不受赏，高节卓不群。〔《史记》曰：秦军引去，平原君欲封鲁连。鲁连辞谢，终不肯受。平原君乃置酒，酒酣，起前，以千金遗鲁连。鲁连笑曰：所贵於天下之士者，为人排患释难解纷，而不取也。即有取者，是商贾之事，而连不忍为也。遂辞平原君而去。班固《说东平王苍》曰：光名宣於当世。邹阳上书曰：不羁之士，与牛骥同皂。《史记》曰：鲁仲连好持高节，游於赵。《论语》颜回曰：如有所立，卓尔。〕临组不肯緤，对珪不肯分？〔《说文》曰：组，绶属也。王逸《楚辞注》曰：緤，系也。《礼稽命徵》曰：诸侯执珪。《解嘲》曰：析人之珪。〕连玺耀前庭，比之犹浮云。〔将加之官，必授之以印。后仲连为书遗燕将，燕将自杀田单欲爵之，仲连逃海上。再封，故言连玺。郑玄《周礼注》曰：玺，印也。《论语》子曰：不义而富且贵，於我如浮云。〕

济济京城内，赫赫王侯居。〔《毛诗》曰：济济多士。毛苌曰：济济，多威仪也。《吴质书》曰：陈威发愤，思入京城。《毛诗》曰：赫赫师尹。毛苌曰：赫赫，显盛貌。〕冠盖荫四术，朱轮竟长衢。〔《西都赋》曰：冠盖如云。《广雅》曰：术，道也。杨惲书曰：乘朱轮者十人。古诗曰：长衢夹巷。〕朝集金张馆，暮宿许史庐。〔《汉书》盖宽饶曰：上无许史之属，下无金张之讬。金张，已见上文。《汉书》：孝宣许皇后，元帝母。元帝封外祖父广汉为平恩侯。又曰：史良娣，宣帝祖母也。兄恭，宣帝立，恭巳死，封恭长子高为乐陵侯。〕南邻击钟磬，北里吹笙竽。〔《左氏传》曰：郑伯有夜饮酒，击钟焉。《吕氏春秋》曰：帝喾令人击磬。《墨子》曰：弹琴瑟，吹笙竽。磬或为鼓。〕寂寂杨子宅，门无卿相舆。〔《说文》曰：寂寂，无人声也。《汉书》杨雄自叙曰：雄家素贫，嗜酒，人希至其门。〕寥寥空宇中，所讲在玄虚。〔《广雅》曰：寥，深也；空，廓也。《楚辞》曰：闵空宇之孤子。《汉书》曰：雄方草创太玄，有以自守。《老子》曰：玄之又玄，众妙之门。《管子》曰：虚无无形谓之道。〕言论准宣尼，辞赋拟相如。〔《汉书》曰：时有人问雄者，雄常用法应之，譔为十三卷，象《论语》，号曰《法言》。又曰，先是时，蜀有司马相如，作赋甚弘丽温雅，雄心壮之。每作赋，常拟以为式。〕悠悠百世后，英名擅八区。〔《论语》曰：其或继周者，虽百世可知也。《魏志》程昱曰：刘备有英名。《说文》曰：擅，专也。《解嘲》曰：天下之士，咸营於八区。〕

皓天舒白日，灵景耀神州。〔《广雅》曰：皓，明也。傅玄《三都赋》曰：白日舒灵景於天。《地理书》曰：昆仑东南，地方五千里，名曰神州。〕列宅紫宫里，飞宇若云浮。〔《西京赋》曰：正紫宫於未央。桓宽《盐铁论》曰：梓匠营宫室，上成云气，下成山林。〕峨峨高门内，蔼蔼皆王侯。〔《广雅》曰：峨峨，容也。峨与娥同，古字通。《汉书》鲍宣曰：岂徒欲使臣重高门之地哉？《毛诗》曰：蔼蔼王多吉士。《广雅》曰：蔼蔼，盛也。〕自非攀龙客，何为欻来游？〔扬子《法言》曰：攀龙鳞，附凤翼。薛综《西京赋注》曰：欻者，言忽也。〕被褐出阊阖，高步追许由。〔《家语》子路曰：有人於此，被褐而怀玉，何如？子曰：国无道，隐者可也。《晋宫阙名》曰：洛阳城阊阖门，西向。皇甫谧《高士传》曰：许由，武阳城槐里人也。随冲虚学于齧缺。许由为尧所让，由是退隐遯，耕於中岳下。〕振衣千仞岗，濯足万里流。〔王粲《七释》曰：濯身乎沧浪，振衣乎高岳。〕

荆轲饮燕市，酒酣气益振。〔孔安国《尚书传》曰：乐酒曰酣。毛苌《诗传》曰：震，犹威也。〕哀歌和渐离，谓若傍无人。〔《史记》曰：荆轲之燕，与屠狗及高渐离饮於燕市。酒酣以往，高渐离击筑，荆轲和而歌於市中，相乐也。已而相泣，旁若无人。〕虽无壮士节，与世亦殊伦。高眄邈四海，豪右何足陈！〔臣瓒《汉书注》曰：邈，绵邈也。张衡《四愁诗序》曰：豪右兼并之家。〕贵者虽贵，视之若埃尘。贱者虽自贱，重之若千钧。〔埃尘，言轻。千钧，喻重也。《列子》杨朱曰：贵非所贵，贱非所贱，齐贵齐贱。《汉书》曰：十六两为一斤，三十斤为一钧。〕

主父宦不达，骨肉还相薄。〔《史记》或说主父偃曰：太横。主父偃曰：臣结发游学四十年，身不得遂，亲不以为子，昆弟不收。杜预《左氏传注》曰：宦，仕也。《吕氏春秋》曰：父母之於子也，子之於父母也。此之谓骨肉之亲。薄，轻鄙之也。《史记》曰：君薄淮阳邪。〕买臣困采樵，伉俪不安宅。〔《汉书》曰：朱买臣家贫，常刈薪樵，卖以给食。檐束薪，行且诵书。妻亦负戴相随，数止买臣无讴歌道中。买臣愈益疾歌，妻羞之，求去。买臣笑曰：我年五十当富贵也，今已四十馀矣。汝苦日久，待我富贵，报汝功力。妻恚怒曰：如公等终饿死沟中耳，能何富贵？买臣不能留，即听去。《左氏传》曰：施氏之妇怒施氏曰：己不能庇其伉俪。杜预曰：俪，偶也。伉，敌也。〕陈平无产业，归来翳负郭。〔《汉书》曰：陈平家贫，好读书。负郭穷巷，以席为门，然门外多长者车辙。《方言》曰：翳，薆也。郭璞曰：谓蔽薆也，音爱。郑玄《礼记注》曰：负之言背也。〕长卿还成都，壁立何寥廓。〔《史记》曰：卓文君奔司马相如，相与驰归成都，居徒四壁立。郭璞曰：贫穷也。《楚辞》曰：嗟寥廓而无处。《广雅》曰：廓，空也。〕四贤岂不伟，遗烈光篇籍。〔班固《说东平王苍》曰：遗烈著於无穷。《汉书》曰：吴起商鞅，垂著篇籍。〕当其未遇时，忧在填沟壑。〔《孟子》曰：志士不忘在沟壑。〕英雄有屯邅，由来自古昔。〔《周易》曰：屯如邅如。《国语》曰：古曰在昔。〕何世无奇才，遗之在草泽。〔《孙子》曰：何世之无才，何才之无施。〕

习习笼中鸟，举翮触四隅。〔《说文》曰：习习，数飞也。《鹖冠子》曰：笼中之鸟，空笼不出。郑玄《毛诗笺》云：隅，角也。〕落落穷巷士，抱影守空庐。〔落落，疏寂貌。言士之居穷巷，若鸟之在笼中也。《风赋》曰：廓抱影而独倚。出门无通路，枳棘塞中途。王仲宣《七哀诗》曰：出门无所见。《孔丛子》孔子《山陵之歌》曰：枳棘充路，陟之无缘。〕计策弃不收，块若枯池鱼。〔东方朔六言曰：计策弃捐不收。王逸《楚辞注》曰：块，独处貌。〕外望无寸禄，内顾无斗储。〔《国语》叔向曰：绛之富商，而无寻尺之禄。郑玄《毛诗笺》曰：回首曰顾。《古出东门行》曰：盎中无斗米储，还视架上无悬衣。《说文》曰：储，蓄也。谓蓄积以待用也。〕亲戚还相蔑，朋友日夜疏。〔郑玄《毛诗笺》曰：蔑，轻也。《庄子》曰：亲友益疏。〕苏秦北游说，李斯西上书。俯仰生荣华，咄嗟复彫枯。〔《史记》曰：苏秦乃西至秦，说惠王。王方诛商鞅，疾辩士弗用。乃东之赵，遂说六国，苏秦为从约长，并相六国。后去赵之燕，阳为得罪於燕而亡。自燕之齐，齐宣王以为客卿。后齐大夫多与苏秦争宠者，而使人刺苏秦。又曰：李斯西入秦，说秦王。后秦王以斯为客卿。又曰：始皇以斯为丞相，二世下斯吏，斯就五刑。《庄子》曰：其疾也俯仰之间。《文子》曰：身有荣华，心有愁悴。《苍颉篇》曰：咄，啐也。《说文》曰：啐，惊也。王弼《周易注》曰：嗟，忧叹之辞。〕饮河期满腹，贵足不原馀。巢林栖一枝，可为达士模。〔《庄子》曰：鹪鹩巢林，不过一枝。偃鼠饮河，不过满腹。〕

【咏史一首(五言)】

※张景阳〔臧荣绪《晋书》曰：张协，字景阳，载弟也。兄弟并守道不竞，以属咏自娱。少辟公府，后为黄门侍郎。因讬疾，遂绝人事。终於家。〕

昔在西京时，朝野多欢娱。〔《汉书》刘向上疏曰：众贤和於朝，万物和於野。《孟子》曰：霸者之民，驩虞如也。王逸《楚辞注》曰：娱，乐也。娱与虞古字通用。〕蔼蔼东都门，群公祖二疏。〔《毛诗》曰：仲山甫出祖。郑玄曰：祖者，行犯軷之祭也。〕朱轩曜金城，供帐临长衢。〔《尚书大传》曰：未命为士，不得朱轩。《盐铁论》曰：秦金城千里。供帐，见下注。长衢，已见上文。〕达人知止足，遗荣忽如无。〔锺会有《遗荣赋》。〕抽簪解朝衣，散发归海隅。〔锺会《遗荣赋》曰：散发抽簪，永绝一丘。《仓颉篇》曰：簪，笄也。所以持冠也。《孟子》曰：如以朝衣朝冠，坐於涂炭也。《尚书》曰：至于海隅苍生。〕行人为陨涕，贤哉此丈夫。〔《汉书》杨宣上书曰：行道之人，为之陨涕。《毛诗》曰：心之忧矣，涕既陨之。〕挥金乐当年，岁暮不留储。〔韩康伯《周易注》曰：挥，散也。岁暮，喻年老也。《诗》曰：蟋蟀在堂，岁聿其暮。薛君曰：暮，晚也。言君之年岁已晚也。〕顾谓四坐宾，多财为累愚。〔《说文》曰：顾，还视也。古诗曰：四坐莫不叹。《汉书》曰：疏广，字仲翁，东海人也。明《春秋》为太子太傅。兄子受，字公子，亦以贤良为太子家令。广谓受曰：吾闻知足不辱，知止不殆，今仕至二千石，功成名立，如此不去，惧有后悔。岂如父子相随出关，归老故乡，以寿命终，不亦善乎？遂上疏乞骸骨。上以其年笃老，皆许之。加赐黄金二十斤，皇太子赐五十斤。公卿大夫，故人邑子，为设祖道供帐东都门外，送车数百辆，辞诀而去。道路观者曰：贤哉二大夫。或叹息为之下泣。广既归乡里，日令家共具，谓其昆弟老人广所爱信者曰：子孙几及君时，颇立产业基址。今日饮食，费且尽，宜从丈人所劝说君买田宅。老人即以闲暇时为广言此计。广曰：吾岂老誖，不念子孙哉？贤而多财，则损其志；愚而多财，则益其过。金者，圣主所以惠养老臣也，故乐乡党宗族，共飨其赐，以尽吾馀日，不亦可乎！於是族人悦服，皆以寿终。累，犹负也。累愚，为愚者之累也。〕清风激万代，名与天壤俱。〔《胡广书》曰：建鸿德，流清风。《史记·鲁仲连与燕将书》曰：业与三王争流，名与天壤俱弊。〕咄此蝉冕客，君绅宜见书。〔《说文》曰：咄，相谓也。蔡邕《独断》曰：太尉已下冠惠文，侍中加貂蝉。《论语》曰：子张问行。子曰：言忠信，行笃敬。子张书诸绅。〕

【览古一首(五言)】

※卢子谅〔徐广《晋纪》曰：卢谌，字子谅，范阳人也。有才理，显宗徵为散骑常侍。段末波爱其才，讬以道险，终不遣之。末波死，谌依石季龙。冉闵诛石氏，谌随闵军，遇害。〕

赵氏有和璧，天下无不传。〔蔡邕《琴操》曰：楚明光者，楚王大夫也。昭王得〈王呙〉氏璧，欲以贡於赵王。於是遣明光奉璧之赵。〈王呙〉，古和字。《史记》秦王曰：和氏璧，天下共传宝也。〕秦人来求市，厥价徒空言。〔《史记》曰：赵惠王得和氏璧，秦昭王闻之，使人遗赵王书，原以十五城易璧。《史记》汉王曰：空言虚语，非所守也。价或作偿。〕与之将见卖，不与恐致患。简才备行李，图令国命全。〔《史记》曰：赵王得秦王书，与大将军廉颇诸大臣谋。欲与秦璧，城恐不可得而见欺；欲勿与，即患秦兵之来。计未定，求令报秦者，未得。毛苌《诗传》曰：将，且也。见卖，谓将卖己也。《尔雅》曰：简，择也。《左氏传》烛之武谓秦伯曰：行李之往来，供其乏困。杜预曰：行李，使人。《孙卿子》曰：人之命在天，国之命在礼。〕蔺生在下位，缪子称其贤。〔《史记》曰：宦者令缪贤曰：臣舍人蔺相如可使。王召见，问蔺相如。《周易》曰：在下位而不忧。《家语》曰：颜回以德行著名，孔子称其贤。〕奉辞驰出境，伏轼迳入关。〔《史记》曰：赵王遂令相如奉和璧西入秦。《尚书》曰：奉辞罚罪。郑玄《礼记注》曰：辞，言语也。《庄子》曰：宣尼伏轼而叹曰：由之难化也。〕秦王御殿坐，赵使拥节前。〔《史记》曰：秦王坐章台见相如。相如奉璧奏秦王，秦王大喜。毛苌《诗传》曰：御，进也。郑玄《礼记注》曰：节所以明信，辅君命也。令赵使者拥节也。〕挥袂睨金柱，身玉要俱捐。〔《说文》曰：挥，奋也。《史记》曰：相如视秦王无意偿赵城，乃前曰：璧有瑕，请指示王。王授璧相如。相如持璧，却立倚柱，怒发上冲冠，曰：臣观大王无偿赵城意，故臣复取璧。大王必欲急臣，臣头今与璧俱碎於柱矣。相如持其璧，睨柱，欲以击柱。秦王恐其破璧，乃辞谢，请以十五都与赵。《燕丹子》曰：荆轲拔匕首擿秦王，决耳，入铜柱，火出，然铜有金，故称曰金柱。〕连城既伪往，荆玉亦真还。〔《史记》曰：相如度秦王特以诈伪为与赵城，实不可得，乃使从者衣褐，裹其璧，从径道亡，归璧于赵。秦乃不以城与赵，赵亦终不与璧。〕爰在渑池会，二主克交欢。〔《尔雅》曰：爰，曰也。《史记》曰：秦王欲为好会於渑池，赵王遂与秦王会渑池。又曰：严仲子谓聂政曰：故进百金者，得以交足下懽。《汉书》曰：郭解入关，贤豪交欢。〕昭襄欲负力，相如折其端。〔《史记》曰：秦武王死，无子，立异母弟，是为昭襄王。《列子》曰：不犹愈於负其力乎。《汉书》曰：秦王政负力怙威。郑玄《周礼》曰：负，恃也。《方言》曰：端，绪也。〕眦血下沾衿，怒发上冲冠。〔《说文》曰：眦，目眶也。《列士传》曰：朱亥瞋目视虎，眦裂，血出溅虎，发上冲冠。已见上注。〕西缶终双击，东瑟不只弹。〔西缶东瑟，已见《西征赋》。〕拾生岂不易？处死诚独难。〔《幽通赋》曰：拾生取谊。《史记》太史公曰：非死者难，言处死者难也。〕棱威章台颠，彊御亦不干。〔《汉书》武帝报李广曰：威棱慑于邻国。《毛诗》曰：不畏彊御。孔安国《尚书传》曰：干，犯也。〕屈节邯郸中，俯首忍回轩。〔《史记》曰：赵王以相如功大，拜为上卿，位在廉颇之右。廉颇曰：相如素贱人，吾羞，不忍为之下。我见相如，必辱之。相如闻，不肯与会。出，望见廉颇，相如引车避匿。《家语》子贡曰：夫子欲屈节以救父母之国。节，犹操也。〕廉公何为者？负荆谢厥愆。〔《史记》曰：於是舍人相与谏相如曰：今君与廉君同列，廉君宣恶言，而君畏匿，且庸人尚羞之。相如曰：相如虽驽，独畏廉将军哉？顾吾念之彊秦所以不敢加兵於赵者，徒以吾两人在也。今两虎自斗，其势必不俱生。吾所以为此也。以先国家之急，而后私雠也。廉颇闻之，肉袒负荆，因宾客至蔺相如门，谢罪曰：鄙贱之人，不如将军宽之至也。卒相与欢，为刎颈之交。晋灼《汉书注》曰：以辞相告曰谢。《尚书》曰：思免厥愆。孔安国《尚书传》曰：愆，过也。〕智勇盖当代，弛张使我叹。〔《史记》，太史公曰：相如其处智勇，可谓兼之矣。《礼记》孔子曰：一张一弛，文武之道也。郑玄曰：张弛，以弓弩喻人也。《说文》曰：叹，吟也。谓情有所悦，吟叹而歌咏。〕

【张子房诗一首(五言)】

〔沈约《宋书》曰：姚泓新立，关中乱。义熙十三年正月，公以舟师进讨，军顿留项城，经张良庙也。〕

※谢宣远〔王俭七志曰：高祖游张良庙，并命僚佐赋诗。瞻之所造，冠于一时。〕

王风哀以思，周道荡无章。〔《毛诗序》曰：关雎麟趾之化，王者之风。又曰：亡国之音哀以思。《毛诗》曰：顾瞻周道。又《序》曰：厉王无道，天下荡荡，无纲纪文章。〕卜洛易隆替，兴乱罔不亡。〔《尚书》曰：予朝至于洛师，卜惟洛食。韦昭《国语注》曰：替，废也。《汉书》娄敬说高祖曰：昔成王即位，乃营成周，都洛，以为此天下中。有德则易以王，无德则易以亡。又刘向上疏曰：自古及今，未有不亡之国也。〕力政吞九鼎，苛慝暴三殇。〔力政，谓秦也。《墨子》曰：反天意者，力政也。如淳《汉书注》曰：王室微弱，诸侯以力为政，相攻伐也。《史记》曰：秦取周九鼎宝器，而迁西周。《礼记》曰：孔子过泰山侧，妇人哭於墓者而哀。夫子式而听之，使子贡问之曰：子之哭也，一似重有忧者。而曰：然，昔者吾舅死於虎，吾夫又死焉，今吾子又死焉。夫子曰：何不去也？曰：无苛政。夫子曰：小子识之，苛政猛於虎也。苛，犹虐也。〕息肩缠民思，灵鉴集朱光。〔《东京赋》曰：百姓不能忍，是用息肩於汉。《毛诗》曰：天鉴在下，有命既集。曹植《离友诗》曰：灵鉴无私。贾逵《国语注》曰：鉴，察也。《南都赋》曰：辉朱光於白水。〕伊人感代工，聿来扶兴王。〔伊人，谓张良也。《毛诗》曰：所谓伊人。感，犹应也。《尚书》咎繇曰：无旷庶官，天工，人其代之。《毛诗》曰：聿来胥宇。孔安国《尚书传》曰：聿，遂也。陆机遂志赋曰：扶兴王以成命，延衰期乎天禄。〕婉婉幙中画，辉辉天业昌。〔婉婉，和顺貌也。《汉书》高祖曰：运筹帷幄之中，吾不如子房。《易巛灵图》曰：摄天之业，使之理。郑玄曰：天业得其理。〕鸿门消薄蚀，垓下殒搀抢。〔《汉书》曰：亚父范增说项羽急击沛公。项伯素善张良，夜驰见良，具告事实。良乃与项伯见沛公曰：早自来谢。沛公翌日从百馀骑，见羽鸿门，羽因留沛公饮。范增数目羽击沛公，羽不应。有顷，公从间道走军，使张良留谢。又曰：汉王追羽至阳夏，不会。谓张良曰：诸侯不从，奈何？用良计，诸侯皆会，围羽垓下。薄蚀搀抢，皆喻羽也。京房《易飞候》曰：凡日蚀皆於晦朔；不於晦朔蚀者，名曰薄。《尔雅》曰：彗星为搀抢。〕爵仇建萧宰，定都护储皇。〔爵仇，谓封雍齿也。已见《幽通赋》。《汉书》曰：良从上，出奇计，及立萧相国。《音义》曰：何时未为相国，劝高祖立之。《汉书》娄敬说上曰：陛下都洛阳，不如入关。上问良，良因劝上。是日车驾西都长安。又曰：欲废太子，立戚夫人子赵王如意。吕后恐，不知所为。或谓吕后，留侯善画计。吕后乃使建成侯吕泽劫良。良曰：顾上有所不能致者四人，令太子为书，卑辞安车，请以为客，令上见之，则一助也。於是太子迎四人至。上破黥布归，愈欲易太子。及置酒，太子侍，四人从。上乃惊曰：吾求公，公逃避我，今公何自从吾儿游乎？烦公幸卒调护太子。竟不易。不易太子者，良本招此四人之力也。又疏广曰：太子，国储副君也。〕肇允契幽叟，翻飞指帝乡。〔言初即合契幽叟，晚乃游心帝乡。《汉书》曰：良从容步下邳圯上，有一老父，衣褐，至良所曰：孺子可教。后五日，与我可期此。良夜半往，有顷，父亦来，喜，出一编书曰：读是，则为王者师。旦视其书，乃《太公兵法》又曰：原弃人间事，欲从赤松子游耳。乃学道，欲轻举。《庄子》曰：华封人谓尧曰：千岁厌世，去而上仙。乘彼白云，至于帝乡。《毛诗》曰：肇允彼桃虫，翻飞维鸟。郑玄曰：肇，始也。允，信也，薛君《韩诗章句》曰：翻，飞貌。〕惠心奋千祀，清埃播无疆。〔《周易》曰：有孚惠心，勿问元吉。清埃，犹清尘也。李尤《武功歌》曰：清埃飞，连日月。《毛诗》曰：惠我无疆。〕神武睦三正，裁成被八荒。〔神武，谓宋高祖也。《尚书》益曰：帝德广运，乃圣乃神，乃武乃文。孔安国《尚书传》曰：睦，和也。《汉书》曰：三正，子为天正，丑为地正，寅为人正。《周易》曰：后以财成天地之道，辅相天地之宜。《汉书》曰：监八方，被八荒。〕明两烛河阴，庆霄薄汾阳。〔明两庆霄，皆喻宋高祖。烛，幽明也。薄，犹轻易也。河阴、汾阳，尧舜二帝所居也。言以高祖譬舜，则高祖光明。又以方尧，则尧可轻薄也。《周易》曰：明两作离，大人以继明照于四方。郑玄曰：明两者，取君明。上下以明德相承，其於天下之事，无不见也。《孟子》曰：舜避丹朱於南河之南。然河南，则河阴也。庆霄，即庆云也。王逸《楚辞注》曰：海内之政，见四子藐姑射之山。汾水之阳，窅然丧其天下也。〕銮旌历颓寝，饰像荐嘉尝。〔《宋略》曰：大军九月次彭城。銮旌，銮旗也。《公羊传》：秋祭曰尝。〕圣心岂徒甄，惟德在无忘。〔《大戴礼》曰：神明自得，圣心备矣。郑玄《尚书纬注》曰：甄，表也。陆机《高祖颂》曰：念功惟德。郑玄毛诗笺曰：惟，思也。〕逝者如可作，揆子慕周行。〔逝，谓死也。死者可起之而令仕，度子之志，亦慕此周行。周行，喻宋也。《国语》曰：赵文子与叔誉游於九原。曰：死者若可作也，吾谁与归？《毛诗》曰：嗟我怀人，寘彼周行。毛苌曰：行，列也，周之列位。〕济济属车士，粲粲翰墨场。〔《汉书·音义》曰：大驾，属车八十乘。《归田赋》曰：挥翰墨以奋藻。《宾戏》曰：婆娑乎术艺之场。项岱曰：场圃，讲经艺之所。〕瞽夫违盛观，竦踊企一方。〔瞽夫，宣远自谓也。毛苌《诗传》曰：违，离也。《庄子》叔连曰：瞽者无以与乎文章之观。《说文》曰：企，举踵也，《毛诗》曰：相怨一方。〕四达虽平直，蹇步愧无良。〔《礼记》曰：周道四达。《尚书》曰：王道正直。孔安国曰：王道平直也。《说文》曰：蹇，跛也。《左氏传》曰：孟絷之足，不良能行。毛苌《诗传》曰：良，善也。〕餐和忘微远，延首咏太康。〔《庄子》曰：圣人，其於人也。故或不言，而饮人以和。郭象曰：各自得，斯饮和矣。岂待言哉？微远，亦自谓也。阮瑀《止欲赋》曰：饮延首以极视。魏明帝《野田黄雀行》曰：四夷重译贡，百姓讴吟咏太康。《琴操》伍子胥歌曰：庶此太康，皆吾力兮。〕

【秋胡诗一首(五言)】

〔《列女传》曰：鲁秋胡洁妇者，鲁秋胡子之妻。秋胡子既纳之，五日，去而官於陈，五年乃归。未至其家，见路傍有美妇人，方采桑。秋胡子悦之，下车谓曰：今吾有金，原以与夫人。妇人曰：嘻，夫采桑奉二亲，吾不原人之金。秋胡子遂去。归至家，奉金遗其母。其母使人呼其妇。妇至，乃向采桑者也。秋胡子见之而惭。妇曰：束发修身，辞亲往仕，五年乃得还，当见亲戚。今也乃悦路旁妇人，而下子之装，以金与之，是忘母，不孝也。妾不忍见不孝之人。遂去而走，自投河而死。〕

※颜延年

椅梧倾高凤，寒谷待鸣律。〔《毛诗》曰：其桐其椅，其实离离。又曰：凤皇鸣矣，于彼高冈。梧桐生矣，于彼朝阳。司马绍统《赠山寿诗》曰：昔也植朝阳，倾枝俟鸾鷟。刘向《别录》曰：邹衍在燕，有谷，寒不生五穀。邹子吹律而温至，生黍也。〕影响岂不怀，自远每相匹。〔言椅梧伫凤鸟之来仪，寒谷资吹律而成煦。类乎影响，岂不相思。故夫妇之仪，自远相匹。《尚书》曰：惠迪吉，从逆凶，惟影响。《鹖冠子》曰：影则随形，响则应声。毛苌《诗传》曰：怀，思也。〕婉彼幽闲女，作嫔君子室。〔毛苌《诗传》曰：婉然，美貌。又曰：窈窕，幽闲也。《尔雅》曰：嫔，妇也。〕峻节贯秋霜，明艳侔朝日。〔贯，犹连也。傅玄《有女篇》曰：容华既以艳，志节拟秋霜。郑玄《周礼注》曰：侔，等也。《诗》曰：东方之日，彼姝者子，在我室兮。薛君曰：诗人言所说者颜色盛美，如东方之日。〕嘉运既我从，欣原自此毕。〔其一：陆机《从梁陈诗》曰：在昔蒙嘉运。〕燕居未及好，良人顾有违。〔《毛诗》曰：或燕燕居息。又曰：妻子好合。《孟子》曰：良人出，必厌酒肉。刘熙曰：妇人称夫曰良人。《毛诗》曰：行道迟迟，中心有违。郑玄《毛诗笺》曰：顾，念也。〕脱巾千里外，结绶登王畿。〔巾，处士所服。绶，仕者所佩。今欲官於陈，故脱巾而结绶也。《东观汉记》曰：江革养母，幅巾屐履。《汉书》：萧育与朱博为友，长安谚曰：萧朱结绶。言其相荐达也。秋胡仕陈，而曰王畿。《诗纬》曰：陈，王者所起也。〕戒徒在昧旦，左右来相依。〔《易归藏》曰：君子戒车，小人戒徒。《左氏传》曰：《谗鼎之铭》曰：昧旦丕显。〕驱车出郊郭，行路正威迟。〔古诗曰：驱车策驽马。《毛诗》曰：四牡騑騑，周道倭迟。毛苌曰：倭迟，历远貌。《韩诗》曰：周道威夷。其义同。〕存为久离别，没为长不归。〔其二：苏武诗曰：生当复来归，死当长相思。〕嗟余怨行役，三陟穷晨暮。〔《毛诗》曰：嗟予子行役，夙夜无已。又曰：陟彼崔嵬，我马虺隤。又曰：陟彼高冈，我马玄黄。又曰：陟彼砠矣，我马瘏矣。〕严驾越风寒，解鞍犯霜露。〔《楚辞》曰：严车驾兮戏游。郑玄《礼记注》曰：越，踖也。《汉书·李广令》曰：下马解鞍。《左氏传》太叔曰：跋涉山川，蒙犯霜露。〕原隰多悲凉，回猋卷高树。〔宋均《春秋纬注》曰：凉，愁也。〕离兽起荒蹊，惊鸟纵横去。〔阮籍《咏怀诗》曰：离兽东南下。〕悲哉游官子，劳此山川路。〔其三：《汉书》薄昭与《淮南王书》曰：亡之诸侯，游宦事人。《毛诗》曰：山川悠远，维其劳矣。〕超遥行人远，宛转年运徂。〔《楚辞》曰：超逍遥兮今焉薄。又曰：愁修夜而婉转。《庄子》曰：老聃曰：予年运而往矣，将何以戒我哉？〕良时为此别，日月方向除。〔李陵诗曰：良时不再至，离别在须臾。《毛诗》曰：昔我往矣，日月方除。毛苌曰：除陈生新曰除。郑玄曰：四月为除。《广雅》曰：方，始也。〕孰知寒暑积，僶俛见荣枯。〔僶俛，犹俯俛也。程晓《女典》曰：春荣冬枯，自然之理。〕岁暮临空房，凉风起座隅。〔陆机《青青河畔草诗》曰：空房来悲风。《鵩鸟赋》曰：止于坐隅。〕寝兴日已寒，白露生庭芜。〔其四：《毛诗》曰：言念君子，载寝载兴。宋玉《讽赋》曰：主人女歌曰：岁已暮兮日已寒。《尔雅》曰：芜，草也。〕勤役从归原，反路遵山河。昔醉秋未素，今也岁载华。蚕月观时暇，桑野多经过。〔《毛诗》曰：蚕月条桑。又曰：蜎々者蠋，烝在桑野。阮籍《咏怀诗》曰：赵李相经过。〕佳人从此务，窈窕援高柯。〔《楚辞》曰：闻佳人兮召予。薛君《韩诗章句》曰：窈窕，贞专貌。《说文》曰：援，引也。〕倾城谁不顾，弭节停中阿。〔其五：《汉书》李延年歌曰：北方有佳人，绝世而独立。一顾倾人城，再顾倾人国。宁知倾城国，佳人不再得！《楚辞》曰：吾令羲和弭节兮。郑玄《毛诗笺》曰：中阿，阿中也，大陵曰阿。王逸曰：弭，安也。〕年往诚思劳，事远阔音形。〔《楚辞》曰：年洋洋而日往。曹子建《答杨德祖书》曰：思子为劳。陆机赠顾彦先诗曰：形影旷不接，所说声与音。声音日夜阔，何以慰吾心。〕虽为五载别，相与昧平生。〔《广雅》曰：昧，暗也。五载之别虽久，论情无容不识，直为先昧平生，所以致谬。孔安国《论语注》曰：平生，犹少时也。〕舍车遵往路，凫藻驰目成。〔《周易》曰：舍车而徒，义弗乘也。往路，所来从之路也。李陵诗曰：行人怀往路。班彪《冀州赋》曰：感凫藻以进乐兮。《楚辞》曰：满堂兮美人，忽独与予兮目成。王逸曰：独与我睨而相亲，成为亲也。〕南金岂不重，聊自意所轻。〔《毛诗》曰：元龟象齿，大赂南金。郑玄《毛诗笺》曰：聊，且略之辞也。〕义心多苦调，密比金玉声。〔其六：潘岳《从姊诔》曰：义心清尚，莫之与邻。调，犹辞也。《毛诗》曰：无金玉尔音，而有遐心。〕高节难久淹，朅来空复辞。〔《列女传》曰：齐母乃作诗以砥砺女之心，高其节。刘向七言曰：朅来归耕永自疏。王逸《楚辞注》曰：朅，去也。〕迟迟前途尽，依依造门基。上堂拜嘉庆，入室问何之。〔《闲居赋》曰：太夫人在堂。苏亥《织女诗》曰：时来嘉庆集，室妻之所居。《女史箴》曰：正位居室。《楚辞》曰：浮云兮容与，导余兮何之。〕日暮行采归，物色桑榆时。〔物色桑榆，言日晚也。《东观汉记》光武曰：日出之东隅，收之桑榆。〕美人望昏至，惭叹前相持。〔其七：《楚辞》曰：美人皓齿嫮以姱。〕有怀谁能已，聊用申苦难。〔《毛诗》曰：有怀于卫，靡日不思。郑玄《笺》曰：已，止也。〕离居殊年载，一别阻河关。〔《楚辞》曰：折疏麻兮瑶华，将以遗兮离居。《史记》曰：魏王豹至国，即绝河关。〕春来无时豫，秋至恒早寒。〔《尔雅》曰：豫，乐也。〕明发动愁心，闺中起长叹。〔《毛诗》曰：明发不寐。曹子建《美女篇》曰：中夜起长叹。〕惨凄岁方晏，日落游子颜。〔其八：言情之惨凄，在乎岁之方晏；日之将落，愈思游子之颜。《楚辞》曰：岁既晏兮孰华。郑玄《毛诗笺》曰：方，向也。《汉书》高祖曰：游子悲故乡。〕高张生绝弦，声急由调起。〔高张生於绝弦，以喻立节期於效命。声急由乎调起，以喻辞切兴於恨深。杨雄《解嘲》曰：弦者，高张急徽。《物理论》曰：琴欲高张，瑟欲下声。《演连珠》曰：繁会之音，生乎绝弦。《说苑》曰：应侯与贾子坐，闻有琴声。应侯曰：今日琴一何悲？贾子曰：夫张急调下，故使悲矣。调，犹韵也，谓音声之和。〕自昔枉光尘，结言固终始。〔繁钦《与魏文帝笺》曰：冀事速讫，旋侍光尘。《公羊传》曰：结言而退。《楚辞》曰：解佩纕以结言。《周易》曰：归妹，人之终始也。〕如何久为别，百行愆诸己。〔孔臧《与从弟书》曰：学者，所以饬百行也。杜预《左氏传注》曰：愆，失也。《论语》曰：君子求诸己。〕君子失明义，谁与偕没齿。〔《家语》孔子曰：淫乱者生於男女。男女无别，则夫妇失义。昏礼聘享者，所以别男女：明夫妇之义也。《论语》曰：没齿无怨言。〕愧彼行露诗，甘之长川汜。〔其九：贞女不犯霜露而违礼，而我贪生以弃义。比之为劣，故有愧焉。《毛诗》曰：厌浥行露，岂不夙夜。谓行多露。郑玄曰：岂不知当早夜成婚礼。谓道中之露太多，故不行耳。《尔雅》曰：水决复入河为汜。〕

【五君咏五首(五言)】

〔沈约《宋书》曰：颜延年领步兵，好酒疏诞，不能斟酌当时。刘湛言於彭城王义康，出为永嘉太守。延年甚怨愤，乃作《五君咏》，以述竹林七贤。山涛王戎以贵显被黜。咏嵇康曰：鸾翮有时铩，龙性谁能驯。咏阮籍曰：物故不可论，途穷能无恸。咏阮咸曰：屡荐不入官，一麾乃出守。咏刘伶曰：韬精日沈饮，谁知非荒宴。此四句盖自序也。〕

※颜延年

阮步兵〔袁宏《竹林名士传》曰：阮籍以步兵校尉缺。厨中有数斛酒。乃求为校尉，大将军甚奇爱之。〕

阮公虽沦迹，识密鉴亦洞。〔《广雅》曰：沦，没也。识，心之别言。湛然不动谓之心，分别是非谓之识。《广雅》曰：鉴，照也。洞，深也。〕沈醉似埋照，寓辞类讬讽。〔臧荣绪《晋书》曰：籍拜东平相，不以政事为务，沈醉日多。善属文论，初不苦思，率尔便成。作五言诗咏怀八十馀篇，为世所重。班固《汉书述》曰：寓言淫丽，讬讽终始。〕长啸若怀人，越礼自惊众。〔《魏氏春秋》曰：籍少时常游苏门山。有隐者，莫知姓名，籍从与谈太古无为之道，及论五帝三王之义，苏门生萧然，曾不经听。籍乃对之长啸，清韵响亮，苏门生逌尔而笑。籍既降，苏门生亦啸，若鸾凤之音焉。《毛诗》曰：嗟我怀人。孙盛《晋阳秋》曰：阮籍嫂尝归家，籍相见与别，或以礼讥之。籍曰：礼岂为我设邪？嵇康《司马长卿赞》曰：长卿慢世，越礼自放。贾逵《国语注》曰：越，逾也。〕物故不可论，途穷能无恸。〔臧荣绪《晋书》曰：阮籍虽放诞，不拘礼教，发言玄远，口不评论臧否人物。《魏氏春秋》曰：籍时率意独驾，不由径路，车迹所穷，辄恸哭而返。〕

※嵇中散

中散不偶世，本自餐霞人。〔孙盛《晋阳秋》曰：嵇康性不偶俗。《吕氏春秋》曰：沈君筮谓孙叔敖曰：耦世接俗，子不如我。餐霞，谓仙也。《楚辞》曰：漱正阳而含朝霞。司马相如《大人赋》曰：呼吸沆瀣餐朝霞。〕形解验默仙，吐论知凝神。〔顾凯之《嵇康赞》曰：南海太守鲍靓，通灵士也。东海徐宁师之，宁夜闻静室有琴声，怪其妙而问焉。靓曰：嵇叔夜。宁曰：嵇临命东市，何得在兹？靓曰：叔夜迹示终，而实尸解。《桓子新论》曰：圣人皆形解仙去。言死，示民有终。孙绰《嵇中散传》曰：嵇康作《养生论》。入洛，京师谓之神人。向子期难之，不得屈。《庄子》曰：藐姑射之山，有神人居焉，其神凝。郭象曰：行若曳枯木，心若聚死灰，是其神凝也。《广雅》曰：疑，定也。〕立俗迕流议，寻山洽隐沦。〔《竹林七贤论》曰：嵇康非汤武，薄周孔，所以迕世。《尔雅》曰：迕，逆，犯也。非有先生论曰：欲闻流议。《神仙传》曰：王烈年已二百三十八岁，康甚爱之。数与共入山，游戏采药。《桓子新论》曰：天神人五，二曰隐沦。〕鸾翮有时铩，龙性谁能驯。〔《嵇康别传》曰：康美音气，好容色。龙章凤姿，天质自然。《淮南子》曰：飞鸟铩羽。许慎曰：铩，残羽也。《左氏传》曰：刘累学扰龙于豢龙氏。服虔《汉书注》曰：扰，训也。〕

※刘参军〔袁宏《竹林名士传》曰：刘灵为建威参军。〕

刘灵善闭关，怀情灭闻见。〔言道德内充，情欲俱闭，既无外思累，故闻见皆灭。臧荣绪《晋书》曰：灵潜嘿少言。《老子》曰：善闭者无关键而不可开。王弼曰：因物自然，不设不施，故不用关键绳约，而不可开解。《说文》曰：怀，藏也。《庄子》广成子曰：目无所见，耳无所闻。汝神游守形，形乃长生。〕鼓锺不足欢，荣色岂能眩。〔夫锺鼓以悦耳，荣色以悦目，今闻见既灭，声色俱丧，故鼓锺不足以为欢，岂荣色之能眩也。贾逵《国语注》曰：眩，惑也。〕韬精日沈饮，谁知非荒宴。〔《广雅》曰：韬，藏也。贾逵《国语注》曰：精，明也。臧荣绪《晋书》曰：灵常乘鹿车，携一壶酒。《尚书》曰：羲和沈湎于酒。孔安国曰：沈，谓醉冥也。《毛诗》曰：好乐无荒。郑玄曰：荒，废乱也。〕颂酒虽短章，深衷自此见。〔颂酒，即酒德颂也。衷，谓中心也。《苍颉篇》曰：衷，别外之辞也。〕

※阮始平〔袁宏《竹林名士传》曰：阮咸，字仲容，籍之兄子也。与籍俱为竹林之游，官止始平太守。〕

仲容青云器，实禀生民秀。〔青云，言高远也。《史记》太史公曰：夫闾巷之人，欲砥行立名者，非附青云之士，恶能施於后代哉！《礼记》曰：人者，五行之秀。《广雅》曰：秀，美也。〕达音何用深，识微在金奏。〔傅畅《晋诸公赞》曰：中护军长史阮咸唱议，荀勖所造乐，声高则悲，亡国之音哀以思，今声不合雅，惧非德政中和之善，必古今长短之所致。后掘地，得古铜尺，岁久，欲腐坏。以此尺度於勖今尺，短四分。时人明咸为解。班固《匈奴传赞》曰：远见识微。《周官》曰：锺师掌金奏，凡乐事以锺鼓奏九夏。杜预《左氏传注》曰：击锺而奏乐。〕郭弈已心醉，山公非虚覯。〔《名士传》曰：阮咸哀乐至，过绝於人。太原郭弈，见之心醉，不觉叹服。《列子》曰：有神巫自齐而来，处於郑，命曰季咸，列子见之而心醉。向秀曰：迷惑其道也。山涛启事曰：咸若在官之职，必妙绝於时。郑玄《毛诗笺》曰：覯，见也。〕屡荐不入官，一麾乃出守。〔曹嘉之《晋纪》曰：山涛举咸为吏部郎，三上，武帝不能用也。《尚书》曰：学古入官。麾，指麾也。言为勖所指麾也。傅畅《诸公赞》曰：勖性自矜，因事左迁咸为始平太守。〕

※向常侍

向秀甘淡薄，深心讬豪素。〔《说文》曰：淡薄，味也。《文赋》曰：唯豪素之所拟。〕探道好渊玄，观书鄙章句。〔谓注《庄子》也。《世说》曰：初，注《庄子》者数十家，莫能究其指要。向秀於旧注外为解义，妙析奇致，大畅玄风。王逸《姘蚩》曰：穷圣人之秘奥，测六义之渊玄。王逸《楚辞注》曰：鄙，耻也。《汉书》曰：费直治易，长於卦筮，无章句。〕交吕既鸿轩，攀嵇亦凤举。〔《向秀别传》曰：秀常与嵇康偶锻於洛邑，与吕子灌园於山阳，收其馀利以供酒食之费。王仲宣《赠蔡子笃诗》曰：归雁载轩。轩，飞貌。张衡《髑髅赋》曰：星回日运，凤举龙骧。〕流连河里游，恻怆山阳赋。〔《汉书》班伯曰：式号式呼，大雅所以流连也。服虔曰：荒，乐也。《魏氏春秋》曰：康寓居河内之山阳，与河内向秀相友善，游於竹林。《思旧赋》曰：济黄河以汎舟，经山阳之旧居。〕

【咏史一首(五言)】

※鲍明远

五都矜财雄，三川养声利。〔《汉书》曰：王莽於五都立均官，更名雒阳、邯郸、临淄、宛、成都市长，皆为五均司市帅。郑玄《尚书·大传》注曰：矜，夸也。《汉书》曰：班壹当孝惠高后时，以财雄边。《战国策》云：张仪曰：争名於朝，争利於市。今三川周室，天下之朝市。韦昭曰：有河、洛、伊，故曰三川。〕百金不市死，明经有高位。〔《史记》陶朱公曰：吾闻千金之子，不死於市。《汉书》夏侯胜常谓诸生曰：士病不明经，经术苟明，其取青紫，如俯拾地芥。〕京城十二衢，飞甍各鳞次。〔《西都赋》曰：立十二之通门。《吴都赋》曰：飞甍舛互。李尤《辟雍赋》曰：攒罗鳞次。〕仕子彯华缨，游客竦轻辔。〔《七启》曰：华组之缨。《楚辞》曰：竦余驾乎八冥。《广雅》曰：竦，上也。〕明星晨未稀，轩盖已云至。〔《毛诗》曰：明星有烂。郑玄曰：明，烂然也。《说文》曰：希，疏也。希与稀通。《说苑》曰：翟璜乘车载华盖，田子方怪而问之。对曰：吾禄厚，得此轩盖。《尚书·中侯》曰：青云浮至。〕宾御纷飒沓，鞍马光照地。〔孔安国《尚书传》曰：御，侍也。吴质《答东阿王书》曰：情踊跃於鞍马。〕寒暑在一时，繁华及春媚。〔《周易》曰：日月运行，一寒一暑。应璩《与曹长思书》曰：春生者，繁华也。〕君平独寂漠，身世两相弃。〔言身弃世而不仕，世弃身而不任。《汉书》曰：蜀有严君平，卜於成都市。日阅数人，得百钱，足自养，则闭肆下帘，而授《老子》。《楚辞》曰：野寂寞其无人。《庄子》曰：夫欲勉为形者，莫如弃世。弃世，则无累矣。〕

【咏霍将军北伐一首(五言)】

※虞子阳〔《虞羲集序》曰：羲，字子阳，会稽人也。七岁能属文，后始安王引为侍郎，寻兼建安征虏府主簿功曹，又兼记室参军事。天监中卒。〕

拥旄为汉将，汗马出长城。〔班固《涿邪山祝文》曰：仗节拥旄，钲人伐鼓。《汉书》公孙弘曰：臣愚驽，无汗马之劳。《史记》曰：秦使蒙恬筑长城。〕长城地势崄，万里与云平。凉秋八九月，虏骑入幽并。〔宋子侯诗曰：高秋八九月，白露变为霜。〕飞狐白日晚，瀚海愁阴生。〔《汉书》郦食其曰：距飞狐之口。臣瓒曰：飞狐，在代郡西南，塞名。《汉书》曰：霍去病率师登临瀚海。如淳曰：瀚海，海名。《说文》曰：阴云覆日。〕羽书时断绝，刁斗昼夜惊。〔羽书，即羽檄也。《楚汉春秋》曰：黥布反，羽书至，上大怒。《汉书》曰：李广行无部曲，不击刁斗自卫。孟康曰：以铜作鐎，受一斗。昼炊饮食，夜击持行，名曰刁斗。今在荥阳库中。刁音彫。鐎音遥。〕乘墉挥宝剑，蔽日吊高旌。〔《周易》曰：乘其墉，弗克攻。杜预《左氏传注》曰：乘，登也。《广雅》曰：挥，动也。《越绝书》曰：楚王使风湖子、欧冶子、干将作剑，曰太阿。晋郑闻而求之，不得。围楚之城，三年不解。於是楚王引太阿之剑，登城而麾之，三军为之破败。《史记》曰：陆贾宝剑直百金。《楚辞》曰：旌蔽日兮歊若云。〕云屯七萃士，鱼丽六郡兵。〔晋陆机《从军行》曰：胡马如云屯。《穆天子传》曰：天子赐七萃之士。郭璞曰：萃，聚也。亦犹传有七舆大夫，皆众聚集有智力者，为王爪牙也。《左氏传》曰：王伐郑，郑原繁为鱼丽之阵。《汉书》曰：赵充国以六郡良家子，善骑射，补羽林。服虔曰：金城陇西天水安定北地上郡也。〕胡笳关下思，羌笛陇头鸣。〔李陵书曰：胡笳互动。沈约《宋书》曰：有胡汉旧筝笛录，有曲，不记所出。《长笛赋》曰：近世双笛从羌起。〕骨都先自詟，日逐次亡精。〔《汉书》匈奴有骨都侯。又曰：匈奴詟焉。文颖曰：恐惧也。《汉书》：匈奴有日逐王。《西京赋》曰：丧精亡魂。〕玉门罢斥侯，甲第始修营。〔《汉书》曰：龙勒有玉门关。又曰：李广远斥侯，未尝遇害。又曰：赐霍光甲第一区。又曰：上为霍去病治第，令视之，对曰：匈奴未灭，臣无以家为。〕位登万庚积，功立百行成。〔《论语》曰：子华使於齐，冉子为其母请粟。子曰：与之庚。包咸曰：十六斗为庾。百行，已见上文。〕天长地自久，人道有亏盈。〔《老子》曰：天长地久。《庄子》曰：天与地无穷，人死者有时。《尔雅》曰：亏，毁也。〕未穷激楚乐，已见高台倾。〔《楚辞》曰：宫庭震惊发激楚。王逸曰：激楚，清声也。言乐众并会，复作激楚之声也。《桓子新论·琴道》：雍门周说孟尝君曰：千秋万岁后，高台既已倾，曲池又已平。〕当令麟阁上，千载有雄名。〔《汉书》甘露三年，单于始入朝，上思股肱之美，乃图画其人於麒麟阁。法其形貌，叙其姓名。〕

◎百一

【百一诗一首(五言)】

〔张方贤《楚国先贤传》曰：汝南应休琏作百一篇诗，讥切时事，遍以示在事者，咸皆怪愕。或以为应焚弃之。何晏独无怪也。然方贤之意，以有百一篇，故曰百一。李充《翰林论》曰：应休琏五言诗，百数十篇，以风规治道。盖有诗人之旨焉。又孙盛《晋阳秋》曰：应璩作五言诗百三十篇，言时事颇有补益，世多传之。据此二文，不得以一百一篇而称百一也。今书《七志》曰：应璩集谓之新诗，以百言为一篇，或谓之百一诗。然以字名诗，义无所取。据百一诗序云：时谓曹爽曰：公今闻周公巍巍之称，安知百虑有一失乎？百一之名，盖兴於此也。〕

◎应璩〔《文章录》曰：璩，字休琏，博学好属文。明帝时历官散骑侍郎。曹爽多违法度，璩为诗以讽焉。典著作。卒。《文章志》曰：璩，汝南人也。《诗序》曰：下流，应侯自诲也。〕

下流不可处，君子慎厥初。〔《论语》曰：纣之不善，不如是之甚也。是以君子恶居下流，天下之恶皆归焉。《尚书》仲虺曰：慎厥终，惟其始。〕名高不宿著，易用受侵诬。〔《韩子》曰：说之以名高。《史记》曰：灌夫亦得窦婴，通列侯宗室，为名高。《三略》曰：侵诬下民，国内谊譁。〕前者隳官去，有人適我闾。〔《高唐赋》曰：长吏隳官，贤士失志。〕田家无所有，酌醴焚枯鱼。〔《汉书·杨惲书》曰：田家作苦。蔡邕《与袁公书》曰：酌麦醴，燔干鱼，欣然乐在其中矣。〕问我何功德，三入承明庐。〔璩初为侍郎，又为常侍，又为侍中，故云三入。陆机洛阳记曰：吾常怪谒帝承明庐，问张公。张公云：魏明帝在建始殿朝会，皆由承明门。然直庐在承明门侧。〕所占於此土，是谓仁智居。〔言今所占之土，是谓仁智之所居乎？亦问者之辞也。《尔雅》曰：隐，占也。郭璞曰：隐度之也。《论语》曰：智者乐水，仁者乐山。〕文章不经国，筐箧无尺书。〔《典论·论文》曰：文章，经国之大业。《新序》孙叔敖曰：府库之藏金玉，筐篚之汇简书。《说文》曰：筐箧，笥也。《汉书》曰：广武君曰：奉咫尺之书以使燕。〕用等称才学，往往见叹誉。〔言文章既不经国，筐箧又无尺书，乃用何等而称才学？往往而见誉，问者之辞也。〕避席跪自陈，贱子实空虚。〔《孝经》曰：曾子避席。《汉书》曰：王邑请召宾，邑称贱子。〕宋人遇周客，惭愧靡所如。〔言己妄窃崇班，心常怀耻。类宋人之遇周客，惭愧而无所如。《阚子》曰：宋之愚人，得燕石於梧台之侧，藏之以为大宝，周客闻而观焉。主人斋七日，端冕玄服以发宝，革匮十重，巾十袭，客见，免而掩口，卢胡而笑曰：此特燕石也，其与瓦甓不殊。主人大怒曰：商贾之言，医匠之心。藏之愈固，守之弥谨。杜预《左氏传》曰：如，从也。〕

◎游仙

【游仙诗一首(五言)】

※何敬宗〔臧荣绪《晋书》曰：何劭，字敬宗，陈国人也。博学多闻，善属篇章。初为相国掾，迁尚书左仆射。薨。〕

青青陵上松，亭亭高山柏。〔古诗曰：青青陵上柏。刘公幹《赠从弟诗》曰：亭亭山上松。亭亭，高貌。〕光色冬夏茂，根柢无凋落。〔《庄子》曰：受命於地，唯松柏独在，冬夏青青。《尔雅》曰：柢，本也。焦贡《易林》曰：温山松柏常茂，不凋落。〕吉士怀贞心，悟物思远讬。扬志玄云际，流目瞩岩石。〔《尚书》曰：庶常吉士。《七启》曰：抗志云际。《思玄赋》曰：流目眺夫衡阿。〕羡昔王子乔，友道发伊洛。迢递陵峻岳，连翩御飞鹤。〔《列仙传》曰：王乔者，周灵王太子晋也。好吹笙，作凤鸣，游伊、洛之间，道人浮丘公接以上嵩高山。三十馀年后，求之於山上，见桓良曰：告我家，七月七日，待我於缑山头。果乘白鹤驻山头，望之不得到，举手谢时人，数日而去。立祠缑氏山下。《文子》曰：三皇五帝，轻天下，细万物。上与道为友，下与化为人。张湛曰：上能友於道。友或为反。《吕氏春秋》曰：君子反道以修德。《思玄赋》曰：缤连翩兮纷暗暧。《说文》曰：御，使马也。〕抗迹遗万里，岂恋生民乐？〔《广雅》曰：抗，举也。《楚辞》曰：悲申屠之抗迹。〕长怀慕仙类，眩然心绵邈。〔王逸《楚辞注》曰：绵绵，细微之思也。又曰：邈，远也。〕

【游仙诗七首(五言)】

〔凡游仙之篇，皆所以滓秽尘网，锱铢缨绂，餐霞倒景，饵玉玄都。而璞之制，文多自叙，虽志狭中区，而辞无俗累，见非前识，良有以哉。〕

※郭景纯

京华游侠窟，山林隐遯栖。〔《西京赋》曰：都邑游侠，张赵之伦。《庄子》曰：徐无鬼见魏武侯。武侯曰：先生居山林久矣。郭璞《山海经注》曰：山居为栖。又曰：遯者，退也。《周易》曰：龙德而隐，遯世无闷。〕朱门何足荣，未若讬蓬莱。〔东方朔《十洲记》曰：臣故拾韬隐而赴王庭，藏养生而侍朱门矣。《史记》曰：李少君谓武帝曰：臣常游海上，见安期生仙者，通蓬莱中也。〕临源挹清波，陵岗掇丹荑。〔毛苌《诗传》曰：挹，斟也。又曰：掇，拾也。《本草经》曰：赤芝，一名丹芝，食之延年。凡草之初生，通名曰荑，故丹荑。〕灵谿可潜盘，安事登云梯。〔灵谿，谿名也。庚仲雍《荆州记》曰：大城西九里有灵谿水。云梯，言仙人昇天，因云而上，故曰云梯。墨子曰：公输般为云梯，必取宋。张湛《列子注》曰：班输为梯，可以陵虚。〕漆园有傲吏，莱氏有逸妻。〔《史记》曰：庄子者，蒙人也，名周。尝为蒙漆园吏。楚威王闻庄周贤，使使厚币迎，许以为相。庄周笑谓楚使者曰：亟去，无污我。《列女传》曰：莱子逃世，耕於蒙山之阳。或言之楚，楚王遂驾至老莱之门。楚王曰：守国之孤，原变先生。老莱曰：诺。妻曰：妾之居乱世，为人所制，能免於患乎？妾不能为人所制。投其畚而去。老莱乃随而隐。〕进则保龙见，退为触藩羝。〔进，谓求仙也。退，谓处俗也。《周易》曰：九二，见龙在田，龙德而正中者也。又曰：羝羊触藩，羸其角，不能退，不能遂，无攸利。〕高蹈风尘外，长揖谢夷齐。〔《左氏传》曰：鲁人之皋，使我高蹈。《庄子》曰：孔子彷徨尘垢之外。《说文》曰：谢，辞别也。《史记》曰：伯夷、叔齐，孤竹君之子也。父欲立叔齐，及卒，叔齐让伯夷。伯夷曰：父命也。遂逃去。叔齐亦不肯立而逃，义不食周粟，隐於首阳山。〕

青谿千馀仞，中有一道士。〔庚仲雍《荆州记》曰：临沮县有青溪山，山东有泉，泉侧有道士精舍。郭景纯尝作临沮县，故游仙诗嗟青溪之美。〕云生梁栋间，风出窗户里。借问此何谁，云是鬼谷子。〔《史记》曰：苏秦东事师於齐，而习於鬼谷先生。徐广曰：颍川阳城有鬼谷。《鬼谷子》序曰：周时有豪士隐於鬼谷者，自号鬼谷子，言其自远也。然鬼谷之名，隐者通号也。〕翘迹企颖阳，临河思洗耳。〔《广雅》曰：翘，举也。《吕氏春秋》曰：昔尧朝许由於沛泽之中，请属天下於夫子。许由遂之颍川之阳。《琴操》曰：尧大许由之志，禅为天子。由以其言不善，乃临河而洗其耳。〕阊阖西南来，潜波涣鳞起。〔阊阖风，已见《西京赋》。高诱曰：兑为阊阖风。《周易》曰：风行水上涣。〕灵妃顾我笑，粲然启玉齿。〔灵妃，宓妃也。《毛诗》曰：顾我则笑。郑玄曰：顾，犹视也。《穀梁传》曰：军人粲然皆笑。《庄子》曰：女商谓徐无鬼曰：吾所以说君者，吾未尝启齿。司马彪曰：启齿，笑也。〕蹇修时不存，要之将谁使？〔《楚辞》曰：吾令丰隆乘云兮，求宓妃之所在。解佩纕以结言兮，吾令蹇修以为理。王逸曰：古贤蹇修，而媒理也。《广雅》曰：将，欲也。〕

翡翠戏兰苕，容色更相鲜。〔言珍禽芳草，递相辉映，可悦之甚也。兰苕，兰秀也。〕绿萝结高林，蒙笼盖一山。〔陆机《毛诗草木疏》曰：松萝，蔓松而生，枝正青。《毛诗》曰：茑与女萝，施于松柏。毛苌曰：女萝，松萝也。〕中有冥寂士，静啸抚清弦。〔冥，玄默也。〕放情陵霄外，嚼蕊挹飞泉。〔《楚辞》曰：放游志乎云中。《淮南子》曰：大丈夫乘云陵霄，与造化逍遥。魏文帝《典论》曰：饥餐琼蕊，渴饮飞泉。〕赤松临上游，驾鸿乘紫烟。〔《列仙传》曰：灵松子者，神农时雨师也。服水玉，教神农，能入火不烧。至昆仑山上，常止西王母石室中，随风雨上下。《汉武内传》王母侍者歌曰：遂乘万龙椿，驰骋眄九野。嵇康答难曰：偓佺以柏实方目，赤松以水玉乘烟。《古白鸿颂》曰：兹亦耿介，矫翮紫烟。〕左挹浮丘袖，右拍洪崖肩。〔《列仙传》曰：浮丘公接王子乔以上嵩高山。《说文》曰：拍，拊也。《西京赋》曰：洪崖立而指麾。《神仙传》曰：卫叔卿与数人博，其子度曰：向与博者为谁？叔卿曰：是洪崖先生。〕借问蜉蝣辈，宁知龟鹤年？〔《大戴礼·夏小正》曰：蜉蝣朝生而暮死。《养生要论》曰：龟鹤寿有千百之数，性寿之物也。道家之言，鹤曲颈而息，龟潜匿而噎，此其所以为寿也。服气养性者法焉。〕

六龙安可顿，运流有代谢。〔《楚辞》曰：贯鸿濛以东朅兮，维六龙於扶桑。王逸曰：结我车辔於扶桑以留日，幸得延年寿也。《庄子》黄帝曰：阴阳四时运行，各得其序，《淮南子》曰：二者代谢舛驰。高诱曰：代，更也。谢，叙也。〕时变感人思，已秋复愿夏。〔《尔雅》：感，动也。〕淮海变微禽，吾生独不化。〔《国语》赵简子叹曰：雀入于海为蛤，雉入于淮为蜃。鼋鼍鱼鳖，莫不能化，唯人不能，哀夫。〕虽欲腾丹谿，云螭非我驾。〔魏文帝《典论》曰：夫生之必死，成之必败，然而惑者，望乘风云，冀与螭龙共驾，適不死之国。国即丹谿。其人浮游列缺，翱翔倒景。然死者相袭，丘垄相望。逝者莫反，潜者莫形，足以觉也。〕愧无鲁阳德，回日向三舍。〔《淮南子》曰：鲁阳公与韩遘难。战酣，日暮，援戈而麾之，日为之反三舍。许慎曰：二十八宿，一宿为一舍。〕临川哀年迈，抚心独悲吒。〔《论语》子在川上曰：逝者如斯！《尚书》曰：日月逾迈。孔安国曰：如日月之并过。《仪礼》曰：妇人拊心不哭。吒，叹声也。《楚辞》曰：忧不暇兮寝食，吒增叹兮如雷。〕

逸翮思拂霄，迅足羡远游。〔逸迅思拂霄及远游，以喻仙者原轻举而高蹈。〕清源无增澜，安得运吞舟？〔清源不能行运吞舟之鱼，以喻尘俗不足容乎仙者。刘公幹《赠徐幹诗》曰：方塘含清源。《楚辞》曰：谿谷崭岩水增波。《韩诗外传》孟子曰：夫吞舟之鱼，不居潜泽；度量之士，不居污世。〕珪璋虽特达，明月难闇投。〔珪璋明月，皆喻仙也。言珪璋虽有特达之美，而明月喻难闇投。以喻仙者虽有超俗之誉，非无捕影之讥。《礼记》孔子曰：珪璋特达，德也。邹阳上书曰：明月之珠，夜光之璧，以闇投人於道，众莫不案剑相眄者。〕潜颖怨青阳，陵苕哀素秋。〔言世俗不娱求仙，而怨天施之偏。又叹浮生之促，类潜颖怨青阳之晚臻，陵苕哀素秋之早至也。潜颖，在幽潜而结颖也。邹润甫《游仙诗》曰：潜颖隐九泉，女萝缘高松。义与此同。《尔雅》曰：春为青阳。又曰：苕，陵苕也。素秋，已见上文。〕悲来恻丹心，零泪缘缨流。〔悲俗迁谢，故恻心流涕。《周易》曰：谓我心恻。诸葛亮与李平教曰：详思斯戒，明吾丹心。《淮南子》曰：雍门子以哭见孟尝君，流涕沾缨。〕

杂县寓鲁门，风暖将为灾。〔《国语》曰：海鸟曰爰居，止於鲁东门外三日，臧文仲使国人祭之。展禽曰：越哉臧文仲之为政也。今海鸟至，已不知而祀之，以为国典，难以言仁且知矣。今兹海其有灾乎？夫广川之鸟兽，常风而避其灾也。是岁也，海多大风，冬暖。文仲曰：信吾过也。贾逵《注》曰：爰居，杂县也。〕吞舟涌海底，高浪驾蓬莱。神仙排云出，但见金银台。〔吞舟之鱼，已见上文。《汉书》齐威、宣、燕昭使人入海，求蓬莱、方丈、瀛州。此三神山者，仙人及不死之药皆在焉，而黄金白银为宫阙。未至，望之如云。〕陵阳挹丹溜，容成挥玉杯。〔《列仙传》曰：陵阳子明者，铚乡人也。好钓鱼，於涎溪钓得白鱼。肠中有书，教子明服食之法。子明遂上黄山，采玉石脂服之。三年，龙来迎去。《抱朴子》曰：流丹者，石芝赤精，盖石流黄之类也。事见太一玉英。《列仙传》曰：容成公者，自称黄帝师。见於周穆王，能善补导之事。发白复黑，齿浇复生。事老子，亦云老子师。挥，谓以手挥之。《神仙传》曰：茅君学道於齐，不见使人，金案玉杯，自来人前。〕姮娥扬妙音，洪崖颔其颐。〔《淮南子》曰：羿请不死之药於西王母，常娥窃而奔月。许慎曰：常娥，羿妻也。逃月中，盖虚上夫人是也。《史记》苏秦曰：妙音美人，以充后宫。洪崖，已见上。《列子》曰：颔其颐则歌合律。《广雅》曰：颔，动也。〕升降随长烟，飘飖戏九垓。〔《列仙传》曰：甯封子者，黄帝时人也。积火自烧，而随烟上下。《淮南子》曰：卢敖游乎北海，至于蒙穀之上，见一士焉。卢敖仰视之，乃与语曰：唯敖为背群离党。穷观於六合之外者，非敖而已。今卒睹夫子，於是始可与敖为交乎？士笑曰：今子游始於此，而语穷六合，岂不亦远哉？然子处矣，吾与汗漫期於九垓之上，吾不可以久居。士举臂而竦身，遂入云中。卢敖视之，弗见乃止。〕奇龄迈五龙，千岁方婴孩。〔郑玄《礼记注》曰：龄，年也。《遁甲开山图》荣氏解曰：五龙，皇后君也。昆弟五人，皆人面而龙身。长曰角龙，木仙也；次曰徵龙，火仙也；次曰商龙，金仙也；次曰羽龙，水仙也；次曰宫龙，土仙也。父与诸子同得仙，治在五方。孔安国《论语注》曰：方，北方也。《释文》曰：人初生曰婴儿。《说文》曰：孩，小儿笑也。〕燕昭无灵气，汉武非仙才。〔燕昭使人入海求蓬莱。已见上文。《汉武内传》西王母曰：刘彻好道，然形慢神秽，虽当语之以至道，殆恐非仙才也。〕

晦朔如循环，月盈已见魄。〔《说文》曰：朔，月一日始也。晦，月尽也。《尚书·大传》曰：三王之统若循连环。《礼记》曰：四时和而后月生，是以三五而盈，三五而阙。《尚书》曰：惟三月，哉生魄。孔安国曰：十六日，明消而魄生也。〕蓐收清西陆，朱羲将由白。〔《礼记》曰：孟秋之月，其神蓐收。司马彪《续汉书》曰：日行北陆谓之冬，西陆谓之秋。朱羲，日也。《楚辞》曰：吾令羲和弭节兮。王逸曰：羲和，日御也。《河图》曰：立秋、秋分，月从白道。《汉书》云：月有九行，立秋、秋分，西从白道。《左传》曰：分同道，谓春分、秋分，日月同道也。〕寒露拂陵苕，女萝辞松柏。〔《淮南子》曰：斗指辛则寒露。陵苕，已见上文。《毛诗》曰：茑与女萝，施于松柏。毛苌曰：茑，寄生也。女萝，松萝也。〕蕣荣不终朝，蜉蝣岂见夕。〔潘岳《朝菌赋序》曰：朝菌者，时人以为蕣华，庄生以为朝菌。其物向晨而结，绝日而殒。毛苌《诗传》曰：蜉蝣朝生夕死。〕圆丘有奇草，锺山出灵液。〔《外国图》曰：圆丘有不死树，食之乃寿。东方朔《十州记》曰：北海外有锺山，自生千岁芝及神草。灵液，谓玉膏之属也。曹植《苦寒行》曰：灵液飞波，兰桂参天。〕王孙列八珍，安期炼五石。〔王孙列八珍以伤生，安期炼五石以延寿。言优劣殊也。《汉书》漂母谓韩信曰：吾哀王孙而进食。《周礼》曰：食医掌和王八珍之齐。《列仙传》曰：安期生自言千岁。《抱朴子》曰：五石者，丹砂、雄黄、白樊、石曾青、磁石也。〕长揖当涂人，去来山林客。〔当涂，即当仕路也。《汉书》武帝制曰：守文法以戴翼其世者甚众。山林，已见上文。《孟子》曰：公孙丑问曰：夫子当路於齐，官、晏之功，可复许乎？赵岐曰：当仕路也。〕

《文选》　唐·李善注



