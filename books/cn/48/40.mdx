---
---
---
title: 卷四十 弹事、笺、奏记
---

◎弹事

【奏弹曹景宗】

※任彦昇〔《梁典》曰：高祖即位，昉为吏部郎，迁中丞。〕

御史中丞臣任昉稽首言：臣闻将军死绥，咫步无却；〔司马法曰：将军死绥。《注》曰：绥，却也。有前一尺，无却一寸。杜预《左氏传注》曰：古名退军为绥。〕顾望避敌，逗桡有刑。〔《汉书》曰：廷尉王恢逗桡当斩。《音义》曰：逗，曲行避敌也。桡，顾望也。〕至乃赵母深识，乞不为坐；〔《史记》曰：赵王将使赵括为将，其母上书曰：括不可使将。王曰：母置之，吾已决矣。母曰：王终遣之，即有不称，妾得无坐乎！王许诺。〕魏主著令，抵罪已轻。〔《魏志》，太祖令曰：自命将征行，但赏功而不罚罪，非国典也。其诸侯将出征，败军者抵罪，失利者免官。〕是知败军之将，身死家戮，爰自古昔，明罚斯在。〔《魏志》，太祖令曰：将者军破於外，而家受罪于内也。《汉书》广武君曰：败军之将，不可以语勇。《新序》曰：臣侮其主，身死，妻子为戮。《吕氏春秋》曰：民有逆天之道者，罪死家戮也。〕

臣昉顿首顿首，死罪死罪！窃寻獯猃侵轶，暂扰疆陲，王师薄伐，所向风靡。〔獯猃，谓后魏也。魏收《后魏书》曰：太祖道武讳珪，改称魏王。《左氏传》曰：北戎侵郑。郑伯曰：彼徒我车，惧其侵轶我也。杜预曰：轶，突也。毛诗曰：於铄王师。又曰：薄伐玁狁，至于太原。《晋起居注》曰：檀道济所向风靡。〕是以淮徐献捷，河兖凯归。〔《尚书》曰：海岱及淮惟徐州。《左氏传》曰：齐侯来献戎捷。《尚书》曰：济河惟兖州。《周礼》曰：师有功则凯乐。〕东关无一战之劳，途中罕千金之费。〔《吴历》曰：诸葛恪作东关，魏军距之。恪令丁奉等兵便乱斫，遂大破北军。《历阳郡图经》曰：东关，历阳县西南一百里。《史记》蔡泽曰：白起一战举鄢郢。《吴志》曰：晋命镇东大将军司马伷向途中。伏滔《北征记》曰：金城西沂涧，魏步道所出也。《文子》曰：起师十万，日费千金。张湛曰：日有千金之费。〕而司部悬隔，斜临寇境，〔沈约《宋书》曰：宋世分郢州为司州。〕故使狡虏凭陵，淹移岁月。〔杜预《左氏传注》曰：狡，狡猾也。《左氏传》子产曰：今陈介恃楚众，凭陵弊邑。〕故司州刺史蔡道恭，〔刘璠《梁典》曰：天监三年，司州刺史汉寿伯蔡道恭卒於围。道恭少以勇力闻，及病，犹自力行城，数日，不能起，闻战鼓声，愤吒而卒，众犹拒守，无有二心。攻围二年，无有叛者。入秋霖雨洪澍，一夜城颓，壮士犹战不降。及城陷，捶其馀众，求恭尸，卒不能得。〕率厉义勇，奋不顾命，〔潘安仁《汧马督诔》曰：率厉有方。司马迁书曰：常思奋不顾身。〕全城守死，自冬徂秋〔潘安仁《汧马督诔》大将军疏曰：临危奋节，保穀全城。《论语》子曰：守死善道。〕犹有转战无穷，亟摧丑虏。〔《史记》曰：骠骑将军转战过乌支山。《毛诗》曰：铺敦淮濆，仍执丑虏。〕方之居延，则陵降而恭守，比之疏勒，则耿存而蔡亡。〔《汉书》曰：武帝遣骠骑都尉李陵将兵五千人，出居延北，与单于战。陵兵败降匈奴。范晔《后汉书》曰：耿恭，字伯宗，为戊己校尉。恭以疏勒城傍有涧水可固，乃据之。匈奴复来攻，恭於城中穿井十五丈，不得水。恭仰叹曰：闻昔贰师将军取佩刀刺山，飞泉涌出。今汉德神明，岂有穷哉！乃整衣服向井再拜，为吏士祷，有飞泉奔出，众皆称万岁。乃令吏士扬水示虏，虏以为神明，引去也。〕若使郢部救兵，微接声援，〔邹阳上书曰：臣恐救兵之不专。《英雄记》曰：袁术严兵，为吕布作声援。〕则单于之首，久悬北阙。〔《汉书》宣帝诏曰：傅介子斩楼兰王安归首，悬之北阙。〕岂直受降可筑，涉安启土而已哉！〔《汉书》曰：武帝遣因杅将军公孙敖，筑塞外受降城。杅音盂。又曰：涉安侯於单于，以匈奴单于太子降。《尚书》曰：建邦启土。〕

实由郢州刺史臣景宗，受命致讨，不时言迈。〔《晋起居注》诏曰：檀道济奉命致讨，所向风靡。《毛诗》曰：旋车言迈。〕故使猬结蚁聚，水草有依。〔《汉书》曰：贾谊曰：高帝王功臣，反者猬毛而起。《吴志》曰：钱唐大帅种式等蚁聚为寇。《汉书》曰：猃狁獯粥，居于边地，逐水草迁徙。〕方复按甲盘桓，缓救资敌。〔《魏志》曰：司马文王征诸葛诞，六军按甲，而诞自困。《广雅》曰：盘桓，不进也。李斯上书曰：今逐客以资敌。〕遂令孤城穷守，力屈凶威。〔谢承《后汉书》胡爽曰：耿恭以甲兵守孤城於绝域。《史记》李左车谓韩信曰：今足下情见力屈，欲战不拔。《左氏传》晋温季曰：逃威也。杜预曰：凶贼为害，故曰威也。〕虽然，犹应固守三关，更谋进取，而退师延颈，自贻亏衄。〔刘璠《梁典》曰：宣城王以冠军将军曹景宗为郢州刺史。初，司州被围，诏荆郢发兵往援。曹景宗为都督，及荆州援军至三关，顿兵不进。闻司州没，即日退还延颈。敌人纵暴缘边，景宗不能御，遂失三关诸戍。有司奏罚罪，景宗闻之辄去州，伏阙泥首待罪。帝一无所问，三关延颈，二戍名也。《管子》曰：民无耻，不可以固守。《汉书》曰：诸将曰：楚数进取。如淳曰：进取，多所攻也。《毛诗》曰：自贻伊戚。陈琳《檄豫州》曰：伤夷折衄，衄，折挫也。〕疆埸侵骇，职是之由。〔《左氏传》曰：齐人侵鲁疆，疆吏来告，公曰：疆埸之事，慎守其一。又《范宣子数诸戎》曰：言语漏渫，则职汝之由。〕不有严刑，诛赏安置，景宗即主。〔《史记》曰：繁法严刑，而天下振。《西征赋》曰：峻徒御以诛赏。毛苌《诗传》曰：寘，置也。主谓为主首也。王隐《晋书》庾纯自劾曰：醉酒荒迷，昏乱仪度。即主，谨按河南尹庾纯云云。然以主为句，则臣当下读也。〕

臣谨案：使持节、都督郢司二州诸军事、左将军、郢州刺史、湘西县开国侯臣景宗，擢自行间，遘兹多幸。〔《汉书》卫青曰：臣幸得待罪行间。《左氏传》羊舌职曰：民之多幸，国之不幸也。〕指踪非拟，获兽何勤。〔《汉书》曰：上先封萧何为酂侯，功臣皆曰：萧何未有汁马劳，顾居臣等上，何也？上曰：诸君知猎乎？曰：知之。上曰：知猎狗乎？曰：知之。上曰：夫猎，追杀者，狗也。而发踪指示兽处者，人也。今诸公徒能走得兽者，功狗也。如萧何，发踪指示，功人也。群臣莫敢言。〕赏茂通侯，荣高列将。〔《汉书》苏武谓李陵曰：武父子位列将，爵通侯。《应劭》曰：通侯者，言其功德通於王室。张晏曰：后改为列侯。列侯，见序列也。《方言》曰：列，班列也。〕负檐裁弛，锺鼎遽列。〔《左传》曰：齐侯使敬仲为卿，辞曰：弛於负檐，君之惠也。又曰：宋左师每食击锺。《家语》曰：子路南游楚，列鼎而食。《广雅》曰：列，陈也。〕和戎莫效，二八已陈。〔《左氏传》曰：郑人赂晋侯以女乐二八。晋侯以乐之半赐魏绛，曰：子教寡人和诸戎狄也。〕自顶至踵，功归造化。〔《孟子》曰：墨子兼爱，摩顶致於踵。赵岐曰：致，至也。《淮南子》曰：大丈夫恬然无为，与造化逍遥也。〕润草涂原，岂获自已？〔《喻巴蜀》曰：肝脑涂中原，膏液润野草，而不辞也。〕且道恭云逝，城守累旬；景宗之存，一朝弃甲。〔《史记》曰：沛令闭城守。《左氏传》曰：宋华元为植，巡功，城者讴曰：睅其目，皤其腹，弃甲而复。〕生曹死蔡，优劣若是，惟此人斯，有靦面目。〔《毛诗》曰：彼何人斯，居河之湄！又曰：有靦面目，视人罔极。毛苌曰：靦，姡也。郑玄曰：汝姡然有面目也。〕

昔汉光命将，坐知千里。〔《东观汉记》曰：代郡太守刘兴，将数百骑攻贾览，上状檄至，光武知其必败，报书曰：欲复进兵，恐失其头首也。诏书到，兴已为览所杀。长史得檄，以为国家坐知千里也。〕魏武置法，案以从事。〔《魏书》曰：太祖自作兵书，诸将征伐，皆以新书从事，从令者克捷，违教者负败。〕故能出必以律，锱铢无爽。〔《周易》曰：师出以律。郑玄《礼记注》曰：八两为锱。《汉书》曰：二十四铢为两。〕伏惟圣武英挺，略不世出，〔《汉书》蒯通说韩信曰：功无二於天下，略不世出。〕料敌制变，万里无差。〔赵充《国颂》曰：料敌制胜，威谋靡伉。〕奉而行之，实弘庙算。〔《西征赋》曰：彼虽众其焉用，故制胜於庙算。《孙子》曰：夫未战而庙算胜，得算多也。〕惟此庸固，理绝言提。〔《晋起居注》，宋公表曰：臣寔庸固。《毛诗》曰：匪面命之，言提其耳。〕

自逆胡纵逸，久患诸夏。〔刘琨《劝进表》曰：逆胡刘曜，纵逸西都。《汉书·匈奴传赞》曰：久矣夷、狄之为患。〕圣朝乃顾，将一车书。〔《汧马督诔》曰：圣朝西顾，关右震惶。《礼记》曰：书同文，车同轨。〕愍彼司氓，致辱非所。〔《晋起居注》曰：大司马表曰：园陵辱於非所。〕早朝永叹，载怀矜恻。致兹亏丧，何所逃罪！宜正刑书，肃明典宪。〔《左氏传》仲尼曰：叔向古之遗直也。邢侯之狱，言其贪也，以正刑书。〕臣谨以劾，请以见事免景宗所居官，下太常削爵土，收付廷尉法狱治罪。其军佐职僚，偏裨将帅，絓诸应及咎者，别摄治书侍御史随违续奏。臣谨奉白简以闻云云。

【奏弹刘整】

〔沈约《齐纪》曰：整，宋吴兴太守兄子也。历位持节都督交、广、越三州也。〕

※任彦昇

御史中丞臣任昉稽首言：臣闻马援奉嫂，不冠不入，汜毓字孤，家无常子。〔《东观汉记》曰：马援事寡嫂，虽在闺内，必衣冠然后入见。王隐《晋书》曰：汜毓，字稚春，济北人也。敦睦九族，青土号其家。儿无常母，衣无常主也。汜音凡。毓音育。〕是以义士节夫，闻之有立。〔《左氏传》臧哀伯曰：武王克商，迁九鼎於洛邑，义士犹或非之。《东京赋》曰：贞夫怀节。班固《汉书》赞曰：孟子曰：闻伯夷之风，懦夫有立志。〕千载美谈，斯为称首。〔《公羊传》曰：鲁人至今以为美谈。《封禅书》曰：永保鸿名，而常为称首也。〕

臣昉顿首顿首！死罪死罪！谨案、齐故西阳内史刘寅妻范，诣台诉，列称：出適刘氏，二十许年，刘氏丧亡，抚养孤弱，叔郎整，常欲伤害。侵夺分前奴教子、当伯，并已入众。又以钱婢姊妹弟温，仍留奴自使伯，又夺寅息逡婢绿草，私货得钱，并不分逡。寅第二庶息师利，去岁十月，往整田上。经十二日，整便责范米，六哺食。米未展送，忽至户前，隔箔攘拳大骂，突进房中，屏风上取车帷准米去。二月九日夜，婢采音偷车栏夹杖龙牵，范问失物之意，整便打息逡。整及母并奴婢等六人来至范屋中，高声大骂，婢采音举手查范臂，求摄检，如诉状。

辄摄整亡父旧使奴海蛤到台辩问，列称：整亡父兴道，先为零陵郡，得奴婢四人。分财。以奴教子乞大息寅。亡寅后，第二弟整仍夺教子，云应入众，整便留自使。婢姊及弟各准钱五千文，不分逡。其奴当伯，先是众奴。整兄弟未分财之前，整兄寅以当伯贴钱七千，共众作田。寅罢西阳郡还，虽未别火食，寅以私钱七千赎当伯，仍使上广州去。后寅丧亡，整兄弟后分奴婢，唯馀婢绿草入众。整复云寅未分财赎当伯，又应属众。整意贪得当伯，推绿草与逡。整规当伯还。拟欲自取，当伯遂经七年不返。整疑已死亡不回，更夺取婢绿草，货得钱七千。整兄弟及姊共分此钱，又不分逡。寅妻范云，当伯是亡夫私赎，应属息逡。当伯天监二年六月从广州还至，整复夺取，云应充众，准雇借上广州四年夫直，今在整处使。

进责整婢采音，刘整兄寅第二息师利，去年十月十二日，忽往整墅停住十二日，整就兄妻范求米六斗哺食。范未得还，整怒，仍自进范所住，屏风上取车帷为质。范送米六斗，整即纳受。范今年二月九日夜，失车栏子夹杖龙牵等，范及息逡道是采音所偷，整闻声仍打逡。范唤问何意打我儿，整母子尔时便同出中庭，隔箔与范相骂。婢采音及奴教子、楚玉、法志等四人，于时在整母子左右。整语采音：其道汝偷车校具，汝何不进里骂之。既进争口，举手误查范臂。车栏夹杖龙牵，实非采音所偷。

进责寅妻范奴苟奴，列娘去二月九日夜，失车栏夹杖龙牵，疑是整婢采音所偷。苟奴与郎逡往津阳门籴米，遇见采音在津阳门卖车栏龙牵，苟奴登时欲捉取，逡语苟奴，已尔，不须复取。苟奴隐僻少时，伺视人买龙牵，售五千钱。苟奴仅随逡归宅，不见度钱。

并如采音、苟奴等列状，粗与范诉相应。重覈当伯、教子，列娘被夺，今在整处使，悉与海蛤列不异。以事诉法，令史潘僧尚议：整若辄略兄子逡分前婢货卖，及奴教子等私使，若无官令，辄收付近狱测治。诸所连逮，絓应洗之源，委之狱官，悉以法制从事。如法所称，整即主。〔昭明删此文大略，故详引之。令与弹相应也。〕

臣谨案：新除中军参军臣刘整、闾阎闟茸，名教所绝。〔《史记》太史公曰：李斯自闾阎历诸侯。《吊屈原》曰：闟茸尊显，谗谀得志。《世说》曰：王平子胡母彦国诸人，皆任放为达，或有裸体。《乐广》曰：名教中自有乐地，何为乃尔。〕直以前代外戚，仕因纨袴。〔《汉书》曰：班伯出与王许子弟为群，在绮襦纨袴之间，非其好也。〕恶积衅稔，亲旧侧目。〔《左氏传》苌弘曰：毛得必亡，是昆吾稔之日也。杜预曰：稔，熟也。恶积与桀同诛。《汉书·郅都传》：列侯宗室见都，侧目而视。〕理绝通问。而妄肆丑辞；〔谓大骂也。《礼记》曰：嫂叔不通问，诸母不漱裳。包咸《论语》注曰：肆，极意敢言也。《诗》曰：好言自口，莠言自口。毛苌曰：莠，丑也。〕终夕不寐，而谬加大杖。〔谓打逡也。谢承《后汉书》曰：或问第五伦曰：公有私乎？对曰：吾兄子尝病，一夜十往，退而安寝，吾子有病，虽不省视，而竟夕不眠，若是者，岂可谓无私乎？《家语》曰：孔子谓曾子曰：汝不闻乎？昔瞽叟有子曰舜：舜事瞽叟也，小捶则待过，大杖则逃走。故瞽叟不犯不父之罪，而舜不失烝烝之孝。〕薛包分财，取其老弱。〔范晔《后汉书》曰：汝南薛包，字孟尝，好学笃行，弟子求分异居，包不能止，乃中分其财。奴婢引其老者，曰：与我共事久，若不能使也。田庐取其荒颓者，曰：吾少时所治，意所恋也，器物取朽败者。曰：我素所服食，身口所安。后徵拜侍中。〕高凤自秽，争讼寡嫂。〔《东观汉书》曰：高凤，字文通，南阳人也。凤年老声名著闻，太守连召请，恐不得免，自言凤本巫家，不应为吏。又与寡嫂诈讼田，遂不仕。〕未见孟尝之深心，唯斅文通之伪迹。〔颜延年《咏向秀》曰：深心讬毫素。袁彦伯《名臣颂》曰：迹洿必伪。〕昔人睦亲，衣无常主。〔颜延年《陶徵士诔》曰：睦亲之行，衣无常主。已见上文。〕整之抚侄，食有故人。〔谓责米也。《西京杂记》曰：公孙弘起家徒步为丞相。故人齐高贺从之。弘食以脱粟饭，覆以布被。贺怨曰：何用故人富贵为，脱粟布被，我自有之。弘大惭。贺乃告人曰：公孙弘内厨五鼎，外饍一肴，岂可以临天下！於是朝右疑其矫焉。弘叹曰：宁逢恶宾，不逢故人。〕何其不能折契锺庾，而襜帷交质，〔谓取车帷也。《汉书》曰：高祖从王媪武负贳酒，两家常折券弃责。《左氏传》晏子曰：釜十则锺。杜预曰：六斛四斗也。包咸《论语注》曰：十六斗为庾。《诗》曰：渐车帷裳。毛苌曰：惟裳，妇人车饰。郑玄曰：帷裳，童容也。《方言》曰：江淮谓襜褕为童容也。《左氏传》曰：郑伯怨王，王曰：无之，故周郑交质。〕人之无情，一何至此！〔《庄子》。惠子谓庄子曰：人故无情乎？庄子曰：然。惠子曰：人而无情，何谓之人。实教义所不容，绅冕所共弃。仲长子昌言曰：引之於教义。嵇康《绝交书》曰：世教所不容。〕

臣等参议，请以见事免整所除官。辄勒外收付廷尉法狱治罪，诸所连逮，应洗之源，委之狱官，悉以法制从事。婢采音不款偷车龙牵，请付狱测实。其宗长及地界职司，初无纠举，及诸连逮，请不足申尽。臣昉云云，诚惶诚恐以闻。

【奏弹王源】

※沈休文〔吴均《齐春秋》曰：永明八年，沈约为中丞。〕

给事黄门侍郎，兼御史中丞，吴兴邑中正臣沈约稽首言：臣闻齐大非偶，著乎前诰。辞霍不婚，垂称往烈。〔《左氏传》曰：齐侯欲以文姜妻郑太子忽，忽辞。人问其故，太子曰：人各有偶，齐大，非吾偶也。《汉书》曰：隽不疑为京兆尹，大将军霍光欲以女妻之，不疑固辞，不肯当。班固《不疑述》曰：不疑肤敏，应变当理，辞霍不婚，逡巡致仕。〕若乃交二族之和，辨伉合之义，升降窳隆，诚非一揆。〔《礼记》曰：婚礼者，将合二姓之好，上以事宗庙，下以继后代也。《左氏传》施氏之妇怒施氏曰：己不能庇其伉俪。《尚书》曰：道有升降，政繇俗革。《吴都赋》曰：窳隆异等。《孟子》曰：先圣后圣，其揆一也。〕固宜本其门素，不相夺伦。〔《尚书》曰：八音克谐，无相夺伦。〕使秦晋有匹，泾渭无舛。〔《左氏传》曰：晋公子重耳至於秦，秦伯纳女五人，怀嬴与焉。奉匜沃盥。既而挥之。怒曰：秦晋匹也，何以卑我？《孙绰子》曰：或问雅俗，曰：泾渭分流，雅郑异调。〕自宋氏失御，礼教雕衰，〔答宾戏曰：周失其御。〕衣冠之族，日失其序。〔范晔《后汉书》霍谞奏记曰：宋光衣冠子孙。《袁子正书》曰：古者命士已上，皆有冠冕，故谓之冠族。《左氏传》郑庄公曰：周之子孙，日失其序。〕姻娅沦杂，罔计厮庶。〔《毛诗》曰：琐琐姻娅，则无膴仕。毛苌曰：两婿相谓曰娅。《汉书》曰：有厮养卒。如淳曰：厮，贱也。〕贩鬻祖曾，以为贾道。〔郑玄《周礼注》曰：居卖物曰贾。〕明目腆颜，曾无愧畏。〔丁德礼《厉志赋》曰：苟神祇之我昭，永明目而无怍。孔安国《尚书传》曰：腆，厚也。《毛诗》曰：不愧於人，不畏於天。〕若夫盛德之胤，世业可怀，〔《左氏传》史赵曰：盛德必百世祀。《幽通赋》曰：违世业之可怀。〕栾郤之家，前徽未远。〔《左氏传》叔向曰：栾郤胥原，降在皂隶。杜预曰：晋旧臣之族也。〕既壮而室，窃赀莫非皂隶；〔《礼记》曰：三十壮有室。郑玄曰：有室，有妻，妻称室也。《解嘲》曰：司马长卿窃赀卓氏。《左氏传》曰：人有十等，士臣皂。又曰：舆臣隶。〕结褵以行，箕帚咸失其所。〔《诗》曰：亲结其褵，九十其仪。毛苌曰：褵，妇人之帏也。母戒女，施衿结褵。《国语》曰：越王勾践行成於吴，曰：一介適女，执箕帚於王宫者也。〕志士闻而伤心，旧老为之叹息。〔《论语》子曰：志士仁人，无求生以害仁也。〕自宸历御宇，弘革典宪。虽除旧布新，而斯风未殄。〔《左氏传》曰：有星孛於大辰。申须曰：彗，所以除旧布新也。《尚书》曰：商俗靡靡，利口惟贤，馀风未殄，公其念哉。〕陛下所以负扆兴言，思清弊俗者也。〔《礼》曰：天子负斧扆，南向而立。郑玄曰：负之言背也。斧依，为斧文屏风。扆与依同。《诗》曰：兴言出宿。《尚书》曰：弊化奢丽，万世同流。〕

臣实儒品，谬掌天宪。〔范晔《后汉书》刘陶上疏曰：今权臣口含天宪。〕虽埋轮之志。无屈权右〔范晔《后汉书》曰：张纲，字文纪，为侍御史。顺帝遣八使询风俗。馀人受命之部，纲独埋其车轮於洛阳都亭，曰：銶狼当路，安问狐狸。遂奏大将军梁冀。《东观汉记》曰：皇甫嵩上言，四姓权右，咸各敛手也。〕而狐鼠微物，亦蠹大猷。〔应璩诗曰：城狐不可掘，社鼠不可熏。《晏子春秋》景公问晏子曰：治国亦有常乎？对曰：谗佞之人，隐在君侧，犹社鼠不熏也，去此乃治矣。范晔《后汉书》虞延谓马成曰：尔民之巨蠹，久依城社，不畏熏烧。《毛诗》曰：秩秩大猷也。〕风闻东海王源，嫁女与富阳满氏。〔《汉书》曰：尉佗曰：风闻老夫父母，墓已坏削。贾逵《国语注》曰：风，采也，采听商旅之言也。〕源虽人品庸陋，胄实参华。曾祖雅，位登八命。〔檀道鸾《晋阳秋》曰：王雅，字茂德，东海郯人，为右仆射。《周礼》曰：八命作牧。郑司农曰：一州之牧也。王之三公，亦八命也。〕祖少卿，内侍帷幄。父璿，升采储闱，亦居清显。〔《尚书》曰：亮采惠畴。孔安国《注》曰：采，事也。何法盛《陈郡谢录》曰：谢石以有大勋，遂居清显。〕源频叨诸府戎禁，豫班通彻。〔应劭《汉书》注曰：旧曰彻侯，避武帝讳曰通侯也。〕而讬姻结好，唯利是求。〔《左氏传》晋侯使吕相绝秦曰：秦与晋出入，秦惟利是视。〕玷辱流辈，莫斯为甚。〔《孝经》钩命诀曰：名毁行废，玷辱先人。〕源人身在远，辄摄媒人刘嗣之到台辩问。嗣之列称：吴郡满璋之，相承云是高平旧族，宠奋胤胄。〔《魏志》满宠，字伯宁，景初二年为太尉。薨，子伟嗣。《世说》曰：伟弟子奋，元康中至司隶校尉。荀绰《冀州记》曰：奋，高平人也。〕家计温足，见讬为息鸾觅婚。〔《汉书》董仲舒对策曰：家温而食厚禄。〕王源见告穷尽，即索璋之簿阀。〔《汉书》朱博曰：王卿忧公，赍阀阅诣府。《音义》曰：明其等曰阀，积功曰阅也。〕见璋之任王国侍郎，鸾又为王慈吴郡正閤主簿。〔吴均《齐春秋》曰：王慈，字伯宝，早有令誉，稍历侍中、吴郡太守。〕源父子因共详议，判与为婚。璋之下钱五万，以为聘礼。〔娶妻及纳徵皆曰聘。《周礼》曰：穀圭以聘女。〕源先丧妇，又以所聘馀直纳妾。如其所列，则与风闻符同。

窃寻璋之姓族，士庶莫辨。满奋身殒西朝，胤嗣殄没，武秋之后，无闻东晋。〔晋初都洛阳，故曰西朝。后在江东，故曰东晋。臧荣绪《晋书》：陈晷有誉西朝。干宝《晋纪》曰：苗原杀司隶校尉满奋。荀绰冀州记曰：满奋，字武秋。《公羊传》曰：纪子伯者何，谓无闻焉尔。〕其为虚讬，不言自显。王满连姻，寔骇物听，〔《汉书·音义》曰：连亲〈女连〉也。《尚书大传》曰：文王施政，而物皆听。〕潘杨之睦，有异於此。〔潘岳杨仲武诔曰：潘杨之睦，有自来矣。曹子建《求自试表》曰：古之受爵禄者，有异於此。〕且买妾纳媵，因聘为资。〔《左氏传》郑子产曰：故志曰：买妾不知其姓，则卜之。〕施衿之费，化充床策。〔《仪礼》曰：女嫁，母施衿结帨。郑玄曰：帨，佩巾也。《左氏传》曰：赵武过郑，伯有赋鹑之贲贲。越孟曰：床策之言不逾阈。杜预曰：策，箦也。〕鄙情赘行，造次以之。〔《蜀志》诸葛亮表李平曰：臣知平鄙情，欲因行止之际，逼臣取利也。《老子》曰：自伐无功，自矜不长。其在道曰：馀食赘行。王弼曰：更为疣赘也。〕纠慝绳违，允兹简裁，源即主。〔言其违慝，信当此简之所贬裁。《尚书》曰：绳愆纠缪，格其非心。〕

臣谨案：南郡丞王源，忝藉世资，得参缨冕。〔《汉书·音义》曰：无忌却秦，有地资也。〕同人者貌，异人者心。〔《列子》曰：夏桀、殷纣、鲁桓、齐穆，状貌七窍，皆同於人，而有禽兽之心也。〕以彼行媒，同之抱布。〔《礼记》曰：男女非有行媒，不相知名。《诗》曰：氓之蚩蚩，抱布贸丝。匪来贸丝，来即我谋。〕且非我族类，往哲格言。薰莸不杂，闻之前典。〔《左氏传》曰：公欲求成于楚而叛晋。季文子曰：史佚之《志》有之，非我族类，其心必异。《论语·考比谶》曰：格言成法。《家语》颜回曰：回闻薰莸不同器而藏。《汧马督诔》曰：闻之前典。〕岂有六卿之胄，纳女於管库之人。〔《尚书》曰：六卿分职。《礼记》曰：晋文谓赵文子知人，所举晋国管库之士，七十有馀家。郑玄曰：管，管键者也。〕宋子河鲂，同穴於舆台之鬼。〔《毛诗》曰：岂其食鱼必河之鲂。岂其娶妻，必齐之姜。岂其食鱼，必河之鲤。岂其娶妻，必宋之子。又曰：穀则异室，死则同穴。《左氏传》曰：皂臣舆。又曰：仆臣台。〕高门降衡，虽自己作。〔陆云《答兄书》曰：高门降衡，脩庭树蓬。〕蔑祖辱亲，於事为甚。〔《说文》：懱，轻易也。蔑与懱古字同。〕此风弗剪，其源遂开，点世尘家，将被比屋。〔《尚书大传》曰：周民可比屋而封。〕宜置以明科，黜之流伍。使已污之族，永愧於昔辰；方媾之党，革心於来日。〔贾子曰：宋昭公革心易行。〕

臣等参议，请以见事免源所居官，禁锢终身，辄下禁止视事如故。〔言禁止其视事之法，当如故事也。〕源官品应黄纸，臣辄奉白简以闻。臣约诚惶诚恐云云。

◎笺

【答临淄侯笺】

※杨德祖〔《典略》曰：杨脩，字德祖，太尉彪子。谦恭材博，自魏太子以下，并争与交好。又是时临淄侯以才捷爱幸，秉意投脩，数与脩书，脩答笺。后曹公以脩前后漏泄言教，交关诸侯，乃收杀之。〕

脩死罪死罪！不侍数日，若弥年载。〔毛苌《诗传》曰：弥，终也。〕岂由爱顾之隆，使系仰之情深邪。损辱嘉命，蔚矣其文。〔《易》曰：君子豹变，其文蔚也。〕诵读反覆，虽讽雅颂，不复过此。〔《说文》曰：讽，诵也。〕若仲宣之擅汉表，陈氏之跨冀域，徐刘之显青豫，应生之发魏国，斯皆然矣。〔仲宣投刘表，寓流楚壤，故云汉表。孔璋窘身袁氏，故云冀域。伟长淹留高密，故云青也。公幹沦飘许京，故云豫。德琏时居汝颍，汝颍太祖食邑，故云魏也。〕至於脩者，听采风声，仰德不暇。〔《尚书》曰：树之风声。〕自周章於省览，何遑高视哉！〔《家语》曰：孔子出乎四门，周章远望。曹植书曰：足下高视於上京也。〕

伏惟君侯，少长贵盛。体发旦之资，有圣善之教。〔发，武王名也。旦，周公名也。《毛诗》曰：凯风自南，吹彼棘心，母氏圣善，我无令人。〕远近观者，徒谓能宣昭懿德，光赞大业而已。〔《毛诗》曰：宣昭义问。又曰：人之秉彝，好是懿德。《周易》曰：富有之谓大业。〕不复谓能兼览传记，留思文章，今乃含王超陈，度越数子矣。〔《汉书》桓谭曰：杨子之书，文义至深，必度越诸子矣。〕观者骇视而拭目，听者倾首而竦耳。非夫体通性达，受之自然，其孰能至於此乎？〔《老子》曰：天法道，道法自然。锺会曰：莫知所出，故曰自然。〕又尝亲见执事，握牍持笔，有所造作。若成诵在心，借书於手，曾不斯须，少留思虑，仲尼日月，无得逾焉。〔《论语》子贡曰：仲尼不可毁也。仲尼日月也，无得而逾焉。〕脩之仰望，殆如此矣。是以对鹖而辞，作《暑赋》弥日而不献。〔植为《鹖鸟赋》，亦命脩为之，而脩辞让，植又作《大暑赋》，而脩亦作之，竟日不敢献。〕见西施之容，归增其貌者也。〔《越绝书》曰：越王乃饰美女西施郑巴，使大夫种献之於吴王。〕

伏想执事，不知其然，猥受顾锡，教使刊定。〔郑玄《礼记注》曰：刊，削也。〕《春秋》之成，莫能损益。《吕氏》、《淮南》，字直千金。然而弟子箝口，市人拱手者，圣贤卓荦，固所以殊绝凡庸也。〔《史记》曰：孔子在位听讼，文辞有可与共者，弗独有也。至於为《春秋》，笔则笔，削则削，子夏之徒，不能赞一辞。《桓子新论》曰：秦吕不韦请迎高妙，作《吕氏春秋》汉之淮南王，聘天下辩通，以著篇章。书成，皆布之都市，悬置千金，以延示众士，而莫能有变易者。乃其事约艳，体具而言微也。〕今之赋颂，古诗之流，不更孔公，《风》、《雅》无别耳。〔《两都赋》序曰：赋者，古诗之流也，文虽出此，而意微殊。〕脩家子云，老不晓事，强著一书，悔其少作。〔曹植书曰：杨雄犹称壮夫不为。杨子《法言》：或问吾子少好赋，曰：然。童子彫虫篆刻，俄而曰：壮夫不为。〕若此仲山周旦之俦，为皆有愆邪。〔《毛诗序》曰：七月，周公遭变，陈王业之艰难。然诗无仲山甫作者，而吉父美仲山父之德，未详德祖何以言之。〕君侯忘圣贤之显迹，述鄙宗之过言，窃以为未之思也。〔《楚辞》曰：吾闻作忠以造怨，忽谓之过言。《论语》曰：未之思也。〕

若乃不忘经国之大美，流千载之英声，〔曹植书曰：采庶官之实录，成一家之言。《东京赋》曰：忘经国之长基。《封禅书》曰：飞英声。〕铭功景锺，书名竹帛，〔《国语》晋悼公曰：昔克路之役，秦来图败晋功，魏颗以其身却退秦师于辅氏，亲止杜回，其勋铭于景锺。韦昭曰：景锺，景公锺也。《墨子》曰：以其所获书於竹帛，传遗后世子孙也。〕斯自雅量，素所畜也。岂与文章相妨害哉！辄受所惠，窃备蒙瞍诵咏而已。〔诗曰：蒙瞍奏工。〕敢望惠施，以忝庄氏。〔曹植书曰：其言之不惭，恃惠子之知我也。修言己岂敢望比惠施之德，以忝辱於庄周之相知乎！庄周，喻植也。惠施，庄周相知者也，故引之。〕季绪璅璅，何足以云？〔曹植书曰：刘季绪好诋诃文章。《魏志》曰：刘季绪名脩，刘表子，官至乐安太守。〕反答造次，不能宣备，脩死罪死罪。

【与魏文帝笺】

※繁休伯〔《文章志》曰：繁钦，字休伯，颍川人。少以文辩知名，以豫州从事，稍迁至丞相主簿。病卒。《文帝集》序云：上西征，余守谯，繁钦从。时薛访车子能喉啭，与笳同音，钦笺还与余而盛叹之。虽过其实，而其文甚丽。〕

正月八日壬寅，领主簿繁钦，死罪死罪！近屡奉笺，不足自宣。顷诸鼓吹，广求异妓。时都尉薛访车子，年始十四，〔《左氏传》曰：叔孙氏之车子鉏商获麟。〕能喉啭引声，与笳同音。白上呈见，果如其言。〔许慎《淮南子》注曰：果，成也。〕即日故共观试，乃知天壤之所生，诚有自然之妙物也。潜气内转，哀音外激，大不抗越，细不幽散，〔《广雅》曰：抗，高也。〕声悲旧笳，曲美常均。〔《乐汁图徵》曰：圣人往承天以立五均。均者，亦律调五声之均也。宋均曰：长八尺，施弦也。〕及与黄门鼓吹温胡，迭唱迭和。〔《汉书》曰：郑声尤集黄门集乐之所。《汉书·音义》，如淳曰：今乐家五日一习乐为理乐。桓谭《新论》曰：汉之三主，内置黄门工倡。〕喉所发音，无不响应，曲折沈浮，寻变入节。自初呈试，中间二旬，胡欲傲其所不知，尚之以一曲，巧竭意匮，既已不能。〔《左氏传》：韩宣子如楚，叔向为介，王欲傲叔向以其所不知，而不能也。〕而此孺子遗声抑扬，不可胜穷。优游转化，馀弄未尽，暨其清激悲吟，杂以怨慕。〔暨，及也。〕咏北狄之遐征，奏胡马之长思，〔古诗曰：胡马依北风。〕凄入肝脾，哀感顽艳。是时日在西隅，凉风拂衽，〔《说文》曰：衽，衣衿也。〕背山临谿，流泉东逝。同坐仰叹，观者俯听，莫不泫泣殒涕，悲怀慷慨。自左〈马真〉史妠謇姐名倡，〔《魏志》：文帝令杜夔与左〈马真〉等，於宾客之中，吹笙鼓琴。然〈马真〉与〈真真〉音同也。其史妠、謇姐，盖亦当时之乐人。《说文》曰：〈女虘〉字或作姐，古字假借也。〕能识以来，耳目所见，佥曰诡异，未之闻也。〔《李陵与苏武书》曰：陵自有识以来，士之立操，未有如子卿者也。《说文》曰：诡，变也。〕

窃惟圣体，兼爱好奇，〔《庄子》仲尼谓老聃曰：兼爱无私也。〕是以因笺，先白委曲，伏想御闻，必含馀欢，冀事速讫，旋侍光尘，寓目阶庭，与听斯调，〔《左氏传》曰：得臣与寓目焉。〕宴喜之乐，盖亦无量。〔《诗》曰：吉甫宴嘉。〕钦死罪死罪。

【答东阿王笺】

※陈孔璋〔《文章志》曰：陈琳，字孔璋，广陵人也。避乱冀州，袁绍辟之，使典密事。绍死，魏太祖辟为军谋祭酒，典记室。病卒。〕

琳死罪死罪！昨加恩辱命，并示龟赋，披览粲然。君侯体高世之才，秉青萍干将之器。〔《汉书》袁盎谏文帝曰：陛下有高世之行三。《吕氏春秋》曰：赵襄子游於囿中，至於梁，马却不肯进。青萍为参乘，青蓱进，视下，豫让却寝，佯为死人，叱青萍曰：去，长者且有事。青萍曰：少而与子友，子今日为大事，而我言之，失相与之道，子贼吾君，而我不言，失为人臣之道，如我者唯死之可也。退而自杀。青萍，豫让之友也。张叔《及论》曰：青蓱砥砺於锋锷，庖丁剖牺於用刀。《越绝书》曰：楚令欧冶子干将为铁剑二枚。《吴越春秋》曰：干将者吴人，造剑二枚，一曰干将，二曰莫邪。〕拂钟无声，应机立断。〔《说苑》曰：西闾过东渡河，中流而溺，船人接而出之，问曰：子何之？过曰：欲说东诸侯。船人曰：子渡河而溺，安能说东诸侯乎？过曰：独不闻干将莫邪，拂锺不铮，试物不知，然以之缀履，曾不如两钱之锥。今子持楫乘扁舟，子所能也。若试与子东说诸侯王，见一国之主，子之蒙蒙然，无异於未视犭苟也。又曰：淳于髡三称，邹忌三知之，髡等辞屈而去。故所以尚干将莫邪者，贵於立断。〕此乃天然异禀，非钻仰者所庶几也。〔言天性自然，受於异气也。孔安国《尚书传》曰：禀，受也。《论语》颜渊曰：仰之弥高，钻之弥坚。〕音义既远，清辞妙句，焱绝焕炳。〔《说文》曰：焱，火华也。〕譬犹飞兔流星，超山越海，龙骥所不敢追；况於驽马，可得齐足？〔《吕氏春秋》曰：飞兔騕袅，古之骏马也。流星，言疾也。李尤《七叹》曰：神奔电驱，星流矢骛，则莫若益野腾驹。《楚辞》曰：驴骡偃蹇而齐足。〕夫听《白雪》之音，观《绿水》之节，然后《东野》巴人，蚩鄙益著。〔宋玉《讽赋》曰：臣援琴而鼓之，为幽兰白雪之曲。《淮南子》曰：手会绿水之趋。高诱曰：绿水，古诗也，东野，下里之音也。宋玉对问曰：客有歌於郢中者，其始曰下里巴人也。〕载欢载笑，欲罢不能。〔《诗》曰：既见复关，载笑载言。《论语》颜渊曰：夫子博我以文，约我以礼，欲罢不能。〕谨韫椟玩耽，以为吟颂。〔《论语》子贡曰：有美玉於斯，韫椟而藏诸。吟诵，谓讴吟歌诵。〕琳死罪死罪！

【答魏太子笺】〔《魏略》曰：魏郡大疫，故太子与质书，质报之。〕

※吴季重〔《魏志》：吴质，字季重，济阴人。以文才为文帝所善，为朝歌长，官至振威将军。文帝为太子时，重答此笺也。〕

二月八日庚寅，臣质言：奉读手命，追亡虑存，恩哀之隆，形於文墨。日月冉冉，岁不我与。〔《楚辞》曰：老冉冉而逾施。《论语》阳货曰：岁不我与。〕昔侍左右，厕坐众贤，出有微行之游，入有管弦之欢。〔《汉书》曰：武帝微行私出，张晏曰：骑出入市里，若微贱之所为，故曰微行。〕置酒乐饮，赋诗称寿。〔《汉书》曰：陈平厚具乐，饮太尉。《史记》曰：武安君起为寿，如淳曰：上酒，谓称寿也。〕自谓可终始相保，并骋材力，效节明主。何意数年之间，死丧略尽。臣独何德，以堪久长？

陈徐刘应，才学所著，诚如来命。惜其不遂，可为痛切。凡此数子，於雍容侍从，实其人也。〔《两都赋》序曰：雍容揄扬。《汉书》曰：严助侍宴从容。〕若乃边境有虞，群下鼎沸，军书辐至，羽檄交驰，於彼诸贤，非其任也。〔《汉书》田延年曰：群下鼎沸，社稷将倾。又息夫躬上疏曰：军书交驰而辐凑，羽檄重积而狎至。〕往者孝武之世，文章为盛，若东方朔枚皋之徒，不能持论，即阮陈之俦也。〔《汉书》：东方朔枚皋不根持论，上颇俳优畜之。〕其唯严助寿王，与闻政事。然皆不慎其身，善谋於国，卒以败亡，臣窃耻之。〔《汉书》曰：唯严助与吾丘寿王见任用，后淮南王朝，赂遗助，竟坐弃市，寿王后坐事诛。《论语》曰：冉子退朝，子曰：何晏也？对曰：有政。子曰：其事也，如有政，虽不吾以，吾其与闻之。〕至於司马长卿称疾避事，以著书为务，则徐生庶几焉。〔《汉书》：司马相如常称疾避事。又长卿妻曰：长卿时时著书，人又取去。魏文书曰：伟长著中论二十馀篇。《尔雅》曰：尚，庶几也。〕而今各逝，已为异物矣。〔《鹏鸟赋》曰：化为异物，又何足患。〕后来君子，实可畏也。〔《魏文书》曰：后生可畏，来者难诬。〕

伏惟所天，〔《左氏传》箴尹克黄曰：君，天也。何休《墨守》曰：君者，臣之天也。〕优游典籍之场，休息篇章之囿。〔班固《答宾戏》曰：婆娑乎艺术之场，休息乎篇籍之囿。项代曰：场囿，讲艺之处。〕发言抗论，穷理尽微。〔《周易》：穷理尽性。孔安国《尚书传》曰：微，妙也。〕摛藻下笔，鸾龙之文奋矣。〔鸾龙，鳞羽之有五彩，设以喻焉。《答宾戏》曰：摛藻如春华。班固与弟超书曰：傅武仲下笔不休。〕虽年齐萧王，才实百之。〔《魏文书》曰：吾德不及萧王，年与之齐矣。《东观汉记》曰：更始遣使者立光武为萧王。《汉书》刘向上疏曰：陈汤比於贰师，功德百之。〕此众议所以归高，远近所以同声。〔《周易》曰：同声相应。〕然年岁若坠，今质已四十二矣。白发生鬓，所虑日深，实不复若平日之时也。但欲保身敕行，不蹈有过之地，以为知己之累耳。〔《庄子》曰：可以保身。孔安国《尚书传》曰：敕，正也。《慎子》曰：久处无过之地，则世俗听矣。〕游宴之欢，难可再遇，盛年一过，实不可追。臣幸得下愚之才，值风云之会。〔《论语》，子曰：唯上智与下愚不移。《周易》曰：云从龙，风从虎。〕时迈齿臷〔《尚书》曰：日月逾迈。《左氏传》宰孔谓齐侯曰：伯舅耋老。杜预曰：七十曰耋也。〕犹欲触匈奋首，展其割裂之用也。不胜慺慺。〔《尚书》曰：慺慺，谨敬也。〕以来命备悉，故略陈至情。质死罪死罪。

【在元城与魏太子笺】

※吴季重〔《魏略》曰：质迁元城令，之官，过邺辞太子，到县与太子笺。〕

臣质言：前蒙延纳，侍宴终日。〔郑玄《礼记注》曰：延，进也。〕燿灵匿景，继以华灯。〔《楚辞》曰：角宿未旦，耀灵焉藏。《广雅》曰：耀灵，日也。《楚辞》曰：兰膏明烛华灯错。〕虽虞卿適赵，平原入秦，受赠千金，浮觞旬日，无以过也。〔《史记》曰：虞卿者，游说之士也。说赵孝成王，一见赐金百镒，再见为上卿，故号为虞卿。又曰：秦昭王为书遗平原君曰：寡人闻君之高义，愿与君为布衣之交，君幸过寡人，愿与为十日之饮，平原君遂入秦，见昭王。〕小器易盈，先取沈顿，醒寤之后，不识所言。〔孔安国《尚书传》曰：沈，谓醉冥也。顿，犹弊也。〕即以五日到官。

初至承前，未知深浅。〔言每事承前，无所改易也。深浅，犹善恶也。〕然观地形，察土宜，〔《左氏传》宾媚人曰：先王疆理天下，物土之宜。〕西带常山，连冈平代，〔《汉书》有恒山郡。张晏曰：恒山在西。《汉书》：代郡有平邑及代二县。〕北邻柏人，乃高帝之所忌也。〔《汉书》：上东击韩信馀寇东垣，还过赵。赵相贯高等耻上不礼其王，阴谋欲杀上。上欲宿，心动，问县名何？曰：柏人。上曰：柏人者，迫於人也。去弗宿。〕重以泜水，渐渍疆宇，〔《汉书》：恒山郡元氏县有泜水，首受中丘西山，穷泉谷，入黄河。泜音脂。〕喟然叹息！思淮阴之奇谲，亮成安之失策；〔《汉书》，成安君陈馀，背汉之赵，遣张耳与韩信击破赵井陉，斩陈馀泜水上。奇谲，谓拔赵帜立汉帜。失策，谓不用李左车之言也。〕南望邯郸，想廉蔺之风；〔廉颇、蔺相如，赵国之贤将也，故想其风。邯郸，赵所都也。〕东接钜鹿，存李齐之流。〔《汉书》文帝问冯唐曰：吾居代时，吾尚食监高袪，数为我言赵将李齐之贤。战於钜鹿下，吾每饮食，意未尝不在钜鹿也。〕都人士女，服习礼教。〔《西都赋》曰：都人士女，殊异乎五方。〕皆怀慷慨之节，包左车之计。〔《汉书》广武君李左车说成安君曰：闻汉将韩信议欲以下赵，愿假臣奇兵三万人，绝其辎重。足下深沟高垒，坚壁勿与战，吾奇兵绝其后，两将之首，可致戏下。成安君不听也。〕而质闇弱，无以莅之。〔毛苌《诗传》曰：莅，临也。〕若乃迈德种恩，树之风声，〔尚书：咎繇迈种德。风声，已见上。〕使农夫逸豫於疆畔，女工吟咏於机杼，固非质之所能也。〔《诗》曰：尔公尔侯，逸豫无期。《汉书》郦食其曰：农夫释耒，红女下机。工与红同。《毛诗序》曰：吟咏情性。〕至於奉遵科教，班扬明令，〔《尔雅》曰：科，条也。〕下无威福之吏，邑无豪侠之杰，〔《尚书》曰：臣无有作福作威。〕赋事行刑，资於故实，〔《国语》樊穆仲曰：鲁侯赋事行刑，必问於遗训，而咨於故实。〕抑亦懔懔有庶几之心。〔孔安国《尚书传》曰：懔懔，危惧貌。〕

往者严助释承明之欢，受会稽之位，寿王去侍从之娱，统东郡之任，其后皆克复旧职，追寻前轨。今独不然，不亦异乎？〔《汉书》曰：严助为中大夫，上问所欲，对曰：愿为会稽太守。数年，赐书制诏会稽太守。君厌承明之庐，出为郡吏，久不闻问，助恐，上书谢，原奉三年计最。诏许，因留侍中。又曰：吾丘寿王善格五，召待诏，拜侍中，后为东郡尉，复徵入为光禄大夫，侍中。〕张敞在外，自谓无奇，陈咸愤积，思入京城。〔《汉书》曰：张敞为胶东相，与朱邑书曰：值敞远守剧郡，驭於绳墨，胸臆约结，固无奇矣。又曰：陈咸，字子康，为南阳守。咸数赂遗陈汤，与书曰：即蒙子公力，得入帝城，死不恨矣。后竟入为少府。又曰：陈汤，字子公。〕彼岂虚谈夸论，诳燿世俗哉！斯实薄郡守之荣，显左右之勤也。古今一揆，先后不贸。〔《尔雅》曰：贸，易也。〕焉知来者之不如今？〔《论语》曰：后生可畏，焉知来者之不如今。〕聊以当觐，不敢多云。质死罪死罪！

【为郑冲劝晋王笺】

※阮嗣宗〔臧荣绪《晋书》曰：郑冲，字文和，荥阳人也。位至太傅。又曰：魏帝封晋太祖为晋公，太原等十郡为邑，进位相国，备礼九锡。太祖让不受，公卿将校皆诣府劝进，阮籍为其辞。魏帝，高贵卿公也。太祖，晋文帝也。〕

冲等死罪，伏见嘉命显至，窃闻明公固让，冲等眷眷，实有愚心，以为圣王作制，百代同风，褒德赏功，有自来矣！〔《汉书》，武帝诏曰：古者赏有功，褒有德。《左氏传》叔孙曰：叔出季处，有自来矣。〕昔伊尹，有莘氏之媵臣耳，一佐成汤，遂荷阿衡之号；〔《说苑》邹子说梁王曰：伊尹、有莘之媵臣，汤立以为三公。《史记》曰：伊尹欲干汤，乃为有莘、媵臣。《毛诗》曰：实维阿衡，实左右商王。毛苌曰：阿衡，伊尹也。〕周公藉已成之势，据既安之业，光宅曲阜，奄有龟蒙。〔《尚书》曰：光宅天下。又曰：鲁侯伯禽宅曲阜。《毛诗》曰：奄有龟蒙，遂荒大东。毛苌曰：龟山、蒙山也。〕吕尚磻溪之渔者，一朝指麾，乃封营丘。〔《尚书中候》曰：王即回驾水畔，至磻溪之水，吕尚钓於崖。《史记》曰：西伯以吕尚为太师。武王东伐，师尚父左仗黄钺，右秉白旄以誓。武王以平商，封尚父於齐营丘。《魏书》荀攸劝进曰：昔周公承文武之迹，受已成之业，吕望暂把旄钺，一时指麾，皆大启土宇，跨州兼国。〕自是以来，功薄而赏厚者，不可胜数。〔《东观汉记》曹节上书曰：功薄赏厚，诚有踧踖也。〕然贤哲之士，犹以为美谈。〔公羊传曰：鲁人至今以为美谈。〕况自先相国以来，世有明德，〔王隐《晋书·宣纪》曰：天子策命上为相国。又景纪曰：天子策上为相国。《毛诗》曰：世有哲王。《尚书》曰：明德惟馨。〕翼辅魏室，以绥天下，朝无缺政，民无谤言。〔《南都赋》曰：朝无缺政，风烈昭宣。《左氏传》曰：晋悼公即位，民无谤言，所以复霸也。〕前者，明公西征灵州，北临沙漠，榆中以西，望风震服，羌戎东驰，回首内向。〔王隐《晋书·文纪》曰：姜维出陇右，上帅轻兵到灵州，大破之，诸虏震服。汉北地郡有灵州县，金城郡有榆中县。李陵书曰：远听之臣、望风驰命。《尔雅》曰：震，惧也。《长杨赋》曰：靡节西征，羌僰东驰。《封禅文》曰：昆虫闿泽，回首面内。《剧秦美新》曰：回首内响，喁喁如也。〕东诛叛逆，全军独克，禽阖闾之将，斩轻锐之卒，以万万计。威加南海，名慑三越。〔王隐《晋书·文纪》曰：诸葛诞反，上亲临西园，四面并攻，须臾陷溃。斩送诞首。《魏志》曰：诞闭城自守，遣小子靓至吴请救。吴遣唐咨王祚来应诞，及斩诞，唐咨王祚皆降，吴兵万众，器仗军实山积。《孙子兵法》曰：用兵之法，全军为上，破军次之。阖闾，吴王也，以比孙权。《尔雅》曰：慑，惧也。郭璞曰：即慑字也。《汉书》有三越，谓吴越及南越、闽越也。〕宇内康宁，苛慝不作。〔《过秦论》曰：包举宇内，尚书五福，三日康宁。《左氏传》晋叔向曰：有楚国者，其弃疾乎！〕〔君居陈蔡，苛慝不作，盗贼伏隐也。〕是以殊俗畏威，东夷献舞。〔范晔《后汉书》曰：东夷自少康以后，世服王化，献其乐舞。〕

故圣上览乃昔以来，礼典旧章，开国光宅，显兹太原。〔《毛诗》曰：率由旧章。《周易》曰：大君有命，开国承家。〕明公宜承圣旨，受兹介福，允当天人。〔《易》曰：受兹介福，以中正也。《左氏传》楚子曰：《军志》云：允当即归。〕元功盛勋，光光如彼，国土嘉祚，巍巍如此。内外协同。靡愆靡违。由斯征伐，则可朝服济江，扫除吴会。〔《国语》曰：齐教大成定三革，隐五刃，朝服以济河，而无怵惕焉，文事胜矣。〕西塞江源，望祀岷山，〔《汉书》曰：江水祀蜀，塞特牲，亦牛犊。塞，谓报神恩也。《礼记》曰：东巡狩，望祀山川。《汉书》曰：秦并天下，令祠官祠渎山。渎山，蜀之岷山也。〕回戈弭节，以麾天下。〔《长杨赋》曰：回戈聊指，南越相夷。靡节西征，羌僰东驰。今以靡为弭，误也。〕远无不服，迩无不肃。〔《国语》祭公谋父曰：近无不听，远无不服。〕今大魏之德，光于唐虞。明公盛勋，超於桓文。然后临沧州而谢支伯，登箕山而揖许由，岂不盛乎！〔《庄子》曰：舜让天下於子州支伯，子州支伯曰：予有幽忧之病，方且治之，未暇治天下。支或为交。《吕氏春秋》曰：昔尧朝许由於沛泽之中，请属天下於夫子，许由遂之箕山之下。〕至公至平，谁与为邻。〔仲长子《昌言》曰：人主临之以至公。《庄子》鲁侯曰：其道幽远而无人，吾谁与之为邻？〕何必勤勤小让也哉！冲等不通大体。敢以陈闻。

【拜中军记室辞隋王笺】

※谢玄晖〔萧子显《齐书》曰：谢眺为隋王子隆府文学。世祖敕眺可还都，迁新安王中军记室。笺辞子隆。世祖，武皇帝。〕

故吏文学谢眺死罪死罪。即日被尚书召，以眺补中军新安王记室参军。眺闻潢汙之水，原朝宗而每竭。〔《左氏传》曰：潢污行潦之水。《尚书》曰：江汉朝宗于海。〕驽蹇之乘，希沃若而中疲。〔班固《王命论》曰：驽蹇之乘，不骋千里之涂。王逸《楚辞注》曰：蹇，跛也。《法言》曰：希骥之马，亦骥之乘也。李轨曰：希望也。《诗》曰：我马维骆，六辔沃若。沃若，调柔也。〕何则？皋壤摇落，对之惆怅。〔《庄子》仲尼谓颜回曰：山林与皋壤，与使我欣欣而乐，乐未毕也，哀又继之。《楚辞》曰：草木摇落而变衰。又曰：惆怅予兮私自怜。〕歧路西东，或以鸣唈〔《淮南子》曰：杨子见歧路而哭之，为其可以南，可以北。又曰：雍门周见於孟尝，孟尝君为之呜唈流涕。〈乌欠〉与呜同。〕况乃服义徒拥，归志莫从。〔言密服义之情也。《楚辞》曰：身服义而未沫。郑玄《仪礼注》曰：拥，抱也。《孟子》曰：予浩然有归志。曹植《应诏诗》曰：朝觐莫从。〕邈若坠雨，翩似秋蒂。〔潘岳《杨氏七哀诗》曰：漼如叶落树，邈然雨绝天。《论衡》曰：云散水坠，成为雨矣。郭璞《游仙诗》曰：在世无千月，命如秋叶蒂。〕眺实庸流，行能无算。〔郑玄《论语》注曰：算，数也。〕属天地休明，山川受纳。〔天地，喻帝。山川，喻王。《左氏传》王孙满曰：德之休明。又，伯宗曰：川泽纳污，山薮藏疾。〕褒采一介，抽扬小善。〔《尚书》，秦穆公曰：如有一介臣。《周书·阴符》太公曰：好用小善，不得真贤也。蔡邕《玄表赋》曰：庶小善之有益。〕故舍耒场圃，奉笔兔园。〔《诗》曰：九月筑场圃。《西京杂记》曰：梁孝王好宫室苑圃之乐，筑兔园也。〕东乱三江，西浮七泽。〔言常从子隆也。萧子显《齐书》曰：隋王子隆为东中郎将会稽太守，后迁西将军荆州刺史。三江，越境也。七泽，楚境也。孔安国《尚书传》曰：正绝流曰乱。《尚书》曰：三江既入，震泽厎定。《楚辞》曰：过夏首而西浮。《子虚赋》曰：臣闻楚有七泽。〕契阔戎旃，从容宴语。〔《毛诗》曰：死生契阔。《周礼》：九旗，通帛曰旃。刘向《七言》曰：宴处从容观诗书。《毛诗》曰：燕笑语兮，是以有誉处兮。〕长裾日曳，后乘载脂。〔邹阳上书曰：何王之门，不可曳长裾乎？魏文帝《与吴质书》曰：文学讬乘於后车。《毛诗》曰：载脂载牵，还车言迈。〕荣立府庭，恩加颜色。〔曹植《艳歌行》曰：长者赐颜色。〕沐发晞阳，未测涯涘。〔《楚辞》曰：朝濯发於阳谷兮，夕晞余身乎九阳。〕抚臆论报，早誓肌骨。〔演连珠曰：抚臆论心。陈思王《责躬表》曰：抱舋归蕃，刻肌刻骨。〕不悟沧溟未运，波臣自荡。〔《庄子》曰：鲲化而为鸟，其名曰鹏。海运则将徙於南溟。司马彪曰：转，运也。又曰：庄周谓监河侯曰：周顾视车辙中有鲋鱼焉，曰：我东海之波臣也，君岂有升斗之水而活我哉？〕渤澥方春，旅翮先谢。〔沧溟、渤澥，皆以喻王。波臣、旅翮，皆自喻也。《解嘲》曰：若江湖之鱼，渤澥之鸟。〕清切藩房，寂寥旧荜。〔藩房，王府。旧荜，眺舍也。刘桢《赠徐幹诗》曰：拘限清切禁，中情无由宣。《左氏传》曰：荜门圭窦之人，皆陵其上。〕轻舟反溯，吊影独留。〔言舟反而己留也。《洛神赋》曰：浮轻舟而上溯。曹子建《责躬表》曰：形影相吊，五情愧赧。〕白云在天，龙门不见。〔《穆天子传》，西王母为天子谣曰：白云在天，山陵自出。道路悠远，山川间之。将子无死，尚能复来。《楚辞》曰：过夏首而西浮，顾龙门而不见。王逸曰：龙门，楚东门也。〕去德滋永，思德滋深。〔《庄子》徐无鬼谓女商曰：子不闻夫越之流人乎？去国数日，见其所知而喜。去国旬月，见所常见於国中而喜。及期年也，见似人者而喜矣。不亦去人滋久者，思人滋深乎！〕唯待青江可望，候归艎於春渚。〔冀王入朝，而己候於江渚也。杜预《左氏传注》曰：艅艎，舟名也。〕朱邸方开，效蓬心於秋实。〔《史记》曰：诸侯朝天子於天子之所立舍曰邸。诸侯朱户，故曰朱邸。《庄子》谓惠子曰：夫子拙於用大，则夫子犹蓬之心也夫。《韩诗外传》简王曰：夫春树桃李，秋得食其实也。〕如其簪履或存，衽席无改。〔《韩诗外传》曰：少原之野，妇人刈蓍薪，而失簪，哭甚哀。贾子曰：楚昭王亡其踦履，已行三十步，复还取之。左右曰：何惜此？王曰：吾悲与之俱出不俱反。自是楚国无相弃者。《韩子》曰：文公至河，命席褥捐之。咎犯闻之。曰：席褥，所卧也，而君弃之，臣不胜其哀。郑玄《周礼注》曰：衽席乃单席也。〕虽复身填沟壑，犹望妻子知归。〔《列女传》，梁高行曰：妾夫不幸早死，先狗马填沟壑。《东观汉记》张湛谓朱晖曰：原以妻子讬朱生。〕揽涕告辞，悲来横集，〔《楚辞》曰：思美人兮揽涕而伫眙。又曰：涕横集而成行。《汉书》中山靖王曰：不知涕泣之横集。〕不任犬马之诚。〔《史记》丞相青翟曰：臣不胜犬马心。〕

【到大司马记室笺】

※任彦昇〔刘璠《梁典》曰：宣德太后以公为大司马录尚书事，以任昉为记室，用旧也。〕

记室参军事任昉，死罪死罪！伏承以今月令辰，肃膺典策，〔刘歆《甘泉赋》曰：择吉日之令辰。〕德显功高，光副四海，〔《东观汉记》明帝册曰：剖符封侯，或以德显。朱浮与彭宠书曰：伯通自伐，以为功高天下。〕含生之伦，庇身有地。〔曹植对酒行曰：含生蒙泽，草木茂延。《左氏传》，子反曰：信以守礼，礼以庇身。〕况昉受教君子，将二十年。〔《魏文帝令》曰：况吾讬士人之末列，曾受教君子哉！〕咳唾为恩，眄睐成饰，〔《庄子》，孔子谓渔父曰：丘幸闻咳唾之音。古诗曰：眄睐以適意。〕小人怀惠，顾知死所。〔《论语》，子曰：小人怀惠。《左氏传》其友谓狼瞫曰：盍死。瞫曰：吾未获死所。〕昔承嘉宴，属有绪言，提挈之旨，形乎善谑。岂谓多幸，斯言不渝。〔《梁史》曰：始高祖遇昉於竟陵王西邸，从容谓昉曰：我登三府，当以卿为记室。昉亦戏高祖曰：我若登三事，当以卿为骑兵，高祖善骑射也，至是故引昉符昔言也。《庄子》孔子谓渔父曰：曩者先生有绪言而去。《汉书》，厮养卒曰：两人左提右挈，灭燕易矣。《诗》曰：善戏谑兮。《汉书》卫青曰：臣幸得待罪行间。《左氏传》羊舌职曰：民之多幸，国之不幸。《诗》曰：实命不渝。毛苌曰：渝，变也。〕虽情谬先觉，而迹沦骄饵。〔知梁武之必贵，为谬先觉也。犹仕齐邦，是沦骄饵也。《论语》子曰：抑亦先觉者，是贤乎？《汉书》：桓生欲借书，班嗣报曰：不絓圣人之网，不嗅骄君之饵也。〕汤沐具而非吊，大厦构而相贺。〔《淮南子》曰：汤沐具而虮虱相吊，大厦成而燕雀相贺，忧乐别也。〕

明公道冠二仪，勋超遂古。〔《易》曰：易有太极，是生两仪。《楚辞》曰：遂古之初。谁传道也。〕将使伊周奉辔，桓文扶毂。〔《上林赋》曰：孙叔奉辔。《羽猎赋》曰：齐桓曾不足扶毂。〕神功无纪，作物何称？〔言圣德幽玄，同夫二者。既无功而可纪，亦何名而可称？《庄子》曰：神人无功，圣人无名。司马彪曰：神人无功，言脩自然，不立功也。圣人无名，不立名也。《庄子》曰：造物者为人。司马彪曰：造物，谓道也。〕府朝初建，俊贤翘首。〔阮籍《奏记》曰：群英翘首，俊贤抗足。〕惟此鱼目，唐突玙璠。〔鱼目似珠。玙璠，鲁玉也。《雒书》曰：秦失金镜，鱼目入珠。《韩诗外传》曰：白骨类象，鱼目似珠。《左氏传》曰：季平子卒，阳虎将以玙璠敛。孔融《汝颍优劣论》陈群曰：颇有芜菁，唐突人参也。〕顾己循涯，寔知尘忝，千载一逢，再造难答。〔《东观汉记》太史官曰：耿况千载而一遇者也。《易》曰：天造草昧，言王者之恩，同於上帝，故云再造也。〕虽则殒越，且知非报。〔《左氏传》齐侯曰：小白恐陨越于下。《毛诗》曰：匪报也，永以为好也。〕不胜荷戴屏营之情，〔《国语》申胥曰：昔楚灵王独行屏营。〕谨诣厅奉白笺谢闻，昉死罪死罪！

【百辟劝进今上笺】

※任彦昇〔何之元《梁典》曰：高祖武皇帝讳衍，字叔达，姓萧氏，本兰陵郡县中都里人也。刘璠《梁典》曰：帝诏授公梁公，加公九锡，公辞。於是左长史王莹等劝进，公犹谦让未之许。莹等又笺，并任昉之辞也。帝，谓宝融也。《史记》曰：司马迁自序，作今上本纪。然迁以汉武见在，故云今上也。〕

近以朝命蕴策，冒奏丹诚。〔《方言》曰：蕴，崇也。谓尊崇而加策命也。蕴与韫同。〕奉被还命，未蒙虚受，〔《易》曰：君子以虚受人。〕搢绅颙颙，深所未达。司马相如《封禅书》曰：因杂搢绅先生之略术。李奇曰：搢，插笏於绅。绅，大带。薛君《韩诗章句》曰：万人颙颙，仰天告诉。《论语》子曰：丘未达也。盖闻受金於府，通人之弘致。〔《吕氏春秋》曰：鲁国之法，鲁人为人臣妾於诸侯。有能赎之者，取其金於府。子贡赎鲁人於诸侯，来而辞不取其金。孔子曰：赐失之矣，自今以往，鲁人不赎人矣。郑玄《礼记注》曰：致之言至也。〕高蹈海隅，匹夫之小节。〔《庄子》曰：舜以天下让其友石户之农，石户之农以舜之德为未至，於是夫负妻戴携子以入于海，终身不反。《魏书》荀攸劝进曰：信匹夫细行，攸等所大惧。〕是以履乘石而周公不以为疑，〔《尸子》曰：昔者武王崩，成王少，周公旦践东宫，履乘石，假为天子七年。《周礼》曰：王行，先乘石。郑司农曰：乘石，王所登上车之石也。〕增玉璜而太公不以为让。〔《尚书·中候》曰：王即田鸡水畔，至磻溪之水，吕尚钓於崖，王下拜曰：切望公七年，乃今见光景于斯。尚立变名，答曰：望钓得玉璜，刻曰：〈女亚〉受命，吕佐旌，德合昌，来提撰，尔洛钤，报在齐。宋均曰：旌，理也。〕况世哲继轨，先德在民。〔《毛诗》曰：世有哲王。《晋中兴书》曰：王绥八世，德名继轨。《左氏传》晋士鞅谓秦伯曰：栾武子之德在人，如周人思召公焉。〕经纶草昧，叹深微管。〔易曰：云雷屯，君子以经纶。又曰：天造草昧。《论语》子曰：管仲相桓公，霸诸侯，一臣天下，民到于今受其赐。微管仲，吾其被发左衽矣。〕加以朱方之役，荆河是依。〔刘璠《梁典》曰：萧顺之生高帝及兄懿，懿为豫州刺史，镇历阳。护军将军崔慧景反，破左兴众十万於锺山，宫城拒守。豫州闻难，投袂而起，战於越，城破，慧景走，追斩之。除侍中，迁尚书令。《左氏传》曰：冬，吴伐楚，以报朱方之役。杜预曰：朱方，吴邑也。《尚书·禹贡》曰：荆河惟豫州。〕班师振旅，大造王室。〔《尚书》曰：班师振旅。孔安国曰：班，还也。兵入曰振旅，言整众也。《左氏传》吕相曰：我有大造于西。〕虽累茧救宋，重胝存楚。〔《说文》曰：{幵黑}，黑皱也。《战国策》曰：公输般为楚设机械，将以攻宋，墨子闻之，百舍重茧，往见公输般。输般服焉，请见之王。王曰：善哉，请无攻宋。高诱曰：公输般，鲁班之子。百舍，百里一舍也。重茧，累胝也。《淮南子》曰：申包胥累茧重胝，七日七夜至于秦庭，以见秦王曰：使下臣告急。秦王乃发军击吴，果大破之，以存楚国。〕

居今观古，曾何足云？而惑甚盗锺，功疑不赏。〔《吕氏春秋》曰：范氏亡，有得其锺者，欲负而走，则大锺不可负，以椎毁之，锺怳然有音，恐人闻之而夺己遽掩其耳。恶闻其过，亦由此也。《汉书》蒯通谓韩信曰：臣闻勇略震主者身危，功盖天下者不赏。〕皇天后土，不胜其酷。〔《左氏传》晋大夫谓秦伯曰：君履后土而戴皇天。〕是以玉马骏奔，表微子之去；金版出地，告龙逄之怨。〔刘璠《梁典》曰：东昏荒淫，归政阉竖。尚书令懿於中书省饮鸩薨。《论语比考谶》曰：殷惑女妲己，玉马走。宋均曰：女妲己有美色也。玉马，喻贤臣奔去也。《论语阴嬉谶》曰：庚子之旦，金版克书，出地庭中。曰：臣族虐，王禽。宋均曰：谓杀关龙之后，庚子旦庭中地有此版异也。龙同姓，称族。王虐杀我，必见禽也。〕明公据鞍辍哭，厉三军之志；独居掩涕，激义士之心。〔刘璠《梁典》曰：高祖告难於荆州行事萧颖胄，建牙陈伐。《吴志》曰：孙策亡，权悲感未视事。张昭谓权曰：方今天下鼎沸，何得寝伏哀戚。乃扶上马，陈兵而出。范晔《后汉书》曰：马援据鞍顾眄。三国名臣颂曰：辍哭止哀。《东观汉记》曰：光武兄齐武王，以谮遇害，上独居，不御酒肉，坐卧枕席，有涕泣处。《晋中兴书》，刘胤谓邵续曰：莫若亢大顺，以激义士之心。奉忠正，以厉军民之志。〕故能使海若登祗，罄图效祉。〔《楚辞》曰：使湘灵鼓瑟兮，令海若舞冯夷。王逸曰：海若，海神名也。《管子》曰：登山之神有俞貌者，长尺，人物具焉。霸王之君兴，登山之神见，且走马前。走，导也。《尔雅》曰：罄，尽也。〕山戎孤竹，束马景从。〔《汉书郊祀志》曰：齐桓公曰：寡人北伐山戎，过孤竹，束马悬车，上辟耳之山。《东都赋》曰：天官景从。〕伐罪吊民，一匡靖乱。〔《尚书》曰：奉辞伐罪。孟子曰：汤始征，自葛，诛其君，吊其民。《论语》子曰：管仲相桓公，一匡天下。《左氏传》宰孔谓晋侯曰：君务靖乱，无勤於行。〕匪叨天功，实勤濡足。〔《左氏传》介之推曰：窃人之财，犹谓之盗，况贪天功以为己力？《韩诗外传》曰：申徒狄非其世，将自投於河。崔嘉闻而止之曰：圣人仁人，民之父母，今为濡足故，不救人，可乎？〕且明公本自诸生，取乐名教，〔《锺离意别传》曰：严遵与光武皇帝俱为诸生。《乐广》曰：名教中自有乐地，何为乃尔！〕道风素论，坐镇雅俗。〔王隐《晋书》刘琨表曰：李术以素论门望，不可与樵采同日也。《孙绰子》曰：或问雅俗，曰：泾渭分流，雅郑异调。〕不习《孙》、《吴》，遘兹神武。〔曹植上疏曰：不取孙吴，而闇与之会。《周易》曰：古之聪明睿智，神武而不杀者夫。〕驱尽诛之氓，济必封之俗，〔《史记》周公曰：后嗣王纣，其民皆可诛。《尚书大传》曰：周民可比屋而封也。孔安国《尚书传》曰：济，成也。王充《论衡》曰：尧舜之民，比屋可封。桀纣之民，比屋可诛也。〕龟玉不毁，谁之功欤？〔《论语》曰：季氏将伐颛臾，冉有、季路见於孔子。孔子曰：虎兕出於柙，龟玉毁於椟中，是谁之过欤？〕独为君子，将使伊周何地？〔谢承《后汉书》王畅诔刘表曰：蘧伯耻独为君子。何地，谓何地自处也。〕某等不达通变，实有愚诚。〔《周易》曰：通其变，使民不倦。〕不任悾款，悉心重谒。〔《论语注》曰：悾悾，诚悫也。《广雅》曰：款，诚也。〕伏愿时膺典册，式副民望。〔《左氏传》师旷谓晋侯曰：夫君，神之主，而民之望也。〕

◎奏记

【诣蒋公】

※阮嗣宗〔臧荣绪《晋书》曰：太尉蒋济，闻籍有才隽而辟之。籍诣《都亭奏记》：初，济恐籍不至，得记欣然，遣卒迎之。而籍已去，济大怒，於是乡亲共喻之，籍乃就吏。后谢病归，复为尚书郎。籍本有济世志，属魏晋之际，天下多故。遂酣饮为常。文帝初欲为武帝求婚於籍，籍醉六十日，不得言而已。〕

籍死罪死罪！伏惟明公，以含一之德，据上台之位。〔《尚书》曰：伊尹作咸有一德。《泰阶六符经》曰：中阶上星，谓诸侯三公。《汉书·音义》曰：泰阶三台。〕群英翘首，俊贤抗足。〔《易通卦验》曰：万人闻鸡鸣，皆翘首。〕开府之日，人人自以为掾属。辟书始下，下走为首。〔辟，犹召也。司马迁书曰：太史公牛马走。应劭《汉书注》曰：走，仆也。〕子夏处西河之上，而文侯拥慧；〔《史记》曰：卜商，字子夏。《礼记》曾子谓子夏曰：事夫子於洙泗之间，退而老於西河之上。《吕氏春秋》白圭曰：魏文侯师子夏。李奇《汉书注》曰：拥慧，为恭也。如今卒持帚也。〕邹子居黍谷之阴，而昭王陪乘。〔刘向《别录》曰：邹衍在燕，有谷寒，不生五穀，邹子吹律而温，生黍。《七略》曰：方士传言邹子在燕，其游，诸侯畏之，皆郊迎而拥慧。郑玄《周礼注》曰：陪乘，参乘也。〕夫布衣穷居韦带之士，王公大人所以屈体而下之者，为道存也。〔邹阳上书曰：布衣穷居之士，身在贫贱。《说苑》唐且谓秦王曰：大王常闻布衣韦带之士怒乎。《吕氏春秋》曰：王公大人从而化之，此得之於学也。《庄子》曰：若夫人者，目击而道存焉。〕籍无邹、卜之德，而有其陋。猥见采擢，无以称当。方将耕於东皋之阳，输黍稷之税，以避当涂者之路。〔《汉书》武帝制曰：守文之君，当涂之士，欲则先王之法，以翼戴其世主者甚众也。〕负薪疲病，足力不强。〔《孟子》曰：孟子有疾，王使人问疾，孟仲子对曰：昔者有王命，有负薪之忧，不能造朝。《列子》曰：非足力之所及也。〕补吏之召，非所克堪。乞回谬恩，以光清举。

《文选》　唐·李善注

上一章 

