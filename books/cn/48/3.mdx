---
---
---
title: 卷三 赋乙
---

○京都中〔京都有三卷，此卷居中，故曰京都中。〕

【东京赋】〔东京谓洛阳。其赋意与班固东都赋同。〕

※张平子(薛综注)

安处先生於是似不能言，怃然有间。〔有间，谓有顷之间也。先生闻公子称西京奢泰之事，心怪其所贵者谓违礼失道，故愕然有顷，乃能言也。善曰：安，犹乌也。处，处也。言何处有此先生，盖虚假之也。《论语》曰：孔子似不能言者。孟子曰：夷子怃然为间也。赵岐曰：怃然，犹怅然也。〕乃莞尔而笑曰：若客所谓末学肤受，贵耳而贱目者也！〔莞尔，舒张面目之貌也。末学，谓不经根本。肤受，谓皮肤之不经於心胸。贵耳，谓东京先生笑公子以西京为贵，以东为贱也。善曰：《论语》曰：莞尔而笑。又曰：肤受之愬。桓子《新论》曰：世咸尊古卑今，贵所闻，贱所见。〕苟有胸而无心，不能节之以礼。〔苟，犹诚也。言宾诚信胸臆之所闻，而心不能以礼节度其可否也。善曰：《韩诗》曰：鄙野之人，僻陋无心也。《论语》曰：不以礼节之。贾逵《国语注》曰：节，制也。〕宜其陋今而荣古矣。〔言人不能以礼节度其事情者，固宜薄陋今日之事，而以此所闻古事为荣贵也。善曰：夫尊古而卑今，学者之流也。〕由余以西戎孤，臣而悝缪公於宫室。〔孤臣，谓孤陋之臣也。善曰：《史记》曰：由余，本晋人，亡入西戎，相戎王。使来聘秦，观秦之强弱。穆公示以宫室，引之登三休之台。由余曰：臣国土阶三尺，茅茨不翦，寡君犹谓作之者劳，居之者淫。此台若鬼为之，则神劳矣。使人为之，则人亦劳矣。於是穆公大惭。郑玄《礼记注》曰：凡穆或作缪。悝，犹嘲也。〕如之何其以温故知新，研覈是非，近於此惑？〔如，奈也。覈，实也。研，审也。先生言由余但西戎孤陋之臣耳，尚知非秦宫室之大，如何公子雅好博古温故知新之德，当审实事理之是非，而返惑於此事？《论语》曰：温故知新，可以为师矣。王襃责髯奴曰：研覈否臧。〕

周姬之末，不能厥政，政用多僻。〔姬，周姓也。末，谓幽，厉二主。周末世之王，多邪僻之政也。善曰：《毛诗》曰：民之多僻也。〕始於宫邻。卒於金虎。〔邻，近也。谓幽王近於宫室，惑於襃姒，卒有祸败也。金虎西方白虎神王金。金，白也。善曰：应劭《汉官仪》曰：不制之臣，相与比周。比周者，宫邻金虎。宫邻金虎，言小人在位，比周相进，与君为邻，贪求之德坚若金，谗谤之言恶若虎也。〕嬴氏搏翼，择肉西邑。〔嬴，秦姓也。《周书》曰：无为虎搏翼，将飞入邑，择人而食也。搏翼，谓著翼也。〕是时也，七雄并争，竞相高以奢丽。〔七雄，谓韩、魏、燕、赵、齐、楚、秦也。争，谓各强盛而竞相高以奢溢，将为国好，不复顾於礼法也。善曰：答宾戏曰：七雄虓阚。《史记》张释之曰：秦以苛察相高。《尚书》曰：弊俗奢丽也。〕楚筑章华於前，赵建丛台於后。〔《左氏传》曰：楚子成章华之台於乾谿，一朝叛之。於前，在春秋之时。《史记》曰：赵武灵王起丛台，太子围之三月。於后，在六国之时。善曰：邹阳上书曰：全赵之时，武力鼎士，袨服丛台之下。臣瓒曰：在邯郸城内也。〕秦政利觜长距，终得擅场。〔言秦以天下为大场。喻七雄为斗鸡，利喙长距者，终擅一场也。《史记》曰：秦始皇，秦襄王子，名政。《说文》曰：擅，专也。〕思专其侈，以莫己若。〔莫，无也。若，如也。言始皇所以思专擅其奢侈者，以天下之君无如於我也。〕乃构阿房，起甘泉，〔《三辅故事》秦始皇上林苑中，作离宫别观一百四十六所，不足以为大会群臣。二世胡亥起阿房殿，东西三里，南北三百步，下可建五丈旗，在山之阿，故号阿房也。甘泉，山名也。《战国策》，范睢曰：秦北有甘泉宫，谓其下有甘泉水，因以名之。善曰：阿房甘泉。已见上文。〕结云阁，冠南山。〔结，连也。云阁，阁名也。高如云，故言云。《三辅故事》曰：秦二世胡亥起云阁，欲与山齐。冠，覆也。终南山在长安南。〕征税尽，人力殚。〔言征税之赋，尽於奢泰之用，天下之力，尽於长城与宫室也。殚，尽也。善曰：郑玄《礼记注》曰：征，税也。毛苌《诗传》曰：税，敛也。〕然后收以太半之赋，威以参夷之刑。〔《汉书》伍被曰：秦作阿房宫，收太半之赋。韦昭曰：凡数三分有二为太半。言秦造宫室奢丽，费用不足，乃复收其太半之赋。百姓赋税不得者，诛其三族。《汉书》曰：秦用商鞅之法，造参夷之诛。参，三也。谓灭三族也。〕其遇民也，若薙氏之芟草，〔遇，逢遇也。《周礼》，有薙氏掌山泽，芟除草菅。《毛诗》：载芟载柞也。〕既蕴崇之，又行火焉。〔《左氏传》曰：周任有言曰：若农夫之务去草，芟夷蕴崇之。杜预曰：芟，杀。蕴，积也。崇，聚也。言秦始皇酷虐百姓，始芟草积而放火焉。〕惵々黔首，岂徒高天蹐。厚地而已哉？乃救死於其颈。〔《史记》曰：秦皇更名民曰黔首，谓黑头无知也。跼蹐，恐惧之貌也。《毛诗》曰：谓天盖高，不敢不局。跼，〈亻区〉偻也，谓地盖厚，不敢不蹐。蹐累足也。谓此时之民，非徒局高天蹐厚地而已，乃昼夜畏死其颈。善曰：岂，非也。《老子》曰：圣人在，天下惵々焉。《国语》单襄公曰：兵在其颈，不可久也。〕殴以就役，唯力是视。〔谓不复知民有缓急与饥寒，唯趍殴令作力而已。善曰：《左氏传》曰：除君之恶，唯力是视。言所观者，唯力是求，馀无所顾也。〕百姓弗能忍，是用息肩於大汉，而欣戴高祖。〔忍，堪也。言秦天下之民，若檐重物，不得休息，今来归汉，得息肩膊。善曰：《左氏传》曰：郑成公疾，子驷请息肩於晋。杜预曰：以负檐喻也。《国语》曰：祭公谋父曰：商王大恶，庶民不忍，欣戴武王。贾逵曰：戴，奉也。〕

高祖膺箓受图，顺天行诛，杖朱旗而建大号。〔膺箓，谓当五胜之箓。受图，卯金刀之语。顺天，谓顺天命而起。又悟神姥之言，举朱旗而大呼，天下之英雄与其定事也。善曰：《春秋·命历引》曰：五德之运，徵符合膺，箓次相代。《周易》曰：顺乎天。《汉书》高祖立为沛公，旗帜皆赤，故曰朱也。《周易》曰：涣汗，其大号。郑玄曰：号，令也。〕所推必亡，所存必固。〔言高祖所推击者使之亡，所存者使之坚固。善曰：《尚书》曰：推亡固存，邦乃其昌。〕扫项军於垓下，绁子婴於轵涂。〔扫，除也。项，项羽也。垓，地名。汉王围项羽於垓下，羽闻四面有楚歌，乃与数百骑走。高祖使灌婴追之，斩羽东城。绁，犹系也。子婴，秦子婴也。善曰：《史记》秦王子婴乘素车白马，系颈以组，降於轵道旁也。苏林曰：轵，亭名，在长安城东十三里。〕因秦宫室，据其府库。〔因，仍也。据，就也。府库，谓官吏所止为府，车马器械所居曰库也。〕作洛之制，我则未暇。〔作洛，谓造洛邑也。我，我高祖也。谓天下新造草创，不暇改作。如制礼也。〕是以西匠营宫，目玩阿房，〔西匠，谓秦之旧匠也。目，视也。玩，习也。阿房，宫名也。《汉书》曰：梧齐侯阳城人，名延，为少府，作长乐未央宫也。〕规摹逾溢，不度不臧。〔规，图也。逾，越也。溢，过也。度，法也。臧，善也。谓西匠所图越过，不得礼法，皆言不善也。善曰：《声类》曰：摹，法也。〕损之又损之，然尚过於周堂。〔损，减也。言高祖虽数损减其制度，犹过於周家之堂。善曰：《老子》曰：损之又损之，以至於无为也。〕观者狭而谓之陋，帝已讥其泰而弗康。〔观，视也。陋，小也。康，安也。言观者习见秦之夸丽，睹今日之减小，皆以为陋。然高祖犹已讥其泰而不安。谓七年冬，上自将击韩王信，萧丞相留长安，营起未央宫，立东阙前殿武库太仓。高祖见其壮丽，怒曰：何修宫室之过也。〕

且高既受命建家，造我区夏矣。〔高，高祖也。区，区域也。夏，华夏也。言高祖受上天之命，建立国家，制造区夏。善曰：《毛诗》曰：文王受命作周也。郑玄曰：受天命以王天下。《尚书》盘庚曰：永建乃家，用肇造我区夏。〕文又躬自菲薄，治致升平之德。〔文，文帝也。躬自菲薄，谓俭约。《汉书》曰：文帝欲作露台，召匠计直百金，曰：吾奉先帝宫室，常恐太奢，何用台为？故文景之际，号为升平。升平，谓国太平也。善曰：禹菲薄饮食。《孝经钩命决》曰：明王用孝，升平致誉。〕武有大启土宇，纪禅肃然之功。〔武，武帝也。《汉书·武纪》曰：定越地为南海七郡，北置朔方等五郡，故云大启土宇。启，开也。纪，记也。肃，敬也。谓登封太山，升禅肃然。善曰：《尚书》曰"建邦启士"。《毛诗》曰"大启尔宇"。〕宣重威以抚和戎狄，呼韩来享。〔宣，宣帝也。《汉书·宣纪》曰：呼韩邪单于款五原塞，原奉国珍。《毛诗》曰：自彼氐羌，莫敢不来享。享，献也。抚，安也。戎狄，呼韩，并国名也。《左氏传》曰：子教寡人和戎狄。言宣帝能和戎、狄。〕咸用纪宗存主，飨祀不辍，〔咸，皆也。纪，录也。宗，太宗。文帝庙号也。主，木主。言刻木为人主神，置庙中而祭之。辍，止也。凡天子五世则废，今庙不迁毁其主，各四时祭祀，无止绝时。善曰：《汉书·景纪》曰：高皇帝为太祖庙，文皇帝为太宗庙。言天子宜世世献祖宗之庙也。郑玄《论语注》曰：辍，止也。〕铭勋彝器，历世弥光。〔彝，常也，宗庙之器称彝。勋，功也。历，经也。弥，益也。铭，勒也。勒铭於宗庙之器于钟鼎，万祀弥益光明。善曰：《左氏传》臧武仲曰：夫以大伐小，取所得彝器，铭其功烈，以示子孙也。《字林》曰：铭，题勒也。〕今舍纯懿而论爽德，〔《尔雅》曰：纯，大。懿，美也。爽，差也。〕

今公子反舍四帝纯大懿美之德，而专论说爽差之过失者也。善曰：《国语》曰：实有爽德。贾逵曰：爽，贰也。〕以《春秋》所讳而为美谈，〔《春秋》讳国之恶，今公子反以为美谈也。善曰：《公羊传》曰：大恶讳之，小恶书之。又云：鲁人至今以为美谈也。〕宜无嫌於往初，故蔽善而扬恶，祗吾子之不知言也。〔宜之言义也。无，犹不也。祗，是也。今公子之义，不嫌於蔽国之善，扬国之恶，是公子之不知言也。善曰：《说苑》楚文侯曰：邑中豪好蔽善而场恶，可亲问之。《论语》子曰：不知言，无以知人也。毛苌《诗传》曰：祗，適也。〕必以肆奢为贤，则是黄帝合宫，有虞总期，固不如夏癸之瑶台，殷辛之琼室也。〔肆，放也。贤，善也。谓黄帝明堂，以草盖之名曰合宫。舜之明堂，以草盖之，名日总章。言难公子，黄帝等造此，是守俭也。善曰：《尸子》曰：欲观黄帝之行於合宫，观尧舜之行於总章章期一也。《汲冢古文》曰：夏桀作倾宫瑶台，殚百姓之财，殷纣作琼室，立玉门也。〕汤武谁革而用师哉？〔汤谓殷汤，武谓武王。革，改也。言谁遣革改殷纣夏桀而用师哉？以其奢侈淫放，所以汤、武顺天命而行罚之。此讥西京公子也。善曰：汤武革命，已见《东都赋》《孔丛子》曰：舜禹揖让，汤武用师，非相诡，乃时也。〕盍亦览东京之事以自寤乎？〔盍，犹何不也。览，视也。自寤，自觉寤也，言公子何不视东京之行事，心自觉寤耶？〕

且天子有道，守在海外。〔《淮南子》曰：若天下无道，守在四夷，天下有道，守在海外。言四夷皆为臣仆。善曰：郑玄《礼记注》曰：道，谓仁义也。〕守位以仁，不恃隘害。〔仁，谓众庶也。隘，险也。言要须择任贤臣，不以隘害为牢固。善曰：《周易》曰：何以守位？曰：仁也。〕苟民志之不谅，何云岩险与襟带！〔苟，诚也。谅，信也。公子称岩险周固，襟带易守。故今答曰：诚使人心不信，何用周固反易守乎！善曰：李尤《函谷关铭》曰：襟带咽喉也。〕秦负阻於二关，卒开项而受沛。〔负，恃也。卒，终也。言负二关以为牢固，终受二人所入也。二人，谓高祖从武关入，项羽从函谷关入。善曰：《汉书》曰：沛公使兵守函谷关，项羽使黥布攻破之，至戏下。又云：沛公攻武关入秦。应劭曰：武关，秦南关。〕彼偏据而规小，岂如宅中而图大。〔彼，谓秦也。据，依也。言彼秦偏据关西，所规近在二关之内，故地云小也。岂如东京居天地之中，所图者四海之外。善曰：《尚书》曰：自服于土中。孔安国曰：洛邑，地势之中。《孔丛子》曰：子贡谓东郭充曰：今子位卑而图大。〕

昔先王之经邑也，〔先王，谓周成王也。邑，洛邑也。善曰：毛苌《诗传》曰：经，度也。〕掩观九隩，靡地不营。〔掩，犹及也。九隩，谓九州之内也。靡地不营，谓遍求之，卜瀍涧及黎水，皆不吉。善曰：《新序》曰：营，度也。九隩，合道四海也。〕土圭测景，不缩不盈。〔郑玄曰：土，度也。缩，短也。盈，长也。谓圭长一尺五寸，夏至之日，竖八尺表，日中而度之，圭影正等，天当中也。若影长於圭，则太近北，圭长於影，则太近南。近北多寒，近南多暑，近东多风，近西多雨。〕总风雨之所交，然后以建王城。〔总，犹括也。王城，今河南也。《周礼》曰：土圭之法，测土深。正日景，以求地中。四时之所交，风雨之所会，阴阳之所和，乃建王国也。〕审曲面势，〔审，度也。谓审察地形曲直之势，而建王都。善曰：《周礼》曰：或审曲面势，以饬五材，以辨民器。郑司农曰：察五材曲直方面形势之宜也。〕溯洛背河，左伊右瀍。〔溯，向也。洛，洛水。河，黄河。伊，伊水。瀍，瀍水。善曰：《尚书》曰：予朝至于洛师。卜涧水东瀍水西，惟洛食。孔安国曰：洛出上洛山，伊出陆浑山，瀍出河南北山。〕西阻九阿，东门于旋。〔谓东有旋门，在成皋西南十数里，阪形周屈，故曰于旋。善曰：《穆天子传》曰：天子西升九阿。郭璞曰：旋，今新安县十里有九坂。阻，险也。阿曲也。〕盟津达其后，太谷通其前。〔孟津，四渎之长，故武王为诸侯约誓於其上。《尚书》曰：东至于盟津。盟津，地名，在洛北，都道所凑，古今以为津。太谷在辅氏北，洛阳西也。《洛阳记》曰：太谷，洛城南五十里。旧名通谷。〕回行道乎伊阙，邪径捷乎轘辕。〔伊阙，山名也。轘辕，阪名也。回，曲也。捷，邪也。谓大道宇曲，乃当伊阙之外，邪径趣疾，当历轘辕。善曰：贾逵《国语注》曰：道，由也。《史记》吴起曰：桀之居伊阙。王逸《楚辞》注曰：捷，疾也。《左氏传注》曰：捷，邪出也。《汉书》曰：沛公从轘辕。薛综曰：轘辕坂十二曲，道将去复还，故曰轘辕。臣瓒曰：在缑氏东南。〕大室作镇，揭以熊耳。〔大室，嵩高别名也。揭，犹表也。言以嵩高之岳，为国之镇也，复表以熊耳之山。善曰：郭璞《山海经注》曰：大室在阳城县西。《羽猎赋》曰：揭以崇山。熊耳，山名也。《尚书传》曰：熊耳山在宜阳之西也。〕底柱辍流，镡以大岯。〔底柱，山名也，在河东县东，南向居河中，犹柱然也，辍，止也。善曰：《尚书》曰：导河至於底柱，东过大岯。《韵集》曰：镡，剑口也。言大岯之险，同乎剑口也。《庄子》曰：天子之剑，以周宋为镡。〕温液汤泉，黑丹石缁。〔言泉水如汤，浴之可以除病，在河南梁县界中也。黑丹石缁，谓黑石杂色也。言温液即汤泉之流。黑丹石缁之所出。善曰：《孝经·援神契》曰：德至于山陵，则出黑丹。张揖《子虚赋》注曰：玄厉，黑石，可用磨也。〕王鲔岫居，能鳖三趾。〔山有穴曰岫也。王鲔，鱼名也。居山穴中。长老言：王鲔之鱼，由南方来，出此穴中，入河水，见日目眩，浮水上，流行七八十里。钓人见之，取之以献，天子用祭。其穴在河南小平山。善曰：《周礼》曰：春献鲔。郑玄曰：王鲔，鱼之大者。《山海经》曰：阳狂水西南流，注于伊水中，有三足鳖。《尔雅》曰：鳖三足曰能。〕宓妃攸馆，神用挺纪。〔攸，所也。馆，舍也。《传》曰：成王迁九鼎於洛邑。卜年七百，卜世三十，后皆如其言，故云神所挺纪，谓告年纪之处也。善曰：《楚辞》曰：迎宓妃於伊洛。王逸曰：宓妃，神女，盖伊洛之水精。〕龙图授羲，龟书畀姒。〔《尚书传》曰：伏羲氏王天下，龙马出河，遂则其文，以画八卦，谓之河图。又曰：天与禹，洛出书，谓神龟负文而出，列於背。善曰：《尔雅》曰：畀，赐也。《史记》：禹姓姒氏。〕召伯相宅，卜惟洛食。〔相，视也。宅，居也。惟，有也。食谓吉兆。善曰：《尚书》曰：召公既相宅，卜惟洛食。孔安国曰：卜必先墨画龟，然后灼之。兆顺食墨，吉也。〕周公初基，其绳则直。〔谓初造洛邑，言召公相宅，卜之吉，周公绳度之，合於制度。善曰：《尚书》曰：周公初基，作新大邑于东国洛。《毛诗》曰：其绳则直。毛苌曰：言不失绳直之宜也。〕苌弘魏舒，是廓是极。〔苌弘，周大夫也。魏舒，晋大夫献子也。廓，犹规也。极，致也。谓二人率诸侯曰：敬以致功，规度王城，三旬而立之。善曰：《国语》曰：敬王十年，刘文公与苌弘欲城周，为之告晋。《左氏传》曰：晋魏舒合诸侯之大夫以城周也。〕经途九轨，城隅九雉。〔南北为经。途，道也。轨，车辙也。善曰：《周礼》：国中经途九轨。郑玄曰：涂容九轨，谓辙广也。又《周礼》曰：王城隅之制九雉。郑玄云：雉，度也。谓高一丈长三丈为雉。〕度堂以筵，度室以几。〔堂，明堂也。筵，席也，九尺。几，俎也，长七尺。善曰：《周礼》曰：室中度以几，堂上度以筵。〕京邑翼翼，四方所视。〔京，大也。大邑，谓洛阳也。翼翼，礼仪盛貌。言常为四方观，翼翼然也。善曰：《毛诗》曰：商邑翼翼，四方之极。〕汉初弗之宅，故宗绪中圮。〔痞，绪，统也。圮，绝也。汉家不居於洛，故宗庙之统，中途废绝也。〕

"巨猾间亹，窃弄神器。〔巨，王莽字巨君也。猾，狡也。间，候也。亹，隙也。神器，帝位也。言王莽因成哀无嗣，元后秉政，汉祚微弱，篡处高位。善曰：《老子》曰：天下神器，不可为也，为者败之。韦昭《汉书注》曰：神器，天子玺也。〕历载三六，偷安天位，〔载，年也。三六，十八年，谓王莽篡位一十八年也。天位，帝位也。善曰：《尚书》曰：天位艰哉。〕于时蒸民，罔敢或贰。〔于，於也。蒸，众也。罔，无也。言是时众民无敢有二心於莽者。《毛诗》曰：于时言言。《尚书》：蒸民乃粒。〕其取威也重矣！〔威，畏也。重，犹多，谓为天下所畏己者多矣。善曰：《左氏》先轸曰：报施救患，取威定霸。〕我世祖忿之，〔世祖，光武也。忿，恚，疾王莽威重如此也。〕乃龙飞白水，凤翔参墟。〔白水，谓南阳白水县也，世祖所起之处也。初为更始大司马，讨王郎於河北，北为参虚分野，龙飞凤翔，以喻圣人之兴也。善曰：《周易》曰：飞龙在天，大人造也。〕授钺四七，共工是除。〔授，与也。钺，斧钺也。四七，二十八将也。共工，霸天下者，以喻王莽也。《六韬》曰：凡国有难，君召将以授斧钺。《汉书》曰：颛顼有共工之阵，以定水灾。〕欃枪旬始，群凶靡馀。〔欃枪，星名也。谓王莽在位，如妖气之在天，世祖除之，凶恶无馀。《尔雅》曰：彗星，为欃枪也。旬始，妖气也。《史记》曰：旬始，状如雄鸡也。靡，无也。今言世祖除凶贼，无有遗馀也。〕区宇乂宁，思和求中。〔天地之内称寓。言海内既已乂安，思求阴阳之和，天地之中而居之。〕睿哲玄览，都兹洛宫。〔睿，圣也。玄，通也。言通见此洛阳宫也。善曰：《尚书》曰：睿作圣，明作哲。《老子》曰：涤除玄览。《河上公》曰：心居玄冥之处，览知万物，故谓之玄览。王弼曰：玄，物之极也。《广雅》曰：玄，远也。〕曰止曰时，昭明有融。〔曰，辞也。时，是也。融，长也。言当止居是洛邑，必有昭明之德，长久之道也。善曰：《毛诗》曰：曰止曰时，昭明有融。〕既光厥武，仁洽道丰。〔止戈曰武。《谥法》曰：功格天下曰光，剋定祸乱曰：武。洽，合也。丰，盛也。世祖既能止戈，故谥光武，言仁义之道大丰盛也。善曰：洽，霑也。〕登岱勒封，与黄比崇。〔登，上也。岱，泰山也。谓王者功成作乐，治定制体，故封泰山。勒功於石，以纪号也。黄，黄帝也。《史记》曰：崇，高也。言世祖与黄帝比其尊号。善曰：《史记》曰：黄帝封泰山，禅云亭。司马彪《续汉书》曰：建武三十二年，乃封禅。孔安国《尚书传》曰：崇，尊也。〕

逮至显宗，六合殷昌。〔逮，及也。殷，盛也。昌，炽也。显宗，明帝号也。六合，天地四方也。善曰：《吕氏春秋》曰：神通乎六合。高诱曰：四方上下为六合也。〕乃新崇德，遂作德阳。〔崇德、德阳，皆殿名也。崇德在东，德阳在西，相去五十步。〕启南端之特闱，立应门之将将。〔启，开也，端门，南方正门。应门，中门也。善曰：《尔雅》曰：宫中门谓之闱。《洛阳宫舍记》曰：洛阳有端门。《毛诗》曰：应门将将。毛苌曰：将将，严正之貌。〕昭仁惠於崇贤，抗义声於金商。〔崇贤，东门名也。金商，西门名也。谓东方为木，主仁，如春以生万物，昭天子仁惠之德，故立崇贤门於东也。西为金，主义，音为商，若秋气之杀万物，抗天子德义之声，故立金商门於西。善曰：《汉书》曰：角为木为仁，商为金为义也。〕飞云龙於春路，屯神虎於秋方。〔德阳殿东门，称云龙门。德阳殿西门，称神虎门。神虎，金兽也。秋方，西方也。飞，飞龙也。《易》曰：云从龙，为水兽。春路，东方道也。善曰：《汉书》曰：东宫，苍龙。又曰：东方，於时为春。宫殿簿，北宫有云龙门。王逸《楚辞》注曰：屯，陈也。《汉书》曰：西宫，白虎。又曰：西方，於时为秋。宫殿簿，北宫有神虎门。〕建象魏之两观，旌六典之旧章。〔象魏，阙也，一名观也。旌，表也。言所以立两观者，欲表明六典旧章之法，谓悬书于象魏，浃日而敛之。善曰：《周礼》曰：太宰掌建邦之六典：一曰治典，二曰教典，三曰礼典，四曰政典，五曰刑典，六曰事典。旧章，法令，条章也。《左传》曰：旧章不可忘。〕其内则含德、章台，天禄、宣明，温饬、迎春，寿安、永宁。〔八殿皆以休令为名，美时君之德，在应门之内也。〕飞阁神行，莫我能形。〔言阁道相通，不在於地，故曰。飞人。不见行往，故曰神，形，谓天子之形容，言我无能说其形状也。〕濯龙芳林，九谷八溪。〔《洛阳图经》曰：濯龙，池名。故歌曰：濯龙望如海，河桥渡似雷。芳林，苑名。九谷八溪，养鱼池。〕芙蓉覆水，秋兰被涯。〔音宜，芙蓉，荷华也。秋兰，香草，生水边，秋时盛也。善曰：《楚辞》曰：秋兰兮青青。郑玄注《周易》曰：兰，香草也。被，亦覆也。〕渚戏跃鱼，渊游龟蠵〔渚，水渚也。戏，游也。跃，跳也。《毛诗》曰：王在灵沼，於牣鱼跃。蠵，龟类也。凡此物，谓取有时，非时，则恣之游戏，不惊动也。〕永安离宫，脩竹冬青。〔永安，宫名也。脩，长也。冬青，谓不凋落也。〕阴池幽流，玄泉洌清。〔水称阴，幽流，谓伏沟，从地下流通於河也。水黑色，故曰玄泉。洌，清澄貌。善曰：《楚辞》曰：临沅湘之玄渊。《毛诗》曰：冽彼下泉。〕鹎鶋秋栖，鹘鸼春鸣。〔《尔雅》曰：鸒斯，鹎鶋。郭璞曰：鹎鶋，匹鸟，腹下白也。又曰：鶌鸠，鹘鸼，郭璞曰：鹘鸼似山鹊，头尾青黑色，秋栖春鸣，谓各得其性也。〕雎鸠丽黄，关关嘤嘤。〔《尔雅》曰：鴡鸠，王鴡也。郭璞曰：鴡，鹘鸼类也。又曰：鸧鹒，鹂黄也。郭璞曰：鹂黄黑也。关关嘤嘤，谓音声和也。〕於南则前殿灵台，龢欢、安福。〔前殿，露寝也。灵台，台名也。龢欢、安福，二殿名。并在德阳殿之南。〕謻门曲榭，邪阻城洫。〔謻门，冰室门也。台有木曰榭。阻，依也。洫，城下池。冰室门及榭，皆屈曲邪行，依城池为道也。〕奇树珍果，钩盾所职。〔奇，异也。珍，贵也。钩盾，今官主小苑。善曰：钩盾，五丞也。《尔雅》曰：职，主也。〕西登少华，亭候修敕。〔登，升也，并有亭有候也。修，治也。敕，整也。谓西园中有少华之山。〕九龙之内，寔曰嘉德。〔九龙，本周时殿名也。门上有三铜柱，柱有三龙相虬绕，故曰"九龙"。嘉德，殿名，在九龙门内也。〕西南其户，匪雕匪刻。〔《毛诗》曰：西南其户，不雕不刻，尚质也。言殿舍之多，其户或西或南也。〕我后好约，乃宴斯息。〔我后，谓明帝也。宴，安也。息，止也。善曰：《周易》曰：君子以问晦入宴息也。〕於东则洪池清蘌，渌水澹澹，内阜川禽，外丰葭菼，〔洪，池名也。在洛阳东三十里。阜，多也。丰，饶也。内多鱼鳖，外饶芦薍也。善曰：《汉书·音义》：应劭曰：蘌，在池水上作室，可用栖鸟，鸟入则捕之。《高唐赋》曰：水澹澹而盘纡。《说文》曰：澹澹，水摇貌也。《尔雅》曰：葭，苇也。菼薍也。〕献鳖蜃与龟鱼，供蜗蠯与菱芡。〔蜗，螺也。菱，芰也。芡，鸡头也。善曰：《周礼》曰：春献鳖蜃，秋献龟鱼，祭祀供蜱蠃。郑玄曰：蜃，大蛤也。杜子春曰：蜃，蜯也。蜱与蠯同。《礼记》曰：蜗醢而蓏食。《周礼》曰：加笾豆之实，有菱芡也。〕其西则有平乐都场，示远之观。〔平乐，观名也。都，谓聚会也。为大场於上以作乐，使远观之，谓之平乐。在城西也。〕龙雀蟠蜿，天马半汉。〔龙雀，飞廉也。天马，铜马也。蟠蜿、半汉，皆形容也。善曰：华峤《后汉书》曰：明帝至长安，迎取飞廉并铜马，置上西门平乐观也。〕瑰异谲诡，灿烂炳焕。〔瑰，奇也。谲诡，变化也。灿烂炳焕，絜白鲜明之貌。〕奢未及侈，俭而不陋。〔言皆合於礼，故奢不至侈，故俭不至陋也。〕规遵王度，动中得趣。〔规，摹也。遵，循也。趣，意也。度，先王之法度，举动合礼之意也。《家语》孔子曰：公甫之妇，动中得趣。〕

於是观礼，礼举仪具。〔具，足也，言观王之光明礼，仪皆备具也。善曰：《左氏传》曰：诸侯宋鲁，於是观礼。〕经始勿亟，成之不日。〔勿，犹不也。亟，急也。成之不日，言不用一日即成之。善曰：《毛诗》曰：经始勿亟，庶人子来。毛苌曰：经，度也。又曰：庶民攻之，不日成之。〕犹谓为之者劳，居之者逸。〔劳，苦也。逸，乐也。善曰：贾子曰：翟王使使者之楚，楚王飨客於章华之台。楚王曰：翟亦有台乎？使者曰：翟王茅茨不剪，采样不断。犹以作者大劳，居者大逸也。〕慕唐虞之茅茨，思夏后之卑室。〔唐，唐尧也。虞，虞舜也。夏后，夏禹也。善曰：《墨子》曰：尧舜茅茨不剪，采椽不刊。说文曰：茅茨，盖屋也。《论语》云：禹卑宫室，而尽力於沟洫也。〕乃营三宫，布教颁常。〔三宫，明堂、辟雍、灵台。颁，布也。常，旧典也。所以行教化，布典礼之宫也。〕複庙重屋，八达九房。〔複庙，重覆也。重屋，重栋也。谓明堂庙屋，前后异制。善曰：《礼记》曰：複庙重檐达乡。谓天子庙饰也。《大戴礼》曰：明堂九室而有八牖。然九室，则九房也。八牖，八达也。〕规天矩地，授时顺乡。〔谓宫室之饰，圆者象天，方者则地也。乡，方也。言颁政赋教，常随时月而居其方。《月令》曰：孟春居苍龙左个。善曰：《大戴礼》曰：明堂者，上圆下方。范子曰：天者，阳也规也。地者，阴也矩也。《三辅黄图》曰：明堂，方象地，圆象天。又曰：明堂，顺四时行令也。〕造舟清池，惟水泱泱。〔央，造舟，以舟相比次为桥也。《毛诗》曰：造舟为梁。泱泱，水流貌。善曰：《毛诗》曰：瞻彼洛矣，惟水泱泱。〕左制辟雍，右立灵台。〔言德阳殿东有辟雍，於西有灵台。谓於其上班教令者曰：明堂。大合乐射乡者曰辟雍，司历纪候节气者曰灵台也。〕因进距衰，表贤简能。〔进，善也。衰，老也。言因其进则举而用之，衰减者拒而退之。谓择贤以大射，所以表明德行，简录其能否，谓辟雍也。善曰：《尸子》曰：治国有四术：一忠爱，二无私，三用贤，四简能。《尔雅》曰：简，犹择也。〕冯相观祲，祈禠禳灾。〔善曰：《周礼》曰：春官宗伯，冯相氏掌岁日月星辰之位，辨其灾祥，以为时候。郑玄曰：冯，乘也。相，视也。祲，谓阴阳气相浸，渐以成灾也。祈，求福也。禳，除也。灾，祸也。谓求祈福而除灾害也。《尔雅》曰：禠，福也。郑玄《周礼》曰：却变异曰禳。〕

於是孟春元日，群后旁戾。〔《尚书》曰：正月元日，舜格于文祖。孟春，正月也。元日，正日也。群后，公卿之徒也。旁，四方也。戾，至也。言诸侯正月一日从四方而至，各来朝享天子也。〕百僚师师，于斯胥洎。〔《尚书》曰：百僚师师。百僚，谓百官也。师师，谓相师法也。胥，相也。洎，及也。言元日百官於此相连及而来朝贺也。〕藩国奉聘，要荒来质，〔综曰：谓王侯藩称国也。言要荒之外，所奉聘令者，尽来朝见。善曰：《周礼》曰：镇服外五百里曰藩服，魏相上封曰：显明功臣，以镇藩国。郑司农《周礼注》曰：众来曰頫，寡来曰聘。《尚书》曰：五百里要服，又五百里荒服。《汉书》曰：楼兰王遣子质汉也。〕具惟帝臣，献琛执贽。〔具之言俱也。献，贡也。琛，宝也。执，持也。贽，礼也。言藩国来贡者，谓随土所出宝而贡之也。善曰：万邦黎献，具惟帝臣。《毛诗》曰：来献其琛。《封禅书》曰：百蛮执贽。《周礼》曰：以六禽作六贽。郑玄曰：贽之言至也，所执以自致也。〕当觐乎殿下者，盖数万以二。〔觐，见也。言於此之时，当入见於殿下者，可数万人，分於阙下夹道为二部。〕尔乃九宾重，胪人列。〔言鸿胪所主羌胡之人，皆罗列於朝廷也。善曰：《汉书》曰：群臣朝十月仪，大行人设九宾，胪句传。韦昭曰：九宾，则《周礼》曰九仪，谓公、侯、伯、子、男、孤、卿、大夫、士也。胪，传也。次以传上令也。苏林曰：上传语告下。胪，下传告上。句胪犹行也。二训虽殊，皆以行上语为胪也。〕崇牙张，镛鼓设。〔崇牙，栒虡上板作剑鎝者，横曰栒，植曰虡。张，谓树之以县锺鼓也。善曰：毛诗曰：崇牙树羽。又曰：镛鼓有斁。毛苌《诗传》：大曰镛。〕郎将司阶，虎戟交铩。〔杀，言虎贲中郎将主夹阶而立。虎贲，或执戟，或持铩，而相对也。交铩，谓交加而设兵器也。善曰：《汉书》曰：仪兵郎中夹阶。《说文》曰：铩，铍有镡。〕龙辂充庭，云旗拂霓。〔马八尺曰龙。辂，天子之车也故曰龙辂。充，满也。庭，朝廷。旗，谓熊虎为旗，为高至云，故曰：云旗也。《楚辞》曰：载云旗之逶夷。拂，至也。霓，天边气也。〕夏正三朝，庭燎晢々。〔夏家建寅之正，汉家所用也。三朝，岁月日朝。晢々，大光明也。善曰：《东都赋》曰：春王三朝。三朝，岁首朔日也。《毛诗》曰：夜如何其？夜未艾，庭燎晰晰。〕撞洪锺，伐灵鼓〔撞，铿也。伐，击也。灵鼓，六面鼓也。善曰：《周礼》曰：灵鼓灵鼗。〕旁震八鄙。軯磕隐訇。〔火，宏旁，四言也。震，惊也。八鄙，四方与四角也。軯磕隐訇，锺鼓之声也。〕若疾霆转雷而激迅风也。〔霆，霹雳也。迅，疾也。言锺鼓之声，又若雷霆之相转，亦如急风之迅疾也。〕

是时称警跸已，下雕辇於东厢。〔警，谓清道也。辇，人挽车。雕，谓有彫饬也。殿东西次为厢。善曰：《汉书仪》注曰：皇帝辇动则左右侍帷幄者称警。孔安国《尚书传》曰：雕，刻镂也。〕冠通天，佩玉玺，〔通天，冠名也。佩，带也。玉玺，天子印也。蔡雍《独断》曰：天子冠通天。〕纡皇组，要干将，〔纡，垂也。皇，大也。组，绶也。干将，剑名也。《越绝书》曰：楚王令欧冶子干将为铁剑三枚，一曰龙渊二曰太阿，三曰工市也。《吴越春秋》曰：干将者，吴人，造剑二枚，一曰干将，二曰莫耶。〕负斧扆，次席纷纯，〔白与黑谓之斧，扆，屏风树之坐后也。次席，竹席也。纷纯，谓以组为缘。善曰：《礼记》曰：天子负斧扆，南向而立。郑玄曰：负之言背也。《周礼》曰：大朝觐，王设黼依，设莞席纷纯，次席黼纯，左右玉几。次席纷纯。谓二席俱设，互言之。〕左右玉几而南面以听矣。〔《周礼》曰：天子左右玉几。郑玄曰：左右有几，优至尊也。善曰：《周易》曰：离者明也，南方之卦也。圣人南面听天下，向明而治，盖取於此也。〕然后百辟乃入，司仪辨等。〔百辟，诸侯也。司，主也。仪，法也。辨，别也。言百官有分别者，谓司主之次也。善曰：百辟其刑之。《周礼》曰：司仪主礼，掌九仪之宾客，分别五等之诸侯。《左传》臧僖伯曰：明贵贱，辩等差。〕尊卑以班，璧羔皮帛之贽既奠，〔班，位次也。谓尊卑有等差也。善曰：《国语》曰：班爵贵贱以列之。《周礼》曰：子执穀璧，孤执皮帛，卿执羔，大夫执雁，士执雉，各有次第。奠，置也。〕天子乃以三揖之礼礼之。〔善曰：《周礼》曰：王土揖庶姓，时揖异姓，天揖同姓。郑玄曰：庶姓，无亲者也。土揖，推手小下之也。异姓，昬姻也。时揖，平推手也。天揖，推手小举之。又曰：诸侯，心平手礼。伯男，手在心下礼。外国君，在心上礼。〕穆穆焉，皇皇焉，济济焉，将将焉，信天下之壮观也。〔壮观，言天下之人，壮大观览也。《礼记》曰：天子穆穆，诸侯皇皇，大夫济济，士将将。郑玄曰：威仪，容止之貌。《史记》曰：天下之壮观也。〕乃羡公侯卿士，登自东除。〔羡，延也。登，进也。谓命之上殿也。天子从中阶，诸侯从东西阶。善曰：东除堦也。〕访万机，询朝政，〔《尚书》曰：一日二日万机，言机微之事。日有万种。询，谋也。谓与谋朝政，有所先后者也。〕勤恤民隐，而除其眚。〔恤，忧也。隐，痛也。眚，病也。言有隐痛不安者，今忧恤之也。善曰：《国语》祭公谋父曰：勤恤民隐而除其害也。〕人或不得其所，若己纳之於隍。〔隍，城下坑，无水者。善曰：《孟子》曰：伊尹思天下之民，匹夫匹妇，不与被尧舜之泽者，若己推而纳之於沟中也。郑玄《毛诗笺》曰：纳，内也。《说文》曰：城池无水曰隍。〕荷天下之重任，匪怠皇以宁静。〔荷，负也。怠，懈也。皇，暇也。言无有懈怠於宁静者，谓常有所忧也，善曰：孙卿子曰：国者，天下之大器也，重任也，可不善择而后错之。《毛诗》曰：不敢迨遑。〕发京仓，散禁财，〔发，开也。京，大也。禁，藏也。善曰：《尚书》曰：散鹿台之财，发钜桥之粟。《毛诗》曰：曾孙之庚，如坻如京。〕赉皇寮，逮舆台。〔赉，赐也。皇寮，百官也。逮，及也。言天子散发禁库之财，无问贵贱，皆赐及之。善曰：《左氏传》曰：人有十等，王臣公，公臣大夫，大夫臣士，士臣皂，皂臣舆，舆臣隶，隶臣寮，寮臣仆，仆臣台。《汉书》公卿言曰：陛下出禁钱，以振元元。应劭曰：少府掌山泽陂池之税，名曰禁钱，以给私养。〕命膳夫以大飨，饔饩浃乎家陪。〔《周礼》曰：膳夫，主食之官。熟曰饔，腥曰饩。浃，遍也。家陪，谓公卿大夫之家。善曰：《毛诗》曰：牲牢饔饩。《论语》曰：陪臣执国命。〕春醴惟醇，燔炙芬芬。〔醇，厚也。燔炙，谓炙肉也。芬芬，香气盛也。善曰：《毛诗》曰：为此春酒。又曰：燔炙芬芬。《吕氏春秋》曰：厚酒肥肉。〕君臣欢康，具醉熏熏。〔康，乐也。具，俱也。熏熏，和说貌。言君臣皆欢乐而和说也。善曰：《毛诗》曰：公尸来止熏熏。毛苌曰：熏，和悦也。〕千品万官，已事而踆。〔七旬，已，止也。踆，退也。谓品秩官僚等，并止事而退还也。善曰：《国语》曰：观射父曰：百姓、千品，万官亿丑。管仲曰：有司已事而竣。踆与竣同也。〕勤屡省，懋乾乾。〔屡，数也。省，察也。懋，勉也。乾乾，敬也。善曰：《尚书》曰：屡省乃成，《周易》曰：君子终日乾乾也。〕清风协於玄德，淳化通於自然。〔协，同也。淳，厚也。玄，天也。自然，通神明也。言帝如此，清惠之风，同於天德，淳厚之化，通於神明也。善曰：孔安国《尚书传》曰：风，教也。《老子》曰：为而不持，长而不宰，是谓玄德。王弼曰：玄德者，皆有德不知其至，出于幽冥者也。《老子》曰：天法道，道法自然。王弼曰：自然者，无称之言，穷极之辞。〕宪先灵而齐轨，必三思以顾愆。〔宪，法也。先灵，先圣之神灵，即谓尧舜也。愆，过也。齐，同也。轨，迹也。言有事能思，信与先圣同轨迹也。善曰：《论语》曰：季文子三思而后行。〕招有道於侧陋，开敢谏之直言。〔招，明也。有道，言使郡国於侧陋之中，举有道之士而用之也。直言，谓直谏者也。善曰：《尚书》曰：明明杨侧陋。《汉书》曰：举能直言极谏者。〕聘丘园之耿絜，旅束帛之戋戋。〔耿，清也。旅，陈也。谓有清絜者也。言丘园中有隐士，贞絜清白之人，聘而用之。束帛，谓古招士，必以束帛，加璧於上，《周易》曰：六五，贲于丘园，束帛戋戋。王肃云：失位无应，隐处丘园，盖蒙闇之人，道德弥明，必有束帛之聘也。戋戋，委积之貌也。〕上下通情，式宴且盘。〔上谓君，下谓臣。式，用也。盘，乐也。言君情通於下，臣情达於上，故能国家安而君臣欢乐也。善曰：《墨子》曰：古者圣王，惟能审以尚同，是故上下通情。《毛诗》曰：嘉宾式宴以乐也。〕

及将祀天郊，报地功。〔善曰：将，欲也。《白虎通》曰：祭天必在郊者。天体至清，故祭必於郊，取其清絜也。《周礼》以正月上辛郊祀，告于上帝，祭天而郊，以报去年土地之功。京房《易占》曰：立秋，报地功。〕祈福乎上玄，思所以为虔。〔祈，求也。玄，天也。玄黄，天地。言天子祭天地之际，思念所以尽其忠敬。善曰：《礼记》曰：共皇天上帝之神，以为人祈福。《周易》曰：天玄而黄也。〕肃肃之仪尽，穆穆之礼殚。〔殚，尽也。善曰：《毛诗》颂曰：至止肃肃《礼记》曰：天子穆穆。〕然后以献精诚，奉禋祀，曰允矣天子者也！〔献，进也。允，信也。天子，言是天帝之子也。善曰：《国语》曰：精意以享，谓之禋祀，《周礼》曰：以禋祀祀昊天上帝。《毛诗》曰：允矣君子。〕乃整法服，正冕带，〔整，理也。冕，所谓平天冠也。言天子素带朱裹，谓三皇已来始冕，制有数种。郑玄曰：长一尺七寸，广八寸，前圆后方，以珠玉饰之也。法服，谓衣服并有法度。善曰：《孝经》曰：非先王之法服不敢服。〕珩紞纮綖，玉笄綦会。〔笄，簪也。谓以玉饰之。善曰：《左氏传》曰：珩紞纮綖，昭其度也。杜预曰：珩，维持冠者。纮，缨从下上者。紞，冠之垂者也。綖，冠上覆者。《周礼》曰：王之五冕，玉笄也。又曰：王之虎弁，会五采玉琪。郑玄曰：会，缝中琪如綦。綦，谓结皮弁於缝中，每贯结五采玉十二以为饰，谓之綦会。〕火龙黼黻，藻繂鞶厉，〔善曰：《左氏传》曰：火龙黼黻，昭其文也。藻繂鞞鞛，鞶厉斿缨，昭其数也。杜预曰：火，画火也。龙，画茏也。白与黑谓之黼黻，两己相戾也。藻繂，以韦为之，所以藉玉。鞞，佩刀削上饰；鞛，下饰。鞶厉，伸带之垂者。斿，旌旗之斿。缨，在马膺前。〕结飞云之袷辂，树翠羽之高盖。〔袷辂，次车也，次车树翠羽为盖，如云飞也。今世谓之羽盖车也。善曰：《高唐赋》曰：翠为盖。〕建辰旒之太常，纷焱悠以容裔。〔辰，谓日月星也。画之於旌旗，垂十二旒，名曰太常。上画三辰，以象天明也。谓天子十二旒，诸侯九旒，大夫三旒。纷，盛也。悠，从风貌。容裔，高低之貌。焱，火花也。言风鼓动旌旗，纷纭盛乱，如火花之飞起。善曰《周礼》曰：日月为常。《左氏传》曰：三辰旌旗，昭其明也。〕六玄虬之弈弈，齐腾骧而沛艾。〔六，六马也。玄，黑也。天子驾六马。腾骧，趣走也。弈弈，光明。沛艾，作姿容貌也。善曰：《甘泉赋》曰：六玄虬。《毛诗》曰：四牡弈弈。司马相如《大人赋》曰：沛艾赳螑。〕龙辀华轙，金鋄镂钖。〔辀，车辕。辕端上刻作龙头也。华，采画也。善曰：《尔雅》曰：载辔谓之轙。郭璞曰：在轼上，环辔所贯也。蔡雍曰：金鋄者，马冠也。高广各五寸，上如玉华形，在马髦前。镂，彫饰也当颅，刻金为之。《毛诗》曰：钩膺镂钖。〕方釳左纛，钩膺玉瓖。〔方釳，谓辕旁以五寸铁镂钖，中央低，两头高，如山形。而贯中以翟尾，结著之辕两边，恐马相突也。左纛，以旄牛尾，大如斗，置騑马头上，以乱马目，不令相见也。钩膺，当胸也。瓖，马带玦，以玉饰也。〕銮声哕哕，和铃鉠々〔銮在衡，和在轼，皆以金为铃也。哕哕，和鸣声。鉠々，小声。善曰：《毛诗》曰：銮声哕哕，和铃鉠々〕重轮贰辖，疏毂飞軨。〔蔡雍《独断》曰：乘舆，重毂外复有一毂，副辖其外，乃复设辖。然重轮即重毂也。飞軨，以缇〈糹由〉广八尺，长柱地，画左青龙，右白虎，系轴头，取两边饰。蔡雍《月令章句》曰：疏，镂也。〕羽盖威蕤，葩瑵曲茎。〔羽盖，以翠羽覆车盖也。威蕤，羽貌。葩爪，悉以金作华形，茎皆曲，蔡雍《独断》曰：凡乘舆车，皆羽盖金华。爪与瑵同。〕顺时服而设副，咸龙旗而繁缨。〔五时之服，各随其车。车各一色，以为副贰、副车各一乘，今谓之五帝车也。龙旗者，交龙为旗也。鞶，今之马大带也。缨，马鞅也。善曰：《毛诗》曰：龙旗阳阳。《周礼》曰：玉路，钖樊缨。郑玄曰：樊读如鞶。谓今之马大带也。繁与鞶古字通。〕立戈迤戛，农舆辂木，〔戈，谓木勾矛戟也。戛，长矛也。矛置车上，邪柱之，是谓戎辂。农舆无盖。所谓耕根车也。言耕稼於藉田，乘马无饰，故称木。善曰：迤，邪也。〕属车九九，乘轩并毂。〔副车曰属，言相连也，属车有藩者曰轩，皆在后为三行，故曰并毂。善曰：《汉杂事》曰：诸侯贰车九乘。秦灭九国，兼其车服，故大驾属车八十一乘。〕〈王車王〉弩重旃，朱旄青屋。〔通帛曰旃，朱旄，旄牛尾赤色者也。青屋，青作盖裹也。善曰：《说文》曰：〈王車王〉，车兰间皮筐以安其弩也。徐广《车服志》曰：轻车置弩於轼上，载以属车然置弩於〈王車王〉曰〈王車王〉弩。〕奉引弩毕，先辂乃发。〔奉引，谓引道者。言引道之次已定，前车乃发。善曰：《汉官仪》曰：大驾则公卿奉引。《尚书》曰：先路在左塾之前。〕鸾旗皮轩，通帛綪旆。〔鸾旗，谓以象鸾鸟也。皮轩，以虎皮为之。善曰：蔡邕《车服志》曰：鸾旗，俗人名曰鸡翘。《上林赋》曰：前皮轩，后道斿。通帛曰：旗。《国语》曰：分鲁公以少帛綪茷。韦昭曰：綪茷，大赤也。〕云罕九斿，闟戟轇輵。〔云罕，旌旗之别名也。九斿，亦旗名也。闟，鋋也。轇輵，杂乱貌。善曰：《上林赋》曰：载云罕。《说文》曰：斿，旍施流也。《史记》曰：赵良谓卫鞅曰：君之出也，操闟戟者，旁车而趋。王逸《楚辞注》曰：轇輵，参差纵横也。〕髶髦被绣，虎夫戴鹖。〔髶髦，髦头茸骑也。善曰：《汉书》羿为髦头。应劭曰：绣衣，在天子乘舆之前。鹖，鹥鸟也。斗至死乃止，令武士戴之，取猛也。司马彪《续汉书》曰：虎贲骑皆鹖冠。〕驸承华之蒲梢，飞流苏之骚杀。〔驸，副马也。承华，厩名也。言取华厩之蒲梢，以为副马也。《汉官仪》有承华厩。善曰：后宫蒲梢汗血之马。流苏，五采毛杂之，以为马饰而垂之。《续汉书》曰：驸马赤珥流苏。挚虞《决疑要注》曰：凡下垂为苏。骚杀，垂貌。〕总轻武於后陈，奏严鼓之嘈囐〔后陈者，谓北军五营兵在后陈列。嘈囐鼓声，善曰：《汉书》曰：隤铜丸以挝鼓，声中严鼓之节。晋灼曰：疾击鼓。〕戎士介而扬挥，戴金钲而建黄钺。〔戎，兵也。士，士卒也。介，甲也。挥，为肩上绛帜，如燕尾者也。金钲，镯铙之属也。黄钺，以黄金饰之。善曰：《左氏传》厨人濮曰：扬徽者，公徒也。徽与挥古字通。蔡邕《独断》曰：乘舆后有金钲黄钺。〕清道案列，天行星陈。〔清道，谓跸止行者。列，犹次也。言天子行，如上天之星行，罗列有次。善曰：司马相如上疏曰：清道而后行。《周易》曰：天行健。《尚书大传》曰：明明上天，烂然星陈。〕肃肃习习，隐隐辚辚。〔肃肃，敬貌。习习，行貌。隐隐，众多貌。辚辚，车声也。〕殿未出乎城阙，旆已反乎郊畛。〔殿，后军也。旆，前军也。郊畛，谓郊界也。言从之多，后犹未出城阙，前已回於郊界也。善曰：《论语》曰：孟之反不伐，奔而殿。宋衷《太玄经注》注曰：畛，界也。〕盛夏后之致美，爰敬恭於明神。〔盛，犹嘉也。夏后，禹也。言今嘉欲行禹之事，爰布恭敬於神明也。善曰：《论语》曰：恶衣服，而致美於黻冕。菲饮食，而致孝於鬼神。《毛诗》曰：恭敬明神也。〕

尔乃孤竹之管，云和之瑟。〔孤竹，国名，出竹。善曰：《周礼》曰：孤竹之管，云龢之瑟。和与龢古字通。郑玄曰：孤竹特生者也。云和，山名也。出美木，用为瑟，其声清亮也。〕雷鼓鼝鼝，六变既毕。〔雷鼓，八面鼓也。凡乐六变为一，成则更奏。毕，尽也。善曰：《周礼》曰：雷鼓路鼗奏之。若乐六变，一变，川泽之神见。二变，山林之神见。三变，丘陵之神见。四变，坟衍之神见。五变，地神见。六变，天神见。《毛诗》鼓鼝鼝。〕冠华秉翟，列舞八佾。〔冠华，以铁作之，上阔下狭，以翟雉尾饰之，舞人头戴，一行罗列八人，八八六十四人，谓今麦策花也。《穀梁传》曰：舞夏，天子八佾。善曰：蔡邕《独断》曰：大乐郊祀。舞者冠建华冠。《毛诗》曰：右手秉翟。马融《论语》注曰：佾。列也。〕元祀惟称，群望咸秩。〔元，大也。祀，祭也。称，举也。谓大祭天地之礼既举，群岳众神，望以祭祀之，皆有秩次。善曰：《尚书》曰：咸秩无文。王肃曰：秩，序也。《左氏传》曰：乃有事于群望。孔安国《尚书传》曰：在远者，望而祭之。〕飏槱燎之炎炀，致高烟乎太一。〔飏，飞飏也。槱之言聚也，谓聚薪焚之，扬其光炎，使上达於天也。太一，天之尊神也。曜魄宝也。善曰：《周礼》曰：以槱燎祀司中司命。郭璞《方言注》曰：火炽猛为炀。说文曰：致，送也。《汉书》曰：中宫，天极星，其一明者，太一常居也。〕神歆馨而顾德，祚灵主以元吉。〔歆，飨也。顾，眷也。祚，报也。灵，明也。元，大也。吉，福也。言天神睹人主之明肃，顾飨其馨香之祭，故报之以大福。《尚书》曰：明德惟馨。《周易》曰：黄裳元吉。〕然后宗上帝於明堂，推光武以作配。〔宗，尊也。上帝，太微中五帝也。配，对也。言尊祭五帝於明堂，以光武配之。《汉书》曰：明帝宗祀五帝於明堂，光武皇帝配之。〕辩方位而正则，五精帅而来摧。〔辩，别也。方位，谓四方中央之位也。则，法也。五精，五方星也。帅，循也。摧，至也。言五帝总集至明堂。善曰：《汉书》曰：祀五帝於明堂，坐位各处其方。《孝经钩命决》曰：宗祀文王於明堂，以配上帝五精之神。《尔雅》曰：摧，至也。〕尊赤氏朱光，四灵懋而允怀。〔赤氏，谓汉火德所统，赤帝熛怒也。《河图》曰：四灵，苍帝神名灵威仰，赤帝神名赤熛怒，黄帝神名含枢纽，白帝神名白招拒，黑帝神名协光纪。今五云四灵，谓除赤，馀有四。懋，悦也。怀，安也。善曰：《尚书》曰：民其允怀。孔安国曰：民信归之。〕於是春秋改节，四时迭代，〔改，易也。迭，更也。代，谢也。言感四时之谢，而欲享祀也。善曰：《易乾凿度》。孔子曰：天地有春秋冬夏节，故生四时。又曰：五行迭终，四时更废。〕蒸蒸之心，感物曾思。〔《广雅》曰：蒸蒸，孝也。感物，谓感四时之物，即春韭卵，夏麦鱼，秋黍肫，冬稻雁。孝子感此新物，则思祭先祖也。善曰：《尚书》曰：虞舜蒸蒸。《广雅》曰：感伤也。〕躬追养於庙祧，奉蒸尝与禴祠。〔言祭皆追感孝养之道，故躬自为之。躬，犹身也。善曰：礼纬曰：祭者，所以追养继孝也。《礼记》曰：远庙为祧，《毛诗》曰：禴，祠蒸尝。《公羊传》曰：春曰祠，夏曰禴，秋曰尝，冬曰蒸。〕物牲辩省，设其楅衡。〔物牲，谓祭祀之牲物，皆遍省视之也。横木於牲角端，以备抵触，谓之楅衡。善曰：《周礼》曰：牧六而阜蕃其物，以供祭祀。凡祭祀，饰其牛牲，设其楅衡。杜子春曰：楅衡，所以持令不得抵触人也。〕毛炰豚胉，亦有和羹。〔善曰：郑玄《周礼注》曰：毛炰者豚。胉，去其毛而炰之，以备八珍。《毛诗》曰：毛炰胾羹。《周礼》曰：饮食之豆，其实豚胉。杜子春曰：以胉为膊，谓胁也。《毛诗》曰：亦有和羹。〕涤濯静嘉，礼仪孔明。〔涤濯，谓洗涤也。静，絜也。嘉，善也。孔，甚也。言礼仪甚鲜明也。善曰：《周礼》曰：大祭祀，眡涤濯。郑玄曰：涤，溉祭器也。《毛诗》曰：笾豆静嘉。又曰：礼仪既备。又曰：祀事孔明。〕万舞奕奕，锺鼓喤喤。〔万舞，干也。奕奕，舞形也。喤喤，鼓声也。善曰：《毛诗》曰：万舞奕奕，锺鼓喤喤。〕灵祖皇考，来顾来飨。〔灵皇，神名，谓先帝也。言先帝之神，顾慈子孙，享其食也。〕神具醉止，降福穰穰。〔神，谓先神也。具，俱也。止，已。降，下也。穰穰，众多也。善曰：《毛诗》曰：神具醉止，降福穰穰。〕

及至农祥晨正，土膏脉起。〔农祥，天驷，即房星也。晨时，正中也。谓正月初也。善曰：《国语》曰：虢文公曰：太史顺时视土，农祥晨正，土乃脉发。太史告稷曰：土膏其动。韦昭曰：农祥，房星也。晨正，谓立春之日，晨中於午也。脉，理也。膏，土润也。〕乘銮辂而驾苍龙，〔善曰：《礼记》曰：孟春之月，乘銮辂，驾苍龙。郑玄曰：銮辂，有虞氏之车也。有銮和之饰，而饰之以青轮。春东方色青也。马八尺为龙。〕介驭间以剡耜。〔天子车，帝在左，御在中，介处右。善曰：《礼记》曰：天子祈穀于上帝，亲载耒耜，措之于参保介之御间。郑玄曰：保介，车右，置耒耜於车右与御者之间，明以劝农。又使勇士衣甲而参乘，备非常也。保，犹衣也。《毛诗》曰：以我覃耜。毛苌曰：覃，利也。郑玄《礼记注》：耜，耒之金也。{一丌}与剡同。〕躬三推於天田，修帝籍之千亩。〔善曰：《东观汉记》曰：记明四年诏书曰：朕亲耕于籍田，以祈农事。《礼记》曰：躬耕帝籍，天子三推，为籍千亩。杨雄《上林苑箴》曰：芒芒天田，芃芃作穀。〕供禘郊之粢盛，必致思乎勤己。〔禘郊，谓祭天於南郊也。言天子籍田千亩，必须亲耕者，为敬其祖考，用充宗庙之粢盛，故云勤己。善曰：《礼记》曰：王者禘其祖之所自出。郑玄曰：禘，大祭也。又曰：天子籍田千亩，以事天地，以为齐盛。毛苌《诗传》曰：器实曰粢，在器曰盛。郑玄《礼记注》曰：致之言至也。〕兆民劝於疆埸，感懋力以耘耔。〔兆民，谓百姓也。疆，田畔也。耘，去草。耔，壅本也。善曰：《毛诗》曰：疆埸有瓜，或耘或耔。《尔雅》曰：懋，勉也。〕春日载阳，合射辟雍。〔阳，暖也。言春三月之时，与诸侯合射辟雍，行礼教。善曰：《毛诗》曰：春日载阳。郑玄曰：载之言则也。《东观汉记》永平三年三月，上初临辟雍，行大射礼。〕设业设虡，宫悬金镛。〔设，施也。业栒上板，刻为雁齿，捷业然，植者为虡，横者为栒，以施设悬之宫中也。镛，大锺也。善曰：《毛诗》曰：设业设虡。《周礼》曰：正乐悬之位，王宫悬。郑司农曰：宫悬，四面也。镛，已见上文。〕鼖鼓路鼗，树羽幢幢。〔鼖，大鼓也。鼗，小鼓也。幢幢，羽貌。善曰：《周礼》曰：以鼖鼓鼓军事。又曰：路鼓路鼗。《毛诗》曰：崇牙树羽。毛苌曰：置羽於栒上，以为饰也。〕於是备物，物有其容。〔言备具也。物，礼物也。射之礼物并有容饰也。善曰：《左氏传》屠蒯曰：事有其物，物有其容。〕伯夷起而相仪，后夔坐而为工。〔伯夷，唐虞时明礼仪之官也。后夔，舜臣，掌乐之官。言礼以行施，故云起。乐以静陈，故曰坐。善曰：《左氏传》曰：孟僖子不能相仪。又曰：昔玄妻，乐正后夔取之。《仪礼》曰：大射工六人。〕张大侯，制五正，〔善曰：毛诗曰：大侯既抗。毛苌曰大侯，君侯也。《周礼》曰：王射三侯五正。郑司农曰：王张五采之侯，即五正之侯也。谓天子五正，诸侯三正大夫士二正，以布画取五方正色於大侯之上也。〕设三乏，厞司旌。〔言大射张三侯，故设三乏。乏以革为之，护旌者之御矢也。司旌，谓执旌司射，中当举之。《周礼》曰：服不氏，射则以旌居乏而待获。杜子春曰：乏音为匮乏之乏。《尔雅》曰：非，厞隐也。〕并夹既设，储乎广庭。〔并夹，钳矢者。《周礼》曰：射则取矢也。言侯高，则以并夹取之也。储，待也。广，大也。谓张设於大庭，以待天子也。〕於是皇舆夙驾，{差车}於东阶，〔{差车}之言却也。谓却於东阶下，天子未乘之时也。善曰：《毛诗》曰：皇舆夙驾。{差车}音柴。〕以须消启明，扫朝霞，登天光於扶桑。〔须，俟也。消，不见也。扫，灭也。言晨时启明先见，尚有馀光，日出乃不见。霞，日边赤气也。谓天子须启明光消霞灭，日上扶桑，乃就乘舆也。礼，天子日出乃视朝。善曰：《毛诗》曰：东有启明，西有长庚。《淮南子》曰：登于扶桑，爰始将行，是谓朏明也。〕天子乃抚玉辂，时乘六龙。〔玉辂，谓玉饰之也。郑玄《礼记注》曰：抚，犹据也。东都宾曰：登玉辂，乘时龙。善曰：《周易》曰：时乘六龙，此谓各随其时而乘之。〕发鲸鱼，铿华锺。〔发，举也。铿，犹击也。华钟，谓有篆刻文，故言华也。善曰：《东都赋》曰：发鲸鱼，铿华钟。〕大丙弭节，风后陪乘。〔善曰：《淮南子》曰：若夫钳且大丙之御也，马莫使之而自走。高诱曰：二人，太一之御也。《楚辞》曰：吾令羲和弭节兮。王逸曰：弭，按节徐行也。《史记》曰：黄帝举风后以理人。郑玄曰：风后，黄帝三公也。应劭《汉官仪》曰：常伯任侍中，出即陪乘也。〕摄提运衡，徐至於射宫。〔摄提有六星。玉衡，北斗中星，主回转。并饰於车上，徐行至於射宫。射宫，谓辟雍也。善曰：《汉书》曰：摄提失方。《音义》曰：摄提斗杓所建十二月也。《春秋保乾图》曰：斗节运衡。何休《公羊传》曰：运，转也。〕礼事展，乐物具，〔展，谓舒陈器物也。物具，谓器物皆具备也。〕阕，《驺虞》奏。〔王夏，乐名也，天子初出奏也。阕，终也。善曰：《周礼》曰：出入则奏王夏。又曰：凡射，王奏驺虞之乐。〕决拾既次，雕弓斯彀。〔决，以象骨著右手巨指，所以钩弦也。拾，韝捍，著左臂也。雕弓，谓有刻画也。彀，张也。善曰：《毛诗》曰：决拾既次。郑玄曰：次，谓手指相比也。〕达馀萌於暮春，昭诚心以远喻。〔昭，明也。诚心，谓天子之心也。善曰：《礼记》曰：季春，勾者毕出，萌者尽达。《白虎通》曰：天子所以亲射何，助阳气达万物也。名之为侯者何？明诸侯不朝者，则当射之。然则射者，帝诚心远喻於下也。《文子》曰：诚心可以怀也。〕进明德而崇业，涤饕餮之贪欲。〔《射义》曰：射，所以观德也。崇，犹兴也。业，射业也。涤，荡去也。言有贪婪嗜欲者，皆涤荡去之也。善曰：《汉书》明帝诏曰：亲射泰侯，盖选士威恶，助微达阳也。《周易》曰：君子进德修业。杜预《左氏传注》曰：贪财曰饕，贪食曰餮。〕仁风衍而外流，谊方激而遐骛。〔衍，布也。方，道也。激，感也。遐，远也。骛，驰也。善曰：《典引》曰：仁风翔乎海表。《礼记》曰：射者，仁道也，又曰：古诸侯之射，所以明君臣之义也。《广雅》曰：方，正也。〕日月会於龙〈犭尨〉，恤民事之劳疚。〔〈犭尨〉，尾也。日月会於尾，谓十月时也。疚，病也。民劳病於岁事，到此月乃终也，故天子慈恤劳来之。善曰：《国语》云曰：日月会於龙〈犭尨〉，国家於是乎蒸尝也。贾逵曰：〈犭尨〉，龙尾也。月令，孟冬，日在尾。《汉书》曰：东宫，苍龙。〕因休力以息勤，致欢忻於春酒。〔谓田事毕，休民力，息勤劳也。善曰：《礼记》曰：孟冬之月，劳农以休息。春酒，谓春时作，至冬始熟也。《毛诗》曰：春酒惟淳。〕执銮刀以袒割，奉觞豆於国叟。〔言天子亲执銮刀，袒右膊而割牲，以示敬也。善曰：《东观汉记》曰：永明二年诏曰：十月元日，始尊事三老，兄事五更，朕亲袒割牲。《毛诗》曰：执其銮刀。《孝经援神契》曰：天子亲临辟雍，袒割。《礼记》曰：食三老五更於太学，天子袒而割牲，执酱而馈，执爵而酳。〕降至尊以训恭，送迎拜乎三寿。〔降，下也。至尊，天子也。三寿，三老也。言天子尊而养此三老者，以教天下之敬，故来拜迎，去拜送焉。善曰：《左传》曰：享以训恭俭。蔡邕《独断》曰：天子事三老，使者安车輭轮送迎而至家，天子独拜。《毛诗》曰：三寿作朋也。〕敬慎威仪，示民不偷。〔以朱反，协韵。敬，宜也。仪，礼也。《毛诗》曰：敬慎威仪，视民不佻。毛苌曰：佻，偷也。〕我有嘉宾，其乐愉愉。〔嘉宾，谓三老五更也。愉愉，和悦之貌也。善曰：《毛诗》曰：我有嘉宾。〕声教布濩，盈溢天区。〔布濩，犹散被也。天区，谓四方上下也。言天子教爱及之。《尚书》曰：声教讫于四海。〕

文德既昭，武节是宣。〔既，已也。昭，明也。宣，犹发也。言文武之教，无处不临。善曰：《尚书》曰：诞敷文德。《汉书》武帝诏曰：躬秉武节。〕三农之隙，曜威中原，〔隙，间也。曜威，谓治兵也。善曰：《国语》曰：三时务农，一时讲武。韦昭曰：三时，春、夏、秋。《西都赋》曰：曜威而讲武事也。〕岁惟仲冬，大阅西园。〔西园，上林苑也。善曰：《周礼》曰：仲冬，教大阅。公羊传曰：大阅者何？简车马也。《后汉书》曰：先帝左开鸿池，右作上林苑。〕虞人掌焉，先期戒事。〔先期，谓期日敕，戒群吏脩猎具也。善曰：《周礼》虞人，掌山泽之官，度知禽兽多少。戒，犹告也。〕悉率百禽，鸠诸灵囿。〔悉，尽也。率，敛也。鸠，聚也。囿，苑也。囿，谓集禽兽於灵囿之中。善曰：《毛诗》曰：悉率左右，以燕天子。毛苌曰：驱禽兽於王之左右。郑玄曰：率，循也。悉率，驱禽兽，顺其左右之宜，以安待王之射。《毛诗》曰：王在灵囿〕兽之所同，是谓告备。〔同，亦聚也。言禽兽皆已合聚，田物具备也。善曰：《毛诗》曰：兽之所同《礼》曰：告备于王。〕乃御小戎，抚轻轩。〔《毛诗》曰：小戎伐收，谓小戎之车。轻便宜田猎。郑玄曰：轻车，驱逆之车。〕中畋四牡，既佶且闲。〔中畋马，谓调良马，可用猎者。佶，健也。闲，习也。《毛诗》曰：四牡既佶，既佶且闲。〕戈矛若林，牙旗缤纷。〔若林，言多也。缤纷，风吹貌。《兵书》曰：牙旗者，将军之旌。谓古者天子出，建大牙旗，竿上以象牙饰之，故云牙旗。〕迄上林，结徒营。〔迄，至也。结，止也。徒，众也。营，域也。上林，苑名。善曰：《说文》曰：营，市居也。〕次和树表，司铎授钲。〔次，比也。和，军之正门为和也。表，门表也。司，主也。钲铎，所以为军节。善曰：《周礼》曰：大阅，虞人为表，以旌为左右和门。又曰：教振旅，辨鼓铎镯铙之用也。〕坐作进退，节以军声。〔言声中进退，取锺鼓旌之节。善曰：《周礼》曰：司马执铎，以教坐作进退疏数之节。〕三令五申，示戮斩牲。〔示，教也。言三令五申，示众人毕，有不用命者，斩之若牲也。善曰：《尹文子》曰：将战，有司读诰誓，三令五申之，既毕，然后即敌。《史记》曰：孙子约束既布，三令五申之。《周礼》曰：大阅，斩牲以徇阵。曰：不用令者斩之。〕陈师鞠旅，教达禁成。〔陈师，犹列师众也。鞠之言告也。教达，谓三令五申，禁令已行，军法成也。善曰：《毛诗》曰：陈师鞠旅。〕火列具举，武士星敷。〔具，俱也。敷，布也。言武士猎徒，如星之布也，善曰：《毛诗》曰：火列具举。毛苌曰：列，人持火也。〕鹅鹳鱼丽，箕张翼舒。〔鹅鹳、鱼丽，并阵名也。谓武士发於此而列行，如箕之张，如翼之舒也。善曰：《左氏传》曰：晋荀吴与华氏战于赭丘，郑翩愿为鹳，其御愿为鹅。《左氏传》曰：王伐郑，郑原繁为鱼丽之阵。〕轨尘掩迒，匪疾匪徐。〔掩，覆也。迒，迹也。谓车轨之尘，適自覆迹，言得迟疾之中也。善曰：《穀梁传》曰：蒐于红，车轨尘，马候蹄也。〕驭不诡遇，射不翦毛。〔《孟子》曰：为之诡遇，一朝而获十，刘熙曰：横而射之曰诡遇。毛苌《诗传》曰：面伤不献，翦毛不献。〕升献六禽。时膳四膏。〔升，进也。四膏者：《礼记》曰：牛膏香，犬膏臊，鸡膏腥，羊膏膻。善曰：《周礼》曰：庖人掌供六禽。郑司农曰：六禽雁、鹑、鹄、雉、鸠、鸽也。〕马足未极，舆徒不劳。〔极，尽也。舆，众也。劳，罢劳也。善曰：韦昭《汉书注》曰：舆，车士也。〕成礼三殴，解罘放麟。〔大鹿曰麟。解，散也。罘，罔也。《周易》曰：王用三殴，失前禽也。殴与驱同。善曰：《穀梁传》曰：四时之田用三焉。一曰乾豆，二曰宾客，三曰充君之庖。〕不穷乐以训俭，不殚物以昭仁。〔穷，极也。训，教也。殚，尽也。物，谓禽兽也。言杀禽兽不尽，即昭明人君行仁之道，谓崇俭故也。善曰：《列女传》曰：周宣王姜后曰，好奢必乐，穷乐者，乱之所兴。《左传》曰：享以训躬俭。〕慕天乙之以驰罟，因教祝以怀民。〔天乙，殷汤名也。驰，废也。善曰：《吕氏春秋》曰：汤见罔置四面，汤拔其三面，置其一面，祝曰：昔蛛蝥作罔，今之人学纾，欲高者高，欲下者下，吾取其犯命者。汉南之国闻之，曰：汤德至禽兽，三十国归之。高诱曰：纾，缓也。毛苌《诗传》曰：怀，来也。〕仪姬伯之渭阳，失熊罴而获人。〔仪，则也。姬伯，文王为西伯也。善曰：《史记》曰：太公望吕尚，东海人，以渔钓干周西伯。西伯将出猎，卜曰：所获非龙非螭，非虎非罴，所获霸王之辅。西伯猎，果遇太公渭之阳，与语，大说，文王劳之，太公曰：臣闻君子乐其志，小人乐其事，遂载与俱归。〕泽浸昆虫，威振八寓。〔浸，润也。八寓，八方区宇也。善曰：《毛诗序》曰：文王德及鸟兽昆虫焉。郑玄《礼记注》曰：昆，明也。明虫者，阳而生，阴而藏也。《苍颉篇》曰：宇，边也。《说文》曰：寓，籀文宇字。〕好乐无荒，允文允武。〔允，信也。无荒，言不好荒淫之乐。信与文王武王等其功德也。善曰：《毛诗》曰：好乐无荒，允文允武，昭假烈祖。〕薄狩于敖，既璅々焉。〔敖，郑地，之河南荥阳也。谓周王狩也。璅々，小也。言鄙陋不足说也。《诗》曰：建旐设旄，薄兽于敖。〕岐阳之蒐，又何足数。〔岐阳，岐山之阳。谓成王所狩之地，亦以小不足可数也。善曰：《左传》曰：成王有岐阳之蒐。〕

尔乃卒岁大傩，殴除群厉。〔卒，终，谓一岁之终。傩，逐疫鬼。善曰：《汉旧仪》曰：昔颛顼氏之有三子，已而为疫鬼。一居江水，为疟鬼。一居若水，为罔两蜮鬼。一居人宫室区隅，善惊人，为小鬼。於是以岁十二月，使方相氏，蒙虎皮，黄金四目，玄衣丹裳，执戈持盾，帅百隶及童子而时傩，以索室中，而殴疫鬼也。〕方相秉钺，巫觋操茢。〔善曰：《周礼》曰：方相氏，黄金四目，玄衣朱裳，执戈扬盾也。《国语》曰：在男谓之觋，在女谓之巫也。《说文》曰：操，把持也。《左传》曰：襄公乃使巫以桃茢先祓殡。杜预曰：茢乃黍穰也。〕侲子万童，丹首玄制。〔侲子，童男童女也。朱，丹也。玄制，皂衣也。善曰：《续汉书》曰：大傩，谓逐疫。选中黄门子弟，十岁以上，十二以下，百二十人，为侲子。皆赤帻皂制，以逐恶鬼于禁中。〕桃弧棘矢，所发无臬。飞砾雨散，刚瘅必毙。〔桃弧，谓弓也。棘矢，箭也。瘅，难也。言鬼之刚而难者，皆尽死也。善曰：《汉旧仪》常以正岁十二月命时傩，以桃弧苇矢且射之。赤丸五穀播洒之以除疾殃。《左氏传》曰：桃弧棘矢，以除其灾。《说文》曰：臬，射埻的也。〕煌火驰而星流，逐赤疫於四裔。〔煌，火光也。驰，竞也。赤疫，疫鬼恶者也。四裔，谓四海也。星流，谓群鬼竟走，煌煌然如火光之与星流也。善曰：《续汉书》曰：傩持火炬送疫出端门外，骀骑传炬出宫，五营骑士传火弃洛水中。星流，言疾也。《左氏传》曰：投诸四裔，以御魑魅。〕然后凌天池，绝飞梁。〔凌，升也。善曰：《庄子》曰：北溟者，天池也。如淳《汉书注》曰：直渡曰绝。《甘泉赋》曰：历倒景而绝飞梁。〕捎魑魅，斫獝狂。〔魑魅，山泽之神。獝狂，恶戾之鬼名。捎，杀也。斫，击也。善曰：诸鬼之说者各异，今随所释而载之，不改易也。〕斩蜲蛇，脑方良。〔方良，草泽之神也。脑，陷其头也。善曰：《庄子》：蜲蛇之状，其大若毂，其长若辕，紫衣而朱冠也。〕囚耕父於清泠，溺女魃於神潢，〔清泠，水名。在南阳西鄂山上。神潢，亦水名。未知所在。善曰：《山海经》曰：有神耕父处丰山，常游清泠之渊，出入有光。又曰：大荒之中，有山名不勾，有人衣青衣，名曰黄帝女魃，所居不雨。〕残夔魖与罔像，殪野仲而歼游光。〔残，犹杀也。夔，木石之怪，如龙有角，鳞甲光如日月，见则其邑大旱。《说文》曰：魖，耗鬼也。罔象，木石之怪。殪，杀也。歼，灭也。野仲、游光，恶鬼也，兄弟八人，常在人间作怪害。〕八灵为之震慑，况鬾蜮与毕方，〔鬾，小儿鬼。毕方，老父神，如鸟，两足一翼者，常衔火，在人家作怪灾也。善曰：《楚辞》曰：合五岳与八灵。王逸曰：八灵，八方之神也。《尔雅》曰：震慑，惧也。《汉旧仪》曰：魊，鬼也。魊与蜮古字通。〕度朔作梗，守以郁垒，神荼副焉，对操索苇。〔东海中度朔山，有二神，一曰神荼，二曰郁垒。领众鬼之恶害者，执以苇索，而用食虎。善曰：《风俗通》曰：黄帝书上古时有神荼、郁垒，昆弟二人，性能执鬼度朔山上，有桃树，下常简阅百鬼，鬼无道理者，神荼与郁叠持以苇索，执以饲虎。是故县官常以腊祭夕，饰桃人，垂苇索，画虎於门，以御凶也。《毛诗传》曰：梗，病也，谓为人作便病者。〕目察区陬，司执遗鬼。〔察，观也。区陬，隅隟之间也。司，主也。谓於度朔山，主执遗馀之鬼也。〕京室密清，罔有不韪。〔密，静也。清，洁也。罔，无也。韪，善也。谓无复疫疠，皆得安善也。〕

於是阴阳交和，庶物时育。〔庶，众也。《汉书》曰：阴阳和，风雨时，言疫疠既无，阴阳乃和，众物育养也。〕卜征考祥，终然允淑。〔征，巡行也。考，问也。祥，吉也。允，信也。淑，善也。善曰：《左氏传》石〈毚中"兔改大"〉曰：先王卜征五年，而岁卜其祥，祥习则行。《周易》曰：视履考祥。《毛诗》曰：终然允臧也。〕乘舆巡乎岱岳，劝稼穑於原陆。〔乘舆，天子也。岱，泰山也。种曰稼，收曰穑，谓春敕东方诸侯，课民以耕种。故尚书云：二月，东巡狩至於岱宗。柴。〕同衡律而壹轨量，齐急舒於寒燠。〔衡，称也。轨，法也。寒燠，犹苦乐。同壹齐，皆使中不参差也。善曰：《尚书》曰：同律度量衡。又曰：谋，恒寒若，豫，恒燠若。〕省幽明以黜陟，乃反旆而回复。〔省，察也。幽，闇也。黜，退也。陟，昇也。谓有功者进，无功者退也。故《尚书》曰：三载考绩，黜陟幽明也。反旆，谓回还也。〕望先帝之旧墟，慨长思而怀古。〔先帝，先神也。旧墟，长安也。慨，叹息也。古，往也。谓前汉初也。〕俟阊风而西遐，致恭祀乎高祖。〔俟，待也。阊风，秋风也。祠，谓祭祀高祖庙也。遐，逝也。善曰：《东观汉记》曰：永明二年十月，幸长安，祠高庙。《周书》曰：恭明祠，专明刑。《易说》曰：秋，阊阖风至。〕既春游以发生，启诸蛰於潜户。〔春游，谓仲春巡行岱岳，是时蛰虫皆开户，帝乃东巡，助宣气也。善曰：《尔雅》曰：春为发生。《礼记》曰：仲春之月，蛰虫咸动，启户始出。〕度秋豫以收成，观丰年之多稌。〔秋行曰豫，谓秋行礼高祖庙，此时万物始成。善曰：《晏子》曰：吾王不游，吾曷以休。吾王不豫，吾曷以助。一游一豫，为诸侯度，《尔雅》曰：秋为收成。《毛诗》曰：丰年多稌。毛苌曰：稌，稻也。〕嘉田畯之匪懈，行致赉于九扈。〔嘉，善也。畯，主田官也。九扈"农正，知田事。扈，正也。言天子行庆福，致赉於九扈，使民不淫放。善曰：《毛诗》曰：田畯至喜。又曰：夙夜匪懈。《左氏传》曰：郯子曰：九扈为九农正。杜预曰：扈有九种也，春扈颁鶞，夏扈窃玄，秋扈窃蓝，冬扈窃黄，棘扈窃丹，行扈唶唶，宵扈啧啧，桑扈窃脂，老扈鷃鷃。以九扈为九农之号，各随其宜，以教人事也。〕左瞰阳谷，右睨玄圃。〔阳谷，日出之处。玄圃，在昆仑山上。瞰，望也。睨，视也。善曰：《淮南子》曰：日出于阳谷，浴于咸池也。又曰：悬圃在昆仑阊阖之中。玄与悬古字通。〕眇天末以远期，规万世而大摹。〔莫补，叶韵。眇，视也。摹，法也。言帝之巡狩，眇然以天末为远期，规欲以为万代之大法也。善曰：《剧秦美新》曰：创亿兆，规万世。〕且归来以释劳，膺多福以安悆。〔悆，宁也。归，谓西征旋。乃释吏士之劬劳，祭祀受多福，以安宁也。善曰：《尚书》曰：永膺多福。〕总集瑞命，备致嘉祥。〔总，会也。集，聚也。祥，神也。即驺虞泽马之属也。瑞，应也，即鸾凤之属也。善曰：《墨子》曰：禹亲抱天之瑞命也。《孝经钩命决》曰：帝王起纬合宿，嘉瑞贞祥。〕圉林氏之驺虞，扰泽马与腾黄。〔圉，牢养也。林氏，山名也。驺虞，义兽也。善曰：《山海经》曰：林氏有珍兽，大若虎，五采毕具。尾长於身，其名驺吾。乘之，日行千里。刘芳《诗义》疏曰：驺虞或作吾。应劭《汉书注》曰：扰音柔。扰，驯也。《阴嬉谶》曰：圣人为政，泽出马。《山海经》曰：大封国有文马，缟身朱鬛，名日吉良，乘之，寿千岁。《瑞应图》曰：腾黄，神马，一名吉光。然吉良、腾黄，一马而异名也。〕鸣女床之鸾鸟，舞丹穴之凤皇。〔女床，山名，在华阴西六百里。《山海经》曰：女床之山有鸟焉，其状如鹤，五色文，名曰鸾鸟，见即天下安宁。又曰：丹穴之山有鸟焉，其状如鹄，五采，名曰凤皇。是鸟也，饮食自歌自舞，见则天下安宁。〕植华平於春圃，丰朱草於中唐。〔植，犹种也。华平，瑞木也。天下平，其华则平。有不平处，其华则向其方倾。中唐，堂涂也。善曰：《孝经援神契》曰：德至於地，则华平盛也。《瑞应图》曰：木名也，《宫阁记》有春王圃。《鹖冠子》曰：圣王之德，下及万灵，则朱草生。《抱扑子》曰：朱草长三尺，枝叶皆赤，茎似珊瑚也。如淳《汉书注》曰：唐，庭也。《毛诗》曰：中唐有甓。〕惠风广被，泽洎幽荒。〔惠，恩也。洎，及也。幽荒，九州外，谓四夷也。〕北燮丁令，南谐越裳。〔燮谐，皆和也。越裳，南蛮，今九真是也。丁令，国名。善曰：《汉书》曰：匈奴北服丁令也。《韩诗外传》曰：成王之时，越裳氏重九译而至，献白雉於周公。〕西包大秦，东过乐浪。〔善曰：司马彪《续汉书》曰：大秦国。名犁鞮鞬，在西海之西。《汉书》有乐浪郡。〕重舌之人九译，佥稽首而来王。〔重舌，库晓夷狄语者。九译，九度译言，始至中国者也。善曰：《国语》曰：夫戎狄坐诸门外，而使舌人体委与之。韦昭曰：舌人能达异方之志，象胥之官也。《韩诗外传》曰：成王之时，越裳氏重九译而至，献白雉於周公。晋灼《汉书注》曰：远国使来，因九译，言语乃通也。《说文》曰：译，传四夷之语者。《尚书》曰：禹拜稽首，四夷来王。〕

是以论其迁邑易京，则同规乎殷盘。〔京，京师也。规，法也。盘庚，殷王之名也。〕改奢即俭，则合美乎斯干。〔斯干，谓周宣王俭宫室之诗也。今汉光武改西京奢华，而就俭约合斯干之美。善曰：《韩诗》曰：宋襄公去奢即俭。〕登封降禅，则齐德乎黄轩。〔登，谓上泰山封土。降，谓下禅梁父也。言光武登上泰山，下禅梁父，则与黄帝轩辕，齐其功德。善曰：黄帝封泰山。〕为无为，事无事，永有民，以孔安，〔为，作也。事，业也。永，长也。孔，甚也。以无为为功，以无事为业，澹然不烦渎也。善曰：《老子》曰：为无为，事无事，我无为而民自化，我无事而民自富。〕遵节俭，尚素朴。〔遵，循也。朴，质也。言遵循节俭尚其朴素也。善曰：《汉书》曰：文帝躬节俭，《庄子》曰：同乎无欲，是谓素朴。〕思仲尼之克己，履老氏之常足。〔孔子曰：克己复礼。马融曰：克己，约身。善曰：《老子》曰：知足常足也。〕将使心不乱其所在，目不见其可欲。〔善曰：《老子》曰：不见可欲，使心不乱。河上公曰：放郑声，远美人，使心不乱，不邪淫也。〕贱犀象，简珠玉。〔简，犹略也。善曰：《长杨赋》曰：贱玳瑁而疏珠玑。〕藏金於山，扺璧於谷。〔藏扺，皆谓不取之，谓俭故也。善曰：《庄子》曰：藏金於山，藏珠於渊。《说文》曰：扺，侧击也。〕翡翠不裂，玳瑁不蔟。〔翡翠，鸟名也。玳瑁，珍名。不裂，不折其羽。以为玩饰也。不蔟，不义蔟之为器也。〕所贵惟贤，所宝惟穀。〔善曰：《尚书》曰：所宝惟贤，则迩人安。范子计然曰：五穀者，万人之命，国重宝。〕民去末而反本，咸怀忠而抱悫。〔诈伪为末，忠信为本。善曰：《淮南子》云：守道顺理者，不免於饥寒之患，而欲人之去末反本，是犹发其原而壅其流也。《说文》曰：悫，谨也。〕于斯之时，海内同悦，曰：吁，汉帝之德，侯其袆而！〔言於此之时，皆同欢乐也。于，於也。悦，乐也。吁，惊也。袆，美也。〕盖蓂荚为难莳也，故旷世而不觌，〔觌，见也。蓂荚，瑞应之草。王者贤圣，太平和气之所生，生於阶下，始一日生一荚，至月半生十五荚，十六日落一荚，至晦日而尽，小月则一荚厌不落，王者以证知月之小大。尧时夹阶生之，谓不世见。故云难莳也。善曰：《田俅子》曰：尧为天子，蓂荚生於庭，为帝成历，范晔《后汉书》，班固议曰：汉兴以来，旷世历年。〕惟我后能殖之，以至和平，方将数诸朝阶。〔后，帝也。惟我帝有至和之德，故必能殖之，方当生於朝陛，得以数知月之大小也。谓上文蓂荚。善曰：郑玄《毛诗笺》曰：方，直也。〕然则道胡不怀，化胡不柔。〔胡，何也。怀，来也。柔，安也。皆安之也。〕声与风翔，泽从云游。〔翔游，皆行也。风者天之号令，云雨者天之膏润。故声教与风皆翔，恩泽与云俱行也。〕万物我赖，亦又何求？〔我赖，赖我也。言万物皆赖帝之恩惠以得所，无复他求也。〕德寓天覆，辉烈火烛。〔寓，犹盖也。帝之德盖，如天之覆，日月之光煇，照於远近也。善曰：《国语》，勃鞮曰：君之德宇何不宽裕也。寓与宇同。《礼记》孔子曰：天无私覆。〕狭三王之趢趗，轶五帝之长驱。〔狭，谓陋也。趢趗，局小貌也。轶，过也。驱，驰也。言以三王礼法为局小狭陋，过五帝而远驰，则继三皇之迹也。善曰：《战国策》曰：乐毅长驱至齐。〕踵二皇之遐武，谁谓驾迟而不能属？〔踵，继也。二皇，伏羲、神农也。遐，远也。武，迹也。属，逮也。谁敢谓今所驾者迟而不能逮？言必能逮也。〕东京之懿未罄，值余有犬马之疾，不能究其精详。〔懿，美也。罄，尽也。先生言东京之美未尽，遇我有疾，故不能究其美事也。善曰：《孔丛子》谓魏王曰：臣有犬马之疾，不任国事，毛苌《诗传》曰：详，审也。〕故粗为宾言其梗概如此。〔粗，犹略也。宾，西京也。梗概，不纤密。言粗举大纲如此之言也。〕

若乃流遁忘反，放心不觉，乐而无节，后离其戚。〔言若流情放心，不自反寤，恣意所为，淫乐无礼以无节，终后卒当罹其忧祸，即秦皇，王莽是也。善曰：《淮南子》曰：凡乱之所由生，皆在流遁。《广雅》曰：遁，去也。《孟子》曰：人有放心不知求，学问之道也。〕一言几於丧国，我未之学也。〔几，近也。先生责公子云：取乐今日，皇恤我后。言今非之也。善曰：《论语》曰：一言可以丧邦乎。〕且夫挈鉼之智，守不假器。〔言挈瓶之小智耳，尚不妄以假人也。善曰：《左氏传》曰：人有言曰：虽有挈瓶之智，守不假器，礼也。〕况纂帝业而轻天位。〔纂，继也。今如公子言，皆淫心放意之事，此乃轻居天王之尊位，而禅於董贤。善曰：《长杨赋》曰：恢帝业。《尚书》曰：天位艰哉！〕瞻仰二祖，厥庸孔肆。〔庸，功也。孔，甚也。肆，勤也。言瞻望高祖功庸，甚勤苦而得之也。〕常翘翘以危惧，若乘奔而无辔。〔言居天子之位，常若奔马而无辔，履冰而负重也。善曰：《毛诗》曰：予室翘翘。毛苌曰：翘翘，危也。邓析曰：明君之御民，苦乘奔而无辔。〕白龙鱼服，见困豫且。〔《说苑》曰：吴王欲从民饮。伍子胥曰：昔白龙下清泠之渊，化为鱼，豫且射中目，白龙不化，豫且不射。君今弃万乘之位。而从於臣，恐有豫且之患。此言先生责公子阴戒期门，微行要屈。〕虽万乘之无惧，犹怵惕於一夫。〔万乘，天子也，即秦始皇也，高祖也。昔秦始皇东游，为张良所击，中其副车。汉高祖於柏人亭，殆为贯高所中。善曰：《尚书》曰：怵惕惟厉。孔安国曰：怵惕，悚惧也。方言曰：戒备也。《过秦论》曰：一夫作难，惕惊也。〕终日不离其辎重，独微行其焉如？〔辎重，车也。焉，言安也。如，往也。公子说微行要屈，故先生问之，言欲何往也。善曰：《老子》曰：终日行，不离辎重，张揖曰：辎重，有衣车也。《汉书》曰：武帝微行始出也。〕夫君人者，黈纊塞耳，车中不内顾。〔黈纊，言以黄绵大如丸，悬冠两边。当耳，不欲妄闻不急之言也。内顾，谓不外视臣下之私也。善曰：《大戴礼》孔子曰：黈纊塞耳，所以塞聪也。《鲁论》语曰：车中不内顾。崔骃车左铭曰：正位授绥车中不顾，尘不出轨，鸾以节步。〕珮以制容，銮以节涂。〔珮为行容，銮为车节。善曰：《礼记》曰：君子在车，则闻銮和之声，行则鸣珮玉也。〕行不变玉，驾不乱步。〔行合容，则玉声应。马步齐，则銮和响，并谓君之礼法。〕却走马以粪车，何惜騕褭与飞兔。〔却，退也。《老子》曰：天下无道，戎马生於郊。天下有道，却走马以粪。河上公曰：粪者，粪田也。兵甲不用，却走马以务农田，然今言粪车者，言马不用而车不败，故曰粪车也。何惜，言不爱之也。善曰：《吕氏春秋》曰：飞兔騕褭，古之骏马。〕方其用财取物，常畏生类之殄也。〔方，将也。生类，谓天下万物之类也。殄，尽也。〕赋政任役，常畏人力之尽也。〔谓役使人，常畏人力尽也。〕取之以道，用之以时。〔《论语》曰：敬事而信，节用而爱人，使民以时此之谓也。善曰：毛苌《诗传》曰：太平而微物众多，取之有时，用之有道。〕山无槎枿畋不{鹿夭}麇胎。〔斜斫曰槎。斩而复生曰枿。不{鹿夭}胎者，言不如公子所道，擭胎拾卵，校获麑{鹿夭}也。《汉书》曰：昔先王山不槎蘗，畋不杀胎。〕草木蕃庑，鸟兽阜滋。〔蕃，滋也。庑，盛也。阜，大也。滋，益也。善曰：《尚书》曰：庶草蕃庑。班固《汉书序》曰：蕃阜庶物。〕民忘其劳，乐输其财。〔民谓百姓也。言民不以力役为劳苦，不以财赋为损费，故文王有子来之人。武帝时，卜式入钱以助官也。善曰：《周易》曰：悦以使人，人忘其劳也。〕百姓同於饶衍，上下共其雍熙。〔言富饶是同，上下咸悦，故能雍和而广也。《论语》曰：百姓足，君孰与不足？善曰：《尚书》曰：黎民於变时雍。又曰：庶绩咸熙。〕洪恩素蓄，民心固结。〔洪，大也。蓄积也。固，牢固也。谓高祖已下，积恩施惠，人心固结，故王莽之时，皆讴吟而思汉也。善曰：《四子讲德论》曰：洪恩所润，不可究陈。《国语》甯庄子曰：民无结，不可以固。孙子曰：吾将固其结也。〕执谊顾主，夫怀贞节。〔夫，犹人人也。言执礼义之心，顾思汉德，人怀贞正之志分也。《楚辞》曰：原生受命于贞节。〕忿奸慝之干命，怨皇统之见替。〔慝，恶也，统，嗣也。替，废也。谓忿王莽之逆命，怨汉统之替废也。〕玄谋设而阴行，合二九而成谲。〔玄，神也。谲，变也，谓王莽之谋阴行十八年，而成变计也。〕登圣皇於天阶，章汉祚之有秩。〔圣皇，光武也。章，明也。秩，常也。言明汉家之常秩也。善曰：《甘泉赋》曰：圣皇穆穆。《东都赋》曰：汉祚中缺。〕若此，故王业可乐焉。〔若，如此也。言如此即王业之可乐也。善曰：《毛诗》曰：致王业之艰难。〕

今公子苟好剿民以媮乐，忘民怨之为仇也。〔剿，尽也。媮，犹侥幸也。仇，雠也。今公子所言，苟好尽人以侥倖须臾之乐，不知人好共怨己，当成大雠也。善曰：《左氏传》晋桓子曰：无及於郑而剿民。杜预曰：剿，劳也。《左氏传》师服曰：怨耦曰仇。〕好殚物以穷宠，忽下叛而生忧也。〔殚，尽也。宠，骄也。忽，忘也。生忧，谓生己之忧患也。言好尽人之财。以宠极骄逸之乐，忘人叛己之为大患也。《汉书》谷永曰：财竭则下叛，下叛则上亡。〕夫水所以载舟，亦所以覆舟。〔覆，败也。善曰：孙卿子曰：君者舟也，人者水也，所以载舟所以覆舟。〕坚冰作於履霜，寻木起於蘖栽。〔言事皆从微至著，不可不慎之於初。所以寻木起於牙蘖，洪波出於涓泉。善曰：《周易》曰：履霜，坚冰至。《说文》曰：寻，八尺也。《山海经》曰：寻木长千里。枚接上书曰：十围之木，始生而蘖。孔安国《尚书传》曰：用生枿栽。韦昭曰：株生日蘖。郑玄《礼记注》曰：栽，植也。蘖与枿古字同。〕昧旦丕显，后世犹怠。〔昧，早也。丕，大也。显，明也。怠，懈也。谓起行大明之道，后世子孙，犹尚懈怠。善曰：《左氏传》谗鼎之铭曰：昧旦丕显，后世犹怠。〕况初制於甚泰，服者焉能改裁？〔譬如为人裁衣，始制之洪大，服者得而衣之，何能更小之乎？善曰：贾逵《国语注》曰：裁，制也。〕故相如壮上林之观，杨雄骋羽猎之辞，虽系以隤墙填巉堑"，乱以"收置解罘"〔系，继也。乱，理也。司马相如《上林赋》其卒曰：乃命有司，隤墙填堑，使山泽之人得至焉。杨雄《羽猎赋》其末曰：放雉兔，收置罘也。〕卒无补於风规，祇以昭其愆尤。〔规，犹谏也。祇，適也。愆，短也。尤，过也。言不能补其愆过。〕臣济奓以陵君，〔济，谓度也。度於奢侈，谓僣也。陵逾君法，若季氏八佾舞於庭。《左氏传》苌弘曰：毛得以济侈於王都。〕忘经国之长基。〔言尊卑所以为国，今反陵之，故非所以经国。〕故函谷击柝於东，西朝颠覆而莫持。〔柝，守夜所击木也。颠，陨也。持，扶也。谓王莽之兵犹击柝守函谷关，而三辅兵已自入长安宫，朝廷颠陨，无复扶持也。东，谓函谷，在京之东。西朝，京师也。善曰：《周易》曰：重门击柝。〕凡人心是所学，体安所习。〔所习，为心所好爱者即学。善曰：《尚书》曰：夫常人安於俗学，溺於所闻。〕鲍肆不知其，玩其所以先入。〔玩，习也。先入，言久处其俗也。善曰：《家语》孔子曰：入善人之室，如入芝兰之室，久而不知其香。入不善之室，如入鲍鱼之肆，久而不知其臭。皆犹体所习，故今言公子以长安为好，亦然也。〕《咸池》不齐度於《蛙咬》，而众听或疑。〔齐，同也。咸池，尧乐也。蛙咬，淫声也。言咸池之音，本不与蛙咬同，而众听者乃有疑惑。善曰：《乐动声仪》曰：黄帝乐曰咸池。《宾戏》曰：淫蛙不可听者，非宠宴之乐也。李奇曰：淫蛙不正也。傅毅《琴赋》曰：绝激蛙之淫。《法言》曰：哇则郑。李轨曰：蛙，邪也。《舞赋》曰：吐哇咬则发皓齿。然蛙与蛙同。咬亦不正之声也。或作蛟，非也。〕能不惑者，其唯子野乎？〔子野，师旷字，晓音曲者，以喻安处先生也。言西京奢泰肆情，不依礼度，东京俭约，依礼行事，众人观之，谓是其一，唯安处先生得知其指也。善曰：《左氏传》叔向曰：子野之言，君子哉。〕

客既醉於大道，饱於文义，〔客斥公子，谓闻东京文义之道，若醉饱焉，〕劝德畏戒，喜惧交争。〔劝德，谓公子见先生说东京礼法，自劝勉行其道德，又畏惧先生之戒也。〕罔然若酲，朝罢夕倦，夺气褫魄之为者，〔罔然，犹惘惘然也。酲，病酒也。朝罢夕倦，晓夜不卧，惘然如神夺其精气，又若魂魄亡离其身，今公子亦如之也。善曰：《说文》曰：褫，夺也。〕忘其所以为谈，失其所以为夸。〔公子本以奢侈为美谈，今见先生述东京之德，所以忘美失夸也。〕良久乃言曰：鄙哉，予乎！习非而遂迷也。〔良久，顷乃复能言也。自鄙其迷惑所学者非正也。善曰：《论语》曰：荷蕢曰：鄙哉硜々乎。《广雅》曰：鄙，固陋不惠。杨子《法言》曰：习非之胜是，况习是之胜非乎？〕幸见指南於吾子。〔言己之惑，不知南北，今先生指以示我，我则足以三隅反也。善曰：桓谭上便宜曰：管仲，桓公之指南。〕若仆所闻，华而不实。〔若，如也。公子言如仆所闻西京之事，盖是虚华而无实录。善曰：《左氏传》甯羸曰：晋阳处父华而不实，怨之所聚。〕先生之言，信而有徵。〔先生，安处先生也。徵，验也。言先生之言，信有徵验也。善曰：《左氏传》叔向曰：君子之言，信而有徵。〕鄙夫寡识，而今而后，乃知大汉之德馨，咸在於此。〔公子重自鄙曰：如今日后日，乃知大汉之德，在於此耳。善曰：《论语》曰：鄙夫不可以事君。《尚书》曰：明德惟馨。〕昔常恨《三坟》、《五典》既泯，〔三坟，三皇之书也。五典，五帝之书也。泯，灭也。善曰：《左氏传》楚子曰：左史倚相能读三坟五典八索九丘也。〕仰不睹炎帝帝魁之美。〔睹，见也。炎帝，神农后也。帝魁，神农名。并古之君号也。善曰：《管子》曰：管仲对桓公曰：神农封泰山，炎帝封泰山。《孝经钩命诀》曰：佳已感龙生帝魁。郑玄曰：佳已，帝魁之母也。魁，神名。宋衷《春秋传》曰：帝魁黄帝子孙也。〕得闻先生之馀论，则大庭氏何以尚兹。〔先生，安处先生也。大庭，古国名也。尚，高也。善曰：《子虚赋》曰：愿闻先生之馀论。《庄子》曰：昔容成氏、大庭氏结绳而用之，若此时则，至治也。兹，此也。〕走虽不敏，庶斯达矣。〔走，公子自称走使之人，如今言仆矣。不敏，犹不达也。公子言我虽不敏於大道，庶几先生之说遂达矣。善曰：司马迁书曰：太史公，牛马走。《孝经》曾子曰：参不敏。〕

《文选》　唐·李善注



