---
---
---
title: 卷十五 赋辛
---

◎志中

【思玄赋】

※张平子〔平子名衡，南阳西鄂人也。汉和帝时为侍中。顺、和二帝之时，国政稍微，专恣内竖，平子欲言政事，又为奄竖说所谗蔽，意不得志。欲游六合之外，势既不能，义又不可。但思其玄远之道而赋之，以申其志耳。系曰：回志朅来从玄谋，获我所求夫何思？玄而已。老子曰：玄之又玄，众妙之门。〕

旧注〔善曰：未详注者姓名。挚虞流别题云衡注。详其义训，甚多疏略，而注又称愚以为，疑非衡明矣。但行来既久，故不去。〕

仰先哲之玄训兮，虽弥高而弗违。〔训，教也。弥，终也。违，避也。善曰：《论语》颜回曰：仰之弥高。〕匪仁里其焉宅兮，匪义迹其焉追。〔里宅，皆居也。焉，犹安也。善曰：《论语》曰：里仁为美。〕潜服膺以永靓兮，绵日月而不衰。〔绵，连也。善曰：《礼记》曰：服膺拳拳。《方言》曰：靖，思也。靖与靓同。《字林》曰：靖，审也。〕伊中情之信脩兮，慕古人之贞节。〔脩，善也。贞，诚也。善曰：《楚词》曰：苟中情其好脩。又曰：原生受命于贞节。〕竦余身而顺止兮，遵绳墨而不跌。〔竦，立也。止，礼也。善曰：《楚词》曰：遵绳墨而不颇。《广雅》：跌，差也。〕志搏搏以应悬兮，诚心固其如结。〔抟抟，垂貌。善曰：《战国策》楚王曰：寡人心摇摇然如悬旌。《毛诗》曰：劳心团团，忧劳也。又曰：心之忧矣，如或结之。〕旌性行以制珮兮，佩夜光与琼枝。〔旌，明也。制，裁也。善曰：《白虎通》曰：所以必有珮者，表德见所能也。《楚辞》曰：折琼枝以继珮。〕纗幽兰之秋华兮，又缀之以江离。〔纗，系也。幽，深也。善曰：《楚辞》曰：结深兰之亭。又曰：扈江离与薜芷兮，纫秋兰以为珮。《说文》曰：系帏曰纗，帏一名缡。《尔雅》曰：妇人之帏谓之缡，今之香囊。在男曰帏，在女曰缡。然则纗者，即系囊之绳也。《说文》曰：纗，网中绳。纗音携。〕美襞积以酷烈兮，允尘邈而难亏。〔襞积，衣缝也。允，信也。尘，久也。邈，远也。亏，歇也。善曰：《子虚赋》曰：襞积褰绉。《上林赋》曰：酷烈淑郁。《楚辞》曰：芳菲菲兮难亏。〕既姱丽而鲜双兮，非是时之攸珍。〔姱，大也。丽，好也。鲜，寡也。攸，所也。〕奋余荣而莫见兮，播余香而莫闻。〔奋，动也。播，散也。〕幽独守此仄陋兮，敢怠遑而舍勤。〔怠，懈也。遑，暇也。勤，劳也。善曰：《楚辞》曰：幽独处乎山中。尚书，帝曰：明明扬仄陋。《毛诗》曰：不敢怠遑。《左氏传》曰：人生在勤。〕幸二八之遌虞兮，嘉傅说之生殷。〔二八，八恺八元也。遌，遇也。傅姓，说名也，武丁相也。善曰：《左氏传》季孙行父曰：昔高辛氏有才子八人，伯奋、仲堪、叔献、季仲、伯虎、仲熊、叔豹、季狸。言此八人，忠肃恭懿，宣慈惠和，天下之民，谓之八元。元，善也，长也。八恺者，高阳氏有才子八人：仓舒、聩恺、隤隑、梼戭大临厖降、庭坚、仲容、叔达。言此八人，齐圣广渊，明允笃诚，天下之民谓之八恺。《尚书》曰：高宗梦得说，使百工营求诸野，得诸傅岩。〕尚前良之遗风兮，恫后辰而无及。〔尚，庶几也。良，善也。恫，痛也。言我后时，将无及也。善曰：《楚辞》曰：窃慕诗人之遗风。〕何孤行之豭豭兮，孑不群而介立。〔豭豭，独也。介，特也。善曰：《毛诗》曰：独行豭豭。《楚辞》曰：既惸独而不群。〕感鸾鹥之特栖兮，悲淑人之希合。〔鸾鹥，皆鸟名。淑，善也。善曰：鸾鹥，喻君子也。《毛诗》曰：淑人君子，其仪不忒。《山海经》曰：蛇山有鸟，五色，飞蔽日，名鹥鸟。《广雅》曰：鹥，凤属也。〕

彼无合而何伤兮，患众伪之冒真。〔无合，犹不遇也。冒，覆也。〕旦获讟于群弟兮，启金縢而后信。〔善曰：《尚书》曰：武王既丧，官叔乃流言於国曰：公将弗利於孺子。秋，大熟，未获，天大雷电以风，王启金縢之书，乃得周公代武王之说。王执书以泣曰：其勿穆卜，乃信周公。〕览蒸民之多僻兮，畏立辟以危身。〔览，观也。蒸，众也。僻，邪也。辟，法也。《毛诗》曰：民之多僻，无自立辟。善曰：毛苌传曰：辟，法也。民之行多为邪辟，此言无遣为法也。《尚书》曰：蒸民乃粒。《楚辞》曰：宁正言不讳以危身。〕增烦毒以迷惑兮，羌孰可为言己。〔善曰：《楚辞》曰：独便悁而烦毒，焉发愤而舒情。又曰：中瞀乱兮迷惑。〕私湛忧而深怀兮，思缤纷而不理。〔湛，深也。怀，思也。缤纷，乱貌。善曰：宋玉《笛赋》曰：武毅发，沈忧结。〕愿竭力以守谊兮，虽贫穷而不改。〔竭，尽也。〕执彫虎而试象兮，阽焦原而跟趾。〔彫虎象，兽名也。《尸子》中黄伯曰：余左执太行之犹，而右搏彫虎，唯象之未与，吾心试焉。有力者则又原为牛，欲与象斗以自试。今二三子以为义矣，将恶乎试之？夫贫穷，太行之犹也。疏贱，义之彫虎也。而吾曰遇之，亦足以试矣。阽，临也。焦，石名也。跟，踵也。《尸子》又曰：莒国有石焦原者，广五十步，临百仞之谿，莒国莫敢近也。有以勇见莒子者，独却行齐踵焉，所以称於世。夫义之为焦原也亦高矣，贤者之於义，必且齐踵，此所以服一时也。善曰：彫虎以喻贫，试象以喻竭力，焦原以喻义。言己以执彫虎之贫穷，愿竭试象之力，而守焦原之义。上句为此张本。《汉书》曰：贾谊曰：安天下阽危若是，而上不惊者。臣瓒曰：安临危曰阽。〕庶斯奉以周旋兮，恶既死而后已。〔善曰：《左氏传》，太史克曰：奉以周旋，不敢失坠。《论语》子曰：死而后已，不亦远乎？〕俗迁渝而事化兮，泯规矩之员方。〔迁，移也。渝，变也。泯，灭也。规，圆也。矩，方也。善曰：《楚辞》曰：因时俗之工巧兮，灭规矩而改错。〕宝萧艾於重笥兮，谓蕙茝之不香。〔萧艾，草名也。蕙茝，香草也。《礼记》曰：箪笥，问人者，并盛食器。员曰箪，方白笥。案，盛衣亦曰笥。后汉作珍，盖珤字相似误耳。〕斥西施而弗御兮，絷騕褭以服箱。〔斥，却也。西施，越之美女也。御，幸也。絷，羁也。服，服辕也。箱，大车也。善曰：《楚辞》曰：西施斥於北宫兮。《汉书·音义》应劭曰：騕褭，古之骏马也。赤喙玄身，日行五千里。《毛诗》曰：睆彼牵牛，不可以服箱。今赋作絷字。〕行颇僻而获志兮，循法度而离殃。〔颇，倾也。离，遭也。殃，咎也。萧该音本作陂。。《礼记》曰：商乱曰陂。郑玄曰：陂，倾也。《周易》曰：无平不陂。《广雅》曰：陂，邪也。〕惟天地之无穷兮，何遭遇之无常。〔郑玄曰：惟思也。善曰：《楚辞》曰：惟天地之无穷，哀人生之长勤。〕

不抑操而苟容兮，譬临河而无航。〔航，舡也。善曰：贾逵曰：抑，止也。《孙卿子》曰：偷合苟容以持禄。《周书·阴符》曰：四辅不存，若济河无舟矣。《楚辞》曰：昔余梦登天兮，魂中道而无航。〕欲巧笑以干媚兮，非余心之所尝。〔干，求也。尝，行也。善曰：《楚辞》曰：处浊世而显荣，非余心之所乐。〕袭温恭之黻衣兮，被礼义之绣裳。〔袭，衣也。黻，黼也。五色备曰绣。善曰：《毛诗》曰：君子至止，黻衣绣裳。〕辫贞亮以为鞶兮，杂伎艺以为珩。〔辫，交织也。鞶，所以带珮也。手伎曰伎，体才曰艺。珩，珮也。善曰：《说文》曰：辫，交也。又曰鞶，覆衣大巾也。从巾般声。或以为首饰。《字林》曰：鞶，带也。《礼记》曰：男鞶革。郑玄曰：鞶，巾囊，盛帨巾者。《说文》曰：珩，所行也，从玉行声。《字林》曰：珩珮玉，所以节行。《大戴礼》曰：下车以珮玉为度，上有双衡下有双璜。珩与衡音义同。〕昭彩藻与琱琭兮，璜声远而弥长。〔采，文采也。藻，华藻也。《字林》曰：半璧曰璜。善曰：董巴《舆服志》曰：古者君佩玉，尊卑有序。及秦以采组连结於繸，谓之绶。汉承秦制，用而弗改。〕淹栖迟以恣欲兮，耀灵忽其西藏。〔耀灵，日也。善曰：《毛诗》曰：衡门之下，可以栖迟。《楚辞》曰：耀灵晔而西征。《广雅》曰：朱明、曜灵。东君，日也。〕恃己知而华予兮，鶗鴂鸣而不芳。〔鶗鴂，鸟名也，以秋分鸣。善曰：《楚辞》曰：岁既晏兮孰华予。又曰：恐鶗窸之先鸣，使夫百草为之不芳。《临海异物志》曰：鶗鴂，一名杜鹃，至三月鸣，昼夜不止，夏末乃止。服虔曰：鶗鴂，一名鵙伯劳，顺阴阳气而生，贼害之鸟也。王逸以为春鸟缪也。〕冀一年之三秀兮，遒白露之为霜。〔《说文》曰：遒，迫也。善曰：《楚辞》曰：采三秀於山间。王逸曰：三秀，谓芝草也。《毛诗》曰：蒹葭苍苍，白露为霜。《尔雅》曰：苬，芝。郭璞曰：芝一岁三华，瑞草。〕时亹亹而代序兮，畴可与乎比伉。咨姤嫮之难并兮，想依韩以流亡。〔亹亹，进貌。畴，谁也。伉，俪也。咨，嗟也。嫮，好也。韩众获道轻举，故思依之以流亡也。善曰：《楚辞》曰：时亹亹而过中。又曰：恐天时之代序。又曰：羡韩众之流得一。又曰：宁溘死以流亡。姤，恶也。〕恐渐冉而无成兮，留则蔽而不彰。〔渐，进也。善曰：《楚辞》曰：渐冉而不自知兮。又曰：蹇淹留而无成。〕

心犹豫而狐疑兮，即岐址而胪情。〔即，就也。岐，山名也。胪，陈也。善曰：《楚辞》曰：欲从灵氛之吉占兮，心犹豫而狐疑。《孟子》曰：昔文王之治岐也，仕者世禄。〕文君为我端蓍兮，利飞遁以保名。〔文君，文王也。遁，卦名也。上九曰飞遁，无不利。谓去而迁也。《九师道训》曰：遁而能飞，吉孰大焉。此筮得遁之咸，其遁卦艮下乾上。上九爻辞云：肥遁最在卦上，居无位之地，不为物所累。矰缴所不及，遁之最美，故名肥遁。处阴长之时，而独如此，故曰利飞遁而保名。《史记》曰：蓍，百茎一根。刘向曰：蓍百年，而一本生百茎。〕历众山以周流兮，翼迅风以扬声。〔从初至三为艮，艮为山，故曰历众山。从二至四为巽，巽为风，故曰翼迅风。善曰：谓遁卦也。《楚辞》曰：历众山而日远。又曰：聊浮游於山陿。又曰：步周流於江畔。《幽通赋》曰：雄朔野以扬声。遁下体是艮，说卦云：为山，假言众尔下互体得巽，巽为风，故曰扬声。〕二女感於崇岳兮，或冰折而不营。〔崇，高也。岳，五岳也。遁上九变为咸。咸，感也。巽长女，兑少女，故曰二女。从三至五为乾。乾为冰，故曰冰折而不营。遁上九变为兑。说卦云：巽为长女，兑为少女也，俱在艮上。艮即是山，故云感二女於崇岳。岳即山也。说卦曰：乾为冰而变为兑，故曰冰折物也。毁折不可经营，故曰不营。〕天盖高而为泽兮，谁云路之不平？〔互体四至乾变为兑，兑为泽，天为泽，言天高尚为泽，虽复险戏，世路可知，谁言其路不通者乎？欲其行也。善曰：《周易》曰：乾为天，兑为泽。〕勔自强而不息兮，蹈玉阶之峣峥。〔勔，勉也。乾为玉，故曰蹈玉阶。玉阶，天子阶也。言我虽欲去，犹恋玉阶不思去，言尚欲进忠贤。善曰：《周易》曰：天行健，君子以自强不息。《方言》曰：峣峥，高貌也。〕惧筮氏之长短兮，钻东龟以观祯。〔长短，谓卜筮也。《左氏传》曰：筮短龟长。《周礼》曰：东龟长。又曰：东曰龟，甲属。善曰：《尔雅》曰：龟，左睨不烦。郭璞曰：行显左睨也。今江东所谓左食，以甲卜审。郑玄《周礼注》曰：东龟青。《说文》曰：祯，祥也。〕遇九皋之介鸟兮，怨素意之不逞。〔介，大也。逞，快也。善曰：言卜而遇大鸟之卦也。素意不逞，谓繇辞也。《毛诗》曰：鹤鸣于九皋。《字林》：逞，尽也。〕游尘外而瞥天兮，据冥翳而哀鸣。〔瞥，裁见也。善曰：《庄子》曰：彷徨尘垢之外。《说文》曰：远也。〕雕鹗竞於贪婪兮，我脩絜以益荣。〔竞，逐也。善曰：雕鹗，恶鸟，喻小人也。《楚辞》曰：皆竞进以贪婪兮。〕子有故於玄鸟兮，归母氏而后宁。〔善曰：此假卜者之辞也。玄鸟，谓鹤也。母氏，喻道也。言子有故於玄鸟，唯归於道而后获宁也。古文《周书》曰：周穆王姜后昼寝而孕。越姬嬖，窃而育之。毙以玄鸟二七，涂以彘血，寘诸姜后，遽以告王，王恐，发书而占之，曰：蜉蝣之羽，飞集于户，鸿之戾止，弟弗克理，皇灵降诛，尚复其所。问左史氏，史豹曰：虫飞集户，是日失所，惟彼小人，弗克以育君子。史良曰：是谓阙亲，将留其身，归于母氏，而后获宁。珊而藏之，厥休将振。王与令尹册而藏之於椟。居三月，越姬死，七日而复，言其情曰：先君怒予甚，曰：尔夷隶也。胡窃君之子，不归母氏，将置而大戮，及王子於治。《老子》曰：天下有始，以为天下母，既得其母，又知其子。《河上公》曰：道为天下物母也。《韩子·解老》曰：母者道也。〕

占既吉而无悔兮，简元辰而俶装。〔俶，始也。装，束也。《周易》曰：同人于郊，无悔。〕旦余沐於清源兮，晞余发於朝阳。〔晞，乾也。山东曰朝阳。善曰：《楚辞》曰：朝濯发於阳谷，夕晞余身乎九阳。〕漱飞泉之沥液兮，咀石菌之流英。〔善曰：《楚辞》曰：吸飞泉之微液兮，怀琬琰之华英。沥，流也。菌，芝也。《说文》曰：漱，荡口也。从水敕声。《字林》曰：液，汁也。石菌，石芝也。《苍颉篇》曰：咀，噍也。〕翾鸟举而鱼跃兮，将往走乎八荒。〔《广雅》曰：翾，飞也。《淮南子》曰：四海之外有八泽，八泽之外曰八埏，八埏之外曰八荒。善曰：走音奏。〕过少皞之穷野兮，问三丘于句芒。〔少皞金天氏，居穷桑，在鲁北。三丘，谓蓬莱、方丈、瀛洲。句芒，木正也。《左氏传》曰：少皞氏有四子：曰重、曰该、曰修、曰熙。实能金木及水，使重为句芒，木正；该为蓐收，金正；修及熙为玄冥，二子相代为水正也。世不失职，遂济穷桑。此其三祀也。杜预曰：穷桑，少皞氏之号也。四子能治其官，使不失职，济成少皞之功，死皆为民所祀也。《史记》云：蓬莱、方丈、瀛洲，此三神山。传在海中，去人不远；到，三山反在水下。〕何道真之淳粹兮，去秽累而飘轻。〔不浇曰淳，不杂曰粹，秽德之累也。善曰：《幽通赋》曰：矧耽躬於道真。《楚辞》曰：昔三后之淳粹。又曰：除秽累而反真。〕登蓬莱而容与兮，鼇虽抃而不倾。〔抃，手搏也。善曰：《列仙传》曰：巨鼇负蓬莱山而抃於沧海之中。〕留瀛洲而采芝兮，聊且以乎长生。〔瀛洲，海中山也。善曰：《玄中记》曰：东南之大者巨鼇焉，以背负蓬莱山，周回千里。《列子》曰：勃海之东有大壑，其山一曰岱舆，二曰员峤，三曰方壶，四曰瀛洲，五曰蓬莱。山高下周围三万里，其头平地九千里，五山之根，无所连着，常随潮流上下。帝命封禺，使巨龟十五，举头而载之。迭为三番，六万岁一交。龙伯国人一钓而连六龟，於是岱舆员峤，沉於大海。《楚辞》曰：饮沆瀣。〕凭归云而遐逝兮，夕余宿乎扶桑。〔依也。遐，远也。逝，往也。善曰：傅毅《七激》曰：仰归云，朔游风。《淮南子》曰：日出阳谷，拂於扶桑。《海外东经》曰：黑齿国北阳谷上有扶桑。《十洲记》曰：扶桑叶似桑树。又如椹树，长丈，大二千围，两两同根生，更相依倚，是以名之扶桑。〕饮青岑之玉醴兮，餐沆瀣以为粻。〔青岑，山名。上高者曰岑。沆瀣，夕霞也。粻，粮也。《广雅》曰：沆瀣，常气也。善曰：杨雄《太玄经》曰：茹芝英以御饥兮，饮玉醴以解渴。《楚辞》曰：餐六气而饮沆瀣兮，漱正阳而食朝霞。《陵阳子经》曰：夏餐沆瀣，北方夜半气。〕发昔梦於木禾兮，穀昆仑之高岗。〔昔日梦至木禾，今亲往，是发昔日之梦也。穀，生也。善曰：《淮南子》曰：昆仑之上，有木禾焉，其穗长五寻。《山海经》曰：帝之下都，昆仑之墟，高万仞，上有木禾，长五寻，大五围。郭璞曰：木禾，穀类也。《说文》曰：嘉穀也，二月生，八月熟，得中和，故曰禾。木王而生，木衰而死，故曰木禾。〕朝吾行於汤谷兮，从伯禹乎稽山。〔汤谷，日所出。〕嘉群神之执玉兮，疾防风之食言。〔食，伪也。善曰：《国语》曰：吴伐越，隳会稽，获骨节专车。吴之使来问之，仲尼曰：丘闻之，昔禹致群臣於会稽之山，防风后至，禹乃杀而戮之，其骨节专车，此为大矣。韦昭曰：群神谓主山川之君，为群神之主，故谓之神。防风，汪芒氏君之名也。违命后至，故禹杀之，陈尸为戮。《左氏传》曰：禹合诸俟於涂山，执玉帛者万国。《尚书》曰：朕不食言。〕

指长沙之邪径兮，存重华乎南邻。〔重华，舜也。善曰：《尚书》曰：重华协于帝。《山海经》曰：南方苍梧之川，其中九疑山，舜之所葬，在长沙界中。《说文》曰：存，恤也。〕哀二妃之未从兮，翩缤处彼湘滨。〔二妃，尧之二女娥皇、女英，舜妻也。善曰：《礼记》曰：舜葬苍梧之野。盖二妃未之从也。郑玄曰：《离骚》所谓歌湘夫人也。舜南巡狩，死於苍梧，二妃留江湘之间。滨，水湄也。《山海经》曰：洞庭之山多黄金，其下多银铁。帝之二女，是常游江川沣沅之侧，交游潇湘之渊，在九江之间，出入必以飘风暴雨。郭璞曰：今长沙巴陵县西，入洞庭而通江水。《离骚》曰：邅吾道兮洞庭，洞庭风兮木叶下皆谓此也。天帝之女，而处江为神，即《列仙传》云江妃二女，《离骚》所谓湘夫人称帝子者是也。而《河图玉版》曰：闻之尧二女，舜妻也，而丧此。传云，二妃死於江湘之间，俗谓之湘君。郑司农亦以舜妃为湘君。说者皆以舜陟方而死，二妃从之，俱死於江、湘，遂号为湘夫人也。〕流目眺夫衡阿兮，睹有黎之圮坟。〔眺，视也。衡，山名也。阿，山下也。黎，高辛氏之火正，谓视融也。圮，毁也。楚灵王之世，衡山崩，而祝融之墓坏，中有营丘九头图矣。善曰：冯衍《显志赋序》曰：游情宇宙，流目八纮。《左氏传》昭十九年，颛顼氏有子曰黎，为祝融。〕痛火正之无怀兮，讬山阪以孤魂。〔讬，寄也。善曰：杜预曰：黎为火正。怀，归也。〕愁郁郁以慕远兮，越卬州而游遨。〔卬州，正南州名也。《四海图》曰：交广南有卬州，其处极热。善曰：《楚辞》曰：愁郁郁之无快。〕跻日中于昆吾兮，憩炎火之所陶。〔郑玄曰：跻，升也。善曰：《淮南子》曰：日出于阳谷，至于昆吾，是谓正中。高诱曰：昆吾，南方。《尔雅》：憩，息也。《山海经》曰：西海之南，其外有炎火之山。《尔雅》曰：再成陶丘。〕杨芒熛而绛天兮，水泫沄而涌涛。〔熛，风炽也。泫沄，沸貌。涛，水波也。善曰：《尔雅》曰：沄，沉也。芒，光芒也。熛，火飞也。杨雄《冀州箴》曰：冀土麋沸，泫沄如汤。〕温风翕其增热兮，惄郁悒其难聊。〔《说文》曰：翕，炽也。善曰：《淮南子》曰：南方之极，自北户之外，南至委火炎风之野，万二千里。高诱曰：北户孤竹，国名也。《尔雅》曰：惄，思也。《楚辞》曰：心郁悒余侘傺。贾逵曰：聊，赖也，协韵为劳。〕顝羁旅而无友兮，余安能乎留兹。〔顝，独也。羁，寄也。旅，客也。善曰：《左氏传》陈敬仲曰：羁旅之臣。《楚辞》曰：廓落兮羁旅而无友。〕

顾金天而叹息兮，吾欲往乎西嬉。〔金天，少昊位也。善曰：《家语》孔子曰：生为明主，死配五行，少皞配金。《说文》曰：嬉，乐也。〕前祝融使举麾兮，丽朱鸟以承旗。〔《尚书》曰：右秉白旄以麾。案，执旄以指捴也。秦汉以来，即以所执之旌名曰麾，谓麾幢曲盖者也。善曰：《楚辞》曰：飞朱鸟使先驱。又曰：凤皇翼其承旗。〕躔建木於广都兮，摭若华而踌躇。〔躔，息也。摭，拾也。若华，树名也。善曰：《方言》曰：日建为躔。躔，行也。《淮南子》曰：建木在广都，若木在建木西，末有十日，其华照下地。《韩诗》曰：爱而不见，搔首踌躇。薛君曰：踌躇，踯躅也。《广雅》曰：踌躇，犹豫也。《方言》曰：摭，取也。〕超轩辕於西海兮，跨汪氏之龙鱼。闻此国之千岁兮，曾焉足以娱余。〔善曰：《海外西山经》曰：轩辕之国，在穷山之际，不寿者八百岁。龙鱼陵居，在北，状如狸，在汪野北，其为鱼也，如狸。汪氏国在西海外，此国足龙鱼也。〕

思九土之殊风兮，从蓐收而遂徂。〔九土，九州。蓐收，金正该也。徂，往也。善曰：《好色赋》曰：周览九土。《山海经》曰：濛山神西望日之所入，其气员，神光之所司。郭璞曰：蓐收，金神也，人面虎身，右手执钺。〕欻神化而蝉蜕兮，朋精粹而为徒。〔欻，轻举貌。善曰：《楚辞》曰：济江海兮，蝉蜕。又曰：吸精粹而吐氛浊。《汉书·音义》韦昭曰：蝉蜕，出於皮壳也。〕蹶白门而东驰兮，云台行乎中野。〔《汉书·音义》韦昭曰：蹶，蹋也。《尔雅》曰：台，我也。善曰：《淮南子》曰：八极西南方曰偏驹之山，曰白门。高诱《注》曰：金气白，故曰白门。《楚辞》曰：行中野而散之。台音夷。〕乱弱水之潺湲兮，逗华阴之湍渚。〔《尔雅》曰：绝流曰乱。郭璞《注》曰：直横渡也。《书》曰：乱于河。逗，止也。华，太华也。山北曰阴。善曰：《山海经》曰：昆仑之丘，其下有弱水之川环之。郭璞曰：其水不胜鸿毛。《字林》曰：潺湲，流貌。《汉书》：京兆有华阴县。〕号冯夷俾清津兮，棹龙舟以济予。〔号，呼也。《青令传》曰：河伯，华阴潼乡人也，姓冯氏，名夷。浴於河中而溺死，是为河伯。《太公金匮》曰：河伯姓冯，名脩。裴氏《新语》谓为冯夷。《淮南子》曰：冯夷服夷石而水仙。注曰：冯夷，河伯也。华阴潼乡隄首人，服八石而水仙。俾，使也。《淮南子》曰：天子龙舟鹢首。〕会帝轩之未归兮，怅徜徉而延伫。〔黄帝葬於西海桥山，神未东归也。应劭曰：上郡周阳县有黄帝家也。怅徜徉，思貌。《春秋命历序》曰：帝轩受图，洛授历。《楚辞》曰：且徜徉而汜观。延伫，见上注。〕怬河林之蓁蓁兮，伟关雎之戒女。〔怬，息也。伟，异也。《诗》曰：关关雎鸠，在河之洲。窈窕淑女，君子好逑。善曰：《中山经》曰：北望河林，其状如倩。郭璞《注》曰：说者云：倩，木名也。毛苌《诗传》曰：蓁蓁，至盛也。〕

黄灵詹而访命兮，樛天道其焉如。〔黄灵，黄帝也。詹，至也。访，谋也。樛，求也。如，之也。〕曰近信而远疑兮，六籍缺而不书。〔六籍，六经。〕神逵昧其难覆兮，畴克谋而从诸？〔九交道曰逵。覆，审也。畴，谁也。克，能也。谋，察也。诸，之也。〕牛哀病而成虎兮，虽逢昆其必噬。〔牛哀，鲁人牛哀也。昆，兄也。噬，食也。《淮南子》曰：牛哀病七日而化为虎，其兄启户而入，哀搏而杀之，不自知为虎也。《广雅》曰：噬，啮也。〕鳖令殪而尸亡兮，取蜀禅而引世。〔鳖令，蜀王名也。殪，死也。禅，传也。引，长也。善曰：《蜀王本纪》曰：望帝治汶山下邑曰郸，积百馀岁。荆地有一死人，名鳖令，其尸亡，随江水上至郸，与望帝相见。望帝以鳖令为相，以德薄，不及鳖令，乃委国授之而去。〕死生错其不齐兮，虽司命其不〈目制〉。〔〈目制〉，昭晰也。善曰：《礼记》曰：王立七祀，曰司命。郑玄曰：司命主督察三命。《史记》扁鹊曰：疾在骨髓，虽司命无奈之何。东方朔曰：司命之神，总鬼录者。〕窦号行於代路兮，后膺祚而繁庑。〔善曰：《汉书》曰：孝文窦皇后，景帝母也。吕太后出宫人以赐诸王，窦姬与在行中。家在清河，愿如赵，近家，请其主遣宦者吏，必置赵籍之伍中。宦者忘之，误置代籍伍中。当行，窦姬涕泣，怨其宦者，不欲往，相强，乃肯行。至代，代王独幸窦姬，生景帝，后立为皇后。〕王肆侈於汉庭兮，卒衔恤而绝绪。〔善曰：《汉书》曰：孝平王皇后，莽女也。莽秉政，以女配帝，遣刘歆奉乘舆法驾，迎后于莽第。及莽即真，后常称疾不朝。会莽诛，自投火中死。《国语》曰：肆侈不违。韦昭曰：肆，恣也。《毛诗》曰：出则衔恤。〕尉尨眉而郎潜兮，逮三叶而遘武。〔尉，官名也。尨，苍也。善曰：《汉武故事》曰：颜驷，不知何许人，汉文帝时为郎，至武帝，尝辇过郎署，见驷尨眉皓发。上问曰：叟何时为郎，何其老也？答曰：臣文帝时为郎，文帝好文，而臣好武。至景帝好美，而臣貌丑，陛下即位，好少，而臣已老。是以三世不遇，故老於郎署。上感其言，擢拜会稽都尉。〕董弱冠而司衮兮，设王隧而弗处。〔善曰：《汉书》曰：董贤年二十二为三公。哀帝崩，贤自杀。家惶恐，夜葬之。莽疑其诈死。有司奏贤造冢墓，不异王制。贤既见发，赢诊其尸，因埋狱中。《礼记》曰：人生二十曰弱冠。《周礼》曰：三公自衮冕而下。《左氏传》曰：晋侯请隧。杜预曰：掘地通路曰隧，王葬礼也。〕夫吉凶之相仍兮，恒反仄而靡所。〔仍，因也。恒，常也。〕

穆届天以悦牛兮，竖乱叔而幽主。〔善曰：孔安国《尚书传》曰：届，至也。《左氏传》曰：穆，叔孙穆子，名豹，鲁大夫。有罪走向齐。及庚宗，遇妇人，通之，有子。在齐，梦天压己，不胜，顾而见人，黑而上偻，深目而猳喙，号之曰：牛，助余，乃胜之。旦而瞻其徒，无之。后穆子还，过庚宗，妇人献雉。穆子问之，曰：女有子乎？曰：余子已能捧雉而从我矣。而见之，则所梦也。未问其名，号之曰牛，曰唯，使为竖。牛欲乱其室而有之。叔孙疾，牛诈谓外人曰：夫子疾病，不欲见人。使寘馈于介而退。牛不进叔孙，覆器空而还之，示君已食。穆子遂饿而死。〕文断祛而忌伯兮，阉谒贼而宁后。〔善曰：《国语》曰：初，献公使寺人勃鞮伐文公於蒲城，文公逾垣，勃鞮斩其祛。及入，勃鞮，求见。於是吕甥冀芮畏副，悔纳公，谋作乱。伯楚知之，故求见公，公遽见之。伯楚以吕郄之谋告公。韦昭曰：寺人，掌内人。祛，袂也。勃鞮，字伯楚。〕通人闇於好恶兮，岂昬惑而能剖。〔剖，分明也。〕嬴擿谶而戒胡兮，备诸外而发内。〔《苍颉篇》：谶书，河洛书也。《说文》曰：谶，验也。《秦语》曰：秦三十二年，燕人卢生奏箓图曰：亡秦者胡也。始皇乃使将军蒙恬将兵三十万，北击胡，取河南地，遂筑长城以为塞。三十六年，始皇南游，还至平原津，病。始皇恶言死，无复言死事，病甚，乃玺书赐蒲苏，使与丧会咸阳而葬。以书付行符玺令赵高，未授使者。丙寅，始皇崩於沙丘，惟少子胡亥从。丞相李斯恐天下有变，不敢发丧，棺载还咸阳。赵高素与亥善，留所赐蒲苏书，密谓胡亥曰：上崩，无诏封王诸子，而独赐蒲苏书，蒲苏即位为皇帝，太子无尺寸之地。胡亥曰：为将奈何？高曰：非与丞相谋，事不能成。乃谓李斯曰：蒲苏即位，必召蒙恬为相，於君不亦疏乎？於是李斯然赵高言，乃许受始皇诏，立胡亥为太子。更作书赐蒲苏曰：朕巡天下，祷祀名山，以延年寿，而数上书，非我所为，日夜怨望，不得为人子，不孝，其赐自裁。将军恬与苏君不匡正，宜知其谋，为人臣不知，亦赐死。蒲苏为人仁，得书泣，即死。胡亥即位，为二世。葬始皇郦山。善曰：《史记》曰：卢生使人奏箓图曰：亡秦者胡也。使将军蒙恬北击胡，略取河南地。又曰：始皇崩，李斯与赵高谋，诈受始皇诏，立胡亥为太子也。〕或辇贿而违车兮，孕行产而为对。〔车，人名也。孕，怀子也。昔有周犨者，家甚贫，夫妇夜田。天帝见而矜之，问司命曰：此可富乎？司命曰：命当贫。有张车子财，可以假之。乃借而与之。期曰：车子生，急还之。田者稍富，致赀巨万。及期，忌司命之言，夫妇辇其贿以逃。与行旅者同宿，逢夫妻寄车下宿，夜生子。问名於夫，夫曰：生车间，名车子也。从是所向失利，遂便贫困。郑玄曰：孕，任子也。善曰：见《鬼神志》及《搜神记》。〕慎灶显以言天兮，占水火而妄讯。〔慎者，鲁大夫梓慎。灶者，郑大夫裨灶。讯，告也。善曰：《左氏传》昭公二十四年五月乙未朔，日有食之。梓慎曰：将水。叔孙昭子曰：旱也。日过分，而阳犹不剋，剋必甚，能无旱乎？秋八月，大雩，旱也。叔孙之言验也，则梓慎之言不验。又昭公十八年夏五月，火始昏见，丙子风。裨灶言于子产曰：宋卫陈郑将同火，若我用瓘斝玉瓒禳之，犹必不火。子产不予。裨灶曰：不用吾言，郑又将火，郑人请用之。子产曰：天道远，人道迩，非尔及也，何以知之？灶焉知天道？遂不与，亦不复火。今言梓慎裨灶，是显明天道之人，占於水火，亦有妄。为言事之难知也。占，谓自隐度而言也。〕梁叟患夫黎丘兮，丁厥子而剚刃。〔善曰：《吕氏春秋》曰：梁国之北，地名黎丘，有奇鬼焉，善效人之子侄昆弟之状。邑丈人有之市而醉归者，黎丘之鬼效其子之状，扶而道苦之。丈人归，酒醒，而诮其子曰：吾为汝父也，岂谓不慈哉！我醉，汝道苦我，何故？其子泣而触地曰：孽矣！无此事也。昔也往责於东邑，人可问也。其父信之曰：喜，是必奇鬼，固尝闻之矣。明日复於市，欲遇而刺杀之。明旦之市而醉，其真子恐其父之不能反也，遂往迎之，丈人望见之，拔剑而刺之。丈人智惑於似其子者，而杀於真子。高诱曰：诮，让也。《汉书》蒯通曰：不敢剚刃公之腹者，畏秦法也。韦昭曰：北方人呼插物地中为剚《尔雅》曰：丁，当也。〕亲所睼而弗识兮，矧幽冥之可信。〔睼，视也。矧，况也。〕毋绵挛以倖己兮，思百忧以自疹。〔母，勿也。绵挛，系貌。幸，引也。疹，疾也。善曰：《毛诗》曰：我生之后，逢此百忧。〕

彼天监之孔明兮，用棐忱而祐仁。〔监，视也。孔，甚也。棐，辅也。忱，诚也。佑，助也。善曰：《尚书》曰：天监厥德。又曰：周公若天威棐忱。〕汤蠲体以祷祈兮，蒙厖禠以拯民。〔汤，帝乙也。蠲，絜也。拯，济也。善曰：《淮南子》曰：汤时大旱七年，卜用人祀天。汤曰：我本卜祭为民，岂乎自当之！乃使人积薪，翦发及爪，自洁，居柴上，将自焚以祭天。火将燃，即降大雨。《吕氏春秋》曰：汤剋夏，大旱七年，乃以身祷於桑林，自以为牺牲，用祈於上帝。民乃甚悦，雨乃大至。《尔雅》曰：厖，大也。褫，福也。祈或为祊，非。〕景三虑以营国兮，荧惑次於他辰。〔景，谥也。虑，谋也。荧惑，火星也。次，舍也。善曰：《吕氏春秋》曰：宋景公有疾，司星子韦曰：荧惑守心。心，宋之分野，君当之。若祭，可移於相。公曰：相，寡人之股肱；岂可除心腹之疾，移於股肱，可乎？曰：可移於民。公曰：民者，国之本，国无民，何以为国？如何伤本而救吾身乎？曰：可移於岁。公曰：岁，所以养民，岁不登，何以蓄民？子韦曰：君善言三，荧惑必退三舍，延命二十一年，视之，信。一舍七度，三七二十一，当更寿二十一年。〕魏颗亮以从治兮，鬼亢回以毙秦。〔善曰：《左氏传》曰：初，魏武子有嬖妾，武子有疾，命颗曰：必嫁是妾。疾病，则曰：必以殉。及卒，颗嫁之。及辅氏之役，颗见老人结草以抗杜回，回踬而颠，故获之。夜梦曰：余乃所嫁妇人之父也。传：宣公十五年秋七月，秦桓公伐晋，次于辅氏，辅氏即晋地。使魏颗败秦师于辅氏，获杜回，秦之力人也。魏颗所以败秦师者，专由魏犨妾之父也。他年，魏武子，武子即犨也，有嬖妾，无子武子疾病，命颗曰：必嫁是妾。及武子疾甚困，则更命颗曰：必杀以为徇葬。及武子卒，颗领兵拒秦师之日，忽见一人在前，结草以亢御杜回，杜回遂踬而颠，故获杜回，於是秦师遂败。获杜回之夜，梦曰：余汝所嫁妇人之父也。尔用先人之治命，余是以报也。〕咎繇迈而种德兮，树德懋于英六。〔迈，行也。英六，国也楚末乃灭。善曰：《尚书》禹曰：咎繇迈种德。《史记》曰：帝禹封皋陶之后於英六。〕桑末寄夫根生兮，卉既凋而已育。〔桑末，木名也。根生，寄生也。卉，草木凡名也。育，生也。凋，落也。善曰：旧注之意，以卉即桑末也。言桑末寄夫根生，桑末既凋，而寄生已茂，以喻皋繇之后，封於英六，众国已灭，而英六独存。言积德之后，必有馀庆也。〕有无言而不酬兮，又何往而不复？〔复，返也。善曰：迈德行仁，必贻后庆。如有言必酬，有往必复也。《毛诗》曰：无言不酬，无德不报。《礼记》曰：往而不来，非礼也。《周易》曰：无平不陂，无往不复。〕盍远迹以飞声兮，孰谓时之可蓄？〔善曰：言何不远迹以飞声，游六合而访道。谁谓时之可蓄而不可行乎？言时易逝也。郑玄《论语注》曰：盍，何不也。孔安国《尚书传》曰：蓄，积也。〕

仰矫首以遥望兮，魂惝惘而无俦。〔俦，匹也。善曰：《甘泉赋》曰：仰矫首以高视。《楚辞》曰：怅惝惘兮永思。王逸曰：惝惘，惆怅失望，志错越也。〕逼区中之隘陋兮，将北度而宣游。〔贾逵曰：逼，迫也。《尔雅》曰：宣，遍也。善曰：司马相如《大人赋》曰：悲世俗之逼隘。《楚辞》曰：宣游兮列宿，顺极兮彷徨。〕行积冰之硙硙兮，清泉沍而不流。〔冱，冻也。善曰：《淮南子》曰：八纮，北方曰积冰。高诱曰：北方寒冰所积，名积冰也。《方言》曰：硙硙，坚也。《方言》：硙，坚也。《左氏传》曰：固阴冱寒。杜预曰：冱，闭也。〕寒风凄其永至兮，拂穹岫之骚骚。〔凄，寒貌。《说文》曰：拂，击也。《尔雅》曰：穹，大也。毛《诗传》曰：骚，动也。善曰：骚骚，风劲貌。王逸曰：骚，愁也。〕玄武缩于壳中兮，腾蛇蜿而自纠。〔龟与蛇交曰玄武。壳，甲也。《春秋汉含孳》曰：太一常居，后玄武。蔡雍《月令章句》曰：北方玄武，介虫之长。《尔雅》曰：腾蛇，龙类。能兴云雾而游其中。《文子》曰：腾无足而腾也。《淮南子》曰：奔蛇。《广雅》曰：蜿，曲也。〕鱼矜鳞而并凌兮，鸟登木而失条。〔凌，冰也。善曰：矜，寒貌。〕坐太阴之屏室兮，慨含唏而增愁。〔善曰：《楚辞》曰：选鬼神於太阴兮。《汉书》曰：以阴阳言之。太阴者，北方也。《说文》曰：屏，蔽也。慨，太息也。屏与屏古字通。又曰：不泣曰唏。何休曰：欷，悲也。〕怨高阳之相寓兮，〈亻曲〉颛顼而宅幽。〔高阳，帝颛顼也。相，视也。寓，居也。〈亻曲〉，小貌也。善曰：《家语》孔子曰：颛顼者，黄帝之孙，昌意之子。高阳配水。《山海经》曰：北海之内有山，名幽都之山，黑水出焉。〕庸织路於四裔兮，斯与彼其何瘳？〔瘳，愈也。南至炎火，郁邑无聊。北至积冰，含欷增愁。此与彼何以相愈乎。庸，劳也。织曰纬。善曰：言涉路东西，有似於织也。〕望寒门之绝垠兮，纵余緤乎不周。〔善曰：《楚辞》曰：踔绝垠乎寒门。又曰：登阆风而緤马。王逸曰：緤，系也。《楚辞》曰：路不周以左转。王逸曰：不周，山名也，在昆仑西北。《汉书》司马相如《大人赋》曰：轶先驱於寒门。注：寒门，天北门也。《左氏传》曰：臣负羁緤。緤，马绊也。《大荒经》：西北海之外，大荒隅，有山而不合，名曰不周。《淮南子》曰：昔共工与颛顼争为帝，共工怒而触不周山，天维绝，地柱折，故令此山缺坏不周。〕迅焱潇其媵我兮，骛翩飘而不禁。〔潇，疾貌。媵，选也。翩飘，疾貌。潇，音肃。善曰：《尔雅》曰：风摇谓之焱。《字林》曰：潇，深清也。〕越谽〈金牙〉之洞穴兮，漂通川之碄々。经重〈广音〉乎寂漠兮，慜坟羊之深潜。〔谽〈金牙〉，大貌。漂，浮也。碄々，深貌。重阴，地下也。寂寞，静貌。〈广音〉，古阴字。坟羊，土精怪也。善曰：《上林赋》曰：通川过於中庭。《春秋外传》《国语》曰：季桓子穿井，获如土缶，中有羊焉。使问仲尼曰：吾闻穿井得狗，何也？对曰：以丘所闻，坟羊也。丘闻木石之怪夔罔雨，水之怪龙罔象，土之怪坟羊。唐固云：坟羊，雌雄未成者也。《淮南子》曰：水生罔象，木生毕方，井生羵羊。《广雅》曰：羊，土神。碄音林。〕

追荒忽於地底兮，轶无形而上浮。〔善曰：荒忽，幽昧貌。《甘泉赋》曰：窥地底於上回。《楚辞》曰览方物之荒忽。《春秋说题辞》曰：元气以为天混沌无形。〕出石密之闇野兮，不识蹊之所由。〔蹊，路也。由，自也。善曰：《山海经》曰：密山是生玄王，黄帝取密山之玉策，而投之锺山之阴。然下既有锺山，此石密疑是密山。〕速烛龙令执炬兮，过锺山而中休。〔速，徵也。善曰：《楚辞》曰：日安不到，烛龙何照？《山海经》曰：锺山之神，人面蛇身而赤，身长千里，其眠乃晦，其视乃明，不食不寝不息。风雨是谒，是烛九阴，是谓烛阴。郭璞曰：即烛龙也。〕瞰瑶谿之赤岸兮，吊祖江之见刘。〔瞰，瞻也。瑶谿赤岸，谓锺山东瑶岸也。祖江，人名也。刘，杀也。善曰：《山海经》曰：锺山有子曰敷，其状人面而龙身，钦〈丕鸟〉杀祖江于昆仑之阳。帝乃戮之於锺山之东曰瑶岸，钦〈丕鸟〉化为大鹗。郭璞曰：〈丕鸟〉音丕。鹗音愕。〕聘王母於银台兮，羞玉芝以疗饥。〔王母，西王母也。银台，王母所居。羞，进也。疗，愈也。善曰：《史记》曰：三神山，仙人在焉，黄金白银为宫阙。王母，仙者，故假言之。《本草经》曰：白芝，一名玉芝。〕戴胜慭其既欢兮，又诮余之行迟。〔戴胜，谓西王母也。慭，笑貌。诮，让也。善曰：《字林》曰：慭，谨敬也。《山海经》曰：西海之南，流沙之滨，赤水之后，黑水之前，有大山，名曰昆仑之丘，其下有弱水之渊环之。有人戴胜，虎齿豹尾，穴处，名王母，又曰：西王母，其状如人。戴胜，是司天之属。郭璞曰：胜，玉胜。〕载太华之玉女兮，召洛浦之宓妃。〔浦，涯也。善曰：《列仙传》曰：毛女者，字玉姜，在华阴山中，体生毛。所止岩中有鼓琴声。《楚辞》曰：迎宓妃，下伊浦。〕咸姣丽以蛊媚兮，增嫮眼而蛾眉。〔《说文》曰：姣，好也。《广雅》曰：嫮，好也。善曰：《楚辞》曰：嫮目宜笑眉曼。〕舒訬婧之纤腰兮，扬杂错之袿徽。〔訬婧，细腰貌。善曰：《方言》曰：袿谓之裾。刘熙《释名》曰：妇人上服谓之袿，青绛为之缘。袿，《尔雅》曰：妇人之徽谓之缡。郭璞曰：即今香缨也。訬音眇。《说文》曰：婧，妍婧也。一音精。〕离朱唇而微笑兮，颜的砾以遗光。〔离，开也。的砾，明貌。善曰：《神女赋》曰：朱唇的其若丹。《上林赋》曰：宜笑的砾。砾音历。〕献环琨与琛离兮，申厥好以玄黄。〔环，珠也。琨，璧也。琛，宝也。缡，今之香缨。玄黄，玉石之色。善曰：白虎通曰：所以必有珮者，表德见所能也。故循道无穷则佩环，能本道德则佩琨。薛君《韩诗章句》曰：缡，带也。《尚书》曰：厥篚玄黄。琨音昆。缡音离。〕虽色艳而赂美兮，志皓荡而不嘉。〔艳，美色也。善曰：赂美，谓环琨玄黄也。《楚辞》曰：怨灵脩之皓荡。〕双材悲於不纳兮，并咏诗而清歌。〔善曰：双材谓玉女宓妃也。刘歆《列女传》颂曰：材女脩身，广观善恶。〕歌曰：天地烟煴，百卉含葩。〔烟煴，和貌。葩，华也。善曰：《周易》曰：天地烟煴，万物化醇。《广雅》曰：烟煴，元气也。毛苌《诗传》曰：卉，草也。郭璞曰：草物名也。《说文》曰：花，古花字，本误作花，音为诡切，非此之用也。〕鸣鹤交颈，鴡鸠相和。〔善曰：《周易》曰：鸣鹤在阴。《诗》曰：关关雎鸠。〕处子怀春，精魂回移。〔善曰：《庄子》曰：藐姑射之山有神人居焉，婥约若处子。《毛诗》曰：有女怀春。〕如何淑明，忘我实多。〔淑，善也。淑明，谓衡也。王女宓妃，言忘弃我实多。善曰：《论语·摛辅像》曰：仲弓淑明清理，可以为卿。《毛诗》曰：如何如何，忘我实多。〕

将答赋而不暇兮，爰整驾而亟行。〔爰，於是也。亟，疾也。善曰：《毛诗》曰：尔之亟行，皇脂尔车。〕瞻昆仑之巍巍兮，临萦河之洋洋。〔巍巍，高貌。萦，纡也。言河之曲也。善曰：《史记》太史公曰：禹本纪言：河出昆仑。《毛诗》曰：河水洋洋。毛苌曰：洋洋，盛大也。〕伏灵龟以负坻兮，亘螭龙之飞梁。〔坻，所以止船也。善曰：《楚辞》曰：麾蛟龙以梁津兮，诏西皇使涉予。〕登阆风之层城兮，构不死而为床。〔阆风，昆仑山名也。善曰：《淮南子》曰：昆仑虚有三山，阆风、桐版、玄圃，层城九重。禹云昆仑有此城，高一万一千里。《十洲记》曰：昆仑北角，曰阆风之颠。《山海经》曰：昆仑开明北有不死树，食之长寿。郭璞曰：言常生也。《古今通论》曰：不死树在层城西。〕屑瑶蕊以为糇兮，〈奭斗〉白水以为浆。〔屑，碎也。糇，糒也。〈奭斗〉，酌也。善曰：瑶蕊也。《说文》曰：糇，乾食粮也。《楚辞》曰：精琼劘以为粻。王逸曰：劘，屑也。毛苌《诗传》曰：糇，食也。又曰：〈奭斗〉，挹也。《尔雅》曰：〈奭斗〉，酌也。《楚辞》曰：朝吾将济於白水兮。王逸淮南言白水在昆仑之源也。〕抨巫咸作占梦兮，乃贞吉之元符。〔抨，使也。善曰：言我昔梦木禾，今令巫咸占之。《楚辞》曰：巫咸将夕降兮，怀椒糈而要之。王逸曰：巫咸，古神巫也。当殷中宗之时也。〕滋令德於正中兮，含嘉秀以为敷。〔滋，繁也。不华而实谓之秀。善曰：言己有令德，类禾之有嘉秀也。《尚书》曰：惟尔令德孝恭。〕既垂颖而顾本兮，亦要思乎故居。〔颖，穗也。善曰：言禾垂颖以顾本，犹人之思故居也。《淮南子》曰：孔子见禾三变，始於粟，生於苗，成於穗，乃叹曰：我其首禾乎！高诱曰：禾穗向根，故君子不忘本也。〕安和静而随时兮，姑纯懿之所庐。〔懿，美也。庐，居也。善曰：《韩诗》曰：静，贞也。《周易》曰：随时之义大矣哉！杜预曰：姑，且也。〕

戒庶僚以夙会兮，佥供职而并讶。〔庶僚即下丰隆列缺等也。讶，迎也。言戒誓令夙早而会，皆供职而来迎我也。善曰：孔安国《尚书传》曰：佥，皆也。〕丰隆軯其震霆兮，列缺晔其照夜。〔丰隆，雷公也。軯，声貌。震霆，霹雳也。列缺，电也。晔，光貌。善曰：《楚辞》曰：吾令丰隆乘云兮。《羽猎赋》曰：霹雳列缺，吐火施鞭。〕云师〈云甚〉以交集兮，涷雨沛其洒涂。〔云师，雨师也。〈云甚〉，阴貌。涷雨，暴雨也。巴郡谓暴雨为冻雨。沛，雨貌。途，路也。善曰：诸家之说丰隆，皆曰云师，此赋别言云师，明丰隆为雷也，故留旧说以广异闻。《尔雅》曰：暴雨谓之冻。注曰：今江东人呼夏月大暴雨为冻雨。《楚辞》曰：使涷雨兮洒尘。〕轙琱舆而树葩兮，扰应龙以服路。〔善曰：《尔雅》曰：载辔谓之轙。郭璞曰：轙，车轭上环，辔所贯也。琱舆，琱玉之舆。《尔雅》曰：玉谓之琱。葩，盖之金华也。《独断》曰：乘舆车，皆羽盖金华爪。扰，驯也。《广雅》曰：有翼曰应龙。路，车也。〕百神森其备从兮，屯骑罗而星布。〔森，聚貌。屯，聚也。善曰：《楚辞》曰：百神翳其备降。〕

振余袂而就车兮，脩剑揭以低昂。〔揭，卬貌。〕冠嵒嵒其映盖兮，珮綝纚以煇煌。〔綝纚，盛貌。嵒嵒，冠貌。煇煌，珮光貌。善曰：纚音林。纟林音离。〕仆夫俨其正策兮，八乘腾而超骧。〔仆夫，谓御车人也。俨，敬也。八乘，公上得从车八乘。善曰：《楚辞》曰：仆夫怀，余心悲。又曰：撰余辔而正策。又曰：驾八龙之蜿蜿。又曰：超骧。〕氛旄溶以天旋兮，霓旌飘以飞扬。〔旌，羽旒也。善曰：氛旄，氛气为旄也。《楚辞》曰：连五宿兮建旄，扬氛氲以为旌。《字林》曰：溶，水盛貌。今取盛意。宋玉《笛赋》曰：天旋少阴，白日西靡。《高唐赋》曰：霓为旌。溶。音勇。〕抚軨轵而还睨兮，心勺药其若汤。〔勺药，热貌。善曰：《说文》曰：无辐曰軨。轵，车轮小穿也。又曰：睨，邪视也。《楚辞》曰：忽临睨夫旧乡。又曰：心涫沸其若汤。軨音零。涫音换。〕羡上都之赫戏兮，何迷故而不忘。〔羡，欲也。赫戏，盛貌。迷，惑也。何惑旧故而不忘新！愚以为当去己之迷故之心也。善曰：言己愿上都之赫戏，是何迷己之故而不能忘？谓不忘上都也。《楚辞》曰：陟登皇之赫戏兮。〕左青琱之揵芝兮，右素威以司钲。〔青琱，青文龙也。素威，白虎威也。善曰：芝，小盖也。《礼记》曰：君行左青龙而右白虎也。《说文》曰：揵，竖也。钲，铙也。〕前长离使拂羽兮，后委衡乎玄冥。〔长离，朱鸟也。委，属也。水衡，官名也。善曰：司马相如《大人赋》曰：前长离，后矞皇。如淳曰：长离，朱鸟也。《礼记》曰：前行朱鸟，而后玄武。又曰：鸣鸠拂其羽。《家语》季康子曰：吾闻玄冥为水正，此即五行之主也。司马相如《大人赋》曰：左玄冥而右黔雷。〕属箕伯以函风兮，惩淟涊而为清。〔函，含也。惩，腾也。清，静也。善曰：《风俗通》曰：风师者，箕星也。主簸物，能致风气也。《易》曰：巽为长女，长者伯之，故曰风伯也。《楚辞》曰：切淟涊之流俗兮。王逸曰：淟涊，垢浊也。〕拽云旗之离离兮，鸣玉鸾之嘤嘤。〔鸾，鸾镳也。嘤嘤，声也。善曰：《楚辞》曰：载云旗之委蛇。又曰：鸣玉鸾之啾啾。嘤，古嘤字。〕涉清霄而升遐兮，浮蠛蠓而上征。〔霄，微云也。善曰：《楚辞》曰：涉青云而氾滥兮。《甘泉赋》曰：腾清霄而轶浮景。又曰：浮蠛蠓而撇天。《淮南子》曰：蠛蠓硙而雨，舂而风。言群而上下至疾。曰：溢埃风而上征。〕纷翼翼以艇戾兮，焱回回其扬灵。〔戾，至也。回回，光明貌。善曰：《说文》曰：焱，火华也。言光之盛，如火之华。《楚辞》曰：皇剡剡其扬灵。王逸曰：扬其光灵也。〕叫帝阍使辟扉兮，觌天皇于琼宫。〔叫，呼也。阍，主门也。辟，开也。扉，宫门阖也。觌，见也。天皇，天帝也。善曰：《楚辞》曰：吾令帝阍开关兮。扬雄《甘泉赋》曰：选巫咸兮叫帝阍。〕聆广乐之九奏兮，展泄泄以肜肜。〔聆，听也。广乐，乐名也。展，信也。泄泄肜肜，皆乐貌。善曰：《史记》曰：赵简子病，二日而寤，曰：我之帝所甚乐，与百神游于钧天，广乐九奏万舞。《左氏传》曰：郑庄公入而赋，大隧之中，其乐也肜肜。姜出而赋，大隧之外，其乐也泄泄。杜预云：融融，和也。泄泄，舒散也。融与肜古字通。〕考治乱於律均兮，意建始而思终。〔律，十二律。均，所均声也。建，立也。善曰：《琴道》曰：琴七丝，足以通万物而考治乱也。《乐汁图徵》曰：圣人往承天助，以立五均。均者，亦律调五声之均也。宋均曰：均长八尺，施弦，以调六律五声。〕惟般逸之无斁兮，惧乐往而哀来。〔孔安国《尚书传注》曰：斁，厌也。善曰：《庄子》曰：乐未毕也，哀又继之。〕素女抚弦而馀音兮，太容吟曰念哉。〔建始念终也。素，素女也。太容，黄帝乐师也。高诱《淮南子注》曰：素女，黄帝时方术之女也。善曰：《史记》曰：泰帝使素女鼓五十弦瑟。旧注本素下无女字，今本有之。《尚书》曰：帝念哉。〕既防溢而靖志兮，迨我暇以翱翔。〔靖，静也。迨，及也。《广雅》曰：翱翔，浮游也。善曰：《字林》曰：靖，立也。《毛诗》曰：迨我暇矣。又曰：将翱将翔。〕

出紫宫之肃肃兮，集太微之阆阆。〔《天文志》曰：中宫，太极星。其一明者，泰一常居也，旁三星，三公。后句曲四星，一星正妃；馀三星，后宫之属也。环卫十二星，藩臣，皆曰紫宫。善曰：紫宫、太微，二星名也。《春秋合诚图》曰：紫宫，帝太宫也。又曰：太微，其星十二。《字林》曰：阆，高貌。《甘泉赋》曰：阆阆其寥廓。阆音郎。〕命王良掌策驷兮，逾高阁之将将。〔善曰：《春秋元命苞》曰：汉中四星天骑，一曰天驷，旁一星王良，主天马也。《汉书·天文志》曰：王良车骑，古善驭者。《汉书》曰：营室为清庙。又曰：离宫阁道。〕建罔车之幕幕兮，猎青林之芒芒。〔善曰：罔车，毕星也。青林，天苑也。《河图》曰：桐柏山上为掩毕，三危山上为天苑。〕弯威弧之拨剌兮，射嶓冢之封狼。〔弯，引也。威弧，星名也。拔刺，弯弓貌。善曰：杨雄《河东赋》曰：玃天狼之威弧。《汉书》曰：狼下有四星曰弧。《淮南子》曰：琴戒拨剌。高诱曰：拨剌，不正也。《河图》曰：嶓冢，山名。此山之精，上为星，名封狼。〕观壁垒於北落兮，伐河鼓之磅硠。〔壁，营壁也。垒，中垒也。北落，星名也。伐，击也。河鼓，星名也。磅硠，声也。善曰：《汉书》曰：羽林天军西为垒。或曰，钺傍一大星，曰北落。《尔雅》曰：河鼓谓之牵牛，今荆人呼牵牛星为檐鼓。檐者荷也。〕乘天潢之泛泛兮，浮云汉之汤汤。〔天潢，天津也。汎汎，流貌也。云汉，天河也。汤汤，水流也。善曰：《乐纬》曰：商为五潢。宋均曰：五潢，天津之别名也。《毛诗》曰：倬彼云汉。〕倚招摇摄提以低佪戮流兮，察二纪五纬之绸缪遹皇。〔二纪：日月也。五纬，五星也。摄提，星名，形似车。《礼记》曰：以日星为纪。善曰：《汉书》杓端有两星，一内为矛，为招摇。孟康曰：近北斗者，招摇。戮流，缭绕也。《汉书》曰：摄提，直斗柄所指，以建时节，故曰摄提。《越绝》书范蠡曰：天贵持盈，不失日月星辰纪纲。《易乾凿度》曰：五纬顺轨，四时和栗。宋均曰：和栗，气和而严正。绸缪，连绵也。遹皇，往来貌也。〕偃蹇夭矫娩以连卷兮，〔《说文》曰：生子，二人俱出为娩。《纂要》曰：齐人谓生子曰娩。善曰：偃蹇，骄傲之貌也。夭矫，自纵恣貌也。娩，跳也。连卷，长曲貌。〕杂沓丛顇飒以方骧。〔善曰：众多之貌。顇音悴。〕戫汨〈翏风〉氵戾沛以罔象兮，〔善曰：皆疾貌。罔象，即仿像也。《楚辞》曰：沛罔象而自浮。氵戾音戾。〕烂漫丽靡藐以迭逷。〔分布远驰之貌。善曰：烂漫，分散貌。藐，远貌。迭，过也。逷，突也。逷音唐。〕凌惊雷之砊礚兮，弄狂电之淫裔。〔凌，乘也。淫裔，电貌。善曰：《楚辞》曰：凌惊雷轶骇电兮。砊礚，雷声也。《上林赋》曰：淫淫裔裔。〕逾厖鸿於宕冥兮，贯倒景而高厉。〔厖鸿宕冥，皆天之高气也。善曰：《孝经援神契》曰：天度厖鸿孳萌。宋均曰：厖鸿，未分之象也。《楚辞》曰：贯蒙鸿以东朅兮。《说文》曰：宕，过也。冥，窈也。《凌阳明经》曰：倒景气，去地四千里，其景皆倒在下。《楚辞》曰：飒弭节而高厉。〕廓荡荡其无涯兮，乃今窥乎天外。〔宋玉《大言赋》曰：长剑耿耿倚天外。〕

据开阳而頫眡兮，临旧乡之暗蔼。〔善曰：《春秋运斗枢》曰：北斗七星，第六开阳也。《楚辞》曰：忽临睨夫旧乡兮。〕悲离居之劳心兮，情悁悁而思归。〔《楚辞》曰：将以遗夫离居。《字林》曰：悁，忿恨也。善曰：《毛诗》曰：劳心悁悁。〕魂眷眷而屡顾兮，马倚辀而徘徊。〔辀，车辕也。善曰：《韩诗》曰：眷眷怀顾。《毛诗》曰：屡顾尔仆。〕虽游娱以媮乐兮，岂愁慕之可怀。〔善曰：《楚辞》曰：聊假日而媮乐兮。〕出阊阖兮降天途，乘焱忽兮驰虚无。〔阊阖，天门也。降，下也。善曰：《楚辞》曰：倚阊阖而望兮。又曰：乘回风而远游。服虔《甘泉赋注》曰：焱，风也。《上林赋》曰：凌惊风，历骇焱，乘虚无，与神俱。〕云菲菲兮绕余轮，风眇眇兮震余旟。〔《楚辞》曰：云菲菲而承宇。眇眇，远貌。《周礼》曰：鸟隼为旟。《尔雅》曰：错鸟隼为旟，此谓合剥鸟皮毛，置之竿头，即《礼记》所谓载鸿及鸣鸢也。〕缤连翩兮纷暗暧，儵眩眃兮反常闾。〔《苍颉篇》曰：眩眃，目视不明貌。善曰：眩音悬。眃音云。〕

收畴昔之逸豫兮，卷淫放之遐心。〔善曰：《左氏传》羊斟曰：畴昔之羊子为政。《毛诗》曰：逸豫无期。《楚辞》曰：神要眇以淫放。《毛诗》曰：无金玉尔音，而有遐心。〕修初服之娑娑兮，长余佩之参参。〔善曰：《楚辞》曰：退将复修吾初服。又曰：长余佩之陆离。〕文章奂以粲烂兮，美纷纭以从风。御六艺之珍驾兮，游道德之平林。〔《周礼》曰：六艺，礼、乐、射、御、书、数。《毛诗》曰：依彼平林。〕结典籍而为罟兮，驱儒墨以为禽。〔儒家者，迷圣道之书也，以仁义为本，以礼乐为用。墨家者，强本节用之书也，以贵俭尚贤为用。善曰：驱音驱。墨，墨家流也。〕玩阴阳之变化兮，咏雅颂之徽音。〔善曰：《孙卿子》曰：四时代御，阴阳交化。《周易》曰：四时变化。《毛诗》曰：大姒嗣徽音。〕嘉曾氏之归耕兮，慕历阪之嵚崟。〔善曰：《琴操》曰：归耕者，曾子之所作也。曾子事孔子，十有馀年。晨觉，眷然念二亲年衰，养之不备，於是援琴鼓之曰：歔欷归耕来兮，安所耕，历山盘兮。〕恭夙夜而不贰兮，固终始之所服。〔不贰，不差贰也。服，所服事也。善曰：《毛诗》曰：夙夜在公。《楚辞》曰：事君而无贰。〕夕惕若厉以省{保言}兮，惧余身之未敕。〔敕，整也。善曰：《周易》曰：君子夕阳若厉，无咎。〕苟中情之端直兮，莫吾知而不恧。〔善曰：《楚辞》曰：苟余情之端直。又曰：国无人兮莫我知。《小雅》曰：小愧为恧。〕默无为以凝志兮，与仁义乎逍遥。〔善曰：《老子》曰：上德无为。《楚辞》曰：超无为以志清。《上林赋》曰：驰骛乎仁义之涂。〕不出户而知天下兮，何必历远以劬劳？〔善曰：《老子》曰：不出户而知天下，不窥牖而见天道。《河上公》曰：圣人以己身知人身，以己家知人家，所以见天下矣。《毛诗》曰：之子于征，劬劳于野。〕

系曰：〔系，系也。言系一赋之前意也。〕天长地久岁不留，〔善曰：《老子》曰：天长地久。天地所以长且久者，以其不自生，故能长生。〕俟河之清秪怀忧。〔秪，適也。善曰：《左氏传》子驷曰：周谚有之曰：俟河之清，人寿几何？杜预曰：逸诗也，言人寿促而河清迟也。京房《易传》曰：河千年一清。〕原得远渡以自娱，上下无常穷六区。〔善曰：《楚辞》曰：远度世以忘归。六区，上下四方也。《周易》曰：上下无常，非为邪也。〕超逾腾跃绝世俗，飘遥神举逞所欲。〔《说文》曰：逞，极也。〕天不可阶仙夫稀，〔善曰：周髀曰：天不可阶而升。〕柏舟悄悄郄不飞。〔柏舟，诗篇名也。注：愠，怨也。悄悄，忧貌。群小，众小人在君侧也。郄，恨也。其诗曰：忧心悄悄，愠于群小。又曰：静言思之，不能奋飞。注，不如鸟奋翼而飞去。臣不遇於君，犹不忍去，厚之至也。〕松乔高峙孰能离，〔松，赤松子。乔，王乔。离，附也。〕结精远游使心携。〔携，离也。善曰：《楚辞》曰：愿轻举而远游。《公羊传》曰：携其妻子。何休曰：携，犹提将也。〕回志朅来从玄谋，〔朅，去也。善曰：刘向《七言》曰：朅来归耕永自疏。〕获我所求夫何思？〔夫，复也。〕

【归田赋】

※张平子〔《归田赋》者，张衡仕不得志，欲归於田，因作此赋。凡在曰朝，不曰归田。〕

游都邑以永久，无明略以佐时。徒临川以羡鱼，俟河清乎未期。〔都，谓京都。永，长也。久，滞也。言久淹滞於京都，而无知略以匡佐其时君也。《字林》曰：羡，贪欲也。《淮南子》曰：临河羡鱼，不如归家织网。《高诱》曰：羡，愿也。《易乾凿度》曰：天降嘉应。河清，清三日，变为赤，赤变三日。郑玄曰：圣王为政，治平之所致。〕感蔡子之慷慨，从唐生以决疑。〔《史记》曰：蔡泽，燕人。游学于诸侯，不遇，从唐举相。举熟视而笑曰：先生偈鼻、戴肩、魋颐、蹙頞、膝挛，吾闻圣人不相，殆先生乎？泽知举戏之，乃曰：富贵吾所自取。吾不知者，寿也，愿闻之。举曰：先生之寿，从今以往者，四十三岁。泽笑而谢去。谓御者曰：吾持梁刺齿肥，跃疾驱。怀黄金之印，结紫绶於腰，揖让人主之前，食肉富贵，四十一年，足矣。及入秦，昭王召见，与语，大说，拜为客卿。遂代范睢为秦相。《说文》曰：慷慨，壮士不得志於心也。〕谅天道之微昧，追渔父以同嬉。〔谅，信也。微昧，幽隐。司马迁《悲士不遇赋》曰：天道悠昧。《楚辞》曰：屈原既放，渔父见而问之曰：子非三闾大夫欤？渔父悠尔而笑，鼓枻而去。王逸《楚辞序》曰：渔父避世隐身，钓鱼江湖，欣然而乐。鱼父歌曰：沧浪之水清，可以濯吾缨；沧浪之水渌，可以濯吾足。嬉，乐也。〕超埃尘以遐逝，与世事乎长辞。〔世务纷浊，以喻尘埃。《庄子》曰：游乎尘埃之外。〕

於是仲春令月，时和气清，〔《仪礼》曰：令月吉日。郑玄曰：令，善也。〕原隰郁茂，百草滋荣。王雎鼓翼，鸧鹒哀鸣。〔雎鸠，王鸠也。郭璞曰：雕类也。《尔雅》曰：鸧鹒，黄鹂也。鹂音利。〕交颈颉颃，关关嘤嘤。〔颉颃，上下也。毛苌《诗传》曰：飞而上曰颉，飞而下曰颃。《尔雅》曰：关关噰噰，音声和也。《释训》曰：丁丁嘤嘤，相切直也。注：嘤嘤，两鸟鸣也。〕於焉逍遥，聊以娱情。〔《毛诗》曰：於焉逍遥。《广雅》曰：逍遥，忀徉也。〕尔乃龙吟方泽，虎啸山丘。〔言己从容吟啸，类乎龙虎。《春秋元命苞》曰：杓星高则群龙吟。《淮南子》曰：龙吟而景云至，虎啸而谷风轃。〕仰飞纤缴，俯钓长流。触矢而毙，贪饵吞钩。〔触矢，射也。吞钩，钓也。《楚辞》曰：知贪饵而近毙。〕落云间之逸禽，悬渊沈之魦鰡。〔《列子》曰：詹何以独茧为纶，芒针为钩，引盈车之鱼於百仞之渊？楚王问其故，詹何曰：蒲且子之弋，弱弓纤缴，连双鸧於青云之际。臣因学钓五年，始尽其道。毛苌《诗传》曰：魦，〈施中"方改魚"〉也。《字指》曰：鰡，魦属。〕

于时曜灵俄景，系以望舒。〔《广雅》曰：曜灵，日也。王逸《楚辞注》曰：望舒，月御也。俄，斜也。〕极般游之至乐，虽日夕而忘劬。〔《尚书》曰：般游无度。〕感老氏之遗诫，将回驾乎蓬庐。〔《老子》曰：驰骋田猎，令人心发狂。注曰：精神安静，驰骋呼吸，精散气亡，故发狂。刘向《雅琴赋》曰：潜坐蓬庐之中，岩石之下。〕弹五弦之妙指，咏周孔之图书。〔五弦，琴也。《礼记》曰：舜作五弦之琴，以歌南风。郑玄注曰：南风，长养之风也。《毛诗》曰：南风之薰兮，可以解吾民之愠兮。蔡邕《琴操》曰：伏羲氏作琴，弦有五者，象五行也。周，周公；孔，孔子也。〕挥翰墨以奋藻，陈三皇之轨模。〔贾逵《国语注》曰：轨，法也。郑玄《毛诗笺》曰：模，法也。〕苟纵心於物外，安知荣辱之所如！〔班固《汉书》述贾邹枚路曰：荣如辱如，有机有枢。刘德曰：《易》曰：枢机之发，荣辱之主也。张晏曰：乍荣乍辱。如，辞也。〕

《文选》　唐·李善注



