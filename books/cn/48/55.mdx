---
---
---
title: 卷五十五 论五 连珠
---

◎论五

【广绝交论】

〔刘璠《梁典》曰：刘峻见任昉诸子西华兄弟等，流离不能自振，生平旧交，莫有收恤。西华冬月著葛布帔，练裙。路逢峻，峻泫然矜之。乃广朱公叔《绝交论》。到溉见其论，抵几於地，终身恨之。〕

※刘孝标

客问主人曰：朱公叔《绝交论》，为是乎？为非乎？〔此假言也，为是为非，疑而问之也。范晔《后汉书》曰：朱穆，字公叔，为侍御史。感俗浇薄，慕尚敦笃，著《绝交论》以矫之。稍迁至尚书，卒，赠益州刺史。〕主人曰：客奚此之问？〔奚，何也。何故有此问也。未详其意，故审覆之也。〕客曰：夫草虫鸣则阜螽跃，雕虎啸而清风起。〔欲明交道不可绝，故陈四事以喻之。《毛诗》曰：喓喓草虫，趯趯阜螽。郑玄曰：草虫鸣，则阜螽跳跃而从之，异类相应也。雕虎，已见《思玄赋》。《淮南子》曰：虎啸而谷风至，龙举而景云属。许慎曰：虎，阴中阳兽，与风同类也。〕故絪缊相感，雾涌云蒸；嘤鸣相召，星流电激。〔元气相感，雾涌云蒸以相应；鸟鸣相召，星流电激以相从。言感应之远也。《周易》曰：天地絪缊，万物化醇。《淮南子》曰：山云蒸而柱礎润。《毛诗》曰：伐木丁丁，鸟鸣嘤嘤。郑玄云：其鸣之志，似於友道然。曹植《辩问》曰：游说之士，星流电耀。《答宾戏》曰：游说之徒，风扬电激。〕是以王阳登则贡公喜，罕生逝而国子悲。〔此明良朋也。良朋之道，情同休戚，故贡禹喜王阳之登朝，子产悲子皮之永逝也。《汉书》曰：王吉与贡禹为友，世称王阳在位；贡禹弹冠，言其趣舍同也。罕生，子皮；国子，子产也。《左氏传》曰：子产闻子皮卒，哭且曰：吾以无为为善，唯夫子知我也。〕且心同琴瑟，言郁郁於兰茝；道叶胶漆，志婉娈於埙篪。〔心和琴瑟，则言香兰茝，道合胶漆，则志顺埙篪。言和顺之甚也。《毛诗》曰：妻子好合，如鼓瑟琴。曹子建《王仲宣诔》曰：好和琴瑟。郁郁，香也。《上林赋》曰：芳芳沤郁，酷烈淑郁。《楚辞》曰：兰茝幽而独芳。《周易》曰：同心之言，其臭如兰。范晔《后汉书》曰：陈重，字景公。雷义字仲预。重少与义友，乡里为之语曰：胶漆自谓坚，不如雷与陈。班固《汉书》赞曰：婉娈董公。埙篪，已见《鹦鹉赋》。〕圣贤以此镂金版而镌盘盂，书玉牒而刻锺鼎。〔圣贤以良朋之道，故著简策而传之。《太公金匮》曰：屈一人之下，申万人之上。武王曰：请著金版。《墨子》曰：琢之盘盂，铭於锺鼎，传於后世。玉牒，已见上。〕若乃匠人辍成风之妙巧，伯子息流波之雅引。〔此言良朋之难遇也。《庄子》曰：庄子送葬，过惠子之墓，谓从者曰：郢人垩墁其鼻端若蝇翼，使匠石斫之。匠石运斤成风，斫之尽垩而鼻不伤，郢人立不失容。宋元君闻之，召匠石曰：尝试为寡人为之。匠石曰：臣则尝能斫之。虽然，臣质死久矣，自夫子之死也，吾无以为质矣，吾无与言也。伯牙及雅引，已见上文。〕范张款款於下泉，尹班陶陶於永夕。〔范晔《后汉书》曰：范式，字巨卿，少与张劭为友。劭字元伯。元伯卒，式忽梦见元伯，呼曰：巨卿，吾以某日死，当以某时葬，永归黄泉，子未我忘，岂能相及。式怳然觉悟，便服朋友之服，数其葬日，驰往赴之。既至圹，将窆，而柩不进，其母抚之曰：元伯岂有望邪？遂停柩。移时，乃见素车白马号哭而来，其母望之，必范巨卿。既至，叩丧言曰：行矣元伯，死生各异，永从此辞。式执引，柩乃前。式遂留冢次，修坟种树，然后乃去。司马迁书曰：试欲效其款款之愚。王仲宣《七哀诗》曰：悟彼下泉人。《东观汉记》曰：尹敏与班彪相厚，每相与谈，常晏暮不食，昼即至冥，夜彻旦。彪曰：相与久语，为俗人所怪。然锺子期死，伯牙破琴，曷为陶陶哉。〕骆驿纵横，烟霏雨散，巧历所不知，心计莫能测。〔骆驿纵横，不绝也。烟霏雨散，众多也。《鲁灵光殿赋》曰：纵横骆驿，各有所趣。陆机《列仙赋》曰：腾烟雾之霏霏。《剧秦美新》曰：雾集雨散。《庄子》曰：巧历不能得，而况凡乎？《汉书》曰：桑弘羊，雒阳贾人子，以心计，年十三，侍中。〕而朱益州汩彝叙，粤谟训，捶直切，绝交游。比黔首以鹰鹯，媲人灵於豺虎。蒙有猜焉，请辨其惑。〔言朋友之义，备在典谟。公叔乱常道而绝之，故以为疑也。《尚书》曰：彝伦攸叙。又曰：圣有谟训。《家语》孔子曰：祁奚对平公云：羊舌大夫信而好直其切也。王肃曰：言其切直也。《尔雅》曰：丁丁嘤嘤，相切直也。《列子》曰：公孙穆屏亲昵，绝交游。司马迁书曰：交游莫救，视鹰鹯豺虎，贪残而无亲也。黔首，已见《过秦论》。《左氏传》太史克曰：见无礼於其君者，诛之，如鹰鹯之逐鸟雀。《尔雅》曰：娩，妃也。《尚书》曰：惟人万物之灵。杜夷《幽求子》曰：不仁之人，心怀豺虎。《长杨赋》曰：蒙切惑焉。《论语》子张曰：敢问崇德辨惑。〕

主人听然而笑曰：客所谓抚弦徽音，未达燥湿变响；张罗沮泽，不睹鸿雁云飞。〔言朋友之道，随时盛襄。醇则志叶断金，醨则昌言交绝。今以绝交为惑，是未达随时之义，犹抚弦者未知变响，张罗者不睹云飞，谬之甚也。《上林赋》曰：亡是公听然而笑。郑玄《礼记注》曰：抚，以手按之也。许慎《淮南子注》曰：鼓琴循弦，谓之徽也。《韩诗外传》曰：赵遣使於楚。临去，赵王谓之曰：必如吾言辞。时赵王方鼓琴，使者因跪曰：大王鼓琴，未有如今日之悲也。请记其处，后将法焉。王曰：不可，夫时有燥湿，弦有缓急，徽柱推移，不可记也。使者曰：臣愚，谓借此以譬之。何者？楚之去赵二千馀里，变改万端，亦犹弦不可记也。《难蜀父老》曰：鹪鹏已翔乎寥廓之宇，而罗者犹视乎薮泽，悲夫！沮泽，已见《蜀都赋》。《吴都赋》曰：云飞水宿。〕盖圣人握金镜，阐风烈，龙驩蠖屈，从道汙隆。〔言圣人怀明道而阐风教，如龙蠖之骧屈，盖从道之汙隆也。《春秋孔录法》曰：有人卯金刀，握天镜。《雒书》曰：秦失金镜。郑玄曰：金镜，喻明道也。《春秋考异邮》曰：后虽殊世，风烈犹合於持方。宋均曰：持方，受命者名也。班固《汉书》韩彭述曰：云起龙骧，化为侯王。蠖屈，已见潘正叔赠王元况诗。《礼记》子思曰：道隆则从而隆，道汙则从而汙。郑玄曰：汙，犹杀也。〕日月聊璧，赞亹亹之弘致；云飞电薄，显棣华之微旨。若五音之变化，济九成之妙曲。此朱生得玄珠於赤水，谟神睿而为言。〔日月联璧，谓太平也。云飞电薄，谓襄乱也。王者设教，从道汙隆，太平则明亹亹微妙之弘致，道襄则显棣华权道之微旨。然则随时之义，理非一涂也。若五音之变化，乃济九成之妙曲。今朱公叔绝交，是得矫时之义，此犹得玄珠於赤水，谟神睿而为言，谓穷妙理之极也。《易坤灵图》曰：至德之萌，日月若联璧。《周易》曰：定天下之吉凶，成天下之亹亹者，莫善於蓍龟。王弼曰：亹亹，微妙之意也。郑玄《周礼注》曰：致，至也。《汉书》高祖歌曰：大风起兮云飞扬。《淮南子》曰：阴阳相薄为雷，激而为电。《论语》曰：棠棣之华，偏其反而。何晏曰：逸诗也。棠棣之华，反而后合。赋此诗，以言权反而后至於大顺也。《长笛赋》曰：五音代转。《尚书》曰：箫韶九成，凤皇来仪。《庄子》曰：黄帝游於赤水之北，遗其玄珠，乃使象罔求而得之。司马彪曰：赤水，水假名。玄珠，喻道也。孔安国《尚书传》曰：谟，谋也。睿，圣也。〕至夫组织仁义，琢磨道德，驩其愉乐，恤其陵夷。〔此言良友每事相成，道德资以琢磨，仁义因之组织，居忧共戚，处乐同欢。仲长统《昌言》曰：道德仁义，天性也。织之以成其物，练之以成其情。《礼记》曰：如切如瑳，道学也。如琢如磨，自修也。《白虎通》曰：朋友之交，乐则思之，患则死之。陵夷，已见《五等论》。〕寄通灵台之下，遗迹江湖之上，风雨急而不辍其音，霜雪零而不渝其色。斯贤达之素交，历万古而一遇。〔良朋款诚，终始若一。故寄通神於心府之下，遗迹相忘於江湖之上也。《庄子》曰：万恶不可内於灵台。司马彪曰：心为神灵之台也。李陵书曰：人之相知，贵相知心。《庄子》曰：鱼相忘於江湖，人相忘於道术。郭象曰：各自足，故相忘也。今引江湖，唯取相忘之义也。不辍其音，已见《辨命论》。《庄子》曰：天寒既至，霜雪既降，吾是以知松柏之茂也。素，雅素也。万古一遇，难逢之甚也。〕逮叔世民讹，狙诈飙起，谿谷不能逾其险，鬼神无以究其变，竞毛羽之轻，趋锥刀之末。〔上明良朋，此明损友也。《左氏传》叔向曰：三辟之兴，皆叔世也。《毛诗》曰：民之讹言。郑玄曰：讹，伪也。《汉书》曰：狙诈之兵。《音义》曰：狙，伺人之閒隙也。《答宾戏》曰：游说之徒，风飑电激，并起而救之。《庄子》孔子曰：凡人之心，险於山川，难知於天。董仲舒《士不遇赋》曰：生不丁三代之盛隆兮，丁三季之末俗。鬼神不能正人事之变戾，圣贤亦不能开愚夫之违惑。葛龚集曰：龚以毛羽之身，戴丘山之施。《左氏传》叔向曰：锥刀之末，将尽争之。〕於是素交尽，利交兴，天下蚩蚩，鸟惊雷骇。〔《毛诗》曰：氓之蚩蚩。《广雅》曰：蚩，乱也。崔实《正论》曰：秦时赭衣塞路，百姓鸟惊无所归。《淮南子》曰：月行日动，电奔雷骇也。〕然则利交同源，派流则异，较言其略，有五术焉。〔《广雅》曰：较，明也。《韩诗》曰：报我不术。薛君曰：术，法也。〕

若其宠钧董石，权压梁窦，〔董贤、石显，已见《西京赋》。权，犹势也。范晔《后汉书》曰：梁冀，字伯卓，为大将军，专擅威柄，凶恣日积。窦宪，已见范晔《宦者论》。〕雕刻百工，炉捶万物。吐漱兴云雨，呼噏下霜露。九域耸其风尘，四海叠其曛灼。〔雕刻炉捶，喻造物也。覆载天地，刻雕众形而不为巧。《尚书》曰：百工惟时。《庄子》曰：黄帝之忘其智，皆在炉捶之间。《声类》曰：炉，火所居也。李顗《庄子音义》曰：捶，排口铁以灼火也。范晔《后汉书》曰：举动回山海，呼吸变霜露。九域，已见潘元茂《九锡文》。《尔雅》曰：耸，惧也。夏侯湛《东方朔画赞》曰：彷彿风尘，用垂颂声。毛苌《诗传》曰：叠，惧也。《西征赋》曰：当恭显之任势也。曛灼四方，震燿都鄙。〕靡不望影星奔，藉响川骛，鸡人始唱，鹤盖成阴，高门旦开，流水接轸。〔蔡伯皆《郭林宗碑》曰：于时绅佩之士，望形表而影附，聆嘉声而响和者，犹百川之归巨海，鳞介之宗龟龙也。《周礼》曰：鸡人，凡国事为期，则告之时。郑玄曰：象鸡知时也。刘桢《鲁都赋》曰：盖如飞鹤，马似游鱼。高门，已见《辨命论》。范晔《后汉书》明德马后曰：前过濯龙门上，见外家问起居者，车如流水马如龙也。〕皆原摩顶至踵，隳胆抽肠，约同要离焚妻子，誓殉荆卿湛七族。是曰势交。其流一也。〔《孟子》曰：墨子兼爱，摩顶放踵。赵岐曰：放，至也。邹阳上书曰：见情素，隳肝胆。李颙诗曰：焦肺枯肝，抽肠裂膈。邹阳上书曰：荆轲沈七族，要离焚妻子，岂足为大王道哉？〕

富埒陶白，赀巨程罗，山擅铜陵，家藏金穴，出平原而联骑，居里闬而鸣锺。〔陶朱公，已见《过秦论》。程郑，已见《蜀都赋》。《汉书》曰：白圭，周人也。乐观时变，天下言治生者祖白圭。又曰：成都罗襃，赀至钜万。又曰，邓通，蜀郡人也，文帝赐通蜀严道铜山，得铸钱，邓氏钱布天下。杨雄《蜀都赋》曰：西有盐泉铁冶，橘林铜陵。范晔《后汉书》曰：光武帝郭皇后弟况，为大鸿胪，数赏赐金钱。京师号况家为金穴。连骑鸣锺，已见《西京赋》。应劭《汉书注》曰：里门曰闬。〕则有穷巷之宾，绳枢之士，冀宵烛之末光，邀润屋之微泽；鱼贯凫跃，飒沓鳞萃，分雁鹜之稻粱，霑玉斝之馀沥。〔《汉书》曰：陈平家贫，负郭穷巷，以席为门。《过秦论》曰：陈涉瓮牖绳枢之子。《战国策》曰：甘茂去秦，且之齐。出关，遇苏子曰：君闻夫江上之处女乎？夫江上之处女，有家贫而无烛者。处女相与语，欲去之。家贫无烛者将去矣，谓处女曰：妾以无烛之故，常先扫室布席，何爱馀明之照四壁者？处女以为然，留之。今臣弃逐於秦，出关，愿为足下扫室布席，幸无我逐也。贾逵《国语注》曰：邀，求也。《礼记》曰：富润屋，德润身。贯鱼，已见鲍昭出《自蓟北门行》。潘岳《哀辞》曰：望归瞥见，凫藻踊跃。张衡《羽猎赋》曰：轻车飒沓。《西京赋》曰：鸟集鳞萃。《鲁连子》曰：君雁鹜有馀粟。《韩诗外传》：田饶谓鲁哀公曰：黄鹄止君园池，啄君稻粱。《说文》曰：斝，玉爵也。《史记》淳于髡曰：亲有严客，持酒於前，时赐馀沥。〕衔恩遇，进款诚，援青松以示心，指白水而旌信，是曰贿交。其流二也。〔陆士龙《为顾彦先赠妇诗》曰：衔恩非望始。遇，谓以恩相接也。《秦嘉妇诗》曰：何用叙我心，惟思致款诚。《礼记》曰：其在人也，如松柏之有心。周松《执友论》曰：推诚岁寒，功标松竹。《左氏传》，晋公子曰：所不与舅氏同心者，有如白水。〕

陆大夫宴喜西都，郭有道人伦东国，公卿贵其籍甚，搢绅羡其登仙。〔《汉书》曰：高祖拜陆贾为太中大夫，陈平以钱五百万遗贾，为食饮费。贾以此游公卿间，名声籍甚。《音义》曰：狼籍甚盛也。《西征赋》曰：陆贾之优游宴喜。范晔《后汉书》曰：郭泰字林宗，博通坟籍，善谈论。游洛阳，后归乡，诸儒送之，与李膺同舟而济，众宾望之，以为神仙。举有道不应。林宗虽善人伦，不为危言覈论。东国，洛阳也。〕加以颌颐蹙頞，涕唾流沫，骋黄马之剧谈，纵碧鸡之雄辩，〔《解嘲》曰：蔡泽頞颐折頞，涕唾流沫。西揖强秦之相，而夺其位，时也。《庄子》曰：惠施其言黄马骊牛三，辩者以此与惠施相应，终身无穷。司马彪曰：牛马以二为三，兼与别也。曰马曰牛，形之三也。曰黄曰骊，色之三也。曰黄马，曰骊牛，形与色之三也。《蜀都赋》曰：剧谈戏论，扼腕抵掌。冯衍与邓禹书曰：衍以为写神输意，则聊城之说，碧鸡之辩，不足难也。王褒《碧鸡颂》曰：持节使者敬移金精神马，剽剽碧鸡，归来归来，汉德无疆。黄龙见兮白虎仁，归来归来，可以为伦。归来翔兮，何事南荒也。〕叙温郁则寒谷成暄，论严苦则春丛零叶，飞沈出其顾指，荣辱定其一言。〔毛苌《诗传》曰：燠，暖也。郁与燠古字通也。寒谷，已见颜延年《秋胡诗》。王逸《楚辞注》曰：严，壮也。风霜壮谓之严。《说文》曰：苦，犹急也。张升《反论》曰：嘘枯则冬荣，吹生则夏落。荀爽《与李膺书》曰：任其飞沈，与时抑扬。《庄子》曰：手挠顾指，四方之民，莫不俱至。《周易》曰：枢机之发，荣辱之主。〕於是有弱冠王孙，绮纨公子，道不挂於通人，声未遒於云阁，攀其鳞翼，丐其馀论，附駔骥之旄端，轶归鸿於碣石。是曰谈交。其流三也。〔弱冠，已见《辩亡论》。《汉书》漂母谓韩信曰：吾哀王孙而进食。又曰：班伯与王许子弟为群，在於绮襦纨袴之间。《论衡》曰：夫能该一经者为儒生，博览古今者为通人。应劭《汉书注》曰：遒，好也。应玚《释宾》曰：子犹不能腾云阁，攀天衢。杨子《法言》曰：攀龙鳞，附凤翼。《子虚赋》曰：愿闻先生之馀论。《说文》曰：駔，壮马也。张敞集曰：苍蝇之飞，不过十步。讬骥之尾，乃腾千里之路。何休《公羊传注》曰：轶，过也。《淮南子》曰：冯迟，大丙之御也，过归鸿於碣石也。〕

阳舒阴惨，生民大情，忧合欢离，品物恒性。〔《西京赋》曰：人在阳时则舒，在阴时则惨。《庄子》曰：藏天下於天下，而不得所遯，是恒物之大情也。相煦以沫，忧合也。相忘江湖，欢离也。《周易》曰：品物咸亨。〕故鱼以泉涸而煦沫，鸟因将死而鸣哀。〔《庄子》曰：泉涸，鱼相与处於陆，相煦以湿，相濡以沫。《论语》曾子曰：鸟之将死，其鸣也哀。〕同病相怜，缀河上之悲曲；恐惧实怀，昭《谷风》之盛典。〔《吴越春秋》曰：伯嚭来奔於吴，子胥请以为大夫。吴大夫被离承宴问子胥曰：何见而信伯嚭乎？子胥曰：吾之怨与嚭同。子闻河上之歌者乎？同病相怜，同忧相救。惊翔之鸟，相随而集；濑下之水，回复俱流。谁不爱其所近，悲其所思者乎？《诗·谷风》曰：将恐将惧，实予于怀。〕斯则断金由於湫隘，刎颈起於苫盖。〔《周易》曰：二人同心，其利断金。《左氏传》曰：景公欲更晏子之宅，曰：子之宅湫隘嚣尘。《汉书》曰：张耳、陈馀，相与为刎颈之交。《左氏传》范宣子数戎子驹支曰：乃祖吾离，被苫盖。〕是以伍员濯溉於宰嚭，张王抚翼於陈相。是曰穷交。其流四也。〔言宰嚭由伍员濯溉而荣显，嚭既贵而谮员。陈馀因张耳抚翼而奋飞，馀既尊而袭耳。故曰穷交也。《毛诗》曰：可以濯溉。《说文》曰：濯，浣也。毛苌《诗》曰：溉，灌也。在於贫贱，类乎泥滓，縻之好爵，同於濯溉。《史记》曰：伍子胥者，楚人，名员。楚王诛员父奢，子胥往吴。阖庐既立，得志，以子胥为行人。楚又诛大臣伯州犁，州犁之孙亡奔吴，亦以嚭为大夫。《吴越春秋》曰：帛否来奔於吴，王阖庐问伍子胥，帛否何如人也？伍子胥对：帛否者，楚州犁孙。楚平王诛州犁，否因惧出奔，闻臣在吴而来。吴王因子胥请帛否以为大夫，与之谋於国事。《史记》曰：阖庐死，夫差既立，以伯嚭为太宰。吴败越於会稽，大夫种厚币遗吴太宰请和。将许之，子胥谏不听。太宰既与子胥有隙，因谗子胥，王乃使赐子胥属镂之剑，乃自刎。《左氏传》曰：哀公会吴橐睪，吴子使太宰嚭请寻盟。然本或作伯喜，或作帛否，或作太宰嚭。字虽不同，其人一也。班固《汉书》述曰：张陈之交，好如父子，携手遯秦，抚翼俱起。〕

驰骛之俗，浇薄之伦，无不操权衡，秉纤纊。衡所以揣其轻重，纊所以属其鼻息。若衡不能举，纊不能飞，虽颜冉龙翰凤雏，曾、史兰薰雪白，〔阮子《政论》曰：交游之党，为驰骛之所废。《淮南子》曰：浇天下之淳。许慎曰：浇，薄也。《汉书》曰：衡，平也。权，重也。衡所以任权，而钧物平轻重也。郑众《考工注》曰：称锤曰权。郑玄《尚书注》曰：称上曰衡。《尚书》曰：厥篚织纊。《说文》曰：揣，量也。《仪礼》曰：属纊以候气。《运命论》曰：颜冉大贤。《魏志》崔琰曰：邴原张范，所谓龙翰凤翼。习凿齿襄阳记曰：旧目诸葛孔明为卧龙，庞士元为凤雏。曾，曾参。史，史鱼也。《庄子》曰：削曾、史之行，钳杨、墨之口。《魏都赋》曰：信陵之名兰芬也。葛龚《荐郝彦文》曰：雪白冰折，皦然曜世也。〕舒向金玉渊海，卿云黼黻河汉，〔言舒向之辞，同於渊海也。《论衡》曰：儒世之金玉。又曰：刘子骏汉朝之智囊，笔墨之渊海。言卿、云之文，类於河汉也。《论衡》曰：绣之未刺，锦之未织。恒丝庸帛，何以异哉？加五采之巧，施针缕之饰。文章玄耀，黼黻华虫。学士有文章，犹丝帛之有五色之巧也。又曰：汉诸儒作书者，以司马长卿、杨子云，河汉也；其馀，泾渭也。〕视若游尘，遇同土梗，莫肯费其半菽，罕有落其一毛。〔游尘土梗，喻轻贱也。左太冲《咏史诗》曰：视之若埃尘。嵇含《司马诔》曰：命危朝露，身轻游尘。《庄子》魏文侯曰：吾所学者，真土梗耳。司马彪曰：梗，土之榛梗也。《汉书》项羽曰：岁饥人贫，卒食半菽。《孟子》曰：杨氏为我，拔一毛而利天下，不为也。〕若衡重锱铢，纊微彯〔飘〕撇〔匹灭，〕虽共工之蒐慝，欢兜之掩义，南荆之跋扈，东陵之巨猾，〔锱铢，已见任彦升《弹曹景宗》文。侯瑾《筝赋》曰：微风彯撇，泠气轻浮。《左氏传》季孙行父曰：少昊氏有子，靖谮庸回，伏谗蒐慝。杜预曰：谓共工也。蒐，隐。慝，恶也。《左氏传》季孙行父曰：帝鸿氏有子，掩义隐贼，好行凶德。杜预曰：谓欢兜也。南荆，谓楚也。《演连珠》曰：南荆有寡和之歌。《韩子》庄周子谓楚庄王曰：庄蹻为盗於境内，吏不能禁。《西京赋》曰：睢盱跋扈。东陵，盗跖也，已见任昉《王俭集》序。《东京赋》曰：巨猾间衅。〕皆为匍匐逶迤，折枝舐痔，金膏翠羽将其意，脂韦便辟导其诚。〔《说文》曰：逶迤，邪行去也。《史记》曰：苏秦笑谓嫂：何前踞而后恭？嫂逶迤蒲服而谢曰：见季子位高金多也。《孟子》曰：为长者折枝。语人曰：吾不能，是不为也，非不能也。赵岐曰：折枝，案摩折手节解罢枝也。《庄子》谓宋人曹商曰：秦王有病，召医，破痈溃痤者得车一乘，舐痔者得车五乘。子岂疗其痔邪。金膏，已见《江赋》。《汉书》曰：繇王闽侯，亦遗江都王建犀甲翠羽。《毛诗序》曰：又实币帛，以将其厚意。郑玄曰：将，助也。《楚辞》曰：如脂如韦。王逸曰：柔弱曲也。《论语》孔子曰：损者三友，友便僻，损矣。〕故轮盖所游，必非夷惠之室；苞苴所入，实行张霍之家。谋而后动，毫芒寡忒，是曰量交。其流五也。〔《礼记》曰：苞苴，箪笥问人者。郑玄曰：苞苴，裹鱼肉者也。或以苇，或以茅。张，张安世。霍，霍光也。《答宾戏》曰：锐思毫芒之内。〕

凡斯五交，义同贾鬻。故桓谭譬之於闤阓，林回喻之於甘醴。〔杜预《左氏传注》曰：贾，买也。郑众《周礼注》曰：鬻，卖也。谭集及《新论》，并无以市喻交之文。《战国策》，谭拾子谓孟尝君曰：得无怨齐士大夫乎？孟尝君曰：然。谭拾子曰：富贵则就之，贫贱则去之。请以市喻，市朝则满，夕则虚，非朝爱市，而夕憎之也。求存故往，亡故去，原君勿怨。然此以市喻交，疑拾误为桓，遂居谭上耳。《庄子》林回曰：君子之交淡若水，小人之交甘如醴。司马彪曰：林回，人姓名也。〕夫寒暑递进，盛襄相袭，或前荣而后悴，或始富而终贫，或初存而末亡，或古约而今泰，循环翻覆，迅若波澜。〔《周易》曰：寒往则暑来，暑往则寒来。盛襄，已见《琴赋》。《说文》曰：袭，因也。《说苑》雍门周对孟尝君曰：臣之能令悲者，先贵而后贱，古富而今贫。《笙赋》曰：有始泰终约，前荣后悴。《尚书大传》曰：三王之统，若循连环，周则复始，穷则反本。陆机乐府诗曰：休咎相乘蹑，翻覆若波澜。〕此则殉利之情未尝异，变化之道不得一。由是观之，张、陈所以凶终，萧、朱所以隙末，断焉可知矣。〔言贪利情同，谲诈殊道也。范晔《后汉书》王丹曰：交道之难，未易言也。张陈凶其终，萧朱隙其末，故知全之者鲜矣。《汉书》：萧育字次君。朱博字子元。育少与博为友，故长安语曰：萧朱结绶，王贡弹冠。言相荐达也。后育为九卿，博先至丞相，与博有隙也。〕而翟公方规规然勒门以箴客，何所见之晚乎？〔《庄子》曰：规规然自失也。《汉书》曰：下邽翟公为廷尉，宾客亦复填门。及废，门外可设爵罗。后复为廷尉，宾客欲往。翟公大署其门曰：一死一生，乃知交情；一贫一富，乃知交态；一贵一贱，交情乃见。《穀梁传》曰：至城下，然后知，何知之晚也。〕

"因此五交，是生三衅：〔杜预《左氏传注》曰：衅，瑕隙也。〕败德殄义，禽兽相若，一衅也。〔《尚书》曰：侮慢自贤，反道败德。《史记》卫平曰：天有五色，以辩白黑。人民莫知辨也，与禽兽相若也。〕难固易携，雠讼所聚，二衅也。〔杜预《左氏传注》曰：携，离也。〕名陷饕餮，贞介所羞，三衅也。〔饕餮，已见上。《汉书》赞曰：势利之交，古人羞之。〕古人知三衅之为梗，惧五交之速尤。〔毛苌《诗传》曰：梗，病也。又曰：速，召也。〕故王丹威子以槚楚，朱穆昌言而示绝，有旨哉！有旨哉！〔有梁之初，淳风已丧，俗多驰竞，人尚浮华，故叙叔世之交情，刺当时之轻薄。朱生示绝，良会其宜，重言之者，叹美之至。范晔《后汉书》曰：王丹，字仲回。其子有同门生丧亲，家在中山，白丹欲奔慰，丹怒而挞之，令寄缣以祠焉。《礼记》曰：夏楚二物，收其威也。郑玄曰：夏，槄也。楚，荆也。夏与槚古今字也。昌言，已见王元长《策秀才文》。《孙绰子》曰：庄多寄言，浑沌得宗。罔象得珠，旨哉言乎！〕

"近世有乐安任昉，海内髦杰，早绾银黄，夙昭民誉。〔《汉书》上以书敕责杨仆曰：怀银黄，垂三组，夸卿里。《左氏传》曰：晋悼公即位，六官之长，皆民誉也。〕遒文丽藻，方驾曹王；英跱俊迈，联横许郭。类田文之爱客，同郑庄之好贤。〔《孙绰集》序曰：绰文藻遒丽。方驾，已见《西京赋》。曹王，子建仲宣也。《魏志》曰：崔琰谓司马朗：子之弟刚断英跱。裴松之案：跱或作特，窃谓英特为是。《辩亡论》曰：武将连衡。范晔《后汉书》曰：许劭少峻名节，好人伦，多所赏识，故天下言拔士者，咸称许郭。《史记》曰：孟尝君名文，姓田氏。在薛招致诸侯宾客，食客数千人。《汉书》曰：郑当时，字庄，为大司农。每朝，候上问说，未尝不言天下长者。班固述曰：庄之推贤，於兹为德。〕见一善则盱衡扼腕，遇一才则扬眉抵掌。雌黄出其唇吻，朱紫由其月旦。〔《孟子》曰：舜闻一善言，见一善行，若决江河，沛然莫之能御。盱衡，已见《魏都赋》。扼腕，已见《蜀都赋》。《大戴礼》曰：孔子愀然扬眉。《战国策》曰：苏秦说赵王，抵掌而言。孙盛《晋阳秋》曰：王衍，字夷甫。能言，於意有不安者，辄更易之，时号口中雌黄。《东观汉记》曰：汝南太守宗资等，任用善士，朱紫区别。范晔《后汉书》曰：许子将与从兄靖，俱有高名，好共覈论乡党人物，月旦辄更品题，故汝南俗有月旦评焉。〕於是冠盖辐凑，衣裳云合，辎軿击轊，坐客恒满。蹈其阃阈，若升阙里之堂；入其隩隅，谓登龙门之阪。〔《西都宾》曰：冠盖如云。《汉书》曰：郡国辐凑，浮食者多。《解嘲》曰：天下之士，雷动云合。范晔《后汉书》曰：袁绍宾客所归，辎軿比毂，填接街陌。《说文》曰：軿，车前衣。车后为辎。《史记》苏秦曰：临菑之途，车毂相击。《说文》曰：辎，车轴端。范晔《后汉书》孔融曰：座上客恒满。郑玄《礼记注》曰：阃，阈，皆门限也。阙里，孔子所居也。升堂入隩，已见孔融《荐祢衡表》。范晔《后汉书》曰：李膺，字元礼，独持风裁。士有被其容接者，名为登龙门。〕至於顾盼增其倍价，剪拂使其长鸣，彯组云台者摩肩，趍走丹墀者叠迹。〔《战国策》苏代说淳于髡曰：客有谓伯乐曰：臣有骏马欲卖之，比三旦而立於市，人莫与言，愿子还而视之。去而顾之，臣请献一朝之费。伯乐乃旋视之，去而顾之，一旦而马价十倍。又汗明说春申君曰：夫骥服盐车，上太行中坂，迁延负辕，不能上。伯乐遭之，下车，攀而哭之，骥於是迎而鸣者。何也？彼见伯乐之知己。今仆居鄙俗之日久矣，君独无湔拔仆也。湔拔剪拂，音义同也。长鸣，已见刘琨《答卢谌诗》。云台，已见《辩命论》。《史记》苏秦说齐王曰：临菑之途，人肩相摩。《汉典职仪》曰：以丹漆地，故称丹墀。《吴都赋》曰：跃马叠迹。〕莫不缔恩狎，结绸缪，想惠庄之清尘，庶羊左之徽烈。〔《过秦论》曰：合从缔交。《礼记》曰：贤者狎而敬之。郑玄曰：狎，习也，近也。李陵诗曰：独有盈觞酒，与子结绸缪。《淮南子》曰：惠施死而庄子寝说，言世莫可为语也。《楚辞》曰：日闻赤松之清尘。《烈士传》曰：阳角哀、左伯桃为死友，闻楚王贤，往寻之。道遇雨雪，计不俱全，乃并衣粮与角哀，入树中死。应璩《与王将军书》曰：雀鼠虽愚，犹知徽烈。〕及瞑目东粤，归骸洛浦。繐帐犹悬，门罕渍酒之彦；坟未宿草，野绝动轮之宾。〔东粤，谓新安，昉死所也。洛浦，谓归葬扬州也。《庄子》曰：夫差瞑目东粤。《楚词》曰：归骸旧邦莫谁语。魏武遗令曰：於台堂上，施六尺床，繐帐。谢承《后汉书》曰：徐稚，字孺子。前后州郡选举，诸公所辟，虽不就。有死丧，负笈赴吊。常於家预炙鸡一只，一两绵渍酒，日中曝乾，以裹鸡，径到所赴冢隧外，以水渍之，使有酒气升。米饭，白茅藉，以鸡置前。醊酒毕，留谒即去，不见丧主。《礼记》曰：朋友之墓，有宿草而不哭焉。动轮，范式也，已见上文。〕藐尔诸孤，朝不谋夕，流离大海之南，寄命嶂疠之地。〔诸孤，昉子也。刘璠《梁典》曰：昉有子，东里、西华、南客、北叟，并无术学，坠其家业。《左氏传》晋献公曰：以是藐诸孤。又赵孟曰：朝不谋夕，何可长也。李陵《与苏武书》曰：流离辛苦，几死朔北之野。范晔《后汉书》朱勃上书曰：士人饥困，寄命漏刻。蒋子万《机论》曰：许文休东渡江，乃在嶂气之南。《梁典》不言昉子远之交桂，今言大海之南者，盖言流离之甚也。〕自昔把臂之英，金兰之友，曾无羊舌下泣之仁，宁慕郈成分宅之德。〔此谓到洽兄弟也。刘孝标《与诸弟书》曰：任既假以吹嘘，各登清贯。任云亡未几，子侄漂流沟渠，洽等视之攸然，不相存赡。平原刘峻疾其苟且，乃广朱公叔《绝交论》焉。《东观汉记》曰：朱晖同县张堪，有名德，每与相见，常接以友道。晖以堪宿成名德，未敢安也。堪至把晖臂曰：欲以妻子讬朱生。堪后物故，南阳饿，晖闻堪妻子贫穷，乃自往候视，见其困厄，分所有以赈给之，岁送穀五十斛，帛五疋，以为常。羊舌氏，叔向也。《春秋外传》曰：叔向见司马侯之子，抚而泣之曰：自此父之死也，吾蔑与比事君也。昔者，此其父始之，我终之，我始之，夫子终之。《孔丛子》曰：郈成子自鲁聘晋，过于卫，右宰毂臣止而觞之，陈乐而不作，酣毕而送以璧。成子不辞，其仆曰：不辞，何也？成子曰：夫止而觞我，亲我也；陈乐不作，告我哀也；送我以璧，讬我也。由此观之，卫其乱矣。行三十里而闻卫乱作，右宰毂臣死之。成子於是迎其妻子，还其璧，隔宅而居之。〕

呜呼！世路险巇，一至於此！太行孟门，岂云崭绝。〔《卢谌诗》曰：山居是所乐，世路非我欲。《楚词》曰：何周道之平易兮，然芜秽而险巇。王逸曰：险巇，犹颠危也。孟门、太行，二山名也。《史记》曰：殷纣之国，左孟门，右太行也。〕是以耿介之士，疾其若斯，裂裳裹足，弃之长骛。独立高山之顶，欢与麋鹿同群，皦皦然绝其雰浊，诚耻之也，诚畏之也。〔耿介之士，峻自谓也。《韩子》曰：耿介之士寡，而商贾之人多。《墨子》曰：公输欲以楚攻宋，墨子闻之，自鲁往，裂裳裹足，十日至郢。曹植《应诏诗》曰：弭节长骛。郭象《庄子注》曰：亢然独立高山之顶。《楚词》曰：高山崔巍兮水汤汤，死日将至兮与麋鹿同坑。《论语》子曰：鸟兽不可与同群。孔安国曰：隐居山林，是同群也。范晔《后汉书》曰：皦皦者易汙。《楚词》曰：吸精气而吐雰浊兮。《说文》曰：雰亦氛字。〕

◎连珠

〔傅玄叙连珠曰：所谓连珠者，兴於汉章之世，班固、贾逵、傅毅三子，受诏作之。其文体，辞丽而言约，不指说事情，必假喻以达其旨，而览者微悟，合於古诗讽兴之义。欲使历历如贯珠，易看而可悦，故谓之连珠。〕

○演连珠五十首

※陆士衡

臣闻日薄星回，穹天所以纪物；山盈川冲，后土所以播气。〔天地所以施生，日薄於天，星回於汉。穹苍所以纪阴阳之节，在山则实，在地则化，所以散刚柔之气也。善曰：《礼记》曰：季冬之月，日穷于次，月穷於纪，星回於天，数将几终，岁且更始。《国语》太子晋曰：山，土之聚也。川，气之通也。天地成而聚於高，归物於下，疏为川谷，以导其气也。《字书》曰：冲，虚也。郑玄考工记注曰：播，散也。〕五行错而致用，四时违而成岁。〔夫五行四时，佐天地造物者也。然水火相残，金木相代，而共成陶钧之致。春秋异候，寒暑继节，而俱济一岁之功也。善曰：《庄子》曰：四时殊气，天不私，故岁成。五官殊职，君不私，故国治也。〕是以百官恪居，以赴八音之离；明君执契，以要克谐之会。〔三才理通，趣舍不异，天地既然，人理得不效之哉！所以臣敬治其职，膺金石之别响，君执契居中，纳铿锵之合韵。善曰：《左氏传》闵子骞曰：敬恭朝夕，恪居官次。《老子》曰：圣人执左契而不责於人，有德司契，无德司彻。《尚书》曰：八音克谐。《吕氏春秋》曰：宫、徵、商、羽、角，各处其处，音皆调均，而不可以相违，此所以无不受也。贤主之立官，有似於此，百官各处其职，治其事，以待主，主无不安矣。〕

臣闻任重於力，才尽则困，用广其器，应博则凶。是以物胜权而衡殆，形过镜则照穷。〔夫锱铢之衡，悬千斤之重；径尺之镜，照寻丈之形。用过其力，伤其本性，故在权则衡危，於镜则照暗也。善曰：胜或为称。《尔雅》曰：称，举也。一曰，称亦胜也。《吴录》子胥曰：越未能与我争称负也。〕故明主程才以效业，贞臣底力而辞丰。〔由衡危镜凶，哲人所以为戒。故主则程其才而授官，臣则辞其丰而致力。此唐虞所以缉熙，稷契所以垂美也。善曰：《说文》曰：程，品也。《广雅》曰：效，验也。王肃《尚书注》曰：底，致也。〕

臣闻髦俊之才，世所希乏，丘园之秀，因时则扬，是以大人基命，不擢才於后土，明主聿兴，不降佐於昊苍。〔此章言贤人虽希，而无世不有。故亡殷三仁辞职，隆周十乱入朝。故明主之兴，非天地特为生贤才，在引而用之为贵尔。善曰：毛苌《诗传》曰：髦，俊也。《周易》曰：六五，贲于丘园，束帛戋戋。王肃曰：失位无应，隐处丘园。盖象衡门之人，道德弥明，必有束帛之聘。戋戋，委积之貌也。郑玄曰：秀士，有德行道艺者也。《尚书》曰：王如不敢及天基命定命。〕

臣闻世之所遗，未为非宝，主之所珍，不必適治。是以俊乂之薮，希蒙翘车之招；金碧之岩，必辱凤举之使。〔言末代闇主，崇神弃贤，故俊乂无翘车之徵，金碧有凤举之使也。善曰：毛苌《诗传》曰：適，之也。陈敬仲曰：翘翘车乘，招我以弓。岂不欲往，畏我友朋。《汉书》曰：或言益州有金马、碧鸡之神，可醮而致。於是遣谏大夫王襃使持节而求之。班固《功德论》曰：朱轩之使，凤举於龙堆之表。〕

臣闻禄放於宠，非隆家之举；官私於亲，非兴邦之选。是以三卿世及，东国多襄弊之政；五侯并轨，西京有陵夷之运。〔宠，谓五侯。亲，谓三卿。言三桓专鲁，而哀公见逐。五侯用权，而汉氏以亡。善曰：孔安国《论语注》曰：放，依也。《论语》孔子曰：政逮大夫四世，夫三桓子孙微矣。孔安国曰：三桓，谓仲孙、叔孙、季孙也。东国，谓鲁也。《法言》曰：夷惠无仲尼，西山之饿夫，东国之黜臣。《汉书》曰：成帝悉封舅王谭、王商、王立、王根、王逢时列侯。五人同日封，故世谓之五侯。《广雅》曰：轨，迹也。陵夷，已见上文。《春秋命历叙》曰：五德之运，应录次相代也。〕

臣闻灵辉朝覯，称物纳照；时风夕洒，程形赋音。是以至道之行，万类取足於世；大化既洽，百姓无匮於心。〔言至道均被，万物取而咸足，淳化普洽，百姓用而不匮，犹灵耀覯而品物纳光，清风流而百籁含响也。善曰：《淮南子》曰：犹条内之时洒。许慎曰：洒，犹汎也。〕

臣闻顿网探渊，不能招龙；振纲罗云，不必招凤。是以巢箕之叟，不眄丘园之币；洗渭之民，不发傅岩之梦。〔古之隐人，结巢以居，故曰巢父。或言即许由也。洗耳，一说巢父也。记籍不同，未能详孰是。又传说筑於傅岩，而精通武丁，言巢许冥心长往，故无发梦之符。善曰：顿，犹整也。《说文》曰：振，举也。陆云洗渭，而刘之意云洗耳。据刘之意，则以洗渭为洗耳乎？《吕氏春秋》曰：昔者尧朝许由於沛泽之中，曰：请属天下於夫子。许由遂之箕山之下，颍水之阳。《琴操》曰：尧大许由之志，禅为天子。由以其言不善，乃临河而洗耳。李陵诗曰：许由不洗耳，后世有何徵。魏子曰：昔者许由之立身也，恬然守志存已。不甘禄位，洗耳不受帝尧之让，谦退之高也。《益部耆旧传》秦密对王商曰：昔尧优许由，非不弘也，洗其两耳。皇甫谧《逸士传》曰：巢父者，尧时隐人也。及尧让位乎许由也，由以告巢父焉。巢父责由曰：汝何不隐汝光？何故见若身，扬若名令闻？若汝非友也。乃击其膺而下之。由怅然不自得，乃过清冷之水，洗其耳。皇甫谧《高士传》云：巢父闻许由之为尧所让也，以为污，乃临池水而洗耳。谯周《古史考》曰：许由，尧时人也。隐箕山，恬泊养性，无欲於世。尧礼待之，终不肯就。时人高其无欲，遂崇大之，曰：尧将以天下让许由，由耻闻之，乃洗其耳。或曰：又有巢父与许由同志。或曰：许由夏常居巢，故一号巢父。不可知也。凡书传言许由则多，言巢父者少矣。范晔《后汉书》严子陵谓光武曰：昔唐尧著德，巢父洗耳。士故有志，何至相迫乎？然书传之说洗耳，参差不同。陆既以巢箕为许由，洗耳为巢父，且复水名不一，或亦洗於渭乎。〕

臣闻鉴之积也无厚，而照有重渊之深；目之察也有畔，而眡周天壤之际。何则？应事以精不以形，造物以神不以器。是以万邦凯乐，非悦锺鼓之娱；天下归仁，非感玉帛之惠。〔镜质薄而能照，目形小而能视，以其精明也。故圣人以至精感人，至神应物，为乐不假锺鼓之音，为礼不待玉帛之惠，此所感之至也。善曰：《广雅》曰：鉴谓之镜。《庄子》曰：千金之珠，在九重之渊。又曰：壶子曰：吾示之以天壤。司马彪曰：壤，地也。《论语》子曰：礼云礼云，玉帛云乎哉？乐云乐云，锺鼓云乎哉？〕

臣闻积实虽微，必动於物；崇虚虽广，不能移心。是以都人冶容，不悦西施之影。乘马班如，不辍太山之阴。〔美女之影，不惑荒淫之人；高山之阴，不止不进之马。虚实之验在兹也。善曰：冶容，已见陆机乐府诗。《潜夫论》曰：夫图西施、毛嫱，可说於心，而不若丑妻陋妾，而可御於前也。《周易》曰：乘马班如。王肃曰：班如，盘桓不进也。《吕氏春秋》曰：审堂下之阴，而知日月之行。高诱曰：阴晷影之候也。〕

臣闻应物有方，居难则易；藏器在身，所乏者时。是以充堂之芳，非幽兰所难；绕梁之音，实萦弦所思。〔此章言贤明有才，不遇知者，所以自古为难。芬芳之气罕有，而幽兰丰其气，才明之术所希，而贤人怀其术。然则萦曲之弦，无绕梁以尽妙，不世之姿，寡明时以取穷。善曰：刘云萦曲之弦，谓弦被萦曲而不申者也。言萦曲之弦，思绕梁以尽妙，以喻藏器之士，候明时以效绩。郑玄《论语注》曰：方，常也。何休《公羊传》曰：充，满也。《周易》曰：君子藏器於身。尸子曰：绕梁之鸣，许史鼓之，非不乐也。墨子以为伤义，是弗听也。〕

臣闻智周通塞，不为时穷；才经夷险，不为世屈。是以凌飙之羽，不求反风；耀夜之目，不思倒日。〔鸢鹊能飞，不假风力。鸱鸮夜见，岂藉还曜？此与圣人通塞而不穷，夷险而不屈，何以异哉？善曰：《庄子》曰：鹊巢於高榆之颠，巢折，凌风而起。《淮南子》曰：鸱鸺夜撮蚤；察毫末。昼出，瞑目而不见丘山。言殊性也。高诱曰：鸱鸺谓之老菟。鸺音休。蚤音爪。〕

臣闻忠臣率志，不谋其报；贞士发愤，期在明贤。是以柳庄黜殡，非贪瓜衍之赏；禽息碎首，岂要先茅之田？〔夫黜尸以明谏，触车以进贤，并发之於忠诚，岂有求而然哉！善曰：《韩诗外传》曰：昔卫大夫史鱼病且死，谓其子曰：我数言蘧伯玉之贤，而不能进，弥子瑕不肖，而不能退。死不当居丧正堂，殡我於室足矣。卫君问其故，子以父言闻於君。乃召蘧伯玉而贵之，弥子瑕退之。徙殡於正堂，成礼而后去。可谓生以身谏，死以尸谏。然经籍唯有史鱼黜殡，非是柳庄，岂为书典散亡，而或陆氏谬也。《左氏传》曰：晋侯赏桓子狄臣千室，亦赏士伯以瓜衍之县。曰：吾获狄土，子之功。微子，吾丧伯氏矣。《韩诗外传》曰：禽息，秦人，知百里奚之贤，荐之於穆公。为私，而加刑焉。公后知百里之贤，乃召禽息谢之。禽息对曰：臣闻忠臣进贤不私显，烈士忧国不丧志。奚陷刑，臣之罪也。乃对使者以首触楹而死，以上卿之礼葬之。《论衡》曰：传言禽息荐百里奚，缪公出，当门仆头碎首，以达其友。应劭《汉书注》曰：缪公出，当车以头击门。而刘云触车，未详其旨。《左氏传》曰：襄公以再命命先茅之县赏胥臣，曰：举却缺，子之功也。杜预曰：先茅绝后，故取其县以赏胥臣也。〕

臣闻利眼临云，不能垂照；朗璞蒙垢，不能吐辉。是以明哲之君，时有蔽壅之累；俊乂之臣，屡抱后时之悲。〔言谗人在朝，君臣否隔。明君时有蔽壅，喻利眼临云而息照。俊乂后时而屡叹，喻朗玉蒙垢而掩辉。善曰：《论衡》曰：日月，犹人之有目。任子云：日月，天下眼目，而人不知德。《抱朴子》云：日月之蚀，乃至於尽。天何为当故坏其眼目，以行谴人乎？《尸子》曰：郑人谓玉未理者为璞。〕

臣闻郁烈之芳，出於委灰，繁会之音，生於绝弦。是以贞女要名於没世，烈士赴节於当年。〔香以燔质而发芳，弦以特绝而流响。喻贞女没身而誉立，烈士效节而名彰也。善曰：《上林赋》曰：酷烈淑郁。王逸《楚辞注》曰：委，弃也。《楚辞》曰：五音纷其繁会。〕

臣闻良宰谋朝，不必借威；贞臣卫主，脩身则足。是以三晋之强，屈於齐堂之俎；千乘之势，弱於阳门之哭。〔晏婴立威於樽俎，子罕恸哭於介夫，终使晋人辍谋，齐宋不挠。良宰贞臣，有效於斯者也。善曰：《晏子春秋》曰：晋平公使范昭观齐国政。景公觞之。范昭起曰：原得君之樽为寿。公命左右酌樽以献，晏子命撤去之。范昭不悦而起舞，顾太师曰：为我奏成周之乐。太师曰：盲臣不习也。范昭归谓平公曰：齐未可并。吾欲试其君，晏子知之。吾欲犯其乐，太师知之。於是辍伐齐谋。孔子闻曰：善。不出樽俎之间，而折冲千里之外，晏子之谓也。《礼记》曰：晋人之觇宋者，反报於晋侯曰：阳门之介夫死，而子罕哭之哀，而人说，殆不可伐也。孔子闻之曰：善哉觇国乎！《史记》曰：韩哀侯、魏武侯、赵敬侯共灭晋，三分其地，故曰三晋。陆氏从后通言尔，非谓平公之日，已有三晋之名也。〕

臣闻赴曲之音，洪细入韵；蹈节之容，俯仰依咏。是以言苟適事，精粗可施；士苟適道，修短可命。〔此言取其正事而已，岂复系门阀乎？娄敬一言，汉以迁都；丑女暂说，齐以为后。亦犹鼓缶而会时，摇头而韵曲也。善曰：高诱《吕氏春秋注》曰：適中適也。〕

臣闻因云洒润，则芬泽易流；乘风载响，则音徽自远。是以德教俟物而济，荣名缘时而显。〔此言物有因而易彰也。善曰：乘，犹因也。孔安国《尚书传》曰：载，行也。孙卿曰：吾尝顺风而呼，声非加疾，而闻者彰。君子生非异也，善假於物也。〕

臣闻览影偶质，不能解独；指迹慕远，无救於迟。是以循虚器者，非应物之具；玩空言者，非致治之机。〔此言为事非虚，立功须实。故三章设而汉隆，玄言流而晋灭，此其验也。〕

臣闻钻燧吐火，以续汤谷之晷；挥翮生风，而继飞廉之功。是以物有微而毗著，事有琐而助洪。〔物有小而益大，不可忽也。若缇萦献书而除肉刑，此其例也。善曰：《论语》宰予曰：钻燧改火。《楚辞》曰：后飞廉使奔属。王逸曰：飞廉，风伯也。〕

臣闻春风朝煦，萧艾蒙其温；秋霜宵坠，芝蕙被其凉。是故威以齐物为肃，德以普济为弘。〔《春秋》不以善恶殊其彫荣，人君不以贵贱革其赏罚。故《诗》云：柔亦不茹，刚亦不吐也。善曰：薛君《韩诗章句》曰：煦，暖也。〕

臣闻巧尽於器，习数则贯；道击於神，人亡则灭。是以轮匠肆目，不乏奚仲之妙；瞽叟清耳，而无伶伦之察。〔此言事在外则易致，妙在内则难精。奚仲巧见於器，故轮工能继其致也。伶伦妙在其神，故乐人不传其术也。善曰：杜预《左氏传注》曰：肆，极也。《世本》曰：奚仲作车。《尸子》曰：造车者，奚仲也。伶伦，已见上文。〕

臣闻性之所期，贵贱同量；理之所极，卑高一归。是以淮月禀水，不能加凉；晞日引火，不必增辉。〔言物虽贵贱殊流，高卑异级，至其极也，殊涂共归。虽方诸禀水於月，而不加於水之凉；阳燧取火於日，不加於火之辉也。善曰：《周礼》曰：司烜氏，掌以夫遂取明火於日，以鉴取明水於月，以共祭祀之明{文皿}明烛共明水。郑玄曰：夫遂，阳燧也。鉴，镜属也。取水者，世谓之方诸。郑司农曰：夫，发声也。明齍，谓以明水涤涤粢盛黍稷。烜音毁。〕

臣闻绝节高唱，非凡耳所悲；肆义芳讯，非庸听所善。是以南荆有寡和之歌，东野有不释之辩。〔商鞅言帝王之术，而孝公以之睡，此其义也。善曰：孔安国《尚书传》曰：肆，陈也。《宋玉集》楚襄王问於宋玉曰：先生有遗行欤？宋玉对曰：唯，然，有之。客有歌於郢中者，其始曰下俚巴人，国中属而和者数千人。既而阳春白雪，含商吐角，绝节赴曲，国中唱而和之者弥寡。《吕氏春秋》曰：孔子行於东野，马逸，食野人稼，野人留其马。子贡说而请之，野人终不听。於是鄙人马圉乃复往说曰：子耕东海，至於西海，吾马何得不食子苗？野人大悦，解马还之。〕

臣闻寻烟染芬，薰息犹芳，徵音录响，操终则绝。何则？垂於世者可继，止乎身者难结。是以玄晏之风恒存，动神之化已灭。〔周孔以礼乐训世，故其迹可寻。倪惠以坚白为辞，故其辩难继。是以唐虞远而淳风流存，苏张近而解环易绝也。善曰：《字书》曰：薰，火烟上出也。曹植《魏德论》曰：玄晏之化，丰洽之政。《尚书》益曰：至諴感神。〕

臣闻讬闇藏形，不为巧密；倚智隐情，不足自匿。是以重光发藻，寻虚捕景；大人贞观，探心昭忒。〔善曰：日月发辉，既寻虚而捕影。欲藏形而讬暗，岂得施其巧密乎？以喻圣人正见，既探心而明惑，欲隐情而倚智，岂足自匿其事乎？善曰：《邓析子》曰：藏形匿影。《鬼谷子》曰：藏形其有欲也，不能隐其情。重光，日也。《尚书·五行传》曰：明王践位，则日俪其精，重光以见吉祥。《说文》曰：捕，取也。《思玄赋》曰：朝贞观而夕化。应劭曰：贞，正也。《易》曰：天地之道，贞观者也。仲长子《昌言》曰：探心测意，世加甚焉。〕

臣闻披云看霄，则天文清；澄风观水，则川流平。是以四族放而唐劭，二臣诛而楚宁。〔凶邪乱正，亦由浮云蔽天。疾风激水，故舜流四凶而朝穆穆。楚戮费鄢而王道洽也。善曰：《尚书》舜流共工于幽州，放欢兜于崇山，窜三苗於三危，殛鲧于羽山，四罪而天下咸服。《小雅》曰：劭，美也。二臣，费无极与鄢将师也，已见李萧远《运命论》。〕

臣闻音以比耳为美，色以悦目为欢。是以众听所倾，非假百里之操；万夫婉娈，非俟西子之颜。故圣人随世以擢佐，明主因时而命官。〔物之企竞，由乎不足。政之不治，才不合时故也。心苟目足，不假美女之丽；用会其朝，不劳稷契之贤矣。善曰：杨雄《答客难》曰：工声调於比耳。张衡《舞赋》曰：既娱心以悦目。《孟子》曰：西子蒙不洁，则人皆掩鼻而过之。赵岐曰：西子，古好女西施也。〕

臣闻出乎身者，非假物所隆；牵乎时者，非克己所勖。是以利尽万物，不能叡童昏之心；德表生民，不能救栖遑之辱。〔善曰：下愚由性，非假物所移；弊俗系时，非克己能正。是以放勋化被四表，不革丹朱之心；仲尼德冠生人，不救栖遑之辱。善曰：汉刘向上疏曰：虽有尧舜之圣，不能化丹朱。《答宾戏》曰：圣哲之洽，栖栖遑遑。孔席不暖，墨突不黔。〕

臣闻动循定检，天有可察；应无常节，身或难昭。是以望景揆日，盈数可期；抚臆论心，有时而谬。〔检，谓定检，不澜漫也。此言晷景有节，尺圭可以知其数；深情难测，渊识不能知其心。故光武蔽於庞萌，魏武失之张邈。善曰：赵岐《孟子章指》曰：言循性守故，天道可知。妄改常心，乖性命之指。《苍颉篇》曰：检，法度也。〕

臣闻倾耳求音，眡优听苦；澄心徇物，形逸神劳。是以天殊其数，虽同方不能分其慼；理塞其通，则并质不能共其休。〔耳之与目，同在於身。而苦乐有殊，不能相救。良由造化隔其通，七窍理其用也。善曰：《庄子》曰：弃生以徇物。又曰：譬如耳目鼻口，皆有所明，不能相通。犹百官众技，皆有所长，时有所用也。〕

臣闻遯世之士，非受匏瓜之性；幽居之女，非无怀春之情。是以名胜欲，故偶影之操矜；穷愈达，故凌霄之节厉。〔名则传之不朽，穷则身居万全，故谓之胜。所以烈士贞女，弃彼而取此也。善曰：《周易》曰：遯世无闷。王逸《楚辞注》曰：遯，隐也。《论语》子曰：吾岂匏瓜也哉？焉能系而不食。《礼记》曰：幽居而不淫。《汉书》蒯通曰：妇人有幽居守寡者。《毛诗》曰：有女怀春，吉士诱之。《广雅》曰：矜，急也。厉，高也。〕

臣闻听极於音，不慕钧天之乐；身足於荫，无假垂天之云。是以蒲密之黎，遗时雍之世；丰沛之士，忘桓拨之君。〔摇头鼓缶，秦之乐也。秦人乐之，此故不愿天帝之音，故子路之惠政，卓茂之仁恕，丰沛之甄复，三者自足其乐矣，岂复思时雍桓拨之治哉？善曰：身荫既足，故无假垂天之云。垂天，言云之大也。《庄子》曰：北溟有鱼，名之曰鲲，化为鹏，怒而飞，翼若垂天之云。《家语》曰：子路为蒲宰，夫子入其境而叹。子贡执辔而问曰：夫子未见由，而三称善。何也？曰：吾入其境，田畴甚易，草莱甚辟。此恭敬以信，故其人尽力也；入其邑，墟屋甚严，树木甚茂，此忠信以宽，故其民不偷也；至其庭甚闲，此明察以断，其民不扰也。密令卓茂，已见孔德璋《北山移文》。《尚书·尧典》曰：黎民於变时雍。丰沛，谓汉也。桓拨，谓殷也。《毛诗》曰：玄王桓拨。毛苌曰：玄王，契也。或者以密为宓子贱。但子贱为政，虽则有闻，以邑对姓，恐文非体也。〕

臣闻飞辔西顿，则离朱与矇瞍收察；悬景东秀，则夜光与武夫匿耀。是以才换世则俱困，功偶时而并劭。〔运若时来，则贤明易兴；数逢浇季，则愚圣一揆。故尧在朝而舜登庸，哀公居位而仲尼逐也。善曰：飞辔悬景，皆谓日也。日有御，故云辔也。顿，犹舍也。西顿，谓已夕也。东秀，谓旦明也。《广雅》曰：秀，出也。《慎子》曰：离朱之明。《韩诗》曰：矇瞍奏公。薛君曰：无珠子曰矇，珠子具而无见曰瞍。《大戴礼》云：日归于西，起明于东。月归于东，起明于西。邹阳上书曰：夜光之璧。《战国策》曰：白骨疑象，碔砆类玉。〕

臣闻示应於近，远有可察；讬验於显，微或可包。是以寸管下素，天地不能以气欺；尺表逆立，日月不能以形逃。〔寸管，黄锺九寸之律，以灰飞，所以辨天地之数，即示近之义也。以夏至立丈二表於阳城，表观其晷影，以知日月之度，斯所谓讬验於显者也。善曰：司马彪《续汉书》曰：候气之法，为室三重，户闭，涂衅必周，密布缇幔，室中以木为桉，每律各一，内庳外高，从其方位，加律上，以葭灰抑其内端，案历而候之。气至者灰去，其气所动者其灰散，人及风所动者，其灰聚。郑玄《礼记注》曰：素，犹向也。《周礼》曰：土圭之法，测土深。正日景，以求地中。日至之景尺有五寸，谓之地中，四时之所交也，风雨之所会也，阴阳之所和也。〕

臣闻弦有常音，故曲终则改；镜无畜影，故触形则照。是以虚己应物，必究千变之容；挟情適事，不观万殊之妙。〔常音，谓君臣宫商之音。夫弦节有恒，清浊之声难越，对物有恒，则应化之功不广。然明镜无心，物来斯照。圣人玄同，感至皆应。是以滞有之与怀豁，道难得而校也。善曰：《文子》曰：事犹琴瑟，每终改调。《淮南子》曰：镜不设形，故能形也。高诱曰：镜不豫设人形貌，清明以待人形，形见则见之。《鹏鸟赋》曰：千变万化，未始有极。《淮南子》曰：隔而不通，分为万殊。〕

臣闻柷敔希声，以谐金石之和；鼙鼓疏击，以节繁弦之契。是以经治必宣其通，图物恒审其会。〔夫道上环中，理贵特会。希发而节乐者，击一柷之功也。一契而御众者，圣人之能也。善曰：《广雅》曰：疏，迟也。〕

臣闻目无尝音之察，耳无照景之神。故在乎我者，不诛之於己；存乎物者，不求备於人。〔言为政之道，恕己及物也。耳目在身，施之异务，不以通塞之故而诛之於己。是以存乎物者，岂求其备哉？善曰：杜预《左氏传注》曰：尝，试也。《论语》周公曰：无求备於一人。孔安国《尚书传》曰：诛，犹痛责之甚也。〕

臣闻放身而居，体逸则安；肆口而食，属厌则充。是以王鲔登俎，不假吞波之鱼；兰膏停室，不思衔烛之龙。〔此欲令各当其所，而无企羡之心，抑亦在鹏鷃之义也。善曰：杜预《左氏传注》曰：肆，放也。《左氏传》阎没汝宽曰：及馈之毕，原以小人之腹，而为君子之心，属厌而已。郑玄《周礼注》曰：充，犹足也。《周礼》曰：春献王鲔。刘邵《赵都赋》曰：巨鳌冠山，陵鱼吞舟。吸潦吐波，气成云雾，《楚辞》曰：兰膏明烛华容备。王逸曰：以兰香练膏也。《楚辞》曰：日安不到，烛龙何照？王逸曰：言天西北有幽冥无日之国，有龙衔烛而照之也。〕

臣闻冲波安流，则龙舟不能以漂；〔善曰：《楚辞》曰：冲风起兮横波。王逸曰：冲，隧也。言及遇隧风，大波涌起。《楚辞》曰：使江水兮安流。《淮南子》曰：龙舟鹢首，天子之乘。《广雅》曰：漂，激也。〕震风洞发，则夏屋有时而倾。〔善曰：《法言》曰：吾不见震风能动聋聩也。洞，疾貌也。《楚辞》曰：夏屋广大沙堂秀。《庄子》云：风谓蛇曰：折大木，飞大屋，唯我也。〕何则？牵乎动则静凝，〔言舟牵乎水，波静而舟定，故曰静凝也。善曰：屋虽静而为动之所牵，则静止而为动也。郑玄《仪礼注》曰：凝，止也，自定之貌也。〕系乎静则动贞。〔言屋系乎地，风动而屋倾，是动贞也。善曰：舟虽动而为静之所系，则动正而为静也。《周易》曰：贞，正也。然此文势与上句稍殊，不可以文而害意也。〕是以淫风大行，贞女蒙冶容之悔；淳化殷流，盗跖挟曾史之情。〔此谓物无常性，惟化所珍。故水本惊荡，风静则安；屋本贞坚，风来则倾。亦由贞专之女，值淫奔之俗。或有桑中之心，凶虐之人，被淳风之化，当挟贤士之义。善曰：言舟本摇荡，流静则安。流为水及风，误也。悔当为诲。曾，曾参。史，史鱼。〕

臣闻达之所服，贵有或遗；穷之所接，贱而必寻。是以江汉之君，悲其坠屦；少原之妇，哭其亡簪。〔言人居穷则志笃，处达则恩轻。是以楚君施辔，激三军之浇俗；少原流恸，诮轻薄之颓风。善曰：贾子曰：楚昭王与吴人战，军败走，昭王亡其踦屦。已行三十步，后还取之。左右曰：大王何惜於此？昭王曰：楚国虽贫，岂无此一踦屦哉？吾悲与之偕出，而不与之偕反。於是楚俗无相弃者。《韩诗外传》曰：孔子出游少原之野，有妇人中泽而哭，甚哀。孔子怪之，使弟子问焉。妇人对曰：向者刈蓍薪而亡吾簪，是以哀。孔子曰：刈蓍薪而亡蓍簪，有何悲也？妇人曰：非伤亡簪，吾所以悲者，不忘故也。〕

臣闻触非其类，虽疾弗应；感以其方，虽微则顺。是以商飙漂山，不兴盈尺之云；谷风乘条，必降弥天之润。故暗於治者，唱繁而和寡；审乎物者，力约而功峻。〔商风漂荡，本无兴云之候。暗君政乱，不能怀百姓之心。至谷风习习，必阴必雨，明主在上，则天下自安也。善曰：《毛诗》曰：习习谷风，维风及雨。毛苌《诗传》曰：乘，升也。《洪范·五行传》曰：云起於山，而弥於天。郑玄《周礼注》曰：弥，遍也。〕

臣闻烟出於火，非火之和；情生於性，非性之適。故火壮则烟微，性充则情约。是以殷墟有感物之悲，周京无伫立之迹。〔殷墟，谓纣也。周京，幽王也。弃性逐欲，遂令身死，国家为墟。故微子视麦秀而悲殷，周大夫见禾黍，而悲感者也。善曰：夫性者生之质，情者性之欲。故性充则国兴，情侈则国乱。二王皆弃性而纵欲，所以灭亡也。或者以《诗序》云：彷徨不忍去，而疑伫立之迹。然《序》又云：尽为禾黍，岂得伫立哉？〕

臣闻適物之技，俯仰异用；应事之器，通塞异任。是以鸟栖云而缴飞，鱼藏渊而网沈；贲鼓密而含响，朗笛疏而吐音。〔贤圣之道，动合物宜，随俗污隆，用行其正，取其济物而已。由求鸟必高其缴，须鱼必沈其网也。善曰：《尔雅》曰：大鼓谓之鼖。贲与鼖古字同。郑玄《礼记注》曰：密之言闭也。《说文》曰：疏，通也。〕

臣闻理之所守，势所常夺；道之所闭，权所必开。是以生重於利，故据图无挥剑之痛；义贵於身，故临川有投迹之哀。〔善曰：性命之道，含灵所惜，以利方生。则生重利，不以利丧生，是理之所守，道之所闭也。以身方义，则义贵身而以义弃身，是势之所夺，权所必开也。是以据图无挥剑之痛，以利轻於生；临川有投迹之哀，以身轻於义。《文子》曰：左手据天下之图，而右手刎其喉。愚者不为，身贵乎天下也。死君之难者，视死若归，义重於身故也。天下大利也，比身则小，身所重也。比义则轻，临川自投，谓北人无择也。已见桓温《荐谯元彦表》。〕

臣闻通於变者，用约而利博；明其要者，器浅而应玄。是以天地之赜，该於六位；万殊之曲，穷於五弦。〔事得其要，虽寡而用博，易之六爻，该综万象；琴之五弦，备括众声。善曰：《广雅》曰：玄，远也。《小雅》曰：赜，深也。《周易》曰：大明终始，六位时乘五弦，琴也。蔡邕《琴操》曰：伏羲氏作琴，弦有五，象五行。〕

臣闻图形於影，未尽纤丽之容；察火於灰，不睹洪赫之烈。是以问道存乎其人，观物必造其质。〔此言令人寻本而弃末也。善曰：《法言》曰：或问经难易，曰：其人存则易，亡则难。〕

臣闻情见於物，虽远犹疏；神藏於形，虽近则密。是以仪天步晷，而脩短可量；临渊揆水，而浅深难察。〔天布列象，物所以知其度，此即远犹疏；渊之积水，人所不能测，此即藏於器也。善曰：仪，犹法象也。郑玄《尚书大传注》曰：步，推也。《说文》曰：晷，日景也。《慎子》曰：离朱之明，察毫末於百步之外，下於水尺，而不能见浅深，非目不明也，其势难睹也。〕

臣闻虐暑熏天，不减坚冰之寒；涸阴凝地，无累陵火之热。是以吞纵之强，不能反蹈海之志；漂卤之威，不能降西山之节。〔言势有极也。虐暑涸阴之隆，不能易火冰之性；吞纵漂卤之威，不能移贞介之节。善曰：《淮南子》曰：夫寒之与暖相反，寒地坼水凝，火弗为衰，其势暴也。见下文。吞纵，谓秦也。六国为纵，而秦灭之，故曰吞纵。《过秦》曰：秦有并吞八荒之心。《史记》曰：魏将军新垣衍说赵，使尊秦为帝。鲁连曰：彼秦者，弃礼义而上首功之国也，即肆然而为帝，则连有蹈东海而死耳，吾不忍为之民。《尚书序》曰：武王伐殷。《尚书》曰：前徒倒戈，攻于后以北，血流漂杵。《过秦》曰：伏尸百万，流血漂橹。《说文》曰：漂，浮也。《史记》曰：武王伐纣，伯夷、叔齐叩马谏曰：以臣伐君，可谓仁乎？左右欲兵之，太公曰：此义人也。扶而去之，武王以平殷乱。伯夷、叔齐耻之，隐於首阳山，及饿且死。作歌，其辞曰：登彼西山兮，采其薇。〕

臣闻理之所开，力所常达；数之所塞，威有必穷。是以烈火流金，不能焚景；沈寒凝海，不能结风。〔金为火所流，海为寒所凝，此是理开而常达也。然则能流金而不能焚景，能凝海而不能结风，此理闭而所穷也。善曰：高诱《吕氏春秋注》曰：数，术也。〕

臣闻足於性者，天损不能入；贞於期者，时累不能淫。是以迅风陵雨，不谬晨禽之察；劲阴杀节，不凋寒木之心。〔夫冒霜雪而松柏不凋，此由是坚实之性也。天虽损，无害也。鸡善伺晨，虽阴晦而不辍其鸣，此谓时累不能淫也。善曰：《庄子》曰：孔子谓颜回曰：无受天损易，无受人益难。淫，犹侵也。《法言》曰：震风陵雨，然后知夏屋帡幪。李轨曰：陵雨，暴雨也。〕

《文选》　唐·李善注



