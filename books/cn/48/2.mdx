---
---
---
title: 卷二 赋甲
---

○京都上

【西京赋】

※张平子〔善曰：范晔《后汉书》曰：张衡，字平子，南阳西鄂人也。少善属文，时天下太平日久，自王侯以下，莫不逾侈，衡乃拟班固两都，作二京赋，因以讽谏。十年乃成。安帝雅闻衡善术学，公车徵拜郎中，出为河间相。乞骸骨，徵拜尚书，卒。杨泉《物理论》曰：平子二京，文章卓然。〕(薛综注)〔善曰：旧注是者，因而留之，并於篇首题其姓名，其有乖缪，臣乃具释，并称臣善以别之。他皆类此。〕

有凭虚公子者，〔凭，依讬也。虚，无也。言无有此公子也。善曰：《博物志》曰：王孙公子，皆古人相推敬之辞。〕心侈体忲〔奓忲，言公子生於贵戚，心志侈溢，体安骄泰也。泰或谓忲习之忲，言习於丽好也。善曰：《声类》曰：奓，侈字也。《小雅》曰：狃，忲也。〕雅好博古，学乎旧史氏。〔言公子雅性好博知古事，故学於旧史。旧史，太史掌图典者也。〕是以多识前代之载。〔善曰：刘向《七言》曰：博学多识与凡殊。《小雅》曰：载，事也。〕言於安处先生〔公子为先生言也。安处，犹乌处。若言何处，亦谓无此先生也。郑玄《礼记注》曰：先生，老人教学者。〕曰：夫人在阳时则舒，在阴时则惨，此牵乎天者也。〔阳谓春夏，阴谓秋冬。牵，犹繁也。善曰：《春秋繁露》曰，春之言犹偆也，偆者喜乐之貌也；秋之言犹湫也，湫者忧悲之状也。〕处沃土则逸，处瘠土则劳，此系乎地者也。〔善曰：《国语》公甫文伯之母曰：沃土之人不材，淫也；瘠土之人莫不向义，劳也。韦昭曰：磽埆为瘠。沃，肥美也。〕惨则鲜於欢，劳则褊於惠，能违之者寡矣。〔违，犹易也。言人惨戚则不能以欢逸，劳苦则不能以施惠，少有能易此者。善曰：鲜，少也，与鲜通也。《广雅》曰：褊狭也。〕小必有之，大亦宜然。〔小谓庶人，大谓王者。善曰：庶人因沃瘠而劳逸殊，王者亦因险易而疆弱异也。〕故帝者因天地以致化，兆人承上教以成俗。〔言帝王必欲顺阳时，居沃土，欢逸其人，使下承而化之，以成奢泰之俗。善曰：《管子》曰：君据法而出令，百姓顺上而成俗。〕化俗之本，有与推移。〔言化之本，还与沃瘠相随逐推移也。善曰：《淮南子》曰：法其所以为法，与化推移也。〕何以覈诸？〔覈，验也。〕秦据雍而彊，周即豫而弱，高祖都西而泰，光武处东而约。政之兴衰，恒由此作。〔作，起也。善曰：《过秦论》曰：秦孝公据雍州之地。《吕氏春秋》曰：河汉之间为豫州也。按雍州厥土惟黄壤，厥田惟上上，是沃土也，故云秦据雍而彊，高祖都西而泰。荆河惟豫州，厥土惟坟垆，厥田惟中上，是瘠土也，故云周即豫而弱，光武处东而约。《左传》晋叔向曰：存亡之道，恒由此兴。《周礼》曰：夫筋之所由憺，恒由此作。〕先生独不见西京之事欤？请为吾子陈之：〔善曰：郑玄《礼记注》曰：吾子，相亲之辞也。〕

汉氏初都，在渭之涘。〔涘，涯也。善曰：《汉书》，东方朔曰：汉都泾渭之南。《毛诗》曰：在渭之涘。〕秦里其朔，寔为咸阳。〔里，居也。朔，北也。寔，是也。秦地居其北，是曰咸阳。善曰：《史记》曰：秦孝公作咸阳，徙都之。〕左有崤、函重险，桃林之塞，〔崤及函谷关、桃林，皆在长安东，故言左。善曰：殽、函已见《西都赋》。《左氏传》曰：以守桃林之塞。按桃林引农，在阌乡南谷中。〕缀以二华。巨灵赑屃！高掌远蹠，以流河曲，厥迹犹存。〔华，山名也。巨灵，河神也。巨，大也。古语云：此本一山，当河水过之而曲行，河之神以手擘开其上，足蹋离其下，中分为二，以通河流。手足之迹，于今尚在。赑屃，作力之貌也。善曰：贾逵《国语注》曰：缀，连也。《山海经》曰：太华之西，少华之山。遁《甲开山图》曰：有巨灵胡者，偏得坤元之道，能造山川，出江河。杨雄《河东赋》曰：河灵矍踢，掌华蹈襄。〕右有陇坻之隘，隔阂华、戎。〔善曰：《汉书·音义》应劭曰：天水有大阪，曰陇坻。《广雅》曰：隘，狭也。《说文》曰：隔塞也。《小雅》曰：阂，限也。〕岐、梁、汧、雍，〔《说文》曰：岐山在长安西美阳县界，山有两梁山，又汧山在扶风汧县西。〕陈宝鸣鸡在焉。〔善曰：《汉书》曰：秦文公获若石，于陈仓北坂城祠之，其神光辉若流星，从东方来，集于祠城，则若雄雉，其声殷殷云。野鸡夜鸣，以一太牢祠之，名曰陈宝。应劭曰：时以宝瑞，作陈宝祠，在陈仓，故曰陈宝。〕於前则终南、太一，〔二山名也。善曰：《尚书》曰：终南惇物，至于鸟鼠。《汉书》曰：太一山，古文以为终南。《五经要义》曰：太一，一名终南山，在扶风武功县。此云终南太一，不得为一山明矣。盖终南，南山之总名；太一，一山之别号耳。〕隆崛崔崒，隐辚郁律，〔山形容也，善曰：《埤苍》曰：崛，特起也〕连冈乎嶓冢，〔善曰：《尔雅》曰：山脊曰冈。《尚书》曰：导嶓冢，至于荆山，嶓，音波。〕抱杜含鄠，〔音户杜陵鄠县，言终南太一含裹之。〕欱沣吐镐，〔善曰：沣镐，二水名也，已见《西都赋》。《说文》曰：欱，歠也。〕爰有蓝田珍玉，是之自出。〔蓝田，弘农县也。善曰：《尔雅》曰：爰有寒泉。范子计然曰：玉英出蓝田，是之自出，谓玉出自蓝田之中也。〕於后则高陵平原，据渭踞泾。〔善曰：《尔雅》曰：大阜曰陵。又曰：高平曰原。毛苌《诗传》曰：据，依也。《大戴礼》曰：独坐不踞然。踞，却倚也。〕澶漫靡迤，作镇於近。〔澶漫靡迤，陵原之形，为作近镇也。善曰：《子虚赋》曰：登降迤靡，案衍澶漫。。〕其远则九峻甘泉，涸阴沍寒，日北至而含冻，此焉清暑。〔九峻甘泉，其处常阴寒，日北至，谓夏至时，犹沍寒而有冻。帝或避暑於甘泉宫，故云清暑。善曰：《左氏传》申丰曰：涸阴沍寒。《汉书》曰：夏至于东井，北近极，故晷短，为温暑。《上林赋》曰：盛夏含冻裂地。〕尔乃广衍沃野，厥田上上。〔善曰：郑玄《周礼注》：下平曰衍。《汉书》曰：秦地沃野千里。《尚书·雍州》曰：厥田惟上上。〕寔惟地之奥区神皋。〔神皋，接神之声。善曰：《汉书》曰：自古以雍州积高，神明之隩，故立畤，郊上帝，诸神祠皆聚之。《广雅》曰：皋，局也，谓神明之界局也。〕昔者大帝说秦缪公而觐之，飨以钧天广乐，帝有醉焉。乃为金策，锡用此土，而翦诸鹑首。〔大帝，天也。翦，尽也。善曰：《山海经》曰：浪风之山，或上倍之，是谓玄圃。或上倍之，是谓大帝之居。《史记》曰：赵简子疾，扁鹊视之曰：昔缪公常如此。七日而寤。寤之日，告公孙支曰：我之帝所，甚乐。帝告我，晋国且大乱，今主君之疾与之同。二日，简子寤曰：我之帝所，甚乐，与百神游于钧天，广乐九奏万舞，不类三代之乐，其声动心。虞喜《志林》曰：喭曰：天帝醉秦暴金误陨石坠，谓秦缪公梦天帝奏钧天乐，已有此喭。《列仙传》赞曰：秦缪公受金策祚世之业。《汉书》曰：自井至柳，谓之鹑首之次，秦之分也，尽取鹑首之分，为秦之境也。〕是时也，并为彊国者有六，〔韩、魏、燕、赵、齐、楚。〕然而四海同宅西秦，岂不诡哉！〔宅，居也。诡，异也。初缪公梦，然后六国竟灭秦。果并而居之，岂不异哉。〕

自我高祖之始入也，五纬相汁，以旅于东井。〔善曰：五纬，五星也。《汉书》曰：汉元年十月，五星聚于东井，沛公至灞上。又曰：此高祖受命之符。已见《西都赋》。《方言》曰：汁，叶也。郭璞曰：叶，和也。〕娄敬委辂，幹非其议。〔善曰：《汉书》，娄敬脱輓委辂，曰：臣愿见上，言便宜。又说上曰：陛下都洛阳，不如入关中。言娄敬贫乏人，不合干上妄议。其说允合帝心。《汉书·音义》，应劭曰：辂，谓以木当胸，以輓辇也。薛君《韩诗章句》曰：幹，正也，谓以其议非而正之。〕天启其心，〔谓五星聚也。〕人惎之谋。〔惎，教也，谓娄敬之谋。善曰：惎音忌。〕及帝图时，意亦有虑乎神祇，宜其可定以为天邑。〔言高帝图此居之时，意亦以虑於天地阴阳，而思可宜，定以为天邑。善曰：《尔雅》曰：图，谋也。《尚书》曰：肆予敢求尔于天邑商。〕岂伊不虔思于天衢？〔伊，惟也。虔，敬也。言此时岂惟不敬思居天气四交之处邪。谓东京也。〕岂伊不怀归于枌榆？〔怀，思也。枌榆，丰社，高祖所起也。岂惟不思归处枌榆社之域，都於洛邑也。善曰：《汉书》曰：高祖祷丰枌榆社。张晏曰：枌，白榆也。社在丰东北一十五里，是也。〕天命不滔，畴敢以渝？〔渝，易也。天使都长安，谓五星聚于东井也。善曰：《左氏传》子高曰：天命不滔。滔与謟音义同。〕於是量径轮，考广袤，〔南北为径，东西为广。善曰：《周礼》，大司徒，掌九州之地，广轮之数。郑玄曰：轮，纵也。《说文》曰：南北曰袤。〕经城洫管郭郛。〔洫，域池也。善曰：《周礼》曰：广八尺深八尺谓之洫。《公羊传》曰：郛者何？域外大郭也。〕取殊裁於八都，岂启度於往旧！〔裁，制也。八都，犹八方也。启，开也。言采取八方异制，以为宫室之巧，非复遵往日之故法也。〕乃览秦制，跨周法。〔跨，越也。因秦制，故曰览；比周胜，故曰跨之也。〕狭百堵之侧陋，增九筵之迫胁。〔《诗》曰：筑室百堵，今以为陋。《周礼》：明堂九筵，今又增之也。善曰：以九筵为迫胁，故增广之。《周礼》曰：明堂度九筵。东西九筵，各九尺。〕正紫宫於未央，表峣阙於阊阖。〔天有紫微宫，王者象之。紫微宫门，名曰阊阖，宫门立阙以为表。峣者，言高远也。善曰：辛氏《三秦记》曰：未央宫一名紫微宫，然未央为总称，紫宫其中别名。〕疏龙首以抗殿，状巍峨以岌嶪。〔抗，举也。善曰：《三辅黄图》曰：日营未央，因龙首以制前殿。《上林赋》曰：嵯峨崒岌嶪。此之谓也。〕亘雄虹之长梁，〔亘，径度也。虹，蝃蝀也。谓殿梁皆径度，朱画五色如蝃蝀，蝃蝀有雌雄，雄者，色鲜好也。善曰：《楚辞》曰：建雄虹之采旄。〕结棼橑以相接；〔善曰：棼橑，已见《西京赋》。〕蒂倒茄於藻井，披红葩之狎猎。〔茄，藕茎也。以其茎倒殖於藻井，其华下向反披。狎猎，重接貌，藻井，当栋中，交木方为之如井幹也。善曰：声类曰：蒂，果鼻也，蒂音帝。孔安国《尚书传》曰：藻，水草之有文者也。《风俗通》曰：今殿作天井。井者，东井之像也。菱，水中之物，皆所以厌火也。《说文》曰：葩，华也。〕饰华榱与璧珰，〔华榱，画其榱也。善曰：璧珰，已见《西都赋》也。〕流景曜之韡晔。〔曜，光也。韡晔，言明盛也。善曰：景，光景也。〕雕楹玉磶，〔善曰：《西都赋》曰：雕玉瑱以居楹。《说文》曰：楹，柱也。《广雅》曰：磶，礩也。磶与舄古字通。〕绣栭云楣。〔栭，斗也。楣，梁也。皆云气画如绣也。善曰：王襃《甘泉颂》曰：采云气以为楣。〕三阶重轩，镂槛文〈媲中"女改木"〉。〔槛，兰也。皆刻画，又以大板，广四五尺加漆泽焉。重置中间兰上，名曰轩。善曰：《西都赋》曰：重轩三阶。王襃《甘泉颂》曰：编玳瑁之文〈媲中"女改木"〉。声类曰：〈媲中"女改木"〉，屋连绵也。〕右平左墄，〔墄，限也，谓阶齿也。天子殿高九尺，阶九齿，各有九级，其侧阶各中分左右，左有齿。右则滂沲平之，令辇车得上。善曰：《西都赋》曰：左墄右平也。〕青琐丹墀。〔善曰：《汉书》曰：赤壁青琐。《音义》曰：以青画户边镂中。王逸《楚辞注》曰：文如连琐。《汉官典职》曰：丹漆地，故称丹墀。〕刊层平堂，设切厓隒。〔刊，削也。善曰：郭璞《山海经注》曰：层，重也。宋衷《太玄经注》曰：堂，高也。切与砌古字通。《说文》曰：隒，厓也。〕坻崿鳞眴，栈齴巉崄。〔殿基之形势也。善曰：《广雅》曰：山坻，除也。《文字集略》曰：崿，崖也。《埤苍》曰：眴，音荀。齴，音眼。鳞眴，无涯也。栈、崄，皆高峻貌。〕襄岸夷涂，脩路陖险。〔襄，谓高也。夷，平也。陖，陡也。险，危也。〕重门袭固，奸宄是防。〔奸，邪也。窃宝曰宄。善曰：《周易》曰：重门击柝，以待暴客。《淮南子》曰：闺门重袭，以避奸贼。郭璞《尔雅注》曰：袭，重也。孔安国《尚书传》曰：寇贼在外曰奸，在内曰宄。〕仰福帝居，阳曜阴藏，〔帝居，谓太微宫五帝所居。福，犹同也。太微宫阳时则见，阴时则藏，言今长安宫上与之同法矣。〕洪钟万钧，猛虡趪々。〔洪，大也。猛，怒也。三十斤曰钧，县钟格曰笋，植曰虡。趪々，张设貌，言大钟乃重三十万斤，虡力猛怒，故能胜之焉。善曰：《周礼》曰：凫氏写兽之形，大声有力者，以为钟虡。虡音巨。趪音黄。〕负筍业而馀怒，乃奋翅而腾骧。〔当筍下，为两飞兽以背负，又以板置上，名为业。腾，超也。骧，驰也。言兽负此笋业已重，乃有馀力，奋其两翼，如将超驰者矣。〕朝堂承东，温调延北。西有玉台，联以昆德。〔皆殿与台名也。善曰：《尔雅》曰：延，陈也。《说文注》曰：联，连也。〕嵯峨捷嶪，〔形势也。〕罔识所则。〔不能名其所法则也。〕若夫长年、神仙宣室，玉堂。〔四殿之名。善曰：并见《西都赋》。〕麒麟、朱鸟，龙兴、含章。〔善曰：龙兴、含章，皆殿名也。汉宫阙名有麒麟殿、朱鸟殿。〕譬众星之环极，〔极，北极也。环，犹绕也。言宫观台榭楼阁之周於正殿，如众星之绕北极也。善曰：中宫，天极星，环之筐十二星。藩臣，《西都赋》曰：奂若列宿，紫宫是环。〕叛赫戏以煇煌。〔叛，犹焕也。赫戏，炎盛也。煇煌，光耀也。善曰：《淮南子》曰：焜昱错眩，照耀煇煌。叛音判。戏音义。煇音辉。煌音皇。〕正殿路寝，用朝群辟。〔周曰路寝，汉曰正殿。群辟，谓王侯公卿大夫士也。〕大夏耽耽，九户开辟。〔屋之四下者为夏。耽耽，深邃之貌也。善曰：《三辅三代故事》曰：大夏殿，始皇造铜人十枚，在殿前。《大戴礼》曰：明堂者，古有之，凡九室。郑玄《礼记注》曰：天子路寝，制如明堂，然则既有九室，室有一户也。《说文》曰：辟开也。〕嘉木树庭，芳草如积。〔善曰：《韩诗》曰：绿{艹毒}如芨。芨，积也。薛君曰：芨，绿{艹毒}盛如积也。{艹毒}音竹。〕高门有闶，列坐金狄。〔善曰：《毛诗》曰：皋门有伉。与闶同。郑玄《礼记注》曰：皋之言高也。金狄，金人也。《史记》曰：始皇收天下兵，销以为金人十二，各重千斤，致於宫中。〕内有常侍谒者，〔常侍，阉官。谒者，寺人也。〕奉命当御。〔善曰：奉传诏命，而递当进也。《左传》子朱曰：朱也当御。蔡邕《独断》曰：御，进也。凡进皆曰御也。〕兰台金马，递宿迭居。〔兰台，台名。善曰：金马，已见《西都赋序》。《尔雅》曰：递，迭也。《小雅》曰：迭，更也。〕次有天禄石渠，校文之处。〔善曰：天禄石渠，已见上文。〕重以虎威章沟，严更之署。〔虎威章沟，未闻其意。严更，督行夜鼓。署，位也。〕徼道外周，千庐内附。卫尉八屯，警夜巡昼。〔卫尉帅吏士周宫外，於四方四角，立八屯士。士则传宫外向为卢舍，昼则巡行非常，夜则警备不虞也。徼音叫。善曰：《西都赋》曰：徼道绮错。《汉书》曰：卫尉掌门卫屯兵。孔安国《尚书传》曰：警，戒也。〕植铩悬瞂，用戒不虞。〔植，柱也。善曰：《说文》曰：铩，铍有镡也。一曰：鋋似两刃铩。《方言》曰：盾，或谓之瞂。《周易》曰：君子以治戎器，戒不虞。瞂，音伐。〕

后宫则昭阳飞翔，增成合驭。兰林披香，凤皇鸳鸾。〔皆后宫别名。善曰：皆殿名。已见《西都赋》。《汉宫阙名》有凤皇殿。〕群窈窕之华丽，嗟内顾之所观。〔观，睹也，谓内顾所睹，皆盛好也。善曰：窈窕，已见《西都赋》。《小雅》曰：嗟，发声也。《三略》曰：将内顾则士卒慕之也。〕故其馆室次舍，〔善曰：《周礼》曰：宫正掌宫中次舍。郑玄《礼记注》曰：次，自循止之处。〕采饰纤缛。〔采，五色也。纤，细也。善曰：《说文》曰：缛，繁采饰也，音辱。〕裛以藻绣，文以朱绿。〔善曰：《西都赋》曰：裛以藻绣。傅毅《七激》曰：楹桷雕藻，文以朱绿也。〕翡翠火齐，络以美玉。〔善曰：翡翠，鸟名也。火齐，玫瑰珠也。《六韬》曰：纣作琼室鹿台，饰以美玉。列子曰：穆王为中天之台，络以珠玉。〕流悬黎之夜光，缀随珠以为烛。〔明月大珠，夜则有光如烛也。善曰：悬黎夜光随珠，已见《西都赋》。〕金戺玉阶，彤庭煇辉。〔彤，赤也。辉辉，赤色貌。音浑。善曰：《广雅》曰：戺，砌也，音俟。《西都赋》曰：玉阶彤庭。〕珊瑚琳碧，瓀珉璘彬。〔璘彬，玉光色杂也。善曰：珊瑚瓀珉，已见《西都赋》。〕珍物罗生，焕若昆仑。〔珍美之物，罗列布见，焕焉如昆仑之所生者。善曰：《山海经》云：昆仑之墟，有珠树文玉树。〕虽厥裁之不广，侈靡逾乎至尊。〔谓其裁制，虽事事狭小於至尊，然其靡丽之好，乃过之也。善曰：《丧服传》曰：天子至尊。〕於是钩陈之外，阁道穹隆。〔善曰：钩陈，已见《西都赋》。穹隆，长曲貌。〕属长乐与明光，径北通乎桂宫。〔长乐桂宫，皆宫名。明光，殿名也。《汉书·武帝故事》上：起明光宫、桂宫、长乐宫，皆辇道相属，悬栋飞阁，北度从宫中西上城，至神明台。〕命班尔之巧匠，〔班，鲁班。一云公输之子，鲁哀公时巧人。尔，王尔，皆古之巧者也。善曰：《淮南子》曰：鲁班以木为鸢而飞之。般音班。又曰：王尔无所错其剞劂。〕尽变态乎其中。〔变，奇也，态，巧也。〕后宫不移，乐不徙悬。〔善曰：《上林赋》曰：庖厨不徒，后宫不移。刘向《新序》曰：孟献子聘於晋，韩宣子止而觞之，饮三徙，钟石之悬，不移而具也。〕门卫供帐，官以物辨。〔善曰：供帐。已见《东都赋》。门卫，已见上。〕恣意所幸，下辇成燕。穷年忘归，犹弗能遍。〔善曰：孙卿子曰：知物之理，没世穷年，不能遍也。〕瑰异日新，殚所未见。〔瑰，奇也。殚，尽也，言奇异之好，日日变易，皆所未尝目见之物也。〕

"惟帝王之神丽，惧尊卑之不殊。虽斯宇之既坦，心犹凭而未摅。〔坦，大也。凭，满也。摅，舒也。〕思比象於紫微，恨阿房之不可庐。〔庐，居也。时阿房已坏，故不得居也。〕覛往昔之遗馆，获林光於秦馀。〔覛，视也。善曰：《汉书·音义》，瓒曰：林光，秦离宫名也。〕处甘泉之爽垲，乃隆崇而弘敷。〔甘泉，山名。应劭曰：甘泉在冯翊云阳县。爽，明也。隆崇，高也。弘敷，犹延蔓也。善曰：《左氏传》曰：齐景公欲更晏子之宅，曰：请更诸爽垲者。杜预曰：就高燥也。〕既新作於迎风，增露寒与储胥。〔善曰：《汉书》曰：武帝因秦林光宫，元封二年增通天迎风储胥露寒。〕讬乔基於山冈，直墆霓以高居。〔墆霓，高貌也。〕通天訬以竦峙，〔通天，台名，武帝元封二年作。《汉书·旧仪》云：高三十丈，望见长安城。訬，高也。竦，立也。峙，住也。善曰：訬音眇。〕径百常而茎擢。〔径，度也。倍寻曰常。茎，特也，擢，独出貌也。〕上辨华以交纷，下刻峭其若削。〔辩华，敷大也。刻峭，升高也。善曰：辩，音斑，又音葩。〕翔鶤仰而不逮，况青鸟与黄雀！〔鶤，大鸟。青鸟、黄雀，皆小鸟。翔，高飞也。善曰：《穆天子传》曰：鶤鸡飞八百里。郭璞曰：鶤，即鹍鸡也。鹍与鶤同，音昆。《左氏传》曰：青鸟氏，司启者也。杜预曰：青鸟，鸧鹒也。《战国策》，庄辛曰：黄雀俯啄百粒。〕伏棂槛而頫听，闻雷霆之相激。〔伏，犹凭也。棂，台上兰也。頫，低头也。《苍颉篇》曰：霆，霹雳也。言台之高於上，低头听，雷声乃在下。善曰：頫，古字，音府。〕柏梁既灾，越巫陈方。建章是经，用厌火祥。〔善曰：《汉书》曰：柏梁灾，越俗有火灾，复起屋，必以大，用胜服之，於是作建章宫。《汉武故事》曰：以香柏为之，香闻数十里。〕营宇之制，事兼未央。〔兼，犹倍也，所以顺巫言也。善曰：《汉书》曰：刘向上疏曰：项籍燔其宫室营宇。〕圜阙竦以造天，若双碣之相望。〔善曰：《字书》曰：圜亦圆字也。《甘泉赋》曰：直峣峣以造天。音操。孔安国《尚书传》曰：造，至也。又曰：碣石。海畔山也。又曰：三山，言相望也。〕凤骞翥於甍标，咸溯风而欲翔。〔甍，栋也。标，末也。溯，向也。谓作铁凤凰，令张两翼，举头敷尾，以函屋上，当栋中央，下有转枢，常向风如将飞者焉。善曰：《楚辞》曰：凤骞翥而飞翔。《说文》曰：骞，飞貌也。〕阊阖之内，别风嶕峣。〔善曰：阊阖，已见上文。别风，已见《西都赋》。〕何工巧之瑰玮，交绮豁以疏寮。〔瑰玮，奇好也。疏，刻穿之也。善曰：交结绮文，豁然穿以为寮也。《说文》曰：绮，文缯也。《广雅》曰：豁，空也。然此刻镂为之。《苍颉篇》曰：寮，小窗也。《古诗》曰：交疏结绮窗。〕干云雾而上达，状亭亭以苕苕。〔亭亭苕苕，高貌也。干，犯也。〕神明崛其特起，井幹叠而百增。〔崛，高貌。善曰：《广雅》曰：增，重也。神明井幹。已见《西都赋》。〕跱游极於浮柱，结重栾以相承。〔跱，犹置也。三辅名梁为极，作游梁置浮柱上。栾，柱上曲木。两头受栌者。《广雅》曰：曲枅日栾，释名曰，栾，体上曲拳也。〕累层构而遂隮，望北辰而高兴。〔隮，升也。北辰，北极也。善曰：《山海经》曰：层，重也。〕消雰埃於中宸，集重阳之清澈。〔消，散也。雰埃，尘秽也。宸，天地之交宇也。言神明台高，既除去下地之埃秽，乃上止於天阳之宇，清澂之中，上为清阳，又为阳，故曰重阳。善曰：《楚辞》曰：集重阳而入帝宫兮，造旬始而观清都。雰音氛。宸音辰。〕瞰宛虹之长鬐，察云师之所凭。〔鬐，脊也。云师，异星也，台高悉得视之。《广雅》曰：瞰，视也。如淳《汉书注》曰：宛，虹也。《小雅》曰：凭，依也。《广雅》曰：云师谓之丰隆。〕上飞闼而仰眺，正睹瑶光与玉绳。〔飞闼，突出方木也。善曰：《春秋运斗枢》曰：北斗七星，第七日瑶光。《春秋元命苞》曰：玉衡北两星，为玉绳。〕将乍往而未半，怵悼栗而怂兢。〔怵，恐也。悼，伤也。栗，忧戚也。言恐堕也。善曰：《广雅》曰：乍，暂也。《方言》曰，怂，慄也。怵音黜。慄，音栗。〕非都卢之轻趫，孰能超而究升？〔善曰：《汉书》曰：自合浦南有都卢国。《太康地志》曰：都卢国，其人善缘高。《说文》曰：趫，善缘木之士也。〕馺娑骀荡，焘奡桔桀。枍诣承光，睽罛庨豁。〔馺娑骀荡枍诣承光，皆台名。焘奡桔桀睽罛庨豁，皆形貌。〕橧桴重棼，锷锷列列。〔善曰：锷锷列列。皆高貌。〕反宇业业，飞檐〈车献〉々。〔凡屋宇皆垂下向而好，大屋飞边头瓦皆更微使反上，其形业业然，檐板承落也。〈车献〉々，高貌。善曰：《西都赋》曰：上反宇以盖戴。〕流景内照，引曜日月。〔言皆朱画华采，流引日月之光，曜於宇内。〕天梁之宫，寔开高闱。〔天梁，宫名。宫中之门谓之闱，此言特高大。〕旗不脱扃，结驷方蕲。〔《尔雅》曰：熊虎为旗。扃，关也，谓建旗车上，有关制之，令不动摇曰扃，每门解下之。今此门高，不复脱扃，结驾驷马，方行而入也。蕲，马御也。善曰：《左氏传》曰：楚人惎之脱扃。。《楚辞》曰：青骊结驷齐千乘。〕轹辐轻骛，容於一扉。〔驭车欲马疾以箠栎於辐，使有声也。〕长廊广庑，途阁云蔓。〔谓阁道如云气相延蔓也。善曰：许慎《淮南子注》曰：廊，屋也。《说文》曰：庑，堂下周屋也。〕闬庭诡异，门千户万。〔善曰：《苍颉篇》曰：闬，垣也。《说文》曰：诡，违也。《西都赋》曰：张千门而立万户。〕重闺幽闼，转相逾延。〔宫中之门，小者曰闼。言互相周通。〕望窈窕以径廷，眇不知其所返。〔窈窕径廷，过度之意也。言入其中，皆迷惑不识还道也。〕既乃珍台蹇产以极壮，墱道逦倚以正东。〔蹇产，形貌也。墱阁道也。逦倚，一高一下，一屈一直也。乃从建章馆逾西城，东入於正宫中也。善曰：《甘泉赋》曰：珍台闲馆。《西都赋》曰：凌墱道而超西墉。〕似阆风之遐坂，横西洫而绝金墉。〔阆风、昆仑，山名也。洫，城池也。墉，谓城也。绝，度也。言阁道似此山之长远，横越西池，而度金城也，西方称之曰金。善曰：东方朔《十洲记》昆仑，其北角曰阆风之巅，洫，已见上文。〕城尉不弛柝，而内外潜通。〔弛，废也。潜，嘿也。言城门校尉不废击柝之备，内外已自嘿通也。郑玄《周礼注》曰：〈木橐〉，戒夜者所击也。柝与〈木橐〉同音。〕

前开唐中，弥望广潒。〔弥，远也。善曰：唐中，已见《西都赋》。《汉书》曰：五侯大治第室，连属弥望。弥，竟也。言望之极目。《字林》曰：潒水潒瀁也。〕顾临太液，沧池漭沆。〔漭沆犹洸潒，亦宽大也。善曰：太液，已见《西都赋》。〕渐台立於中央，赫昈昈以弘敞。〔善曰：渐台，高二十馀丈，已见《西都赋》。《埤苍》曰：昈，赤文也，音户。〕清渊洋洋，神山峨峨。列瀛洲与方丈，夹蓬莱而骈罗。上林岑以垒嶵，下崭岩以嵒龉。〔三山形貌也峨峨，高大也。善曰：《三辅三代旧事》曰：建章宫北作清渊海。《毛诗》曰：河水洋洋三山，已见《西都赋》。骈，犹并也。嶵，音罪。龉音吾。〕长风激於别陦，起洪涛而扬波。〔水中之洲曰陦，音岛。善曰：《高唐赋》曰：长风至而波起。〕浸石菌於重涯，濯灵芝以朱柯。〔石菌、灵芝，皆海中神山所有神草名，仙之所食者。浸，濯也，重涯，池边也。朱柯，芝草茎赤色也。善曰：菌，芝属也。《抱朴子》曰：芝有石芝。〕海若游於玄渚，鲸鱼失流而蹉跎。〔海若，海神。鲸，大鱼。善曰：《楚辞》曰：令海若舞冯夷。又曰：临沅湘之玄渊。薛君《韩诗章句》曰：水一溢而为渚。《三辅旧事》曰：清渊北有鲸鱼，刻石为之，长三丈。《楚辞》曰：骥垂两耳，中坂蹉跎。《广雅》曰：蹉陀失足也。〕於是采少君之端信，庶栾大之贞固。〔善曰：《史记》曰：李少君亦以祠龟穀道却老方见上，上尊之。少君者，故深泽侯舍人主方。栾大，见《西都赋》。凡人姓名及事易知而别卷重见者，云见某篇，亦从省也，他皆类此。〕立脩茎之仙掌，承云表之清露。屑琼蕊以朝餮，必性命之可度。〔善曰：《汉书》曰：孝武作柏梁铜柱承露仙人掌之属。《三辅故事》曰：武帝作铜露盘，承天露，和玉屑饮之，欲以求仙。《楚辞》曰：屑琼蕊以为粮。王逸曰：糜，屑也。〕美往昔之松乔，要羡门乎天路。〔善曰：松乔，已见《西都赋》。《史记》曰：始皇之碣石，使燕人卢生求羡门。韦昭曰：羡门，古仙人也。枚乘《乐府诗》曰：美人在云端，天路隔无期。〕想升龙於鼎湖，岂时俗之足慕！〔善曰：《史记》曰：齐人公孙卿曰：黄帝采首山铜，铸鼎於荆山下。鼎既成，龙垂胡髯。下迎黄帝，黄帝骑龙，乃上去，名其处鼎湖。天子曰：嗟乎，诚得如黄帝，吾视去妻子如脱屣耳。〕若历世而长存，何遽营乎陵墓？〔善曰：言若历代而不死，何急营於陵墓乎？〕

徒观其城郭之制，则旁开三门，参途夷庭，方轨十二，街衢相经。〔街，大道也。经，历也。一面三门，门三道，故云参涂。涂容四轨，故方十二轨。轨，车辙也。夷，平也。庭，犹正也。善曰：言九轨之涂，凡有十二也。《周礼》曰：营国方三门。郑玄《仪礼注》曰：方，并也。《周礼》曰：国中营途九轨。《西都赋》曰：立十二之通门。〕廛里端直，甍宇齐平。〔都邑之空地曰廛。甍，栋也。善曰：《周礼》曰：以廛任国中之地。〕北阙甲第，当道直启。〔第，馆也。甲，言第一也。善曰：《汉书》曰：赠霍光甲第一区。《音义》曰：有甲乙次第，故曰第也。北阙，当帝城之北也。〕程巧致功，期不陁陊。〔言皆程择好匠，令尽致其功夫，既牢又固，不倾陊也。善曰：《方言》曰：陁，坏也。《说文》曰：陁，落也。〕木衣綈锦，土被朱紫。〔言皆采画如锦绣之文章也。善曰：《说文》云：綈，厚缯也。朱、紫，二色也。〕武库禁兵，设在兰锜。〔锜，架也。武库，天子主兵器之官也。善曰：刘逵《魏都赋注》曰：受他兵曰兰，受弩曰锜，音蚁。〕匪石匪董，畴能宅此？〔善曰：《汉书》曰：石显，字君房，少坐法腐刑，为黄门中尚书。元帝被疾，不亲政事，事无大小，因显口决。又曰：董贤，字圣卿，哀帝悦其仪貌，拜为黄门郎，诏将作监为贤起大第北阙下土木之功，穷极技巧，柱槛衣以綈锦，武库禁兵，尽在董氏。〕尔乃廓开九市，通闤带阓。〔廓，大也。闤，市营也。阓，中隔门也。崔豹《古今注》曰：市墙曰闤，市门曰阓。善曰：九市。已见《西都赋》。《苍颉篇》曰：闤，市门。〕旗亭五重，俯察百隧。〔旗亭，市楼也。善曰：《史记》褚先生曰：臣为郎，与方士会旗亭下。隧，已见《西都赋》。〕周制大胥，今也惟尉。〔善曰：《周礼》曰：司市，胥师二十人，然尊其职，故曰大。《汉书》曰：京兆尹，长安四市皆属焉。与左冯翊右扶风为三辅。然市有长丞而无尉，盖通呼长丞为尉耳。〕瑰货方至，鸟集鳞萃。〔瑰，奇货也。方，四方也。奇宝有如鸟之集，鳞之萃也。〕鬻者兼赢，求者不匮。〔鬻，卖也。兼，倍也。赢，利也。匮，乏也。〕尔乃商贾百族，裨贩夫妇。〔坐者为商，行者为贾。裨贩，买贱卖贵，以自裨益。善曰：《周礼》曰：大市，日仄而市，百族为主。朝市，朝时而市，商贾为主。夕市，夕时为市，裨贩夫妇为主。〕鬻良杂苦，蚩眩边鄙。〔良，善也。先见良物，价定而杂与恶物，以欺惑下土之人。善曰：《周礼》曰：辨其苦良而买之。郑玄曰：苦读为盬。《苍颉篇》曰：蚩，侮也。《广雅》曰：眩，乱也。杜预《左氏传注》曰：鄙，边邑也。〕何必昬於作劳，邪赢优而足恃。〔昏，勉也。邪，伪也。优，饶也。言何必当勉力作勤劳之事乎，欺伪之利，自饶足恃也。善曰：《尚书》曰：不昏作劳。〕彼肆人之男女，丽美奢乎许史。〔言长安市井之人，被服皆过此二家。善曰：《汉书》曰：孝宣许皇后，元帝母，帝封外祖父广汉为平恩侯。又曰：卫太子史良娣，宣帝祖母也，兄恭，宣帝立，恭已死，封恭长子高为乐陵侯。〕若夫翁伯浊、质，张里之家。击锺鼎食，连骑相过。东京公侯，壮何能加！〔善曰：《汉书·食货志》曰：翁伯以贩脂而倾县邑，浊氏以胃脯而连骑，质氏以洗削而鼎食，张里以马医而击锺。晋灼曰：胃脯，今大官以十日作沸汤，燅羊胃，以末椒尽葁坋之讫，曝使燥者也。如淳曰：洗削谓作刀剑削也。张里，里名也。〕都邑游侠，张赵之伦。齐志无忌，拟迹田文。〔善曰：《汉书》曰：长安宿豪大猾，箭张回，酒市赵放，皆通邪结党。一云：张子罗赵君都，其长安大侠。具《游侠传》。〕轻死重气，结党连群。寔蕃有徒，其从如云。〔寔，实也。蕃，多也。徒，众也。善曰：《尚书》曰：寔繁有徒。《毛诗》曰：齐子归止，其从如云。〕茂陵之原，阳陵之朱。趫悍虓豁，如虎如貙。〔善曰：原，原涉也。朱，朱安世也。《史记》曰：诛獟悍。獟与趫同。《说文》曰：悍，勇也。《毛诗》曰：阚如虓虎。《尔雅》曰：貙獌，似貍。〕睚眦虿芥，尸僵路隅。〔僵，仆也。善曰：《汉书》曰：原涉，字巨先，自阳翟徙茂陵涉外温仁，内隐忍好杀，睚眦於尘中，触死者甚众。《广雅》曰：睚，裂也。《说文》曰：眦，目匡也。《淮南子》曰：瞋目裂眦。张揖《子虚赋注》曰：蒂介，刺鲠也。虿与蒂同。〕丞相欲以赎子罪，阳石汙而公孙诛。〔善曰：《汉书》曰：公孙贺为丞相，子敬声为太仆，擅用北军钱千九百万，下狱。是时诏捕阳陵朱安世，贺请逐捕，以赎敬声罪，后果得安世。安世遂从狱中上书曰：敬声与阳石公主私通，遂父子俱死狱中也。阳石，北海县名也。〕若其五县游丽辩论之士，街谈巷议，弹射臧否。剖析毫釐，擘肌分理。〔善曰：五县，谓五陵也。长陵、安陵、阳陵、武陵、平陵五陵也。已见《西都赋》。《毛诗》曰：未知臧否。《声类》曰：毫，长毛也。《汉书·音义》曰：十毫为厘。郑玄《周礼注》曰：擘，破裂也。《说文》曰：肌，肉也。〕所好生毛羽，所恶成创痏。〔毛羽，言飞扬。创痏，谓瘢痕也。善曰：《苍颉》曰：痏，殴伤也。〕郊甸之内，乡邑殷赈。〔五十里为之郊，百里为甸师。殷赈，谓富饶也。善曰：《尚书》曰：五百里甸服。《尔雅》曰：赈，富也。〕五都货殖，既迁既引。〔迁，易也。引，致也。善曰：五都，已见《西都赋》。迁谓徙之於彼，引谓纳之於此。〕商旅联槅，隐隐展展。〔言贾人多，车枙相连属。隐隐展展，重车声也。善曰：《说文》曰：槅，大车枙也。〕冠带交错，方辕接轸。〔冠带犹搢绅，谓吏人也。善曰：杨雄《蜀都赋》曰：方辕齐毂，隐隐轸轸。枚乘《兔园赋》曰：车马接轸相属，方轮错毂，《说文》曰：轸，车后横木也。〕封畿千里，统以京尹。〔善曰：《毛诗》曰：封畿千里，惟民所止。《汉书》曰：内史周官，武帝更名京兆尹。张晏曰：地绝高曰京，十亿曰兆。尹，正也。〕郡国宫馆，百四十五。〔离宫别馆，在诸郡国者。善曰：《三辅故事》曰：秦时殿观百四十五所。〕右极周至，并卷酆鄠。〔周至山名因名县。善曰：《汉书》曰：右扶风有周至县。〕左暨河华，遂至虢土。〔暨，言及也。华阴县故属京兆。善曰：《汉书》右扶风有虢县。〕

上林禁苑，跨谷弥阜。〔跨，越也。弥，犹掩也。大陵曰，阜。上林，苑名。禁，禁人妄入也。〕东至鼎湖，邪界细柳。〔鼎湖、细柳，皆地名也。鼎湖在华阴东，细柳在长安西北。〕掩长杨而联五柞。〔长杨宫在周至。五柞，亦馆名，云有五株柞树。善曰：郑玄《毛诗笺》曰：掩，覆也。〕绕黄山而款牛首。〔绕，裹也。款，至也。善曰：《汉书》右扶风槐里县有黄山宫。《三辅黄图》曰：甘泉宫中有牛首山。〕缭垣绵联，四百馀里。植物斯生，动物斯止。〔缭垣，犹绕了也。绵联，犹连蔓也。四百馀里，苑之周围也。善曰：今并以亘为垣。《西都赋》曰：缭以周墙。《三辅故事》曰：北有甘泉九峻，南至长杨五柞，连绵四百馀里也。植物，草木。动物，禽兽。善曰：《周礼》曰：动物，宜毛物也。植物，宜皂物也。〕众鸟翩翻，群兽駓騃。〔皆鸟兽之形貌也。善曰：薛君《韩诗章句》曰：趋曰駓，行曰騃。駓音鄙。騃音俟。〕散似惊波，聚以京峙。〔京，高也。水中有土曰峙，言禽兽散走之时，如水惊风而扬波。聚时如水中之高土也。〕伯益不能名，隶首不能纪。〔善曰：《列子》曰：北海有鱼名鲲，有鸟名鹏，大禹行而见之，伯益知而名之，夷坚闻而志之。《世本》曰：隶首作数。宋衷曰：隶首，黄帝史也。〕林麓之饶，于何不有。〔木丛生曰林。善曰：《穀梁传》曰：林属於山曰麓。《注》曰：麓，山足也。〕木则枞栝棕柟，梓棫楩枫。〔枞，松叶柏身也。栝，柏叶松身。梓，如栗而小。棫，白蕤也。枫，香木也。善曰：郭璞《山海经注》曰：棕，一名并闾。《尔雅》曰：梅，楠。郭璞曰：楠，木似水杨。又曰：棫，白桵。楠，音南。梓音姊。棫音域。郭璞《上林赋注》曰：楩，杷也，似梓。枫音风。〕嘉卉灌丛，蔚若邓林。〔嘉，犹美也，灌丛、蔚若，皆盛貌也。善曰：《山海经》曰：夸父与日竞走，渴饮河渭，不足，北饮大泽，未至，道渴死，弃其杖，化为邓林。〕郁蓊薆薱，橚爽櫹掺。〔皆草木盛貌也。善曰：橚音肃。櫹音箫。椮音森。〕吐葩飏荣，布叶垂阴。〔葩，花也。〕草则葳莎菅蒯，薇蕨荔苀。〔善曰：《尔雅》曰：葳，马蓝。郭璞曰：今大叶冬蓝，音针。《尔雅》曰：氵蒿，侯莎。又曰：白华，野菅。郭璞曰：菅，茅属。《声类》曰：蒯草中为索。毛苌《诗传》曰：薇，菜也。《尔雅》曰：蕨，鳖也。《说文》曰：荔，草似蒲，音隶。《尔雅》曰：苀，东蠡。郭璞曰：未详。〕王刍莔台，戎葵怀羊。〔善曰：《尔雅》曰：菉，王刍。郭璞曰：今菉蓐也。《尔雅》曰：莔，贝母。郭璞曰：似韭。《尔雅》曰：台，夫须。又曰：葿，茙葵。郭璞曰：今蜀葵。葿音眉。茙音戎。《尔雅》曰：瘣，怀羊。郭璞曰：未详。〕苯｛艹尊｝蓬茸，弥皋被冈。〔弥，犹覆也。言草木炽盛，覆被於高泽及山冈之上也。善曰：苯音本。〕筱簜敷衍，编町成篁。〔筱，竹箭也。荡，大竹也。敷，布也。衍，蔓也。编，连也。町谓畎亩。篁，竹墟名也。善曰：《尚书》曰：瑶琨筱簜既敷。町音挺。〕山谷原隰，泱漭无疆。〔泱漭，无限域之貌。言其多无境限也。〕乃有昆明灵沼，黑水玄址。〔小渚曰址。善曰：《汉书》曰：武帝穿昆明池，黑水玄址。谓昆明灵沼之水沚也。水色黑，故曰玄址也。〕周以金堤，树以柳杞。〔金堤，谓以石为边隒，而多种杞柳之木。善曰：金堤，言坚也。《子虚赋》曰：上金堤。杞，即楩木也。《山海经》曰：杞如杨，赤理。〕豫章珍馆，揭焉中峙。〔皆豫章木为台馆也。善曰：《三辅黄图》曰：上林有豫章观。《说文》曰：揭，高举也。〕牵牛立其左，织女处其右。〔善曰：已见《西都赋》。〕日月於是乎出入，象扶桑与濛汜。〔善曰：言池广大，日月出入其中也。《淮南子》曰：日出阳谷，拂于扶桑。《楚辞》曰：出自阳谷，入于蒙汜。汜音似。〕其中则有鼋鼍巨鳖，鳣鲤鱮鮦，鲔鲵鲿鯋，脩额短项。大口折鼻，诡类殊种。〔自鲿鯋以上，皆鱼名也。脩额至折鼻，皆鱼形也。诡类殊种，多杂物也。善曰：郭璞《山海经》曰：鼍似蜥蜴。郭璞《尔雅注》曰：鳝，似鲟，郑玄《诗笺》曰：鱮似鲂。《尔雅》曰：鱧，鮦也，音童。毛苌《诗传》曰：鲔，似鲇。。又曰：鲿，扬也。鯋，也。鲿音尝。〕鸟则鹔鹴鸹鸨，鴐鹅鸿鶤。〔善曰：高诱《淮南子注》曰：鹔鹴，长胫绿色，其形似雁。张揖《上林赋注》曰：鴐鹅，野鹅。又曰：鶤鸡，黄白色，长颔赤喙。鸹鸨，已见《西都赋》。凡鱼鸟草木皆不重见。他皆类此。鹔音肃。鴐音加。鶤音昆。〕上春候来，季秋就温。〔善曰：《周礼》曰：上春生穜稑之种。《礼记》曰：孟春，鸿来。郑玄曰：雁自南方来，将北反其居也。又曰：季秋之月，鸿雁来宾。郑玄曰：来宾，止而未去也。《列子》曰：禽兽之智，违寒就温。〕南翔卫阳，北栖雁门。〔善曰：《尚书》曰：荆及衡阳惟荆州。孔安国曰：衡山之阳。《汉书》有雁门郡。〕奋隼归凫，沸卉軿訇。〔奋迅声也。隼，小鹰也。善曰：《周易》曰：射隼高墉之上。〕众形殊声，不可胜论。〔论，说也。善曰：《广雅》曰：胜，举也。〕

於是孟冬作阴，寒风肃杀。〔寒气急杀於万物。孟冬十月阴气始盛，万物凋落。善曰：《礼记》曰：孟秋，天气始肃，仲秋杀气浸盛。〕雨雪飘飘，冰霜惨烈。〔飘飘，雨雪貌。惨烈，寒也。善曰：《李陵书》曰：边上惨烈。〕百卉具零，刚虫搏挚。〔草木零落，阴气盛杀，鹰犬之属，可挚击也。善曰：《毛诗》曰：百卉具腓。《礼记》曰：季秋，豺祭兽戮禽也。〕尔乃振天维，衍地络。〔维，网也。络，网也。谓其大如天地矣。振，整理也。衍，申布也。善曰：衍，申布也。〕荡川渎，簸林薄。〔林薄，草木丛生也。荡，动也。簸，扬也，谓驱兽也。〕鸟毕骇，兽咸作。草伏木栖，寓居穴讬。〔谓禽兽惊走，得草则伏，遇木则栖，非其常处。苟寄而居，值穴而讬。为人穷迫之意。〕起彼集此，霍绎纷泊。〔谓为彼人所惊，而来集此人之前。霍绎纷泊，飞走之貌。〕在彼灵囿之中，前后无有垠锷。〔言禽兽之多。前即顾视，无复齐限也。善曰：灵囿，已见《东都赋》。《淮南子》曰：出於无垠鄂之门。许慎曰：垠锷，端崖也。〕虞人掌焉，为之营域。〔虞人，掌禽兽之官。善曰：《周礼》曰：山虞，若大田猎，则莱山之野。〕焚莱平场，柞木翦棘。〔善曰：《周礼》曰：牧师赞焚莱。毛苌《诗传》曰：莱，草也。贾逵《国语》曰：槎，邪听也。柞与槎同。《左氏传》曰：翦其荆棘。〕结置百里，迒杜蹊塞。〔置，网也。迒，道也。蹊，径也。皆以网杜塞之也。善曰：迒。《小雅》曰：杜，塞也。〕麀鹿麏麌々，骈田偪仄。〔鹿牝曰麀。麌々，形貌，骈田偪仄，聚会之意。善曰：《毛诗》曰：麀鹿攸伏。〕天子乃驾雕轸，六骏駮。〔雕，画也。天子驾六马。驳，白马而黑，画为文如虎者。〕戴翠帽，倚金较。〔翠羽为车盖，黄金以饰较也。《古今注》曰：车耳重较，文官青，武官赤。或曰：车蕃上重起如牛角也。善曰：《毛诗》曰：猗重较兮。音角。《说文》曰：较，车輢上曲钩也。〕璇弁玉缨，遗光儵爚。〔弁，马冠也。又髦，以璇玉作之。缨，马鞅也，以玉饰之。遗，馀也。儵爚，有馀光也。爚音药。〕建玄弋，树招摇。〔玄弋，北斗第八星名，为矛头，主胡兵。招摇，第九星名，为盾，今卤簿中画之於旗，建树之以前驱。善曰：《礼记》曰：招摇在上，急缮其怒。郑玄曰：缮读曰劲，画招摇星於其上，以起军坚劲，军之威怒，象天帝也。〕栖鸣鸢，曳云梢。〔《礼记》曰：前有尘埃，则载鸣鸢。栖，谓画其形於旗上。云梢，谓旌旗之流，飞如云也。善曰：《高唐赋》曰：建云旆。〕弧旌枉矢，虹旃霓旄。〔弧，星名。通帛为旃，雄曰虹，雌曰霓。善曰：《周礼》曰：弧旌枉矢，以象牙饰。《楚辞》曰：建雄虹之采旄。《上林赋》曰：拖霓旌也。〕华盖承辰，天毕前驱。〔华盖星覆北斗，王者法而作之。毕，网也。象毕星也，前驱载之。善曰：刘歆《遂初赋》曰：奉华迒於帝侧。《韩诗》曰：伯也执殳为王前驱。〕千乘雷动，万骑龙趋。〔善曰：《东都赋》曰：千乘雷起，万骑纷纭。〕属车之簉，载猃猲獢。〔大驾最后一乘，悬豹尾，以前为省中侍御史载之。簉，副也。善曰：《古今注》曰：豹尾车，同制也，所以象君豹变，言尾者，谨也。属车，已见《东都赋》。《毛诗》曰：輶车鸾镳，载猃、猲獢。毛苌曰：猃猲獢，皆田犬也。长喙曰猃，短喙曰猲獢。〕匪唯玩好，乃有秘书。小说九百，本自虞初。〔小说，医、巫、厌祝之术，凡有九百四十三篇。言九百，举大数也。善曰：《汉书》曰：虞初周说九百四十三篇。初，河南人也，武帝时，以方士侍郎，乘马，衣黄衣，号黄车使者。小说家者流，盖出於稗官。应劭曰：其说以《周书》为本。〕从容之求，寔俟寔储。〔持此秘术，储以自随，待上所求问，皆常具也。善曰：《尚书》曰：从容以和。《尔雅》曰：俟，待也。《说文》曰：储，具也。〕於是蚩尤秉钺，奋鬛被般。〔善曰：《山海经》曰：蚩尤作兵，伐黄帝。《史记》曰：黄帝与蚩尤战於涿鹿之野。《苍颉篇》曰：钺，斧也。毛苌曰：鬛般，虎皮也。《上林赋》曰：被班文。般与班古字通。〕禁御不若，以知神奸，螭魅魍魉，莫能逢旃。〔善曰：《左氏传》曰：王孙满谓楚子曰：昔夏铸鼎象物，使人知神奸。故人入川泽，不逢不若，螭魅魍魉，莫能逢旃。杜预曰：若，顺也。《说文》曰：螭，山神，兽形。魅，怪物。蛧〈虫两〉，水神。毛苌《诗传》曰：旃，之也。〕陈虎旅於飞廉，正垒壁乎上兰。〔陈，列也。善曰：《周礼》，虎贲，下大夫。旅贲氏，中士也。飞廉上兰，已见《西都赋》。〕结部曲，整行伍。〔善曰：司马彪《续汉书》曰：大将军营五部，部有校尉一人，部下有曲，曲有军侯一人。《左传》曰：行出犬鸡。杜预云：二十五人为行。行亦卒之行列也。周礼曰：五人为伍。〕燎京薪。駴雷鼓。〔积高为京，燎谓烧之。善曰：《周礼》曰：鼓皆骇。郑玄曰：雷击鼓曰骇。骇与駴同。〕纵猎徒，赴长莽。〔莽，草。长，谓深且远也。《方言》曰：草，南楚之间谓之莽。〕迾卒清候，武士赫怒。〔善曰：郑玄《礼记注》曰：迾，遮也。清候，清道候望也。郑玄《毛诗笺》曰：赫，怒意也。〕缇衣韎韐，睢盱拔扈。〔善曰：缇衣韎韐，武士之服。《字林》曰：缇，帛丹黄色。《毛诗》曰：韎韐有奭。毛苌曰：韎者，茅蒐染也。《字林》曰：睢，仰目也。盱，张目也。《毛诗》曰：无然畔援。郑玄曰：畔换，犹拔扈。拔与跋古字通。〕光炎烛天庭，嚣声震海浦。〔烛，照也。海浦，四渎之口。善曰：《解嘲》曰：未仰天庭。郑玄《周礼注》曰：嚣，劝也。〕河渭为之波荡，吴岳为之陁堵。〔波荡，摇动也。陁，落也。善曰：《汉书》曰：自华西名山七，一曰吴山。郭璞云：吴岳别名。〕百禽忄夌遽，骙瞿奔触。〔忄夌，犹怖也。遽，促也。骙瞿，走貌。奔触，唐突也。善曰：《羽猎赋》曰：虎豹之陵遽。《白虎通》曰：禽，鸟兽之总名，为人禽制。忄夌音陵。骙音逵。〕丧精亡魂，失归忘趋。投轮关辐，不邀自遇。〔言禽兽亡失精魂，不知所当归趋也，反关入轮辐之间，不须邀逐，往自得之。趣，向也。邀，遮也。〕飞罕潚箾，流镝〈扌雹〉〈扌暴〉。〔潚箾，罕形也。〈扌雹〉〈扌暴〉，中声也。善曰：《说文》曰：罕，网也。潚音肃。箾，音朔。〕矢不虚舍，鋋不苟跃。〔舍，放也。跃，跳也。矢鋋跳跃，必有获矣。善曰：《说文》曰：鋋，小戈也。〕当足见蹍，值轮被轹。〔音历，足所蹈为碾，车所加为轹。〕僵禽毙兽，烂若碛砾。〔僵，仆也。石细者曰砾，谓所获禽鸟，烂然如聚细石也。〕但观置罗之所羂结，竿殳之所揘毕。〔羂，缢也。结，缚也。竿，竹也。殳，杖也。入棱长丈二而无刃，或以木为之，或以竹为之。揘毕，谓撞秘也。善曰：揘音横。毕，又音笔。〕义蔟之所攙捔，徒搏之所撞〈扌必〉。〔攙捔，贯刺之。撞〈扌必〉，犹揘毕也。〕白日未及移其晷，已狝其什七八。〔晷，景也。狝，杀也。言日景未移，禽兽什已杀七八矣。善曰：《汉书》张竦曰：日不移晷，霍然四除。〕

若夫游鷮高翚，绝阬逾斥。〔雉之健者为鷮，尾长六尺。《诗云》：有集唯鷮。翚，翚飞也。斥，泽崖也。善曰：阬音刚。斥，音尺。〕毚兔联猭，陵峦超壑。〔毚，狡兔也。联猭，走也。峦，山也。壑，阬谷也。自游鷮至此，皆说禽兽轻狡难得也。善曰：《毛诗》曰：趯趯毚兔，音谗。〕比诸东郭，莫之能获。〔善曰：《战国策》淳于髡曰：夫韩国卢天下之骏狗也。东郭〈兔夋〉，海内之狡兔也。环山三，腾冈五，韩卢不能及之。郑玄《礼记注》曰：比，犹比方也。孔安国《尚书传》曰：诸，之也。〕乃有迅羽轻足，寻景追括。〔迅羽，鹰也。轻足，好犬也。括，箭括之御弦者。〕鸟不暇举，兽不得发。〔举，飞也。发，骇走也。善曰：《高唐赋》曰：飞鸟未及起，走兽未及发。〕青骹挚於韝下，韩卢噬於緤末。〔青骹，鹰青胫者。善曰：韩卢，犬，谓黑色毛也。挚，击也。噬，齧也。緤，挛也。韝，臂衣。鹰下韝而击，犬挛末而齧，皆谓急搏，不远而获。善曰：《说文》曰：骹，胫也。《战国策》淳于髡曰：韩国卢者，天下之骏狗也。緤音薛。《礼记》曰：犬则执緤。郑玄注曰：緤纼靮，皆所以击制之者，守犬田犬问名，畜养者当呼之名，谓若韩卢、宋鹊之属。〕及其猛毅髬髵，隅目高匡。〔髬髵，作毛鬛也。隅目，角眼视也。高匡，深瞳子也。皆谓猛兽作怒可畏者。善曰：髵，音而。〕威慑兕虎，莫之敢伉。〔兕，水牛类也。伉，当也。谓兽猛，兕虎且犹畏之，人无敢当之者。善曰：郑玄《毛诗笺》曰：慑，恐惧也。〕乃使中黄之士，育获之俦。朱鬕{髟韱}髽，植发如竿。〔绛帕额，露头髻，植发如竿，以击猛兽，能服之也。善曰：《尸子》曰：中黄伯曰：余左执泰行之犹，而右搏雕虎。《战国策》范睢说秦王曰：乌获之力焉而死，夏育之勇焉而死。《说文》曰：鬕，带髻头饰也。《通俗文》曰：露髻曰{髟韱}，以麻杂为髻如今撮也。〕袒裼戟手，奎踽盘桓。〔奎踽，开足也。盘桓，便旋也。善曰：《毛诗》曰：袒裼暴虎。《左传》曰：戟其手。《广雅》曰：盘相，不进也。〕鼻赤象，圈巨狿。〔象鼻赤者怒。巨狿，{鹿巨}也。怒走者为狿。谓能戾象鼻，又穿{鹿巨}以著圈。善曰：《说文》曰：圈，畜闲也。狿音延。〕摣狒猬，扌此窳狻。〔〈璺中"玉改禹"〉〉，兽身人面，身有毛，被发，迅走，食人。猬，其毛如刺。窳，窫窳也，类貙虎，亦食人。狻，狻猊也。一曰师子。摣扌此，皆谓戟撮之。善曰：猬音谓。窳音庾。狻音酸。〕揩枳落，突棘藩。〔善曰：《字林》曰：揩，摩也。《说文》曰：枳，木，似橘。杜预《左氏传注》曰：藩，篱也。落，亦篱也。〕梗林为之靡拉，朴丛为之摧残。〔靡拉摧残，言揩突之，皆擗碎毁拆也。。善曰：《方言》曰：凡草木刺人为梗。毛苌《诗传》曰：朴，包木也〕轻锐僄狡趫捷之徒，〔轻锐，谓便利捷疾也。言如此者多也。〕赴洞穴，探封狐。陵重巘，猎昆駼。〔洞穴，深且通也。探，取也。封，大也。陵，犹升也。山之上大下小者曰巘。昆駼，如马，跂蹄，善登高。言能升重巘之岭，而猎取昆駼之兽。善曰：駼，音途。〕杪木末，获獑猢。〔杪，犹表也。獑猢，猿类而白，腰以前黑，在木表。擭，谓掘取之也。善曰：杪音眇。猢音胡。〕超殊榛，摕飞鼯。〔殊，犹大也。榛，木也。摕，捎取之也。善曰：《尔雅》曰：鼯鼠，夷由。郭璞曰：状如小狐，肉翅，飞且乳。鼯音吾。〕

是时后宫嬖人昭仪之伦，〔嬖，幸也。昭仪，后宫官也。〕常亚於乘舆，〔亚，次也。乘舆，天子所乘车。〕慕贾氏之如皋，乐《北风》之同车。〔善曰：《左氏传》曰：贾大夫恶，取妻，三年不言不笑，御以如皋，射雉，获之，其妻始笑而言。杜预曰：贾国之大夫，诗《北风》曰：惠而好我，携手同车。〕盘于游畋，其乐只且。〔盘，乐也。善曰：《尚书》曰：不敢盘于游畋。《毛诗》曰：其乐只且，辞也。〕於是鸟兽殚，目观穷。〔殚，尽也。穷，极也。所观毕也。善曰：《国语》伍举曰：若周於目观。〕迁延邪睨，集乎长杨之宫。〔迁延，退旋也。善曰：《高唐赋》曰：迁延，引身也。《说文》曰：睨，斜视也。〕息行夫，展车马。〔息，休也。善曰：《左氏传》曰：子反令军吏，缮甲兵，展车马。郑玄《礼记注》曰：展，整也。〕收禽举胔，数课众寡。〔胔，死禽兽将腐之名也。数，计。课录，校所得多少。善曰：胔取肉名，不论腐败也。〕置互摆牲，颁赐获卤。〔互，所以挂肉。摆，谓破砾悬之。颁，谓以所卤获之禽兽赐士众也。《汉书·音义》曰：卤与虏同。〕割鲜野飨，犒勤赏功。〔谓飨食士众於广野中，劳勤苦，赏有功。善曰：《子虚赋》曰：割鲜染轮。杜预《左氏传》曰：犒，劳也。〕五军六师，千列百重。〔善曰：《汉官仪》汉有五营。五军，即五营也。《周礼》：天子六军。六师，即六军也。《尚书》曰：张皇六师。千列，列千人也。〕酒车酌醴，方驾授饔。〔酒肴皆以车布之。善曰：郑玄《仪礼注》曰：方，并也。杜预《左氏传注》曰：熟曰饔。〕升觞举燧，既釂鸣钟。〔燧，火也。谓行酒，举烽火以告众也。以釂，鸣锺鼓也。善曰：升，进也。《说文》曰：釂，饮酒尽也〕膳夫驰骑，察贰廉空。〔膳夫，宰夫也。察廉，皆视也。贰，为兼重也。空，减无也。言宰人骑马行视肴有兼重及减无者。善曰：《礼记》曰：御同於长者，虽贰不辞。郑玄曰：贰，重也。肴，膳也。〕炙炰夥，清酤〈多支〉。皇恩溥，洪德施。〔诗有炰鳖。清酤，美酒也。善曰：《史记》曰：楚人谓多为夥。音祸。《毛诗》曰：既载清酤，音户。《广雅》曰：〈多支〉，曰多也，音支。皇，皇帝。普，博施也。〕徒御悦，士忘罢。〔善曰：《毛诗》曰：徒御不惊。毛苌曰：徒，辇者也。御，御马也。罢音皮。〕巾车命驾，回旆右移。〔巾车，主车官也。回车右转，将旋也。善曰：《孔丛子》歌曰：巾车命驾，将適唐都。郑玄《周礼注》曰：巾，犹衣也。〕相羊乎五柞之馆，旋憩乎昆明之池。〔相羊，仿羊也。池，即所谓灵沼也。善曰：《楚辞》曰：聊逍遥以相羊。憩，息也。〕登豫章，简矰红。〔豫章，池中台也。简，省也。缴射矢长八寸，其丝名矰，音曾。〕蒲且发，弋高鸿。〔善曰：《列子》蒲且子之弋，弱矢织缴，射乘风而振之，连双鸧於青云也。〕挂白鹄，联飞龙。〔挂，矢丝挂鸟上也。飞龙，鸟名也。〕磻不特絓，往必加双。〔沙石胶丝为磻，非徒获一而已，必双得之。善曰：《说文》曰：磻，似石著缴也。磻音波。絓音卦。〕

於是命舟牧，为水嬉。〔舟牧，主舟官。嬉，戏也。善曰：《礼记》曰：舟牧覆舟。《琴道》雍门周曰：水嬉则艕龙舟。〕浮鹢首，翳云芝。〔船头象鹢鸟，厌水神，故天子乘之。翳，覆也，为画芝草及云气，以为船覆饰也。善曰：《淮南子》曰：龙舟鹢首。《甘泉赋》曰：登夫凤皇而翳华芝。〕垂翟葆，建羽旗。〔谓垂羽翟为葆盖饰，建隼羽为旌旗也。善曰：《琴道》雍门周曰：水嬉则建羽旗。〕齐栧女，纵棹歌。〔善曰：栧女，鼓栧之女。《汉书·音义》韦昭曰：栧，楫也。棹歌，引棹而歌也。《西都赋》曰：棹女讴。《汉武帝秋风辞》曰：发棹歌。《方言》曰：楫或谓之棹。郭璞曰：今云棹歌也。〕发引和，校鸣葭。奏《淮南》，度《阳阿》。〔发引和，言一人唱，馀人和也。葭，更校急之乃鸣。杜挚《葭赋》曰：李伯阳入西戎所造。《汉书》曰：有淮南鼓员四人，谓舞人也。《淮南子》曰：足蹀阳阿之舞。〕感河冯，怀湘娥。〔善曰：感，动也。《庄子》曰：冯夷得道，以潜大川。《说文》曰：怀，念思也。《楚辞》曰：帝子降兮北渚。王逸曰：言尧二女，娥皇、女英，随舜不及，堕湘水中，因为湘夫人。〕惊魍魉，惮蛟蛇。〔魍魉，水神。蛟，龙类。惊惮，谓皆使骇怖也。善曰：杨雄《蜀都赋》曰：其深则有水豹蛟蛇也。〕然后钓鲂鱧，纚鰋鲉，〔纚，网如箕形，狭后广前。鲂鱧、鰋鲉，皆鱼名。〕摭紫贝，搏耆龟。〔搏摭，皆拾取之名。耆，老也。龟之老者神。善曰：《相贝经》曰：赤电黑云谓之紫贝。《楚辞》曰：耆蔡兮踊跃。王逸曰：蔡，龟也。〕搤水豹，馽潜牛。〔水豹、潜牛，皆谓水处也。善曰：《说文》曰：搤，捉也。杨雄《蜀都赋》曰：水豹、蛟蛇。《说文》曰：馽，绊马也。《上林赋》曰：沈牛、鹿麋。《南越志》：潜牛，形角似水牛。搤音厄。〕泽虞是滥，何有春秋！〔泽虞，主水泽官。滥，施罟罔也。言不顺时节，常设之也。善曰：《周礼》曰：泽虞掌国泽之政。《国语》曰：鲁宣公滥於泗流。〕擿漻澥，搜川渎。布九罭，设罜{罒鹿}。〔漻澥，小水别名。擿搜，谓一一周索也。善《诗》曰：九罭之鱼鳟鲂。《尔雅》曰：九罭，鱼网。《国语》里革曰：置禁罜{罒鹿}。韦昭曰：罜{罒鹿}，小网也。漻音了。澥音蟹。罭与缄古字通。罭音域。罜音独。{罒鹿}音鹿。〕摷昆鮞，殄水族。〔昆，鱼子。鮞，细鱼。族，类也。摷殄，言尽取之。善曰：《国语》里革曰：鱼禁鲲鮞。鲲音昆。鮞音而。〕蘧藕拔，蜃蛤剥。〔蘧，芙蕖。蜃蛤，蚌也。善曰：蜃音肾。〕逞欲畋渔，效获麑{鹿大}。〔逞，极也。鹿子曰麑，麋子曰{鹿大}。善曰：《左氏传》季良曰：今民馁而君逞欲。《广雅》曰：逞，快也。孔安国《尚书传》曰：田猎也。田与畋同。《说文》曰：渔，捕鱼也。音鱼。《国语》曰：兽长麑{鹿大}。麑音迷。{鹿大}，〕摎蓼浶浪，〔所求遍也。善曰：蓼音老。浶，音劳，浪音郎也。〕乾池涤薮。〔善曰：孔安国《尚书传》曰：涤，除也。郑玄《礼记注》曰：薮，大泽。〕上无逸飞，下无遗走。获胎拾卵，蚳蝝尽取。〔善曰：《国语》曰：鸟翼鷇卵，虫舍蚳蝝。韦昭曰：蚳，蚁子也，可以为醢。蝝，复陶也，可食，未乳曰卵。蝝音缘。〕取乐今日，遑恤我后。〔皇，暇也。言且快今日之苟乐，焉能复顾后日之长久也。善曰：《毛诗》曰：我躬不阅，遑恤我后。〕既定且宁，焉知倾陁。〔天下已定，贵在安乐，极意恣心，何能复顾后日倾坏也！陁音雉。〕

大驾幸乎平乐，张甲乙而袭翠被。〔平乐馆，大作乐处也。袭，服也。李亢《乐观赋》曰：设平乐之显观，处金商之维限。善曰：班固《汉书》赞曰：孝武造甲乙之帐，袭翠被，冯玉儿。《音义》曰：甲乙，帐名也。《左氏传》曰：楚子翠被。杜预曰：翠羽饰被。〕攒珍宝之玩好，纷瑰丽以侈靡。〔攒，聚也。纷，犹杂也。瑰，奇也。丽，美也。侈靡，奢放也。〕临迥望之广场，程角抵之妙戏。〔程，谓课其技能也。善曰：《汉书》曰：武帝作角抵戏。文颖曰：秦名此乐为角抵，两两相当角力，技艺射御，故名角抵也。〕乌获扛鼎，都卢寻橦。〔善曰：《史记》曰：秦武王有力士乌获、孟说，皆大官。王与孟说举鼎。《说文》曰：扛，横开对举也。扛与〈角公〉同。《汉书》曰：武帝享四夷之客，作巴俞都卢。《音义》曰：体轻善缘。〕冲狭燕濯，胸突銛锋。〔郑簟席，以矛插其中，伎儿以身投，从中过。燕濯，以盘水置前，坐其后，踊身张手跳前，以足偶节，逾水，复却坐，如燕之浴也。善曰：《汉书·音义》曰：銛，利也。〕跳丸剑之挥霍，走索上而相逢。〔挥霍，谓丸剑之形也。索上，长绳系两头於梁，举其中央，两人各从壹头上，交相度所谓舞縆者也。〕华岳峨峨，冈峦参差。神木灵草，朱实离离。〔华山为西岳。峨峨，高大貌。参差，低仰貌。神木，松柏，灵寿之属。灵草，芝英。朱，赤也。离离，实垂之貌。善曰：《西都赋》曰：灵草冬荣，神木丛生。《毛诗》曰：其桐其椅，其实离离。毛苌曰：离离，垂也。〕总会仙倡，戏豹舞罴。白虎鼓瑟，苍龙吹篪。〔仙倡，伪作假形，谓如神也。罴豹、熊虎，皆为假头也。〕女娥坐而长歌，声清畅而蜲蛇。〔蜲蛇，声馀诘曲也。善曰：女娥，娥皇女英也。〕洪涯立而指麾，被毛羽之襳襹。〔洪涯，三皇时伎人。倡家讬作之，衣毛羽之衣，襳衣，毛形也。〕度曲未终，云起雪飞。初若飘飘，后遂霏霏。〔飘飘霏霏，雪下貌。皆巧伪作之。善曰：班固《汉书》曰：元帝自度曲。瓒曰：度曲歌终，更授其次，谓之度曲。《毛诗》曰：雨雪霏霏。〕複陆重阁，转石成雷。〔複陆，複道阁也。於上转石，以象雷声。〕霹砺激而增响，磅礚象乎天威。〔增响，委声也。磅礚，雷霆之音，如天之威怒。〕巨兽百寻，是为曼延〔作大兽，长八十丈，所谓蛇龙曼延也。善曰：《汉书》曰：武帝作漫衍之戏也。〕神山崔巍，欻炊从背见。〔欻之言忽也，伪所作也。兽从东来，当观楼前，背上忽然出神山崔巍也。〕熊虎升而挐攫，猿狖超而高援。〔皆伪所作也。善曰：挐攫，相搏持也。〕怪兽陆梁，大雀踆踆。〔皆伪所作也。陆梁，东西倡佯也。踆踆，大雀容也。善曰：《尸子》曰：先王岂无大鸟怪兽之物哉，然而不私也。〕白象行孕，垂鼻辚囷。〔伪作大白象从东来，当观前，行且乳，鼻正辚和也。善曰：辚音邻。〕海鳞变而成龙，状蜿蜿以蝹蝹。〔海鳞，大鱼也。初作大鱼，从东方来，当观前而变作龙。蜿蜿蝹蝹，龙形貌也。〕含利颬々，化为仙车。骊驾四鹿，芝盖九葩。〔含利，兽名。性吐金，故曰含利。颬々，容也。骊，犹罗列骈驾之也，以芝为盖，盖有九葩之采也。〕蟾蜍与龟，水人弄蛇。〔作千岁蟾蜍及千岁龟，行舞於前也。水人，俚儿，能禁固弄蛇也。〕奇幻儵忽，易貌分形。〔儵忽，疾也。易貌分形，变化异也。〕吞刀吐火，云雾杳冥。〔善曰：《西京杂记》曰：东海黄公，立兴云雾。《汉官典职》曰：正旦作乐，漱水成雾。《楚辞》曰：杳冥兮昼晦。〕画地成川，流渭通泾。〔善曰：《西京杂记》曰：东海黄公，坐成山河。又曰：淮南王好方士，方士画地成河。〕东海黄公，赤刀粤祝〔东海有能赤刀禹步，以越人祝法厌虎者，号黄公。又於观前为之。〕冀厌白虎，卒不能救。〔善曰：《西京杂记》曰：东海人黄公，少时能幻。制蛇御虎，常佩赤金刀，及衰老，饮酒过度，有白虎见於东海，黄公以赤刀往厌之，术不行，遂为虎所食。故云不能救也，皆伪作之也。〕挟邪作蛊，於是不售。〔蛊，惑也。售，犹行也。谓怀挟不正道者，於是时不得行也。〕尔乃建戏车，树脩旃。〔树，植也。旃，谓幢也，建之於戏车上也。〕侲僮程材，上下翩翻。〔侲之言善。善童，幼子也。程，犹见也。材，伎能也。翩翻，戏橦形也。善曰：《史记》徐福曰：海神云，若侲女，即得之矣。〕突倒投而跟絓，譬陨绝而复联。〔突然倒投，身如将坠，足跟反挂橦上，若已绝而复连也。《说文》曰：跟，足踵也，音根。〕百马同辔，骋足并驰。〔於橦子作其形状。善曰：陆贾《新语》曰：楚平王增驾，百马同行也。〕橦末之伎，态不可弥。〔弥，犹极也。言变巧之多，不可极也。〕弯弓射乎西羌，又顾发乎鲜卑。〔弯，挽弓也。鲜卑在羌之东，皆於橦上作之。善曰：《魏书》曰：鲜卑者，东胡之馀也，别保鲜卑山，因号焉。〕

於是众变尽，心酲醉。盘乐极，怅怀萃。〔酲，饱也。萃，犹至也。於是游戏毕，心饱於悦乐，怅然思念，所当复至也。善曰：《孟子》曰：盘游饮酒，驰骋田猎。〕阴戒期门，微行要屈。〔要或为徼。善曰：期门，已见《西都赋》。《汉书》曰：武帝微行所出。张晏曰：骑出入市里，不复警跸，若微贱之所为。故曰微行，要屈至尊，同乎卑贱也。〕降尊就卑，怀玺藏绂。〔天子印曰玺。绂，绶也。怀藏之，自同卑者也。〕便旋闾阎，周观郊遂。〔善曰：闾，里门也。阎，里中门也。郊，已见《西都赋》。《周礼》有六遂也。〕若神龙之变化，章后皇之为贵。〔龙出则升天，潜则泥蟠，故云变化。章，明也。天子称元后。皇，汉帝称也。善曰：《管子》曰：龙被五色，欲小，则如蚕蝎，欲大，函天地也。〕然后历掖庭，適驩馆，〔掖庭今官，主后宫，择所驩者，乃幸之。〕捐衰色，从嬿婉。〔嬿婉，美好之貌。善曰：《毛诗序》曰：华落色衰。《韩诗》曰：嬿婉之求。嬿婉，好貌。捐，弃也。〕促中堂之狭坐，羽觞行而无筭。〔中堂，中央也。善曰：《楚辞》曰：瑶浆蜜勺实羽觞。《汉书·音义》曰：羽觞，作生爵形。《仪礼》曰：无算爵。郑玄曰：算，数也。〕秘舞更奏，妙材骋伎。〔秘，言希见为奇也。更，迁也。奏，进也。〕妖蛊艳夫夏姬，美声畅於虞氏。〔善曰：《左氏传》子产曰：在《周易》，女惑男，谓之蛊，音古。又《左氏传》曰：楚庄王欲纳夏姬。杜预曰：夏姬，郑穆公女，陈大夫御叔妻。《七略》曰：汉兴，善歌者鲁人虞公，发声动梁上尘。畅，条畅也。蛊，媚也。〕始徐进而赢形，似不任乎罗绮，嚼清商而却转，增婵娟以此豸。〔音雉。清商，郑音。婵娟、此豸，恣态妖蛊也。善曰：宋玉《笛赋》曰：吟清商，追流徵。婵音蝉。〕纷纵体而迅赴，若惊鹤之群罢。〔纵体，舞容也。迅疾赴节相越也。《相鹤经》曰：后七年学舞，又七年舞应节。〕振朱屣於盘樽，〔振，犹掉也。朱屣，赤丝履也。〕奋长袖之飒纚。〔舞人特作长袖。飒纚，长貌也。善曰：《韩子》曰：长袖善舞。〕要绍修态，丽服飏菁。〔要绍，谓娟婵作姿容也。修，为也。态，娇媚意也。菁，华英也。善曰：《楚辞》曰：夸容脩态。菁音精。〕眳藐流眄，一顾倾城。〔眳，眉睫之间。藐，好视容也。流眄，转眼貌也。善曰：《汉书》李延年歌曰：北方有佳人，绝世而独立，一顾倾人城，再顾倾人国。〕展季桑门，谁能不营。〔善曰：《国语》曰：臧文仲闻柳下惠之言。韦昭曰：柳下，展禽之邑。季，字也。《家语》曰：昔有妇人召鲁男子，不往，妇人曰：子何不若柳下惠？然妪不逮门之女也。国人不称其乱焉。桑门，沙门也。《东观汉记》制楚王曰：以助伊蒲塞桑门之盛馔。《说文》曰：营，惑也。〕列爵十四，竞媚取荣。〔后宫官从皇后以下，凡十四等，竞争邪媚，求荣爱也。善曰：列爵十四。见《西都赋》也。〕盛衰无常，唯爱所丁。〔善曰：《尔雅》曰：丁，当也。〕卫后兴於鬒发，飞燕宠於体轻。〔善曰：《汉书》曰：孝武卫皇后，字子夫。《汉武故事》曰：子夫得幸，头解，上见其美发，悦之。《毛诗》云：鬒发如云。荀悦《汉纪》曰：赵氏善舞，号曰飞燕。上说之，事由体轻，而封皇后也。〕尔乃逞志究欲，穷身极娱。〔逞，娱也，娱，乐也。善曰，《楚辞》曰：逞志究欲，心意安之也。〕鉴戒《唐》诗，"他人是媮"。〔《唐》诗刺晋僖公不能及时以自娱乐。曰：子有衣裳，弗曳弗娄，宛其死矣，他人是媮。言今日之不极意恣妖，亦如此也。善曰：《国语》曰：鉴戒而谋。贾逵曰：鉴，察也。〕自君作故，何礼之拘？〔善曰：《国语》鲁侯曰：君作故事。韦昭曰：君所作则为故事也。《商君书》曰：贤者更礼不肖者拘焉。〕增昭仪於婕妤，贤既公而又侯。〔善曰：《汉书》曰：孝成帝赵皇后有女弟，为婕妤，绝幸，为昭仪。又曰：孝元帝傅婕妤有宠，乃更号曰婕妤，在昭仪上，尊之也。又曰：封董贤为高安侯，后代丁明为大司马，即三公之职也。〕许赵氏以无上，思致董於有虞。〔善曰：《汉书》曰：成帝谓赵昭仪曰：赵氏故不立许氏，使天下无出赵氏上者。〕王闳争於坐侧，汉载安而不渝。〔渝，易也。善曰：《汉书》曰：上置酒麒麟殿，视董贤而笑曰：吾欲法尧禅舜，何如？王闳曰：天下乃高帝天下，非陛下有之，统业至重，天子无戏言。〕

高祖创业，继体承基。暂劳永逸，无为而治。〔善曰：《剧秦美新》曰：汉祖创业蜀汉。《汉书》平当曰：今汉继体承基，三百馀年。又杨雄曰：不一劳者不久佚。《论语》曰：无为而治其舜也欤〕耽乐是从，何虑何思〔善曰：《尚书》曰：惟耽乐之从。《周易》曰：天下何思何虑〕多历年所，二百馀期。〔期，一匝也。从高祖至于王莽，二百馀年。善曰：《尚书》曰：殷礼配天，多历年所。〕徒以地沃野丰，百物殷阜。〔沃，肥也。丰，饶也。殷，盛也。阜，大也。〕岩险周固，衿带易守。〔谓左崤函，右陇坻，前终志，后高陵。善曰：《左氏传》曰：制，岩邑也。李尤《函谷关铭》曰：衿带咽喉。《管子》曰：地形险阻，易守难攻。〕得之者强，据之者久，流长则难竭，柢深则难朽。故奢泰肆情，馨烈弥茂。〔言土地险固，故得放心极意，而夸泰之。馨烈益以茂盛。〕鄙生生乎三百之外，传闻於未闻之者。〔鄙生，公子自称，谦辞也。三百，自高祖以下，至作赋时也。善曰：《孔丛子》：子高谓魏王曰：君闻之於耳邪。闻之於传邪，〕曾仿佛其若梦，未一隅之能睹。〔善曰：《甘泉赋》曰：犹仿佛其若梦。《说文》曰：彷彿，相似，见不谛也。《论语》曰：子曰：举一隅而示之。〕此何与於殷人屡迁？前八而后五。居相圮耿，不常厥土。盘庚作诰，帅人以苦。〔善曰：《广雅》曰：与，如也。言欲迁都洛阳。何如殷之屡迁乎？言似之也，《尚书》曰：自契至成汤八迁。《尚书序》曰：盘庚五迁。又曰：河亶甲居相，祖乙圮于耿。孔安国曰：河水所毁曰圮。盘庚迁于殷，殷人弗適有居，率吁众戚，出矢言。〕方今圣上，同天号於帝皇，〔天称皇天。帝，今汉天子号皇帝，兼同之。善曰：方今，犹正今也。《尚书》刑德放曰：帝者，天号也。天有五帝。《春秋元命苞》曰：皇者，煌煌也。〕掩四海而为家，〔掩，覆也。善曰：《礼记》孔子曰：大道既隐，天下为家。又曰：圣人能以天下为一家也。〕富有之业，莫我大也。〔三皇以来，无大於汉者。善曰：《周易》曰：富有之谓大业也。〕徒恨不能以靡丽为国华，〔善曰：《国语》，季文子曰：吾闻以德为国华。韦昭曰：为国光华也。〕独俭啬以龌龊，忘《蟋蟀》之谓何。〔俭啬，节爱也。蟋蟀，《唐》诗刺节俭也。言独为节爱，不念《唐》诗所刺邪。《汉书注》曰：龌龊，小节也。王逸《楚辞注》曰：谓，说也。何休《公羊传注》曰：谓据疑问所不知者曰：何也？〕岂欲之而不能，将能之而不欲？欤蒙窃惑焉，〔言我不解何故反去西都，从东京。置奢逸，即俭啬也。善曰：蒙，谦称也。《周易》曰：匪我求童蒙也。〕愿闻所以辩之之说也。〔说，犹分别解说。〕

《文选》　唐·李善注



