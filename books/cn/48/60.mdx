---
---
---
title: 卷六十 行状、吊文、祭文
---

◎行状

【齐竟陵文宣王行状(祖太祖高皇帝、父世祖武皇帝)】

※任彦昇

南徐州南兰陵郡县都乡中都里萧公年三十五行状。

公道亚生知，照邻几庶。〔《论语》孔子曰：生而知之者上也，学而知之者次也。傅季友《脩张良庙教》曰：道亚黄中，照邻殆庶。〕孝始人伦，忠为令德，〔《毛诗》曰：成孝敬，厚人伦。《左氏传》君子曰：忠为令德。〕公实体之，非毁誉所至。〔《论语》子曰：吾之於人，谁毁谁誉，如有所誉。高诱《吕氏春秋》注曰：体，行也。《庄子》曰：举世誉之，而不加劝。举世非之，而不加沮。〕天才博赡，学综该明。〔郭子曰：孙子荆《上品状王武子》曰：天才英博，亮拔不群。潘岳《任府君画赞》曰：学综群籍，智周万物。〕至若曲台之《礼》，九师之《易》，〔《七略》曰：宣皇帝时行射礼，博士后仓为之辞，至今记之：曰《曲台记》。又曰：《易传·淮南九师道训》者，淮南王安所造也。《汉书·音义》曰：淮南王安，聘明《易》者九人，号九师说。〕《乐》分龙、赵，《诗》析齐、韩。〔《汉书》曰：雅琴，赵氏七篇，名定，渤海人，宣帝时丞相魏相所表。又曰：雅琴，龙氏九十九篇。名德，梁人也。又曰：诗，鲁、齐、韩三家。应劭《汉书注》曰：申公作鲁诗，韩婴作韩诗，后仓作齐诗也。〕陈农所未究，河间所未辑，〔《汉书》曰：成帝时，以书颇散亡，使谒者陈农求遗书於天下。又曰：河间献王德从民得善书，必为好写与之，留其真，加金帛赐以招之。由是或有先祖旧书，多奉以奏献王者，故得书多与汉朝等。〕有一於此，罔不兼综者与！〔谢承《后汉书》曰：刘靓方筴所载，靡不必综。〕昔沛献访对於云台，东平齐声於杨史，〔《东观汉记》曰：沛献王辅，永平五年秋，京师少雨，上御云台，召尚席取卦具自卦，以《周易》卦林占之，其繇曰：蚁封穴户，大雨将集。明日大雨。上即以诏书问辅曰：道岂有是邪？辅上书曰：案《易》卦震之蹇。蚁封穴户，大雨将集。蹇，艮下坎上，艮为山，坎为水，出云为雨。蚁穴居而知雨，将云雨，蚁封穴者，故以蚁为兴文。诏报曰：善哉。王次序之。又曰：上以所自作《光武皇帝本纪》示东平宪王苍，苍因上《世祖受命中兴颂》。上甚善之，以问校书郎：此与谁等？皆言类相如、杨雄前代史岑比之。〕淮南取贵於食时，陈思见称於七步，方斯蔑如也。〔《汉书》：淮南王安，上使为《离骚传》，旦受诏，日食时上。《世说》曰：魏文帝令陈思王七步成诗，诗曰：萁在灶下然，豆在釜中泣，本是同根生，相煎何太急！〕

初，沈攸之跋扈上流，称乱陕服；〔沈约《宋书》曰：沈攸之，字仲达，为荆州刺史。顺帝即位，攸之帅武义至夏口反。《毛诗传》曰：无畔换，犹跋扈也。《西京赋》曰：睢盱跋扈。《尚书》曰：非台小子，敢行称乱。臧荣绪《晋书》曰：武陵王令曰：荆州势据上流，将军休之，委以分陕之重。〕宋镇西晋熙王、南中郎邵陵王，并镇盆口。〔沈约《宋书》曰：明帝第六子燮，字仲绥，封晋熙王，进号镇西。沈攸之举兵，镇寻阳之盆城。又曰：邵陵殇王友，字仲贤，明帝第七子也。年五岁，出为南中郎将、江州刺史、邵陵王。〕世祖毗赞两藩，而任揔西伐。〔沈约《宋书》曰：齐王太子奉晋熙王燮，镇寻阳之盆城。〕公时从在军，镇西府版宁朔将军、军主、南中郎版补行参军，署法曹。〔沈约《宋书》曰：除拜则为参军事，府版则为行参军。〕于时景烛云火，风驰羽檄。〔言云火之多，如景之照；羽檄之疾，若风之驰。《太公六韬》曰：云火万炬以防夜。《四子讲德论》曰：风驰雨集。《汉书》高祖曰：以羽檄徵天下兵。〕谋出股肱，任切书记。〔魏文帝《与吴质书》曰：元瑜书记翩翩。〕迁左军邵陵王主簿、记室参军，既允焚林之求，实兼仪形之寄。刀笔不足宣功，风体所以弘益。〔《文士传》曰：太祖雅闻阮瑀名，辟之不应，连见逼促，乃逃入山中。太祖使人焚山，得瑀，送至，召入。太祖时在长安，大延宾客，怒不与语，使就伎人列。瑀善解音，能鼓琴，遂抚弦而歌，因造歌曲曰：弈弈天门开，大魏应期运，青盖巡九州，在西东人怨；士为知己死，女为悦己玩；恩义苟潜畅，他人焉能乱。为曲既捷，音声殊妙，当时冠坐。太祖大悦，署为记室。何法盛《晋中兴书》曰：王永，字安期，司空东海王越以为记室参军，雅相敬重。敕子毗曰：夫学之所益者浅，体之所安者深。闲习礼度，不如式瞻仪形；讽味遗言，不如亲承音旨。王参军人伦之表，汝其师之。《史记》，张释之曰：秦任刀笔之吏。〕除邵陵王友，又为安南邵陵王长史。东夏形胜，关河重复，〔东夏，会稽也。《尚书》王曰：爰建尔于上公，尹兹东夏。《汉书》田肯曰：秦，形胜之国也。韩康伯《王述碑》曰：述迁会稽太守，此盖关河之重复，泱泱大邦。〕选众而举，敦悦斯在。〔《论语》子夏曰：舜有天下，选於众，举皋陶，不仁者远矣。《左氏传》曰：晋搜於被庐，谋元帅。赵衰曰：却縠可，臣亟闻其言矣。说《礼乐》而敦《诗》、《书》，君其试之。〕除使持节，都督会稽、东阳、临海、永嘉、新安五郡诸军事，辅国将军、会稽太守。

太祖受命，广树藩屏，〔《左氏传》富辰曰：昔周公故封建亲戚，以藩屏周室。〕公以高昭武穆，惟戚惟贤，〔《汉书》韦玄成曰：父为昭，子为穆，孙复为昭也。《汉书》文帝诏曰：右贤左戚。〕封闻喜县开国公，食邑千户。又奏课连最进，号冠军将军。〔《汉书》曰：儿宽为农都尉，大司农奏课最连。韦昭曰：最连，得第一也。〕越人之巫，睹正风而化俗；〔范晔《后汉书》曰：第五伦，字伯鱼，京兆人也，拜会稽太守。会稽俗多淫祀，好卜筮，民常以牛祭神，百姓财产，以之困匮。伦到官，移书属县，晓告百姓，其筮祝有依讬鬼神，诈怖愚民，皆案论之，有妄屠，吏辄行罚。於后遂断绝，百姓以安。〕篁竹之酋，感义让而失险。〔《汉书》淮南王上书曰：臣闻越处谿谷之间，篁竹之中。范晔《光武纪赞》曰：金汤失险。〕邪叟忘其西昊，龙丘狭其东皋。〔范晔《后汉书》曰：刘宠拜会稽太守，徵为将作大匠。山阴有五六老叟，自若邪山谷出，送宠曰：闻当见弃，故自扶奉送。潘安仁《杨经诔》云：日昊景西，望子朝阴。范晔《后汉书》曰：任延，字长孙，南阳人，拜会稽都尉，年十九。吴有龙丘苌者，隐居，志不降辱，四辅三公，连辟不到。掾史白请召之，延曰：龙丘先生躬德履义，有原宪、伯夷之节，都尉洒扫其门，犹惧辱焉，召之不可。使功曹奉谒，修书记，致医药，吏使相望於道。积一岁，苌乃乘辇诣府门，原得先死备录，延辞让再三，遂署议曹祭酒。阮籍《奏记》曰：将耕东皋之阳，输黍稷之税。〕会武穆皇后崩，公星言奔波，泣血千里，〔萧子显《齐书》曰：武穆裴皇后，讳惠昭，河东人，父玑之，后生子良。《礼记》曰：惟父母之丧，见星而行，夜见星而舍。《毛诗》曰：星言夙驾。仲长子《昌言》曰：救患赴急，跋涉奔波者，忧乐之尽也。《礼记》曰：高子皋执亲之丧，泣血三年，未尝见齿，君子以为难。〕水浆不入於口者，至自禹穴。〔《礼记》曾子谓子思伋曰：吾执亲之丧，水浆不入於口七日。《汉书》曰：司马迁南游江淮，上会稽，探禹穴。〕逮衣裳外除，心哀内疚，〔《礼记》曰：亲丧外除。郑玄曰：日月已竟，哀不忘也。嵇康《幽愤诗》曰：心焉内疚。《尔雅》曰：疚，疾也。〕礼屈於厌降，事迫於权夺。〔《礼记》曰：有从有服而无服，公子於其妻之父母。郑玄曰：凡公子厌於君，降其私亲，女君之子不降也。《晋起居注》宋公表曰：情由权夺也。〕而茹戚肌肤，沈痛疮距。〔《广雅》曰：茹，食也。《礼记》曰：创钜者其日久，痛甚者其愈迟。三年者，称情而立文，所以为至痛极。〕故知锺鼓非乐云之本，縗粗非隆杀之要。〔《论语》子曰：乐云乐云，锺鼓云乎哉？马融曰：乐之所贵者，移风易俗也，非谓锺鼓而已。《左氏传》曰：齐晏桓子卒，晏婴粗衰斩，寝苫枕草。《孙卿子》曰：丧三年，何也？曰：加隆焉。故三年以为隆，緦小功以为杀。郑玄《礼记注》曰：有隆有杀，进退如礼。《庄子》曰：本在於上，末在於下。要在於主，详在於臣。锺鼓之音，羽旄之容，乐之末，哭泣縗绖，隆杀之服，哀之末。〕改授征虏将军、丹阳尹。良家入徙，戚里内属。〔《三辅黄图》曰：宣帝为杜陵徙良家五千户，居於陵。《汉书》曰：《万石君传》曰：徙其家长安中戚里，以姊为美人故也。〕政非一轨，俗备五方。〔《汉书》曰：秦地五方杂错。〕公内树宽明，外施简惠，〔范晔《后汉书》，冯衍说鲍永曰：幸逢宽明之日，将值危言之时。臧荣绪《晋书》：吴隐之为晋陵太守，布政简惠。〕神皋载穆，毂下以清。〔《西京赋》曰：实惟地之奥区神皋。《汉书》谷永上疏曰：薛宣为御史中丞，执宪毂下。胡广《汉官解故注》曰：毂下，喻在辇毂之下，京城之中也。范晔《后汉书》曰：杨琏为零陵太守，郡境以清。〕

武皇帝嗣位，进封竟陵郡王，食邑加千户。复授使持节、都督南徐兖二州诸军事、镇北将军、南徐州刺史。迁使持节侍中、都督南兖、徐、北兖、青、冀五州诸军事、征北将军、南兖州刺史。兖徐接壤，素渐河润，〔《汉书》武帝诏曰：淮南衡山，两国接壤。《东观汉记》曰：拜郭及颍川太守，召见辞谒。帝劳之曰：贤能太守，去帝城不远，河润九里，冀京师并蒙福也。〕未及下车，仁声先洽，〔《汉书》曰：班伯为定襄太守，其下车作威，吏民竦息。〕玉关靖柝，北门寝扃。〔《汉书》曰：龙勒有玉门关。《周礼》曰：凡军事聚〈木橐〉。郑玄曰：击〈木橐〉，两木相敲，行夜时也。〈木橐〉与柝同。《史记》曰：齐威王曰：吾吏有黔夫者，使守徐州，则燕人祭北门。裴骃曰：齐之北门。《说文》曰：扃，外关门之关。〕朝旨以董司岳牧，敷兴邦教，〔《晋起居注》宋公表曰：董司乖方，过实引罚。孔安国《尚书传》曰：董，督也。潘岳《关中诗》曰：岳牧虑殊。《礼记》：司徒明七教以兴民德。《尚书》曰：司徒掌邦教。〕方任虽重，比此为轻。〔山涛《启事》曰：方任虽重，比此为轻。〕徵护军将军，兼司徒、侍中如故；又授车骑将军，兼司徒、侍中如故；即授司徒，侍中又如故。上穆三能，下敷五典，〔《汉书》曰：三能色齐，君臣和。苏林曰：能音台。《尚书》帝曰：契，汝作司徒，敬敷五教，在宽。又曰：五典克从。孔安国曰：五典，五常之教。〕辟玄闱以阐化，寝鸣锺以体国。〔玄，谓道也。《太玄经》曰：玄门混沌难知。孙放数诗曰：一往纵神怀，矫迹步玄闱。范晔《后汉书》曰：桓荣《为五更赞》曰：待问应若鸣锺。〕翼亮孝治，缉熙中教，〔《孝经》曰：昔者明王之以孝治天下也，不敢遗小国之臣，司徒故曰中教。〕夺金耻讼，蹊田自嘿。〔《吕氏春秋》曰：齐人有欲得金者，清旦，衣冠之鬻金者之所，见人操金，攫而夺之。吏捕而束缚之，问曰：人皆在焉，子攫人之金，何故？对吏曰：殊不见人，徒见金耳。《左氏传》申叔时谓楚子曰：牵牛以蹊人之田，而夺之牛。牵牛以蹊者，信有罪矣；而夺之牛，罚以重矣。〕不雕其朴，用晦其明。〔《吕氏春秋》曰：贤不肖各反其质，行其情，不雕其素。高诱曰：素，朴也。《周易》曰：明入地中。明夷，君子以莅众，用晦而明。王弼曰：藏明於内，乃得明。〕声化之有伦，繄公是赖。〔潘元茂《九锡文》曰：故周室之不坏，繄二国是赖。〕庠序肇兴，仪形国胄；师氏之选，允师人范。〔《礼记》曰：有虞氏养国老於上庠，夏后氏养国老於东序。郑玄曰：皆学名也。《毛诗》曰：仪刑文王。袁山松《后汉书》曰：李膺风格仪刑，皆可师范。《尚书》曰：夔，命汝典乐，教胄子。《周礼》曰：师氏中大夫，以三德教国子。《法言》曰：务学不如务求师。师者，人之模范也。〕以本官领国子祭酒，固辞不拜。八座初启，以公补尚书令，〔陈寿《魏志评》曰：八座尚书，即古六卿之任也。《晋百官名》曰：尚书令、尚书仆射、六尚书，古为八座尚书。〕式是敷奏，百揆时序。〔《尚书》曰：敷奏以言。又曰：纳于百揆，百揆时叙。王隐《晋书》诏曰：今之尚书令，皆古之百揆之任也。〕夫国家之道，互为公私，君亲之义，递为隐犯。〔《礼记》曰：事亲有隐而无犯，事君有犯而无隐。有谏诤之义。〕公二极一致，爱敬同归，〔《国语》栾共子曰：臣闻之，人生於三，事之如一。父母生之，师教之，君食之。非父不生，非食不长，非教不智。生之族也，故一事之，唯其所在，则致死矣。《孝经》曰：资於事父以事母，而爱同；资於事父以事君，而敬同。〕亮诚盖规，谋猷弘远矣！〔《国语》召康公曰：天子听政，近臣尽规。《晋中兴书》，册陶偘曰：公经德秉哲，谋猷弘远。〕又授使持节都督杨州诸军事、杨州刺史，本官悉如故。旧惟淮海，今则神牧，〔《尚书》曰：淮海惟杨州。《地理书》曰：昆仑东南地万五千里，名曰神州。〕编户殷阜，萌俗繁滋，〔《汉书》吕后曰：诸将故与帝为编户。〕不言之化，若门到户说矣。〔《周易》曰：不言而信，存乎德行。《孝经》曰：君子之教以孝，非家至而日见之。郑玄曰：非门到户至而日见也。《楚辞》曰：众不可户说兮，孰云察余之中情。〕顷之，解尚书令，改授中书监，馀悉如故。献纳枢机，丝纶允缉。〔《两都赋序》曰：日月献纳。《周易》曰：言行君子之枢机。《礼记》曰：王言如丝，其出如纶。〕武皇晏驾，寄深负图。〔应劭《风俗通》曰：宫车晏驾。谨按《史记》曰：王稽谓范雎曰：夫事有不可知者，有不可奈何者。一日宫车晏驾，是事不可知也。君虽恨於臣，是无可奈何，谓秦昭王以天下终也。昔周康王一日晏起，侍人以为深刺。天子当夜寝早作，身省万机，如今崩殒，则为晏驾矣。《家语》：孔子观於明堂，睹四门之墉，有周公相成王，抱之，负斧扆，南面以朝诸侯之图焉。〕公仰惟国典，俯遵遗讬。府擗天伦，踊绝于地，居处之节，复如居武穆之忧。〔《穀梁传》曰：兄弟，天伦也。何休曰：兄先弟后，天之伦次也。《礼记》曰：妇人击心爵踊。郑玄曰：爵踊，足不绝地也。〕

圣主嗣兴，地居旦奭，〔萧子显《齐书》曰：郁林王昭业，文惠太子长子。世祖崩，太孙即位。〕有诏策授太傅，领司徒，馀悉如故。坐而论道，动以观德，〔《周礼》曰：坐而论道，谓之三公。《礼记》曰：乐行而民向方，可以观德矣。〕地尊礼绝，亲贤莫贰。〔《晋中兴书》恭帝诏曰：大司马地隆任重，亲贤莫贰。班固《诸侯王表序》曰：亲亲贤贤，褒功表德。〕又诏，加公入朝不趋，赞拜不名，剑履上殿，萧、傅之贤，曹马之亲，兼之者公也。〔《汉书》曰：上赐萧何带剑履上殿，入朝不趋。又曰：上欲自行击陈豨，周综泣曰：始秦攻破天下，未曾自行。今上常自行，是无人可使者乎？上以为爱我，赐入殿门不趋。而综与傅宽同传，宽无不趋之言，疑任公误也。《魏志》曰：曹真，字子丹，太祖族子也。明帝即位，迁大司马，赐剑履上殿，入朝不趋。《晋公卿礼秩》曰：汝南王亮、秦王东、吴王晏、梁王彤，皆剑履上殿，入朝不趋。〕复以申威重道，增崇德统，进督南徐州诸军事，馀悉如故。并奏疏累上，身殁让存，〔王隐《晋书》曰：武帝赠羊祜诏曰：身殁让存，遗操益厉。〕天不慭遗，梁岳颓峻；〔《左氏传》曰：孔丘卒，公诔之：旻天不吊，不慭遗一老。《礼记》曰：孔子蚤作，负手曳杖，逍遥於门，歌曰：太山其颓乎，梁木其坏乎？〕某年某月日薨，春秋三十有五。诏给温明秘器，敛以衮章，备九命之礼，遣大鸿胪监护丧事，朝夕奠祭，太官供给，礼也。〔《汉书》曰：大将军霍光薨，赐东园温明秘器。服虔曰：东园处，此器象如桶，开一端，漆画，悬镜其中，置尸上，敛并盖之。《周礼》曰：三公自兖冕而下。又曰：上公九命。〕故以恸极津门，感充长乐，〔《东观汉记》曰：东海王彊薨，上发鲁相所上檄，下床伏地，举声尽哀。至长乐宫，白太后，因出幸津门亭，发丧。〕岂徒舂人不相，倾鄽罢肆而已哉？〔《史记》曰：赵良谓商鞅曰：五羖大夫死，秦国男女莫不流涕，童子不歌谣，舂者不相杵。刘縚《圣贤本纪》曰：子产治郑二十年卒，国人哭于巷，商贾哭于市，农夫号于野。〕乃下诏曰："褒崇庸德，前王之令典；追远尊戚，沿情之所隆。〔《礼记》曰：礼乐之情同，故明王相沿也。郑玄《注》曰：沿，犹因述也。〕故使持节都督杨州诸军事、中书监、太傅、领司徒、杨州刺史、竟陵王、新除进督南徐州，体睿履正，神监渊邈，道冠民宗，具瞻惟允。〔《毛诗》曰：民具尔瞻。〕肇自弱龄，孝友光备。〔《毛诗》曰：张仲孝友。〕爰及赞契，协升景业。燮和台曜，五教克宣。〔台曜及五教，并已见上文。〕敷奏朝端，百揆惟穆，〔《尚书》曰：敷奏以言。《晋中兴书》谢石上疏曰：尸素朝端，忽焉五载。《尚书》曰：百揆时叙。〕寄重先顾，任均负图。〔先顾，则顾命也。《尚书》曰：成王将崩，命召公、毕公相康王，作顾命。负图，已见上文。〕谅以齐徽《二南》同规往哲，〔《毛诗序》曰：关雎、麟趾之化，王者之风也，故系之周公。鹊巢、驺虞之德，诸侯之风也，故系之召公。《周南》、《召南》，正始之道，王化之基。〕方凭保佑，永翼雍熙。〔《东京赋》曰：上下共其雍熙。〕天不慭遗，奄见薨落。〔慭遗，已见上文。《方言》曰：奄，遽也。《尚书》曰：帝乃殂落。〕哀慕抽割，震动于厥心。今先远戒期，龟谋袭吉，〔《礼记》曰：丧事先远日。《尚书》曰：谋及卜筮。孔安国曰：龟曰卜。又曰：乃卜三龟，一习吉。袭与习通。〕茂崇嘉制，式弘风猷。可追崇假黄钺、〔《尚书》曰：王左杖黄钺。孔安国曰：钺，以黄金饰斧。〕侍中、都督中外诸军事、太宰、领大将军、杨州牧，绿綟绶，具九锡服命之礼。〔《魏晋官品》曰：相国丞相绿綟绶。九锡，已见潘勖《九锡文》。〕使持节、中书监、王如故。给九旒銮辂，〔《甘泉卤簿》曰：游车九乘。《礼记》曰：乘銮辂，驾苍龙。〕黄屋左纛，辒辌车，〔《汉书》曰：纪信乘王车，黄屋左纛。李斐曰：黄屋，天子车，以黄缯为盖里。纛，毛羽幢，在乘舆衡左方上注之。《汉书》曰：载霍光尸以辒辌车。文颖曰：如今丧轜车。〕前后部羽葆鼓吹，挽歌二部，虎贲班剑百人。〔《汉书》：韩延寿给羽葆鼓车歌车。张晏曰：羽葆，幢也。服虔曰：如今鼓吹歌车也。《晋公卿礼秩》曰：诸公及开府位从公者，给虎贲二十人，持班剑焉。〕葬礼一依晋安平献王孚故事。〔王隐《晋书》曰：孚，字叔达，宣帝次弟也。封安平王，薨谥曰献。诏丧事一依汉东平献王苍故事。〕

公道识虚远，表里融通，渊然万顷，直上千仞。〔范晔《后汉书》郭林宗曰：黄叔度汪汪如万顷之陂。《鲁连子》曰：东山有松，千仞无枝，非为正直，无枉自然。〕仆妾不睹其喜愠，近侍莫见其倾弛。〔《晋中兴书》曰：卫玠，终身不见其愠喜。王隐《晋书》曰：王邵为丹阳尹，善礼仪操，人近习，未尝见其墯替。〕他人之善，若己有之；〔《尚书》穆公曰：人之有伎，若己有之；〕民之不臧，公实贻耻。〔《尸子》曰：见人有过，则如己有过，虞氏之盛德也。〕诱接恂恂，降以颜色。〔《论语》曰：孔子於乡党，恂恂如也，似不能言者。王肃曰：恂恂，温恭之貌。〕方於事上，好下规己。〔《魏志》刘实曰：王肃方於事上，而好下接己，此一反也。〕而廉於殖财，施人不倦。〔《左传》叔向曰：齐桓施舍不倦，求善不厌。〕帝子储季，令行禁止。〔《文子》曰：夫抱顺效诚者，令行禁止。〕国网天宪，寘诸掌握，〔范晔《后汉书》刘陶曰：今权宦手握王爵，口含天宪。《淮南子》曰：执节於掌握之间。实，致也。〕未尝鞠人於轻刑，个人於重议。〔《东观汉记》曰：袁安为尹十馀年，政令公平，未尝以贼罪鞠人。常叹曰：凡士之学，高欲望宰相，下及牧守。锢人於圣代，尹不忍为也。〕人有不及，内恕诸己，非意相干，每为理屈。〔《晋中兴书》曰：卫玠常以人有不及，可以情恕。非意相干，可以理遣。〕任天下之重，体生民之俊，〔《孟子》曰：伊尹其自任以天下之重也如此。《东观汉记》郅郸曰：天生俊士，以为民也。〕华衮与缊纟著同归，山藻与蓬茨俱逸。〔潘岳《密陵侯郑公碑》曰：公虽违华衮，犹朱其绂。《韩诗》子路曰：曾子褐衣缊纟著夫尝完。《论语》曰：臧文仲山节藻棁。包咸曰：节者，栭刻镂为山。税者，梁上楹，画以藻文。《圣主得贤臣颂》曰：长於蓬茨之下。〕良田广宅，符仲长之言；〔范晔《后汉书》曰：仲长统，字公理，山阳人也。少好学，博涉书记。每州郡召命，辄称疾不就，欲卜居清旷，以乐其志。尝论之曰：使居有良田广宅，背山临流，沟池环匝，竹木周布，足以息四体之役。〕邙山洛水，协应叟之志。〔应璩《与程文信书》曰：故求远田，在关之西，南临洛水，北据邙山，讬崇岫以为宅，因茂林以为荫。〕丘园东国，锱铢轩冕，〔以东国若丘园，轻轩冕犹锱铢者。郑玄曰：言君分国以禄之，视之轻如锱铢矣。〕乃依林构宇，傍岩拓架，清猿与壶人争旦，缇幕与素濑交辉。〔刘公幹《赠五官中郎将诗》曰：明月照缇幕。《楚辞》曰：戏疾濑之素水。〕置之虚室，人野何辨？〔《庄子》曰：虚室生白。《孟子》曰：舜之居深山之中，所以异於深山之野人者几希。刘熙曰：当此之时，舜与野人相去岂远哉？殷仲文《入剡诗》曰：野人虽云隔，超悟必有比。〕高人何点，蹑屩於锺阿；徵士刘虬，献书於卫岳。赠以古人之服，弘以度外之礼，〔萧子显《齐书》曰：何点，字子晢，庐江人也。隐居东离门，下忠贞墓侧，豫章王命驾造门，点后门逃去。竟陵王子良闻之曰：豫章王命尚不屈，非吾所议。遗点，嵇叔夜酒杯徐景山酒鎗以通意。虞孝敬《高士传》曰：何点常蹑草屩时乘柴车。萧子显《齐书》又曰：刘虬，字灵豫，南阳人也。豫章王为荆州牧，辟虬为别驾，遗书礼请。虬脩笺答，不应命。子良致书通意，虬答书。后以江陵沙洲人远，乃徙居之。《魏志》曰：太祖赐毛玠素屏风素凭几。曰：君有古人之风，故赐以古人之服。干宝《晋纪》何曾谓太祖曰：阮籍如此，何以训世？太祖曰：度外人也，宜共容之。〕屈以好事之风，申其趋王之意。〔《战国策》曰：先生王叔造门，欲见於齐宣王。宣王使谒者迎入，王叔曰：叔趋见王为好势，王趋见叔为好士，於王何如？使者复还报。宣王曰：先生徐入，寡人请从。宣王因趋而迎之於门。〕乃知大春屈己於五王，君大降节於宪后，致之有由也。〔范晔《后汉书》：井丹，字大春，扶风人。建武末，沛王辅等五王居北宫，皆好宾客，更遣请丹，不能致。信阳侯阴就，光烈皇后弟也，以外戚贵盛，乃诡五王，求钱千万，约能致丹，别使人要劫之。丹不得已，既至，就故为设麦饭葱菜之食。丹推去之，曰：以君侯能供甘旨，故来相过，何其薄乎？更致盛馔，乃食。《东观汉记》曰：荀恁，字君大，雁门人也。永平中，骠骑将军东平宪王苍辟恁署祭酒，敬礼焉。后朝会，上戏之曰：先帝徵君不至，骠骑辟而来，何也？对曰：先帝秉德惠下，臣故不来。骠骑将军执法检下，臣故不敢不来。〕其卉木之奇，泉石之美，公所制《山居四时序》言之已详。

文皇帝养德东朝，同符作者，〔萧子显《齐书》曰：文惠太子懋，字云乔，世祖长子。昭业即皇帝位，追尊为文皇帝。山涛《启事》曰：保傅不可不高天下之选。羊祜秉德义，克己复礼，东宫少事，养德而已。《论衡》曰：治国之道，一曰养德。养德者，养名高尚之人，亦能敬贤。《礼记》曰：作者之谓圣，述者之谓明。明圣者，述作之谓也。〕爰造《九言》，实该百行。〔《竟陵王集》有皇太子《九言》：言德、言贤、言亲、言生、言静、言昭、言真、言节、言义。孔藏《与从弟书》曰：学者所以饰百行也。〕导衿褵於未萌，申炯戒於兹日，〔衿褵，於衿结褵也。《仪礼》曰：女嫁，母施衿结悦，曰：勉之敬之。《毛诗》曰：亲结其缡，九十其仪。毛苌曰：离，妇人之帏也。《幽通赋》曰：既邡尔以吉象，又申之以炯戒。〕非直旦暮千载，故乃万世一时也。〔《庄子》曰：万世之后，而一遇大圣，知其解者，是旦暮遇之也。〕命公注解，〔《竟陵王集》有皇太子《九言注解》。〕卫将军王俭缀而序之。〔竟陵王集云：卫将军王俭为《九言序赞》。〕山宇初构，超然独往，〔淮南王《庄子略要》曰：江海之士，山谷之人也，轻天下细万物而独往者也。司马彪注曰：独往自然，不复顾世。〕顾而言曰：死者可归，谁与入室？〔《国语》曰：赵文子与叔向，观乎九原，曰：死者若可作，吾谁与归？〕尚想前良，俾若神对。〔《思玄赋》曰：尚前良之遗风。王隐《晋书》刘琨曰：神爽忽然，若己之侍对也。〕乃命画工图之轩牖，既而缅属贤英，傍思才淑，〔贾逵《国语注》曰：缅，思貌。〕匹妇之操，亦有取焉。有客游梁朝者，从容而进曰：未见好德，愚窃惑焉！〔《论语》孔子曰：吾未见好德如好色者。〕即命刊削，投杖不暇。〔《礼记》曰：子夏丧其子而丧其明，弟子吊之。子夏曰：天乎？予之无罪。曾子怒曰：丧尔亲，使人未有闻。丧尔子，丧尔明，汝何无罪？子夏投其杖而拜之。〕公以为出言自口，骥騄不追，〔邓析书曰：一言而非，驷马不能追；一言而急，驷马不能及。〕听受一谬，差以千里。〔《易乾凿度》曰：正其本，而万物理，失之毫釐，差之千里。〕所造箴铭，积成卷轴，门阶户席，寓物垂训。〔李尤《集序》曰：尤好为铭赞，门阶户席，莫不有述。《家语》南宫敬叔曰：孔子作《春秋》，垂训后嗣。〕先是震于外寝，〔《左氏传》曰：震夷伯庙，罪之。〕匠者以为不祥，将加治葺。〔《吊屈原》曰：逢时不祥。杜预《左氏传注》曰：葺，覆也。〕公曰：此天谴也，无所改修，以记吾过，且令戒惧不怠，〔《左氏传》曰：晋侯求介之推不获，以绵上为之田，曰：以志吾过，且旌善人。〕从谏如顺流，虚己若不足。〔《王命论》曰：从谏如顺流。《庄子》曰：人能虚己以游於世，其孰能害之？《老子》曰：大白若辱，广德若不足。〕至於言穷药石，若味滋旨，〔《左氏傅》曰：孟孙卒，臧孙入哭甚哀，曰：孟孙之恶我，药石也。〕信必由中，貌无外悦。〔《左氏传》曰：周郑交恶，君子曰：信不由中，质无益也。〕贵而好礼，怡寄《典坟》，〔《论语》子曰：未若贫而乐，富而好礼者也。《左氏传》楚子曰：左史倚相，能读《三坟》、《五典》。〕虽牵以物役，孜孜无怠。〔《孙卿子》曰：是谓以己为物役矣。《尚书》曰：禹，予思日孜孜。又曰：无怠无荒。〕乃撰《四部要略·净住子》，〔《净住序》云：《遗教经》云：波罗提木义，是女大师，若住於世，无异我也。又云：波罗提木叉住，则我法住；波罗提木义灭，则我法灭。是故众僧於望晦再说禁戒，谓之布萨。外国云布萨，此云净住。亦名长养，亦名增进。所谓净住，身口意身絜意如戒而住，故曰净住。子者，绍继为义，以沙门净身口七支，不起诸恶，长养增进菩提善根，如是脩习，成佛无差，则能绍续三世佛种，是佛之子，故云净住子。〕并勒成一家，悬诸日月，〔《汉书》曰：太史公书：《序略》以拾遗补缺艺，成一家言。杨雄《方言》曰：雄以此篇目烦示其成者张伯松。伯松曰：是悬诸日月，不刊之书也。〕弘洙泗之风，阐迦维之化。〔《礼记》曾子谓子夏曰：吾与汝事夫子於洙泗之间。郑玄曰：洙泗，鲁水名也。《瑞应经》曰：菩萨下当作佛，讬生天竺迦维罗卫国。〕大渐弥留，话言盈耳，〔《尚书》曰：疾大渐，惟几，病日臻，既弥留。《说文》曰：话，会合善言也。《论语》子曰：师挚之始，关雎之乱，洋洋乎盈耳哉？〕黜殡之请，至诚恳恻。〔黜殡，已见《演连珠》注。〕岂古人所谓立言於世，没而不朽者欤？〔《左氏传》曰：穆叔如晋，范宣子逆之，问焉。曰：古人有言曰：死而不朽，何谓也？穆叔对曰：豹闻之，太上有立德，其次有立功，其次有立言。虽久不废，此之谓不朽也。〕易名之典，请遵前烈。谨状。〔《礼记》曰：公叔文子卒，其子戍请谥於君。曰：日月有时，将葬矣。请所以易其名者。〕

◎吊文

【吊屈原文(并序)】

※贾谊

谊为长沙王太傅，既以谪去，意不自得。〔韦昭曰：谪，谴也。〕及渡湘水，为赋以吊屈原。屈原，楚贤臣也。被谗放逐，作《离骚》赋，其终篇曰：已矣哉！国无人兮，莫我知也。遂自投汨罗而死。谊追伤之，因自喻。其辞曰：〔应劭《风俗通》曰：贾谊与邓通，俱侍中同位，数廷几之，因是文帝迁为长沙太傅。及渡湘水，投吊书曰：阘茸尊显，佞谀得意，以哀屈原离谗邪之咎，亦因自伤为邓通等所愬也。〕

恭承嘉惠兮，俟罪长沙。〔张晏曰：恭，敬也。《越绝书》曰：恭承嘉惠，述畅往事。《琴操》伍子胥歌曰：俟罪斯国，志原得兮。〕侧闻屈原兮，自沈汨罗。〔韦昭曰：皆水名。罗，今为县，属长沙，汨水在焉。《列子》曰：吾侧闻之。〕造讬湘流兮，敬吊先生；〔言至湘水讬流而吊。〕遭世罔极兮，乃殒厥身，〔张晏曰：谗言罔极。罔极，言无中正。《周书》文王曰：惟世罔极，汝尚助予。〕呜呼哀哉！逢时不祥。鸾凤伏窜兮，鸱枭翱翔。阘茸尊显兮，谗谀得志。〔胡广曰：阘茸不才之人，无六翮翱翔之用，而反尊显，为谄谀得志於世也。《字林》曰：阘茸，不肖也。〕贤圣逆曳兮，方正倒植。〔胡广曰：逆曳，不可顺道而行也。倒植者，贤不肖颠倒易位也。植，《史记》作值。〕世谓随夷为溷兮，〔服虔曰：殷之贤士，卞随也。韦昭曰：夷，伯夷也。溷，浊也。《史记》随字作伯。〕谓跖、蹻为廉。〔李奇曰：跖，鲁之盗跖。蹻，楚之庄蹻。〕莫邪为钝兮，〔《吴越春秋》曰：干将者，与欧冶同师，俱作剑。阖闾得而宝之，以故使干将造剑二枚，一日干将，二曰莫邪。莫邪，干将妻之名也。〕铅刀为銛。〔《汉书·音义》曰：銛彻，谓利也。〕吁嗟默默，生之无故兮。〔应劭曰：默默，不得意也。臣瓒曰：先生，谓屈原。邓展曰：言屈原无故遇此祸也。《毛诗》曰：吁嗟鸠兮。〕斡弃周鼎，宝康瓠兮。〔如淳曰：斡，转也。《尔雅》曰：康瓠谓之甈。李巡曰：大瓠瓢也。〕腾驾罢牛，骖蹇驴兮。骥垂两耳，服盐车兮。〔《战国策》汗明曰：大骥服盐车上太行，中坂迁延，负辕不能上。〕章甫荐履，渐不可久兮。〔冠当加首而以荐履，到上为下，故渐不可久也。《仪礼》曰：士冠章甫，殷道也。〕嗟苦先生，独离此咎兮。〔应劭曰：嗟，咨嗟苦。劳苦。屈原遇此难也。〕

讯曰：已矣！国其莫我知兮，〔张晏曰：讯，《离骚》下竟乱辞也。〕独壹郁其谁语？凤漂漂其高逝兮，固自引而远去。袭九渊之神龙兮，沕深潜以自珍。〔《音义》曰：袭，覆也，犹言察也。《庄子》：千金之珠，必九重之渊而骊龙颔下。张晏曰：沕，潜藏也。邓展曰：音昧。〕偭蟂獭以隐处兮，夫岂从虾与蛭螾？〔应劭曰：蟂獭，水虫害鱼者。偭，背也。苏林曰：偭音面。服虔曰：蟂音枭。韦昭曰：暇，暇墓。蛭，水虫，食人者也。螟，丘螟也。偭然自绝於蟂獭，况从虾与蛭螾也。暇音遐。螟音引。〕所贵圣人之神德兮，远浊世而自藏。〔《庄子》曰：宣尼见蛾丘之将，是圣人仆也。是自埋於民，自藏於畔。郭象曰：进不荣华，退不枯槁也。〕使骐骥可得系而羁兮，岂云异夫犬羊？般纷纷其离此尤兮，亦夫子之故也。〔李奇曰：般，久也。纷，乱也。应劭曰：般音班。或曰：般桓，不去。纷纷，构谗意也。犍为舍人《尔雅注》曰：尤，怨大也。李奇曰：亦夫子不如麟凤不逝之，故罹此咎。善曰：言般桓不去，离此愆尤，亦夫子自为之故，不可尤人也。〕历九州而相其君兮，何必怀此都也？〔言知时之乱，当历九州。相贤君而事之，何必思此都而遭放逐。〕凤凰翔于千仞兮，览德辉而下之。见细德之险徵兮，遥曾击而去之。〔如淳曰：凤凰曾击九千里，绝云气。遥，远也。曾，高高上飞意也。郑玄曰：击音攻击之击。李奇曰：遥，远也。曾，益也。《史记》击字作翮。《文子》曰：凤凰飞千仞，莫之能致也。《礼记》曰：德辉动乎内。险徵，谓轻为徵祥也。〕彼寻常之污渎兮，岂能容夫吞舟之巨鱼？〔应劭曰：八尺曰寻，倍寻曰常。善曰：《庄子》曰：弟子谓庚桑楚曰：夫寻常之沟，巨鱼无所还其体，而鲵鳅为之制也。〕横江湖之鳣鲸兮，固将制於蝼蚁。〔晋灼曰：小水不容大鱼，而横鳣鲸於洿渎，必为蝼蚁所见制，以况小朝主闇。不容受忠迕之言，亦谓谗贼小人所见害也。鳣或作鲟。《史记》鲟音寻。《庄子》庚桑楚谓弟子曰：吞舟之鱼砀而失水，则蝼蚁能苦之。《战国策》齐人说靖郭君曰：君不闻海大鱼乎？荡而失水，则蝼蚁得意焉。〕

【吊魏武帝文(并序)】

※陆士衡

元康八年，机始以台郎，出补著作，游乎秘阁，而见魏武帝遗令，气然叹息，伤怀者久之。〔《毛诗》曰：啸歌伤怀。〕

客曰：夫始终者，万物之大归；死生者，性命之区域。〔《家语》孔子曰：命者，性之始也。死者，生之终也。有始必有终矣。《尸子》老莱子曰：人生於天地之间，寄也。寄者同归也。〕是以临丧殡而后悲，睹陈根而绝哭。〔《国语》曰：楚子西叹於朝，蓝尹亹曰：吾闻君子思前世之崇替，与哀殡丧，於是有叹，其馀则否。《礼记》曰：朋友之墓，有宿草而不哭焉。郑玄曰：宿草，谓陈根也。〕今乃伤心百年之际，兴哀无情之地，意者无乃知哀之可有，而未识情之可无乎？

机答之曰：夫日食由乎交分，山崩起於朽坏，亦云数而已矣。〔《左氏传》曰：秋七月壬午朔，日有蚀之。公问於梓慎曰：是何物也？祸福何为？对曰：二至二分，日有蚀之，不为灾，日月之行也。分，同道。至，相遇也。其他日则为灾，阳不克也。《国语》曰：梁山崩，伯宗问绛人曰：若何？对曰：山有朽壤而崩，将若何。〕然百姓怪焉者，岂不以资高明之质，而不免卑浊之累；〔《尚书》曰：高明柔克。高明，谓日月也。〕居常安之势，而终婴倾离之患故乎？〔《穀梁传》曰：沙麓崩。林属於山为麓。沙，山名。无崩坏之道，而云崩，故志之也。〕夫以回天倒日之力，而不能振形骸之内；〔范晔《后汉书》曰：左回天，贝独坐。谓中官左悺、贝瑗也。《淮南子》曰：鲁阳公与韩遘战酣，日暮，援戈而麾之。日为之反三舍。《庄子》曰：申徒，兀者也。谓子产曰：今子与我游於形骸之内，而子索我於形骸之外。〕济世夷难之智，而受困魏阙之下。〔崔实《政论》曰：及其出也，足以济世宁民。《吕氏春秋》公子牟曰：心居魏阙之下。许慎《淮南子注》曰：魏阙，王之阙也。〕已而格乎上下者，藏於区区之木；〔《尚书》曰：格于上下。《左氏传》楚灵王曰：是区区者，而不畀余也。〕光于四表者，翳乎蕞尔之土。〔《尚书》曰：光被四表。《左氏传》子产曰：谚曰：蕞尔之国。杜预《注》曰：蕞尔，小貌也。〕雄心摧於弱情，壮图终於哀志，长算屈於短日，远迹顿於促路。〔算，计谋也。迹，功业也。《思玄赋》曰：盍远迹以飞声。〕呜呼！岂特瞽史之异缺景，黔黎之怪颓岸乎？观其所以顾命冢嗣，贻谋四子，〔顾命，已见上文。《尔雅》曰：冢，大也。《左氏传》里克曰：太子奉冢祀社稷之粢盛，故曰冢子，谓文帝也。《毛诗》曰：贻厥孙谋。〕经国之略既远，隆家之训亦弘。又云：吾在军中，持法是也。至小忿怒，大过失，不当效也。善乎，达人之谠言矣。〔《声类》曰：谠，善言也。〕持姬女而指季豹，以示四子曰：以累汝。因泣下。〔《魏略》曰：太祖杜夫人，生沛王豹及高城公主。四子，即文帝已下四王也。太祖崩，文帝受禅，封母弟彰为中牟王，植为雍丘王，庶弟彪为白马王。又封支弟豹为侯。然太祖子在者尚有十一人，今唯四子者，盖太祖崩时，四子在侧。《史记》不言，难以定其名位矣。〕伤哉！曩以天下自任，今以爱子讬人。〔自任，已见上文。《列子》相室谓东门吾曰：公之爱子也。〕同乎尽者无馀，而得乎亡者无存。〔言人命尽而神无馀，身亡而识无存。今太祖同而得之，故可悲伤也。郑玄《礼记注》曰：死，言精神尽也。〕然而婉娈房闼之内，绸缪家人之务，则几乎密与？〔班固《汉书·哀纪述》曰：婉娈董公。《毛诗》曰：绸缪束薪。毛苌曰：绸缪，犹缠绵也。杜预《左氏传注》曰：几，近也。〕又曰："吾婕妤妓人，皆著铜爵台。〔《魏志》曰：建安十五年冬，作铜爵台。〕於台堂上，施八尺床繐帐，〔郑玄《礼记注》曰：凡布细而疏者谓之繐。〕朝晡上脯糒之属，〔《汉书》，东方朔曰：乾肉为脯。方武切。《说文》曰：糒，乾饭也。〕月朝十五，辄向帐作妓。汝等时时登铜爵台，望吾西陵墓田。又云："馀香可分与诸夫人，诸舍中无所为，学作履组卖也。〔舍中，谓众妾。众妾既无所为，可学作履组卖之。《晏子春秋》曰：景公为履，黄金之綦，饰以组，连以珠。〕吾历官所得绶，皆著藏中。吾馀衣裘，可别为一藏。不能者，兄弟可共分之。既而竟分焉。亡者可以勿求，存者可以勿违，求与违，不其两伤乎？〔令衣裘别为一藏，是亡者有求也。既而竟分焉，是存者有违也。求为吝而亏廉，违为贪而害义，故曰两伤。〕悲夫！爱有大而必失，恶有甚而必得，智惠不能去其恶，威力不能全其爱。〔言爱是情之所厚，故虽大而必失之；恶是行之所秽，故虽甚而必得之。故智惠不能去其恶，威力不能用其爱，故可悲也。《尸子》曾子曰：父母爱之，喜而不忘；父母恶之，惧而无咎。然则爱与恶，其於成孝也无择，令人虽未得爱，不得恶矣。〕故前识所不用心，而圣人罕言焉。〔《老子》曰：前识者道之华。《论语》子曰：饱食终日，无所用心。又曰：子罕言利。〕若乃系情累於外物，留曲念於闺房，亦贤俊之所宜废乎！〔《慎子》曰：德精微而不见，是故物不累於内。〕於是遂愤懑而献吊云尔。〔《白虎通》曰：天子崩，臣子哀痛愤懑。〕

接皇汉之末绪，值王途之多违。〔《东都赋》曰：系唐统，接汉绪。《答宾戏》曰：王途芜秽，周失其驭。蔡邕《释诲》曰：王途坏，人极弛。《汉书》元帝诏曰：政令多违。〕伫重渊以育鳞，抚庆云而遐飞。〔以龙喻太祖也。重渊，九重之渊也。杨雄《释愁》曰：懿神龙之渊潜，竢庆云而将举。《史记》曰：若烟非烟，若云非云，郁郁纷纷，萧索轮囷，是谓庆云。〕运神道以载德，乘灵风而扇威。〔《周易》曰：圣人以神道设教。《国语》曰：《祭公谋父》曰：奕世载德。载，犹行也。〕摧群雄而电击，举勍敌其如遗。〔《左氏传》子鱼曰：君未知战，勍敌之人隘而不成列。天赞我也。杜预：曰勍，强也。《汉书》梅福上书曰：高祖取楚如拾遗。〕指八极以远略，必翦焉而后绥。〔《淮南子》曰：八纮之外，乃有八极也。〕釐三才之缺典，启天地之禁闱。〔三才，已见头陀寺碑文。范晔《后汉书》曰：梁太后诏曰：周举在禁闱，有密静之风。〕举脩网之绝纪，纽大音之解徽。〔《老子》曰：大音希声。许慎《淮南子注》曰：鼓琴循纮谓之徽。〕扫云物以贞观，要万途而来归。〔云物，喻群凶也。《左氏传》曰：分至启闭，必书云物。《周易》曰：天地之道，贞观者也。来归，归之於己也。〕丕大德以宏覆，援日月而齐晖。〔《周易》曰：天地之大德曰生。《礼记》曰：天无私覆。《淮南子》曰：为帝异道，而德覆天下。《楚辞》曰：与天地兮比寿，与日月兮齐光。宏，普也。〕济元功於九有，固举世之所推。〔《史记》太史公曰：惟祖元功，辅臣股肱。《毛诗》曰：奄有九有。《老子》曰：天下乐推而不厌。〕

彼人事之大造，夫何往而不臻，〔《左氏传》吕相曰：我有大造乎西也。杜预《注》曰：造，成也。〕将覆篑於浚谷，挤为山乎九天。〔《论语》孔子曰：譬如平地，虽覆一篑。进，吾往也。孔安国《尚书传》曰：挤，坠也。《司马兵法》曰：善攻者动於九天之上。〕苟理穷而性尽，岂长算之所研。〔《周易》曰：穷理尽性，以至於命。郑玄曰：言穷其义理，尽人之情性，以至於命。吉凶所定。又曰：研，喻思虑也。〕悟临川之有悲，固梁木其必颠。〔《论语》子在川上曰：逝者如斯夫！梁木，已见上文。〕当建安之三八，实大命之所艰。〔大命，谓天命也。《尚书》曰：天监厥德，用集大命。〕虽光昭於曩载，将税驾於此年。〔《史记》李斯曰：当今可谓富贵极矣！吾未知税驾也。《法言》曰：仲尼之驾税矣。李范曰：税，舍也。〕

惟降神之绵邈，眇千载而远期。〔降神，谓生圣智也。千载一出，故曰远期也。《毛诗》曰：惟岳降神。《桓子新论》曰：夫圣人乃千载一出，贤人君子所想思而不可得见者也。〕信斯武之未丧，膺灵符而在兹。〔兹，此也。此，太祖也。《论语》曰：子畏於匡。曰：文王既没，文不在兹乎！天之未丧斯文也，匡人其如予何？曹植《大魏篇》曰：大魏膺灵符，天禄方兹始。《春秋孔演图》曰：灵符滋液，以类相感。〕虽龙飞於文昌，非王心之所怡。〔《周易》曰：飞龙在天，大人造也。《东京赋》曰：龙飞白水。《汉书》：文昌宫，一曰上将，二曰次将，三曰贵相。〕愤西夏以鞠旅，溯秦川而举旗。〔《魏志》曰：建安二十四年三月，王自长安出斜谷，刘备固险距守。五月，引军还长安。陈思王《述征赋》曰：恨西夏之不纲。《毛诗》曰：陈师鞠旅。魏明帝《自惜薄佑行》曰：出身秦川，爰居伊阳。〕逾镐京而不豫，临渭滨而有疑。冀翌日之云瘳，弥四旬而成灾。〔《毛诗》曰：宅是镐京。《答宾戏》曰：周望兆勋於渭滨。《尚书》曰：既克商二年，王有疾，不豫。公乃告太王王季文王。公归，王翌日乃瘳。孔安国曰：翌日，明日也。瘳，差也。〕咏归途以反旆，登崤渑而朅来。〔《魏志》曰：建安二十四年十月，还洛阳。《东京赋》曰：乃反旆而回复。《汉书》曰：王莽册命王奇曰：崤渑之险，东当郑卫。《新序》大臣曰：洛阳西有崤渑。《思玄赋》曰：回志朅来从玄谋。〕次洛汭而大渐，指六军曰念哉。〔《魏志》曰：建安二十五年正月，至洛阳。庚子，王崩。《尚书》曰：东至於洛汭。大渐，已见上文。《尚书》曰：帝念哉。〕

伊君王之赫弈，实终古之所难。〔《楚辞》曰：长无绝兮终古。〕威先天而盖世，力荡海而拔山。〔《周易》曰：先天而天弗违。《汉书》项羽歌曰：力拔山兮气盖世，时不利兮骓不逝。田邑《与冯衍书》曰：欲摇太山而荡北海。〕厄奚险而弗济，敌何彊而不残；每因祸以禔福，亦践危而必安。〔《难蜀父老》曰：遐迩一体，中外禔福。《说文》曰：禔，安也。〕迄在兹而蒙昧，虑噤闭而无端，〔《楚辞》曰：口噤闭而不言。〕委躯命以待难，痛没世而永言。〔《鹖冠子》曰：从祀委命。《鵩鸟赋》曰：纵躯委命。《论语》子曰：君子疾没世而名不称焉。〕抚四子以深念，循肤体而颓叹。迨营魄之未离，假馀息乎音翰。〔《楚辞》曰：我营魄而登遐。《老子》曰：抱一，能无离乎？锺会曰：经护为营，形气为魄。〕执姬女以嚬瘁，指季豹而漼焉。〔《孟子》曰：嚬蹙而言。嚬蹙，谓人频眉蹙〈鼻页〉，忧貌也。漼，泣涕垂貌。〕气冲襟以呜咽，涕垂睫而汍澜。〔蔡琰诗曰：行路亦呜咽。《桓子新论》曰：雍门周以琴见孟尝君，孟尝君泪承睫，涕出。《汉书》息夫躬绝命辞曰：涕泣流兮萑兰。臣瓒曰：萑兰，涕泣栏干也。萑与汍古今字同。〕

违率土以靖寐，戢弥天乎一棺。〔《毛诗》曰：率土之滨。古诗曰：潜寐黄泉下。毛苌《诗传》曰：戢，聚也。弥天，喻志高远也。《尚书·五行传》曰：云起於山，弥於天。《淮南子》曰：吾死也朽，有一棺之土。〕咨宏度之峻邈，壮大业之允昌。〔周易曰：富有之谓大业。〕思居终而卹始，命临没而肇扬。〔《穀梁传》曰：先君有正终，后君有正始也。〕援贞咎以惎悔，虽在我而不臧。〔言为履组及分香，令藏衣裘，是引贞吝之道，教为可悔之行也。《周易》曰：自邑告命，贞吝。《毛诗》曰：何用不臧？〕惜内顾之缠绵，恨末命之微详。〔《西京赋》曰：嗟内顾之所观。张坚《与任彦昇书》曰：缠绵惠好，庶蹑高踪。《尚书》曰：道扬末命也。〕纡广念於履组，尘清虑於馀香，结遗情之婉娈，何命促而意长？陈法服於帷座，陪窈窕於玉房。〔《孝经》曰：非先王之法服不敢服。《毛诗》曰：窈窕淑女。《汉书》郊祀歌曰：神之出，排玉房。〕宣备物於虚器，发哀音於旧倡。〔《礼记》曰：孔子谓盟器者，备物而不可用。《说文》曰：倡，乐也。谓作伎人也。〕矫戚容以赴节，掩零泪而荐觞。〔《家语》曰：子贡问居父母之丧。子曰：慼容称其服。《楚辞》曰：长太息以掩涕。〕物无微而不存，体无惠而不亡。〔言服玩虽微而必存，仪形无善而必逝，言物在而人亡也。《家语》，孔子谓哀公曰：君入庙，仰视榱桷，俯察机筵。其器皆存，而不睹人。君以此思哀，则意可知矣。〕庶圣灵之响像，想幽神之复光。〔响像，音影之异名。《鲁灵光殿赋》曰：忽缥缈以响像。《孙卿子》曰：下和上，譬响之应声，影之像形。〕苟形声之翳没，虽音景其必藏。〔音以应声，景以随形。形声咸已翳没，影响故亦必藏也。《鹖冠子》曰：景则随形，响则应声也。〕徽清弦而独奏，进脯粮而谁尝？悼繐帐之冥漠，怨西陵之茫茫。〔《毛诗》曰：宅殷土茫茫。〕登爵台而群悲，贮美目其何望？〔《字林》曰：贮，长眙也。《博雅》曰：贮，视也。贮与贮同。《毛诗》曰：美目盻兮。〕既晞古以遗累，信简礼而薄葬。〔礼繁则易乱，厚葬则伤生。能遵简薄，所以遗累。诗纬曰：齐数好道，废义简礼。宋均曰：简，犹缺也。《汉书》刘向曰：贤臣孝子，亦命顺意而薄葬。《史记》曰：因其俗，简其礼也。〕彼裘绂於何有，贻尘谤於后王。〔言裘绂轻微何所有，而空贻尘谤而及后王。〕嗟大恋之所存，故虽哲而不忘。〔言情苟存乎大恋，虽复上圣亦不能忘，故可嗟也。〕览见遗籍以慷慨，献兹文而凄伤。

◎祭文

【祭古冢文(并序)】

※谢惠连〔沈约《宋书》曰：元嘉七年，惠连为司徒彭城王义康法曹参军，义康脩东府城，城巉中得古冢，为之改葬，使惠连为祭文，留信待成也。〕

东府掘城北巉，入丈馀，〔《丹阳记》曰：东府城，西则简文会稽王时第，东则孝文王道子府。道子领杨州，仍住先舍，故俗称东府。〕得古冢。上无封域，不用砖甓。〔毛苌《诗传》曰：甓，瓴甋也，今谓之砖。〕以木为椁，中有二棺，正方，两头无和。〔《吕氏春秋》，惠公说魏太子曰：昔王季历葬涡山之尾，栾水啮其墓，见棺之前和。高诱曰：棺题曰和。明器之属，材瓦铜漆，有数十种，《礼记》曰：孔子曰：明器者，神明之器也。〕多异形，不可尽识。刻木为人，长三尺，可有二十馀头。初开见，悉是人形；以物枨拨之，应手灰灭。〔《说文》曰：枨，杖也。然南人以物触物为枨也。《广雅》曰：拨，除也。〕棺上有五铢钱百馀枚，〔《汉书》曰：武帝罢半两钱，行五铢钱也。〕水中有甘蔗节，及梅李核、瓜瓣，皆浮出不甚烂坏。〔《尔雅》曰：瓠犀，瓣。《说文》曰：瓣，瓜中实也。一作辩字，音练。瓣与练字通。〕铭志不存，世代不可得而知也。公命城者改埋於东冈，祭之以豚酒，既不知其名字远近，故假为之号曰"冥漠君"云尔。

元嘉七年，九月十四日，司徒御属领直兵令史统作城录事临漳令亭侯朱林，具豚醪之祭，敬荐冥漠君之灵：

忝揔徒旅，板筑是司。穷泉为巉，聚壤成基。二椁既启，双棺在兹。舍畚凄怆，纵锸涟而。〔《左氏传》曰：宋灾，陈畚挶。杜预曰：畚，篑笼也。畚音本。《尔雅》曰：锹谓之锸。《周易》曰：泣血涟如。杜预《左传注》曰：而，助语也。〕刍灵已毁，涂车既摧。〔《礼记》曰：途车、刍灵，自古有之也。〕几筵糜腐，俎豆倾低。盘或梅李，盎或醢醯。〔《尔雅》曰：盎谓之缶。又曰：肉谓之醢。郭璞曰：肉酱也。音海。《说文》曰：醯，酸也。〕蔗传馀节，瓜表遗犀。〔犀，已见上文。〕追惟夫子，生自何代？曜质几年，潜灵几载。〔《寡妇赋》曰：潜灵邈其不反。〕为寿为夭，宁显宁晦；铭志湮灭，姓字不传。今谁子后？曩谁子先？功名美恶，如何蔑然？

百堵皆作，十仞斯齐。〔《毛诗》曰：百堵皆兴。〕墉不可转，巉不可回。黄肠既毁，便房已颓，循题兴念，抚俑增哀。〔《汉书》曰：霍光薨，赐便房黄肠题凑各一具。苏林曰：以桓木黄心致累棺外，故曰黄肠木头皆内向，故曰题凑。如淳曰：便房，冢圹中室也。《埤苍》曰：俑，木送人葬也。俑或为偶。偶，刻木以像人形。〕射声垂仁，广汉流渥。〔范晔《后汉书》曰：曹褒迁射声校尉，射声营舍有停棺不葬百馀所，褒亲履行，问其意。故吏对曰：此等多是建武以来，绝无后者，故不得埋掩。褒为买空地，悉葬其无主者，设祭以祀之。《东观汉记》曰：陈宠，字昭公，沛国人也。转广汉太守，先是雒阳城南，每阴，常有哭声，闻於府中。宠使案行，昔岁仓卒时，骸骨不葬者多。宠乃敕县葬埋，由是即绝也。〕祠骸府阿，掩骼城曲。〔《礼记》曰：孟春之月，掩骼埋胔。郑玄曰：骨枯曰骼。〕仰羡古风，为君改卜。〔《孝经》曰：卜其宅兆而安厝之。〕轮移北隍，窀穸东麓。〔《说文》曰：城池无水曰隍。音皇。《左氏传》楚子曰：窀穸之事。杜预曰：窀，厚也。穸，夜也。厚夜，长夜。葬为埋也。《说文》曰：穸，葬下棺也。《穀梁传》曰：林属於山为麓。〕壙即新营，棺仍旧木。〔郑玄《周礼注》曰：壙，谓冢中也。棺或为〈土遂〉，非也。〕合葬非古，周公所存。〔《礼记》武子曰：合葬非古，自周公已来，未之有也。〕敬遵昔义，还祔双魂。〔《礼记》孔子曰：鲁人之祔也合之。郑玄曰：祔，谓合葬也。〕酒以两壶，牲以特豚。幽灵仿佛，歆我牺樽。呜呼哀哉！〔魏太祖《祭桥玄文》曰：幽灵潜翳。李康《髑髅赋》曰：幽魂仿佛，忽有人形。《礼记》曰：祀周公於太庙牲用白牲，尊用牺象也。〕

【祭屈原文】

〔沈约《宋书》曰：少帝即位，出延之为始平太守，之郡，道经汨潭，为湘州刺史张邵作祭屈原文，以致其意。〕

※颜延年

惟有宋五年月日，湘州刺史吴郡张邵，〔沈约《宋书》曰：张邵，字茂宗，吴郡人也。〕恭承帝命，建旟旧楚。〔贾谊《吊屈原》曰：恭承嘉惠兮，俟罪长沙。《周礼》曰：州里建旟。郑玄《毛诗笺》曰：谓州长之属。陆机《高祖功臣颂》曰：旧楚是分。〕访怀沙之渊，得捐佩之浦。〔《楚辞》曰：怀沙砾而自沈兮，不忍见之蔽壅。又曰：捐余玦兮江中，遗余佩兮沣浦。〕弭节罗潭，舣舟汨渚。〔《楚辞》曰：路漫漫其悠远，夕弭节而高厉。《汉书》曰：乌江亭长舣舡待。如淳曰：南方人谓整舡向岸曰舣。〕乃遣户曹掾某，敬祭故楚三闾大夫屈君之灵：〔王逸《楚辞序》曰：屈原与楚同姓，仕於怀王，为三闾大夫。〕

兰薰而摧，玉缜则折。〔《语林》曰：毛伯成负其才气，常称，宁为兰摧玉折，不作蒲芬艾荣。《管子》曰：夫玉折而不挠，勇也。《礼记》孔子曰：君子比德於玉焉，缜密以栗，智也。郑玄曰：缜，致也。〕物忌坚芳，人讳明洁。〔坚芳，即玉及兰。刘熙《孟子注》曰：白玉之性坚。蔡邕《度尚碑》曰：明洁鲜白珪。〕曰若先生，逢辰之缺。〔贾谊《吊屈原文》曰：嗟若先生，独离此咎。《楚辞》曰：悼余生之不辰，逢此世之匡攘。〕温风怠时，飞霜急节。〔温风长物，飞霜杀物也。《周书》曰：小暑之日，温风至。京房占曰：三月建辰风衰怠。桓麟《七说》曰：飞霜厉其末，梠风激其崖。〕

嬴芋遘纷，昭怀不端。〔嬴，秦姓。芋，楚姓。王逸《楚辞序》曰：是时秦昭王使张仪谲诈怀王，令绝齐交。又使诱怀王请与俱会武关，遂胁与俱归，拘留不遣，卒客死於秦。《大戴礼》曰：太子处位不端，受业不敬，此属太保之任也。〕谋折仪尚，贞蔑椒兰。〔《史记》曰：楚怀王既绌屈平，秦乃令张仪事楚。秦昭王欲与怀王会。欲行，屈平曰：秦不可信。王问子兰，兰劝王行。秦因留怀王。王逸《楚辞序》曰：同列大夫上官靳尚妒害其能，共谮毁之。《楚辞》曰：椒专妄以慢谄兮，极又欲充夫佩纬。王逸曰：椒，大夫子椒也。《楚辞》曰：余以兰为可恃兮，羌无实而害长。王逸曰：兰，怀王之少弟，司马子兰也。〕身绝郢阙，迹遍湘干。〔郢，楚都也。毛苌《诗传》曰：干，崖也。〕比物荃荪，连类龙鸾。〔《韩子》曰：连类比物，见者以为虚而无用。荃荪，香草也。王逸《楚辞序》曰：善鸟香草，以配忠贞。虬龙鸾凤，以讬君子。〕

声溢金石，志华日月。〔金石，乐也。金曰锺，石曰磬。《吴越春秋》乐师曰：君王之德，可刻之於金石。《史记》太史公曰：屈原蝉蜕於浊秽，以浮游尘埃之外。推此志也，与日月争光可也。〕如彼树芳，实颖实发。〔《毛诗》曰：实发实秀，实颖实栗。〕望汨心欷，瞻罗思越。〔吴质《答东阿王书》曰：精散思越。〕藉用可尘，昭忠难缺。〔《周易》曰：藉用白茅，何咎之有？夫茅之为物薄，而用可重也。《左氏传》君子曰：风有采蘩采萍，雅有行苇泂酌，昭忠信也。〕

【祭颜光禄文一首】〔颜光禄即颜延年也〕

※王僧达

维宋孝建三年，〔沈约《宋书》曰：孝建，孝武年号也。〕九月癸丑朔十九日辛未，王君以山羞野酌，敬祭颜君之灵：

呜呼哀哉！夫德以道树，礼以仁清。〔《尚书》曰：树德务滋。孔安国曰：树，立也。清，明也。〕惟君之懿，早岁飞声。〔《思玄赋》曰：盍远迹以飞声。〕义穷机彖，文蔽班杨。〔机彖，谓《周易》。班，班固。杨，杨雄也。郭璞《三仓解诂》曰：杨音盈，协韵。〕性婞刚洁，志度渊英。〔《楚辞》曰：鲧婞直以亡身兮。婞，犹直也。〕登朝光国，实宋之华。〔班固《汉书述》曰：弱冠登朝。蔡邕《陈太丘碑》曰：纡珮金紫，光国垂勋。《国语》季文子曰：吾闻以德荣为国华。韦昭曰：为国光华。〕才通汉魏，誉浃龟沙。〔《汉书》曰：龟兹国王治延城，去长安七千四百八十里。《尚书》曰：被于流沙。《汉书》李陵歌曰：经万里，度沙漠。《说文》曰：北方流沙。〕服爵帝典，栖志云阿，〔言服爵虽依帝典，而栖志实在云阿。言高远也。《管子》曰：将立朝廷者，则爵服不可贵也。张华《励志诗》曰：栖志浮云。〕清交素友，比景共波。〔共波，犹连波，以喻多。〕气高叔夜，严方仲举，〔叔夜，嵇康字也。司马彪《续后汉书》曰：陈蕃，字仲举，汝南人也，出为豫章太守。性方峻，不接宾客。〕逸翮独翔，孤风绝侣。〔郭璞《游仙诗》曰：逸翮思拂霄。《广雅》曰：风，声也。〕流连酒德，啸歌琴绪。〔《汉书》班伯曰：式号式讠虐，大雅所流连。刘灵有《酒德颂》。《毛诗》曰：啸歌伤怀，琴绪。绪，引绪也。〕

游顾移年，契阔燕处。〔何敬祖《杂诗》曰：惆怅出游顾。《毛诗》曰：死生契阔。〕春风首时，爰谈爰赋；秋露未凝，归神太素。〔《列子》曰：太素者，质之始。明发晨驾，瞻庐望路，《毛诗》曰：明发不寐。〕心凄目泫，情条云互。〔李陵诗曰：仰视浮云驰，奄忽互相逾。〕凉阴掩轩，娥月寝耀。〔姮娥掩月，故曰娥月。《周易·归藏》曰：昔常娥以西王母不死之药服之，遂奔月为月精。〕微灯动光，几牍谁炤？衾衽长尘，丝竹罢调，揽悲兰宇，屑涕松峤。〔《楚辞》曰：涕渐渐其如屑。〕古来共尽，牛山有泪，〔《晏子春秋》曰：景公游於牛山，北临其国，流涕曰：若何去此而死乎？艾孔梁丘据皆泣，唯晏子独笑。公收泪而问之，晏子曰：使贤者常守，则太公、桓公有之；使勇者常守，则庄公有之。吾君安得此泣而为流涕？是曰不仁也。见不仁之君一，谄谀之臣二，所以独笑也。〕非独昊天，歼我明懿。〔《毛诗》曰：彼苍者天，歼我良人。〕以此忍哀，敬陈奠馈，〔《苍颉篇》曰：馈，祭名也。〕申酌长怀，顾望歔欷。呜呼哀哉！〔范晔《后汉书》曰：刘陶上疏曰：喟尔长怀，中篇而叹。〕



