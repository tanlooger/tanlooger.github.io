---
---
---
title: 卷三十一 诗庚
---

◎杂拟下

【效曹子建乐府《白马篇》首一(五言)】

※袁阳源〔孙岩《宋书》曰：袁淑，字阳源，陈郡人。少好属文，彭城王起为祭酒，后迁至左卫率。凶劭当行篡逆，淑谏见害。〕

剑骑何翩翩，长安五陵间。〔《史记》曰：游闲公子，饰冠剑，连车骑。《西京赋》曰：南望杜灞，北眺五陵。〕秦地天下枢，八方凑才贤。〔《战国策》范子见秦王曰：今韩魏，天下之枢也。高诱曰：枢，要也。《河图·龙文》曰：镇星光明，八方归德。贾逵《国语注》曰：凑，聚也。〕荆魏多壮士，宛洛富少年。〔《吕氏春秋》客有语周昭文君曰：魏氏人张仪，壮士也。王逸荔支赋曰：宛洛少年，邯郸游士。〕意气深自负，肯事郡邑权。〔谢承《后汉书》曰：杨乔曰：侯生为意气刎颈。《汉书》曰：郭解姊子，负解之势。应劭曰：负，恃也。班固《汉书·游侠传》赞曰：郡国豪杰，处处各有。又郭解曰：奈何从他县夺人邑贤大夫权也。〕籍籍关外来，车徒倾国鄽。〔籍籍关外来，谓被徙关中也。车徒倾国鄽，从者之多也。《汉书》武帝曰：事籍籍如此。郑玄《礼记注》曰：鄽，市物邸舍也。今云鄽，以明市也。〕五侯竞书币，群公亟为言。〔《汉书》曰：楼护，字君卿，为京兆史。王氏五侯兄弟争名，护尽入其门，咸得懽心。五侯，已见鲍明远数诗。古人相遗币，必书之於刺，故曰书币。《战国策》秦王谓赵使凉毅曰：吾所使赵国者，小大皆听吾言，则受书币。《汉书》曰：郭解，河内轵人，自喜为侠。及徙豪茂陵，卫将军为言解家贫，不中徙。上曰：布衣权至使将军，此其家不贫。解徙，诸公送出者千馀。〕义分明於霜，信行直如弦。〔义分，则分义也。《孙卿子》曰：礼乐则脩，分义则明。仲长子《昌言》曰：洁若清冰，严若秋霜。应劭《风俗通》曰：顺帝之末。京师谣曰：直如弦，死道边。曲如钩，反封侯。〕交欢池阳下，留宴汾阴西。〔《汉书》曰：郭解入关中，贤豪争交欢。又曰：左冯翊有池阳县，河东郡有汾阴县。《汉书》曰：酤，留饮食也。西音先，协韵也。〕一朝许人诺，何能坐相捐？〔诺，相然许之辞也。《老子》曰：轻诺者必寡信。《广雅》曰：诺，应也。〕彯节去函谷，投珮出甘泉。〔《公羊传》曰：曹子摽剑而去之。刘兆曰：摽，辟也。彯与摽字同。〕嗟此务远图，心为四海悬。〔《左氏传》荣成伯曰：远图者，忠也。《庄子》曰：心若悬於天地之间。郭象曰：所希企者，高而阔也。〕但营身意遂，岂校耳目前？〔《列子》杨朱曰：慎耳目之观听，惜身意之是非。失当年之至乐，不得自肆於一时。《声类》曰：遂，从意也。嵇康《养生论》曰：嗜好常在耳目之前也。〕侠烈良有闻，古来共知然。〔《汉书》曰：楚田仲以侠闻。傅畅《晋诸公赞》曰：刘希彭侠烈，有才用也。〕

【效古一首(五言)】

※袁阳源

讯此倦游士，本家自辽东。〔讯，犹问也。《汉书》曰：司马长卿故倦游。又曰：有辽东郡也。〕昔隶李将军，十载事西戎。〔将军，李广也。西戎，匈奴也。《毛诗序》曰：备其兵甲，以讨西戎也。〕结车高阙下，极望见云中。〔《庄子》曰：车轨结於千里之外。高诱《吕氏春秋注》曰：结，交也。《汉书》曰：将军卫青至高阙。臣瓒《注》曰：山名也。《七发》曰：极望成林。《汉书》有云中郡，秦置也。〕四面各千里，从横起严风。〔陆机《从军行》曰：凉风严且苛。〕寒燠岂如节，霜雨多异同。〔毛《诗传》曰：燠，暖也。〕夕寐北河阴，梦还甘泉宫。〔《史记》曰：秦惠王游至北河，徐广曰：戎地之河上。《穀梁传》曰：水南曰阴。〕勤役未云已，壮年徒为空。乃知古时人，所以悲转蓬。〔曹植《杂诗》曰：转蓬离本根，飘飖随长风。类此客游子，捐躯远从戎。〕

○拟古二首(五言)

※刘休玄〔沈约《宋书》曰：南平穆王铄，字休玄，文帝第四子也。少好学，有文才。元凶弑立，以为中军将军。世祖入讨，归世祖，进侍中司空。后以药内食中毒杀之。〕

【拟行行重行行】

眇眇陵长道，遥遥行远之。〔《楚词》曰：路眇眇以默默。《广雅》曰：眇眇，远也。《左氏传》童谣曰：远哉遥遥。〕回车背京里，挥手从此辞。〔古诗曰：回车驾言迈。刘越石《扶风歌》曰：挥手长相谢。《说文》曰：挥，奋也。苏武诗曰：去去从此辞。〕堂上流尘生，庭中绿草滋。〔曹植《曹仲雍诔》曰：流尘飘荡魂安归。〕寒螀翔水曲，秋兔依山基。〔《淮南子》曰：兔走归窟，寒螀翔水，各哀其所生。高诱曰：寒螀，水鸟。哀，犹爱也。〕芳年有华月，佳人无还期。〔魏文《秋胡行》曰：朝与佳人期，日夕殊不来。〕日夕凉风起，对酒长相思。〔李陵《赠苏武诗》曰：远望悲风至，对酒不能酬。〕悲发江南调，忧委子襟诗。〔古乐府《江南辞》曰：江南可采莲。《毛诗》曰：青青子襟，悠悠我心。〕卧觉明灯晦，坐见轻纨缁。〔陆机《为顾彦先赠妇诗》曰：京洛多风尘，素衣化为缁。〕泪容不可饰，幽镜难复治。〔曹植七哀诗曰：膏沐谁为容，明镜闇不治。〕原垂薄暮景，照妾桑榆时。〔陆机《塘上行》曰：原君广末光，照妾薄暮年。日在桑榆，以喻人之将老。《东观汉记》光武曰：失之东隅，收之桑榆。〕

【拟明月何皎皎】

落宿半遥城，浮云蔼曾阙。〔郑玄《诗笺》曰：曾，重也。〕玉宇来清风，罗帐延秋月。〔曹植《芙蓉赋》曰：退润玉宇，进文帝庭。罗帐，罗帷也。《桓子新论》雍门周说孟尝君曰：今君下罗帐，来清风。古诗曰：明月何皎皎，照我罗床帷。〕结思想伊人，沈忧怀明发。〔毛诗曰：所谓伊人。宋玉《笛赋》曰：武毅发，沈忧结。《毛诗》曰：明发不寐。〕谁为客行久，屡见流芳歇。〔潘岳《悼亡诗》曰：流芳未及歇。〕河广川无梁，山高路难越。〔《楚辞》曰：江河广而无梁。《秦嘉妻徐氏答嘉书》曰：高山岩岩，而君是越，斯亦难矣。〕

【和琅邪王依古一首(五言)】

※王僧达

少年好驰侠，旅宦游关源。既践终古迹，聊讯兴亡言。〔《楚辞》曰：长无绝兮终古，讯与信通。《易乾凿度》曰：兴亡殊方，各有其祥。〕隆周为薮泽，皇汉成山樊。〔《汉书》杨雄《河东赋》曰：眽隆周之大宁。《难蜀父老》曰：罗者犹视乎薮泽。《西都宾》曰：皇汉之初经营也。《庄子》曰：彭阳曰：公阅休夏则休乎山樊者也。毛苌《诗传》曰：樊，藩也。〕久没离宫地，安识寿陵园？〔《甘泉赋》曰：往往离宫，般以相烛。张晏《汉书注》曰：景帝作寿陵也。又元帝诏曰：徙民以奉园陵。〕仲秋边风起，孤蓬卷霜根。白日无精景，黄沙千里昏。显轨莫殊辙，幽涂岂异魂？〔郭象注《庄子》曰：待隐谓之死，待显谓之生。《广雅》曰：轨，道也。陆机《泰山吟》曰：幽涂延万鬼，神房集百灵。〕圣贤良已矣，抱命复何怨！〔桓范《世要论》曰：圣哲之人，知有终之命。必至之理，不可以智力避。《列子》曰：怨年我逝，不知命也。〕

【拟古三首(五言)】

※鲍明远

幽并重骑射，少年好驰逐。〔《史记》曰：赵武灵王胡服以习骑射也。《七发》曰：驰骋角逐。〕毡带佩双鞬，象弧插彫服。〔《搜神记》曰：太康中，以毡为貃头及带身袴口。《魏志》曰：董卓有武力，双带两鞬，左右驰射。方言曰：所以藏箭谓之服，所以盛弓谓之鞬。《毛诗》曰：四牡翼翼，象弭鱼服。郑玄曰：弭，弓之末彆者，以象骨为之。服，矢服也。鞬，居言切。〕兽肥春草短，飞鞚越平陆。〔魏文帝《典论》曰：弓燥手柔，草浅兽肥。《埤苍》曰：鞚，马勒鞚。《孙子》曰：平陆平处。〕朝游雁门上，暮还楼烦宿。〔《汉书》曰：雁门郡有楼烦县。〕石梁有馀劲，惊雀无全目。〔《阚子》曰：宋景公使工人为弓，九年乃成。公曰：何其迟也？工人对曰：臣不复见君矣，臣之精尽於此弓矣，献弓而归，三日而死。景公登虎圈之台，援弓东面而射之。矢逾於西霜之山，集于彭城之东，其馀力逸劲，犹饮羽于石梁。《帝王世纪》曰：帝羿有穷氏，与吴贺北游，贺使羿射雀。羿曰：生之乎？杀之乎？贺曰：射其左目。羿引弓射之，误中右目，羿抑首而媿，终身不忘。故羿之善射，至今称之。〕汉虏方未和，边城屡翻覆。留我一白羽，将以分虎竹。〔白羽，矢名。《国语》曰：吴素甲白羽之矰，望之如荼。《汉旧仪》曰：郡国铜虎符三，竹使符五也。〕

鲁客事楚王，怀金袭丹素。〔鲁客，假言。《杨子法言》或曰：使我纡朱怀金，其乐可量也。李轨曰：金，金印也。司马彪《上林赋》注曰：袭，服也。《毛诗》曰：素衣朱襮。毛苌曰：丹朱中衣也。〕既荷主人恩，又蒙令尹顾。〔主人，谓君也。王仲宣《公宴诗》曰：顾我贤主人。臣瓒《汉书注》曰：诸侯之卿，唯楚称令尹，其馀国称相也。〕日晏罢朝归，鞍马塞衢路。宗党生光华，宾仆远倾慕。富贵人所欲，道德亦何惧？〔《论语》曰：富与贵，是人之所欲，不以其道得之，不处也。〕南国有儒生，迷方独沦误。〔儒生，自谓也。《汉书》叔孙通曰：弟子儒生，随臣久矣。《庄子》曰：小惑易方。郭象曰：东西易方，於礼未亏。孔安国《尚书传》曰：误，谬也。沈沦谬误也。〕伐木青江湄，设置守毚兔。〔《毛诗》曰：坎坎伐檀兮，置之河之干兮。河水之清且涟漪兮。又曰：肃肃兔罝，椓之丁丁。又曰：趯趯毚兔，遇犬获之。〕

十五讽诗书，篇翰靡不通。〔《论语》曰：吾十有五而志於学。韦昭《汉书注》曰：翰，笔也。〕弱冠参多士，飞步游秦宫。〔华覈《与薛莹诗》曰：存者今惟三，飞步有匹特。〕侧睹君子论，预见古人风。〔《魏志》太祖谓毛玠曰：君有古人之风。〕两说穷舌端，五车摧笔锋。〔两说，谓鲁连说新垣衍及下聊城。《史记》曰：秦东围邯郸，魏王使新垣衍入邯郸，说平原君，尊秦昭王为帝，秦必罢兵去。鲁连闻之，乃责垣衍。新垣衍请出，不敢言帝秦。秦将闻之，为却五十里。又曰：田单攻聊城不下，鲁连乃为书，约之矢以射聊城中，燕将得书自杀。《韩诗外传》曰：避文士之笔端，避武士之锋端，避辩士之舌端。《庄子》曰：惠施，其书五车，道踳駮也。〕羞当白璧贶，耻受聊城功。〔《韩诗外传》曰：楚襄王遣使者持金千斤，白璧百双，聘庄子以为相，庄子不许。《史记》：田单屠聊城，归而言鲁连欲爵之，鲁连逃隐於海上也。〕晚节从世务，乘障远和戎。〔邹阳上书曰：至其晚节末路。《汉书》曰：严安上书，言世务。又曰：帝使博士狄山乘鄣。李奇曰：乘，守也。《左氏传》，晋侯谓魏绛曰：子教寡人，和诸戎狄。〕解佩袭犀渠，卷帙奉卢弓。〔《国语》曰：奉文犀之渠。《尚书》曰：平王锡晋文侯卢弓十。〕始愿力不及，安知今所终？〔《左氏传》周子曰：孤始愿不及此。《庄子》曰：苟为不知其然也，孰知其所终？司马彪曰：谁知祸之所终者也。〕

【学刘公幹体一首(五言)】

※鲍明远

胡风吹朔雪，千里度龙山。〔范晔《后汉书》蔡琰诗曰：处所多霜雪，胡风春夏起。《楚辞》曰：增冰峨峨，飞雪千里。又曰：北有寒山，逴龙赩然。王逸曰：逴龙，山名。〕集君瑶台里，飞舞两楹前。〔《楚辞》曰：望瑶台之偃蹇兮。郑玄《礼记注》曰：两楹之间，人君听治正坐之处。〕兹辰自为美，当避艳阳年。〔神农本草曰：春夏为阳。〕艳阳桃李节，皎洁不成妍。〔《吕氏春秋》曰：仲春之月，桃李华。〕

【代君子有所思(五言)】

※鲍明远

西出登雀台，东下望云阙。〔《邺中记》曰：邺城西北立台，名铜雀台。刘歆《甘泉赋》曰：云阙蔚之岩岩，众星接之皑皑。〕层阁肃天居，驰道直如发。〔王逸《楚辞注》曰：层，重也。蔡雍《述征赋》曰：皇家赫而天居。《汉书》曰：太子不敢绝驰道。应劭曰：天子之道。《毛诗》曰：彼君子女，绸直如发。〕绣甍结飞霞，璇题纳行月。〔《西京赋》曰：雕楹玉舄，绣栭云楣。《甘泉赋》曰：珍台间馆，璇题玉英。〕筑山拟蓬壶，穿池类溟渤。〔蓬、壶，二山名。溟、渤，二海名。〕选色遍齐代，徵声匝邛越。〔齐代邛越，四地名。〕陈锺陪夕宴，笙歌待明发。〔《楚辞》曰：陈锺桉鼓造新歌。魏文帝《东门行》曰：朝游高台观，夕宴华池阴。《仪礼》曰：歌鱼丽，笙由庚。明发，已见上文。〕年貌不可还，身意会盈歇。〔《列子》西门子谓东郭先生曰：北宫子年貌言行与子并。身意，已见上文。〕蚁壤漏山河，丝泪毁金骨。〔傅玄《口铭》曰：勿谓不然，变出无闻。蚁孔溃河，溜穴倾山。丝泪，泪之微者。金骨之坚，喻亲之笃者。言谗邪之人，但下如丝之泪，而金骨为之伤毁也。张叔《及论》曰：烦冤俯仰，泪如丝兮。邹阳上书曰：众口铄金，积毁消骨。〕器恶含满欹，物忌厚生没。〔《家语》曰：孔子观於鲁桓公之庙，有欹器焉。孔子问於守庙者曰：此为何器？对曰：此盖为宥坐之器。孔子曰：吾闻宥坐之器，虚则欹，中则正，满则覆。明君以为至诫，故常置於坐侧，顾谓弟子曰：试注水实之，中而正，满则覆。夫子喟然而叹曰：呜呼！夫物恶有满而不覆者哉！《老子》曰：人之生生之厚，动皆之死地，十有三。夫何故？以其生生之厚也。〕智哉众多士，服理辩昭昧。〔《庄子》冉求问於仲尼曰：未有天地！可知乎？夫子曰：古犹今也。昔日吾昭然，今日吾昧然，敢问何谓也？仲尼曰：昔之昭然也，神者先受之。今昧然也，且又为不神者求耶。郭象曰：思求更致不了。〕

【效古一首(五言)】

※范彦龙

寒沙四面平，飞雪千里惊。〔雪千里，已见上文。〕风断阴山树，雾失交河城。〔《汉书》。侯应上书曰：巨闻阴山草木茂盛。又曰：车师前国王，治交河城。河水分流绕城下，故号交河。〕朝驰左贤阵，夜薄休屠营。〔《汉书》：李将军广出右北平，击匈奴左贤王阵。又曰：骠骑将军霍去病，将万骑出陇西，得休屠祭天金人。〕昔事前军幕，今逐嫖姚兵。〔《汉书》曰：大将军大击匈奴。李广数自请行，上以为老，不许，良久乃许之，以为前将军。又曰：霍去病善骑射，再从大将军，受诏，予壮士，为嫖姚校尉。〕失道刑既重，迟留法未轻。〔《汉书》曰：李广与右将军食其合军出东道，或失道。大将军问广失道状，广曰：校尉无罪，乃我者自失道，引刀自刭。又曰：宣帝命虎牙将军田顺出五原，虏去塞八百馀里，不进。上以虎牙不至期，逗留不进，下吏，自杀。《音义》曰：律语也，谓军行顿止。稽留不进，迟或作逗，音豆。〕所赖今天子，汉道日休明。〔太史公《自序》曰：作今上本纪，其述事皆云今天子。班固《汉书·文纪述》曰：登我汉道。《左氏传》王孙蒲曰：德之休明也。〕

○杂体诗三十首(五言)

〔《杂体诗》序曰：关西邺下，既已罕同。河外江南，颇为异法。今作三十首诗，斅其文体，虽不足品藻渊流，庶亦无乖商榷。〕

※江文通

【古离别】

远与君别者，乃至雁门关。〔雁门郡，已见上。以其边塞，故曰关。〕黄云蔽千里，游子何时还。〔黄云，已见谢灵运《拟邺中诗》。古诗曰：浮云蔽白日，游子不顾反。江之此制，非直学其体，而亦兼用其文，故各自引文而为之证，其无文者乃他说。〕送君如昨日，檐前露已团。〔张景阳《杂诗》曰：下车如昨日，望舒四五圆。《毛诗》曰：野有蔓草，零露团兮。〕不惜蕙草晚，所悲道里寒。〔古诗曰：香风难久居，空令蕙草残。〕君在天一涯，妾身长别离。〔古诗曰：各在天一涯。又曰：与君生别离。〕原一见颜色，不异琼树枝。〔李陵《赠苏武诗》曰：思得琼树枝，以解长饥渴。〕兔丝及水萍，所寄终不移。〔《尔雅》曰：女萝，兔丝也。《毛诗》曰：茑与女萝，施於松柏。《淮南子》曰：夫萍树根於水，木树根於土，天地性也。曹植《杂诗》曰：寄松为女萝，依水如浮萍。〕

【从军(李都尉陵)】

樽酒送征人，踟蹰在亲宴。〔苏武诗曰：我有一樽酒，欲以赠远人。〕日暮浮云滋，渥手泪如霰。悠悠清川水，嘉鲂得所荐。〔言鱼处水而得所，我万里而离乡，叹鱼之不若也。《毛诗》曰：河水悠悠。《释名》曰：荐，藉也。〕而我在万里，结发不相见。〔古诗曰：相去万馀里。苏武诗曰：结发为夫妻，恩爱两不疑。〕袖中有短书，原寄双飞燕。〔《桓子新论》曰：若其小说家合丛残小语，近取譬论，以作短书，治身理家，有可观之辞。陈琳《止欲赋》曰：欲语言於玄鸟，玄鸟逝以差池。古诗曰：愿为双飞燕。双或为南。《淮南子》曰：燕雁代飞。许慎曰：燕春南而雁北。虞义《送别诗》曰：唯有一字书，寄之南飞燕。文与此同。〕

【班婕妤(咏扇)】

纨扇如圆月，出自机中素。〔班婕妤《怨诗》曰：新制齐纨素，鲜洁如霜雪。裁为合欢扇，团团似明月。〕画作秦王女，乘鸾向烟雾。〔《列仙传》曰：箫史者，秦缪公时人，善吹箫。缪公有女，字弄玉，好之，公遂以妻焉。一旦皆随凤皇飞去。《楚辞》曰：驾鸾凤而上游。〕采色世所重，虽新不代故。窃愁凉风至，吹我玉阶树。〔班婕妤《怨诗》曰：常恐秋节至，凉风夺炎热。又《自伤赋》曰：华殿尘兮玉阶苔。〕君子恩未毕，零落在中路。〔班婕妤《怨诗》曰：弃捐箧笥中，恩情中道绝。〕

【魏文帝(游宴)曹丕】

置酒坐飞阁，逍遥临华池。〔曹子建诗曰：置酒高殿上。《西都宾》曰：脩途飞阁。魏文帝《东门行》曰：朝游高台侧，夕宴华池阴。〕神飙自远至，左右芙蓉披。〔曹子建《公宴诗》曰：神飙接丹毂。魏文帝诗曰：兰芷生兮芙蓉披。〕绿竹夹清水，秋兰被幽涯。〔枚乘《兔园赋》曰：脩竹檀栾，夹池水，旋兔园。曹植《公宴诗》曰：秋兰被长坂，朱华冒渌池。〕月出照园中，冠珮相追随。〔曹植《公宴诗》曰：清夜游西园，飞盖相追随。〕客从南楚来，为我吹参差。〔古诗曰：客从远方来。《楚辞》曰：望夫君兮未来，吹参差兮谁思。〕渊鱼犹伏浦，听者未云疲。〔渊鱼，鳞鱼也。《韩诗外传》曰：昔伯牙鼓琴，而渊鱼出听。〕高文一何绮，小儒安足为。〔陆机《今日良宴会诗》曰：高谈一何绮。《孙卿子》曰：小儒者，谓大夫士。〕肃肃广殿阴，雀声愁北林。〔《庄子》曰：至阴肃肃。〕众宾还城邑，何以慰吾心。〔曹子建《名都篇》曰：云散还城邑，清晨复来还。李陵诗曰：何以慰我心。〕

【陈思王(赠友)曹植】

君王礼英贤，不吝千金璧。〔孔安国《尚书传》曰：吝，惜也。《史记》曰：虞卿说赵孝成王，一见赐金百镒，白璧一双。《庄子》曰：林回弃千金之璧，负赤子而趋。〕双阙指驰道，朱宫罗第宅。〔古诗曰：两宫遥相望，双阙百馀尺。驰道，已见上文。傅玄《西都赋》曰：彤彤朱宫。古诗曰：长衢罗夹巷，王侯多第宅。〕从容冰井台，清池映华薄。〔《邺中记》曰：铜雀台北则冰井台。陆机《君子有所思》曰：曲池何湛湛，清川带华薄。〕凉风荡芳气，碧树先秋落。〔《论衡》曰：物至秋而死，先荣后落。〕朝与佳人期，日夕望青阁。〔魏文帝《秋胡行》曰：朝与佳人期，日夕殊不来。曹子建《美女篇》曰：青楼临大路。〕褰裳摘明珠，徙倚拾蕙若。〔《毛诗》曰：褰裳涉溱。《洛神赋》曰：或采明珠，或拾翠羽。谢灵运《邺中集》曰：攀条摘蕙草。《楚辞》曰：连蕙若以为佩。〕眷我二三子，辞义丽金雘。〔曹子建《赠丁翼诗》曰：吾与二三子。扬雄《解嘲》曰：昔人之辞，乃玉乃金。《王仲宣诔》曰：吾与夫子，义贯丹青。《说文》曰：雘，善丹也。〕延陵轻宝剑，季布重然诺。〔延陵，已见上。《汉书》曰：季布，楚人也。楚谚曰：得黄金百，不如得季布诺。又曰：贯高，赵国立名义，不侵为然诺者也。〕处富不忘贫，有道在葵藿。〔何敬祖《赠张华诗》曰：既贵不忘俭，处有能存无。《庄子》东郭子问於庄子曰：所谓道恶乎在？庄子曰：无所不在。陆机《君子有所思》曰：无以肉食资，取笑葵与藿。〕

【刘文学(感遇)桢】

苍苍中山桂，团圆霜露色。〔言桂沾霜露而色不渝，身经夷险而操不易也。刘桢《赠徐幹诗》曰：亭亭山上松，瑟瑟谷中风。〕霜露一何紧，桂枝生自直。〔刘桢赠徐幹诗曰：风声一何盛！松枝一何劲！《广雅》曰：紧，急也。〕橘柚在南国，因君为羽翼。〔橘柚在南虽珍，须君羽翼乃贵也。《楚辞》曰：后皇嘉树橘来服，受命不迁生南国。古诗曰：人倘欲我知，因君为羽翼。〕谬蒙圣主私，讬身文墨职。〔《洞箫赋》曰：蒙圣主之渥恩。郑玄《礼记注》曰：私之犹言恩也。刘桢《杂诗》曰：职事相填委，文墨纷消散。〕丹采既已过，敢不自彫饰。〔古诗曰：橘柚垂华实，乃在深山侧。闻君好我甘，窃独自彫饰。〕华月照方池，列坐金殿侧。〔古歌辞曰：上金殿，酌玉樽。〕微臣固受赐，鸿恩良未测。〔曹植《天地篇》曰：复为时所拘，羁緤作微臣。《东京赋》曰：洪恩素畜，人心罔结。〕

【王侍中(怀德)粲】

伊昔值世乱，秣马辞帝京。〔王粲《七哀诗》曰：西京乱无象。又曰：远身適荆蛮。〕既伤蔓草别，方知杕杜情。〔《毛诗》序曰：野有蔓草，思遇时也。君之泽未流，民穷於兵革。男女失时，不期而会焉。《毛诗》曰：有杕之杜，其叶萋萋。王事靡盬，我心伤悲。〕崤函复丘墟，冀阙缅纵横。〔崤、函，崤谷及函谷也。《吕氏春秋》烛过曰：吴为丘墟。《西征赋》曰：冀阙缅其堙尽。〕倚棹汎泾渭，日暮山河清。〔《方言》曰：楫谓之棹。棹与棹同。〕蟋蟀依桑野，严风吹若茎。〔《毛诗》曰：七月在野，八月在宇。郑玄曰：谓蟋蟀。《毛诗》曰：蜎蜎者蜀，蒸在桑野。贾逵《国语注》曰：若木晚矣。〕鹳鹢在幽草，客子泪已零。〔鹳鹢在幽草，谓鹳鸣于垤，鹢亦水鸟，故连言之。王仲宣《从军诗》曰：哀彼东山人，喟然感鹳鸣。《毛诗》曰：有芃者狐，率彼幽草。〕去乡三十载，幸遭天下平。〔《楚辞》曰：去乡离家来远客。鲍昭《结客少年场》曰：去乡三十载。《礼记》曰：国治而天下平。〕贤主降嘉赏，金貂服玄缨。〔贤主，魏太祖也。时粲为侍中，故云金貂。《汉书》谷永对诏曰：戴金貂之饰，执常伯之职。尉缭子曰：天子玄冠玄缨也。〕侍宴出河曲，飞盖游邺城。〔《魏文帝与吴质书》曰：时驾而游，北遵河曲。曹子建《公宴诗》曰：飞盖相追随。〕朝露竟几何，忽如水上萍。〔《汉书》李陵谓苏武曰：人生如朝露。《楚辞》曰：窃哀兮浮萍，汎滥兮无根。王逸《注》曰：自比蘋随水浮汎，乍东乍西。〕君子笃惠义，柯叶终不倾。〔《新语》曰：君子笃义於惠。《礼记》曰：其在人也，如竹箭之有筠，如松柏之有心。二者虽贯四时，而不改柯易叶。〕福履既所绥，千载垂令名。〔王粲《公宴诗》曰：古人有遗言，君子福所绥。《左氏传》子产曰：令名，德之舆也。〕

【嵇中散(言志)康】

曰余不师训，潜志去世尘。〔嵇康幽愤诗曰：恃爱肆姐，不训不师。《楚辞·屈原》曰：蒙世俗之尘埃。〕远想出宏域，高步超常伦。〔左太冲咏史诗曰：高步追许由。〕灵凤振羽仪，戢景西海滨。朝食琅玕实，夕饮玉池津。〔《庄子》。老子叹曰：吾闻南方有鸟，其名为凤，居积石千里。河海出下，凤皇居上。天为生树名琼枝，高百二十仞，大三十围，以琳琅为实。《周易》曰：鸿渐于陆，其羽可用为仪。阮籍诗曰：朝食琅玕实，夕宿丹山际。衡山记曰：空青岗有天津玉池。傅玄《拟楚篇》曰：登昆仑，漱玉池。〕处顺故无累，养德乃入神。〔《庄子》曰：夫得者，时也，失者，顺也。安时处顺，哀乐不能入也。此古之所谓悬解也。又曰：欲勉为形者，莫如弃世，弃世则无累。又曰：尧观乎华，华封人请祝圣人使寿、使富、使多男子。尧曰：多男子则多惧，富则多事，寿则多辱。是三者非所养德也，故辞。《周易》曰：精义入神，以致用也。〕旷哉宇宙惠，云罗更四陈。〔《文子》曰：四方上下谓之寓。《说文》曰：宙，舟舆所极覆也。《鹦鹉赋》曰：冠云霓而张罗。〕哲人贵识义，大雅明庇身。〔《毛诗大雅》曰：既明且哲，以保其身。《左氏传》曰：子反曰：信以守礼，礼以庇身也。〕庄生悟无为，老氏守其真。〔《庄子》曰：夫虚静恬淡，寂寞无为者，天地之平，而道德之至也。《老子》曰：见素抱璞。《河上公》曰：见素者当抱素、守真、不文饰也。〕天下皆得一，名实久相宾。〔《老子》曰：昔之得一者，天得一以清，地得一以宁，王侯得一以为天下正。《庄子》曰：尧让许由以天下，许由曰：而我犹代子，吾将为名乎？名者，实之宾也。吾将为宾乎？〕咸池飨爰居，锺鼓或愁辛。〔《乐动声仪》曰：黄帝乐曰咸池。《庄子》曰：海鸟止於鲁郊，鲁侯觞之於庙，奏九韶以为乐，具太牢以为膳。鸟眩视忧悲，不敢食一脔，不饮一杯，三日而死。此以己养养鸟也。司马彪曰：海鸟，爰居也。〕柳惠善直道，孙登庶知人。〔柳下惠，已见《西征赋》。孙登，已见嵇康《幽愤诗》。〕写怀良未远，感赠以书绅。〔《论语》曰：子张问行，子曰：言忠信，行笃敬。子张书诸绅。〕

【阮步兵(咏怀)籍】

青鸟海上游，鷽斯蒿下飞。〔阮籍《咏怀诗》曰：虽云不可知，青鸟明我心。《吕氏春秋》曰：海上有人好青者，朝至海上而从青游，青至者前后数百。其父曰：闻汝从青游，盍取来，吾欲观之。其子明旦至海上，群青翔而不下。《庄子》曰：北溟有鱼，化为鸟，其名曰鹏。齐谐曰：鹏之徙南溟，抟扶摇而上者九万里。蜩与鷽鸠笑之：我决起而飞，抢榆枋而止。不至，控地而已，奚以之九万里而图南为。北溟有鸟焉，其名为鹏。抟扶摇羊角而上者行九万里。尺鷃笑之曰：彼且奚適。我腾跃而上，不过数仞而下，翱翔蓬蒿之间，此亦飞之至也。而彼且奚適也。此小大之辩也。司马彪曰：蜩，蝉也。鷽鸠，小鸟。毛苌《诗传》曰：鷽斯鹎居。鹎居，雅乌也。音豫。〕沈浮不相宜，羽翼各有归。〔曹子建七哀诗曰：沈浮各异世。阮籍咏怀诗曰：鷽斯飞桑榆，海鸟运天池。岂不识宏大，羽翼不相宜。〕飘摇可终年，沆瀁安是非。〔阮籍《咏怀诗》曰：逍遥可终生。又曰：荡漾焉可能。《列子》曰：信理者亡是非。《庄子》曰：彼一是非也，此一是非也。飘飖蒿下，沆瀁海上，逍遥一也。〕朝云乘变化，光耀世所希。〔阮籍《咏怀诗》曰：三楚多秀士，朝云进荒淫。《高唐赋》曰：须臾之间，变化无穷。陆云诗曰：知音世所希。〕精卫衔木石，谁能测幽微。〔阮籍《清思赋》曰：女娃荣於东海之滨，而翮飘於西山之傍。《山海经》曰：发鸠之山，有鸟名精卫，赤帝之女娃。女娃游於东海，溺而死，不反，化为精卫，常取西山木石以填东海也。〕

【张司空(离情)华】

秋月照帘笼，悬光入丹墀。〔张华《情诗》曰：清风动帷帘，晨月烛幽房。班婕妤《自伤赋》曰：俯视兮丹墀。〕佳人抚鸣琴，清夜守空帷。〔陆机《拟古诗》曰：佳人抚鸣瑟。又曰：闲夜抚鸣琴。曹子建《杂诗》曰：妾身守空闺。〕兰迳少行迹，玉台生网丝。〔《楚词》曰：皋兰被径斯路渐。张景阳《杂诗》曰：房栊无行迹。《西京赋》曰：西有玉台。张景阳《杂诗》曰：蜘蛛网四屋。《论衡》曰：蜘蛛经丝，以网飞虫。〕庭树发红彩，闺草含碧滋。〔张景阳《杂诗》曰：寒花发黄彩，秋草含绿滋。〕延伫整绫绮，万里赠所思。〔《楚词》曰：结幽兰而延伫。古诗曰：客从远方来，遗我一端绮。相去万馀里，故人心尚尔。又曰：欲以遗所思。〕愿垂湛露惠，信我皎日期。〔《毛诗》曰：湛湛露斯，匪阳不晞。又曰：谓予不信，有如皎日。〕

【潘黄门(悼亡)岳】

青春速天机，素秋驰白日。〔《楚诗》曰：青春爰谢。潘岳《悼亡诗》曰：曜灵运天机，四节代迁逝。刘桢《与临淄侯书》曰：肃以素秋则落也。〕美人归重泉，凄怆无终毕。〔潘岳《悼亡诗》曰：之子归穷泉，重壤永幽隔。〕殡宫已肃清，松柏转萧瑟。〔陆机《挽歌》曰：殡宫何嘈嘈。《寡妇赋》曰：虚坐兮肃清。仲长子《昌言》曰：古之葬者，松柏梧桐以识其坟。《楚词》曰：萧瑟兮草木摇落而变衰。〕俯仰未能弭，寻念非但一。〔《楚词》曰：聊抑志而自弭。贾逵《国语注》曰：弭，忘也。魏文帝诗曰：所忧非但一。〕抚襟悼寂寞，怳然若有失。〔潘岳《悼亡诗》曰：抚襟长叹息。王逸楚词注曰：恍，失意也。《后汉书》曰：戴良见黄宪，及归，罔然若有失也。〕明月入绮窗，仿佛想蕙质。〔潘岳《悼亡诗》曰：岁寒无与同，朗月何胧胧。独无李氏灵，仿佛睹尔容。古诗曰：交疏结绮窗。左九嫔《武帝纳皇后颂》曰：如兰之茂。蕙，兰类，故变之耳。〕消忧非萱草，永怀宁梦寐。〔《毛诗》曰：焉得谖草，言树之背。毛苌曰：谖草，令人忘忧。《毛诗》曰：终其永怀。《寡妇赋》曰：愿假梦以通灵。〕梦寐复冥冥，何由觌尔形。〔潘岳《哀永逝赋》曰：既目遇兮无兆，曾寤寐兮不梦。冥冥，幽昧也。《文子》曰：虑患於冥冥之外。〕我惭北海术，尔无帝女灵。〔《列异传》曰：北海营陵，有道人能使人与死人相见。同郡人妇死已数年，闻而往见之曰：原令我一见死人不恨。遂教其见之，於是与妇人相见，言语悲喜，恩情如生。良久，乃闻鼓声，悢悢不能出户，掩门乃走，其裾为户所闭，掣绝而去。后岁馀，此人死，家葬之，开见妇棺盖下有衣裾。宋玉《集云》：楚襄王与宋玉游於云梦之野，望朝云之馆，有气焉。须臾之间，变化无穷。王问此是何气也？玉对曰：昔先王游於高唐，怠而昼寝，梦见一妇人，自云：我帝之季女，名曰瑶姬，未行而亡，封於巫山之台。闻王来游，原荐枕席。王因幸之。去乃言：妾在巫山之阳，高丘之阻，旦为朝云，暮为行雨，朝朝暮暮，阳台之下。旦而视之，果如其言。为之立馆，名曰朝云。〕驾言出远山，徘徊泣松铭。〔《毛诗》曰：驾言出游。〕雨绝无还云，华落岂留英。〔《鹦鹉赋》曰：何今日之雨绝。〕日月方代序，寝兴何时平。〔潘岳《悼亡诗》曰：四节代迁逝。又曰：寝兴自存形。〕

【陆平原(羁宦)机】

储后降嘉命，恩纪被微身。〔《汉书》疏广曰：太子国储副君。《琴操》史鱼曰：思竭愚志，以报塞恩纪。潘岳《河阳诗》曰：微身轻蝉翼。〕明发眷桑梓，永叹怀密亲。〔陆机《赠顾彦先》曰：眷言怀桑梓。又《赴洛道中作诗》曰：呜咽辞密亲。永叹，见下注。〕流念辞南澨，衔怨别西津。〔陆机《赴洛道中诗》曰：永叹遵北渚，遗思结南津。杜预《左氏传》曰：澨，水涯也。〕驰马遵淮泗，旦夕见梁陈。〔毛诗曰：驱马悠悠。陆机从梁陈诗曰：夙驾寻清轨，远游越梁陈。〕服义追上列，矫迹厕宫臣。〔《楚辞》曰：身服义而未沫。陆机《从梁陈诗》曰：在昔蒙嘉运，矫迹入崇贤。〕朱黻咸髦士，长缨皆俊人。〔《毛诗》曰：朱茀斯皇，室家君王。郑玄曰：茀者，诸侯黄朱。又曰：茀，太古蔽膝之象。黻与茀古字通。《毛诗》曰：蒸我髦士。又曰：髦士攸宜。陆机《从梁陈诗》曰：长缨丽且鲜。《尚书》曰：俊民用章。〕契阔承华内，绸缪逾岁年。〔陆机《从梁陈诗》曰：契阔逾三年。又《赴洛诗》曰：讬身承华侧，李陵诗曰：与子结绸缪。〕日暮聊总驾，逍遥观洛川。〔陆机《答张士然诗》曰：余固水乡士，总辔临清川。〕徂没多拱木，宿草凌寒烟。〔公羊传曰：秦伯谓蹇叔曰：尔之年，冢上之木拱矣。《礼记》曾子曰：朋友之墓，有宿草而不哭焉。〕游子易感忾，踯躅还自怜。〔刘公幹诗曰：乖人易感恸。陆机道中诗曰：伫立望故乡，顾影凄自怜。〕愿言寄三鸟，离思非徒然。〔《楚词》曰：三鸟飞以自南，览其志而欲北。原寄言於三鸟兮，去飙疾而不得。陆机《赴洛诗》曰：感物恋堂室，离思一何深。〕

【左记室(咏史)思】

韩公沦卖药，梅生隐市门。〔范晔《后汉书》曰：韩康，字伯休，一名恬休，京兆人也。常采名药，卖於长安市，口不二价，三十馀年。梅生，梅福也。《汉书》曰：梅福一朝弃妻子去。其后，人见於会稽者，变名姓，为吴市门卒。〕百年信荏苒，何用苦心魂。〔张华《励志诗》曰：荏苒代谢。《汉书》广陵王胥歌曰：人生要死，何为苦心。〕当学卫霍将，建功在河源。〔卫，卫青。霍，霍去病。陆贾《新语》曰：以义建功。河源，匈奴之境。《山海经》曰：昆仑之东北隅，实河海源也。〕珪组贤君眄，青紫明主恩。〔《汉书》夏侯胜曰：士病不明经术。苟明，其取青紫，如俯拾地芥。〕终军才始达，贾谊位方尊。〔《汉书》曰：终军至长安上书，武帝异其文，拜为谒者给事中。又曰：贾谊为博士，文帝悦之，超迁，岁中至太中大夫也。〕金张服貂冕，许史乘华轩。〔左思《咏史诗》曰：金张籍旧业，七叶珥汉貂。又曰：朝集金张馆，暮宿许史庐。《汉书》刘向曰：王氏乘朱轮华毂。〕王侯贵片议，公卿重一言。太平多欢娱，飞盖东都门。〔张景阳《咏史诗》曰：昔在西京时，朝野多欢娱。蔼蔼东都门，群公祖二疏。〕顾念张仲蔚，蓬蒿满中园。〔曹子建《赠徐幹诗》曰：顾念蓬室士。赵歧《三辅决录注》曰：张仲蔚，扶风人也。少与同郡魏景卿隐身不仕。明天官，博学，好为诗赋，所居蓬蒿没人也。〕

【张黄门(苦雨)协】

丹霞蔽阳景，绿泉涌阴渚。〔曹子建《情诗》曰：微阴翳阳景。张景阳《杂诗》曰：丹灵启阴期。又诗曰：阶下伏泉涌。〕水鹳巢层甍，山云润柱礎。〔郑玄《毛诗笺》曰：鹳，水鸟，将阴雨而鸣。巢层甍，未详。《淮南子》曰：山云蒸而柱礎润。《广雅》曰：礎，礩也，音楚。〕有弇兴春节，愁霖贯秋序。〔张景阳杂诗曰：有弇兴南岑。王仲宣有《愁霖赋》。〕燮燮凉叶夺，戾戾飔风举。〔《楚辞》曰：溢飔风余上征。〕高谈玩四时，索居慕畴侣。〔曹子建《求通亲表》曰：高谈无所与陈。《礼记》子夏曰：吾离群索居，亦已久矣。张华《杂诗》曰：安知慕畴侣。〕青苔日夜黄，芳蕤成宿楚。〔张景阳《杂诗》曰：青苔依空墙。又诗曰：密叶日夜疏。又诗曰：芳蕤岂再馥。又诗曰：荒楚郁萧森。《说文》曰：芳蕤，草木华盛貌。〕岁暮百虑交，无以慰延伫。〔仲长统诗曰：百虑何为至，安在我延伫。〕

【刘太尉(伤乱)琨】〔臧荣绪《晋书》曰：琨卒后，赠太尉。〕

皇晋遘阳九，天下横雰雾。〔刘琨《答卢谌诗》曰：厄运初遘，阳爻在六。哀我皇晋，痛心在目。班固《汉书》曰：阳九日，初入，百六阳九。《音义》曰：易传所谓阳九日厄会也。郭璞《山海经注》曰：横，塞也。《楚词》曰：望时风之清激，愈雰雾其如尘。〕秦赵值薄蚀，幽并逢虎据。〔薄蚀虎据，喻群盗也。京房《易飞候占》曰：凡日蚀皆於晦朔，不於晦朔蚀者名曰薄。《战国策》曰：苏秦说楚威王曰：王兴师袭秦，战於蓝田，此所谓两虎相据也。〕伊余荷宠灵，感激殉驰骛。〔刘琨《劝进表》曰：荷宠三世。《左氏传》曰：薳启彊曰：宠灵楚国。刘琨诗曰：邓生何感激。《解嘲》曰：世乱则圣哲驰骛而不足。〕虽无六奇术，冀与张韩遇。〔《汉书》曰：陈平自初从至天下定后，常以护军中尉从击臧荼陈豨，凡六出奇计，辄益邑封。奇计或颇秘，世莫得闻也。张，张良。韩，韩信也。〕甯戚扣角歌，桓公遭乃举。〔淮南子曰：甯戚击牛角而歌，桓公举以为大田。高诱曰：大田，官也。〕荀息冒险难，实以忠贞故。〔《左氏传》曰：初，献公使荀息傅奚齐。公疾，召之曰：其若之何？稽首而对曰：臣竭其股肱之力，加之以忠贞。其济，君之灵也。不济，则以死继之。公曰：何谓忠贞？对曰：公家之利，知无不为，忠也。送往事居，耦俱无猜，贞也。〕空令日月逝，愧无古人度。〔《论语》阳虎曰：日月逝矣。卢谌《赠崔温诗》曰：古人非所希。〕饮马出城濠，北望沙漠路。〔古有《饮马长城窟行》。卢谌《赠崔温诗》曰：北眺沙漠垂，南望旧京路。〕千里何萧条，白日隐寒树。投袂既愤懑，抚枕怀百虑。〔《左氏传》曰：楚子投袂而起。《白虎通》曰：天子崩，哀痛愤懑。刘琨《重赠卢谌诗》曰：中夜抚枕叹，想与数子游。百虑，已见上文。〕功名惜未立，玄发已改素。〔刘琨《重赠卢谌诗》曰：功业未及建，夕阳忽西流。陆机《东宫诗》曰：柔颜收红藻，玄发吐素华。〕时或苟有会，治乱惟冥数。〔刘琨《重赠卢谌诗》曰：时哉不我与。陶渊明《经曲阿诗》曰：时来苟冥会。冥，幽冥也。数，历数也。《孙子兵法》曰：治乱数也。范晔《后汉书·乌丸论》曰：天之冥数，以至於是乎？〕

【卢中郎(感交)谌】

大厦须异材，廊庙非庸器。〔卢谌《答魏子悌诗》曰：崇台非一幹，珍裘非一腋。潘岳《在怀县诗》曰：器非廊庙姿。《尔雅》曰：庸，常也。谓非凡常之器也。〕英俊著世功，多士济斯位。〔《左氏传》众仲曰：官有世功，则有官族。卢谌《答魏子悌诗》曰：多士成大业，群贤济弘绩。〕眷顾成绸缪，乃与时髦匹。〔《毛诗》曰：眷言顾之。卢谌《答魏子悌诗》曰：愚蒙时来会，敢齐朝彦迹。〕姻媾久不虚，契阔岂但一。〔卢谌《赠刘琨诗》曰：申以婚姻。又《答魏子悌诗》曰：恩由契阔生。但一，已见上文。〕逢厄既已同，处危非所恤。〔卢谌《答魏子弟诗》曰：共更飞狐厄。又曰：在厄每同险。〕常慕先达概，观古论得失。〔概，志节也。冯衍《显志》序曰：追观往古得失之迹。〕马服为赵将，疆埸得清谧。〔《史记》曰：赵奢大破秦军，秦军解而走，遂解阏与围而归。赵惠文王赐奢号为马服君。《左氏传》鲁公曰：疆埸之事，慎守其一，而备其不虞。《尔雅》曰：谧，静也。〕信陵佩魏印，秦兵不敢出。〔《史记》曰：魏公子母忌为信陵君。秦昭王进兵围邯郸，公子进兵击秦军，秦军解去，遂救邯郸存赵。公子留赵，十年不归。秦闻公子在赵，日夜出军东伐魏。魏王患之，使使请公子归救魏。魏王以上将军印授公子，公子遂将，破秦军於河外，乘胜逐秦至函谷关，抑秦兵不敢出。〕慨无幄中策，徒惭素丝质。〔范晔《后汉书》诏曰：前将军邓禹，与朕谋谟帷幄，决胜千里。《淮南子》曰：墨子见练丝而泣之，为其可以黄，可以黑。高诱曰：闵其化也。〕羁旅去旧乡，感遇喻琴瑟。〔卢谌《赠崔温诗》曰：羁旅及宽政，委质与时遇。《毛诗》曰：妻子好合，如鼓琴瑟。〕自顾非杞梓，勉力在无逸。〔杞梓，已见陆韩卿《赠内兄希叔诗》。无逸，已见《景福殿赋》。〕更以畏友朋，滥吹乖名实。〔《左氏传》陈敬仲曰：《诗》曰：翘翘车乘，招我以弓。岂不欲往，畏我友朋。《韩子》曰：齐宣王使人吹竽，南郭处士请为王吹竽，粟食与三百人等。宣王死，文王即位，一一听之，处士乃逃。一曰：韩昭侯曰：吹竽者众，吾无以知其善者。田严对曰：一一听之，乃知滥也。名实，已见上。〕

【郭弘农(游仙)璞】〔臧荣绪《晋书》曰：璞卒后，赠弘农太守。〕

崦山多灵草，海滨饶奇石。〔郭璞《游仙诗》曰：圆丘有奇草，锺山出灵液。《楚词》曰：吾令羲和弭节兮，望崦嵫而勿迫。王逸曰：崦嵫，山也。海滨，即海中三山也。〕偃蹇寻青云，隐沦驻精魄。〔《江赋》曰：纳隐沦之列真，挺异人之精魄。《抱朴子》曰：人无贤愚，皆知身之有魂魄。魂魄分去，则人病。尽去，则人死。〕道人读丹经，方士炼玉液。〔道人，方术之士。已见拟潘黄门《述哀诗》。《神仙传》曰：淮南王好道术之士，於是八公乃往，遂授以丹经。《汉书》曰：燕齐之方士。傅玄《求仙篇》曰：玉液涌出华泉。《楚词》曰：吮玉液兮止渴。〕朱霞入窗牖，曜灵照空隙。〔《十洲记》曰：朱霞九光。《广雅》曰：曜灵，日也。《说文》曰：隙，壁缝也。〕傲睨摘木芝，凌波采水碧。〔《江赋》曰：冰夷倚浪以傲睨。《本草经》曰：紫芝，一名木芝。《洛神赋》曰：凌波微步。《江赋》曰：水碧潜瑉。《山海经》曰：耿山多水碧。郭璞曰：碧，亦玉也。〕眇然万里游，矫掌望烟客。〔《神仙传》曰：若士谓卢敖曰：吾一举千里。《说文》曰：矫，举也。郭璞《游仙诗》曰：驾鸿乘紫烟。〕永得安期术，岂愁濛汜迫。〔《列仙传》曰：安期先生自言千岁。《楚辞》曰：出於旸谷，次于濛汜。〕

【张廷尉(杂述)绰】

太素既已分，吹万著形兆。〔《列子》曰：太素者，质之始也。《庄子》南《郭子》綦曰：夫吹万不同而使自已也。司马彪曰：言天气吹煦，生养万物，形气不同。已，止也。使各得其性而止。《潜夫论》曰：太素之时，元气窈冥，未有形兆也。〕寂动苟有源，因谓殇子夭。〔言大道之要，动寂无源。今诚以有源，即寿夭异辙，故以殇子为夭也。《吕氏春秋》曰：一也者，至贵也。莫知其源，莫知其端，莫知其始，莫知其终，而万物以为宗。高诱曰：道无匹敌，故曰至贵。《庄子》南郭子綦曰：莫寿乎殇子，而彭祖为夭。〕道丧涉千载，津梁谁能了。〔《庄子》曰：世丧道矣，道丧世矣，世与道交相丧也。司马彪曰：世皆异端丧道，道不好世，故曰丧耳。〕思乘扶摇翰，卓然凌风矫。〔《庄子》齐谐之言曰：鹏之徙於南溟也，水击三千里，抟扶摇而上者九万里。司马彪曰：齐谐，人姓名也。抟，团也。扶摇，上行风也。圜飞而上者，若扶摇也。《毛诗》曰：如飞如翰。郑玄曰：如鸟之飞也。翰，其中豪俊也。《广雅》曰：矫，飞也。〕静观尺棰义，理足未常少。〔《庄子》曰：一尺之棰，日取其半，万世不竭。辩者以此与惠施相应，於身无穷。司马彪曰：若其可折，则常有两；若其不可折，其一常存，故曰万世不竭。〕冏冏秋月明，凭轩咏尧老。〔《苍颉篇》曰：冏，大明也。《登楼赋》曰：凭轩槛以遥望。尧老，尧及老子，玄宗之太师，故庄生称之。〕浪迹无蚩妍，然后君子道。〔浪，犹放也。妍蚩，犹美恶也。戴逵栖林赋曰：浪迹颍湄，栖景箕岑。《文赋》序曰：妍蚩好恶也。〕领略归一致，南山有绮皓。〔王文度赠许询诗曰：吾生挺奇幹，领略总玄标。郑玄《礼记注》曰：领，理也。《广雅》曰：略，要也。《周易》子曰：一致而百虑。《汉书》曰：园公、绮季、夏黄公、角里先生，当秦之世，避而入商洛深山。范晔《后汉书》孔融曰：南山四皓，潜光隐曜。〕交臂久变化，传火乃薪草。〔《庄子》仲尼谓颜回曰：吾终身与汝交一臂而失之，可不哀与！郭象曰：夫变化不可执而留也，故虽交臂相守，而不能令停。若哀死。则此亦可哀者也。今人未尝以此为哀，奚独哀死邪？《庄子》秦失曰：指穷於为薪，火传也，不知其尽。郭象曰：穷，尽也。为薪，犹前薪也。前薪以指，指尽前薪之理，故火传而不灭。心得纳养之中，故命续而不绝，明尽生也。〕亹亹玄思清，胸中去机巧。〔许询《农里诗》曰：亹亹玄思得，濯濯情累除。《庄子》曰：子贡南游於楚，反於晋，过汉阴，见一丈夫，方将为圃畦，凿隧而入井，抱瓮而出灌，搰搰然力用甚多，而见功寡。子贡曰：有械於此，一日浸百畦，用力甚寡，而见功多，夫子不欲乎？为圃者仰而视之曰：柰何？曰：凿木为机，后重前轻，挈水若抽，数如泆汤，名曰桔槔。为圃者忿然作色而笑曰：吾闻之吾师，有机械者必有机事，有机事者必有机心。机心存於胸中，则纯白不备。纯白不备，则神生不定。神生不定者，道之所不载。子贡俯而不对也。〕物我俱忘怀，可以狎鸥鸟。〔《庄子》曰：吾丧我。郭象曰：吾丧我，我自忘矣。我自忘，天下何物足识哉！又曰：海上有人好鸥鸟者，旦而之海上，从鸥鸟游，鸥鸟至者百数。其父曰：吾闻鸥从汝游，试取来，吾从玩之，曰：诺。明旦之海上，鸥鸟舞而不下。〕

【许徵君(自序)询】

〔《晋中兴书》曰：高阳许询，宇玄度。寓居会稽。司徒蔡谟辟不起。询有才藻，善属文，时人皆钦爱之。〕

张子闇内机，单生蔽外像。〔张毅、单豹，并已见《幽通赋》。〕一时排冥筌，泠然空中赏。〔筌，捕鱼之器。言鱼之在筌，犹人之处尘俗。今既排而去之，超在埃尘之外，故泠然涉空，得中而留也。《庄子》曰：列子御风而行，泠然而善，旬有五日而反。司马彪曰：泠然，凉貌也。郭象《庄子注》曰：天下莫不自是而相非，故一是一非，两行无穷。唯涉空得中，旷然无怀，乘之以游也。〕遣此弱丧情，资神任独往。〔《庄子》曰：予恶乎知悦生之非惑耶！予恶乎知恶死之非惑耶！非夫弱丧而不知归者耶。郭象曰：少失其故居，为弱丧者。遂於彼之所在，而不知归於故乡。淮南王《庄子略要》曰：江海之士，山谷之人，轻天下细万物而独往者也。司马彪曰：独往，任自然，不复顾世。〕采药白云隈，聊以肆所养。〔隈，曲也。贾逵《国语注》曰：肆，恣也。〕丹葩耀芳蕤，绿竹荫闲敞。〔《广雅》曰：葩，华也。《洞箫赋》曰：又足乐乎其闲敞。《西征赋》曰：厌紫极之闲敞。〕苕苕寄意胜，不觉陵虚上。曲櫺激鲜飙，石室有幽响。〔櫺，窗间孔也。陆机《吴趋行》曰：泠泠鲜风过。《列仙传》曰：赤松子常止西王母石室中也。〕去矣从所欲，得失非外奖。〔陆机《招隐诗》曰：税驾从所欲。李萧远运命论曰：得与失孰贤。谢灵运《拟邺中诗》曰：客心非外奖。《小雅》曰：奖，劝也。〕至哉操斤客，重明固已朗。〔《庄子》曰：庄子送葬，过惠子之墓，顾谓从者曰：郢人垩漫其鼻端，若蝇翼，使匠石运斤成风，听而斫之，尽垩而鼻不伤，郢人立不失容。宋元君闻之，召匠石曰：尝试为寡人为之。匠石曰：臣则尝能斫之。虽然，臣质死久矣。自夫子之死，吾无以为质矣，吾无与言也。〕五难既洒落，超迹绝尘网。〔向秀难嵇康《养生论》曰：养生有五难，名利不减，此一难。喜怒不除，此二难。声色不去，此三难。滋味不绝，此四难。神虑消散，此五难。〕

【殷东阳(兴瞩)仲文】

晨游任所萃，悠悠蕴真趣。〔毛苌《诗传》曰：萃，集也。《方言》曰：蕴。积也。《庄子》曰：道之真，以持身。谢灵运《登江中孤屿诗》曰：蕴真谁为传？〕云天亦辽亮，时与赏心遇。〔《庄子》曰：黄帝得之以登云天。谢灵运《田南树园诗》曰：赏心不可忘。〕青松挺秀萼，惠色出乔树。〔《广雅》曰：秀，美也。郑玄《诗笺》曰：承花者曰鄂。鄂与萼同。〕极眺清波深，缅映石壁素。〔韦昭《国语注》曰：缅，邈也。〕莹情无馀滓，拂衣释尘务。〔《广雅》曰：莹，磨也。《说文》曰：滓，淀也，谓鄙秽。《左氏传》曰：叔向拂衣从之。〕求仁既自我，玄风岂外慕。〔《论语》曰：求仁而得仁，又何怨乎？《汉书》灌婴曰：侯自我得之。玄风，谓道也。李充《玄宗赋》曰：慕玄风之遐裔，余皇祖曰伯阳。谢灵运《忆山中诗》曰：得性非外求。〕直置忘所宰，萧散得遗虑。〔《淮南子》曰：成化象而弗宰。高诱曰：宰，主也。谢灵运《越岭溪行诗》曰：观此遗物虑，一悟得所遣。〕

【谢仆射(游览)混】

信矣劳物化，忧襟未能整。〔《左氏传》商臣曰：信矣。《庄子》曰：天不产而万物化。又曰：既化而生，又化而死也。〕薄言遵郊衢，总辔出台省。〔《毛诗》曰：薄言旋归。《家语》子曰：善御者正身总辔也。〕凄凄节序高，寥寥心悟永。〔《毛诗》曰：秋日凄凄。《楚词》曰：天高而气清。《庄子》曰：寥已吾志。郭象曰：寥然空虚也。《声类》曰：悟，心解也。〕时菊耀岩阿，云霞冠秋岭。〔潘安仁《河阳诗》曰：时菊耀秋华。〕眷然惜良辰，徘徊践落景。〔《孔丛子》歌曰：眷然顾之。《东征赋》曰：撰良辰而将行。〕卷舒虽万绪，动复归有静。〔《淮南子》曰：至道无为，盈缩卷舒，与时变化。《庄子》曰：虚则静，静则动者，得矣。《老子》曰：夫物云云，复归其根，归根曰静，是谓复命。王弼曰：凡有起於虚，动於静，故万物离并动作。卒复归於虚静，各反其始，归根则静也。〕曾是迫桑榆，岁暮从所秉。〔《毛诗》曰：曾是在位。桑榆，日所没，以喻人年老。已见上文。《韩诗》曰：岁聿其暮。薛君曰：言年岁已晚也。所秉，谓心所执也。《毛诗》曰：君子秉心。郑玄曰：秉，执也。〕舟壑不可攀，忘怀寄匠郢。〔《庄子》曰：夫藏舟於壑，藏山於泽，谓之固矣。然而夜半有力者负之而走，昧者不知。司马彪曰：舟，水物。山，陆居者也。藏之壑泽，非人意所求，谓之固，有力者或能取之。郢人，已见上文。〕

【陶徵君(田居)潜】

种苗在东皋，苗生满阡陌。〔《归去来》曰：登东皋以舒啸。《风俗通》曰：南北曰阡，东西曰陌。〕虽有荷锄倦，浊酒聊自適。〔陶潜诗曰：晨兴理荒秽，带月荷锄归。又曰：虽欲挥手归，浊酒聊自持。《庄子》曰：智不知论极妙之言，而自適一时之利者，非坎井之蛙与。又郭象注曰：自適其志者也。〕日暮巾柴车，路闇光已夕。〔《归去来》曰：或巾柴车。郑玄《周礼注》曰：巾，犹衣也。〕归人望烟火，稚子候檐隙。〔《归去来》曰：稚子候门。〕问君亦何为？百年会有役。〔《庄子》盗跖曰：人上寿百岁。陶潜《夜行途口诗》曰：怀役不遑寐。〕但愿桑麻成，蚕月得纺绩。〔陶潜诗曰：相见无杂言，但道桑麻长。《毛诗》曰：蚕月条桑。《家语》曰：公父文伯之母，纺绩不懈。〕素心正如此，开迳望三益。〔《方言》曰：素，本也。谢灵运《田南诗》曰：唯开蒋生迳，永怀求羊踪。《论语》曰：益者三友，友直，友谅，友多闻，益矣。〕

【谢临川(游山)灵运】

江海经邅回，山峤备盈缺。〔《楚辞》曰：入溆浦兮途邅回。《尔雅》曰：山锐而高曰峤。谢灵运《登庐山诗》曰：山行非前期，弥远不能辍。但欲淹昏旦，遂复经盈缺。《春秋元命苞》曰：月盈而缺者诎乡尊。宋均曰：诎，还也。尊，君也。〕灵境信淹留，赏心非徒设。〔赏心，已见上文。〕平明登云峰，杳与庐霍绝。〔楚词曰：平明发兮苍梧。谢灵运《詶惠连诗》曰：灭迹入云峰。又《初发石首城》诗曰：息必庐霍期。〕碧鄣长周流，金潭恒澄澈。〔碧鄣，出碧之鄣，即玉山也，已见上文。《思玄赋》曰：历众山以周流。《上林赋》曰：步櫩周流。《临海记》曰：白石山下有金潭，金光焕然也。〕桐林带晨霞，石壁映初晰。〔《说文》曰：昭晰，明也。〕乳窦既滴沥，丹井复寥泬。〔谢灵运《山居赋》曰：访铜乳於洞穴，讯丹砂於经泉。鲍昭《过铜山》诗曰：乳窦夜涓滴。《说文》曰：滴沥，水下滴沥也。《抱朴子》曰：武陵舞阳有丹砂井。王逸《楚词注》曰：泬寥，旷荡空虚，静也。〕嵒崿转奇秀，岑崟还相蔽。〔《说文》曰：岩，山岩也。《文字集略》曰：崿，崖也。郭璞《方言注》曰：岑崟，峻貌。〕赤玉隐瑶溪，云锦被沙汭。〔《子虚赋》曰：石则赤玉玫〈王回〉。《思玄赋》曰：瞰瑶溪之赤岸。《海赋》曰：云锦散文於沙汭之际。〕夜闻猩猩啼，朝见鼯鼠逝。〔《蜀都赋》曰：猩猩夜啼。郭璞《尔雅注》曰：鼯鼠，状如小狐，亦谓之飞生，声如人呼。〕南中气候暖，朱华凌白雪。〔谢灵运《入华子岗诗》曰：南州实炎德，桂树凌寒山。王逸《楚词注》曰：南方冬温，草木常华。〕幸游建德乡，观奇经禹穴。〔《庄子》市南宜僚谓鲁侯曰：南越有邑焉。名为建德之国。其民愚朴，少私寡欲，其生可乐，其死可葬。吾愿君去国捐俗，与道相辅而行。《汉书》曰：司马迁南游江淮，上会稽，探禹穴也。〕身名竟谁辩，图史终磨灭。〔谢灵运《入华子岗诗》曰：莫辩百世后。又曰：图谍复磨灭。〕且汎桂水潮，映月游海澨。〔《楚词》曰：桂水兮潺湲。谢灵运《入华子岗诗》曰：乘月弄潺湲。〕摄生贵处顺，将为智者说。〔谢灵运《还湖中诗》曰：寄言摄生客。又《登石门诗》曰：处顺故安排。又《石门诗》曰：匪为众人说，莫与智者论。〕

【颜特进(侍宴)延之】

太微凝帝宇，瑶光正神县。〔《淮南子》曰：太微者，天一之廷。孔安国《尚书传》曰：凝，成也。《魏都赋》曰：耽耽帝宇。《周礼》曰：匠人建国，昼参诸日中之景，夜考之极星，以正朝夕。郑玄曰：极星，谓北斗也。《广雅》曰：北斗第七星为瑶光。地理书曰：昆仑东南，地方五千里，名神州。《史记》邹衍曰：中国名赤县神州。赤县神州内自有九州，禹之所叙九州是也，不得为州数。中国外若赤县神州者九，所谓九州也。〕揆日粲书史，相都丽闻见。〔《毛诗》曰：揆之以日，作为楚室。《尚书序》曰：成王在丰，欲宅洛邑，使召公先相宅。孔安国曰：欲以为都也。〕列汉构仙宫，开天制宝殿。〔毛苌《诗传》曰：汉，天河。〕桂栋留夏飙，兰橑停冬霰。〔《楚词》曰：桂栋兮兰橑。〕青林结冥濛，丹巘被葱茜。〔《吴都赋》曰：迥眺冥濛。毛苌《诗传》曰：巘，小山别於大山也。〕山云备卿蔼，池卉具灵变。〔《尚书大传》曰：百工相和，而歌卿云。郑玄曰：卿当为庆。魏文帝《东阁诗》曰：高山吐庆云。《西京赋》曰：濯灵芝之朱柯。陈思王《灵芝篇》曰：灵芝生玉池。〕重阳集清气，下辇降玄宴。〔《楚词》曰：集重阳入帝宫兮，造旬始而观清都。《西京赋》曰：恣意所幸，下辇成宴。《尚书》曰：玄德升闻。玄，犹圣也。〕骛望分寰隧，矖目尽都甸。〔寰，犹畿也。《穀梁传》曰：寰内诸侯。《周礼》有六乡六隧。《仓颉篇》曰：矖，旷视之貌也。〕气生川岳阴，烟灭淮海见。中坐溢朱组，步櫩簉琼弁。〔《鲁灵光殿赋》曰：中坐乘景。《礼记》曰：侯伯佩玄玉而朱组绶。《上林赋》曰：步櫩周流，长途中宿。《说文》曰：簉，杂字如此。《左氏传》曰：楚子玉为琼弁玉缨，未之服也。〕礼登伫睿情，乐阕延皇眄。〔《尔雅》曰：登，成也。又曰：伫，久也。谓久留也。《礼记》曰：有司告以乐阕。郑玄曰：阕，终也。延，引也。〕测恩跻逾逸，沿牒懵浮贱。〔《尔雅》曰：测，深也。愉逸，耽乐纵逸也。《汉书》长安令杨兴说将军史高曰：匡衡无阶朝廷，随牒在远方。《说文》曰：懵，不明也。浮贱，浮名微贱也。《礼记》曰：耻名浮於行也。〕荣重餽兼金，巡华过盈瑱。〔《孟子》曰：齐王餽兼金一百而不受。盈瑱，盈尺之玉也。《说文》曰：田父得宝玉至尺。《魏都赋》曰：尺璧有盈。《淮南子》曰：昆山之玉。〕敢饰舆人咏，方惭绿水荐。〔《左氏传》曰：晋侯听舆人之诵曰：原田每每，舍其旧而新是谋。《淮南子》曰：手会渌水。已见上文。〕

【谢法曹(赠别)惠连】

昨发赤亭渚，今宿浦阳汭。〔谢灵运《富春渚诗》曰：赤亭无淹薄。《献康乐诗》曰：昨发浦阳汭，今宿浙江湄。〕方作云峰异，岂伊千里别。〔云峰，已见上文。〕芳尘未歇席，涔泪犹在袂。〔庾阐《杨都赋》曰：结芳尘於绮席。《楚词》曰：泣沾襟而濡袂。〕停舻望极浦，弭棹阻风雪。〔《说文》曰：舻，船头也。楚词曰：望涔阳兮极浦。谢惠连《献康乐诗》曰：停楫阻风波。毛苌《诗传》曰：弭，止也。〕风雪既经时，夜永起怀思。汎滥北湖游，岧亭南楼期。〔谢灵运《诗序》曰：於南山往北山，经湖中。又《序》曰：南楼中望所迟客。〕点翰咏新赏，开袠莹所疑。〔谢灵运《答惠连诗》曰：陵涧寻我室，散帙问所知。〕擿芳爱气馥，拾蕊怜色滋。色滋畏沃若，人事亦销铄。〔《毛诗》曰：桑之未落，其叶沃若。《楚辞》曰：质销铄以汋约。贾逵《国语注》曰：铄，销也。〕子襟怨勿往，谷风诮轻薄。〔毛诗曰：青青子襟，悠悠我心。纵我不往，子宁不嗣音。又《诗序》曰：谷风，刺幽王也。天下俗薄，朋友道绝焉。〕共秉延州信，无惭仲路诺。〔延州信，谓挂剑也。已见谢灵运庐《陵墓下诗》。《论语》子曰：子路无宿诺。〕灵芝望三秀，孤筠情所讬。〔《楚词》曰：采三秀於山间。王逸云：秀，谓芝草也。竹箭之有筠，已见上注。韦昭《汉书注》曰：竹皮，筠也。〕所讬已殷勤，祗足搅怀人。〔谢灵运诗曰：犹复惠来章，祗足搅余思。《毛诗》曰：嗟我怀人。〕今行〈山雩〉嵊外，衔思至海滨。〔孔晔会稽记曰：始宁县西南有〈山雩〉山，剡县有嵊山。陆机《赴洛道中诗》曰：朝徂衔思往。《尚书》曰：海滨广斥。〕觌子杳未僝，款睇在何辰？〔孔安国《尚书》曰：僝，见也。《字林》曰：款，诚也。意有所欲也。《广雅》曰：睇，见也。〕杂珮虽可赠，疏华竟无陈。〔《毛诗》曰：知子之来之，杂珮以赠之。疏华，瑶华也。已见谢灵运越岭溪行及南楼望所迟客诗。〕无陈心悁劳，旅人岂游遨。〔《毛诗》曰：中心悁悁。〕幸及风雪霁，青春满江皋。〔《说文》曰：霁，雨止也。《楚词》曰：青春爰谢。又曰：驰骛乎江皋。〕解缆候前侣，还望方郁陶。〔谢灵运《相送方山诗》曰：解缆及流潮。又《詶谢惠连诗》曰：幽居复郁陶。〕烟景若离远，末响寄琼瑶。〔琼瑶，谓玉音也。〕

【王徵君(养疾)微】

窈蔼潇湘空，翠磵澹无滋。〔窈蔼，深远之貌。杜育《舜赋》曰：怀丰穰之滋润。〕寂历百草晦，欻吸鹍鸡悲。〔寂历，彫疏貌。《说文》曰：晦，尽也。谓彫尽也。一曰：毛苌《诗传》曰：晦，昧也，凡草木华实荣茂谓之明，枝叶彫伤谓之晦。欻吸，疾貌。《楚词》曰：鹍鸡嘲哳而悲鸣。〕清阴往来远，月华散前墀。〔前墀，已见上文。〕炼药瞩虚幌，汎瑟卧遥帷。〔《说文》曰：炼，化金也。炼与练古字通。又《集略》曰：幌，以帛萌窗也。《文赋》曰：同朱弦之清汎。朱弦，瑟弦也。〕水碧验未黩，金膏灵讵缁。〔水碧，已见上文。《苍颉篇》曰：黩，垢黩也。《穆天子传》河伯曰：示汝黄金之膏。毛苌《诗传》曰：缁，黑色也。〕北渚有帝子，荡瀁不可期。〔《楚词》曰：帝子降兮北渚，目眇眇兮愁予。阮籍《咏怀诗》曰：荡瀁焉可能。〕怅然山中暮，怀痾属此诗。〔《淮南子》曰：怅然若有所亡。《楚辞》曰：幽独处乎山中。又曰：抒中情而属诗。〕

【袁太尉(从驾)淑】

宫庙礼哀敬，枌邑道严玄。〔颜延年《拜陵庙诗》曰：哀敬隆祖庙。枌，枌榆社也。《汉书》曰：高祖祷丰枌榆社。《说文》曰：玄，幽远也。谓神道幽远也。〕恭絜由明祀，肃驾在祈年。〔《毛诗》曰：敬恭明祀。又曰：祈年孔夙。〕诏徒登季月，戒凤藻行川。〔孔安国《尚书传》曰：登，升也。《羽猎赋》曰：玄冬季月。凤皇，车名。《甘泉赋》曰：乃登凤皇兮翳华芝。行川，所行之川也。行，犹道也。〕云旆象汉徙，宸网拟星悬。〔《高唐赋》曰：建云旆。宸网，天毕也。《西京赋》曰：天毕前驱。薛综曰：毕，网也，象毕星。《鲁灵光殿赋》曰：浮柱岧嵽以星悬。〕朱棹丽寒渚，金鍐映秋山。〔朱棹，以朱漆饰棹也。蔡邕《独断》曰：金鍐者，马冠也，高广各五寸。〕羽卫蔼流景，采吹震沈渊。〔羽卫，负羽侍卫也。采，发吹也。《淮南子》曰：浮吹以虞。沈川，鳞介也。〕辩诗测京国，履籍鉴都壥。〔《礼记》曰：天子五年一巡狩，命太师陈诗以观民风。《孙卿子》曰：履天子之籍，听天下之断。〕甿谣响玉律，邑颂被丹弦。〔沈约《宋书》曰：调乐金石，有一定之声。故造锺磬者先律调之，然后施之於箱悬。司马彪续《汉书》曰：候气之法，殿中候用玉律十二。唯二至乃候灵台，用竹律六十。颜延年《曲水诗》序曰：途歌邑颂。《尚书大传》曰：大琴朱弦。蔡邕《琴赋》曰：丹弦既张，八音既平。〕文轸薄桂海，声教烛冰天。〔《礼记》曰：书同文，车同轨。《尚书》曰：外薄四海。孔安国曰：薄，迫也。言至海也。南海有桂，故云桂海。《上林赋》曰：经乎桂林之中，过乎泱漭之野。《尚书》曰：朔南暨声教。《苍颉篇》曰：烛，照也。《淮南子》曰：八纮，北方曰积冰。高诱曰：北方寒冰所积，因以为名积冰也。〕和惠颁上笏，恩渥浃下筵。〔《礼记》曰：笏，诸侯以象。颜延年《观北湖田牧诗》曰：温渥浃舆隶，和惠属后筵。〕幸侍观洛后，岂慕巡河前。〔《尚书·中侯》曰：天乙在亳，东观乎雒，黄鱼双跃，出跻于坛，化为黑玉。《孝经钩命决》曰：舜即位，巡省中河，录图授文。〕服义方无沫，展歌殊未宣。〔服义，已见上文。《广雅》曰：沫，已也。《楚词》曰：展诗兮会舞。王逸曰：展，舒也。言舒展诗曲，作为雅乐者也。〕

【谢光禄(郊游)庄】

肃舲出郊际，徙乐逗江阴。〔《楚词》曰：乘舲船余上沅兮，齐吴榜以击汰。王逸曰：舲，船窗牖也。徙乐，行乐也。《说文》曰：逗，止也。〕翠山方蔼蔼，青浦正沈沈。〔《广雅》曰：蔼蔼，盛貌。《上林赋》曰：沈沈隐隐。〕凉叶照沙屿，秋荣冒水浔。〔刘渊林《吴都赋》注曰：屿，海中洲，上有山石也。《说文》曰：浔，傍深也。〕风散松架险，云郁石道深。〔松枝可以为架，故因谓之架焉。〕静默镜绵野，四睇乱曾岑。〔《庄子》曰：静默可以补病。《穀梁传》曰：绵地千里。〕气清知雁引，露华识猿音。云装信解黻，烟驾可辞金。〔云装，云衣也。《苍颉篇》曰：绂，绶也。黻与绂通。烟驾，烟车也。金，金印也。〕始整丹泉术，终觌紫芳心。〔《抱朴子》曰：黄帝南到员陇，采若乾之华，饮丹峦之泉。《外国图》曰：员丘有赤泉，饮之不老。紫芳，紫芝也。邹润甫《游仙诗》曰：紫芝列红敷，丹泉激阳渎。〕行光自容裔，无使弱思侵。〔《楚辞》曰：云旗兮电骛，儵忽兮容裔。〕

【鲍参军(戎行)昭】

豪士枉尺璧，宵人重恩光。〔《吕氏春秋》传曰：文王饰其辞令，币帛以礼豪士，以璧礼贤。已见上文。《淮南子》曰：圣人不贵尺璧。《春秋·孔演图》曰：宵人之世多饥寒。宋均曰：宵，犹小也。郑玄《毛诗笺》曰：为龙为光，言天子恩泽光曜被及者也。〕殉义非为利，执羁轻去乡。〔《庄子》曰：彼所殉仁义，则俗谓之君子。又曰：小人则以身殉利，士则以身殉名。《礼记》曰：执羁靮而从。靮音的。去乡，已见上文。〕孟冬郊祀月，杀气起严霜。〔《礼记》曰：孟冬之月，天子迎冬於北郊。又曰：仲秋之月，杀气浸盛，阳气日襄。楚词曰：冬又申之以严霜。〕戎马粟不暧，军士冰为浆。〔陆机苦寒行曰：渴饮坚冰浆。〕晨上成皋坂，碛砾皆羊肠。〔薛综《东京赋》注曰：旋门坂在成皋。《上林赋》曰：下碛砾之坻。高诱《吕氏春秋注》曰：羊肠，其山盘纡似羊肠。〕寒阴笼白日，太谷晦苍苍。〔夏侯湛《叹秋赋》曰：阴笼景而下翳。曹植《赠白马王诗》曰：太谷何寥廓，山树郁苍苍。《尔雅》曰：雾谓之晦。郭璞曰：苍苍，昏冥也。〕息徒税征驾，倚剑临八荒。〔嵇康《赠秀才诗》曰：息徒兰圃。《法言》曰：仲尼之驾税矣。宋玉《大言赋》曰：方地为舆，员天为盖。长剑耿介，倚天之外。《甘泉赋》曰：八荒协兮万国谐。〕鹪〈明鸟〉不能飞，玄武伏川梁。〔《乐纬》曰：鹪〈明鸟〉状似凤皇，身礼、戴信、婴仁、膺智、负义。宋均曰：身礼，质赤色。《思玄赋》曰：玄武缩於彀中兮，腾蛇蜿而自纠。〕铩翮由时至，感物聊自伤。〔《淮南子》曰：飞鸟铩羽。许慎曰：铩，残羽也。古诗曰：感物怀所思。〕竖儒守一经，未足识行藏。〔《汉书》高祖曰：竖儒，几败乃公事。韦昭曰：竖，犹小也。《论衡》曰：能说一经为儒生。《论语》子谓颜渊曰：用之则行，舍之则藏，唯我与尔有是夫。〕

【别怨休上人】

〔沈约《宋书》曰：沙门惠休，善属文，徐湛之与之甚厚。世祖命使还俗，本姓汤，位至杨州从事也。〕

西北秋风至，楚客心悠哉。日暮碧云合，佳人殊未来。〔魏文帝《秋胡行》曰：朝与佳人期，日夕殊不来。〕露采方汎艳，月华始徘徊。〔曹子建《七哀诗》曰：明月照高楼，流光正徘徊。〕宝书为君掩，瑶琴讵能开。〔《道学传》曰：夏禹撰真灵之玄要，集天官之宝书，书以南和丹缯，封以金英之函，检以玄都之印。瑶琴，已见上文。〕相思巫山渚，怅望阳云台。〔《高唐赋》曰：妾在巫山之阳。蔡邕《诗序》曰：暮宿河南怅望。《子虚赋》曰：楚王乃登云阳之台。〕膏炉绝沈燎，绮席生浮埃。〔炉，熏炉也。取其芬香，故加之膏，烟而无焰，故谓之沈。《西京杂记》邹阳《酒赋》曰：绡绮为席，犀璩为镇。〕桂水日千里，因之平生怀。〔言因桂水以通情也。桂水，已见上文。李陵诗曰：浮云日千里。《洛神赋》曰：讬微波而通辞。锺会《怀士赋》曰：记远念於兴波。〕

《文选》　唐·李善注



