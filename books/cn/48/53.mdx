---
---
---
title: 卷五十三 论三
---

【养生论一首】

〔嵇喜为康传曰：康性好服食，常采御上药，以为神仙禀之自然。非积学所致，至於导养得理，以尽性命。若安期彭祖之伦，可以善求而得也。著养生篇。〕

※嵇叔夜

世或有谓神仙可以学得，不死可以力致者。〔王逸《楚辞注》曰：谓，说也。郑玄《礼记注》曰：致之犹言至也。〕或云：上寿百二十，古今所同，过此以往，莫非妖妄者。〔《养生经》，黄帝问天老曰：人生上寿一百二十年，中寿百年，下寿八十年，而竟不然者，皆夭耳。〕此皆两失其情，请试粗论之。〔郑玄《礼记注》曰：粗，粗也。《说文》曰：粗，疏也。〕

夫神仙虽不目见，然记籍所载，前史所传，较而论之，其有必矣。〔《广雅》曰：较，明也。〕似特受异气，禀之自然，非积学所能致也。〔孔安国《尚书传》曰：禀，受也。夫自然者，不知其然而然。《老子》曰：道法自然。〕至於导养得理，以尽性命，上获千馀岁，下可数百年，可有之耳。〔天老《养生经》老子曰：人生大期，以百二十年为限，节度护之，可至千岁。〕而世皆不精，故莫能得之。何以言之？夫服药求汗，或有弗获。而愧情一集，涣然流离。〔《汉书》曰：上问右丞相周勃曰：天下一岁决狱几何？勃谢不知。问天下钱穀，一岁出几何，勃又谢不知，汗出洽背，愧不能对。颜师古曰：洽，霑也。《周易》曰：涣汗，其大号。〕终朝未餐，则嚣然思食，而曾子衔哀，七日不饥。〔《毛诗》曰：终朝采绿。终朝，谓从旦至食时，嚣然，饥意也。《礼记》曾子谓子思曰：伋，吾执亲之丧也；水浆不入於口者七日。〕夜分而坐，则低迷思寝，内怀殷忧，则达旦不瞑。〔《韩子》曰：卫灵公至濮水之上，夜分而闻有鼓新声者。《韩诗》曰：耿耿不寐，如有殷忧。《汉书》刘向曰：夜观星宿，或不寐达旦。〕劲刷理鬓，醇醴发颜，仅乃得之；〔《通俗文》曰：所以理发，谓之刷也。何休公《羊传注》曰：仅，劣也。〕壮士之怒，赫然殊观，植发冲冠。〔《淮南子》曰：荆轲为燕太子丹刺秦王，高渐离、宋如意为击筑而歌於易水之上，荆轲瞋目裂眦，发植冲冠。〕由此言之，精神之於形骸，犹国之有君也。神躁於中，而形丧於外，犹君昏於上，国乱於下也。

夫为稼於汤之世，偏有一溉之功者，虽终归焦烂，必一溉者后枯。然则一溉之益，固不可诬也。〔种曰稼。言种穀於汤之世，值七年之旱，终归是死；而彼一溉之苗，则在后枯。亦犹人处於俗，同皆有死；能摄生者，则后终也。《孙卿子》曰：禹十年水，汤七年旱。《说文》曰：溉，灌也。〕而世常谓一怒不足以侵性，一哀不足以伤身，轻而肆之；〔《淮南子》曰：大怒破阴，大喜坠阳。《养生要》彭祖曰：忧恚悲哀伤人，喜乐过差伤人。贾逵《国语注》曰：肆，恣也。〕是犹不识一溉之益，而望嘉穀於旱苗者也。〔《国语》子馀谓秦伯曰：使能成嘉穀，君之力也。〕是以君子知形恃神以立，神须形以存，悟生理之易失，知一过之害生。〔《淮南子》曰：形者，生之舍也。气者，生之元也。神者，生之制也。一失位，则二者伤矣。〕故脩性以保神，安心以全身，爱憎不栖於情，忧喜不留於意，泊然无感，而体气和平。〔《老子》曰：我独泊然而未兆。《说文》曰：泊，无为也。《礼记》曰：乐行血气和平。〕又呼吸吐纳，服食养身，使形神相亲，表里俱济也。〔《庄子》曰：吹呵呼吸，吐故纳新，为寿而已矣。古诗曰：服食求神仙。〕

夫田种者，一亩十斛，谓之良田，此天下之通称也。不知区种，可百馀斛。〔汜胜之《田农书》曰：上农区田，大区方深各六寸，相去七寸，一亩三千七百区。丁男女治十亩，至秋妆区三升粟，亩得百斛也。一曰：谓区陇而种，非漫田也。〕田种一也，至於树养不同，则功妆相悬。谓商无十倍之价，农无百斛之望，此守常而不变者也。且豆令人重，榆令人瞑。〔《经方小品》仓公对黄帝曰：大豆多食，令人身重。《博物志》云：食豆三年，则身重行止难。又曰：啖榆，则瞑不欲觉也。〕合欢蠲忿，萱草忘忧，愚智所共知也。〔《神农本草》曰：合欢蠲忿，萱草忘忧。崔豹《古今注》曰：合欢树似梧桐，枝叶繁，互相交结，每一风来，辄自相离，了不相牵缀，树之皆庭，使人不忿。《毛诗》曰：焉得萱草，言树之背。毛苌《诗传》曰：萱草令人忘忧。《名医别录》曰：萱草，是今之鹿葱也。〕薰辛害目，豚鱼不养，常世所识也。〔《养生要》曰：大蒜勿食，荤辛害目。又神农曰：猪肉虚人，不可久食。又曰：〈犭屯〉肉损人。与猪同。《说文》曰：蒜荤菜也。薰与荤同。豚鱼无血，食之皆不利人也。〕虱处头而黑，麝食柏而香。〔《抱朴子》曰：今头虱著身，皆稍变而白；身虱处头，皆渐化而黑。则是玄素果无定质，移易存乎所渐。《本草》名医云：麝香形似獐，常食柏叶，五月得香，又夏月食蛇多，至寒香满。入春患急痛，以脚剔去，著矢溺中覆之皆有常处。人有遇得，乃胜杀取。〕颈处险而癭，齿居晋而黄。〔《淮南子》曰：险阻之气多癭。谓人居於山险，树木瘤临其水上，饮此水则患癭。齿黄，未详。〕推此而言，凡所食之气，蒸性染身，莫不相应。岂惟蒸之使重而无使轻，害之使闇而无使明，薰之使黄而无使坚，芬之使香而无使延哉？〔《方言》曰：延，年长也。〕故神农曰上药养命，中药养性者。〔《本草》曰：上药一百二十种为君，主养命以应天，无毒，久服不伤人，轻身益气，不老延年。中药一百二十种为臣，主养性以应人。《养生经》曰：上药养命，五石练形，六芝延年。中药养性，合欢蠲忿，萱草忘忧也。〕诚知性命之理，因辅养以通也。而世人不察，惟五穀是见，声色是耽。目惑玄黄，耳务淫哇。〔《法言》曰：哇则郑。李轨曰：哇，邪也，《周礼》郑玄《注》曰：五穀，麻黍稷麦豆也。〕滋味煎其府藏，醴醪鬻其肠胃。〔《庄子》曰：声色滋味之於人心，不待学而乐之。《汉书》曰：五脏六腑。《周礼》曰：凡齐事，鬻监以待戒令。郑玄曰：鬻监，谓练化之。鬻，今之煮字也。〕香芳腐其骨髓，喜怒悖其正气。〔《广雅》曰：悖，乱也。《文子》曰：循理而动者正气。〕思虑销其精神，哀乐殃其平粹。〔《文子》曰：人之性欲平。又曰：真人纯粹。应劭《汉书注》曰：粹，淳也。〕

夫以蕞尔之躯，攻之者非一途，〔《左氏传》子产曰：蕞尔小国。杜预《注》曰：蕞尔，小貌也。〕易竭之身，而外内受敌。身非木石，其能久乎？其自用甚者，饮食不节，以生百病；好色不倦，以致乏绝；〔《素问》黄帝曰：有病心腹满，此何病？岐伯曰：此饮食不节，故时病。《七发》曰：百病咸生。《汉书》杜钦上疏曰：佩玉晏鸣，关雎叹之，知好色之伐性短年也。〕风寒所灾，百毒所伤。中道夭於众难。〔《庄子》曰：终天年，不中道夭者，是智之盛。〕世皆知笑悼，谓之不善持生也。〔《方言》曰：悼，哀也。笑悼，谓笑其不善养生，而又哀其促龄也。〕至于措身失理，亡之於微，积微成损，积损成衰，从衰得白，从白得老，从老得终，闷若无端。〔《庄子》曰：藏乎无端之纪。〕中智以下，谓之自然。〔《穀梁传》荀息曰：中智以上，乃能虑之。臣料虞君中智以下也。〕纵少觉悟，咸叹恨於所遇之初，而不知慎众险於未兆。〔《老子》曰：未兆易谋。〕是由桓侯抱将死之疾，而怒扁鹊之先见，以觉痛之日，为受病之始也。〔《韩子》曰：扁鹊谓桓侯曰：君有疾在腠里，犹可汤熨。桓侯不信。后病，迎扁鹊，鹊逃之，桓侯遂死。《史记》曰：扁鹊疗简子，东过齐，见桓侯。束皙曰：齐桓在简子前且二百岁。小白后无齐桓侯。田和子有桓公午，去简子首末相距二百八年，《史记》自为舛错。韦昭曰：魏无桓侯。臣瓒曰：魏桓侯。新序曰：扁鹊见晋桓侯。然此桓侯，竟不知何国也。〕害成於微，而救之於著，故有无功之治；驰骋常人之域，故有一切之寿。仰观俯察，莫不皆然。以多自证，以同自慰，谓天地之理，尽此而已矣。纵闻养生之事，则断以所见，谓之不然。其次狐疑，虽少庶几，莫知所由。其次，自力服药，半年一年，劳而未验，志以厌衰，中路复废。或益之以畎澮，而泄之以尾闾。〔《尚书》曰：濬畎澮距川。孔安国曰：一亩之闻，广尺深尺曰畎，广二寻深二仞曰澮。畎澮深之，亦入海也。《庄子》海若曰：天下之水，莫大於海，万川归之，不知何时止而不盈。尾闾泄之，不知何时已而不虚。司马彪曰：尾闾，水之从海水出者也。一名沃焦，在东大海之中。尾者在百川之下，故称尾。闾者聚也，水聚族之处，故称闾也。在扶桑之东，有一石，方圆四万里，厚四万里，海水注者无不焦尽，故名沃焦。〕欲坐望显报者，或抑情忍欲，割叶荣原，而嗜好常在耳目之前，所希在数十年之后，〔《说文》云：希，望也。《穀梁传》荀息曰：夫人玩好在耳目之前，而患在一国之后。〕又恐两失，内怀犹豫，〔《楚辞》曰：心犹豫而狐疑。《尸子》曰：五尺大犬为豫。《说文》云：陇西谓犬子为犹。颜师古以为，人将犬行，豫在人前，待人不得，又来迎俟。如此往还，至于终日，斯乃豫之所以为未定也，故称犹豫。或以《尔雅》云：犹如麀，善登木。犹，兽名，闻人声乃犹豫缘木，如此上下，故称犹豫。〕心战於内，物诱於外，交赊相倾，如此复败者。

夫至物微妙，可以理知，难以目识，譬犹豫章，生七年，然后可觉耳。〔《淮南子》曰：豫章之生，七年可知。延叔坚曰：豫章与〈木尤〉木相似，须七年乃可别耳。〈木尤〉音尤。〕今以躁竞之心，涉希静之途，〔《老子道经》曰：听之不闻，名曰希。王逸《楚辞注》曰：无声曰静。〕意速而事迟，望近而应远，故莫能相终。夫悠悠者既以未效不求。〔《论语》桀溺曰：滔滔者，天下皆是也。〕而求者以不专丧业，偏恃者以不兼无功，追术者以小道自溺。凡若此类，故欲之者万无一能成也。善养生者，则不然矣。清虚静泰，少私寡欲。〔《庄子》曰：广成子谓黄帝曰：必静必清无劳汝形，无摇汝精，乃可以长生。《老子》曰：少私寡欲。〕知名位之伤德，故忽而不营，非欲而彊禁也。〔《左氏传》曰：名位不同，礼亦异数。〕识厚味之害性，故弃而弗顾，非贪而后抑也。〔《国语》单襄公曰：厚味实腊毒也。〕外物以累心不存，神气以醇白独著。〔《慎子》曰：夫德，精微而不见，聪明而不发，是故外物不累其内。《庄子》曰：外物不可必。司马彪曰：物，事也。忠孝，内也。而外事咸不信受也。《淮南子》曰：古之人神气不荡乎外。《庄子》曰：虚室生白。向秀曰：虚其心，则纯白独著。〕旷然无忧患，寂然无思虑。〔《庄子》曰：圣人平易恬淡，则忧患不能入也，邪气不能袭也。故其德全而神不亏矣，故曰圣人不思虑，不预谋也。〕又守之以一，养之以和，和理日济，同乎大顺。〔《老子》曰：圣人抱一，为天下式。《河上公》曰：抱，守也。守一，乃知万事，故能为天下法式。王弼曰：一，少之极也。式，犹则也。《文子》曰：古之为道者，养以和，持以適。《庄子》曰：古之治道者，以恬养知，知生而无以知为也，谓之以知养恬。知与恬交相养，而和理出其性。《老子》曰：玄德深矣远矣，与物反矣，乃至大顺。《河上公》曰：大顺者，天理也。锺会曰：反俗以入道，然乃至於大顺也。〕然后蒸以灵芝，润以醴泉，〔《白虎通》曰：醴泉者，美泉也，状如醴酒也。〕晞以朝阳，绥以五弦，〔毛苌《诗传》曰：晞，乾也。〕无为自得，体妙心玄，〔《庄子》曰：天无为以之清，地无为以之宁。故两无为相合，万物皆化之也，孰能得无为哉，《老子》曰：玄之又玄，众妙之门。〕忘欢而后乐足，遗生而后身存。〔《庄子》曰：天下有至乐，无有哉？曰：至乐无乐。郭象曰：忘欢而后乐足，乐足而后身存。《庄子》曰：弃事则形不劳，遗生则精不亏，夫形全精复，与天为一。〕若此以往，恕可与羡门比寿，王乔争年，何为其无有哉？〔声类曰：恕，人心度物也。《史记》曰：始皇之碍石，使燕人卢生求羡门。韦昭曰：羡门，古仙人也。《列仙传》曰：王子乔者，周灵王太子晋也。道人浮丘公接以上嵩高山。〕

【运命论一首】

〔运，谓五德更运，帝王所禀以生也。《春秋元命苞》曰：五德之运，各象其类，兴亡之名，应录以次相代。宋均曰：运，箓运也。《春秋元命苞》曰：命者，天下之命也。〕

※李萧远

〔《集林》曰：李康，字萧远，中山人也。性介立，不能和俗。著《游山九吟》。魏明帝异其文，遂起家为寻阳长，政有美绩。病卒。〕

夫治乱，运也；穷达，命也；贵贱，时也。〔《墨子》曰：贫富治乱，固有天命，不可损益。《王命论》曰：穷达有命，吉凶由人。《庄子》北海若曰：贵贱有时，未可以为常也。〕故运之将隆，必生圣明之君。〔《春秋河图揆命篇》曰：仓戏农黄，三阳翼天德圣明。〕圣明之君，必有忠贤之臣。其所以相遇也，不求而自合；其所以相亲也，不介而自亲。〔介，绍介也。《礼记》曰：介绍而传命。〕唱之而必和，谋之而必从，道德玄同，曲折合符，〔《老子》曰：知者不言，言者不知，是为玄同。《论语比考识》曰：君子上达，与天合符。〕得失不能疑其志，谗构不能离其交，然后得成功也。其所以得然者，岂徒人事哉？授之者天也，告之者神也，成之者运也。

夫黄河清而圣人生，里社鸣而圣人出，〔《易乾鉴度》曰：圣人受命，瑞应先见於河。河水先清，清变白，白变赤，赤变黑，黑变黄，各三日。《春秋潜潭巴》曰：里社明，此里有圣人出。其呴，百姓归，天辟亡。宋均曰：里社之君鸣，则教令行，教令明，惟圣人能之也。呴，鸣之怒者。圣人怒则天辟亡矣。汤起放桀时，盖此祥也。明与鸣古字通。〕群龙见而圣人用。〔《易》曰：见群龙无首，吉。又曰：圣人作而万物睹。〕故伊尹，有莘氏之媵臣也，而阿衡於商。〔《说苑》邹子说梁王曰：伊尹，有莘氏之胜臣，汤立以为三公。《毛诗》曰：实维阿衡，左右商王。毛苌《传》曰：阿衡，伊尹也。〕太公，渭滨之贱老也，而尚父於周。〔《史记》曰：太公望以渔钓于周西伯。《六韬》曰：文王卜田，史扁为卜曰：于渭之阳，将大得焉。非熊非罴，非虎非狼，兆得公侯，天遗汝师。王乃斋戒三日，田于渭阳，卒见吕尚坐茅以渔。《毛诗·大雅》曰：维师尚父，时维鹰扬。谅彼武王，肆伐大商。〕百里奚在虞而虞亡，在秦而秦霸，非不才於虞而才於秦也。〔《吕氏春秋》曰：凡乱也者，必始乎近而后及远，始乎本而后及末，亦然。故百里奚处乎虞而虞亡，处乎秦而秦霸。百里奚之处乎虞，知非遇也。其处於秦，非加益也，有其本也。其本也者，定分之谓也。〕张良受黄石之符，诵三略之说，〔《黄石公记》序曰：黄石者，神人也，有《上略》、《中略》、《下略》。《河图》曰：黄石公谓张良曰：读此为刘帝师。〕以游於群雄，其言也，如以水投石，莫之受也；及其遭汉祖，其言也，如以石投水，莫之逆也。〔《汉书》曰：张良以兵法说沛公，沛公喜，常用其策。为它人言，皆不省。〕非张良之拙说於陈项，而巧言於沛公也。〔《汉书》张良乃说项梁，立韩成为韩王。而《汉书》，张良无说陈涉，今此言之，未详其本也。〕然则张良之言一也，不识其所以合离？合离之由，神明之道也。故彼四贤者，名载於箓图，事应乎天人，其可格之贤愚哉？〔《春秋考异邮》曰：稽之箓图，参於泰古。《易坤灵图》曰：汤臣伊尹振鸟陵。《春秋命历序》曰：文王受丹书，吕望佐昌发。《春秋保乾图》曰：汉之一师为张良，生韩之陂，汉以兴。《春秋感精记》曰：西秦东窥，谋袭郑伯。晋戎同心，遮之殽谷，反呼老人，百里子哭，语之不知，泣血何益。《苍颉篇》曰：格，量度之也。〕孔子曰：清明在躬，气志如神，嗜欲将至，有开必先。天降时雨，山川出云。〔《礼记》文也。郑玄曰：清明在躬，气志如神，谓圣人也。嗜欲将至，谓其王天下之期将至也。神有以开之，必先为之生贤智之辅佐，若天将降时雨，山川为之出云也。〕《诗》云：惟岳降神，生甫及申；惟申及甫，惟周之翰。运命之谓也。〔《诗·大雅》文也。笺云：申，申伯。甫，甫侯也。毛苌《传》曰：翰，幹也。言周道将兴，王岳为之生佐。仲山甫及申伯，为周之幹臣也。〕岂惟兴主，乱亡者亦如之焉。〔《吕氏春秋》曰：世有兴主之士也。〕幽王之惑襃女也，袄始於夏庭。〔《史记》曰：昔夏后氏之衰也，有神龙二，止於夏帝之庭，而言曰：余襃之二君也。夏帝卜杀之，与去之，与止之，莫吉。卜请其漦而藏之，乃吉。於是布币而策告之，龙亡而漦在。夏氏乃椟而去之。比三代莫之敢发。至厉王之末，发而观之。漦流於庭，不可除。厉王使妇人躲而譟之漦化为玄鼋，以入王后宫。后宫童妾既龀，遭之，既笄而孕，无夫而生一女子，惧而弃之。宣王之时，童谣：檿弧箕服，实亡周国。於是宣王闻之，有夫妇卖是器者，宣王使执而戮之於道。而乡者后宫妾所弃妖子出於路者，闻其夜啼，哀而收之，夫妇遂奔於襃。襃人有罪，请入弃子以赎罪，弃子出於襃，是为襃姒。幽王废申后，立襃姒为后。后父申侯怒攻幽王，遂杀幽王郦山下。〕曹伯阳之获公孙彊也，徵发於社宫。〔《左氏传》曰：初，曹人或梦众君子立於社宫，而谋亡曹。曹叔振铎，请待公孙彊，许之，旦而求之曹，无之。戒其子曰：我死，尔闻公孙彊为政，必去之。及曹伯阳即位，好畋弋。曹鄙人公孙彊好弋，且言畋弋之说，悦之。因访政事，说於曹伯，从之，乃背晋而奸宋。宋人伐之，执曹伯阳以归，杀之。〕叔孙豹之暱竖牛也，祸成於庚宗。〔《左氏传》曰：初，穆子去叔孙氏，及庚宗，过妇人，使私为食而宿焉。鲁人召之，所宿庚宗之妇人献以雉。问其姓，对：余子长矣。召而见之，遂使为竖，有宠。长，使为政。田於蒲丘，遂遇疾焉。竖牛曰：夫子疾病，不欲见人，使寘馈于介而退。弗进，则置虚器命彻，叔孙不食卒。〕吉凶成败，各以数至。〔《春秋考异邮》曰：吉凶有效，存亡出象。《王命论》曰：验行事之成败。数历数也。孔安国《尚书传》曰：历数，谓天道也。〕咸皆不求而自合，不介而自亲矣。

昔者圣人受命《河》、《洛》曰：以文命者，七九而衰，以武兴者，六八而谋。〔河，洛谓《河图》、《洛书》也。文谓文德，即文王也。武谓武功，即武王也。言以文德受命者，或《七世》、九世而渐衰微，以武功兴起者，或六世八世而谋也。〕及成王定鼎於郏鄏，卜世三十，卜年七百，天所命也。〔《左氏传》王孙满之辞也。其世之多少，年之短长，皆天所命也。七九六八，即卜世数也。杜预注曰：郏鄏，今河南也，武王迁之，成王定之。〕故自幽厉之间，周道大坏，〔言自成王至于厉王，凡有八世，即应七而衰也。《毛诗序》曰：荡，召穆公伤周室大坏也。〕二霸之后，礼乐陵迟。〔二霸，齐桓、晋文也。自厉王至于二霸之卒，凡有九世，即应九而衰也。《毛诗序》曰：礼义陵迟，男女淫奔也。〕文薄之毙，渐於灵景；〔自二霸之卒，至于景王，凡有六世，即应六而谋也。《尚书大传》曰：周人之教以文，上教以文君子，其失也小人薄。郑玄曰：文，谓尊卑之差制也，习文法，无悃诚也。灵景，周之王末者也。〕辩诈之伪，成於七国。〔言文薄既毙，诈伪乃成也。七国，谓韩、魏、齐、赵、燕、楚、秦也。自景王至于七国，凡有八世，即应八而谋也。〕酷烈之极，积於亡秦；〔言诈伪既成，故加之以酷烈也。《解嘲》曰：吕刑靡毙，秦法酷烈也。〕文章之贵，弃於汉祖。〔言周人之教以文，故汉承之以贵也。《汉书》曰：陆贾为太中大夫，贾时上前说称《诗》、《书》，高帝骂之曰：乃公以马上得之，安事《诗》、《书》也。仲长子《昌言》曰：汉祖轻文学而简礼义。〕虽仲尼至圣，颜冉大贤，〔《家语》冉有曰：孔子者，大圣兼该，文武并通。又曰：颜回，字子渊，以德行著名，孔子称其贤。又曰：冉求，字子有，以政事著名，性多谦退。〕揖让於规矩之内，訚訚於洙泗之上，不能遏其端；〔《论语》曰：孔子朝，与上大夫言，訚訚如也。孔安国曰：訚訚，中正之貌。《礼记》曾子谓子夏曰：吾与汝事夫子於洙泗之闻。郑玄曰：洙、泗，鲁水名也。《史记》曰：甚哉！鲁之衰也。洙泗之间，訚訚如也。《桓子新论》曰：遏绝其端，其命在天。〕孟轲、孙卿，体二希圣，从容正道，不能维其末。〔《周易》子曰：君子知几其神乎？颜氏之子，其殆庶几乎？有不善未尝不知，知之未尝复行。韩康伯曰：在理则昧，造形而悟，颜氏子之分也。失之於几，故有不善，得之於二，不远而复，故知之未尝复行也。《法言》曰：睎骥之马，亦骥之乘，晞颜之人，亦颜之徒也。颜尝晞夫子矣。李轨曰：希，望也。言颜回尝望孔子也。《礼含文嘉》曰：从容中道，阴阳度行也。〕天下卒至于溺，而不可援。〔言小人之失在薄。故孔孟所不能援也。孟子曰：天下溺，则援之以道。〕夫以仲尼之才也，而器不周於鲁卫；以仲尼之辩也，而言不行於定哀；〔《史记》曰：鲁定公以孔子为司寇，季桓子受齐女乐，不听政，孔子遂行。适卫，卫灵公置粟六万，居顷之，或谮孔子於灵公。孔子恐获罪，去卫也。〕以仲尼之谦也，而见忌於子西；〔《史记》曰：楚昭王兴师迎孔子，将以书社地七百里封孔子。楚令尹子西曰：王之使使诸侯，有如子贡者乎？曰：无有。王之将帅，有如子路者乎？曰：无有。王之官尹，有如宰予者乎？曰：无有。且楚之祖封於周，为子男五十里。今孔丘述三五之法，明周召之业，王若用之，则楚国安得世世土方数千里乎？文王在丰，武王在镐，卒王天下。今孔丘得据土壤，贤弟子为佐，非楚之福也。昭王乃止。〕以仲尼之仁也，而取雠於桓魋；〔《史记》曰：孔子適宋，与弟子习礼大树下。宋司马桓魋欲杀孔子，拔其树，孔子弟子曰：可以速行矣。孔子曰：天生德於予，桓魋其如予何！〕以仲尼之智也，而屈厄於陈蔡；〔《家语》曰：楚昭王聘孔子，孔子往拜礼焉，路出乎陈、蔡，陈、蔡大夫相与谋曰：孔子贤圣，其刺讥皆中诸侯之病。若用於楚，则陈、蔡危矣。遂使徒兵距孔子。孔子不得行，绝粮七日，外无所通，藜羹不充。〕以仲尼之行也，而招毁於叔孙。〔《论语》曰：叔孙、武叔毁仲尼。子贡曰：无以为也，仲尼不可毁也。他人之贤者，丘陵也，犹可逾也。仲尼，日月也，无得而逾焉。人虽自绝也，其何伤於日月乎？多见其不知量也。〕夫道足以济天下，而不得贵於人。〔《周易》曰：智周万物，而道济天下。〕言足以经万世，而不见信於时；〔《文子》曰：养生以经世。《庄子》曰：未尝闻任氏之风俗，其不可与经於世亦远矣。〕行足以应神明，而不能弥纶於俗；〔《孝经》曰：孝悌之至，通於神明。《周易》曰：故能弥纶天地之道。〕应聘七十国，而不一获其主；〔《说苑》赵襄子谓子路曰：吾尝问孔子曰：先生事七十君，无明君乎？孔子不对，何谓贤也。〕驱骤於蛮夏之域，屈辱於公卿之门，〔蛮，谓蔡、楚也。《毛诗》曰：蠢尔蛮荆。夏，谓宋、卫也。公，谓鲁侯也。卿，谓季氏也，《列子》杨朱曰：孔子屈於季氏，见辱於阳虎也。〕其不遇也如此。及其孙子思，希圣备体而未之至，〔《史记》曰：伯鱼生伋，字子思。《孟子》曰：子夏、子游、子张，皆有圣人之一体。冉伯牛、闵子、颜回，则具体而微。刘熙曰：体者，四支股脚也。具体者，皆微者也皆具，圣人之体微小耳。体，以喻德也。〕封己养高，势动人主。〔《国语》叔向曰：引党以封己。韦昭曰：封，厚也。《魏志》高柔上疏曰：三事不使知政，遂各偃息养高。〕其所游历诸侯，莫不结驷而造门。虽造门，犹有不得宾者焉。其徒子夏，升堂而未入於室者也，退老於家，魏文侯师之，西河之人，肃然归德，比之於夫子，而莫敢间其言。〔《论语》子曰：由也升堂矣，未入於室也。《家语》曰：卜子夏，孔子卒后，教於西河之上。魏文侯师事之，而咨问国政焉。《礼记》曾子谓子夏曰：吾与汝事夫子於洙泗之间，退而老於西河之上，使西河之人，疑汝於夫子。陈群《论语注》曰：不得有非间之言也。〕故曰：治乱，运也；穷达，命也；贵贱，时也。而后之君子，区区於一主，叹息於一朝。屈原以之沈湘，贾谊以之发愤，不亦过乎！〔《楚辞》曰：临沅湘之玄渊兮，遂自忍而沈流。《汉书》曰：天子以贾谊任公卿之位，绛、灌之属尽害之，乃毁谊。於是天子亦疏之，以谊为长沙王太傅。谊既以谪去，意不自得，及渡湘水，为赋以吊屈原。原，楚贤臣也，被谗，遂投江而死。谊追伤之，因以自谕。杨雄《反骚》曰：钦吊楚之湘累。《音义》曰：屈原赴湘，故曰湘累。〕

然则圣人所以为圣者，盖在乎乐天知命矣。〔《周易》曰：乐天知命，故不忧。〕故遇之而不怨，居之而不疑也。其身可抑，而道不可屈；〔《汉书》孙宝曰：道不可诎，身诎何伤。〕其位可排，而名不可夺。譬如水也，通之斯为川焉，塞之斯为渊焉。〔《管子》曰：水有大小，出之沟，流於大水及海者，命之曰川；出於地而不流，命曰渊水。〕升之於云则雨施，沈之於地则土润。〔《淮南子》曰：夫水者，大不可极，深不可测，上天为雨露，下地为润泽。无公无私，水之德也。《周易·文言》曰：云行雨施，天下平也。《礼记·月令》曰：季夏之月，土润，溽暑。郑玄云：土润谓涂湿也。〕体清以洗物，不乱於浊；受浊以济物，不伤於清。〔《晏子春秋》，景公问晏子曰：廉正而长久，其行何也？晏子对曰：其行水也。美哉水乎清，其浊无不寀涂，其清无不洒除，是以长久也。《管子》曰：夫水淖溺以清，好洒人之恶，仁也。〕是以圣人处穷达如一也。〔《吕氏春秋》曰：古之得道者，穷亦乐，达亦乐，所乐非穷达也。道得於此，则穷达一也。〕夫忠直之迕於主，独立之负於俗，理势然也。〔《小雅》曰：迕，犯也。郑玄《礼记注》曰：负，背也。〕故木秀於林，风必摧之；堆出於岸，流必湍之；〔《广雅》曰：秀，出也。《论衡》曰：风冲之物不得育。水湍之岸不得峭。〕行高於人，众必非之。〔《史记》曰：商君说秦孝公曰：夫有高人之行者，固见非於世。〕前监不远，覆车继轨。〔《毛诗》曰：殷鉴不远。《晏子春秋》谚曰：前车覆，后车戒。〕然而志士仁人，犹蹈之而弗悔，操之而弗失，何哉？将以遂志而成名也。〔《史记》司马迁曰：《诗》、《书》隐约者，欲遂其志之思也。班固《汉书》赞曰：虽其陷於刑辟，自与杀身成名也。〕求遂其志，而冒风波於险途；〔《家语》曰：不观巨海，何以知风波之患也。〕求成其名，而历谤议於当时。〔司马迁书曰：下流多谤议。〕彼所以处之，尽有算矣。〔《苍颉篇》曰：算，计也。〕子夏曰：死生有命，富贵在天。〔《论语》子夏曰：商闻之，死生有命，富贵在天。〕故道之将行也，命之将贵也。〔《论语》子曰：道之将行也与，命也。〕则伊尹、吕尚之兴於商周，百里、子房之用於秦汉，不求而自得，不徼而自遇矣。〔《论衡》曰：命吉，不求自得富贵之命。《西京赋》曰：不徼自遇。〕道之将废也，命之将贱也。〔《论语》子曰：道之将废也与？命也。〕岂独君子耻之而弗为乎？盖亦知为之而弗得矣。凡希世苟合之士，蘧蒢戚施之人，〔《庄子》曰：原宪谓子贡曰：夫希世而行，比周而友，宪不忍为也。司马迁《报任安书》曰：苟合取容。《毛诗》云：燕婉之求，蘧蒢不鲜。又曰：燕婉之求，得此戚施。〕俯仰尊贵之颜，逶迤势利之间。〔杜预《左氏传注》曰：俯仰，伏也。郑玄《毛诗笺》曰：蘧蒢观人颜色而为辞，故不能俯。又曰：戚施下人以色，故不能仰。《史记》曰：苏秦〈女更〉逶迤而谢曰：见季子位高金多也。〕意无是非，赞之如流；言无可否，应之如响。〔《毛诗》曰：巧言如流。《史记》淳于髡曰：邹忌，其应我若响之应声也。〕以窥看为精神，以向背为变通。〔《周易》曰：变通者，趣时者也。〕势之所集，从之如归市；势之所去，弃之如脱遗。〔《孟子》曰：太王居豳，狄人侵之，乃逾梁山，邑于岐山下，从者如归市焉。《广雅》曰：脱，误也。《毛诗》曰：弃予如遗。郑玄曰：如人遗忘，忽然不省存也。〕其言曰：名与身孰亲也？得与失孰贤也？荣与辱孰珍也？〔《老子》曰：名与身孰亲？得与亡孰病也？《家语》子贡曰：与其俱失，二者孰贤。郑玄《仪礼注》曰：贤，犹胜也。〕故遂洁其衣服，矜其车徒，冒其货贿，淫其声色，〔杜预《左氏传注》曰：冒，贪也。〕脉脉然自以为得矣。〔《尔雅》曰：脉，相视也。郭璞曰：脉脉，谓相视貌也。〕盖见龙逢，比干之亡其身，而不惟飞、廉恶来之灭其族也。〔《尸子》曰：义必利，虽桀杀关龙逢，纣杀王子比干，犹谓义之必利也。《史记》曰：中潏生蜚廉，蜚廉生恶来，父子俱以材力事殷纣。《说苑》，子石曰：费仲、恶来革去鼻决目，崇侯虎顺纣之心，欲以合於意。武王伐纣，四子死牧之野。〕盖知伍子胥之属镂於吴，而不戒费无忌之诛夷於楚也。〔《左传》曰：吴将伐齐，越子率其属以朝焉。王及列士皆馈赂。吴人皆喜，惟子胥惧曰：是豢吴也。使於齐，属其子於鲍氏，为王孙氏。反役，王闻之，使赐之属镂以死。杜预曰：改姓为王孙，欲以辟吴祸。属镂，剑名。又《左传》曰：沈尹戍言於子常曰：夫无极，楚之谗人也。去朝吴，出蔡侯朱，丧太子建，杀连尹奢，子而弗图，将焉用之。子常曰：是瓦之罪也。乃杀费无极鄢将师，尽灭其族，以说其国。〕盖讥汲黯之白首於主爵，而不惩张汤牛车之祸也。〔《汉书》曰：汲黯为东海太守，东海大治，召为主爵都尉。又曰：上以张汤为怀诈面欺，使使簿责汤，汤自杀。诸子欲厚葬，汤母曰：汤为天子大臣，被恶言而死，何厚葬为？载以牛车，有棺而无椁。〕盖笑萧望之跋踬於前，而不惧石显之绞缢於后也。〔《汉书》曰：前将军萧望之及光禄大夫周堪建白，以为宜罢中书宦官，应古不近刑人。由是大与石显忤。后皆害焉。望之自杀。《毛诗》曰：狼跋其胡，载踬其尾。《汉书》曰：成帝立，丞相奏显旧恶，免官，徙归故郡，忧懑不食，道病死。〕

故夫达者之算也，亦各有尽矣。曰：凡人之所以奔竞於富贵，何为者哉？若夫立德，必须贵乎？则幽厉之为天子，不如仲尼之为陪臣也。〔《左氏传》：王飨管仲，管仲曰：陪臣敢辞。杜预《注》曰：诸侯之臣曰陪臣。〕必须势乎？则王莽、董贤之为三公，不如杨雄、仲舒之阒其门也。〔《汉书》曰：拜王莽为大司马。又曰：董贤代丁明为大司马。杨雄《自序》曰：雄家代素贫，嗜酒，人希至其门。又曰：董仲舒为博士，下帷讲诵，弟子传以文，次相授业，或莫见其面。〕必须富乎？则齐景之千驷，不如颜回，原宪之约其身也。〔《论语》子曰：齐景公有马千驷，死之日，民无得而称焉。又曰：颜渊问仁，子曰：克己复礼为仁。马融曰：克己，约身也。《家语》曰：原宪，宋人，字子思。清约守节，贫而乐道。〕其为实乎？则执杓而饮河者，不过满腹；弃室而洒雨者，不过濡身；过此以往，弗能受也。〔《桓公新论》曰：子贡对齐景公曰：臣事仲尼，譬如渴而操杯器就江海饮，满腹而去，又焉知江海之深也。〕其为名乎？则善恶书于史册，毁誉流於千载。〔《淮南子》曰：三代之善，千岁之积誉也。桀纣之恶，千载之积毁也。〕赏罚悬於天道，吉凶灼乎鬼神，固可畏也。〔《广雅》曰：灼，明也。〕将以娱耳目、乐心意乎？〔《南都赋》曰：游观之好，耳目之娱。〕譬命驾而游五都之市，则天下之货毕陈矣。〔《孔丛子》孔子歌曰：巾车命驾。《汉书》曰：王莽於五都立均官，更名雒阳、邯郸、临淄、宛、成都市长，皆为五均司市师也。〕褰裳而涉汶阳之丘，则天下之稼如云矣。〔《毛诗》曰：子惠思我，褰裳涉溱。《公羊传》曰：庄公会诸侯盟于柯，曹子曰：愿请汶阳之田。如云，言多也。〕椎紒而守敖庾，海陵之仓，则山坻之积在前矣。〔《汉书》曰：尉佗魋结。服虔曰：魋音椎，今兵士椎头结。张揖《上林赋》注曰：紒，鬓后垂也。紒即髻字也。于子正文引此而为髻字。《汉书》曰：筑甬道属河，以取敖仓粟。又枚乘上书曰：夫汉转粟西向，不如海陵之仓。《毛诗》曰：曾孙之庾，如坻如京。毛苌《诗传》曰：京，丘也。郑玄曰：庾，露积穀也。〕扱衽而登锺山、蓝田之上，则夜光玙璠之珍可观矣。〔《尔雅》曰：扱衽曰撷。《广雅》曰：扱，插也。并初洽切。《淮南子》曰：锺山之玉。范子计然曰：玉英出蓝田。许慎《淮南子注》曰：夜光之珠，有似明月，故曰明月也。《左氏传》曰：季平子卒，阳虎将以玙璠敛。杜预曰：玙璠，美玉也。〕夫如是也，为物甚众，为己甚寡，不爱其身，而啬其神，〔《吕氏春秋》曰：凡事之本，必理身，啬其大宝。高诱曰：啬，爱也。宝，身也。〕风惊尘起，散而不止。〔风惊尘起，喻恶积而亹生。尘散而不止，喻舋生而不灭。〕六疾待其前，五刑随其后。〔《左氏传》曰：昭元年，晋侯求医於秦。秦使医和视之，和曰：是谓近女室。公曰：女不可近乎？对曰：天有六气，淫生六疾。六气，曰阴、阳、风、雨、晦、明，过则为灾。阴淫寒疾，阳淫热疾，风淫末疾，雨淫腹疾，晦淫惑疾，明淫心疾。今君不节，能无及此乎？《书》曰：惟敬五刑，以成三德。〕利害生其左，攻夺出其右，而自以为见身名之亲疏，分荣辱之客主哉。〔言奔竞之伦，祸败若此。而乃尚自以为审见身名亲疏之理，妙分荣辱客主之义哉！言惑之甚也。〕天地之大德曰生，圣人之大宝曰位。何以守位曰仁，何以正人曰义。〔《周易》曰：天地之大德曰生，圣人之大宝曰位；何以守位曰仁，何以聚人曰财。理财正辞，禁人为非曰义。〕故古之王者，盖以一人治天下，不以天下奉一人也。〔《淮南子》曰：古之立帝王者，非以奉养其欲也，为天下掩众暴寡，故立天子以齐一之也。〕古之仕者，盖以官行其义，不以利冒其官也。〔《论语》子曰：君子之仕，行其义也。杜预《左氏传注》曰：冒，贪也。〕古之君子，盖耻得之而弗能治也，不耻能治而弗得也。原乎天人之性，核乎邪正之分。〔《吕氏春秋》曰：众正之所积，其福无不及；众邪之所积，其祸无不违。〕权乎祸福之门，终乎荣辱之算，其昭然矣。〔《尔雅》曰：权舆，始也。《尸子》曰：圣人权福则取重，权祸则取轻。《吕氏春秋》曰：少多治乱，不可不察，此祸福之门也。《管子》曰：为善者有福为不善者有祸。《孟子》曰：仁则荣，不仁则辱。《孙卿子》曰：先义后利者荣，先利后义者辱。〕故君子舍彼取此，〔言舍欲利而取仁义也。《老子》曰：故去彼取此。〕若夫出处不违其时，默语不失其人，〔《周易》曰：君子之道，或出或处，或默或语。〕天动星回，而辰极犹居其所，〔言君子之性，语默出处，虽从其时，而中心常不改其操，似天动星回，而北辰常居其所，而不改也。《论语》子曰：为政以德，譬如北辰，居其所，而众星拱之。郑玄曰：北极谓之北辰。〕玑旋轮转，而衡轴犹执其中。〔《尚书》曰：璇玑玉衡，以齐七政。孔安国曰：玑衡，王者正天文之器，可运转者。马融曰：璇玑，浑天仪，可转旋。郑玄曰：转运者为机，持正者为衡。《庄子》曰：轴不运而轮致千里。〕既明且哲，以保其身，贻厥孙谋，以燕翼子者，〔《毛诗·大雅》文也。毛苌《传》曰：燕，安也。翼，敬也。笺云：贻，犹传也。孙，顺也。言传其所顺以天下之谋，以安其敬事之子孙。谓使行之也。〕昔吾先友，尝从事於斯矣。〔《论语》曾子曰：以能问於不能，昔者吾友，尝从事於斯矣。〕

【辩亡论上下二首】

〔孙盛曰：陆机著《辩亡论》，言吴之所以亡也。〕

※陆士衡

〔辩亡论上〕

昔汉氏失御，奸臣窃命。〔奸臣，谓董卓也。《答宾戏》曰：王涂芜秽，周失其御。《法言》曰：上失其政，奸臣窃国命。〕祸基京畿，毒遍宇内，皇纲弛紊，王室遂卑。〔《答宾戏》曰：廓帝纮，恢皇纲。《剧秦美新》曰：皇纲弛而未张。《尚书传》曰：紊，乱也。《新序》曰：及定王，王室遂卑矣。〕於是群雄蜂骇，义兵四合。〔《广雅》曰：骇，起也。汉高祖曰：吾以义兵诛残贼。又魏相曰：救乱诛暴，谓之义兵。〕吴武烈皇帝慷慨下国，电发荆南。〔《吴志》曰：汉以孙坚为长沙太守，董卓专权，诸州郡并兴义兵，欲以讨卓，坚亦兴兵，荆州刺史王叡素遇坚无礼，坚过杀之，北至南阳，众数万人。《楚辞》曰：雷动电发。〕权略纷纭，忠勇伯世。〔《公羊传》曰：权者，反於经而后有善者也。〕威棱则夷羿震荡，兵交则丑虏授馘。〔《汉书》曰：武帝报李广书曰：威棱怛乎邻国。李奇曰：神灵之威曰棱。《左氏传》魏庄子谓晋侯曰：寒浞，伯明氏之谗子弟也。夷羿收之，以为己相。杜预曰：夷，氏也。羿善射。《左氏传》曰：兵交，使在其间。《毛诗》曰：仍执丑虏。《笺》云：馘，所格者之左耳也。〕遂扫清宗祊，蒸禋皇祖。〔《毛诗》曰：祝祭于祊。毛苌《传》曰：祊，庙门内之祭也。《尔雅》曰：冬祭曰蒸。《尚书·孔氏传》曰：精意以飨谓之禋。皇祖，谓汉祖也。《吴书》曰：坚入洛，扫除汉宗庙，祠以太牢。〕于时云兴之将带州，飙起之师跨邑；哮阚之群风驱，熊罴之众雾集。〔《毛诗》曰：进厥武臣，阚如虓虎。《尚书》武王曰：勖哉夫子，尚桓桓，如虎如豹，如熊如罴。〕虽兵以义合，同盟戮力，〔《左氏传》曰：诸侯同盟於亳。《国语》曰：戮力一心，贾逵曰：戮力，并力也。〕然皆苞藏祸心，阻兵怙乱。〔《左氏传》曰：楚公子围聘于郑，郑使行人子羽与之言曰：大国无乃苞藏祸心以图之。又众仲曰：夫州吁阻兵而安忍。杜预曰：阻，恃也。又君子曰：史佚所谓无怙乱也。〕或师无谋律，丧威稔寇。〔言出师之法，必以律齐之。今则不然，各恃兵怙乱，而出师无律也。稔冠，言丧其威权，令资熟於冠也。《周易》曰：师出以律，否臧凶。《左氏传》苌弘曰：毛得必亡，是昆吾稔之日。杜预曰：稔，熟也。〕忠规武节，未有如此其著者也。〔《汉书》武帝诏曰：躬秉武节。〕

武烈既没，长沙桓王逸才命世，弱冠秀发。〔《吴志》曰：权称尊号，追谥策曰长沙王。言桓王挺英逸之才，命世而出也。《礼记》曰：人生二十曰弱冠。〕招揽遗老，与之述业。神兵东驱，奋寡犯众。〔范晔《后汉书》：陈忠曰：旬月之间，神兵电扫。〕攻无坚城之将，战无交锋之虏。诛叛柔服，而江外厎定。〔《左氏传》随武子曰：君讨郑，怒其贰而哀其卑，叛而伐之，服而赦之。伐叛，刑也。柔服，德也。二者立矣。《尚书》曰：震泽厎定。〕饰法脩师，则威德翕赫。〔《周易》曰：先王明罚饬法。赵充国颂曰：谕以威德。〕宾礼名贤，而张昭为之雄；〔《吴志》曰：策以彭城张昭为谋主。班固《汉书》曰：班伯诸所宾礼皆名豪。又述曰：宾礼故老。〕交御豪俊，而周瑜为之杰。〔吴志曰：策徙居舒，与周瑜相友，收合士大夫，江淮间人咸向之。〕彼二君子，皆弘敏而多奇，雅达而聪哲。故同方者以类附，等契者以气集，而江东盖多士矣。〔《周易》曰：方以类聚，物以群分，又曰：同声相应，同气相求。〕将北伐诸华，诛鉏干纪。〔《左氏传》曰：吴，周之胄裔也。今而始大，比于诸华。又季孙盟臧氏曰：无或如臧孙纥，干国之纪，犯门斩关。《春秋合诚图》曰：诛鉏民害。〕旋皇舆於夷庚，反帝座乎紫闼。〔《吴志》曰：曹公与袁绍相拒於官渡，策阴谋袭许，迎汉帝。繁钦《辨惑》曰：吴人者，以船楫为舆马，以巨海为夷庚。臧荣绪《晋书》司徒王谧议曰：夷庚未入，乘舆旅馆。然夷庚者，藏车之所。崔骃《达旨》曰：攀台阶，窥紫闼。〕挟天子以令诸侯，清天步而归旧物。〔《战国策》张仪谓秦惠王曰：挟天子以令天下，此王业也。《毛诗》曰：天步艰难，之子不犹。《左氏传》伍员曰：少康祀夏配天，不失旧物。〕戎车既次，群凶侧目，大业未就，中世而殒。〔《汉书》曰：列侯宗室，见郅都侧目。范晔《后汉书》陈蕃上疏曰：群凶侧目，祸不旋踵。《周易》曰：富有之谓大业。〕用集我大皇帝〔《吴志》曰：权薨，谥曰大皇帝。〕以奇从袭於逸轨，叡心因於令图。从政咨於故实，播宪稽乎遗风。〔《国语》樊穆仲对宣王曰：鲁侯赋事行刑，必问於遗训，而谘於故实。《史记》曰：宣王即位，脩政，法文武成康遗风，诸侯复宗周室也。〕而加之以笃固，申之以节俭，畴咨俊茂，好谋善断。〔《尚书》帝曰：畴咨若时登庸。班固《王命论》曰：信诚好谋。〕束帛旅於丘园，旌命交於途巷。〔《周易》曰：贲于丘园，束帛笺笺。《孟子》曰：夫招士以弓，大夫以旌。谢承《后汉书》曰：邓道不应州郡旌命。〕故豪彦寻声而响臻，志士希光而景骛。异人辐凑，猛士如林。〔班固《公孙弘赞》曰：异人并出。《文子》曰：群臣辐凑。张湛曰：如众辐之集毂也。汉高祖歌曰：安得猛士守四方。《毛诗》曰：其会如林。〕於是张昭为师傅，〔《吴志》曰：权待张昭以师傅之礼。〕周瑜、陆公、鲁肃、吕蒙、之俦，入为腹心，出作股肱。〔《吴志》曰：吕蒙，字子明，汝南人也，为武威将军南郡太守。馀并已见《三国名臣颂》。《毛诗》曰：赳赳武夫，公侯腹心。《尚书》曰：命汝予翼，作股肱心膂。〕甘宁、凌统、程普、贺齐、朱桓、朱然之徒奋其威。〔《吴志》曰：甘宁，字兴霸，巴郡临江人也。少有气力，好游侠，拜西陵太守。又曰：凌统，字公绩，吴郡人也，拜偏将军。又曰：程普，字德谋，右北平人也，领江夏太守，迁荡寇将军。又曰：贺齐，字公苗，会稽人也。为蕲春太守。又曰：朱桓，字休穆，吴郡人也，拜前将军，领青州牧。又曰：朱然，字义封，朱冶姊子也，姓施氏。初冶未有子，然年十三，乃启策乞以为嗣，为左大司马右军帅。〕韩当、潘璋、黄盖、蒋钦周泰之属，宣其力。〔《吴志》曰：韩当，字义公，辽西人也，迁昭武将军，又加都督之号，又曰：潘璋，字文珪，东郡人也，拜平北将军襄阳太守。又曰：黄盖，字公覆，零陵人也，拜武锋中郎将，加偏将军。又曰：蒋钦，字公弈，九江人也，拜右护军。又曰：周泰，字幼平，九江人也，拜汉中太守奋威将军。《尚书》曰：予欲宣力四方，汝为。〕风雅则诸葛瑾、张承、步骘，以名声光国。〔诸葛瑾，已见《三国名臣颂》。《吴志》曰：张昭长子承，字仲嗣，少以才学知名，为濡须督奋威将军。又曰：步骘，字子山，临淮人也。孙权为讨虏将军，召骘为主记。权称尊号，代陆逊为丞相，诲育门生，手不释卷。蔡邕《陈太丘碑》曰：纡佩金紫，光国垂勋。〕政事则顾雍、潘濬、吕范、吕岱，以器任幹职。〔《吴志》曰：顾雍代孙劭为丞相，平尚书事，其所选用文武将吏，随能所任，心无適莫。又曰：潘濬，字承明，武陵人也，弱冠从宋仲子受学。权称尊号，拜为少府，迁太常。又曰：吕范，字子衡，汝南人也。权拜裨将军。亮即位，迁扬州牧，又迁大司马。又曰：吕岱，字定公，广陵人也。权拜上将军。亮即位，拜大司马。岱清身奉公，所在可述。许慎《淮南子注》曰：幹，彊也。〕奇伟则虞翻、陆绩、张温、张惇，以讽议举正。〔虞翻，已见《三国名臣颂》。《吴志》曰：虞翻性不协俗，数犯颜谏争。又曰：陆绩，字公纪，吴郡人也。孙权统事，辟为奏曹掾。又曰：张温，字惠恕，吴郡人也。权拜议郎，徙太子太傅，甚见信重。《吴录》曰：张惇，字叔方，吴郡人也。德量渊懿，清虚淡泊，又善文辞。孙权以为车骑将军，出补海昬令。《毛诗》曰：出入讽议。〕奉使则赵咨、沈珩，以敏达延誉。〔《吴志》曰：权遣都尉赵咨使魏。魏帝问吴王何等主也？咨对曰：聪明仁智雄略之主也。帝问其状，对曰：纳鲁肃於凡品，是其聪也；拔吕蒙於行阵，是其明也；获于禁而不害，是其仁也；取荆州兵不血刃，是其智也；据三州，虎视於天下，是其雄也；屈身於陛下，是其略也。《吴书》曰：咨字德度，南阳人，拜骑都尉。又曰：沈珩，字仲山，吴郡人也。权以珩有智谋，能专对，乃使至魏。魏文帝问曰：吴嫌魏东向乎？珩曰：不嫌也。曰：何以知？曰：信恃旧盟，言归于好，是以不嫌，若魏渝盟，自有备豫。文帝善之，以奉使有称，封永安乡侯，官至少府。《国语》曰：使张老延君誉于四方。〕术数则吴范、赵达，以禨祥协德。〔韦昭《汉书注》曰：历数，占术也。《吴志》曰：吴范，字文则，会稽人也。以治历数，知风气，闻於郡中。权以范为骑都尉，领太史令。又曰：赵达，河南人也。治九宫一算之术，究其微旨。孙权行师征伐，每令达有所推步，皆如其言。吕忱《字林》曰：禨，袄祥也。《天文志》曰：臣主共忧患，其察禨祥。如淳曰：《吕氏春秋》曰：荆人鬼而越人禨。今之巫祝祷祀之比也。晋灼曰：禨音珠玑之玑。〕董袭、陈武，杀身以卫主，〔《吴志》曰：董袭，字元世，会稽人也。为偏将军。曹公出濡须口，袭从权赴之。袭督五楼船，往濡须口，夜卒暴风，楼船倾覆，左右散走，远舸乞使。袭出，怒曰：受将军任，在此备贼，何等委去也，敢复言此者，斩！於是莫敢干，其夜船败，袭死。权改服临殡。又曰：陈武，字子烈，庐江人也。累有功劳，进位偏将军。建安二十年，从击合肥，奋命战死。权哀之，自临其丧。〕骆统、刘基，彊谏以补过。〔《吴志》曰：骆统，字公绪，会稽人也。权召为功曹。志在补察，苟所闻见，夕不待旦。又曰：刘繇长子基，字敬舆。权为吴王，基为大司农。权尝宴饮，骑都尉虞翻，醉酒犯忤，权欲杀之，威怒甚盛；由基谏争，翻以得免。《左氏传》士季谓晋侯曰：诗云：衮职有阙，惟仲山甫补之，能补过也。〕谋无遗谞，举不失策。〔《广雅》曰：谞，智也。《东观汉记》鲁恭上疏曰：举无遗策，动不失其中。〕故遂割据山川，跨制荆吴，而与天下争衡矣。〔争衡，谓角其轻重也。《汉书》公孙获曰：吴楚之王，西与天子争衡。郑玄《周礼注》曰：称上曰衡。〕

魏氏尝藉战胜之威，率百万之师，〔《汉书》晁错曰：战胜之威，民气百倍。〕浮邓塞之舟，下汉阴之众。〔孔安国《尚书传》曰：顺流曰浮。郦元《水经注》曰：邓塞者，即邓城东北小山也，先后因之以为邓塞。汉阴，汉水之南也。《庄子》曰：子贡南游於楚，过汉阴。〕羽楫万计，龙跃顺流，〔羽楫，言疾也。《羽猎》曰：杖镆邪而罗者以万计。《周易》曰：见龙在田，或跃在渊。〕锐骑千旅，虎步原隰，〔李陵诗曰：幸讬不肖躯，且当猛虎步。谟臣盈室，武将连衡，包咸《论语注》曰：衡，轭也。戎车，武将所驾；故以连衡喻多也。〕喟然有吞江浒之志，一宇宙之气。〔毛苌《诗传》曰：水涯曰浒。〕而周瑜驱我偏师，黜之赤壁，〔《吴志》曰：曹公入荆州，权遂遣瑜与备并力逆曹公，遇於赤壁。初一交战，公军破退。〕丧旗乱辙，仅而获免，收迹远遁。〔《左氏传》曹刿曰：吾视其辙乱，望其旗靡。郑玄《礼记注》曰：遁，逃也。〕汉王亦凭帝王之号，帅巴、汉之民，乘危骋变，结垒千里，志报关羽之败，图收湘西之地。而陆公亦挫之西陵，覆师败绩，困而后济，绝命永安。〔《蜀志》曰：孙权袭杀关羽，取荆州。先主忿孙权之袭关羽，遂乃伐吴。吴将陆逊大破先主军。遂弃船还鱼复，改县曰永安。先主徂于永安宫。《吴志》曰：备升马鞍山，陆逊促诸军四面蹙之，土崩瓦解。马鞍山在西陵之西。〕续以濡须之冠，临川摧锐，〔《吴历》曰：曹公出濡须，作油船，夜渡洲上。权以水军围取，得三千馀人，其没溺者数千人。〕蓬笼之战，孑轮不反。〔《魏志》曰：张辽之讨陈兰，别遣臧霸至皖讨吴。吴将韩当遣兵逆霸，与战于蓬笼。《楚辞》曰：登蓬笼而下陨兮。王逸曰：蓬笼，山名也。《公羊传》曰：晋败秦於殽，匹马只轮无反者。〕由是二邦之将，丧气挫锋，势衄财匮，而吴莞然坐乘其毙。〔《论语》曰：子之武城，闻弦歌之声，莞尔而笑。何晏曰：莞尔，小笑貌。〕故魏人请好，汉氏乞盟，〔《左氏传》曰：隐公摄位，而欲求好於邾。又曰：郑伯乞盟请服。〕遂跻天号，鼎跱而立。〔方言曰：跻，登也。《汉书》蒯通说韩信曰：今为足下之计，莫若三分天下，鼎足而立，其势莫敢先动。〕西屠庸、益之郊，北裂淮、汉之涘，〔王逸《楚辞注》曰：屠，裂也。〕东包百越之地，南括群蛮之表。〔贾谊《过秦》曰：南取百越之地。薛君《韩诗章句》曰：括，约束也。〕於是讲八代之礼，蒐三王之乐。〔八代，三皇五帝也。杜预《左氏传注》曰：蒐，阅也。三王，夏、殷、周也。〕告类上帝，拱揖群后，〔《尚书》曰：肆类于上帝。孔安国曰：类，谓摄位事类，遂以摄告天及五帝也。《尚书》曰：班瑞于群后。《典引》曰：钦若上下。恭揖群后。〕虎臣毅卒，循江而守，〔《毛诗》曰：进厥虎臣。《左氏传》君子曰：杀敌为果，致果为毅。《汉书》伍被曰：彊弩临江而守。〕长棘劲铩，望飙而奋。〔《尔雅》曰：棘，戟也。《说文》曰：铩，铍有镡也。亦曰：长刃矛刀之类也。〕庶尹尽规於上，四民展业于下。〔《尚书》曰：庶尹允谐。孔安国《传》曰：尹，正也。众官之长。《国语》召康公曰：天子听政，近臣尽规。又曰：内史过曰：庶人工商，各守其业，以供其上。〕化协殊裔，风衍遐圻。〔《左氏传》曰：天子之地一圻。杜预曰：一圻，方千里。圻，界也，言风教及远。〕乃俾一介行人，抚巡外域。〔《左氏传》曰：晋人使子贡对郑使曰：君有楚命，亦不使一介行李告于寡君。杜预曰：一介，独使也。〕巨象逸骏，扰於外闲；〔《周礼》曰：天子十有二闲，马六种。郑玄曰：每厩为一闲。〕明珠玮宝，耀於内府。〔《周礼》曰：玉府，掌王之金玉玩好。〕珍瑰重迹而至，奇玩应响而赴。〔《汉书》息夫躬曰：羽檄重积而狎至。〕輶轩骋於南荒，冲輣息於朔野。〔杨雄《答刘歆书》曰：尝闻先代輶轩之使。班固《汉书》述曰：戎车七征，冲輣闲闲。《字略》作〈车童〉，楼也。《音义》曰：輣，兵车名也。〕齐民免干戈之患，戎马无晨服之虞，而帝业固矣。〔《汉书》难蜀父老曰：今割齐民以附夷狄。如淳曰：齐等无有贵贱，故谓之齐民。《老子》曰：天下无道，戎马生郊。《尔雅》曰：虞，度也。〕

大皇既殁，幼主莅朝，〔幼主，孙亮也。《吴志》曰：孙亮，字子明，权少子也，立为太子。权薨，即尊号。〕奸回肆虐，景皇聿兴，〔《尚书》曰：崇信奸回。《南都赋》曰：豺狼肆虐。《吴志》曰：孙休，字子烈，权第六子也。亮废，孙綝使宗正孙楷迎休即位。薨，谥曰景帝。毛苌《诗传》曰：聿，遂也。〕虔修遗宪，政无大阙，守文之良主也。〔《南都赋》曰：朝无缺政。《公羊传》曰：继文王之体，守文王之法度也。〕降及归命之初，〔《吴志》曰：孙皓降晋，晋赐号归命侯。〕典刑未灭，故老犹存。〔《尚书》曰：尚有典刑。《毛诗》曰：召彼故老。〕大司马陆公以文武熙朝，左丞相陆凯以謇谔尽规。〔《吴志》曰：孙皓即位，拜陆抗大司马荆州牧。又曰：陆凯，字敬风，吴郡人也。孙皓迁为左丞相。凯上表疏，皆指事，不饰，忠恳。孔安国《尚书传》曰：熙，广也。《周易》曰：王臣謇謇，匪躬之故。《史记》赵简子曰：诸大夫在朝，徒闻唯唯，子不闻周舍之谔谔。尽规，已见上文。〕而施绩、范慎以威重显，〔《吴志》曰：施绩，字公绪。迁将军，督领盗贼事。持法不倾，拜左大司马。《吴录》曰：范慎，字孝敬，广陵人也。竭忠知己之君，缠绵三益之友，时人荣之。孙皓以为太尉。〕丁奉、离斐以武毅称，〔《吴志》曰：丁奉，字承渊，庐江人也。少以骁勇为小将。亮即位，为冠军将军。魏将诸葛诞据寿春降。魏人围之，使奉与黎斐解围。奉为先登，黎斐力战，有功，拜左将军。黎与离音相近，是一人，但字不同。〕孟宗、丁固之徒为公卿，〔《吴志》曰：孙皓以左右御史大夫丁固、孟仁为司徒司空。《吴录》曰：初，固为尚书，梦松树生腹上，谓人曰：松字十八公也，后十八岁当为三公乎！卒如梦焉。又曰：孟仁，字恭武，江夏人也。本名宗，避皓字，易焉。《楚国先贤传》曰：累迁光禄勋，遂至三公。〕楼玄、贺劭之属掌机事，〔《吴志》曰：楼玄，字承先，沛郡人也，孙皓遂用玄为宫下录事禁中侯，主殿中事。又曰：贺劭，字兴伯，会稽人也。皓时为中书令。《汉官解故》曰：机事所揔，号令攸发。〕元首虽病，股肱犹存。〔《尚书大传》曰：元首，君也。股肱，臣也。〕爰及末叶，群公既丧，然后黔首有瓦解之志，皇家有土崩之衅。〔黔首，已见《过秦论》。《汉书》徐乐上书曰：何谓瓦解？吴、楚、齐、赵之兵是也。当是之时，安土乐俗之民众，故诸侯无境外助，此之谓瓦解。又曰：何谓土崩？秦之末叶是也。人困而主不恤，下怨而上不知，此之谓土崩也。〕历命应化而微，王师蹑运而发。〔历命，历数天命也。王师，谓晋师也。言蹑其运数而发也。干宝《晋纪》曰：咸宁五年十一月，命安东将军王浑向扬州，龙骧将军王濬帅巴蜀之卒，浮江而下。〕卒散於阵，民奔于邑；城池无藩篱之固，山川无沟阜之势。〔《过秦论》曰：楚师深入鸿门，曾无藩篱之难。〕非有工输云梯之械，智伯灌激之害。〔《墨子》曰：公输班为云梯，必取宋。《史记》曰：晋智伯攻晋阳岁馀，引汾水灌其城，不没者三版。城中悬釜而炊，易子而食。〕楚子筑室之围，燕人济西之队。〔《左氏传》曰：楚子围宋，将去之，申叔时曰：筑室反耕者，宋必听命。王从之。宋人乃惧，遂及楚平。《史记》曰：燕昭王使乐毅为上将军，伐齐，破之济西。〕军未浃辰，而社稷夷矣。〔《左氏传》君子曰：莒恃其陋，浃辰之间，而楚剋其三都。杜预曰：浃辰，十二日也。干宝《晋纪》曰：太康元年四月，王濬鼓入于石头。吴主孙皓，面缚舆榇降于濬。〕虽忠臣孤愤，烈士死节，将奚救哉？〔《襄阳记》曰：张悌，字臣先，襄阳人。晋伐吴，悌逆之，吴军大败。诸葛靓退走，使过迎悌。悌不肯去，靓自牵之。悌垂泣曰：今日是我死日也。靓遂放之，为晋军所杀。韩子有《孤愤篇》。司马迁书曰：世又不与能死节者也。〕

夫曹刘之将，非一世所选；向时之师，无曩日之众。〔向时，谓太康之役也。曩日，谓昔日之曹刘也。〕战守之道，抑有前符。〔符，犹法也。〕险阻之利，俄然未改。而成败贸理，古今诡趣。何哉？〔《广雅》曰：贸，易也。《说文》曰：诡，变也。诡与恑同。〕彼此之化殊，授任之才异也。

【辩亡论下】

昔三方之王也，魏人据中夏，汉氏有岷益，吴制荆杨而奄交广。〔《东都赋》曰：自中夏以布德。毛苌《诗传》曰：奄，覆也。〕曹氏虽功济诸华，虐亦深矣，其民怨矣。〔《左氏传》曰：吴，周之胄裔也。今而始大，比于诸华。《毛诗序》曰：亡国之音哀以思，其民怨。〕刘公因险以饰智，功已薄矣，其俗陋矣。〔《淮南子》曰：伪之生，饰智以警愚。范晔《后汉书》吴佑曰：远在海滨，其俗诚陋也。〕夫吴，桓王基之以武，太祖成之以德，聪明叡达，懿度弘远矣。〔《周易》曰：古之聪明叡智，神武而不杀者夫。《庄子》许由曰：齧缺之为人也，聪明叡智。〕其求贤如不及，恤民如稚子。〔《论语》曰：子曰：见善如不及。谢承《后汉书》曰：延笃迁京兆尹，恤民如子。〕接士尽盛德之容，亲仁整丹府之爱。拔吕蒙於戎行，识潘濬於系虏。〔《吴志》曰：吕蒙年十五六，随邓当击贼，策见而奇之，引置左右。张昭荐蒙，拜别部司马。又曰：潘濬，字承明，武陵人也。《江表传》曰：权剋荆州，将吏悉皆归附，而濬独称疾不见。权遣人以床就家舆致之，濬伏面著席不起，涕泣交横，哀哽不能自胜。权慰劳与语，呼其字曰：承明，昔观丁父，鄀俘也，武王以为军帅，彭仲爽，申俘也，文王以为令尹。此二人，卿荆国之先贤也，初虽见囚，后皆擢用，为楚名臣。卿独不然，未肯降，意将以孤异古人之量邪？使亲近以巾拭面。濬起下地拜谢，即以为治中，荆州诸军事，一以咨之。毛苌《诗传》曰：识，用也。〕推诚信士，不恤人之我欺；量能授器，不患权之我逼。执鞭鞠躬，以重陆公之威；悉委武卫，以济周瑜之师。〔《吴志》陆机为逊铭曰：魏大司马曹休侵我北鄙，乃假公黄钺，统御六师及中军禁卫，而摄行王事。主上执鞭，百司屈膝。《江表传》曰：曹公入荆州，周瑜夜请见权曰：诸人徒见操书言水步八十万，而各恐惧，不复断其事实。今以实较之，不过十五六万，军已久疲。得精兵五万，自足制之。权曰：五万兵难卒合，已选三万人，船载粮具俱办，卿与子敬便在前发，孤当增发人众，多载资粮，为军后援也。〕卑宫菲食，以丰功臣之赏；披怀虚己，以纳谟士之算。〔《论语》曰：禹菲饮食而致孝乎鬼神，卑宫室。而尽力乎沟洫。马融曰：菲，薄也。《汉书·李寻传》曰：王根辅政，数虚已问寻。〕故鲁肃一面而自讬，士燮蒙险而致命。〔《吴志》曰：鲁肃，字子敬，临淮人也。周瑜荐肃，才宜佐时，当广求其比，以成功业，不可令去也。权即召肃与语，甚说之。众宾罢退，独引肃还，合榻对饮。又曰：士燮，字威彦，苍梧人也。汉时，燮为绥南中郎将，董督七郡，领交趾太守。孙权遣步骘为交州刺史，燮率兄弟奉承节度，权加燮为左将军，燮遣子廞入质。〕高张公之德，而省游田之娱；贤诸葛之言，而割情欲之欢。〔《吴志》曰：张昭为军师。权每田猎，常乘马射虎。虎尝突前攀持马鞍，昭变色而前曰：将军何有当尔？夫为人君者，谓能驾御英雄，驱使群贤，岂谓驰逐於原野，校勇於猛兽者乎？如有一日之患，奈天下笑何？权谢昭曰：年少虑事不远，惭君。然犹不能已。诸葛瑾事未详。〕感陆公之规，而除刑法之烦；奇刘基之议，而作三爵之誓。〔《吴志》曰：陆逊陈便宜，劝以施德缓刑，宽赋息调。权报曰：君以为太重，孤亦何利焉？但不得已而为之尔。於是令有司尽写科条，使郎中褚逢赍以就逊，意所不安，令损益之。权既为吴王，欢宴之末，自起行酒。虞翻伏地，阳醉不持，权去，翻起坐。权於是大怒，手剑欲击之。侍坐者莫不惶迟，惟大司农刘基起抱权，谏曰：大王三爵后，杀善士，虽翻有罪，天下孰知之？翻由是得免。权因敕左右，自今酒后言杀，皆不得杀。〕屏气跼蹐，以伺子明之疾；分滋损甘，以育凌统之孤。〔《论语》曰：屏气似不息者。《毛诗》曰：谓天盖高，不敢不跼；谓地盖厚，不敢不蹐。《吴志》曰：吕子明疾发，权时在公安，迎置内殿，所以治护者万方，募封内有能愈蒙者赐千金。欲数见其颜色，又恐其劳动，常穿凿壁瞻之。见其小能下食，则喜，顾左右言笑。不然，则咄唶，夜不能寐。病小瘳，为下赦令，群臣毕贺。后更增笃。自亲临视。凌统卒，权为之数日减膳，言及流涕。乃列封统二子，年各数岁，权内养於宫，爱待与诸子同。宾客进见，呼示之曰：此吾虎子也。〕登坛慷慨，归鲁子之功；削投恶言，信子瑜之节。〔《吴志》曰：权既称尊号，临坛，顾谓公卿曰：昔鲁子敬尝道此，可谓明於事势矣，时或言诸葛瑾别遣亲人与备相闻。权曰：孤与子瑜，有死生不易之誓，子瑜之不负孤，犹孤不负子瑜也。〕是以忠臣竞尽其谟，志士咸得肆力。〔孔安国《尚书传》曰：谟，谋也。又曰：肆，陈也。〕洪规远略，固不厌夫区区者也。〔言其规略宏远，不安兹小国也。《左氏传》曰：初，楚灵王卜曰：余尚得天下。不吉，投龟诟天而呼曰：是区区者，而不余异。《方言》曰：厌，安也。〕故百官苟合，庶务未遑。〔《论语》曰：子谓卫公子荆善居室，始有。曰：苟合矣。少有，曰：苟完矣。〕

初都建业，群臣请备礼秩，天子辞而不许，曰：天下其谓朕何？宫室舆服，盖慊如也。〔《汉书》文帝曰：豫建太子，谓天下何？贾逵《国语注》曰：谓，告也。言何以告天下也。刘兆《穀梁传注》曰：慊，不足也。〕爰及中叶，天人之分既定，百度之缺粗脩。〔韦昭《汉书注》曰：粗，略也。〕虽醲化懿纲，未齿乎上代。〔杜预《左氏传注》曰：齿，列也。〕抑其体国经邦之具，亦足以为政矣。〔《周礼》曰：惟王建国，体国经野。〕地方几万里，〔杜预《左氏传注》曰：几音其，近也。〕带甲将百万，其野沃，其兵练，〔韦昭《国语注》曰：沃肥善也。〕其器利，其财丰。东负沧海，西阻险塞，长江制其区宇，峻山带其封域。国家之利，未巨有引於兹者矣。借使中才守之以道，善人御之有术。〔陈琳《为曹洪与文帝书》曰：谓为中才处之，殆难仓卒。《论语》子张问善人之道，子曰：不践迹，亦不入於室也。〕敦率遗典，勤民谨政，循定策，守常险，则可以长世永年，未有危亡之患也。〔《左氏传》北宫文子曰：有其国家，令问长世。《尚书》曰：降年有永有不永。〕

或曰：吴蜀唇齿之国，〔《左氏传》宫之奇曰：谚所谓辅车相依，唇亡齿寒。〕蜀灭则吴亡，理则然矣。夫蜀盖藩援之与国，而非吴人之存亡也。〔《汉书》项梁曰：田假，与国之王也。如淳曰：相与友善为与国，党与也。〕何则？其郊境之接，重山积险，陆无长毂之径；〔《穀梁传》曰：长毂五百乘。范甯曰：长毂，兵车也。〕川阨流迅，水有惊波之艰。虽有锐师百万，启行不过千夫。〔《诗》曰：元戎十乘，以先启行。〕舳舻千里，前驱不过百舰。〔《汉书》曰：自寻阳浮江，舳舻千里。李斐曰：舳，船后持舵处也。舻，船前头刺棹处也。言其船多，前后相衔，千里不绝。〕故刘氏之伐，陆公喻之长蛇，其势然也。〔蛇斗，以首尾救，故锐师百万，而无所施也。〕昔蜀之初亡，朝臣异谋，或欲积石以险其流，或欲机械以御其变。〔《战国策》曰：公输班为攻宋机械。〕天子总群议而谘之大司马陆公，公以四渎天地之所以节宣其气，固无可遏之理，〔《国语》太子晋曰：夫天地成而聚於高。归物於下，疏为川谷，以道其气。韦昭曰：聚，聚物也。高，山陵也。下，薮泽也。疏，通也。〕而机械则彼我之所共，彼若弃长技以就所屈，即荆杨而争舟楫之用，是天赞我也。〔《汉书》晁错曰：匈奴之长技三，中国之长技五。《左氏传》子鱼曰：勍敌之人，隘而不成列，天赞我也。〕将谨守峡口，以待禽耳。逮步阐之乱，凭宝城以延强寇，重资币以诱群蛮。〔《国语》单穆公曰：量资币。《战国策》曰：荆轲至秦，持千金之币，厚遗中庶子蒙嘉。〕于时大邦之众，云翔电发。〔云翔，言众也。《战国策》顿子说秦王曰：今楚、魏之兵、云翔而不敢拔。然此云翔，与战国微异，不以文害意也。〕悬旍江介，筑垒遵渚，〔《毛诗》曰：鸿飞遵渚。毛苌《传》曰：遵，循也。〕襟带要害，以止吴人之西。而巴汉舟师，沿江东下。陆公以偏师三万，北据东阬。〔东阬，在西陵步阐城东北，长十馀里。陆抗所筑之城，在东阬上，而当阐城之北，其迹并存。〕深沟高垒，案甲养威，反虏踠迹待戮，而不敢北窥生路，彊寇败绩宵遁，丧师太半。分命锐师五千，西御水军，东西同捷，献俘万计。〔《吴志》曰：西陵督步阐据城以叛，遣使降晋。陆抗闻之，因部分诸军吴彦等，径赴西陵，敕军营，更筑严围，自赤谿至故市，内以围阐，外以御寇。围备始合，晋巴东监军徐胤率水军诣建平，荆州刺史杨肇至西陵。抗令张咸固守其城。公安督留虑距胤，身率三军，凭围对肇。肇攻至月馀，计屈夜遁。抗使轻骑蹑之，肇大破败，胤等引还。抗遂陷西陵城，诛夷阐族。《左氏传》曰：僖二十年，晋侯败楚师于城濮，还师归国。献俘授馘。杜预曰：献楚俘于庙。俘即囚也。〕信哉，贤人之谋，岂欺我哉！〔《孟子》公明仪曰：文王，我师也。周公岂欺我哉。〕自是烽燧罕警，封域寡虞。〔言少有虞度之事也。〕陆公殁而潜谋兆，吴衅深而六师骇。〔《苍颉篇》曰：骇，惊也。〕夫太康之役，众未盛乎曩日之师；广州之乱，祸有愈乎向时之难？〔《吴志》曰：孙皓天纪三年，郭马反，攻杀广州都督虞授。马自号都督交、广二州诸军事安南将军，曩日向时，皆谓曹刘之世。〕而邦家颠覆，宗庙为墟。呜呼！人之云亡，邦国殄瘁，不其然与？〔《诗·大雅》文也。〕《易》曰：汤武革命，顺乎天。〔《周易》革卦之辞也。〕《玄》曰：乱不极则治不形。〔《太玄经》曰：阴不极则阳不生，乱不极则德不形。〕言帝王之因，天时也。古人有言曰：天时不如地利。〔《孟子》曰：天时不如地利，地利不如人和。赵岐曰：天时，支干五行王相孤虚之属。〕《易》曰：王侯设险，以守其国。言为国之恃险也。〔《周易》坎卦之辞也。〕又曰：地利不如人和，在德不在险。言守险之由人也。〔《史记》魏武侯曰：山河之固，此魏国之宝也。吴起对曰：在德不在险。〕吴之兴也，参而由焉，《孙卿》所谓合其参者也。〔《孙卿子》曰：天有其时，地有其财，人有其治，夫是之谓能参。合所以参，而颠覆所参则惑矣。〕及其亡也，恃险而已，又《孙卿》所谓舍其参者也。

夫四州之萌，非无众也，大江之南，非乏俊也。山川之险，易守也。劲利之器，易用也。先政之策，易循也。功不兴而祸遘者，何哉？所以用之者失也。是故先王达经国之长规，审存亡之至数，谦已以安百姓，敦惠以致人和，宽冲以诱俊乂之谋，慈和以结士民之爱。是以其安也，则黎元与之同庆；〔《孝经钩命决》曰：天有顾盼之义，授图子黎元也。〕及其危也，则兆庶与之共患。安与众同庆，则其危不可得也；危与下共患，则其难不足恤也。夫然，故能保其社稷，而固其土宇，《麦秀》无悲殷之思，《黍离》无愍周之感矣。〔《尚书大传》曰：微子将朝周，过殷之故墟，见麦秀之{艹渐}々，曰：此父母之国，宗庙社稷之所立也。志动心悲，欲哭则朝周，俯泣则妇人。推而广之，作雅声。《毛诗序》曰：《黍离》，闵宗周也。周大夫行役，过故宗庙宫室，尽为禾黍，故为《黍离》之诗。〕

《文选》　唐·李善注



