---
---
---
title: 卷五十 史论下、史述赞
---

◎史论下

【后汉书》二十八将传论】

※范蔚宗

论曰：中兴二十八将，前世以为上应二十八宿，未之详也。〔中兴，谓汉有王莽篡位，后光武复兴，为中兴也。天有二十八宿，将以辅君洽化者也。〕然咸能感会风云，奋其智勇。〔《周易》曰：云从龙，风从虎。《史记》太史公曰：相如其处智勇，可谓兼之。〕称为佐命，亦各志能之士也。〔李陵书曰：其馀佐命立功之士。〕

议者多非光武不以功臣任职，至使英姿茂绩，委而勿用。〔谢承《后汉书序》曰：申徒蟠英姿磊落。潘岳《杨肇诔》曰：茂绩惟嘉。〕然原夫深图远算，固将有以为尔。若乃王道既衰，降及霸德，犹能授受惟庸，勋贤兼序，如管、隰之迭升桓世，先、赵之同列文朝，可谓兼通矣。〔《左氏传》寺人披曰：齐桓公置射钩而使管仲相。又曰：齐桓，卫姬之子，有宠於僖公，有鲍叔牙、隰朋以为辅佐。又曰：晋蒐于被庐，命赵衰为卿，让於先轸。杜预曰：先轸，晋下军之佐原轸也。〕降自秦汉，世资战力，至於翼扶王室，皆武人屈起。亦有鬻缯盗狗轻猾之徒。〔《汉书》曰：灌婴，睢阳贩缯者也。高祖为沛公，以中涓从，后剖符食颍阴，至丞相。又曰：樊哙，沛人也以屠狗为事。高祖为沛公，以舍人从，后封舞阳侯。〕或崇以连城之赏，或任以阿衡之地，〔班固《汉书》赞曰：藩国大者跨州兼郡，连城数十。《毛诗》曰：实惟阿衡，左右商王。毛苌曰：阿衡，伊尹也。〕故势疑则隙生，力侔则乱起。萧、樊且犹纟累绁，信、越终见菹戮，不其然乎！〔李陵书曰：昔萧樊囚执，韩彭菹醢。〕自兹以降，讫于孝武。宰辅五世，莫非公侯。遂使缙绅道塞，贤能蔽壅。〔司马相如《封禅书》曰：因杂缙绅先生之略术。臣瓒曰：缙，赤色。绅，大带也。〕朝有世及之私，下多抱关之怨。〔《礼记》曰：大人世及以为礼。《汉书》曰：萧望之署小苑东门候，王仲翁谓望之曰：不肯录录，反抱关为。〕其怀道无闻，委身草莽者，亦何可胜言。〔《论语》阳货谓孔子曰：怀其宝而迷其邦。《淮南子》曰：今至人生於乱世，含德怀道而死者众，天下莫知，贵其不言也。〕故光武鉴前事之违，存矫枉之志，〔班固《汉书》赞曰：汉兴，惩强秦之败，大启九国，可谓矫枉过其正也。〕虽冠、邓之高勋，耿贾之鸿烈，分土不过大县数四，所加特进朝请而已。〔范晔《后汉书》曰：冠恂，字子翼，封雍奴侯，邑万户，为执金吾。邓禹，字仲华，为大司徒，封高密侯，食邑四县。耿弇，字伯昭，封好畤侯，食二县，以列侯奉朝请。贾复，字君文，封胶东侯，食六县，以列侯加位特进。蔡邕《独断》曰：诸侯功德优盛，朝廷所异者，赐位特进，位在三公下。孟康《汉书注》曰：律，春曰朝，秋曰请。〕观其治平临政，课职责咎，将所谓导之以法，齐之以刑者乎！〔《论语》子曰：导之以政，齐之以刑，民免而无耻。〕

若格之功臣，其伤已甚。何者？直绳则亏丧恩旧，挠情则违废禁典，〔范晔《后汉书》，第五伦上疏曰：臣愚以为贵戚可封侯以富之，不当职事以任之。何者？绳以法则伤恩，私以亲则违宪。〕选德则功不必厚，举劳则人或未贤，参任则群心难塞，并列则其弊未远。〔言选德弃功，参差杂用，即怨望必多，故云难塞。若论功弃德，并列於朝，即菹戮相仍，故云未远。〕不得不校其胜否，即事相权。〔言尊功而不尊德，此功权於德，任德而不任功，此德权於功。《汉书》曰：量资弊，权轻重，於是有母权子而行，有子权母而行。韦昭曰：重为母，轻为子。衡，平也。〕故高秩厚礼，允答元功，峻文深宪，责成吏职。〔《汉书》曰：翟方进为相，峻文深讠互，中伤者尤多。〕建武之世，〔建武光武年号。〕侯者百数，若夫数公者，则与参国议，分均休咎，其馀并优以宽科，完其封禄，莫不终以功名，延庆于后。〔范晔《后汉书》郎顗上疏曰：攘灾延庆，号令天下。〕昔留侯以为高祖悉用萧、曹故人，郭伋亦议南阳多显，郑兴又戒功臣专任。〔《汉书》曰：上望见诸将，往往数人偶语。上曰：此何语？张良曰：此谋反耳。陛下起布衣，与此属取天下，已为天子，而所封皆萧、曹故人，所诛者皆平生仇怨，故相聚谋反耳。范晔《后汉书》曰：光武以郭伋为并州牧，过京师谢恩，帝即引见。伋因言选补众职，当简天下贤俊，不宜专用南阳人。帝纳之。又曰：郑兴，字少赣，河南人，徵为太中大夫。上疏曰：道路流言，咸曰朝廷欲用功臣，功臣用则人位谬矣。〕夫崇恩偏授，易启私溺之失，至公均被，必广招贤之路，意者不其然乎！〔班固《汉书》引曰：崇恩德以抚海内。仲长子昌言曰：人主临之以至公。〕

永平中，显宗追感前世功臣，〔显宗，明帝。〕乃图画二十八将於南宫云台，其外又有王常、李通、窦融、卓茂，〔范晔《后汉书》曰：王常，字颜卿，颍川人，封山桑侯，拜为横野大将军，位次与诸将绝席。又曰：李通，字次元，南阳人，封固始侯，拜大司空。又曰：窦融，字周公，扶风人，封安丰侯，为卫尉。又曰：卓茂，字子康，南阳人，为密令。世祖即位，以茂为太傅。〕合三十二人。故依本第，系之篇末，以志功次云尔。

【宦者传论一首】

〔宦者，养也。养阉人使其看宫人，此是小臣。后汉用之尊重，故集为传论。〕

※范蔚宗

《易》曰：天垂象，圣人则之。宦者四星，在皇位之侧。〔仲长子《昌言》曰：天文，宦者四星，在帝座傍，而《周礼》有其官职。〕故周礼置官，亦备其数，阍者守中门之禁。〔《周礼》曰：阍人掌守王宫中之门禁，郑玄曰：中门，於外内为中。〕侍人掌女宫之戒。〔《周礼》曰：寺人掌王之内人，及女宫之戒令。〕又云：王之正内者五人。〔《周礼》曰：寺人，王之正内五人。郑玄曰：正内，路寝也。〕《月令》：仲冬，阉尹审门闾，谨房室。〔《礼记》文也。郑玄曰：阉尹，主领阉竖之官也。於周则为内宰，掌治王之内政、宫令、诫出入及关闭之属也，重闭外内门。〕《诗》之《小雅》，亦有《巷伯》刺谗之篇。〔《毛诗·小雅》曰：巷伯，刺幽王也，寺人伤於谗而作是诗也。毛苌曰：巷伯，内小臣也。〕然宦人之在王朝者，其来旧矣。将以其体非全气，情志专良，通关中人，易以役养乎？〔《老子》曰：未知牝牡之合而全作。王弼曰：作，长也。无物以损其身，故全长也。《汉书》曰：元帝以石显久典事，中人无外党，精专可信任，遂委以政。应劭《汉官仪》曰：掖庭，后宫所处。中宫，谓诸中人。〕然而后世因之，才任稍广。其能者则勃貂，管苏，有功於楚、晋。〔《左氏传》曰：吕郄畏偪，焚公宫而杀晋侯。寺人披请见，公见之，以难告。又曰：晋侯问原守於寺人勃鞮，对曰：昔赵衰以壶餮从径，餧而弗食，故使处原。杜预曰：勃鞮，披也。《史记》以勃鞮为履貂上。《新序》曰：楚恭王有疾，告诸大夫曰：管苏犯我以义，违我以礼，与处不安，不见不思。然而有德焉，吾死之后，爵之於朝。申侯顺吾所欲，行吾所乐，与处则安，不见则思，然未尝有得焉。必速遣之。〕景监、缪贤、著庸於秦、赵。〔《史记》曰：商鞅入秦，因孝公宠臣景监以求见。又曰：蔺相如为赵宦者令缪贤舍人，赵求人使报秦者，未得。宦者令缪贤曰：臣舍人蔺相如可使。〕及其弊也，竖刁乱齐，伊戾祸宋。〔《左氏传》曰：齐桓公卒，易牙入，与寺人貂因内宠以杀群吏，而立公子无亏，孝公奔宋。杜预曰：寺人，内阉官，竖刁也。《史记》曰：竖貂为竖刁，并音凋。《左氏传》曰：楚客聘於晋，过宋，太子知之，请野享之。公使往，伊戾请从，至则为坎用牲，加书徵之，而骋告平公曰：太子将为乱，既与楚客盟矣。公使视之，则信有焉。太子死，公徐闻其罪，乃烹伊戾。〕

汉兴，仍袭秦制，置中常侍官。然亦引用士人，以参其选，皆银珰左貂，给事殿省。〔范晔《后汉书》朱穆曰：案汉故事，中常侍或用士人。建武以后，乃悉用宦者，假貂珰之饰，任常伯之职。〕及高后称制，乃以张卿为大谒者，出入卧内，受宣诏令。〔《汉书》高后纪曰：太后临朝称制，蔡邕曰：天子命令之别，二曰制书。然制非皇后所行，故曰称也。《汉书·刘泽传》，田生求事吕氏所幸大谒者张释卿。如淳曰：奄人也。《吕后纪》云张释《刘泽传》又曰张卿。然则张释字子卿，今《汉书》或为释卿，误也。仲长子《昌言》曰：宦竖傅近房卧之内，交错妇人之间。〕文帝时，有赵谈、北宫伯子，颇见亲幸。〔《汉书》曰：孝文时宦者，则赵谈北宫伯子。〕至於孝武，亦爱李延年。〔《汉书》曰：孝武时，宦者李延年。〕帝数宴后庭，或潜游离馆，故请奏机事，多以宦人主之。〔《汉书》曰：萧望之以武帝游燕后庭，故用宦者，非国旧制。仲长子《昌言》曰：至於武皇游燕后庭，置中书之官，领受军事。《汉官解故》曰：机事所总，号令攸发。胡广曰：机密之事。〕元帝之世，史游为黄门令，勤心纳忠，有所补益。〔《汉书》曰：急就一篇，元帝黄门令史游作。董巴《舆服志》曰：禁门曰黄闼，中人主之。〕其后引恭、石显，以佞险自进，卒有萧、周之祸，捐秽帝德焉。〔《汉书》曰：前将军萧望之，及光禄大夫周堪建议，以为宜罢中书宦官，应古不近刑人，由是大与石显忤，后皆害焉。望之自杀，堪废锢，不得复进用。〕

中兴之初，宦官悉用阉人，不复杂调他士。〔如淳《汉书注》曰：调，选也。〕至永平中，始置员数，中常侍四人，小黄门十人。和帝即祚幼弱，而窦宪兄弟专总权威，〔范晔《后汉书》曰：孝和皇帝讳肇，肃宗子也，年十岁。窦太后诏曰：窦宪，朕之元兄，当以旧典辅斯职焉。〕内外臣僚，莫由亲接，所与居者，惟阉官而已。故郑众得专谋禁中，终除大憝〔《史记》曰：景帝居禁中。如淳《汉书注》曰：省中，本为禁中。蔡邕曰：禁中者，门户有禁，非侍御不得入，故曰禁中。《尚书》曰：元恶大憝。〕遂享分土之封，超登宫卿之位，於是中官始盛焉。〔范晔《后汉书》曰：郑众，字季产，南阳人。和帝初，窦宪图作不轨，众遂首谋诛之，以功迁大长秋，封鄛乡侯。〕

自明帝以后，迄乎延平，〔范晔《后汉书》曰：安帝年号延平。〕委用渐大，而其资稍增。中常侍至有十人，小黄门亦二十人，改以金珰右貂，兼领卿署之职。邓后以女主临政，而万机殷远，〔和熹邓后，已见《皇后纪论》。〕朝臣图议，无由参断帷幄，称制下令，不出房闱之间，不得不委用刑人，寄之国命。〔范晔《后汉书》朱穆曰：自和熹太后以女主称制，不接公卿，乃以阉人为常侍小黄门，通命两宫。〕手握王爵，口含天宪，〔范晔《后汉书》谏议大夫刘陶上疏讼朱穆曰：今权宦倾擅朝室，手握王爵，口含天宪，非所以崇尊显之高业，守和平之隆祚。〕非复掖庭永巷之职，闺牖房闱之任也。〔《汉书》曰：掖庭八丞。又曰：永巷官皆取其领事之号。或曰：永巷。则曰永巷仆射。〕其后孙程定立顺之功，曹腾参建桓之策，〔范晔《后汉书》曰：孙程，字稚卿，涿郡人。安帝时为中黄门，时江京等废皇太子为济阴王，明年帝崩，立北乡侯为天子。十月，北乡侯疾笃，程谓济阴王谒者长兴渠曰：王以嫡统，遂至废黜。若北乡不起，共斩江京，事乃可成。渠然之。北乡薨，程与十八人谋於西锺下，皆截衣为誓，斩江京，迎济阴王立之，是为顺帝，封程浮阳侯。又曰：顺帝讳保，安帝之子。又曰：曹腾迁中常侍。桓帝立，腾以定策封费亭侯。大长秋。〕续以五侯合谋，梁冀受钺，〔范晔《后汉书》曰：单超，河南人。徐璜，下邳人。具瑗，魏郡人。左悺，河南人。唐衡，颍川人。桓帝呼超悺入室，谓曰：梁将军兄弟专国，今欲诛之，於常侍意如何？超等对曰：诚国奸贼，当诛日久。五人遂定其议，帝啮超臂出血为盟，於是诏收冀，悉诛之。超封新丰侯，璜武原侯，瑗东武侯，悺上蔡侯，衡汝阳侯，五人同日封，故俗谓之五侯。〕迹因公正，恩固主心。故中外服从，上下屏气，〔屏气，言恐惧也。《论语》曰：屏气似不息者。范晔《后汉书》曰：阳球既诛王甫，权门闻之，莫不屏气。〕或称伊、霍之勋，无谢於往载；或谓良，平之画，复兴於当今。〔伊尹、霍光；张良、陈平。〕虽时有忠公，而竞见排斥。举动回山海，呼吸变霜露，阿旨曲求，则宠光三族，直情忤意，则参夷五宗。汉之纲纪大乱矣！〔陈琳檄曰：所爱光五宗，所恶灭三族。〕

若夫高冠长剑，纡朱怀金者，布满宫闼；〔枚乘《兔园赋》曰：高冠扁焉，长剑闬焉。《法言》曰：或问使我纡朱怀金，其乐不可量也。李轨曰：朱，绂也。〕苴茅分虎，南面臣民者，盖以十数；〔《尚书纬》曰：天子社，东方青，南方赤，西方白，北方黑，上冒以黄土，封诸侯，各取方土，苴以白茅以为社。《汉书仪》曰：郡分铜虎符三。〕府署第馆，基列於都鄙；子弟支附，过半於州国；南金和宝冰纨雾縠之积，盈牣珍藏；〔《毛诗》曰：元龟象齿，大赂南金。《韩子》曰：楚人和氏得玉璞於楚山之中，奉而献之王，使玉人理其璞而得宝焉。《汉书》曰：齐地织作冰纨。臣瓒曰：纨之细密，如坚冰也。《子虚赋》：杂纤罗，垂雾縠。〕嫱媛侍儿歌童舞女之玩，充备绮室；〔《左氏传》子西曰：今闻夫差宿有妃嫱嫔御焉。杜预曰：妃嫱，贵者也。嫱音墙。《汉书》曰：初，袁盎为吴相时，从史盗私盎侍儿。文颖曰：婢也。仲长子《昌言》曰：为音乐则歌儿舞女，干曹而迭起。《左氏传》晏子谓齐侯曰：高台深池，撞锺舞女。〕狗马饰彫文，土木被缇绣。〔《汉书》东方朔曰：土木衣绮绣，狗马被缋。《佞幸传》曰：董贤起大第阙下，土木之功，穷极伎巧，柱槛衣以綈锦。〕皆剥割萌黎，竞恣奢欲，构害明贤，专树党类。其有更相援引，希附权彊者，皆腐身薰子，以自衒达。〔班固《汉书》曰：司马迁述曰：呜呼史迁，薰骨以行刑。韦昭曰：古者腐刑必薰合之。〕同弊相济，故其徒有繁〔潘元茂《九锡文》曰：同恶相济。《尚书》曰：简贤附势，实繁有徒。〕败国蠹政之事，不可殚书。所以海内嗟毒，志士穷栖，〔韦昭《国语注》曰：山居曰栖。〕寇剧缘间，摇乱区夏。〔刘騊駼《与李子竖书》曰：下车负乘，剧贼未禽。《韩诗》曰：谗言缘间而起。〕虽忠良怀愤，时或奋发，而言出祸从，旋见孥戮。〔《尚书》曰：予则孥戮汝。〕因复大考钩党，转相诬染，〔《东观汉记》曰：灵帝时，故太仆杜密、故长乐少府李膺各为钩党。《尚书》曰：下本州考治，时上年十三。问诸常侍曰：何钩党？诸常侍对曰：钩党人即党人也。即可其奏。〕凡称善士，莫不罹被灾毒。〔《桓子新论》曰：居家循理，乡里和顺，出入恭敬。言语谨逊，谓之善士。〕窦武、何进，位崇戚近，乘九服之嚣怨，协群英之势力，〔《周书》曰：乃辨九服之国。谢承《后汉书》曰：黄向对策，以为群英之表。〕而以疑留不断，至於殄败。斯亦运之极乎？〔范晔《后汉书》曰：窦武，字游平，扶风人也。女立为皇后，武为大将军，谋诛中官，曹节等矫诏将兵诛武。又曰：何进，字遂高，南阳人也。女弟立为皇后，为大将军。灵帝崩，袁绍说进令诛中官，谋泄，张骧、赵忠等因进入省，共杀进。应劭《风俗通》曰：秦因愚弱之极运。〕虽袁绍龚行，芟夷无馀，〔范晔《后汉书》曰：袁绍勒兵斩赵忠，捕宦官，无少长悉斩之。张让投河而死。《尚书》曰：今予恭行天之罚。《左氏传》君子曰：周任有言，为国家者，见恶如农夫之务去草焉。芟夷蕴崇之，绝其本根，勿使能殖。〕然以暴易乱，亦何云及！〔《史记》伯夷歌曰：登彼西山兮，言采其薇。以暴易乱兮，不知其非。〕自曹腾说梁冀，竟立昏弱，〔曹腾、梁冀，已见上文。昏弱，谓桓帝也。〕魏武因之，遂迁龟鼎。〔魏武，曹操也。龟鼎，国之守器，以喻帝位也。《尚书》曰：宁王遗我大宝龟，绍天明即命。《左氏传》王孙满曰：桀有昏德，鼎迁於商。商纣暴虐，鼎迁於周。〕所谓君以此始，必以此终，信乎其然矣！〔《左氏传》曰：晋荀林父及楚子战於邲。楚子见左广，将从之乘，屈荡尸之曰：君以此始，必以此终。〕

【逸民传论一首】〔何晏《论语》注曰：逸民，言节行超逸。〕

※范蔚宗

《易》称：《遯》之时义大矣哉。〔《易》曰：艮下乾上。遯，彖曰：遯之时义大矣哉。孔子曰：遯，逃也。谓去代不求利，是其大也。〕又曰："不事王侯，高尚其事。"〔《周易》：蛊卦上九爻辞。〕是以尧称则天，而不屈颍阳之高；〔《论语》子曰：唯天为大，唯尧则之。《吕氏春秋》曰：昔尧朝许由於沛泽之中，请属天下於夫子，许由遂之颍水之阳。〕武尽美矣，终全孤竹之洁。〔《论语》曰：子谓武，尽美矣，未尽善也。《史记》：伯夷、叔齐，孤竹君之子也。武王已平殷乱，天下宗周，而伯夷、叔齐耻之，义不食周粟，隐於首阳山。〕自兹以降，风流弥繁。〔《琴赋》曰：体制风流，莫不相袭。〕长往之轨未殊，而感致之数匪一。〔《西征赋》曰：悟山潜之逸士，卓长往而不返。〕或隐居以求其志，或回避以全其道；〔《论语》孔子曰：隐居以求其志，行义以达其道。又曰：贤者避世，其次避地。〕或静己以镇其躁，或去危以图其安，〔言或静默隐居，以镇心之躁竞，或去彼危难，以谋己之安全也。〕或垢俗以动其概，或疵物以激其清。〔言或垢秽时俗，以动其概；或疵点万物，以发其清。概犹操也。〕然观其甘心畎亩之中，憔悴江海之上，〔《庄子》曰：舜以天下让其友北人无择，北人无择曰：异哉！后之为人也。居於畎亩之中，而游尧舜之门，不若是而已。又曰：就薮泽，处闲旷，此江海之士，避世之人也，闲暇者之所好也。〕岂必亲鲁鸟乐林草哉？亦云介性所至而已。〔《世说》：简文入华林园，顾谓左右曰：觉鸟兽禽鱼，自来亲人尔。〕故蒙耻之宾，屡黜不去其国；〔《列女传》曰：柳下惠死，妻《诔》之曰：蒙耻救民，德弥大兮。虽过三黜，终不弊兮。〕蹈海之节，千乘莫移其情。〔《史记》曰：鲁仲连谓新垣衍曰：秦即为帝，则连蹈东海死耳。又曰：鲁连下聊城，田单归而欲爵之。鲁连逃隐於海上。〕適使矫易去就，则不能相为矣。〔《论语》曰：长沮桀溺耦而耕，孔子过之，使子路问津焉。桀溺曰：与从避人之士，岂若从避世之士哉？子路行以告，夫子曰：天下有道，丘不与易也。《汉书》，贾谊上书曰：胡越之人，虽死不相为者，教习然也。〕彼虽硁硁，有类沽名者，〔《论语》曰：子击磬於卫，有荷蕢而过孔氏之门者，曰：有心哉，击磬乎？既而曰：鄙哉，硁硁乎？莫己知也已。又子贡曰：有美玉於斯，韫椟而藏诸？求善价而沽诸？孔子曰：沽之哉沽之哉我待价者也。〕然而蝉蜕嚣埃之中，自致寰区之外，〔《淮南子》曰：蝉饮而不食，三十日而蜕。〕异夫饰智巧以逐浮利者乎！〔《淮南子》曰：古之人，同气于天地，与一世而优游。及伪之生，饰智以惊愚，设诈以巧上。〕荀卿有言曰：志意修则骄富贵，道义重则轻王公也。〔《荀卿子》曰：志意修则骄富贵矣，道义重则轻王公矣，内省则外物轻矣。〕

汉室中微，王莽篡位，士之蕴藉义愤甚矣。〔《东观汉记》曰：桓荣温恭有蕴藉，明经义。文颖曰：谓宽博有馀也。〕是时裂冠毁冕，相携持而去之者，盖不可胜数。〔范晔《后汉书》曰：胡刚清高，有志节。值王莽居摄，解其衣冠，县府门而去，遂亡命交趾，隐於屠肆之间。《左氏传》王使詹桓伯辞於晋侯曰：伯父若裂冠毁冕，拔本塞源。《毛诗序》曰：百姓莫不相携持而去焉。〕扬雄曰：鸿飞冥冥，弋人何篡焉。言其违患之远也。〔《法言》曰：鸿飞冥冥，弋人何篡焉！宋衷曰：篡，取也。鸿高飞，冥冥薄天，虽有弋人执矰缴，何所施巧而取焉！喻贤者深居，亦不罹暴乱之害。今篡或为慕，误也。〕光武侧席幽人，求之若不及，〔《国语》越王夫人，去算侧席而坐。韦昭曰：侧犹特也。礼，忧者侧席而坐。班固《汉书·公孙弘赞》曰：上方欲用文武，求之如不及。〕旌帛蒲车之所徵贲，相望於岩中矣。〔言招士或旌以帛也。《汉书》曰：武帝以枚乘年老，乃以安车蒲轮徵乘。《周易》曰：贲于丘园，束帛笺笺。〕若薛方、逄萌聘而不肯至，〔《汉书》曰：薛方，字子容。王莽以安车迎方，方因使者辞谢曰：尧舜在上，下有巢许。今明主方隆唐虞之德，亦犹小臣欲守箕山之节也。使者以闻，莽说其言，不强致也。世祖即位，徵方，於道病卒。范晔《后汉书》曰：逄萌，字子康，北海人也。王莽杀其子宇，萌将家属入海，客於辽东。光武即位，徵萌。讬以老耄，迷路东西，语使者曰：朝廷所以徵我者，以其有益於政，尚不知方面所在，安能济时乎？即便驾归。连徵不起，以寿终。〕严光、周党、王霸，至而不能屈。〔范晔《后汉书》曰：严光，一名遵，会稽人，与光武同游学。及光武即位，聘之，三反而后至，舍於北军。车驾即日幸其馆，光卧不起，帝即其卧所，抚光腹曰：咄咄子陵，不可相助为政邪？又眠不应。良久，乃张目熟视曰：昔唐尧著德，巢父洗耳，士故有志，何至相迫乎？又曰：周党，字伯况，太原人。建武中徵为议郎，以病去职，遂将妻子居于渑池。后复徵，不得已，乃著短布单衣，縠皮绡头巾，待见尚书。及光武引见，党伏而不谒，自陈愿守所志，帝乃许焉。又曰：王霸，字仲儒，太原人。建武中徵到尚书，拜，称名不称臣。有司问其故，霸曰：天子有所不臣，诸侯有所不友。以病归，隐居守志。〕群方咸遂，志士怀仁，〔郭象《庄子》注曰：一方得而群方失。《论语》子曰：志士仁人，无求生以害仁。《礼记》曰：君子有礼，故物无不怀仁。〕斯固所谓举逸人，则天下归心者乎？〔《论语》子曰：举逸人，天下之人归心焉。〕肃宗亦礼郑均而徵高凤，以成其节。〔范晔《后汉书》曰：肃宗孝章皇帝讳炟，显宗第五子。又曰：郑均，字仲虞，东平任城人。建初六年，公车特徵，再迁尚书，数纳忠言，肃宗敬重之，以疾乞骸骨。又曰：高凤，字文通。南阳人。建初中，将作大匠任隗举凤直言，到公车，讬病逃归，隐身渔钓，终於家。〕自后帝德稍衰，邪孽当朝，处子耿介，与卿相等列，〔束广微《补亡诗》曰：堂堂处子。《楚辞》曰：独耿介而不随俗。〕至乃抗愤而不顾，多失其中行焉。〔《论语》子曰：不得中行而与之，必也狂狷乎！〕盖录其绝尘不及，同夫作者，列之此篇。〔《庄子》颜回问於仲尼曰：夫子步亦步，夫子趋亦趋，夫子驰亦驰。奔逸绝尘，而瞠乎若后耳！司马彪曰：言不可及也。《论语》，子曰：作者七人。包咸曰：七人，谓长沮、桀溺、丈人石门荷蕢仪封人楚狂接舆。〕

【宋书谢灵运传论一首】

〔沈休文修《宋书》百卷，见灵运是文士，遂于传不作此书，《说文》之利害，辞之是非。〕

※沈休文

史臣曰：民禀天地之灵，含五常之德，刚柔迭用，喜愠分情。〔《汉书》曰：夫人肖天地之貌，怀五常之性，聪明精粹，有生之最灵者也。应劭曰：肖类也。头圆象天，足方象地。又曰：凡民函五常之性，而刚柔不同。《史记》曰：况怀五常，含好恶。郑玄《礼记注》曰：五常，五行也。孔安国《尚书传》曰：五行之德，王者相承以取法。《礼记》曰：何谓七情，喜、怒、哀、惧、爱、恶、欲。〕夫志动於中，则歌咏外发，〔《毛诗序》曰：情动於中，而形於言。嗟叹之不足，故永歌之。又曰：情发於声，声成文，谓之音。〕六义所因，四始攸击，升降讴谣，纷披风什，〔《毛诗序》曰：诗有六义焉：一曰风，二曰赋，三曰比，四曰兴，五曰雅，六曰颂。又曰：是谓四始，诗之至也。《毛诗》题曰《鹿鸣》之什。说者云：诗每十篇同卷，故曰什也。〕虽虞夏以前，遗文不睹，〔《虞书》有帝庸作歌，《夏书》有五子之歌，已前不见歌文。〕禀气怀灵，理或无异。〔古《猛虎行》曰：禀气有丰约，受形有短长。〕然则歌咏所兴。宜自生民始也。

周室既襄，风流弥著。〔幽厉之时，多有讽刺，在下祖习，如风之散，如水之流，故曰弥著。〕屈平、宋玉，导清源於前；贾谊、相如，振芳尘於后。〔《孙卿子》曰：君子养源，源清则流清。陆机《大暑赋》曰：播芳尘之馥馥。〕英辞润金石，高义薄云天。〔仲长子《昌言》曰：英辞雨下。《吴越春秋》乐师谓越王曰：君王德可刻之於金石。《淮南子》曰：夫道润乎草木，浸乎金石！《法言》曰：或问屈原、相如之赋孰愈。曰：原也过以浮，如也过以虚。过浮者蹈云天，过虚者华无根。然原上援稽古，下引鸟兽，其著意，子云、长卿亮不可及。〕自兹以降，情志愈广。王襃、刘向、杨班、崔、蔡之徒，〔范晔《后汉书》曰：崔骃年十三，能通百家言，善属文，与班固、傅毅同时齐名。又曰：蔡邕少博学，好辞章。杨，杨子云。班，班孟坚。〕异轨同奔，适相师祖。〔《礼记》曰：仲尼祖述尧舜。〕然清辞丽曲，时发乎篇，而芜音累气，固亦多矣。〔贾逵《国语注》曰：芜，秽也。累，犹负也。〕若夫平子艳发，文以情变，绝唱高纵，久无嗣响。〔平子，张衡字也。〕至于建安，曹氏基命，三祖陈王，咸蓄盛藻，〔《续晋阳秋》曰：及至建安而诗章大盛。《尚书》曰：王如不敢及天基命定命。建安，献帝年号。《魏志》曰：明帝青龙四年，有司奏武皇帝为魏太祖，文皇帝为魏高祖，明皇帝为魏列祖也。〕甫乃以情纬文，以文被质。〔郑玄《周礼注》曰：甫，始也。言始将情意以纬於文。〕

自汉至魏，四百馀年，辞人才子，文体三变。相如工为形似之言，二班长於情理之说：〔二班，叔皮、孟坚也。〕子建、仲宣，以气质为体，并摽能擅美，独映当时。是以一世之士，各相慕习，源其梠流所始，莫不同祖《风骚》。〔《续晋阳秋》曰：自司马相如、王褒、扬雄诸贤，代尚诗赋，皆体则风骚，诗揔百家之言。飙流即风流，已见上文。《广雅》曰：祖，法也。〕徒以赏好异情，故意制相诡。〔《说文》曰：诡，变也。〕

降及元康，潘、陆特秀，〔元康，晋惠帝年号也。《续晋阳秋》曰：逮乎西朝之末，潘陆之徒，有文质，而宗师不异。〕律异班、贾，体变曹王，缛旨星稠，繁文绮合。〔《论衡》曰：德弥盛者文弥缛。又曰：或能陈得失，奏便宜，应经传，文如星月，若谷子云唐子高者，并为高第。《汉书》宣帝曰：辞赋譬如女工有绮縠也。〕缀平台之逸响，采南皮之高韵。〔《汉书》曰：梁孝王广治睢阳城为複道，自宫连属於平台，三十馀里，招延四方豪杰。逸响，谓司马相如之文。南皮，魏文帝所游也。高韵，谓应徐之文也。〕遗风馀烈，事极江右。〔《史记》曰：宣王法文武遗风。《春秋元命苞》曰：文王积善所润之馀烈。江右，西晋也。〕在晋中兴，玄风独扇，为学穷於柱下，博物止乎七篇。〔《续晋阳秋》曰：正始中，王弼、何晏好《庄子》玄胜之谈，而俗遂贵焉。《老子》为柱下史，《庄子内篇》其数有七。〕驰骋文辞，义殚乎此。自建武暨于义熙，历载将百，〔建武，晋愍帝年号。义熙，晋安帝年号。〕虽比响聊辞，波属云委，〔《答宾戏》曰：驰辨如涛波。仲长统《昌言》曰：妙句云布。《孝经钩命决》曰：云委雾散，殊错沈浮。〕莫不寄言上德，讬意玄珠，〔《孙绰子》曰：庄子多寄言，浑沌得宗，罔象得珠。《老子德经》曰：上德不德，是以有德。《庄子》曰：黄帝游乎赤水之北，登乎昆仑之丘，而南还归，遗其玄珠。郭象曰：此明得真之所由。〕遒丽之辞，无闻焉尔。〔《孙绰集》序曰：绰文藻遒丽。《公羊传》曰：纪子伯者何？无闻焉尔。〕仲文始革孙许之风，叔源大变太元之气。〔仲文，殷仲文也。《续晋阳秋》曰：许询有才藻，善属文。询及太原孙绰，转相祖尚，又加以三世之辞，而风骚之体尽矣。询绰并为一时文宗，自此作者悉化之。至义熙中，谢混始改之。叔源，混字也。太元，晋武帝年号。〕

爰逮宋氏，颜谢腾声，灵运之兴会摽举，延年之体裁明密，〔兴会，情兴所会也。郑玄《周礼注》曰：兴者，讬事於物也。体裁，制也。谢承《后汉书》曰：魏朗为河内太守，明密法令也。〕并方轨前秀，垂范后昆。〔《尚书》曰：垂裕后昆。〕若夫敷衽论心，商榷前藻，〔《楚辞》曰：跪敷衽以陈辞。陆机《乐府篇》曰：商榷为此歌。〕工拙之数，如有可言。夫五色相宣，八音协畅，〔文赋曰：暨音声之迭代，若五色之相宣。〕由乎玄黄律吕，各適物宜。〔《周易》曰：象其物宜，是故谓之象。〕欲使宫羽相变，低昂舛节，若前有浮声，则后须切响。一简之内，音韵尽殊，两句之中，轻重悉异。妙达此旨，始可言文。至於先士茂制，讽高历赏，〔言讽咏之者，咸以为高，历载辞人，所共传赏。〕子建函京之作，仲宣灞岸之篇，〔曹子建《赠丁仪王粲诗》曰：从军度函谷，驱马过西京。王仲宣《七哀诗》云：南登霸陵岸，回首望长安。〕子荆零雨之章，正长朔风之句，〔孙子《荆陟阳侯诗》曰：晨风飘岐路，零雨被秋草。王正长《杂诗》曰：朔风动秋草。边马有归心。〕并直举胸情，非傍诗史，正以音律调韵，取高前式。自灵均以来，多历年代，〔灵均，屈原字也。《尚书》周公曰：殷礼陟配天，多历年所。〕虽文体稍精，而此秘未睹。至於高言妙句，音韵天成，皆暗与理合，匪由思至。张蔡、曹王，曾无先觉，〔《论语》曰：抑亦先觉者，是贤乎！〕潘、陆、颜、谢，去之弥远。世之知音者，有以得之，此言非谬。如曰不然，请待来哲。〔《西征赋》曰：如其礼乐，以俟来哲。〕

【恩幸传论一首】

〔约言当时遇幸会者，即得好官。又以晋宋之间，皆取门户，不任才能，故作此论。〕

※沈休文

夫君子小人，类物之通称。蹈道则为君子，违之则为小人。〔《庄子》曰：天下尽殉也。彼其所殉，仁义也。则俗谓之君子，其所殉货财也，则俗谓之小人。〕屠钓，卑事也；板筑，贱役也。太公起为周师，传说去为殷相。〔尉缭子曰：太公屠牛朝歌。《史记》曰：太公望吕尚，以渔钓奸周西伯。《战国策》范雎谓秦王曰：吕尚之遇文王，立为太师。《尚书》曰：高宗梦得说，乃审厥象，俾以形旁求於天下，说筑傅岩之野。惟肖，爰立作相。〕非论公侯之世，鼎食之资。〔《家语》曰：子路南游於楚，列鼎而食。〕明易攵幽仄，唯才是与。〔《尚书》曰：明明易攵仄陋。〕

逮于二汉，兹道未革，胡广累世农夫，伯始致位公相；黄宪牛医之子，叔度名动京师。〔范晔《后汉书》曰：胡广，字伯始，南阳人，六世祖刚。值王莽居摄，亡命交趾。莽败，乃归乡里。广少孤贫，法雄察广孝廉，试以章奏，为天下第一，旬月拜尚书郎，凡一履司空，再作司徒，三登太尉。又曰：黄宪，字叔度，南阳人，世贫贱，父为牛医。同郡陈蕃临朝而叹曰：叔度若在，吾不敢先佩印绶。《汉书》曰：郑子真名震乎京师。〕且士子居朝，咸有职业，虽七叶珥貂，见崇西汉，〔左太冲《咏史诗》曰：金张藉旧业，七叶珥汉貂。〕而侍中身奉奏事，又分掌御服，〔应劭《汉书注》曰：入侍天子，故曰侍中。《晋令》曰：侍中，除书表奏，皆掌署之。应劭《汉官仪》曰：侍中出则佩玺抱剑。〕东方朔为黄门侍郎，执戟殿下。〔《汉书》曰：东方朔初为常侍郎，后奏泰阶之事，拜为太中大夫给事中。尝醉，小遗殿上，诏免为庶人。复为中郎，百官表郎中令属官中有郎，比六百石。侍郎，比四百石。又黄门有给事黄门。《汉官仪》云：给事、黄门、侍郎，位次侍中、给事中，故曰给事黄门。然侍郎、黄门侍郎，二官全别，沈以为同，悮也。《答客难》曰：官不过侍郎，位不过执戟，非黄门侍郎明矣。〕郡县掾吏，并出豪家，负戈宿卫，皆由势族，〔掾吏卑位，负戈贱役，豪家世族，咸亦为之。言无贵贱之异也。《子虚赋》曰：幸得宿卫，十有馀年。〕非若晚代，分为二涂者也。〔二涂，谓士庶也。言仕子不居贱职，庶族不涉清阶。〕

汉末丧乱，魏武始基。〔《国语》曰：后稷始基靖民。《尚书》曰：太王肇基王迹。〕军中仓卒，权立九品，盖以论人才优劣，非谓世族高卑。〔《列子》曰：子华之门徒，皆世族也。〕因此相沿，遂为成法，自魏至晋，莫之能改。〔言魏晋二朝，咸遵魏武之法。〕州都郡正，以才品人，〔《傅子》曰：魏司空陈群，始立九品之制。郡置中正，平人才之高下，各为辈目。州置州都，而揔其义。〕而举世人才，升降盖寡。徒以凭籍世资，用相陵驾。〔人才不甚悬殊，故因世资以成贵也。〕都正俗士，斟酌时宜，品目少多，随事俯仰。〔言法坏之渐也。都正既皆俗士，不能校其材艺，乃随时斟酌，定其品差。〕刘毅所云，下品无高门，上品无贱族者也。〔臧荣绪《晋书》曰：刘毅为尚书左仆射，上疏陈九品之弊曰：上品无寒门，下品无势族。言势族之人，不居下品，寒门之子，不居上班。〕岁月迁讹，斯风渐笃，凡厥衣冠，莫非二品，〔言衣冠之族，皆居二品之中。〕自此以还，遂成卑庶。〔衣冠以外，皆同下科。〕周汉之道，以智役愚，台隶参差，用成等级。〔《左氏传》曰：人有十等，舆臣隶，隶臣僚，僚臣仆，仆臣台。〕魏晋以来，以贵役贱，士庶之科，较然有辨。〔《太玄经》曰：君子之道，较然见矣。〕夫人君南面，九重奥绝，〔《楚词》曰：岂不郁陶而思君兮，君之门以九重。〕陪奉朝夕，义隔卿士，阶闼之任，宜有司存。〔《论语》曾子曰：边豆之事，则有司存。〕既而恩以狎生，信由恩固，〔《尔雅》曰：狎，习也。〕无可惮之姿，有易亲之色。孝建泰始，主威独运。〔沈约《宋书》曰：孝建，武帝年号；泰始，明帝年号。〕空置百司，权不外假，而刑政纠杂，理难遍通，耳目所寄，事归近习。〔《礼记月令》曰：仲冬，省妇事，无得淫。虽有贵戚近习，无有不禁。郑玄曰：贵戚，姑姊妹也。近习，天子所亲幸也。〕赏罚之要，是谓国权，出纳王命，由其掌握，於是方涂结轨，辐凑同奔。〔《庄子》曰：车轨结乎千里之外。《文子》曰：群臣辐凑。张湛曰：如众辐之集於毂。〕人主谓其身卑位薄，以为权不得重，曾不知鼠凭社贵，狐藉虎威，〔《晏子春秋》，景公问晏子曰：理国亦有常乎？对曰：谗佞之人，隐在君侧，犹社鼠不熏也，去此，乃治矣。《战国策》荆宣王问群臣曰：吾闻北方之畏昭奚恤也何如？群臣莫对。江乙对曰：虎求百兽而食之，得狐。狐曰：子无敢食我，天帝命我长百兽，今子食我，是逆天命。子以我为不信，吾为子先行，子随我后，观百兽之畏我。虎不知百兽之畏己而走也，以为畏狐也。今王之地，方五千里，带甲百万，而专属之於昭奚恤。故北方之畏昭奚恤，其实畏王之甲兵也，犹百兽之畏虎。〕外无逼主之嫌，内有专用之功，势倾天下，未之或悟。挟朋树党，政以贿成。〔《左氏传》曰：襄十年，王朝卿士王叔。陈生与伯舆争政，大夫瑕禽曰：今自王叔之相也，政以贿成。〕鈇钺疮痏，构於床笫之曲，〔《西京赋》曰：所恶成疮痏痏。《左氏传》赵孟曰：床策之言不逾阈。杜预曰：笫，箦也。〕服冕乘轩，出於言笑之下〔《左氏传》，卫太子谓浑良夫曰：服冕乘轩，三死无与。〕南金北毳，来悉方艚，素缣丹魄，至皆兼两，〔音亮。北毳，〈犭军〉貂之属。艚，船也。丹魄，虎魄也。色赤，故曰丹。孔安国《尚书传》曰：车称两。〕西京许、史，盖不足云，晋朝王石，未或能比。〔《汉书》：孝宣许皇后，元帝母。元帝封外祖父广汉为平恩侯。又曰：史良娣，宣帝祖母也，兄恭。宣帝立，恭已死，封恭长子高为乐陵侯。王隐《晋书》曰：王恺，字君夫，世祖舅，自以外戚。晋氏政宽，又性至豪险。又曰：石崇贪而好利，富拟王者。〕及太宗晚运，虑经盛衰，〔沈约《宋书》曰：明帝庙号太宗。《法言》曰：圣人之法，未尝不关盛衰焉。〕权幸之徒，慑惮宗戚，欲使幼主孤立，永窃国权。〔《六代论》曰：君孤立於上，臣弄权於下。〕构造同异，兴树祸隙。帝弟宗王，相继屠剿。〔《尚书》曰：天用剿绝其命。孔安国曰：剿，截也。截绝，谓灭之也。〕民忘宋德，虽非一途，宝祚夙倾，实由於此。〔宝祚，犹宝命也。〕呜呼！《汉书》有《恩泽侯表》，又有《佞幸传》。今采其名，列以为《恩幸篇》云。

◎史述赞

○史述赞三首

※班孟坚

【述高纪第一】

皇矣汉祖，纂尧之绪。〔《汉书》曰：刘向颂高祖云：汉帝本系，出自唐帝，降及于周，在秦作刘。《尔雅》曰：纂，继也。〕实天生德，聪明神武。〔项岱曰：听於无闻曰聪，照临四方曰明，以内知外曰神，克定祸乱辟土斥疆曰武。《论语》子曰：天生德於予。《周易》曰：古之聪明叡智，神武而不杀者夫。〕秦人不纲，网漏于楚。〔项岱曰：秦重敛残人，天下叛之，故贬言人耳。纲以喻网，网无纲无所成，故漏也。言秦人不能整其纲维，令网目漏也。于楚，谓陈涉反而不能诛，故高祖因而起。〕爰兹发迹，断蛇奋旅。神母告符，朱旗乃举。〔《汉书》曰：高祖夜经泽中，有大蛇当径，拔剑斩蛇，蛇分为两。后人来至蛇所，有一妪夜哭曰：吾子白帝子，化为蛇，今者赤帝子斩之。又曰：高祖立为沛公，旗帜皆赤。〕粤蹈秦郊，婴来稽首。〔元年冬十月，沛公至霸上，秦王子婴素军白马，降于轵道。〕革命创制，三章是纪。〔《周易》曰：汤武革命，顺乎天而应乎人。《汉书》曰：高祖谓秦父老曰：与父老约法三章耳，杀人者死，伤人及盗抵罪。应劭曰：抵，至也。除秦酷政，但至於罪。〕应天顺民，五星同晷。〔晷，光景也。应劭曰：东井，秦之分野，五星所在，其下以义取天下之象也。〕项氏畔换，黜我巴汉。〔《汉书》曰：项羽背约，更立沛公为汉王，王巴蜀汉中。韦昭曰：畔换，跋扈也。〕西土宅心，战士愤怨。〔尚书曰：逷矣西土之人。又曰：惟克厥宅心。郭璞《三苍解诂》曰：西土，谓长安也。〕乘舋而运，席卷三秦。〔《左氏传》士会谓晋侯曰：会闻用师，观舋而动。《春秋握诚图》曰：诸侯水散席卷，各争恣志。《汉书》曰：韩信陈三秦易并之计。应劭曰：章邯为雍王，司马欣为塞王，董翳为翟王，分王秦地，故曰三秦。〕割据河山，保此怀民。〔保，安也。怀，归也。言汉据河山之固，民怀归者，能保乂之。《汉书》，田肯贺上曰：秦带河阻山，悬隔千里。《尚书》曰：黎民怀之。〕股肱萧曹，社稷是经。〔萧何、曹参也。《礼记》卫献公曰：有柳庄者，非寡人之臣，社稷之臣。〕爪牙信、布，腹心良、平。〔韩信、英布、张良、陈平也。《毛诗》曰：予王之爪牙。又曰：赳赳武夫，公侯腹心。〕恭行天罚，赫赫明明。〔恭行，已见上文。《毛诗》曰：赫赫明明，王命卿士。〕

【述成纪第十】

孝成皇皇，临朝有光。〔项岱曰：皇皇，华色盛也。〕威仪之盛，如珪如璋。〔项岱曰：珪璋，王之妙好雕镂者。《毛诗》曰：颙颙昂昂，如珪如璋。〕阃闱恣赵，朝政在王。〔阃闱，闼门之内也。门内恣赵昭仪姊妹，以元舅侍中封阳平侯王凤为大将军，领尚书事。〕炎炎燎火，光允不阳。〔项岱曰：允，信也。内捐於飞燕，外见壅於王凤等，信不得阳也。张晏曰：天子之威盛，若燎火之阳。今委政王氏，不亦炽乎？〕

【述韩英彭卢吴传第四】

信惟饿隶，布实黥徒。〔《汉书》曰：韩信家贫，从下卿南昌亭长寄食。亭长苦之，乃晨炊蓐食，食时往，不为具食。信知之，自绝去。又曰：黥布姓英，少时客相之，当刑而王。及坐法黥，欣然笑曰：人相我当刑而王，几是乎？〕越亦狗盗，芮尹江湖。〔《汉书》曰：彭越尝渔钜野泽中为盗。沛公攻昌邑，越助之。《说苑》曰：管仲，故城阴之狗盗。《汉书》曰：吴芮，秦时鄱阳令也。甚得江湖间心，号曰鄱君。《音义》曰：尹，正也。〕云起龙骧，化为侯王。割有齐楚，跨制淮梁。〔韩信初为齐王，后楚王。黥布为淮南王，彭越为梁王。〕绾自同闬，镇我北疆。〔应劭曰：闬音扞。南楚汝沛名里门曰闬。绾为燕王，故曰北疆。〕德薄位尊，非祚惟殃。〔《周易》曰：德薄而位尊，智小而谋大。《左氏传》舟之侨曰：无德而禄，殃也。〕吴克忠信，胤嗣乃长。〔《汉书》曰：芮为长沙王，薨，子忠嗣，自芮后，传位五世，无子，国除。〕

【后汉书光武纪赞】

※范蔚宗

赞曰：炎政中微，大盗移国，〔《东观汉记序》曰：汉以炎精布曜，中微，谓平世衰也。《鲁灵光殿赋》序曰：遭汉中微，盗贼奔突。〕九县飙回，三精雾塞。〔三精，日、月、星也。《孝经援神契》曰：天地至贵，精不两明。宋均曰：天精为日，地精为月。《河图》曰：巛德布精，上为众星。〕民厌淫诈，神思反德，世祖诞命，灵贶自甄。〔《尚书》曰：我文考诞膺天命。《春秋元命苞》曰：通三灵之贶，交错同端。郑玄《尚书纬注》曰：甄，表也。〕沈机先物，深略纬文。〔《说文》曰：机，主发之机也。《周书》曰：经纬天地日文矣。〕寻，邑百万，貔虎为群。长毂雷野，高旗彗云。〔《汉书》曰：刘圣公为天子，以光武为偏将军，徇昆阳。光武令王常留守，光武出收兵。王莽遣大司徒王寻、大司空王邑将兵百万，旌旗辎车，千里不绝。又驱诸猛兽虎豹犀象之属，以助威武，围城数重。光武遂进，寻、邑亦遣兵合战，光武奔之，斩首数千级，光武乃与敢死士三千人冲中坚，寻、邑阵乱，遂杀王寻。《鬻子》曰：纣虎旅百万。《穀梁传》曰：长毂五百乘。范甯曰：长毂，兵车也。东都主人曰：戈鋋彗云。〕英威既振，新都自焚。〔《汉书》曰：莽封为新都侯。又曰：更始兵到，城中少年子弟，自烧室门，呼曰：反虏王莽，何不出降。莽避火宣室，火辄随之。〕虔刘庸代，纷纭梁赵。〔范晔《后汉书》曰：梁王刘永，擅命睢阳。又曰：公孙述称王，王巴蜀。又曰：卜者王郎为天子，都邯郸。又曰：彭宠自立为燕王。代即燕也。〕三河未澄，四关重扰。〔二河，洛阳也。四关，长安也。范晔《后汉书》曰：赤眉贼入函谷关，败更始。光武乃遣邓禹引兵西，乘更始赤眉之乱，时更始大司马朱鲔等屯洛阳，光武令冯异守孟津以拒之。〕神旌乃顾，递行天讨，金汤失险，车书共道。〔《盐铁论》曰：秦金城千里。《氾胜之书》曰：神农之教，虽石城汤池，无粟者不能守也。《礼记》子曰：今天下车同轨，书同文。〕灵庆既启，人谋咸赞：〔灵庆，谓天符也。《易系辞》曰：人谋鬼谋，百姓与能。王弼曰：人谋，谓众议。《西都宾》曰：天启之心，人惎之谋。〕明明庙谋，赳赳雄断。〔庙谋，庙算也。扬雄《连珠》曰：兼聪独断，圣王之法也。〕於赫有命，系我皇汉。〔《毛诗》曰：有命自天。蔡邕《独断》曰：光武以再命复汉之祚。〕

《文选》　唐·李善注



