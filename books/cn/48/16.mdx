---
---
---
title: 卷十六 赋辛
---

◎志下

【闲居赋(并序)】〔"闲居赋"者，此盖取於《礼》篇不知世事闲静居坐之意也。〕

※潘安仁〔晋武帝时人也。〕

岳尝读《汲黯传》，至司马安四至九卿，而良史书之题以巧宦之目，未尝不慨然废书而叹，〔《汉书·汲黯传》曰：黯姊子司马安，文深，善巧宦，四至九卿，以河南太守卒。班固《司马迁赞》曰：迁有良史之才。《李陵书》曰：能不慨然。《史记》太史公曰：始齐之蒯通，读乐毅《报燕王书》，未尝不废书而泣。《汉书》司马安，黯姊子也。与长孺同传，为人谄佞，善事上下，故四至九卿之位。班固曰：安文善巧，故每读其传而叹息。《字林》曰：慨，仕不得志。〕曰：嗟乎！巧诚有之，拙亦宜然。〔言诚有巧宦之理，拙固有之。《西京赋》曰：小必有之，大亦宜然。〕顾常以为士之生也。非至圣无轨微妙玄通者，〔郑玄《毛诗笺》曰：顾，念也。《周易》曰：用无常道，事无轨度。《广雅》曰：轨，迹也。《老子》曰：善行无辙迹。又曰：古之善为士者，微妙玄通，深不可识。《河上公》曰：玄，天也。言其节志精微，与天通也。〕则必立功立事，效当年之用，〔《汉书·平当书》曰：建功立事，可以永年。《延笃与张奂书》曰：烈士殉名，立功立事也。杜预《左氏传注》曰：效，致也。〕是以资忠履信以进德，脩辞立诚以居业。〔《周易》曰：履信思平顺。又曰：君子进德脩业。忠信，所以进德也；脩辞立诚，所以居业也。〕

仆少窃乡曲之誉，〔《燕丹子》夏扶曰：士无乡曲之誉，则未可与论行也。〕忝司空太尉之命，所奉之主，即太宰鲁武公其人也，举秀才为郎。〔臧荣绪《晋书》曰：贾充，字公闾，封鲁公，为司空，转太尉。薨，赠太宰，谥武公。又曰：岳弱冠，太尉举秀才。《尔雅》曰：忝，辱也。命谓举命之。《尔雅》曰：命，告也。凡尊者之言曰命。《孝经》曰：则周公其人也。〕逮事世祖武皇帝，〔臧荣绪《晋书·武纪》曰：帝讳炎，字安世。崩，上号世祖。《礼记》曰：逮事父母。〕为河阳、怀令，〔臧荣绪《晋书》曰：岳出为河阳令，转怀令。《汉书》：河内郡有怀县河阳县也。〕尚书郎、廷尉平。〔臧荣绪《晋书》：岳频宰二邑，勤於政绩，调补尚书郎，迁廷尉平，为公事免官。《汉书》曰：宣帝初置廷尉左右平，秩皆六百石。〕今天子谅闇之际，〔天子，惠帝也。谅闇，今谓凶庐里寒凉幽闇之处，故曰谅闇。〕领太傅主簿，府主诛，除名为民。〔臧荣绪《晋书》曰：杨骏为太傅辅政，高选吏佐。引岳为太傅主簿。骏诛，除名。〕俄而复官，除长安令。〔何休《公羊传注》曰：俄者，须臾之间也。《汉书·音义》，如淳曰：凡言除者，除故官，就新官也。〕迁博士，未召拜，亲疾，辄去官免。自弱冠涉乎知命之年，〔《礼记》曰：二十曰弱冠。《论语》子曰：五而知天命。孔安国曰：知天命之终始。〕八徙官而一进阶，再免，一除名，一不拜职，迁者三而已矣。〔八徙官，谓举秀才为郎、河阳令、怀令、尚书郎、廷尉平、领太傅主簿、长安令、迁博士也。一除名谓太傅主簿府诛，除名为民也。一不拜职，谓迁博士未召拜。亲疾，辄去官也。一进阶，谓徙怀令为尚书郎也。再免，谓任廷尉平以公事免，迁博士以去官免也。三迁，谓廷尉平、领太傅主簿及迁博士也。〕虽通塞有遇，抑亦拙者之效也。〔《周易》曰：不出户庭，知通塞也。《汉书》杨雄曰：以为遇不遇命也。《广雅》曰：效，验也。〕

昔通人和长舆之论余也，固谓拙於用多。〔《论衡》曰：博览古今者为通人。臧荣绪《晋书》曰：和峤，字长舆。庄子谓惠子曰：夫子固拙於用大。《尚书》周公曰：予多才多艺。〕称多则吾岂敢，言拙信而有徵。〔《论语》孔子曰：若圣与仁，则吾岂敢？《左氏传》叔向曰：君子之言，信而有徵。〕方今俊乂在官，百工惟时，〔方今，犹正今也。《广雅》曰：方，正也。《尚书》曰：俊乂在官。又曰：百工惟时。孔安国曰：百工皆是，言政无非。〕拙者可以绝意乎宠荣之事矣。太夫人在堂，有羸老之疾，〔《汉书》曰：列侯太夫人。如淳曰：列侯之妻称夫人。列侯死，子复为列侯，乃得称太夫人。《左氏传》荀罃曰：余羸老矣。王隐《晋书》曰：岳母寒以数戒焉。〕尚何能违膝下色养，而屑屑从斗筲之役乎？〔《孝经》曰：故亲生之膝下，以养父母日严《论语》子夏问孝子曰：色难。《左氏传》晋侯谓汝叔齐曰：鲁侯善礼。叔齐曰：而屑屑焉习仪以亟。《方言》曰：屑屑，不静也。《论语》子曰：噫，斗筲之人，何足算也？郑玄曰：筲，竹器也，容斗二升。袁宏《后汉纪》，郭林宗曰：大丈夫焉能久处斗筲之役乎？〕

於是览止足之分，庶浮云之志〔老子曰：知足不辱，知止不殆。注：知足之人，绝利去欲，不辱於身也。知可止则止，则财利不累於身，声色不乱於耳目，终身不危殆也。《论语》孔子曰：不义而富且贵，於我如浮云。班固答宾戏曰：仲尼抗浮云之志。〕筑室种树，逍遥自得。〔毛诗曰：筑室百堵。《汉书》景帝诏曰：艺种树可衣食物。《庄子》善卷曰：余日出而作，日入而息，逍遥於天地之间，而心意自得。《家语》曰：原宪衣弊衣冠，衎然有自得之志。〕池沼足以渔钓，舂税足以代耕。〔《说文》曰：税，租也。《礼记》曰：夫禄足以代其耕。〕灌园粥蔬，以供朝夕之膳；〔《列女传》曰：於陵子仲为人灌园。《字书》曰：粥，卖也。粥与鬻音义同。《说文》曰：膳，具食也。〕牧羊酤酪，以俟伏腊之费。〔郑玄《周易注》曰：牧，养也。《广雅》曰：酤，卖也。《释名》曰：酪，乳汁所作也。《汉书》秦德公作伏祠，孟康曰：六月伏日。《历忌释》曰：伏者何也？金气伏藏之日也。四时代谢，皆以相生。立春木代水，水生木。立夏火代木，木生火。立冬水代金，金生水。至於立秋，以金代火，金畏火故至庚日必伏。庚者，金，故也。腊者，《风俗通·礼传》曰：夏曰嘉平，殷曰清祀，周曰大蜡，汉改为腊。腊，猎也，言猎取禽兽，以祭其先祖，故曰腊也。秦孝公始置伏，始皇改腊曰嘉平。〕孝乎惟孝，友于兄弟，此亦拙者之为政也。〔《论语》或谓孔子曰：奚不为政。子曰：《书》云：孝乎惟孝，友于兄弟，施于有政。是亦为政？奚其为为政。包氏曰：孝乎惟孝，美大孝之辞也。友于兄弟，善於兄弟也。施行也，所行有政道。即与为政同也。〕乃作《闲居赋》以歌事遂情焉。〔《韩诗》序曰：劳者歌其事。《声类》曰：遂，从意也。〕其辞曰：

傲坟素之场圃，步先哲之高衢。〔《左氏传》楚灵王曰：左史倚相，能读三坟、五典、八索、九丘。贾逵曰：三坟，三皇之书。五典，五帝之典。八索，素王之法。九丘，亡国之戒。坟，大也，言三皇之大道。孔子作《春秋》，素王之文也。《上林赋》曰：翱翔乎书圃。《登楼赋》曰：假高衢而骋力。〕虽吾颜之云厚，犹内媿於甯蘧。有道吾不仕，无道吾不愚。〔《尚书》曰：颜厚有忸怩。《楚汉春秋》韩信曰：臣内媿於心。《论语》子曰：甯武子，邦有道则智，邦无道则愚。其智可及也，其愚不可及也。又曰：君子哉蘧伯玉，邦有道则仕，邦无道则卷而怀之。〕何巧智之不足，而拙艰之有馀也。〔《管子》曰：巧者有馀而拙者不足。〕

於是退而闲居于洛之涘。〔杨佺期《洛阳记》曰：城南七里，名曰洛水。蔡邕《祓禊文》曰：自求多福，在洛之涘。毛苌《诗传》曰：涘，犹涯也。〕身齐逸民，名缀下士。〔《论语》子曰：逸民，伯夷叔齐虞仲夷逸朱张柳下惠少连。注：逸民者，节行超逸也。《礼记》：王制禄爵公侯伯子男，凡五等。《礼记》曰：诸侯之上大夫卿、下大夫、上士、中士、下士，凡五等。〕陪京溯伊，面郊后市。〔《南都赋》曰：陪京之阳。薛综《东京赋注》曰：溯，向也。杨佺期《洛阳记》曰：洛水之南，名曰伊水。《周礼》曰：面朝后市。郑玄《仪礼注》曰：面，前也。陆机《洛阳记》曰：洛阳凡三市，大市名曰金市；公观之西城中，马市在大城之东；洛阳县市在大城南，然此市，洛阳县也。〕浮梁黝以径度，灵台杰其高峙。〔《河南郡县境界簿》曰：城南五里，洛水浮桥。《方言》曰：造舟谓之浮梁。郭璞曰：即今浮桥。《尔雅》曰：地谓之黝。《说文》曰：黝，微青黑色。《楚辞》曰：不能凌波以径度。陆机《洛阳记》曰：灵台在洛阳南，去城三里。毛苌《诗传》曰：杰，特立也。《思玄赋》曰：松乔高峙孰能离。徐爰《射雉赋注》曰：峙，立也。〕闚天文之秘奥，究人事之终始。〔日月五星，天之文也。陆贾《新语》曰：楚王作乾谿之台，闚天文。谢承《后汉书》曰：姚俊尤明图纬秘奥。《字书》曰：秘，密也。《广雅》曰：奥，藏也。《礼含文嘉》曰：礼，天子灵台，以考观天人之际，法阴阳之会。《易》曰：归妹，人之终始也。〕其西则有元戎禁营，玄幙绿徽。〔其西，宅之西也。元戎，兵车也。《诗》曰：元戎十乘，以先启行。禁营，谓五营也。陆机《洛阳记》曰：五营校尉，前后左右将军府，皆在城中，陆机既不言所处，难得而详也。郑玄《礼记注》曰：徽，旌旗之名也。〕谿子巨黍，异絭同机。〔《史记》，苏秦说韩王曰：谿子巨黍者，皆射六百步之外。许慎曰：南方谿子蛮夷柘弩，皆善材也。《孙卿子》曰：繁弱巨黍，古之良弓。异絭同机，言弩絭虽异，而同一机也。《汉书·音义》张晏曰：连弩，三十絭共一臂。然絭，弩弓也。李奇曰：絭，弓也。《字林》曰：絭，音卷。孔安国《尚书传》曰：机，弩牙也。本或为异卷同归，误也。〕礮石雷骇，激矢虻飞。〔礮石，今之抛石也。《广雅》曰：骇，起也。《吕氏春秋》曰：激矢远。《法言》曰：羿激矢。范蠡兵法，飞石重二十斤，为机发，行，三百步。《东观汉记》光武作飞虻箭以攻赤眉。《广雅》曰：虻飞，箭名也。《方言》曰：凡箭三鎌，谓之羊头。三鎌长六尺，谓之飞虻。郭璞曰：此谓今之射箭也。鎌，棱也。〕以先启行，耀我皇威。〔《诗》曰：元戎十乘，以先启行。《西都赋》曰：耀皇威而讲武事。〕其东则有明堂辟雍，清穆敞闲。〔陆机《洛阳记》曰：辟雍在灵台东，相去一里，俱魏武所徙。《三辅黄图》大司徒宫奏曰：明堂辟雍，其实一也。《毛诗》曰：於穆清庙。《洞箫赋》曰：又足乐乎，其敞闲也。〕环林萦映，圆海回渊。〔《三辅黄图》曰：明堂辟雍，水四周於外，象四海也。仲长《昌言》曰：沟池自周，竹木自环。《白虎通》曰：天子立辟雍者，所以行礼乐，宣教化。辟者，象璧圆，以法天；雍者，拥之以水，象教化流行也。班固《东都赋》曰：曷若辟雍海流。〕聿追孝以严父，宗文考以配天。〔毛苌《诗传》曰：聿，述也。《南都赋》曰：奉先祖而追孝。《孝经》曰：孝莫大於严父，严父莫大於配天。又曰：宗祀文王於明堂，以配上帝。文考，谓晋文王也。《尚书》曰：惟予文考。〕祗圣敬以明顺，养更老以崇年。〔言尊祖父以配天，所以明顺也。养三老五更，所以崇年也。《韩诗》曰：汤降不迟，圣敬日跻。言汤圣敬之道，上闻於天。《白虎通》曰：礼三老於明堂，所以教诸侯孝也；礼五更於太学，所以教诸侯弟也。〕

若乃背冬涉春，阴谢阳施。〔《七发》曰：於是背秋涉冬。《神农本草》曰：春夏为阳，秋冬为阴。《楚辞》曰：青春爰谢。王逸曰：谢，去也。《庄子》曰：随四时之施。《汉书》曰：阴阳之施化，万物之终始。施，犹布也。〕天子有事于柴燎，以郊祖而展义。〔《左氏传》宰孔曰：天子有事於文武。杜预曰：有祭事也。《尔雅》曰：祭天曰燔柴。郭璞曰：既祭，积薪烧之。《周礼》曰：禋祀杞昊天上帝，以实柴祀明星辰，以槱燎祀司中司命。郑司农曰：三祀，皆积柴，实牲体焉。燔燎而生烟，以报阳也。《礼记》曰：周人禘喾而郊稷。郑玄曰：禘郊祖宗，谓祀祭以食也。《左氏传》曰：天子非展义不巡狩。〕张钧天之广乐，备千乘之万骑。〔《史记》赵简子曰：我之帝所，与百神游於钧天，广乐九奏万舞。蔡邕《独断》曰：大法驾，备千乘万骑。〕服振振以齐玄，管啾啾而并吹。〔《左氏传》卜偃曰：童谣云，袀服振振。服虔曰：袀服，黑服也。杜预曰：振振，威貌也。《说文》曰：袀，玄服也，音均。《风俗通》曰：竹曰管。郭璞《尔雅注》曰：管长尺围寸，并吹之，有底，贾氏以为如〈龠虒〉六孔。《风俗通》曰：汉帝时，零陵文学奚景仲，於泠道舜祠下得玉管，后人易之以竹。王逸《楚辞注》曰：啾啾，鸣声也。〕煌煌乎，隐隐乎，〔《苍颉篇》曰：煌煌，光明也。《上林赋》曰：煌煌扈扈，隐隐，盛也。又曰：沈沈隐隐。一作殷殷，音义同。〕兹礼容之壮观，而王制之巨丽也。〔《春秋考异邮》曰：饰礼容，成文法。《史记》曰：孔子陈俎豆，设礼容。《汉书》龚遂曰：坐则诵诗书，立则习礼容。《史记》曰：天下壮观。《上林赋》曰：君未睹夫巨丽。〕两学齐列，双宇如一。〔郭缘生《述征记》曰：国学在辟雍东北五里，太学在国学东二百步。《鲁灵光殿赋》曰：万户如一。〕右延国胄，左纳良逸，〔《尔雅》曰：延，进也。国学教胄子，太学招贤良。太学在国学东。《尚书》曰：夔教胄子。李尤《明堂铭》曰：夏进贤良。〕祁祁生徒，济济儒术；〔安革猛诗曰：祁祁我徒。《毛诗》曰：来假祁祁。又曰：济济多士。班固《公孙弘赞》曰：萧望之以儒术进。〕或升之堂，或入之室；〔《家语》卫将军文子问於子贡曰：吾闻孔子之施教也，成之以文德，盖入室升堂，七十馀人。〕教无常师，道在则是。〔《尚书》曰：德无常师，主善为师。蔡邕《劝学篇》曰：人无贵贱，道在则尊。《论语》叔孙武叔曰：吾亦何常师之有，道在则是。言有道则可以为师。〕故髦士投绂，名王怀玺。〔言弃绂藏玺，咸来学也。《毛诗》曰：髦士攸宜。《尔雅》曰：髦，俊也。《汉书》曰：匈奴单于，遣名王奉献。《西京赋》曰：怀玺藏绂。〕训若风行，应如草靡。〔《论语》孔子曰：君子之德风，小人之德草，草上之风必偃。〕此里仁所以为美，〔《论语》曰：里仁为美。郑玄曰：里者，人之所居也。居於仁者之里，是为善也。〕孟母所以三徙也。〔《列女传》曰：孟母舍近墓，孟子嬉戏为墓间之事。孟母曰：此非所以居子处也。乃去舍市旁，其子嬉戏，为贾衒，孟母又曰：此非所以居子处也。乃舍学宫之旁，其子嬉戏，乃设俎豆，进退揖让，孟母曰：此真可以居子矣。遂居之。及孟子长，学六艺，卒成大儒。〕

爰定我居，筑室穿池。〔《毛诗》曰：筑室百堵。《庄子》孔子曰：鱼相造于水者，穿池而养给。〕长杨映沼，芳枳树篱；〔冯衍《显志赋》曰：揵六枳而为篱。〕游鳞浼灂，菡萏敷披；〔浼灂，出没貌。《高唐赋》曰：巨石溺之浼灂。毛苌《诗传》曰：菡萏，荷华。〕竹木蓊蔼，灵果参差。张公大谷之梨，梁侯乌椑之柿，〔《广志》曰：洛阳北芒山有张公夏梨，甚甘，海内唯有一树。大谷，未详。《西京杂记》曰：上林苑有乌椑木。《广志》曰：梁国侯家有乌椑，甚美，世罕得之。〕周文弱枝之枣，房陵朱仲之李，〔《西京杂记》曰：上林苑有弱枝枣。《广志》曰：周文王时，有弱枝之枣，甚美，禁之，不令人取，置树苑中。王逸《荔枝赋》曰：房陵缥李。《荆州记》：房陵县有好枣甚美，仙人朱仲来窃。大山肃亦称学问，读岳赋周文弱枝之枣，为杖策之杖。《世本》容成造历，为碓磨之磨。〕靡不毕殖。〔《苍颉篇》曰：殖，种也。〕三桃表樱胡之别，二柰曜丹白之色。〔《汉书·音义》曰：樱桃，含桃也。《尔雅》曰：荆桃，今樱桃也。冬桃，子冬熟也。榹桃，山桃也，实似桃而小，不解核。《西京杂记》曰：上林苑有胡桃，出西域。《广志》曰：张掖有白杏，酒泉有赤杏。〕石榴蒲陶之珍，磊落蔓衍乎其侧，〔石榴，即若榴也。薄陶似燕薁。磊落，实貌。蔓衍，长也。《博物志》曰：张骞使大夏，得石榴。李广利为贰师将军，伐大宛，得蒲陶。〕梅杏郁棣之属，繁荣丽藻之饰。〔郁，今之郁李。棣，实似樱桃也。张揖《上林赋注》曰：薁，山李也。郁与薁，音义同。郭璞《上林赋注》曰：棣，实似樱桃。〕华实照烂，言所不能极也。〔《春秋文耀钩》曰：春致其时，华实乃荣。〕菜则葱韭蒜芋，青笋紫姜，堇荠甘旨，蓼荾芬芳。〔《毛诗》曰：堇荼如饴。毛苌曰：堇，菜也。郑玄《仪礼注》曰：葰，廉姜也。《韵略》曰：荾，香菜也，与葰同。〕蘘荷依阴，时藿向阳；〔崔豹《古今注》曰：蘘荷菜似姜，宜阴翳地，依阴而生也。郑玄《仪礼注》曰：藿，豆叶也。曹子建《求亲表》曰：葵藿之倾叶太阳。〕绿葵含露，白〈壡中"土改韭〉负霜。

於是凛秋暑退，熙春寒往。〔《楚辞》曰：窃独悲此凛秋。《字书》曰：凛，寒也。《左氏传》张趯曰：火星中而寒暑乃退。《老子》曰：众人熙熙，如登春台。《河上公注》：熙熙，淫情欲也。熙春，阴阳交通，万物感动，登台观之志意淫，故曰熙春。《广雅》曰：熙，炽也。《易》曰：暑往则寒来。〕微雨新晴，六合清朗。〔《吕氏春秋》曰：神通乎六合。〕太夫人乃御版舆，升轻轩。〔《礼记》曰：诸侯曰夫人。注：夫之言扶也，言能以礼自扶。版舆，车名。傅畅《晋诸公赞》曰：傅祗以足疾，版舆上殿。版舆一名步舆。周迁《舆服杂事记》曰：步舆方四尺，素木为之，以皮为襻，掆之，自天子至庶人通得乘之。〕远览王畿，近周家园。〔《周礼》曰：方千里曰王畿。〕体以行和，药以劳宣。〔《尔雅·释言》曰：宣，徇，遍也。郭璞注曰：皆周遍也。杜预《左传注》曰：宣，散也。〕常膳载加，旧痾有痊。〔《说文》曰：痾，病也。《庄子》曰：今余病少痊。司马彪曰：痊，除也。〕席长筵，列孙子。柳垂阴，车结轨。〔曹子建《名都篇》曰：列坐竟长筵，言屈轨不行也。司马相如《难蜀父老》曰：结轨还辕。张揖曰：结，犹屈也。〕陆擿紫房，水挂赪鲤。〔马融《高第颂》曰：黄果扬芳，紫房溃漏。张载安《石榴赋》曰：紫房独熟。毛苌《诗传》曰：赪，赤也。〕或宴于林，或禊于汜。〔《史记》曰：武帝禊灞上。《续汉书》曰：三月上巳，宫人皆禊於东流水上，自洗濯，拂除宿疾垢也。《风俗通》曰：禊者絜也。仲春之时，於水祓除，故事取於清絜也。《尔雅》曰：穷渎曰汜。郭璞注曰：水无所通也。《尔雅》曰：水决复入曰汜。〕昆弟班白，儿童稚齿。〔王隐《晋书》曰：兄御史释，弟燕令豹。《礼记》曰：班白不挈。《尔雅》曰：幼，稚也。《方言》曰：稚，小也。〕称万寿以献觞，咸一惧而一喜。〔《毛诗》曰：万寿无疆。《史记》曰：武安君起为寿。如淳曰：上酒为称寿。黄香《天子颂》曰：献万年之玉觞。《论语》子曰：父母之年，不可不知。一则以喜，一则以惧。孔安国曰：见其寿则喜，见其衰老则惧。〕寿觞举，慈颜和。〔《舞赋》曰：严颜和而怡怿。〕浮杯乐饮，丝竹骈罗。〔《说苑》曰：公承不仁举大白浮君。《广雅》曰：浮，罚也。《汉书》曰：陈平厚具乐饮太尉。《风俗通》曰：丝曰弦，竹曰管。《西京赋》曰：蓬莱而骈罗。〕顿足起舞，抗音高歌。〔杨惲《报孙会宗书》曰：奋袖低卬，顿足起舞。傅武仲《舞赋》曰：抗音高歌，为乐之方。〕人生安乐，孰知其佗？〔佗，谓荣贵也。《国语》曰：晋文公適齐，齐侯妻之女，甚善焉。文公曰：人生安乐，孰知其佗？〕

退求已而自省，信用薄而才劣。〔《论语》孔子曰：君子求诸已。曾子曰：旦就业，夕而自省。〕奉周任之格言，敢陈力而就列。〔《论语》孔子曰：周任有言曰：陈力就列，不能者上。《论语·考比谶》赐问曰：格言成法，亦可以次序也。〕几陋身之不保，尚奚拟於明哲？〔《尔雅》曰：几，近也。《孟子》曰：士庶人不仁，不保四体。《毛诗》曰：既明且哲，以保其身。此安仁不自保，何更拟於昔之哲人，而登官位于世也？〕仰众妙而绝思，终优游以养拙。〔《老子》曰：玄之又玄，众妙之门。《毛诗》曰：优哉游哉！亦是戾矣。郑玄曰：戾，止也。优游自安止，言思不出其位。〕

◎哀伤

【长门赋(并序)】

※司马长卿

孝武皇帝陈皇后，时得幸，颇妒。别在长门宫，愁闷悲思。〔《外戚传》曰：陈皇后者，长公主嫖女也。曾祖婴，与项羽起，后归汉，为唐邑侯，传子至孙午。午尚长公主，生女。初武帝得立为太子，长公主有力，取主女为妃。及帝即位，立为皇后，擅宠骄贵，十馀年而无子，闻卫子夫得幸，几死者数焉。元光五年，坐女子楚服等为皇后巫蛊，祠祭〈口兄〉诅。罢退归长门宫。〕闻蜀郡成都司马相如，天下工为文，奉黄金百斤，为相如文君取酒，〔《汉书》曰：卓氏女文君既奔相如。相如与俱之临邛卖酒舍，文君当垆，相如身自涤器於市。〕因于解悲愁之辞。〔郑玄《仪礼注》曰：于，为也。〕而相如为文以悟主上，〔《说文》曰：悟，觉也。〕陈皇后复得亲幸。〔《字林》曰：幸，吉而免凶也。〕其辞曰：

夫何一佳人兮，步逍遥以自虞。〔《神女赋》曰：夫何神女之妖丽。何休《公羊传注》曰：据疑问不知者曰何。佳人，谓陈皇后也。《楚辞》曰：闻佳人兮召予。《说文》曰：佳，善也。《广雅》曰：佳，好也。《尔雅》曰：虞，度也。郭璞曰：谓测度也。言忖所为被退在长门宫之事。〕魂逾佚而不反兮，形枯槁而独居。〔言精魂逾佚，形体枯槁，悲悴之甚也。《苍颉篇》曰：佚，扬也。《楚辞》曰：神倏忽而不反兮，形枯槁而独留。〕言我朝往而暮来兮，饮食乐而忘人。〔我，武帝也。言帝昔许朝往暮来，幸临於己；今以饮食恣乐，而忘於为人。人，后自谓也。〕心慊移而不省故兮，交得意而相亲。〔郑玄《周礼注》曰：慊，绝也。言帝心绝移，不省故旧，交在得意相亲而已。慊字或从火，非。《尔雅》曰：省，察也。〕

伊予志之慢愚兮，怀贞悫之懽心。〔《苍颉篇》曰：怀，抱也。《说文》曰：悫，谨也。郑玄《礼记注》曰：悫，愿也〕原赐问而自进兮，得尚君之玉音。〔原君问己，因而自进也。尚，犹奉也。《毛诗》曰：无金玉尔音。〕奉虚言而望诚兮，期城南之离宫。〔言奉君虚言，而望为诚实。离宫，即长门宫也，在城南。〕脩薄具而自设兮，君曾不肯乎幸临。〔薄具，肴馔也。《史记》曰：临，亲也。〕廓独潜而专精兮，天漂漂而疾风。〔《楚辞》曰：悲愁慼兮独处。《礼记》曰：祥而廓然。郑玄曰：忧悼在心之貌。〕登兰台而遥望兮，神怳怳而外淫。〔王逸《楚辞注》曰：怳，失意也。又曰：不安之意也。《韩子》曰：神不淫放则身全。《广雅》曰：淫，游也。兰台，台名。〕浮云郁而四塞兮，天窈窈而昼阴。〔毛苌《诗传》曰：郁，积也。《楚辞》曰：日窈冥兮羌昼晦。《说文》曰：窈，深远也。〕雷殷殷而响起兮，声象君之车音。〔言似君之车音也。《毛诗》曰：殷其雷。殷音隐。〕飘风回而起闺兮，举帷幄之襜襜。〔《楚辞》曰：裳襜襜以含风。王逸曰：襜襜，摇貌。〕桂树交而相纷兮，芳酷烈之訚訚。〔酷烈訚訚，香气盛也。〕孔雀集而相存兮，玄猿啸而长吟。〔《说文》曰：存，恤问也。〕翡翠协翼而来萃兮，鸾凤翔而北南。〔协，敛也。萃，集也。〕

心凭噫而不舒兮，邪气壮而攻中。〔凭噫，气满貌。《字林》曰：噫，饱出息也。《管子》曰：邪气袭内，玉色乃衰。攻中，言攻其中心。〕下兰台而周览兮，步从容於深宫。〔《好色赋》曰：周览九土。《尚书》曰：从容以和。〕正殿块以造天兮，郁并起而穹崇。〔孔安国《尚书传》曰：造，至也。郭璞《方言注》曰：郁，壮大也。穹崇，高貌。〕间徙倚於东厢兮，观夫靡靡而无穷。〔高诱《吕氏春秋注》曰：间，顷也。谓下兰台少顷也。郭璞《方言注》曰：靡靡，细好也。〕挤玉户以撼金铺兮，声噌吰而似锺音。〔《字林》曰：挤，排也。《说文》曰：撼，摇也。金铺，以金为铺首也。噌吰，声也。噌音曾，吰音宏。〕

刻木兰以为榱兮，饰文杏以为梁。〔木兰似桂木。文杏亦木名。〕罗丰茸之游树兮，离楼梧而相撑。〔丰茸，众饰貌。游树，浮柱也。离楼，攒聚众木貌。《汉书·音义》臣瓒曰：邪柱为梧。《字林》曰：撑，柱也。〕施瑰木之欂栌兮，委参差以槺梁。〔《方言》曰：栌，栱也。言以瑰奇之木，以为欂栌，委积参差，以承虚梁。《说文》曰：欂栌，柱上枅也。《方言》曰：{穴康}，虚也。{穴康}与槺同，音康。〕时仿佛以物类兮，象积石之将将。〔《楚辞》曰：时仿佛而不见，心淳热其若汤。《说文》曰：仿佛，见不审諟也。《尚书》曰：导河积石。〕五色炫以相曜兮，烂耀耀而成光。〔《埤苍》曰：炫，光貌。《广雅》曰：曜，照也。贾逵《国语注》曰：耀，明也。〕致错石之瓴甓兮，象玳瑁之文章。〔郑玄《礼记注》曰：致，密也。错石，杂众石也。言累众石，令之密致，以为瓴甓，采色间杂，象玳瑁之文章也。《尔雅》曰：瓴甋谓之甓。郭璞注曰：今江东呼甓为〈鹿瓦〉砖。〕张罗绮之幔帷兮，垂楚组之连纲。〔《尚书》曰：荆州，厥篚玄纁机组。孔安国曰：组，绶类也。《周礼》曰：幕人掌帷绶之事。郑司农注曰：组绶，所以系帷也。〕

抚柱楣以从容兮，览曲台之央央。〔《尔雅》曰：楣谓之梁。《三辅黄图》曰：未央东有曲台殿。央央，广貌。〕白鹤噭以哀号兮，孤雌峙於枯杨。〔《广雅》曰：噭，鸣也。〕日黄昏而望绝兮，怅独讬於空堂。〔《说文》曰：怅望，恨也。〕悬明月以自照兮，徂清夜於洞房。〔《楚辞》曰：姱容脩态亘洞房。〕援雅琴以变调兮，奏愁思之不可长。〔宋玉《风赋》曰：援琴而鼓之。《七略》曰：雅琴，琴之言，禁也。雅之言正也，君子守正以自禁也。贾逵《国语注》曰：援，引也。〕案流徵以却转兮，声幼妙而复扬。〔宋玉《笛赋》曰：吟清商，追流徵。幼音要。〕贯历览其中操兮，意慷慨而自卬。〔言依曲次第，贯穿而历览之志，其中操也。中操，操之中也。《论语》曰：吾道一以贯之。《琴道》曰：琴有伯夷之操，穷则独善其身，不失其操，故谓之操。自卬，激厉也。《汉书》王章妻谓章曰：不自激卬。如淳注曰：激励，抗扬之意也。〕左右悲而垂泪兮，涕流离而从横。〔自眼出曰涕。流离，涕垂貌。〕舒息悒而增欷兮，蹝履起而彷徨。〔息，叹息也。悒，於悒也。《楚辞》曰：憯凄增欷。《苍颉篇》曰：欷，泣馀声也。臣瓒《汉书注》曰：蹑跟为跕，挂趾为躧。《说文》曰：蹝，履也。一曰：〈革从〉鞮属。鞮，革履也。《苍颉篇》曰：躧，徐行貌。蹝与躧音义同。〕揄长袂以自翳兮，数昔日之愆殃。〔《说文》曰：揄，引也。《尔雅》曰：愆，过也。殃，咎也。〕无面目之可显兮，遂颓思而就床。〔《广雅》曰：颓，坏也。言坏其思虑而就床。〕抟芬若以为枕兮，席荃兰而茝香。〔芬若荃兰，皆香草也。言以为枕席，冀君来而幸临也。《广雅》曰：抟，著也。〕

忽寝寐而梦想兮，魄若君之在旁。〔《琴操》聂政之妻曰：聂政出游，七年不归，吾常梦想思见之。〕惕寤觉而无见兮，魂迋迋若有亡。〔迋迋，恐惧之貌。。《楚辞》曰：魂迋迋而南行。王逸曰：迋迋，惶遽貌。《庄子》曰：君惝然若有亡。〕众鸡鸣而愁予兮，起视月之精光。〔《楚辞》曰：目眇眇兮愁予。〕观众星之行列兮，毕昴出於东方。〔言将晓也。《淮南子》曰：西方，其星昴毕，今出东方，谓五月六月也。《尔雅》曰：噣谓之毕。又曰：大梁，昴也。〕望中庭之蔼蔼兮，若季秋之降霜。〔蔼蔼，月光微闇之貌。《礼记》曰：季秋之月，霜始降。〕夜曼曼其若岁兮，怀郁郁其不可再更。〔《楚辞》曰：终长夜之曼曼。又曰：望孟夏之短夜，何明晦之若岁！曼曼，长也。一作漫漫。又曰：心郁郁之忧思兮，独永叹而增伤。郑玄《周礼注》曰：郁，不舒散也。《越绝书》计倪曰：会稽之饥，不可再更。更，历也。〕澹偃蹇而待曙兮，荒亭亭而复明。〔《说文》曰：澹，摇也。李奇曰：澹，犹动也。偃蹇，停立貌也。《楚辞》曰：思不眠而极曙。王逸曰：曙，明也。《庄子》广成子谓黄帝曰：自汝治天下，日月之光，益以荒矣。然荒，欲明貌。亭亭，远貌。一云将至之意。〕妾人窃自悲兮，究年岁而不敢忘。〔《管子》：妇对桓公曰：妾人闻之，非有内忧，必有外患，不敢忘，不敢忘君也。〕

【思旧赋(并序)】

※向子期〔臧荣绪《晋书》曰：向秀，字子期，河内怀人也。始有不羁之志，与嵇康、吕安友。康既被诛，秀应本州计入洛。太祖问曰：闻有箕山之志，何以在此？秀曰：以为巢许未达尧心，是以来见。反自，役，作《思旧赋》后为黄门郎，卒。〕

余与嵇康、吕安、居止接近。〔臧荣绪《晋书》曰：嵇康为竹林之游，预其流者向秀刘灵之徒。吕安，字仲悌，东平人也。〕其人并有不羁之才。〔邹阳《上梁孝王书》曰：使不羁之士，与牛骥同皂。〕然嵇志远而疏，吕心旷而放，其后各以事见法。〔干宝《晋书》曰：嵇康，谯人。吕安，东平人。与阮籍山涛及兄巽友善，康有潜遁之志，不能被褐怀宝，矜才而上人。安，巽庶弟，俊才，妻美。巽使妇人醉而幸之。丑恶发露，巽病之，告安谤己。巽於锺会有宠，太祖遂徙安边郡。遗书与康，昔李叟入秦，及关而叹云云。太祖恶之，追收下狱。康理之，俱死。《魏氏春秋》曰：康寓居河内之山阳，锺会为大将军所昵，闻而造之，乘肥衣轻，宾从如云，康方箕踞而锻，会至，不为礼，会深恨之。康与东平吕昭子巽友，弟安亲善。会巽淫安妻徐氏，而诬安不孝，囚之。安引康为证，义不负心，保明其事。安亦至烈，有济世志。锺会劝大将军因此除之，杀安及康。康临刑，自援琴而鼓，既而曰：雅音於是绝矣！时人莫不哀之。《说文》曰：法，刑也。〕嵇博综技艺，於丝竹特妙。〔王肃《周易注》曰：综理事也。〕临当就命，顾视日影，索琴而弹之。〔《国语》曰：先人就世。《方言》曰：就，终也。《文士传》曰：嵇康临死，颜色不变，谓兄曰：向以琴来不？兄曰：已来。康取调之，为"太平引"。曲成，叹息曰："太平引"绝於今日邪。康别传，临终曰：袁尼尝从吾学"广陵散"，吾每靳固之，不与，"广陵散"於今绝矣。就死，命也。曹嘉之《晋纪》曰：康刑於东市，顾日影，援琴而弹。〕余逝将西迈，经其旧庐。〔言昔逝将西迈，今返经其旧庐。《毛诗》曰：逝将去汝。〕于时日薄虞渊，寒冰凄然。〔《淮南子》曰：日入于虞渊之汜。凄，冷也。〕邻人有吹笛者，发声寥亮。追思曩昔游宴之好，感音而叹，故作赋云：

将命適於远京兮，遂旋反而北徂。〔《论语》曰：将命者出。郑玄曰：将命传辞者。郑玄《毛诗笺》曰：将，奉也。徂，行也。《毛诗》曰：不能旋反。《尔雅》曰：適，往也。〕济黄河以汎舟兮，经山阳之旧居。〔《国语》曰：秦汎舟於河。《汉书》河内郡有山阳县。〕瞻旷野之萧条兮，息余驾乎城隅。〔《西都赋》曰：原野萧条。《列子》曰：孔子自卫反鲁，息驾乎河梁。《毛诗》曰：俟我乎城隅。〕践二子之遗迹兮，历穷巷之空庐。〔二子，谓吕安、嵇康也。《风赋》曰：起於穷巷之间。〕叹《黍离》之愍周兮，悲《麦秀》於殷墟。〔《毛诗序》黍离，闵宗周也。周大夫行役，过故宗周，见周墟尽为禾黍，故歌《黍离》之诗。《毛诗·正义》曰：过故宗庙宫室，尽为禾黍。又：方禾黍油油。《尚书大传》曰：微子将朝周，过殷之故墟，见麦秀之蔪々，此父母之国，志动心悲，作稚声曰：麦秀渐兮，黍米〈目黾〉々。彼狡僮兮不我好。〕惟古昔以怀今兮，心徘徊以踌躇。〔《方言》曰：惟，思也。《说文》曰：怀，念也。《韩诗》曰：搔首踌躇。〕栋宇存而弗毁兮，形神逝其焉如。〔《家语》孔子谓鲁哀公曰：君仰视榱桷，其器皆存，而不睹其人也。孔安国《尚书传》曰：如，往也。〕昔李斯之受罪兮，叹黄犬而长吟。〔《史记》曰：李斯者，楚上蔡人也。年少时，为郡小吏。见吏舍厕中鼠，食不絜，近人犬，数惊恐之。斯入仓，观仓中鼠，食积粟，居大庑下，不见人犬之忧。斯乃叹曰：人之贤不肖，譬如鼠矣！在所自处耳。乃从荀卿学帝王之术。已成，度楚王不足事，六国皆弱，无可为建功者，欲西入秦。辞卿曰：今秦王欲吞天下，此布衣驰骛之时，而游说者之秋也，故斯将说秦矣。乃拜斯为客卿，卒用其计谋，官至廷尉。二十馀年，竟并天下，以斯为丞相。二世立，用赵高之言，以属中郎令赵高按治斯。斯居囹圄中，仰天叹曰：嗟乎！不道之君，何可为计哉？今友者已有天下之半，而心未寤，而以赵高为佐，吾必见寇至咸阳。赵高治斯，榜掠千馀，不胜痛，自诬服，斯所以不死，自负其辩有功，实无心反。二世乃具斯五刑论，要斩咸阳。斯出狱，与其中子三川守由俱轨，顾谓其子曰：吾欲与若复牵黄犬出上蔡东门，逐狡兔，岂可得乎？遂父子相哭，夷三族。拜高为中丞相，事无大小，辄决於高。〕悼嵇生之永辞兮，顾日影而弹琴。讬运遇於领会兮，寄馀命於寸阴。〔运遇，五行运转，遇人所遇之吉凶也。领会，冥理相会也。郑玄《礼记注》曰：领，理也。司马彪曰：领会，言人运命，如衣领之相交会，或合或开。《淮南子》曰：圣人不贵尺璧，而重寸之阴，时难得而易失也。〕听鸣笛之慷慨兮，妙声绝而复寻。〔《洞箫赋》曰：其妙声则清净厌翳。《长门赋》曰：声幼妙而复扬。〕停驾言其将迈兮，遂援翰而写心。〔言驾将迈，遂停不行。《毛诗》曰：驾言出游。《广雅》曰：将，欲也。胡广《吊夷齐文》曰：援翰录，以舒怀兮。《毛诗》曰：我心写兮。〕

【叹逝赋(并序)】

※陆士衡〔王隐《晋书》曰：陆机，字士衡，吴郡人也。少为牙门将军。吴平，太傅，杨骏辟为祭洒，转太子洗马。后成都王颖以机为司马，参大将军军事。遂为颖所害。临刑，以年四十有三，叹逝者，谓嗟逝者往也，言日月流迈，人世过往伤叹此事，而作赋焉。〕

昔每闻长老追计平生同时亲故，〔《论语》曰：久要不忘平生之言。孔字国曰：平生，少时也。〕或凋落已尽，或仅有存者。〔何休曰：仅，方也。贾逵《国语注》曰：仅，犹言才能也。〕余年方四十，而懿亲戚属，亡多存寡。〔《左氏传》富辰曰：兄弟虽有小忿，不废懿亲。〕昵交密友，亦不半在。〔《尔雅》曰：昵，近也。孙林曰：亲之近也。《长笛赋》曰：密友近宾。〕或所曾共游一途，同宴一室，十年之外，索然已尽。〔索，尽貌。〕以是思哀，哀可知矣。〔《家语》孔子谓哀公曰：君以此思哀，则哀可知矣。〕乃作赋曰：

伊天地之运流，纷升降而相袭。〔伊，惟也。升降，谓天地气上下也。《礼记》曰：地气上齐，天气下降，而百化兴焉。郑玄曰：齐读曰跻。跻，升也。孔安国《尚书传》曰：袭，因也。〕日望空以骏驱，节循虚而警立。〔警，犹惊也。言日月望空，骏驱而去，时节循虚，惊动而立。〕嗟人生之短期，孰长年之能执？〔能执，言不能执持得长年也。《素问》雷公曰：请问短期？黄帝曰：在经论中。《管子》曰：导血气而求长年。〕时飘忽其不再，老晼晚其将及。〔《楚辞》曰：时不可兮再得。《思玄赋》曰：辰倏忽其不再。《楚辞》曰：白日晼晚其将入。晼晚，言日将暮也。〕怼琼蕊之无徵，恨朝霞之难挹。〔《字林》曰：怼，怨也。《西京赋》曰：屑琼蕊以朝餐，必性命之可度。《楚辞》曰：嗽正阳而含朝霞。毛苌《诗传》曰：挹〈奭斗〉也。挹音揖。〈奭斗〉音俱。〕望汤谷以企予，惜此景之屡戢。〔《山海经》曰：汤谷上於扶桑，一日方至，一日方出。郭璞曰：上於扶桑，在上也，一日至，一日出。言交会相代也。《毛诗》曰：谁谓宋远，跂予望之。郑玄曰：跂足则可望见之。企与跂同。《字林》曰：企，举踵也。贾逵《国语注》曰：惜，痛也。戢，藏也。〕

悲夫！川阅水以成川，水滔滔而日度。〔高诱《淮南子注》曰：阅，总也。《毛诗》曰：滔滔江汉。〕世阅人而为世，人冉冉而行暮。〔夫世之得名，缘於君上。人之父子相继，亦取其名，故以一代之人，通呼为世。暮，言人之年老也。《楚辞》曰：老冉冉而逾绝。《广雅》曰：冉冉，进也。〕人何世而弗新，世何人之能故。〔言皆灭亡，而不能故。〕野每春其必华，草无朝而遗露。〔野每春其必华，喻人何世而弗新。草无朝而遗露，喻世何人之能故。夫露之在草，无一朝有馀。以喻人之居世，无一时而能故也。王逸《楚辞注》曰：遗，馀也。〕经终古而常然，率品物其如素。〔《楚辞》曰：长无绝兮终古。《周易》曰：品物咸亨。郑玄《礼记注》曰：素，故也。〕譬日及之在条，恒虽尽而弗寤。〔言命之行逝，譬乎日及，虽至於尽而不能寤。《尔雅》曰：椵，木槿。榇，木槿。郭璞注曰：别二名，似李树枣朝生夕陨，可食。或呼为日及。一曰王蒸。潘尼《朝菌赋》曰：朝菌者，世谓之木槿，或谓之日及。〕虽不寤其可悲，心惆焉而自伤。〔《广雅》曰：惆，痛也。〕亮造化之若兹，吾安取夫久长。〔《尔雅》曰：亮，信也。《淮南子》曰：大丈夫无为，与造逍遥。〕痛灵根之夙陨，怨具尔之多丧。〔灵根，祖祢也。具尔，兄弟也。《南都赋》曰：固灵根於夏叶。《毛诗》曰：戚戚兄弟，莫远具尔。笺曰：莫，无也。具，犹俱也。尔，谓进之也。王与族人燕，兄弟之亲，无远无近，王俱揖而进之。〕悼堂构之隤瘁，愍城阙之丘荒。〔《尚书》曰：厥子乃弗肯堂，矧肯构。瘁，犹毁也。《毛诗》曰：在城阙兮。〕亲弥懿其已逝，交何戚而不忘。咨余今之方殆，何视天之芒芒。〔《尔雅》曰：咨，嗟也。茫茫，犹梦梦也。《毛诗》曰：民今方殆，视天梦梦。郑玄曰：梦梦，乱也。《尔雅》曰：殆，危也。〕伤怀凄其多念，戚貌瘁而鲜欢。〔《苍颉篇》曰：瘁，忧也。瘁与悴古字通。《尔雅》曰：鲜，少也。〕幽情发而成绪，滞思叩而兴端。〔《舞赋》曰：幽情形而外扬。〕惨此世之无乐，咏在昔而为言。〔《毛诗》曰：自古在昔。〕

居充堂而衍宇，行连驾而比轩。弥年时其讵几，夫何往而不残。〔充满於堂，盈衍宇，何往而不残。残，毁也。《尔雅》曰：弥，终也。〕或冥邈而既尽，或寥廓而仅半。〔半，平声，协韵。《说文》曰：冥，窈也。《广雅》曰：寥，深也。廓，空也。〕信松茂而柏悦，嗟芝焚而蕙叹。〔《毛诗》曰：如松之茂。《淮南子》曰：巫山之上，顺风纵火，紫芝与萧艾俱死。柏悦蕙叹，盖以自喻。〕苟性命之弗殊，岂同波而异澜。〔言人之性命，脆促不殊，譬水同波，而无异澜也。〕瞻前轨之既覆，知此路之良难。〔此路，即死路也。《晏子春秋》曰：前车覆，后车戒。〕启四体而深悼，惧兹形之将然。〔《论语》曰：曾子有疾，召门弟子曰：启予足，启予手。〕毒娱情而寡方，怨感目之多颜。〔《广雅》曰：毒，痛也。《归田赋》曰：聊以娱情。方，术也。多颜，谓亡者既多，而非一状也。日思往没之人，多在颜也。〕

谅多颜之感目，神何適而获怡。〔《尔雅》曰：怡，乐也。〕寻平生於响像，览前物而怀之。〔夫响以应声，像以写形。今形声既亡，故寻其响像。《鲁灵光殿赋》曰：忽瞟眇以响像。〕步寒林以凄恻，玩春翘而有思。〔翘，茂盛貌。《毛诗》曰：翘翘错薪。〕触万类以生悲，叹同节而异时。〔言春秋与往同，然存亡异时。《河图》曰：地有九州，以包万类。魏文帝《与吴质书》曰：节同时异。〕年弥往而念广，涂薄暮而意迮。〔《楚辞》曰：年洋洋而日往。《史记》伍子胥曰：日暮涂远，故倒行而逆施之。《声类》曰：迮，迫也。〕亲落落而日稀，友靡靡而愈索。〔落落，稀貌。靡靡，尽貌。索，协韵。〕顾旧要於遗存，得十一於千百。〔旧要，犹久要也。遗，馀也。言顾久要於遗存之中，得十一於千百之内。十一者，谓通千百而计之，十分而得其一，言亡多而存寡也。久要，已见上注。〕乐隤心其如忘，哀缘情而来宅。〔忘，失也。宅，居也。言乐易失，而哀易居也。薛君《韩诗章句》曰：隤，犹遗也。〕讬末契於后生，余将老而为客。〔言我将欲老死，与汝为客也。《说文》曰：契，约也。《论衡》子曰：后生可畏。古诗曰：人生天地间，忽如远行客。〕

然后弭节安怀，妙思天造，〔《楚辞》曰：夕弭节于北渚。王逸曰：弭，安也。《论衡》曰：孔子作《春秋》，妙思自出胸中。《周易》曰：天造草昧。〕精浮神沦，忽在世表。〔表，外也，言精神不定。世表，在世之表也。〕寤大暮之同寐，何矜晚以怨早。〔寤，觉也。大暮，犹长夜也。原夫生死之理，虽则长短有殊，终则同归一揆。言觉斯理，则晚死者何足矜，早夭者何伤也。缪熙伯挽歌曰：大暮安可晨。寐，犹死也。古诗曰：潜寐黄泉下。〕指彼日之方除，岂兹情之足搅。〔言既寤之，则彼死日之方除，岂能乱我情乎？言不足乱也。《毛诗》曰：日月其除。又曰：秪搅予心。毛苌曰：搅，乱也。〕感秋华於衰木，瘁零露於丰草。在殷忧而弗违，夫何云乎识道。〔言达人之志，混齐死生。今反感木衰之秋华，悲丰草之零露。是乃在殷忧而不去，何云识道乎？言未识也。《毛诗》曰：零露团兮。又曰：在彼丰草。《韩诗》曰：耿耿不寐，如有殷忧。毛苌曰：违，去也。《法言》曰：委大圣而好乎诸子者？恶睹其识道也。殷，深也。〕将颐天地之大德，遗圣人之洪宝。〔言将养生而遗荣也。《尔雅》曰：颐，养也。遗，弃也。《周易》曰：天地之大德曰生，圣人之大宝曰位。〕解心累於末迹，聊优游以娱老。〔末迹，喻老，言解世俗之心累於末，聊优游卒岁，以娱老年。《庄子》曰：解心之缪，去德之累。容、动、色、治、气、意、六者，缪心者也；恶、欲、喜、怒、哀、乐六者，累德者也。累，犹负也。优游，已见上文。班固《汉书》述曰：疏克有终，散金娱老。〕

【怀旧赋(并序)】〔怀旧赋者，怀，思也，谓思於亲旧而赋也。〕

※潘安仁

余十二而获见于父友东武戴侯杨君，〔臧荣绪《晋书》曰：岳父芘，琅邪内史。潘岳《杨肇碑》曰：肇字秀初，荥阳人。封东武伯，薨，谥曰戴。芘音毗。〕始见知名，遂申之以婚姻，〔言岳有名誉，为肇所知。《汉书》曰：官皇帝知名者。贾弼之《山公表注》曰：杨肇女適潘岳。《左氏传·晋吕相绝秦》曰：相好，戮力同心，申之以婚姻。《尔雅》曰：婿之父母，相谓为婚姻。〕而道元公嗣，亦隆世亲之爱。〔贾弼之《山公表注》曰：肇生潭，字道元，太中大夫。次韶，字公嗣，射声司马。臣松之注《魏志》引刘晔传曰：杨暨，字肇，晋荆州刺史。子谭，字道源。次韶，字公嗣。〕不幸短命，父子凋殒。〔《论语》哀公问孔子；弟子孰为好学？孔子曰：有颜回者。不幸短命死矣，今也则亡。〕余既有私艰，且寻役于外。〔私艰，谓家难也。《毛诗》曰：未堪家多难，余又集于蓼。寻役，谓之任也。王充《论衡》曰：充罢州役。〕不历嵩丘之山者，九年于兹矣。〔陆机《洛阳记》曰：嵩高在洛阳东南五十里。〕今而经焉，慨然怀旧而赋之，曰：

启开阳而朝迈，济清洛以径渡。〔《洛阳记》曰：大兴在开阳门外。应劭《汉官仪》曰：开阳门始成，未有名。夜有一柱来楼上，琅邪开阳县上言，南门一柱飞去。光武使视之，因刻记其年月日，以名门焉。《楚辞》曰：不能复陵波以径渡。〕晨风凄以激冷，夕雪暠以掩路。〔《埤苍》曰：暠，白也。掩，覆也。〕辙含冰以灭轨，水渐轫以凝冱。〔颜延年《纂要解》曰：车迹曰轨，车轮谓之轫。王逸《楚辞注》曰：轫，支轮木也。《广雅》曰：渐，渍也。《字林》曰：凝，冰也。杜预曰：冱，闭也。〕涂艰屯其难进，日晼晚而将暮。〔《周易》曰：屯，难。《楚辞》曰：白日晼晚其将暮。〕仰晞归云，俯镜泉流。〔傅毅《七激》曰：仰归云，溯游风。《西都赋》曰：镜清流。〕前瞻太室，傍眺嵩丘。〔《山海经》曰：太室之山。郭璞曰：即中岳嵩高山也，今在阳城县西。《汉书》曰：太室，嵩高也。戴延之《西征记》曰：嵩高，中岳也。东谓太室，西谓少室，总名嵩也。《小说》曰：昔傅亮北征，在河中流，或人问之曰：潘安仁作《怀旧赋》曰：前瞻太室，傍眺嵩丘。嵩丘太室一山，何云前瞻傍眺哉？亮对曰：有嵩丘山，去太室七十里。此是写书误耳。河南郡《图经》曰：嵩丘在县西南十五里。〕东武讬焉，建茔启畴。〔如淳《汉书注》曰：茔，冢田也。贾逵《国语注》曰：一井为畴。〕岩岩双表，列列行楸。〔崔豹《古今注》曰：尧设诽谤之木，今华表也。以横木交柱头，古人亦施之於墓。《尔雅》曰：槚大而皵楸。郭璞曰：老乃皮粗皵者为楸。〕望彼楸矣，感于予思。〔《尚书》曰：予思日孜孜。〕既兴慕於戴侯，亦悼元而哀嗣。坟垒垒而接垄，柏森森以攒植。〔古乐府诗曰：还望故乡郁何垒。《广雅》曰：垒，重也。《说文》曰：垄，丘也。仲长子《昌言》曰：古之葬，植松柏梧桐以识其坟。郑玄《周礼注》曰：植根生之属。森森，一作榛榛。垒，平声。〕何逝没之相寻，曾旧草之未异。〔《礼记》曰：朋友之墓，有宿草而不哭焉？郑玄曰：宿草，陈根。〕

余总角而获见，承戴侯之清尘。〔《毛诗》曰：总角丱兮。孔安国《尚书传》曰：承，奉也。《楚辞》曰：闻赤松之清尘。〕名余以国士，眷余以嘉姻。〔《史记》豫让曰：智伯以国士遇我，我故以国士报之。〕自祖考而隆好，逮二子而世亲。欢携手以偕老，庶报德之有邻。〔《毛诗》曰：君子偕老。《家语》孔子曰：《诗》云：皇皇上帝，其命不忒。天之与人，必报有德。《论语》，孔子曰：德不孤，必有邻。〕今九载而一来，空馆阒其无人。〔《周易》曰：闚其户，阒其无人。《埤苍》曰：阒，静也。〕陈荄被于堂除，旧圃化而为薪。〔郑玄《礼记注》曰：宿草，陈根也。《方言》曰：荄，根也，音皆。《说文》曰：除，殿阶也。〕步庭庑以徘徊，涕泫流而霑巾。〔《说文》曰：庑，堂下周屋。《礼记》曰：孔子泫然流涕。张平子《四愁诗》曰：侧身北望涕霑巾。〕宵展转而不寐，骤长叹以达晨。〔《毛诗》曰：展转伏枕。《汉书》曰：刘向或夜观星宿，不寐达旦。〕独郁结其谁语，聊缀思於斯文。〔《楚辞》曰：遭沈浊而污秽兮，独郁结其谁语。〕

【寡妇赋》(并序)】

〔寡妇者，任子咸之妻也。子咸死，安仁序其寡孤之意，故有赋焉。少而无夫曰寡。〕

※潘安仁

乐安任子咸，〔贾弼之《山公表注》曰：任护，字子咸，奉车都尉。〕有韬世之量，与余少而欢焉。〔《广雅》曰：韬，藏也。言度之大，包藏一世也。〕虽兄弟之爱，无以加也。〔范晔《后汉书》曰：姜肱与二弟仲海季江，友爱天至。〕不幸弱冠而终，〔不幸弱冠，并已见上。〕良友既没，何痛如之！〔《毛诗》曰：伐木丁丁，鸟鸣嘤嘤。虽有兄弟，不如友生。《孙卿子》曰：夫人必将择良友而友之。〕其妻又吾姨也，〔贾弼之《山公表注》曰：杨肇次子適任护。《尔雅》曰：妻之姊妹同出为姨。郭璞曰：同出，谓俱已嫁也。《毛诗》曰：邢侯之姨。《左氏传》曰：蔡哀侯娶於陈，息侯亦娶焉。息妫将归，过蔡，蔡侯曰：是吾姨也。杜预注曰：妻之姊妹曰姨。〕少丧父母，適人而所天又殒。〔《家语》曰：女年十五，有適人之道。適，谓往嫁也。杜预《左氏传注》曰：妇人在室则父天，出则夫天。《丧服传》曰：父者子之天，夫者，妇之天。蔡伯喈《女赋》曰：当三春之嘉月，将言归於所天。〕孤女藐焉始孩。〔潘岳集任泽兰哀辞曰：泽兰者，任子咸之女也。涉三龄，未没丧而殒。余闻而悲之，遂为其母辞。《左氏传》晋献公使荀息侍奚齐，疾，召之曰：以是藐诸孤辱大夫，其若之何？注曰：言其幼稚，与诸子县藐。《广雅》曰：藐，小也。《字林》曰：小儿笑也。《孟子》：孩提之童，无不知爱其亲者。赵岐曰：孩提，谓二三岁之间。始孩笑，可提抱者。《礼记·内则》曰：生三月，孩而名。〕斯亦生民之至艰，而荼毒之极哀也。〔《尚书》曰：不忍荼毒。孔安国曰：荼毒，苦也。〕昔阮瑀既殁，魏文悼之，并命知旧，作寡妇之赋。〔魏文帝《寡妇赋序》曰：陈留阮元瑜，与余有旧，薄命早亡，故作斯赋，以叙其妻子悲苦之情。命王粲等并作之。〕余遂拟之，以叙其孤寡之心焉。其辞曰：

嗟予生之不造兮，哀天难之匪忱。〔《毛诗》曰：闵予小子，遭家不造。天难匪忱，言天行祸难，不由诚信也。《尔雅》曰：忱，信也。〕少伶俜而偏孤兮，痛忉怛以摧心。〔伶俜，单孑貌。偏孤，谓丧父也。《古猛虎行》曰：少年惶且怖，伶俜到他乡。《毛诗》曰：劳心忉忉。又曰：劳心怛怛。毛苌曰：忉忉，忧劳也。又，怛怛，犹忉忉也。〕览寒泉之遗叹兮，咏《蓼莪》之馀音。〔寒泉，谓母存也。蓼莪，谓父母俱亡也。《毛诗》曰：爱有寒泉，在浚之下。有子七人，母氏劳苦。又曰：蓼蓼者莪，匪莪伊蒿。哀哀父母，生我劬劳。蓼音陆。莪音俄。〕情长慼以永慕兮，思弥远而逾深。〔《长笛赋》曰：长慼慼不能闲居兮。曹子建《应诏诗》曰：长怀永慕。〕

伊女子之有行兮，爰奉嫔於高族。〔《毛诗》曰：女子有行，远父母兄弟。笺曰：行，道也。妇人生而有適人之道。《尚书》曰：嫔于虞。孔安国曰：奉行妇道於虞氏。〕承庆云之光覆兮，荷君子之惠渥。〔庆云，喻父母也。《史记》曰：若烟非烟，若云非云；郁郁纷纷，萧索轮菌，是谓庆云。《楚辞注》曰：庆云，喻尊显。君子，谓夫也。《毛诗》曰：既见君子，不我遐弃。《诗传》曰：渥，厚也。〕顾葛藟之蔓延兮，讬微茎於樛木。〔葛藟，二草名也。言二草之讬樛木，喻妇人之讬夫家也。《毛诗》曰：南有樛木，葛藟藟之。毛苌曰：木下曲曰樛。藟，犹蔓也。〕惧身轻而施重兮，若履冰而临谷。〔曹植《鹦鹉赋》曰：怨身轻而施重，恐往惠之中亏。丁仪妻《寡妇赋》曰：恐施厚而德薄，若履冰而临渊。《毛诗》曰：惴惴小心，如临于谷。又曰：战战兢兢，如履薄冰。〕遵义方之明训兮，宪女史之典戒。〔蔡邕《袁公夫人碑》曰：义方之训，如川之流。毛苌《诗传》曰：古者后夫人必有女史。〕奉蒸尝以效顺兮，供洒扫以弥载。〔《礼记》曰：天子诸侯宗庙之祭，春礿夏禘，秋尝，冬蒸。又曰：女於大夫曰备扫洒。毛苌《诗传》曰：洒，扫也。又曰：教成之祭。牲用鱼，芼之以蘋藻，所以成妇顺也。毛苌《诗传》曰：洒洒同。班婕妤《自伤赋》曰：供洒扫於帷幄，求终死以为期。《尔雅》曰：弥，终也。〕

彼诗人之攸叹兮，徒原言而心痗。〔《毛诗》曰：愿言思伯，使我心痗。毛苌传曰：痗，病也。音妹。〕何遭命之奇薄兮，遘天祸之未悔。〔魏文帝《善哉行》曰：自惜奇薄，少离凶殃。《尔雅》曰：遘，遇也。言夫之早陨者，遇天未悔祸之时，言天降祸于己，未有悛悔之心也。《左氏传》曰：天其悔祸于我。〕荣华晔其始茂兮，良人忽以捐背。〔丁仪妻《寡妇赋》曰：荣华晔其始茂，所将奄其俱泯。《楚辞》曰：及荣华之未落。王逸曰：荣华，喻颜色也。《孟子》曰：齐人有一妻一妾而处室者，其良人出，必厌酒肉而后反。刘熙曰：妇人称夫曰良人。孔安国曰：捐，弃也。〕静阖门以穷居兮，块豭独而靡依。〔丁仪妻《寡妇赋》曰：静闭门以却扫，块孤惸以穷居。〕易锦茵以苫席兮，代罗帱以素帷。〔丁仪妻《寡妇赋》曰：刷朱阙以白垩，易玄帐以素帱。桓子《新论》曰：吾谓杨子曰：君数见乘舆锦绣茵席。《礼记》曰：父母之丧，寝苫枕块。《尔雅》曰：盖谓之苫。注：茅苫也，江东呼为盖。《楚辞》曰：蒻阿拂壁罗帱张。《尔雅》曰：帱谓之帐。《纂要》曰：在上曰帐，在旁曰帷，单帐曰帱。〕命阿保而就列兮，览巾箑以舒悲。〔《列女传》曰：齐孝孟姬曰：后妃下堂，必从傅母。保阿就列，就其房列之位也。箑，扇也。〕口呜咽以失声兮，泪横迸而霑衣。〔《韩诗外传》曰：呜，叹声也。毛苌《诗传》曰：咽，忧不能息也。《家语》曰：公父文伯卒，其妻妾行哭失声。丁仪妻《寡妇赋》曰：涕流迸以淋浪。《字书》曰：迸，散走也〕愁烦冤其谁告兮，提孤孩於坐侧。〔谁告，言告谁也。丁仪妻《寡妇赋》曰：含惨悴其何诉？抱弱子以自慰。王粲《寡妇赋》曰：提孤孩兮，出户，与之步兮东箱。坐侧，灵坐之侧也。〕

时暧暧而向昏兮，日杳杳而西匿。〔《楚辞》曰：时暧暧其将罢。王逸曰：暧暧，昏昧貌。《楚辞》曰：日杳杳而西颓。丁仪妻《寡妇赋》曰：时翳翳而稍阴，日亹亹以西坠。曹植《赠白马王诗》曰：白日忽西匿。〕雀群飞而赴楹兮，鸡登栖而敛翼。〔秦嘉《赠妇诗》曰：啾啾鸡雀，群飞赴楹。丁仪妻《寡妇赋》曰：鸡敛翼以登栖，雀分散以赴群。《尔雅》曰：鸡栖於弋为榤，凿垣而栖为榯。栖，鸡宿处。〕归空馆而自怜兮，抚衾裯以叹息。〔《楚辞》曰：私自怜兮何极。《毛诗》曰：抱衾与裯，寔命不犹。毛苌《诗传》曰：衾，被也。裯，单被也。〕思缠绵以瞀乱，心摧伤以怆恻。〔张昇《与任彦坚书》曰：缠绵恩好，庶蹈高踪。《楚辞》曰：中瞀乱兮迷惑。又曰：心闷瞀之屯々。王逸曰：瞀，乱也。〕

曜灵晔而遄迈兮，四节运而推移。〔《楚辞》曰：耀灵晔而西征。《广雅》曰：曜灵，日也。《易乾凿度》，孔子曰：天有春、秋、冬、夏之节，故主四时。颜延年曰：春、夏、秋、冬曰四时，时名一节，故言四时。遄，速也。古历九秋篇曰：寒暑推移。〕天凝露以降霜兮，木落叶而陨枝。〔毛苌《诗传》曰：陨，坠也。〕仰神宇之寥寥兮，瞻灵衣之披披。〔曹植《九咏》曰：葛蔓滋兮冒神宇。《广雅》曰：寥，深也。空廓，寥廓也。《楚辞》曰：灵衣兮披披。〕退幽悲於堂隅兮，进独拜於床垂。〔《楚辞》曰：日暮黄昏羌幽悲。王粲《神女赋》曰：登筵对兮倚床垂。〕耳倾想於畴昔兮，目仿佛乎平素。〔《左氏传》羊斟曰：畴昔之羊子为政。杜预曰：畴昔，犹前日也。《楚辞》曰：时仿佛以遥见曹植《任城王诔》曰：目想宫城，心存平素。《字林》曰：仿，相似也；佛，不审也；素，昔也。言平生昔日之时也。〕虽冥冥而罔觌兮，犹依依以凭附。〔冥冥，幽昧也。苏武诗曰：胡马失其群，思心常依依。依依，思恋之貌。《小雅》曰：凭，依也。〕痛存亡之殊制兮，将迁神而安厝。〔丁仪妻《寡妇赋》曰：痛存亡之异路，将迁灵以大行。厝，置也。《孝经》曰：卜其宅兆，而安厝之。〕龙轜俨其星驾兮，飞旐翩以启路。〔丁仪妻《寡妇赋》曰：驾龙轜於门侧，旐缤纷以飞扬。《尔雅》曰：缁广充福，长寻曰旐。《礼记》有龙輴。郑玄注曰：龙輴，画辕为龙也。《说文》曰：轜，丧车也，音而。《毛诗》曰：星言夙驾。《礼记》曰：孔子之丧，公西为志焉，设旐夏也。然旐，丧柩之旌也。《尔雅》曰：广幅曰旐。凶幡即今之旒旐。《楚辞》曰：前飞廉以启路。〕轮按轨以徐进兮，马悲鸣而跼顾。〔《李陵诗》曰：辕马顾悲鸣。《楚辞》曰：仆夫悲余怀兮，马踡局而不行。局与跼古字并通。〕潜灵邈其不反兮，殷忧结而靡诉。〔殷忧，见上文。《毛诗》曰：心之忧矣，如或结之靡诉。言无所告诉也。〕睎形影於几筵兮，驰精爽於丘墓。〔《家语》曰：俯察机筵，其器存，而不睹其人。《说文》曰：睎，望也。《广雅》曰：睎，视也。《左氏传》乐祁曰：心之精爽，是谓魂魄。〕

自仲秋而在疚兮，逾履霜以践冰。〔丁仪妻《寡妇赋》曰：自衔恤而在疚，履春冬之四节。《韩诗》曰：惸惸余在疚，凡人丧曰疚。郑玄《毛诗笺》曰：在忧病之中。《周易》曰：履霜坚冰至。〕雪霏霏而骤落兮，风浏浏而夙兴。〔丁仪妻《寡妇赋》曰：风萧萧而日劲，雪翩翩以交零。《毛诗》曰：雨雪霏霏。《楚辞》曰：秋风浏以萧萧。王逸曰：浏，风疾貌。〕霤泠泠以夜下兮，水溓溓以微凝。〔丁仪妻《寡妇赋》曰：霜凄凄而夜降，水溓々而晨结。《说文》曰：溜，屋水流也。又曰：溓々，薄冰也。〕意忽怳以迁越兮，神一夕而九升。〔《老子》曰：惚兮怳兮，其中有象。《楚辞》曰：惟郢路之辽远，魂一夕而九逝。〕庶浸远而哀降兮，情恻恻而弥甚。〔《东观汉记》上赐东平王苍书曰：岁月骛过，山陵浸远。〕愿假梦以通灵兮，目炯々而不寝。〔陈琳《神女赋》曰：仪营魄於仿佛，讬嘉梦以通精。《楚辞》曰：夜炯々而不寐。〕夜漫漫以悠悠兮，寒凄凄以凛凛。〔夜漫漫，已见上文。《楚辞》曰：去白日之昭昭，袭长夜之悠悠。《毛诗》曰：秋日凄凄。《说文》曰：凛凛，寒也。〕气愤薄而乘胸兮，涕交横而流枕。〔丁仪妻《寡妇赋》曰：气愤薄而交萦，抚素枕而歔欷。《长笛赋》曰：泣血泫然，交横而下。〕亡魂逝而永远兮，时岁忽其遒尽。〔丁仪妻《寡妇赋》曰：神爽缅其日永，岁功忽其已成。《楚辞》曰：岁忽忽而遒尽。毛苌《诗传》曰：遒，终也。《广雅》曰：遒，忽也。〕容貌儡以顿顇兮，左右凄其相慜。〔《家语》曰：儡乎若丧家之狗。《礼记》曰：丧容儡儡。郑玄曰：儡，蠃貌。《鹦鹉》曰：容貌惨以憔悴。丁仪妻《寡妇赋》曰：顾颜貌之艵々，对左右而掩涕。《洞箫赋》曰：桀跖鬻博儡顿悴。《说文》曰：儡，败也。〕感三良之殉秦兮，甘捐生而自引。〔《毛诗·秦风》曰：黄鸟，哀三良也。国人刺穆公以人从死，而作是诗。《左氏传》，文公六年，秦穆公卒，以子车氏之三子奄息、仲行、针虎为殉，皆秦之良也。杜预曰：以人从葬为殉。妻言愿亦如三良，死从於夫也。自引，自杀也。《汉书》主簿谓王嘉曰：君侯宜引决。〕鞠稚子於怀抱兮，羌低徊而不忍。〔王粲《寡妇赋》曰：欲引刃以自裁，顾弱子而复停。《史记》曰：楚怀王稚子兰。《毛诗》曰：母兮鞠我，出入腹我。毛苌曰：鞠，养也。郑玄曰：腹，怀抱也。〕独指景而心誓兮，虽形存而志陨。〔《韩诗》曰：谓余不信，有如皎日。《楚辞》曰：辞灵脩而陨志。〕

重曰：仰皇穹兮叹息，私自怜兮何极。〔皇穹，天也。〕省微身兮孤弱，顾稚子兮未识。如涉川兮无梁，若陵虚兮失翼。〔《周易》曰：利涉大川。《楚辞》曰：江河广而无梁。丁仪妻《寡妇赋》曰：鸟凌虚以徘徊。〕上瞻兮遗象，下临兮泉壤。〔象，谓形像也。以其已化，故谓之遗也。〕窈冥兮潜翳，心存兮目想。〔魏太祖《祭桥玄文》曰：幽灵潜翳，心存目想。〕奉虚坐兮肃清，愬空宇兮旷朗。〔愬，亦诉字。〕廓孤立兮顾影，块独言兮听响。〔《楚辞》曰：廓抱影而独倚。丁仪妻《寡妇赋》曰：贱妾豭豭，顾影为俦。〕顾影兮伤摧，听响兮增哀。遥逝兮逾远，缅邈兮长乖。〔《国语》声子曰：椒举奔郑，缅然引领南望。贾逵曰：缅，思貌也。〕

四节流兮忽代序，岁云暮兮日西颓。〔《楚辞》曰：日月忽其不淹，春与秋兮代序。《毛诗》曰：岁聿其暮。古诗曰：凛岁云暮。《说文》曰：颓，坠也。〕霜被庭兮风入室，夜既分兮星汉回。〔《韩子》曰：卫灵至濮水，夜分，而闻有鼓琴者。魏文帝《杂诗》曰：天汉回西流。〕梦良人兮来游，若阊阖兮洞开。〔《楚辞》曰：倚阊阖而望兮。王逸曰：阊阖，天门。〕怛惊悟兮无闻，超惝怳兮恸怀。〔《方言》曰：怛，痛也。悟，觉也。《庄子》曰：君惝然若有。怳，已见上文。〕恸怀兮奈何，言陟兮山阿。〔《尔雅》曰：大陵曰阿。〕墓门兮肃肃，脩垄兮峨峨。〔《毛诗》曰：墓门有棘。《方言》曰：无坟谓之墓。秦晋之间，或谓冢为垄。〕孤鸟嘤兮悲鸣，长松萋兮振柯。〔《楚辞》曰：秋风兮萧萧，舒芳兮振条。《广雅》曰：振，动也。〕哀郁结兮交集，泪横流兮滂沲〔《楚辞》曰：郁结纡轸兮。又曰：涕流交集。班婕妤《自伤赋》曰：双泪下兮横流。《毛诗》曰：涕泗滂沲。〕蹈恭姜兮明誓，咏柏舟兮清歌。〔《毛诗序》曰：柏舟，恭姜自誓也。卫世子早死，其妻守义，父母欲夺而嫁之，誓而不许。〕终归骨兮山足，存凭讬兮馀华。〔班婕妤《自伤赋》曰：愿归骨於山足，依松柏之馀休。〕要吾君兮同穴，之死矢兮靡佗。〔《毛诗》曰：柏舟，恭姜自誓也。卫世子恭伯早死，其妻守义，父母欲夺而不许。注：恭伯，僖侯之世子也。曹植《文帝诔》曰：愿投骨於山足，报恩养於下庭。《毛诗》曰：穀则异室，死则同穴。又曰：髡彼两髦，实维我仪，之死矢靡佗。毛苌曰：矢，誓也。之，至也。言至己之死，信无佗心。〕

【恨赋】〔意谓古人不称其情，皆饮恨而死也。〕

※江文通〔刘璠《梁典》曰：江淹，字文通，济阳考城人。祖耽，丹阳令。父康之，南沙令。淹少而沉敏，六岁能属诗。及长，爱奇尚异。自以孤贱，励志笃学。洎於强仕，渐得声誉。尝梦郭璞谓之曰：君借我五色笔，今可见还。淹即探怀，以笔付璞。自此以后，材思稍减。前后二集，并行於世。卒，赠醴泉侯，谥宪子。宋桂阳王举秀才。齐兴，为豫章王记室。天监中，为金紫光禄大夫。卒。〕

试望平原，蔓草萦骨，拱木敛魂，〔《尔雅》曰：试，用也。《毛诗》曰：野有蔓草。《左氏传》秦伯谓蹇叔曰：中寿，尔墓之木拱矣。注：两手曰拱。《古蒿里歌》曰：蒿里谁家地，聚敛魂魄无贤愚。〕人生到此，天道宁论！

於是仆本恨人，心惊不已。〔《列女传》赵津吏女歌曰：诛将加兮妾心惊。〕直念古者，伏恨而死。至如秦帝按剑，诸侯西驰，〔《说苑》曰：秦始皇帝太后不谨，幸郎嫪毒。茅焦上谏，始皇按剑而坐。《战国策》苏代曰：伏轼而西驰。〕削平天下，同文共规。〔《礼记》曰：书同文，车同轨。〕华山为城，紫渊为池。〔《过秦论》曰：践华为城，因河为池。《上林赋》曰：丹水更其南，紫渊径其北。〕雄图既溢，武力未毕，方架鼋鼍以为梁，巡海右以送日。〔郑玄《毛诗笺》曰：方，且也。《纪年》曰：周穆王三十七年伐纣，大起九师，东至于九江，叱鼋鼍以为梁。《列子》曰：穆王驾入骏之乘，乃西观日所入。〕一旦魂断，宫车晚出。〔《史记》王稽谓范睢曰：宫车一日晏驾，是事之不可知三也。韦昭曰：凡初崩为晏驾者，臣子之心，犹谓宫车当驾而晚出。《风俗通》曰：天子夜寝早作，故有万机，今忽崩隤，则为晏驾。〕若乃赵王既虏，迁於房陵。〔《淮南子》曰：赵王迁流房陵，思故乡，作《山木》之呕，闻者莫不陨涕。高诱曰：赵王张敖，秦灭赵，虏王，迁徙房陵。房陵在汉中。山木之呕，歌曲也。〕薄暮心动，昧旦神兴。〔《楚辞》曰：薄暮雷电。《高唐赋》曰：使人心动。《左氏传》曰：昧旦丕显。〕别艳姬与美女，丧金舆及玉乘。〔杜预《左氏传注》曰：美色曰艳。《史记》曰：为之金舆总衡，以繁其饰。玉乘，玉辂也。〕置酒欲饮，悲来填膺，〔《汉书》曰：上置酒沛宫。郑玄《礼记注》曰：填，满也。〕千秋万岁，为怨难胜。〔《战国策》楚庄王谓安陵君曰：寡人万岁千秋之后，谁与乐此也！〕

至如李君降北，名辱身冤。〔《汉书》武帝天汉二年，李陵为骑都尉，领步卒三千，出居延。至浚稽山，与匈奴相值。战败，弓矢并尽，陵遂降。《孙卿子》曰：功废而名辱，社稷必危。〕拔剑击柱，〔《汉书》曰：汉高已并天下，尊为皇帝。群臣饮，争功，醉或妄呼，拔剑击柱。〕吊影惭魂。〔曹子建表曰：形影相吊。《晏子春秋》曰：君子独寝，不惭於魂。〕情往上郡，心留雁门。〔《汉书》有上郡、雁门郡，并秦置。〕裂帛系书，誓还汉恩。〔《汉书》曰：常惠教汉使者谓单于，言天子射上林中，得雁，足有系帛书，苏武等在某泽中。李陵书曰：欲如前书之言，报恩於国主耳。〕朝露溘至，握手何言？〔《汉书》李陵谓苏武曰：人生如朝露，何久自苦如此？《楚辞》曰：宁溘死以流亡。王逸曰：溘，奄也。《史记·缪贤》曰：燕王私握臣手曰：愿结交。潘岳《邢夫人诔》曰：临命相决，交腕握手。〕若夫明妃去时，仰天太息。〔《汉书》元帝竟宁元年春正月，呼韩邪单于来朝。诏掖庭王廧，为闬氏。应劭曰：王廧王氏之女，名廧，字昭君。文颖曰：本南郡人也。《琴操》曰：王昭君者，齐国王襄女也。年十七，献元帝。会单于遣使请一女子。帝谓后宫：欲至单于者起。昭君喟然而叹，越席而起，乃赐单于。石崇曰：王明君本为王昭君，以触文帝讳，改之。《战国策》曰：樊於期仰天太息流涕。〕紫台稍远，关山无极。〔紫台，犹紫宫也。古乐府相和歌有《度关山》曲。〕摇风忽起，白日西匿。〔《尔雅》曰：〈夫风〉飖谓之飚。〈夫风〉，音扶。飖与摇同。《登楼赋》曰：白日忽其西匿。潘岳《寡妇赋》曰：杳杳而西匿。〕陇雁少飞，代云寡色。〔《汉书》曰：凡望云气，勃、碣、海、代之间，气皆黑。〕望君王兮何期？终无绝兮异域。〔《鬻子》曰：君王欲缘五常之道而不失，则可以长矣。李陵书曰：生为异域之人。〕

至乃敬通见抵，罢归田里。〔《东观汉记》曰：冯衍，字敬通，明帝以衍才过其实，抑而不用。《汉书》曰：高后怨赵尧，乃抵尧罪。冯衍《说阴就书》曰：衍冀先事自归，上书报归田里。《汉书》曰：时多上书言便宜，辄下萧望之问状。下者或罢归田里。〕闭关却扫，塞门不仕。〔司马彪《续汉书》曰：赵壹闭关却扫，非德不交。《吴志》曰：张昭称疾不朝，孙权恨之，土塞其门。〕左对孺人，顾弄稚子。〔《礼记》曰：天子之妃曰后，大夫妻曰孺人。稚子，见《寡妇赋》。〕脱略公卿，跌宕文史。〔杜预《左氏传注》曰：脱，易也。贾逵《国语注》曰：略：简也。杨雄《自叙》曰：雄为人跌宕。〕赍志没地，长怀无已。〔冯衍《说阴就书》曰：怀抱不报，赍恨入冥。《鹦鹉赋》曰：眷西路而长怀。毛苌《诗传》曰：怀，思也。〕及夫中散下狱，神气激扬。〔臧荣绪《晋书》曰：嵇康拜中散大夫，东平吕安家事系狱。亹阅之始，安尝以语康，辞相证引，遂复收康。王隐《晋书》曰：嵇康妻，魏武帝孙穆王林女也。《淮南子》曰：古之人，神气不荡乎外。《汉书》谷永上疏曰：赞命之臣，靡不激扬。〕浊醪夕引，素琴晨张。〔嵇康《与山居源书》曰：浊醪一杯，弹琴一曲。又《赠秀才诗》曰：习习谷风，吹我素琴。〕秋日萧索，浮云无光。〔郑玄《礼记注》曰：索，散也。〕郁青霞之奇意，入脩夜之不旸。〔青霞奇意，志言高也。曹毗《临园赋》曰：青霞曳於前阿，素籁流於森管。《汉书》武帝《李夫人赋》曰：释舆马於山椒，奄脩夜之不旸。张衡《司徒吕公诔》曰：玄室冥冥，脩夜弥长。孔安国《尚书传》曰：旸，明也，音阳。〕

或有孤臣危涕，孽子坠心。〔《孟子》曰：孤臣孽子，其操心也危，其虑患也深。《登楼赋》曰：涕横坠而弗禁。《字林》曰：孽子，庶子也。然心当云危，涕当云坠，江氏爱奇，故互文以见义。〕迁客海上，流戍陇阴。〔《汉书》曰：匈奴乃徙苏武北海上无人处，使牧羝羊。《史记》曰：娄敬，齐人也，戍陇西。〕此人但闻悲风汩起，血下霑衿。〔《琴道》雍门周说孟尝君曰：幼无父母，壮无妻子，若此人者，但闻秋风鸣条，则伤心矣。《毛诗》曰：鼠思泣血。《尸子》曰：曾子每读丧礼，泣下霑衿。〕亦复含酸茹叹，销落湮沈。〔《广雅》曰：茹，食也。又曰：湮，没也。销，犹散也。〕若乃骑迭迹，车屯轨。〔此言荣贵之子，车骑之多也。《吴都赋》曰：跃马迭迹。《楚辞》曰：屯余车其千乘。王逸曰：屯，陈也。〕黄尘币地，歌吹四起。〔山阳《公载记》曰：贾诩鸣鼓雷震，黄尘蔽天。李陵书曰：边声四起。〕无不烟断火绝，闭骨泉里。〔烟断火绝，喻人之死也。王充《论衡》曰：人之死也，犹火之灭。火灭而耀不照，人死而智不慧。〕

已矣哉！〔孔安国《尚书传》曰：已，发端叹辞。〕春草暮兮秋风惊，秋风罢兮春草生。绮罗毕兮池馆尽，琴瑟灭兮丘垄平。〔《琴道》雍门周曰：高台既已倾，曲池又已平，坟墓生荆棘，狐兔穴其中。〕自古皆有死，莫不饮恨而吞声。〔《论语》子曰：自古皆有死。《穆天子传》七萃之士曰：古有死生。张奂《与崔元始书》曰：匈奴若非其罪，何肯吞声？〕

【别赋】

※江文通

黯然销魂者，唯别而已矣。〔黯，失色将败之貌。言黯然魂将离散者，唯别而然也。夫人魂以守形，魂散则形毙，今别而散，明恨深也。《说文》曰：黯，深黑也。《楚辞》曰：魂魄离散。《家语》孔子曰：黯然而黑。贾逵曰：唯，独也。〕况秦吴兮绝国，复燕宋兮千里。〔言秦、吴、燕、宋四国，川途既远，别恨必深，故举以为况也。《文子》曰：为绝国殊俗，立诸侯以教诲之。〕或春苔兮始生，乍秋风兮蹔起。〔言此二时别恨逾切。〕是以行子肠断，百感凄恻。〔鲍昭《东门行》曰：野风吹秋木，行子心肠断。〕风萧萧而异响，云漫漫而奇色。〔荆轲歌曰：风萧萧兮易水寒。《尚书大传》帝唱曰：卿云烂兮，体漫漫兮。〕舟凝滞於水滨，车逶迟於山侧。〔《楚辞》曰：船容与而不进，淹回水以凝滞。《广雅》曰：凝，止也。《毛诗》曰：周道逶迟。毛苌曰：逶迟，历远貌。〕棹容与而讵前？马寒鸣而不息。〔《楚辞》曰：楫齐扬以容与。〕掩金觞而谁御，横玉柱而霑轼。〔韦诞诗曰：旨酒盈金觞，清颜发朱华。毛苌《诗传》曰：御，进也。《论》曰：鼓琴者於弦设柱，然琴有柱，以玉为之。袁叔《正情赋》曰：解蕴麝之芳衾，陈玉柱之鸣筝。《楚辞》曰：涕潺湲兮霑轼。〕居人愁卧，怳若有亡。〔鲍昭《东门行》曰：居人掩闺卧。《庄子》曰：君惝然若有亡。〕日下壁而沈彩，月上轩而飞光。〔轩，槛版也。〕见红兰之受露，望青楸之离霜。巡曾楹而空掩，抚锦幕而虚凉。〔曾，高也。空，息也。掩，掩涕也。凉，悲凉也。典略曰：卫夫人南子在锦帷中。《广雅》曰：帷，幙，帐也。《纂要》曰：帐曰幕。〕知离梦之踯躅，意别魂之飞扬。〔《说文》曰：蹢躅，住足也。蹢与踯同。曹植《悲命赋》曰：哀魂灵之飞扬。〕

故别虽一绪，事乃万族。〔孔安国《尚书传》曰：族，类也。〕至若龙马银鞍，朱轩绣轴，〔《周礼》曰：马八尺已上为龙。《后汉书》明德马皇后曰：前过濯龙门上，见外家问起居者，车如流水，马如游龙。辛延年《羽林郎诗》曰：银鞍何焴爚，翠盖空踟蹰。《尚书大传》曰：未命为士，不得朱轩。郑玄曰：轩，舆也，士以朱饰之。轩，车通称也。鲁连子门客谓陈无宇曰：君车衣文绣。〕帐饮东都，送客金谷。〔《汉书》曰：高祖过沛，帐饮三日。《汉书》曰：疏广，字仲翁，东海兰陵人也。广兄子受，字公子。广为太子太傅，公子为少傅，甚见器重，朝庭为荣。广谓受曰：吾闻知足不辱，知止不殆，功成身退，天之道也。广遂退，称疾笃，上疏乞骸骨。上以其年老，皆许之，加赐黄金二十斤，皇太子赐五十斤。公卿大夫，故人邑子，为设祖道，供帐东都门外，送车数千两，辞决而去。苏林曰：长安东都门也。石崇金谷诗序曰：余元康六年，从太仆卿出为使持节青徐诸军事征虏将军。有别庐，在河内县金谷涧中。时征西将军祭酒王诩当还长安，余与众贤，共送涧中。〕琴羽张兮箫鼓陈，燕赵歌兮伤美人。〔琴羽，琴之羽声。《说苑》曰：雍门周以琴见孟尝君，微挥角羽。张晏《甘泉赋注》曰：声细不过羽。汉武帝《秋风辞》曰：箫鼓鸣兮发棹歌。《古诗》曰：燕、赵多佳人，美者颜如玉。〕珠与玉兮艳暮秋，罗与绮兮娇上春。惊驷马之仰秣，耸渊鱼之赤鳞。〔言乐之盛也。《韩诗外传》曰：昔伯牙鼓琴，而渊鱼出听。瓠巴鼓琴，而六马仰秣。成公绥《琴赋》曰：伯牙弹而驷马仰，子野挥而玄鹤鸣。〕造分手而衔涕，感寂寞而伤神。〔谢宣远《送王抚军诗》曰：分手东城闉。《吕氏春秋》曰：圣人不以感私伤神。〕

乃有剑客惭恩，少年报士。〔《汉书》李陵曰：臣所将屯边者，奇材剑客也。又曰：郭解以躯藉友报仇。少年慕其行，亦辄为报雠。〕韩国赵厕，吴宫燕市。〔《史记》曰：聂政者，轵深井里人也。濮阳严仲子，事韩哀侯，与韩相侠累。有郄。严仲子告聂政：言臣有仇，闻足下高义，故进百金，以交足下之驩。聂政拔剑至韩，直入上阶，刺杀侠累。又曰：豫让者，晋人也。事智伯，智伯甚尊宠之。赵襄子灭智伯，让乃变姓名为刑人，入宫涂厕，欲刺襄子。故言赵厕。又曰：专诸者，棠邑人也。吴公子光具酒请王僚。酒既酣，使专诸置匕首鱼炙之腹中而进。既至王前，专诸以匕首刺王僚，王僚立死。又曰：荆轲者，卫人也。至燕，与高渐离饮於燕市，旁若无人。后荆轲为燕太子丹献燕地图，图穷匕首见，因以匕首揕秦王。〕割慈忍爱，离邦去里。沥泣共诀，抆血相视。〔伏虔《通俗文》曰：与死者辞，曰诀。《史记》曰：今太子请辞诀矣。郑玄《毛诗笺》曰：往矣，决别之辞。诀与决音义同。《广雅》曰：抆，拭也。泣血，已见《恨赋》。〕驱征马而不顾，见行尘之时起。〔《史记》曰：荆轲遂发，就车不顾。〕方衔感於一剑，非买价於泉里。〔言衔感恩遇，故效命於一剑，非买价於泉壤之中也。《尉僚子》吴起曰：一剑之任，非将军也。〕金石震而色变，骨肉悲而心死。〔燕丹太子曰：荆轲与武阳入秦，秦王陛戟而见燕使，鼓锺并发，群臣皆呼万岁，武阳大恐，面如死灰色。《战国策》曰：武阳色变。《史记》曰：聂政刺韩相侠累死，因自皮面决眼，屠腹而死，莫知其谁。韩取政尸，暴於市，能知者与千金，久之莫知。政姊曰：何爱妾之身，而不扬吾弟之名於天下哉！乃之韩市，抱尸而哭曰：此妾弟轵深井里聂政。自杀於尸旁。晋、楚、齐闻之曰：非独政之贤，乃其姊亦烈女。《庄子》仲尼谓颜回曰：夫哀莫大於心死。〕

或乃边郡未和，负羽从军。〔司马相如《檄蜀文》曰：边郡之士，闻烽举燧燔。《汉书》曰：有障徼曰边郡。服虔曰：士负羽。杨子云《羽猎赋》曰：蒙楯负羽，杖镆邪而罗者以万计。〕辽水无极，雁山参云。〔《水经》曰：辽山在玄兔高句丽县，辽水所出。《海内西经》曰：大泽方百里，鸟所生，在雁山，雁出其间。《孟子》曰：大山之高，参天入云。谢承《后汉书》刘诩曰：程夫人富贵参云。〕闺中风暖，陌上草薰。〔薰，香气也。〕日出天而耀景，露下地而腾文。镜朱尘之照烂，袭青气之烟煴。〔《楚辞》曰：经堂入奥，朱尘筵些。王逸曰：朱画承尘也。或曰：朱尘，红尘。《楚辞》曰：芳菲菲兮袭人。《易通卦验》曰：震，东方也，主春分。日出，青气出震，此正气也。司马彪《注》曰：袭，入也。〕攀桃李兮不忍别，送爱子兮霑罗裙。〔言当盛春之时而分别不忍也。《左氏传》赵盾曰：括，君姬氏之爱子。杜预曰：括，赵盾异母弟。赵姬，文公女也。〕

至如一赴绝国，讵相见期？〔《琴道》曰：雍门周以琴见孟尝君。孟尝君曰：先生鼓琴，亦能令悲乎？对曰：臣之所能令悲者，无故生离，远赴绝国，无相见期。臣为一挥琴而太息，未有不凄怆而流涕者。绝国，绝远之国。〕视乔木兮故里，决北梁兮永辞。〔王充《论衡》曰：睹乔木，知旧都。《孟子》曰：故国者，非为乔木，有世臣也。孟子见齐宣王曰：所谓故国，世臣之谓。注曰：非但见其木，当有累世脩德之臣也。《楚辞》曰：济江海兮蝉蜕，决北梁兮永辞。〕左右兮魂动，亲宾兮泪滋。〔苏武诗曰：泪为生别滋。〕可班荆兮赠恨，唯樽酒兮叙悲。〔《左氏传》曰：楚声子与伍举俱楚人。举将奔晋，声子将如晋，遇之於郑郊，班荆而坐，相与食。苏武诗曰：我有一樽酒，欲以赠远人；愿子留斟酌，叙此平生亲。〕值秋雁兮飞日，当白露兮下时。怨复怨兮远山曲，去复去兮长河湄。〔毛诗曰：居河之湄。《尔雅》曰：水草交曰湄。〕

又若君居淄右，妾家河阳。〔《汉书》有淄川国。又：河内郡有河阳县。淄或为塞。〕同琼珮之晨照，共金炉之夕香。〔《毛诗》曰：有女同车，颜如蕣华。将翱将翔，佩玉琼琚。司马相如《美人赋》曰：金炉香薰，黼帐周垂。〕君结绶兮千里，惜瑶草之徒芳。〔结绶，将仕也。颜延年《秋胡诗》曰：脱巾千里外，结绶登王畿。《汉书》曰：萧育与朱博友，长安语曰：萧朱结绶。宋玉《高唐赋》曰：我帝之季女，名曰瑶姬，未行而亡，封于巫山之台。精魂为草，寔曰灵芝。《山海经》曰：姑瑶之山，帝女死焉，名曰女尸，化为{艹〈搖去扌〉}草。其叶胥成，其花黄，其实如免丝，服者媚於人。郭璞曰：瑶与{艹〈搖去扌〉}并音遥，然{艹〈搖去扌〉}与瑶同。〕惭幽闺之琴瑟，晦高台之流黄。〔张载《拟四愁诗》曰：佳人赠我筒中布，何以报之流黄素。环济《要略》曰：间色有五，绀、红、缥、紫、流黄也。〕春宫閟此青苔色，秋帐含兹明月光。〔《毛诗》曰：閟空有侐。毛苌《诗传》曰：閟，闭也。班婕妤《自伤赋》曰：应门闭兮玉阶苔。刘休玄《拟古诗》曰：罗帐延秋月。〕夏簟清兮昼不暮，冬釭凝兮夜何长，〔张俨《席赋》曰：席为冬设，簟为夏施。夏侯湛《釭灯赋》曰：秋日既逝，冬夜悠长。〕织锦曲兮泣已尽，回文诗兮影独伤。〔《织锦回文诗序》曰：窦韬秦州，被徙沙漠，其妻苏氏。秦州临去，别苏，誓不更娶。至沙漠，便娶妇。苏氏织锦，端中作此回文诗赠之。符国，时人也。〕

傥有华阴上士，服食还山。〔《列仙传》：脩芊者，魏人也。华阴山下石室中有龙石，假其上，取黄精食之。后去，不知所之。〕术既妙而犹学，道已寂而未传。〔《方言》曰：寂，安，静也。〕守丹灶而不顾，炼金鼎而方坚。〔《南越志》曰：长沙郡，浏阳县东有王乔山，山有合丹灶。不顾，不顾於世也。炼金鼎，炼金为丹之鼎也。《抱朴子》曰：郑君唯见授金丹之经。又曰：九转丹内神鼎中。《史记》曰：黄帝采首山铜铸鼎。鼎成，龙下迎黄帝也。方坚，其志方坚也。〕驾鹤上汉，骖鸾腾天。〔《列仙传》曰：王子晋吹笙作凤鸣，游伊洛之间。道士浮丘公接上嵩高。三十馀年后，上见桓良曰：告我家，七月七日，待我缑氏山头。果乘白鹤住、山下望之不能得到。举手谢世人，数日去。祠於缑山下。雷次宗《豫章记》曰：洪井西鸾岗鹤岭。《旧说》洪崖先生与子晋乘鸾鹤憩於此。张僧鉴《豫章记》曰：洪井有鸾冈。《旧说》云：洪崖先生乘鸾所憩处也。鸾冈西有鹤岭，王子乔控鹤所经过处。〕蹔游万里，少别千年。〔《神仙传》曰：若士者，仙人也，燕人卢敖者，秦时游北海而见。若士曰：一举而千里，吾犹未之能，今子始至於此，乃语穷，岂不陋哉！马明先生随神女还岱，见安期生语神女曰：昔与女郎，游於安息西海之际，忆此未久，已二千年矣。〕惟世间兮重别，谢主人兮依然。〔《说文》曰：谢，辞也。〕

下有芍药之诗，佳人之歌。〔诗《溱洧》章，刺乱也。兵革不息，男女相弃，淫风大行，莫之能救云，维士与女，伊其相谑，赠之以芍药。《注》：芍药，香草也。笺曰：伊，因也。士女往观，因相与戏谑，行夫妇之事其别则送与芍药，结恩情也。《汉书》李延年歌曰：北方有佳人，绝世而独立。〕桑中卫女，上宫陈娥。〔卫、陈，二国名也。《毛诗·桑中章》曰：期我乎桑中，要我乎上宫。送我於淇之上。注：桑中、淇上、上宫，所期之地。笺云：此思孟姜之爱厚己也。此我期於桑中，要我於上宫，期我於淇水之上。又《竹竿章》卫女思归，適异国而不见答，思而能以礼也。女子有行，远父母兄弟。《笺云》：行，道也。女子之道，当嫁耳。不以答，违妇道也。又《燕燕章》卫庄姜送归妾也。注：庄姜无子，陈女戴妫生子，名完。庄姜以为己子。庄公薨，完立，而州吁杀之，戴妫於是大归。庄姜送於野，作诗以见己志。《方言》曰：秦晋之间，美貌谓之娥。〕春草碧色，春水渌波。送君南浦，伤如之何！〔《楚辞》曰：子交手兮东行，送美人兮南浦。〕至乃秋露如珠，秋月如珪。〔陆云《芙蓉诗》曰：盈盈荷上露，灼灼如明珠。《遯甲开山图》曰：禹游於东海，得玉珪，碧色，圆如日月，以自照，目达幽冥。〕明月白露，光阴往来。与子之别，思心徘徊。

是以别方不定，别理千名。〔千名，言多也。《南都赋》曰：百种千名。〕有别必怨，有怨必盈。〔蔡琰诗曰：心吐思兮胸愤盈。〕使人意夺神骇，心折骨惊。〔亦互文也。《左氏传》卫太子祷曰：无折骨。〕虽渊云之墨妙，严乐之笔精。〔《汉书》曰：王襃，字子渊。杨雄，字子云。《汉书》曰：严安，临淄人也。徐乐，燕无终人也。上疏言时务，上召见，乃拜乐、安，皆为郎中。〕金闺之诸彦，兰台之群英，〔金闺，金马门也。《史记》曰：金门，官者署。承明金马著作之庭。东方朔曰：公孙弘等待诏金马门。兰台，台名也。傅毅、班固等为兰台令史是也。《论衡》曰：孝明好文人，并徵兰台之官，文雄会聚。〕赋有凌云之称，辩有雕龙之声。〔《史记》荀卿，赵人，年五十，始来游学於齐。邹衍之术，迂大而闳辩，奭也文难施。齐人为谚曰：谈天衍。刘向《别录》曰：邹衍之所言，五德终始，天地广大，书言天事，故曰谈天。彫龙赫，赫修邹衍之术，文饰之，若彫镂龙文，故曰彫龙赫。〕谁能摹暂离之状，写永诀之情者乎？

《文选》　唐·李善注



