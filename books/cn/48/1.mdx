---
---
---
title: 卷一 赋甲
---

〔赋甲者，旧题甲乙，所以纪卷先后。今卷既改，故甲乙并除，存其首题，以明旧式。〕

◎京都上

○班孟坚《两都赋》二首〔自光武至和帝都洛阳，西京父老有怨。班固恐帝去洛阳，故上此词以谏。和帝大悦也。〕

※班孟坚〔范晔《后汉书》曰：班固，字孟坚，北地人也。年九岁能属文，长遂博贯载籍。显宗时除兰台令史，迁为郎，乃上两都赋。大将军窦宪出征匈奴，以固为中护军，宪败，固坐免官，遂死狱中。〕

△《两都赋》序

或曰：赋者，古诗之流也。〔《毛诗序》曰：诗有六义焉，二曰赋，故赋为古诗之流也。诸引文证，皆举先以明后，以示作者凶有所祖述也，他皆类此。〕昔成康没而颂声寝，王泽竭而诗不作。〔言周道既微，雅颂并废也。《史记》曰：周武王太子诵立，是为成王。成王太子钊立，是为康王。《毛诗序》曰：颂者，以其成功告於神明者也。《乐稽耀嘉》曰：仁义所生为王。《毛诗序》曰：止乎礼义，先王之泽也。然则作诗禀乎先王之泽，故王泽竭而诗不作，作兴也。孟子曰：王者之迹息而诗亡。〕大汉初定，日不暇给。〔《汉书》曰：高祖姓刘氏，立为汉王，灭项羽，即皇帝位。荀悦曰：讳邦，字季。《史记》曰：难受命，而日有不暇给也。〕至於武、宣之世，乃崇礼官，考文章，〔《汉书》曰：孝武皇帝，景帝中子。荀悦曰：讳彻。《汉书》曰：孝宣帝，武帝曾孙，戾太子孙。荀悦曰：讳询，字次卿。〕内设金马石渠之署，外兴乐府协律之事，〔《史记》曰：金马门者，宦者署门，傍有铜马，故谓之曰金马门。《三辅故事》曰：石渠阁在大秘殿北，以阁秘书。《汉书》曰：武帝定郊祀之礼，乃立乐府，以李延年为协律都尉。〕以兴废继绝，润色鸿业。〔言能发起遗文，以光赞大业也。《论语》子曰：兴灭国，继绝世，然文虽出彼，而意微殊，不可以文害意，他皆类此。《论语》子曰：东里子产润色之。《剧秦美新》曰：制成六经，洪业也。〕是以众庶悦豫，福应尤盛，白麟、赤雁、芝房、宝鼎之歌，荐於郊庙。〔《汉书·武纪》曰：行幸雍，获白麟，作白麟之歌。又曰：行幸东海，获赤雁，作朱行雁之歌。又曰：甘作泉宫内产芝，九茎连叶，作芝房歌。又曰：得宝鼎后土祠傍，作宝鼎之歌。〕神雀、五凤、甘露、黄龙之瑞，以为年纪。〔《汉书·宣纪》曰：神雀元年，应劭曰：前年神雀集长乐宫，故改年也。又曰：五凤元年。应劭曰：先者凤皇五至，因以改元。又甘露元年诏曰：乃者凤皇至，甘露降，故以名元年。又曰：黄龙元年，应劭曰：先是黄龙见新丰，因以改元焉。〕故言语侍从之臣，若司马相如、虞丘寿王、东方朔、枚皋、王襃、刘向之属，朝夕论思，日月献纳。〔《汉书》曰：司马相如，字长卿，为武骑常侍。又曰：虞丘寿王，字子贡，以善格五召待诏，迁为侍中中书。又曰：东方朔，字曼倩，上书自称举。上伟之，令待诏公车，后拜为太中大夫给事中。又曰：枚皋，字少孺，上书北阙，自称枚乘之子。上得大喜，召入见，待诏，拜为郎。又曰：王襃，字子渊，上令襃待诏，襃等数从猎，擢为谏大夫。又曰：刘向，字子政，为辇郎，迁中垒校尉。〕而公卿大臣御史大夫倪宽、太常孔臧、太中大夫董仲舒、宗正刘德、太子太傅萧望之等，时时闲作。〔《汉书》曰：倪宽脩《尚书》，以郡选，诣博士。孔安国，射策为掌固，迁侍御史。《孔臧集》曰：臧，仲尼之后，少以才博知名，稍迁御史大夫。辞曰：臣代以经学为家，乞为太常，专脩家业，武帝遂用之。《汉书》曰：董仲舒以脩《春秋》为博士，后为中大夫。又曰：刘德，字路叔，少脩黄老术，武帝谓之千里驹，为宗正。又曰：萧望之，字长倩，以射策甲科为郎，迁太子太傅。〕或以抒下情而通讽谕，〔《广雅》曰：抒，渫也。《毛诗序》曰：吟咏情性，以讽其上。《楚词》曰：抒中情而属诗。〕或以宣上德而尽忠孝，〔《国语·泠州鸠》曰：夫律，所以宣布哲人之令德。〕雍容揄扬，著於后嗣，抑亦雅颂之亚也。〔《说文》曰：揄，引也。孔安国《尚书传》曰：扬举也。《毛诗序》曰：言天下之事，形四方之风，谓之雅。〕故孝成之世，论而录之。〔《汉书》曰：孝成皇帝，元帝太子也。荀悦曰：讳骜，字太孙。〕盖奏御者千有馀篇，而后大汉之文章，炳焉与三代同风。〔《仓颉篇》曰：炳，著明也。《论语》子曰：三代之所直道而行。马融曰：三代，夏、殷、周。〕

且夫道有夷隆，学有粗密，因时而建德者，不以远近易则。故皋陶歌虞，奚斯颂鲁，同见采於孔氏，列于诗书，其义一也。〔《尚书》皋陶歌曰：元首明哉，股肱良哉，庶事康哉。《韩诗·鲁颂》曰：新庙弈弈，奚斯所作。薛君曰：奚斯，鲁公子也。言其新庙弈弈然盛。是诗，公子奚斯所作也。〕稽之上古则如彼，考之汉室又如此。斯事虽细，然先臣之旧式，国家之遗美，不可阙也。臣窃见海内清平，朝延无事，〔蔡邕《独断》或曰：朝延亦皆依违尊者都，举朝廷以言之。诸释义或引后以明前，示臣之任不敢专，他皆类此。〕京师脩宫室，浚城隍，起苑囿，以备制度。〔《公羊传》曰：京师者，天子之居也。京者何？大也；师者何？众也。天子之居，必以众大之辞言也。《说文》曰：城池无水曰隍。《周礼》曰：囿游之兽。郑玄曰：囿，今之苑。〕西土耆老，咸怀怨思，冀上之眷顾，而盛称长安旧制，有陋洛邑之议。〔长安在西，故曰西土。《尚书》曰：西土有众。〕故臣作《两都赋》，以极众人之所眩曜，折以今之法度。其词曰：

【西都赋】

有西都宾问於东都主人曰："盖闻皇汉之初经营也，尝有意乎都河洛矣，辍而弗康，寔用西迁，作我上都。主人闻其故而睹其制乎？"〔《孝经钩命决》曰：道机合者称皇。《尚书》曰：厥既得吉卜，乃经营。东都有河南洛阳，故曰河洛也。郑玄《论语注》曰：辍，止也。孔安国《尚书传》曰：康，安也。《穀梁传》曰：葬我君桓公。我君，接上下也。〕主人曰："未也。原宾摅怀旧之蓄念，发思古之幽情，博我以皇道，弘我以汉京。"〔《广雅》曰：摅，舒也。孔安国《尚书传》曰：蓄，积也。《论语》颜渊曰：夫子博我以文。〕宾曰：唯唯。汉之西都，在於雍州，寔曰长安。〔《礼记》曰：父召无诺，唯而起。《汉书》曰：秦地，於禹贡时，跨雍梁二州，汉兴，立都长安。〕左据函谷二崤之阻，表以太华终南之山。〔《战国策》苏秦曰：秦，东有殽函之固。《盐铁论》曰：秦，左殽函。《汉书·音义》，韦昭曰：函谷关。《左氏传》曰：崤有二陵，其南陵，夏后皋之墓。其北陵，文王所避风雨也。表，标也。《山海经》曰：华首之山，西六十里，曰太华之山。《毛诗》曰：南何有，有条有枚。毛苌曰：终南，周之名山中南也。〕右界襃斜陇首之险，带以洪河泾渭之川。众流之隈，汧涌其西。〔《长杨赋》曰：命右扶风发人，西自襃斜。《梁州记》曰：万石城，溯汉上七里，有襃谷。南口曰襃，北口曰斜，长四百七十里。《盐铁论》曰：秦，右陇厄。《汉书》幸雍白麟歌曰：朝陇首，览西垠。《尚书》曰：导河自积石，南至于华阴。《山海经》曰：泾水出长城北。《尚书》曰：导渭自鸟鼠同穴。〕华实之毛，则九州之上腴焉。防御之阻，则天地之奥区焉。〔《春秋》文耀钩曰：春致其时，华实乃荣。《左氏传》君子曰：涧溪沼沚之毛。《汉书》曰：秦御。《说文》曰：奥，四方之土，可定居者也。〕是故横被六合，三成帝畿。周以龙兴，秦以虎视。〔《汉书·音义》，文颖曰：关西为横。孔安国《尚书传》曰：被，及也。《吕氏春秋》曰：神通乎六合。高诱曰：四方上下为六合。三成帝畿，谓周、秦、汉也。《乐稽嘉耀》曰：德象天地为帝。《周礼》曰：方千里曰王畿。《史记》曰：周后稷名弃，尧舜时为农师，号后稷，姓姬氏，至孙公刘，周之道兴，至文王，徒都丰，武王灭纣。孔安国《尚书序》曰：汉室龙兴。《史记》曰：秦之先，帝颛顼之苗裔，至孝公，作咸阳，政并六国，称皇帝。《周易》曰：虎视耽耽，其欲逐逐。〕及至大汉受命而都之也。仰悟东井之精，俯协河图之灵。〔《汉书》曰：汉元年十月，五星聚于东井，沛公至灞上。又曰：以麻推之，从岁星也，此高祖受命之符。《尚书洛书》曰：河图，命纪也，然《五经纬》，皆河图也。《春秋汉含孳》曰：刘季握卯金刀，在轸北，字季，天下服。卯在东方，阳所立，仁且明。金在西，方阴所立，义成功。刀居右，字成章。刀击秦，枉矢东流，水神哭祖龙，然则成功在西，故都长安。〕奉春建策，留侯演成。〔《汉书》曰：高祖西都洛阳，戍卒娄敬求见，说上曰：陛下都洛不便，不如入关，据秦之固。上问张良，良因劝上。是日车驾西都长安，拜娄敬为奉春君，赐姓刘氏。又曰：封张良为留侯也。《苍颉篇》曰：演，引也。〕天人合应，以发皇明，乃眷西顾，寔惟作京。〔天，谓五星也；人，谓娄敬也；皇，谓高祖也。《四子讲德论》曰：天人并应。《毛诗》曰：乃眷西顾，此惟与宅。〕於是睎秦岭，睋北阜，挟沣灞，据龙首。〔《说文》曰：睎，望也；秦岭，南山也。《汉书》曰：秦地有南山。睋，视也。北阜，山也。《汉书》文帝曰：以北山石为椁。张揖《上林赋注》曰：丰水，出鄠南山丰谷。《汉书》曰：灞水，出蓝田谷。《山海经》曰：华山之西，龙首之山也。〕图皇基於亿载，度宏规而大起。〔《长杨赋》曰：规亿载。孔安国《尚书传》曰：十万曰亿。《尔雅》曰：载，年也。《小雅》曰：羌，发声也。度与羌古字通。度或为庆也。〕肇自高而终平，世增饰以崇丽，历十二之延祚，故穷泰而极侈。〔高，高祖。《汉书》张晏曰：为功最高，而为汉帝太祖，故特起名焉。《汉书》：孝平皇帝，元帝庶孙。荀悦曰：讳衎。汉自高祖至于孝平，凡十二帝也。《国语》曰：天地之所祚。贾逵曰：祚，禄也。〕建金城而万雉，呀周池而成渊。〔《盐铁论》曰：秦四塞以为固，金城千里。郑玄《周礼》注曰：雉，长三丈，高一丈。《字林》曰：呀，大空貌。《说文》曰：城有水曰池。〕披三条之广路，立十二之通门。〔《周礼》曰：匠人营国，方九里，旁三门。郑玄曰：天子十二门，通十二子也。〕内则街衢洞达，闾阎且千，九市开场，货别隧分。人不得顾，车不得旋。阗城溢郭，旁流百廛，红尘四合，烟云相连。〔《说文》曰：街，四通也。《尔雅》曰：四达谓之衢。《字林》曰：闾，里门也。阎，里中门也。《汉宫阙疏》曰：长安立九市，其六市在道西，三市在道东。郑玄《周礼注》曰：金玉曰货。薛综《西京赋》注曰：隧，列肆道也。郑玄《礼记注》曰：填，满也。填与阗同。又曰：廛，市物邸舍也。李陵诗曰：红尘塞天地，白日何冥冥。〕於是既庶且富，娱乐无疆。都人士女，殊异乎五方；游士拟於公侯，列肆侈於姬姜。〔《论语》曰：子適卫，冉有仆。子曰：庶矣哉！冉有曰：既庶矣，又何加焉？曰：富之。《毛诗》曰：惠我无疆。又曰：彼都人士。又曰：彼君子女。《汉书》曰：秦地五方杂错，富人则商贾为利，列侯贵人，车服僣上，众庶仿效，羞不相及。郑玄《周礼注》曰：肆，市中陈物处也。《左氏传》君子曰：《诗》云：虽有姬姜，无弃憔悴也。〕乡曲豪举，游侠之雄，节慕原尝，名亚春陵，连交合众，骋骛乎其中。〔《庄子》曰：治州闾乡曲。《史记》魏公子无忌曰：平原之游，徒豪举耳。《文子》曰：智过十人谓之豪。《汉书》曰：秦地豪桀，则游侠通奸。《史记》曰：平原君赵胜者，赵之诸公子也，诸子中胜最贤，宾客盖至者数千人。又曰：孟尝君，名文，姓田氏。孟尝君在薛，招致诸侯宾客，食客数千人。又曰：春申君者楚人也，名歇，姓黄氏。考烈王以歇为相，封春申君，客三千馀人。又曰：魏公子无忌者，魏安釐王弟也。安釐王封公子为信陵君，致食客三千。《楚辞》曰：朝骋骛乎江皋。《说文》曰：骋，直驰也。又曰：骛，乱驰也。〕若乃观其四郊，浮游近县，则南望杜霸，北眺五陵，名都对郭，邑居相承。英俊之域，绂冕所兴，冠盖如云，七相五公。〔郑玄《周礼注》曰：王国百里为郊。《汉书》曰：宣帝葬杜陵，文帝葬霸陵，高帝葬长陵，惠帝葬安陵，景帝葬阳陵，武帝葬茂陵，昭帝葬平陵。《文子》曰：智过万人谓之英，千人谓之俊。《苍颉篇》曰：绂，绶也。《说文》曰：冕，大夫以上冠也。《毛诗》曰：有女如云。相，丞相也。《汉书》韦贤为丞相，徙平陵，车千秋为丞相，徙长陵，黄霸为丞相，徙平陵。平当为丞相，徙平陵。魏相为丞相，徙平陵。公御史大夫将军通称也。《汉书》曰：张汤为御史大夫，徙杜陵，杜周为御史大夫，徙茂陵，萧望之为前将军，徙杜陵。然其馀不在七相之数者，并以罪国除故也。〕与乎州郡豪杰，五都之货殖，三选七迁，充奉陵邑。盖以强幹弱枝，隆上都而观万国也。〔《文子》曰：智过百人谓之杰，十人谓之豪。《汉书》曰：王莽於五都立均官，更名洛阳、邯郸、临淄、宛、城都市长安，皆为五均司市师。三选，谓选三等之人。七迁，谓迁於七陵也。《汉书》曰：徙吏二千石高訾富人及豪杰兼并之家於诸陵，盖亦以强幹弱枝，非独为奉山园也。又元帝诏曰：往者有司缘臣子之义，徙郡国人以奉园陵。自今所为陵者，勿置县邑。然则元帝始不迁人陪陵。自元以上，正有七帝也。《春秋》汉含孳曰：强幹弱流天之道。宋均曰：流犹枝也。《左传》曰：鲁诸大夫曰：禹会诸侯於涂山，执玉帛者万国。〕

封畿之内，厥土千里，逴跞诸夏，兼其所有。〔《汉书》曰：洛邑与宗周通封畿，为千里。又曰：秦地沃野千里，人以富饶。逴跞犹超绝也。《论语，子曰：夷狄之有君，不如诸夏之亡也。〕其阳则崇山隐天，幽林穹谷，陆海珍藏，蓝田美玉。〔《上林赋》曰：崇山崔嵬。杨雄《蜀都赋》曰：苍山隐天。《韩诗》曰：皎皎白驹，在彼空谷。薛君曰：穹谷，深谷也。《汉书》东方朔曰：汉兴，去三河之地，止灞浐以西，都泾谓之南，北谓天下陆海之地。范子计然曰：玉英出蓝田。〕商洛缘其隈，鄠杜滨其足，源泉灌注，陂池交属。〔《汉书》引农郡有商县、上洛县，扶风有鄠县、杜阳县。《说文》曰：隈水曲也孔安国《尚书传》曰：滨，涯也。又曰：泽鄣曰陂，停水曰池。〕竹林果园，芳草甘木。郊野之富，号为近蜀。〔言秦境富饶，与蜀相类，故号近蜀焉。《汉书》曰：秦地，南有巴蜀、广汉山林竹木蔬食果实之饶。《尔雅》曰：邑外曰郊，郊外曰野。〕其阴则冠以九嵕，陪以甘泉，乃有灵宫起乎其中。秦汉之所极观，渊云之所颂欢，於是乎存焉。〔《汉书》谷口县九嵕山在西。《战国策》范睢说秦王曰：大王之国，北有甘泉谷口。《汉书》公孙卿曰：仙人好楼居，於是上令甘泉作延寿馆，通天台。《汉宫阙疏》曰：甘泉林光宫，秦二世造。《汉书》曰：王子渊为《甘泉颂》。又曰：杨子云奏《甘泉赋》。〕下有郑白之沃，衣食之源。提封五万，疆埸绮分。沟塍刻镂，原隰龙鳞。决渠降雨，荷插成云。五穀垂颖，桑麻铺棻。〔《史记》曰：韩闻秦之好兴事，欲罢，无令东伐，乃使水工郑国间说秦。令凿泾水，自中山西抵瓠口为渠，并北山，东注洛，溉舄卤之地四万馀顷，收皆亩税一锺，命曰郑国渠。又曰：赵中大夫白公，复奏穿渠，引泾水，首起谷口，尾入栎阳，注渭溉田四千馀顷，因曰白渠。人得其饶，歌之曰：田於何所，池阳谷口。郑国在前，白渠起后。举插为云，决渠为雨。泾水一石，其泥数斗。且溉且粪，长我禾黍。衣食京师，亿万之口。天子畿方千，提封百万井。臣瓒案。旧说云：提，撮凡也，言大举顷亩也。韦昭曰：积土为封限也。《毛诗》曰：疆埸有瓜。《周礼》曰：十夫有沟。郑玄曰：遂，广深各二尺，沟倍之。《说文》曰：塍，稻田之畦也。《尔雅》曰：高平曰原，下湿曰隰。《周礼》曰：以五穀养病。《汉书·音义》韦昭曰：黍稷菽麦稻也。《毛诗》曰：实颖实栗。毛苌曰：颖，垂颖也。《小雅》曰：禾穗谓之颖。《尔雅》曰：铺，布也。。王逸《楚辞注》曰：纷，盛貌也。棻与纷古字通。〕东郊则有通沟大漕，溃渭洞河，汎舟山东，控引淮湖，与海通波。〔言通沟大漕。既达河渭，又可以汎舟山东，控引淮湖之流，而与海通其波澜。《汉书·武纪》曰：穿漕渠，道渭。如淳曰：水转曰漕。《苍颉篇》曰：溃旁决也。《说文》曰：洞，疾流也。《国语》曰：秦汎舟於河，归籴於晋。《史记》曰：荥阳下河东南为鸿沟，以与淮泗会也。〕西郊则有上囿禁苑，林麓薮泽，陂池连乎蜀汉，缭以周墙，四百馀里，离宫别馆，三十六所，神池、灵沼，往往而在。〔上囿禁苑，即林苑也。《羽猎赋》曰：开禁苑。《穀梁传》曰：林属於山为麓。郑玄《周礼注》曰：泽无水曰薮。《汉书》：有蜀都汉中郡。缭，犹绕也。《三辅故事》曰：上林连绵四百馀里。缭，离别，非一所也。《上林赋》曰：离宫别馆，弥山跨谷。《三秦记》曰：昆明池中有神池，通白鹿原。《毛诗》曰：王在灵沼。〕其中乃有九真之麟，大宛之马，黄支之犀，条支之鸟。逾昆仑，越巨海，殊方异类，至于三万里。〔《汉书》宣帝诏曰：九真献奇兽。晋灼《汉书注》曰：驹形，麟色，牛角。又《武纪》曰：贰师将军广利斩大宛王首，获汗血马。又曰：黄支自三万里贡生犀。又曰：条支国，临西海，有大鸟，卵如瓮。《山海经》曰：帝之下都，昆仑之墟，高万仞。《河图括地象》曰：昆仑在西北，其高万一千里。《子虚赋》曰：东注巨海也。〕

其宫室也，体象乎天地，经纬乎阴阳。据坤灵之正位，仿太紫之圆方。〔《七略》曰：王者师天地，体天而行，是以明堂之制，内有太室，象紫微宫；南出明堂，象太微。《春秋元命苞》曰：紫之言此也，宫之言中也，言天神图法，阴阳开闭，皆在此中也。《周易》曰：坤，地道也。杨雄《司命箴》曰：普彼坤灵，侔天作制。《春秋合诚图》曰：太微，其星十二，四方。又曰：紫宫，大帝室也。〕树中天之华阙，丰冠山之朱堂。因瑰材而究奇，抗应龙之虹梁。列芬橑以布翼，荷栋桴而高骧。〔《列子》曰：周穆王筑台，号曰中天之台。《汉书》曰：萧何立东阙北阙。《周易》曰：丰其屋。《汉书》曰：萧何作未央宫。潘岳《关中记》曰：未央宫殿，皆疏龙首山土作之，然殿居山上，故曰冠云。《埤苍》曰：环玮，珍琦也。应龙虹梁，梁形似龙而曲如虹也。《广雅》曰：有翼曰应龙。《尔雅》曰：蝀，虹也。螮音帝，蝀，音董。虹音红。《说文》曰：芬，複屋栋也。又曰：橑，椽也。又曰：翼，屋荣也。《尔雅》曰：栋，谓之桴，音浮。〕雕玉填以居楹，裁金璧以饰珰。〔言彫刻玉礩，以居楹柱也。《尔雅》曰：玉谓之彫。郭璞曰：治玉名也。《广雅》曰：磌，礩也。瑱与磌古字通。《说文》曰：楹，柱也。《上林赋》曰：华榱璧珰。韦昭曰：裁金为璧，以当榱头。〕发五色之渥彩，光爓朗以景彰。〔毛诗曰：颜如渥丹。郑玄曰：渥，厚渍也。《字林》曰：焰，火貌也。〕於是左墄右平，重轩三阶，闺房周通，门闼洞开。列锺虡於中庭，立金人於端闱。〔《七略》曰：王者宫中，必左墄而右平。挚虞《决疑要注》曰：凡大极乃有陛，堂则有阶无陛也。左墄右平，平者，以文砖相亚次也；墄者，为陛级也，言阶级勒墄然。王逸《楚辞注》曰：轩楼板也。《周礼》：夏后氏世室九阶。郑玄曰：南面三，三面各二也。《尔雅》曰：宫中门谓之闱，小者谓之闺。毛苌《诗传》曰：闼，门内也。《史记》曰：始皇大收天下兵器，聚之咸阳，销以为钟鐻，铸金人十二，重各千斤，置宫中。徐广曰：鐻音巨。《毛诗》曰：设业设虡。毛苌曰：植曰虡，与鐻古字通也。《三辅黄图》曰：秦营宫殿，端门四达，以则紫宫。〕仍增崖而衡阈，临峻路而启扉。〔《尔雅》曰：仍，因也。仍或为岌，非也。孔安国《论语注》曰：阈，门限也。又曰：峻，高大也。《尔雅》曰：阖谓之扉。〕徇以离宫别寝，承以崇台閒馆，焕若列宿，紫宫是环。〔孔安国《尚书传》曰：徇，循也。《尔雅》曰：室无东西厢，有室曰寝。又曰：四方而高曰台。《春秋合诚图》曰：紫宫，大帝室，太一之精也。《汉书》曰：中宫，天极星，环之匡卫十二星，藩臣，皆曰紫宫也。〕清凉宣温，神仙长年。金华玉堂，白虎麒麟。区宇若兹，不可殚论。〔《三辅黄图》曰：未央宫有清凉殿、宣室殿、中温室殿、金华殿、太玉堂殿、中白虎殿、麒麟殿，长乐宫有神仙殿。孔安国《尚书传》曰：殚，尽也。长年，亦殿名。〕增盘崔嵬，登降炤烂。殊形诡制，每各异观。乘茵步辇，惟所息宴。〔毛苌《诗传》曰：崔，高大也。王逸《楚辞注》曰：嵬，高也。《广雅》曰：炤，明也，音照。烂，亦明也。应劭《汉宫仪》曰：皇后婕妤乘辇，馀皆以茵，四人舆以行。郑玄《礼记注》：茵，蓐也。《周易》曰：君子以乡晦入宴息也。〕后宫则有掖庭椒房，后妃之室，合欢增城，安处常宁。茝若椒风，披香发越，兰林蕙草，鸳鸾飞翔之列。〔《汉书》曰：诏掖庭养视。应劭曰：掖庭，宫人之官。《汉宫仪》曰：捷妤以下，皆居掖庭。《三辅黄图》曰：长乐宫有椒房殿。《汉书》曰：班婕妤居增城舍。桓子《新论》曰：董贤女弟为昭仪，居舍号曰椒风。汉宫阁名，长安有合欢殿、披香殿、鸳鸾殿、飞翔殿，馀亦皆殿名。〕昭阳特盛，隆乎孝成。屋不呈材，墙不露形。裛以藻绣，络以纶连。随侯明月，错落其间。金釭衔璧，是为列钱。翡翠火齐，流耀含英。悬黎垂棘，夜光在焉。〔《汉书》曰：孝成赵皇后弟绝幸，为昭仪，居昭阳舍，其璧带，往往为黄金釭，函蓝田璧明珠翠羽饰之。《音义》曰：谓璧中之横带也。引《汉书注》云：音义者，皆失其姓名，故云音义而已。《说文》曰：釭，毂铁也。列钱，言金釭衔璧，行列似钱也。。《说文》曰：裛，缠也。又曰：纶，纠青丝绶也。《淮南子》曰：随侯之珠，和氏之璧，得之而富，失之而贫。高诱曰：随侯，汉中国姬姓诸侯也，随侯见大蛇伤断，以药旉攵而涂之。后蛇於夜中衔大珠以报之，因曰随侯之珠。盖明月珠也。李斯上书曰：有随和之宝，垂明月之珠。张揖《上林赋》注曰：翡翠，大小如爵，雄赤曰翡，雌青曰翠。《韵集》曰：玫瑰，火齐珠也。《战国策》应侯谓秦王曰：梁有悬黎，楚有和璞，而为天下名器。《左氏传》曰：晋荀息请以垂棘之璧，假道於虞，以伐虢。许慎《淮南子注》注曰：夜光之珠，有似明月，故曰明月也。高诱以随侯为明月，许慎以明月为夜光，班固上云随侯明月，下云悬黎垂棘，夜光在焉。然班以夜光非随珠明月矣。以三都合为一宝，经典不载夜光本末，故说者参差矣。《西京赋》曰：流悬黎之夜光。《吴都赋》曰：随侯於是鄙其夜光。邹阳云：夜光之璧。刘琨云：夜光之珠。尹文子曰：田父得宝玉，径尺，置於庑上，其夜明照一室。然则夜光为通称，不系之於珠璧也。〕於是玄墀扣砌，玉阶彤庭。碝砌采致，琳珉青荧。珊瑚碧树，周阿而生。〔《汉书》曰：昭阳舍中庭彤朱，而殿上髹漆，砌皆铜沓，黄金涂，白玉阶。然墀以髹漆，故曰玄也。扣砌，以玉饰砌也。《说文》曰：扣，金饰器。《广雅》曰：砌，戺也。《说文》曰：碝，石之次玉也。磩，碝类也，音戚。郑玄《礼记注》曰：致，密也。郭璞《上林赋注》：珉，玉名也。张揖《上林赋注》曰：珉，石，次玉也。《广雅》曰：珊瑚珠也。《淮南子》曰：昆仑山有碧树在其北。高诱曰：碧，青石也。《韩诗》曰：曲景曰阿，然此阿庭之曲也。〕红罗飒纚，绮组缤纷。精曜华烛，俯仰如神。〔薛综《西京赋注》曰：飒纚，长袖貌也。《说文》曰：绮，文缯也。孔安国《尚书传》曰：组，绶也。《楚辞》曰：佩缤纷其繁饰。王逸曰：缤纷盛貌也。《战国策》张仪谓楚王曰：彼郑国之女，粉白黛黑，立於衢间，非知而见之者以为神。〕后宫之号，十有四位。窈窕繁华，更盛迭贵。处乎斯列者，盖以百数。〔《汉书》曰：大星，正妃，馀三星，后宫。又赞曰：汉兴，因秦之称号，帝正適称皇后，妾皆称夫人，号凡十四等云。昭仪位视丞相，婕妤视上卿，娙娥视中二千石，容华视真二千石，美人视二千石，八子视千石，充依视千石，七子视八百石，良人视七百石，长使视六百石，少使视四百石，五官视三百石，顺常视二百石，无治、共和娱灵保林良使夜者皆视百石。《毛诗》曰：窈窕淑女，君子好逑。《史记》华阳夫人姊说夫人曰：不以繁华时树本。方言曰：迭，代也。娙音刑。〕左右庭中，朝堂百寮之位，萧曹魏邴，谋谟乎其上。〔《尚书》曰：百寮师师。《汉书》曰：萧何，沛人。汉王即皇帝位，拜何为相国。又曰：曹参，沛人也，代萧何为相国。又曰：魏相，字弱翁，济阴人也。宣帝即位，代韦贤为丞相。又曰：邴吉，字少卿，鲁国人也。宣帝即位，代魏相为丞相。孔安国《尚书传》曰：谋，谟也。〕佐命则垂统，辅翼则成化。流大汉之恺悌，荡亡秦之毒螫。〔李陵《报苏武书》曰：其馀佐命立功之士。《易乾鉴度》曰：代者赤兑黄佐命。宋衷曰：此赤兑者，谓汉高帝也；黄者，火之子，故佐命，张良是也。孟子曰：君子创业垂统，为可继也。《礼记》曰：保者，慎其身以辅翼之。《长杨赋》曰：今朝廷出凯悌，行简易。《四子讲德论》曰：秦之时，处位任政者，并施螫毒。《说文》曰：螫，行毒也。〕故令斯人扬乐和之声，作画一之歌。功德著乎祖宗，膏泽洽乎黎庶。〔《孔丛子》曰：孔子曰：古之帝王，功成作乐，其功善者其乐和。乐和，则天下且由应之，况百兽乎？《汉书》曰：萧何薨，曹参代之，百姓歌之曰：萧何为法，较若画一，曹参代之，守而勿失，载其清净，人以宁一。又景帝诏曰：歌者所以发德，舞者，所以立功。申屠嘉奏曰：高皇帝宜为太祖，孝文帝宜为太宗。《史记》太史公曰：成王作颂，沐浴膏泽，而歌咏勤苦。《孟子》曰：膏泽下於民。孔安国《尚书传》曰：黎，众也。〕又有天禄石渠，典籍之府，命夫惇诲故老，名儒师傅，讲论乎六蓺，稽合乎同异。〔《三辅故事》曰：天禄阁在大殿北，以阁秘书。石渠，已见上文，然同卷再见者，并云已见上文，务从省也，他皆类此。《尔雅》曰：惇，勉也。孔安国《尚书传》曰：诲，教也。《周礼》曰：六艺：礼、乐、射、御、书、数。孔安国《尚书传》曰：稽，考也。〕又有承明金马，著作之庭，大雅宏达，於兹为群。元元本本，殚见洽闻。启发篇章，校理秘文。〔《汉书》曰：严助为会稽太守，帝赐书曰：君献承明之庐。张晏曰：承明庐在石渠门外。金马，已见上文。大雅，谓有大雅之才者。诗有《大雅》，故以立称焉。《汉书》武帝曰：司马相如之伦，皆辨智闳达。元元本本，谓得其元本也。《孔丛子》曰：苌弘曰：仲尼洽闻强记。《孝经钩命决》曰：丘掇秘文。〕周以钩陈之位，卫以严更之署，总礼官之甲科，群百郡之廉孝。〔《乐汁图》曰：钩陈，后宫也。服虔《甘泉赋注》曰：紫宫外营。勾陈，星也，然王者亦法之。薛综《西京赋注》曰：严更，督行夜鼓也。《汉书》曰：奉常，掌礼仪，属官有五经博士。天曰：匡衡射策甲科，除太常掌故。又曰：秦分天下为郡县。又曰：兴廉举孝也。〕虎贲赘衣，阉尹阍寺。陛戟百重，各有典司。〔《尚书》周公曰：缀衣虎贲。《公羊传》曰：赘，犹缀也。《周礼》曰：内小臣奄，上士，寺人。《汉书》曰：太后盛服坐武帐，武士陛戟，陈列殿下也。〕周庐千列，徼道绮错。〔《史记》卫令曰：周庐设卒甚谨。《汉书·音义》张晏曰：直宿曰庐。《汉书》曰：中尉，掌徼循京师。如淳曰：所谓游徼循禁，备盗贼也。〕辇路经营，脩除飞阁。〔辇路，辇道也。《上林赋》曰：辇道纚属。如淳曰：辇道，阁道也。司马彪《上林赋注》曰：除，楼陛也。〕自未央而连桂宫，北弥明光而亘长乐。凌磴道而超西墉，掍建章而连外属。设璧门之凤阙，上觚棱而栖金爵。〔《汉书》曰：高祖至长安，萧何作未央宫。《三辅旧事》曰：桂宫内有明光殿。毛苌《诗传》曰：弥，终也。《方言》曰：亘，竟也。亘与縒古字通。《汉书》曰：高祖修长乐宫。薛综《西京赋注》曰：隥，阁道也。毛苌《诗传》曰：墉，城也。《方言》曰：掍，同也，音义与混同。《汉书》曰：建章宫，其东则凤阙，高二十馀丈，其南有璧门之属。《汉书·音义》应劭曰：觚，八觚，有隅者也，音孤。《说文》曰：棱，柧也。柧与觚同。《三辅故事》曰：建章宫阙上有铜凤皇。然金爵则铜凤也。〕内则别风之嶕峣，眇丽巧而耸擢。张千门而立万户，顺阴阳以开阖。尔乃正殿崔嵬，层构厥高，临乎未央。经骀荡而出馺娑，洞朽诣以与天梁。上反宇以盖戴，激日景而纳光。〔《三辅故事》曰：建章宫东有折风阙。《关中记》曰：折风，一名别风。《广雅》曰：嶕峣，高也。《汉书》曰：建章宫度为千门万户，前殿度高未央。然前殿则正殿也。《长门赋》曰：正殿嵬以造天，其高临乎未央，高之甚也，崔嵬高貌也。《关中记》曰：建章宫有馺娑、骀荡、朽诣、承光四殿。〈马天〉梁，亦宫名也。《尔雅》曰：盖戴，覆也，激日景而纳光。言宫殿光辉，外激於日，日景下照，而反纳其光也。〕神明郁其特起，遂偃蹇而上跻。轶云雨於太半，虹霓回带於芬楣。虽轻迅与僄狡，犹愕眙而不能阶。〔《汉书》曰：孝武立神明台。王逸《楚辞》注曰：偃蹇，高貌也。《公羊传》曰：跻者何？跻，升也。《三苍》曰：轶，从后出前也。《汉书·音义》，韦昭曰：凡数三分有二为太半。《尸子》曰：虹霓，为析翳。芬，已见上文。《尔雅》曰：楣谓之梁。《方言》曰：僄，轻也。郑玄《礼记注》曰：狡，疾也。《字书》曰：愕惊也。《字林》曰：眙惊貌。〕攀井幹而未半，目眴转而意迷。舍棂槛而却倚，若颠隧而复稽。魂怳怳以失度，巡回涂而下低。〔《汉书》曰：武帝作井幹楼，高五十丈，辇道相属焉。幹，音寒。司马彪《庄子注》曰：井幹，井栏也，然积木有若栏也。《苍颉篇》云：眴，视不明也。《说文》棂，楯间子也。王逸《楚辞注》曰：槛，楯也。《说文》曰：稽，留止也。《长门赋》曰：神怳怳而外淫。王逸《楚辞注》曰：怳，失意也。〕既惩惧於登望，降周流以徬徨。步甬道以萦纡，又杳窱而不见阳。〔《广雅》曰：惩，恐也。《楚辞》曰：寤从容以周流，聊逍遥而自恃。《毛诗序》曰：徬徨不忍去。《淮南子》曰：甬道相连。高诱曰：甬道，飞阁複道也。《说文》萦纡，犹回曲也。又曰：杳，杳窱也。《广雅》曰：窈窕，深也。窈与杳同。毛苌《诗传》曰：阳，明也。〕排飞闼而上出，若游目於天表，似无依而洋洋。〔《广雅》曰：排，推也。闼，门闼也。《楚辞》曰：忽反顾而游目。王逸《楚辞注》曰：洋洋，无所归貌。〕前唐中而后太液，览沧海之汤汤。扬波涛於碣石，激神岳之嶈々。滥瀛洲与方壶，蓬莱起乎中央。〔《汉书》曰：建章宫，其西则有唐中数十里，其北沼太液池，渐台高二十馀丈，名曰太液，池中有蓬莱方丈瀛州台梁，象海中仙山。如淳曰：唐庭也。《尚书》曰：汤汤洪水方割。《苍颉篇》曰：涛，大波。《尚书》曰：夹右碣石入於河。孔安国曰：海畔山也。《毛诗》曰：应门将将。《说文》曰：滥，泛也。《列子》：渤海之中有大壑，其中有山，一曰岱舆，二曰员峤，三曰方壶，四曰瀛州，五曰蓬莱。〕於是灵草冬荣，神木丛生。岩峻崷崒，金石峥嵘。〔神木灵草，谓不死药也。《史记》曰：三神山，仙人不死药皆在焉。杜预《左氏传注》曰：岩，险也。《说文》曰：峻，峭，高也。崷，高貌也。《尔雅》曰：崒者，硾〈厂义〉也。郭璞《方言》曰：峥嵘，高峻也。〕抗仙掌以承露，擢双立之金茎。轶埃堨之混浊，鲜颢气之清英。〔言承露之高也。《汉书》曰：孝武又作柏梁、铜柱、承露仙人掌之属矣。《方言》曰：擢，抽也。金茎，铜柱也。王逸《楚辞注》曰：埃，尘也。许慎《淮南子注》曰：堨，埃也。堨与埃同，鲜素。《楚辞》曰：天白颢颢。《说文》曰：颢，白貌。鲜，或为厘，非也。〕骋文成之丕诞，驰五利之所刑。庶松乔之群类，时游从乎斯庭。实列仙之攸馆，非吾人之所宁。〔《汉书》曰：齐人李少翁，以方术见上，拜少翁为文成将军。言上即欲与神通，宫室被服非象神物不至。乃作甘泉宫，中为台，画天地泰一诸鬼，而置祭具，以致天神。又曰：乐成侯登上书言栾大，天子见大悦，曰：臣之师有不死之药可得，仙人可致。乃拜大为五利将军。毛苌《诗传》曰：刑，法也。《列仙传》曰：赤松子者，神农时雨师也，服水玉以教神农。又曰：王子乔者，周灵王太子晋也，道人浮丘公接以上嵩高山。〕

尔乃盛娱游之壮观，奋泰武乎上囿。因兹以威戎夸狄，耀威灵而讲武事。〔《史记·相如封禅书》曰：斯事天下之壮观。《礼记》曰：西方曰戎，北方曰狄。又曰：孟冬之月，天子乃命将师讲武，习射御。《毛诗序》曰：有常德以立武事。〕命荆州使起鸟，诏梁野而驱兽。毛群内阗，飞羽上覆，接翼侧足，集禁林而屯聚。〔《尚书》曰：荆及衡阳惟荆州。又曰：华阳黑水惟梁州，然则南方多兽，故命使之。枚乘《兔园赋》曰：翱翔群熙，交颈接翼。〕水衡虞人，修其营表。种别群分，部曲有署。〔《周礼》：水衡。郑玄曰：川，流水也。衡，平其大小也。《周礼》曰：虞人莱所田之野为表。郑司农曰：表，所以识正行列也，司马彪《续汉书》曰：将军皆有部，大将军营五部，部有校尉一人，部下有曲，曲有军侯一人。〕罘网连纮，笼山络野。列卒周匝，星罗云布。〔《郑玄礼记注》曰：兽罟曰罘。纮，罘之网也。《方言》曰：络，绕也。《羽猎赋》曰：涣若天星之罗。《韩子》曰：云布风动。〕於是乘銮舆，备法驾，帅群臣，披飞廉，入苑门。〔蔡雍《独断》曰：天子至尊，不敢渫溃言之，故托於乘舆也。又曰：天子出，车驾次第，谓之卤簿，有法驾。司马彪曰：法驾，六马也。《汉书·武纪》曰：长安作飞廉馆。〕遂绕酆鄗，历上兰，六师发逐，百兽骇殚。震震爚爚，雷奔电激。草木涂地，山渊反覆，蹂躏其十二三，乃拗怒而少息。〔《世本》曰：武王在酆鄗。杜预《左氏传注》曰：酆在始平鄠东。《说文》曰：镐在上林苑中。《三辅黄图》曰：上林有上兰观。《尚书》曰：司马掌邦政，统六师。又曰：百兽率舞。震震烁烁，光明貌也。《字指》曰：倏爚，电光也。《说文》曰：电，阴阳激耀也。《汉书》曰：一败涂地。《广雅》曰：涂，汙也。反覆，犹倾动也。《字林》曰：蹂，践也。《说文》曰：蹸，轹也。躏，与蹸同。拗，犹抑也。〕尔乃期门佽飞，列刃钻鍭，要趺追踪。鸟惊触丝，兽骇值锋。机不虚掎，弦不再控，矢不单杀，中必叠双。〔《汉书》：武帝与北地良家子期诸殿门，故有期门之号。又曰：次飞，掌弋射。次，音次。《苍颉篇》曰：攒，聚也。钻与攒同。《尔雅》曰：金镞箭羽谓之鍭。《广雅》曰：趺，奔也。孔安国《尚书传》：机，弩牙也。《说文》曰：掎，偏引也。又曰：匈奴名引弓曰：控。控，引也。〕飑飑纷纷，矰缴相缠。风毛雨血，洒野蔽天。〔飑飑纷纷，众多之貌也。《说文》曰：飑，古飙字也。《周礼》曰：矰，矢也。郑玄曰：结缴於矢谓之矰，矰，高也。《说文》曰：缴，生丝缕也。〕平原赤，勇士厉。猿狖失木，豺狼慑窜。〔郭璞《山海经注》曰：猿似猕猴而大，臂长便捷，色黑。《苍颉篇》曰：狖，似狸。《尔雅》曰：豺，狗足。郭璞曰：脚似狗也。《说文》曰：狼似犬，锐头白颊。《淮南子》曰：猿狖颠蹶而失木。郑玄《毛诗笺》曰：慑，惧也。〕尔乃移师趋险，并蹈潜秽。穷虎奔突，狂兕触蹶。〔《尔雅》曰：潜，深也。《慎子》曰：兽伏就秽。《字书》曰：秽，芜也。《尔雅》曰：兕似牛。《广雅》曰：蹶踶，跳也。〕许少施巧，秦成力折。掎僄狡，扼猛噬。脱角挫脰，徒搏独杀。〔许少秦成未详。《说文》曰：捉，搤也。搤与扼古字通。王弼《周易注》曰：噬，齧也，音誓。郑玄《礼记注》曰：挫，折也。何休《公羊传》曰：脰，颈也。《尔雅》曰：暴虎，徒搏也。郭璞曰：空手执曰搏。〕挟师豹，拖熊螭，曳犀犛，顿象罴。超洞壑，越峻崖，蹶崭岩。钜石隤，松柏仆，丛林摧。草木无馀，禽兽殄夷。〔《尔雅》曰：狻猊虦如猫，食虎豹。郭璞曰：即师子也。虦，音栈。音猫，音苗。《说文》曰：拖，曳也。熊，兽似猪，山居，冬蛰。欧阳《尚书说》曰：螭，猛兽也。郭璞《山海经注》曰：犀似水牛而猪头，黑色，有三蹄三角，一在顶上，一在额上，一在鼻上。又曰：托，黑色，出西南徼外。又曰：象，兽之最大者也，长鼻，大者牙长丈。《尔雅》曰：罴似熊而黄色。毛苌《诗传》曰：崭岩，高峻之貌也。《说文》曰：仆，顿也。《尔雅》曰：殄，尽也。杜预《左氏传注》注曰：夷，杀也。〕於是天子乃登属玉之馆，历长杨之榭，览山川之体势，观三军之杀获。原野萧条，目极四裔，禽相镇压，兽相枕藉。〔《汉书·宣纪》曰：行幸长杨宫属玉观。服虔曰：以玉饰，因名焉。《三辅黄图》曰：上林有长杨宫。《尔雅》曰：阁谓之台，有木谓之榭。《羽猎赋》：三军忙然。《楚辞》曰：山萧条而无兽。《左氏传》曰：投诸四裔，御螭魅。〕然后收禽会众，论功赐胙。陈轻骑以行炰，腾酒车以斟酌。割鲜野食，举烽命釂。〔《左氏传》曰：归胙于公。《毛诗》曰：炰之燔之。毛苌曰：以毛曰炰。《子虚赋》曰：割鲜染轮。孔安国《尚书传》曰：鸟兽新杀曰鲜。《方言》曰：烽，虞，望也。郭璞曰：今烽火是也。《说文》曰：釂，饮酒尽。〕飨赐毕，劳逸齐，大路鸣銮，容与徘徊。〔《礼记》：大路者，天子之车也。《白虎通》曰：天子大路。《周礼》曰：巾车掌玉辂。凡驭辂仪，以銮和为节。郑玄曰：銮在衡，和在轼，皆以金铃也。〕集乎豫章之宇，临乎昆明之池。左牵牛而右织女，似云汉之无涯。茂树荫蔚，芳草被堤。兰茝发色，晔晔猗猗，若摛锦布绣，烛燿乎其陂。〔《三辅黄图》曰：上林有豫章观。《汉书》曰：武帝发谪吏穿昆明池。《汉宫阙疏》曰：昆明池有二石人，牵牛织女象。《毛诗》曰：倬彼云汉。《苍颉篇》曰：蔚，草木盛貌。《说文》曰：堤，塘也。《尔雅》曰：芹苣，蘼芜。郭璞曰：香草也。《汉书》曰：华晔晔，固灵根。《说文》曰：晔，草木白华貌。《毛诗》曰：瞻彼淇澳，绿竹猗猗。毛苌曰：猗猗，美貌。《说文》曰：离，舒也。杨雄《蜀都赋》曰：丽靡离烛，若挥锦布绣。〕鸟则玄鹤白鹭，黄鹄〈交鳥〉鹳，鸧鸹鸨鶂，凫鹥鸿雁，朝发河海，夕宿江汉，沈浮往来，云集雾散。〔《上林赋》曰：轥玄鹤。《尔雅》曰：鹭，舂鉏。郭璞曰：白鹭也。《说文》曰：鹄，黄鹄也。《尔雅》曰：鴢，头〈交鳥〉。郭璞曰：似凫。毛苌《诗传》曰：鹳，水鸟也。《尔雅》曰：鸧，麋鸹也。鸹音括。郭璞曰：即鸧鸹也。郭璞《上林赋注》注曰：鸨，似雁，无后指。鸨音保。杜预《左氏传注》曰：鹢，水鸟也。《尔雅》曰：舒凫，鹜。毛苌《诗传》曰：凫，水鸟。郑玄《诗笺》曰：鹥，凫属也。毛苌《诗传》曰：大曰鸿，小曰雁。《孝经钩命决》曰：云委雾散。〕於是后宫乘輚辂，登龙舟，张凤盖，建华旗，袪黼帷，镜清流，靡微风，澹淡浮。〔《埤苍》曰：輚，卧车也。《淮南子》曰：龙舟鹢首，浮吹以虞。《桓子新论》曰：乘车，玉爪华芝及凤皇三盖之属。《上林赋》曰：乘法驾，建华旗。高诱《淮南子注》曰：袪，举也。刘歆《甘泉赋》曰：章黼黻之文帷。澹淡，盖随风之貌也。澹。〕棹女讴，鼓吹震，声激越，謍厉天，鸟群翔，鱼窥渊。〔《方言》曰：楫，谓之棹。《说文》曰：讴，齐歌也。汉武帝《秋风辞》曰：箫鼓鸣兮发棹歌。《尔雅》曰：越，杨也。《声类》曰：謍，音大也。《韩诗》曰：翰飞厉天。薛君曰：厉，附也。《说文》曰：翔，回飞也。《方言》曰：窥，视也。〕招白鹇，下双鹄，揄文竿，出比目。〔《西京杂记》曰：闽越王献高帝白鹇各一双。《尔雅》曰：下，落也。《战国策》更嬴曰：臣能虚发而下鸟。《说文》曰：揄，引也，音头。文竿，竿以翠羽为文饰也。毛诗曰：籊々竹竿。《尔雅》曰：东方有比目鱼焉，不比不行，其名谓之〈鱼枼〉。〕抚鸿罿，御缯缴，方舟并骛，俯仰极乐。〔《尔雅》曰：繴谓之罿。罿，罬也，竹劣郭璞曰：繴，音壁。《尔雅》曰：大夫方舟。郭璞曰：并两舩。《庄子》曰：俯仰之间。杜预《左氏传注》曰：俛，俯也，音免。〕遂乃风举云摇，浮游溥览。前乘秦岭，后越九嵕，东薄河华，西涉岐雍。宫馆所历，百有馀区。行所朝夕，储不改供。〔孔安国《尚书传》曰：薄，迫也。河，黄河也。华，华山也。《汉书》：右扶风美阳县有岐山，又右扶风有雍县也。〕礼上下而接山川，究亻术佑之所用，采游童之讙谣，第从臣之嘉颂。〔《尚书》曰：并告无辜于上下神祇。又曰：望于山川。《列子》曰：昔尧理天下五十年，不知天下治欤乱欤。尧乃微服游於康衢，闻儿童谣曰：立我蒸人，莫匪尔极。不识不知，顺帝之则。《汉书》曰：宣帝颇好儒术，王襃与张子侨等并待诏，所幸宫馆，辄为歌颂，第其高下，以差赐帛也。〕于斯之时，都都相望，邑邑相属，国藉十世之基，家承百年之业士。士食旧德之名氏，农服先畴之畎亩，商循族世之所鬻，工用高曾之规矩，粲乎隐隐，名得其所。〔《周易》曰：食旧德，贞，厉，终吉。《汉书·音义》，如淳曰：今陇西俗，麻田岁粪种，为宿畴也。《尚书》曰：浚畎澮。孔安国曰：广尺深尺曰畎。《淮南子》曰：古者至德之时，贾便其肆，农安其业，大夫安其职，而处士循其道。《穀梁传》曰：古者有士人，有商人，有农人，有工人。〕

若臣者，徒观迹於旧墟，闻之乎故老，十分而未得其一端，故不能遍举也。

【东都赋】

东都主人喟然而叹曰：痛乎风俗之移人也。子实秦人，矜夸馆室，保界河山，信识昭襄而知始皇矣，乌睹大汉之云为乎？〔《论语》曰：夫子喟然叹曰：吾与点也。《汉书》曰：人有刚柔缓急，音声不同，系水土之风气，故谓之风。好恶取舍，动静嗜欲，故谓之俗。郑玄《礼记注》曰：矜，谓自尊大也。《汉书》田肯曰：秦带河阻山。《史记》曰：秦武王卒，无子，立异母弟，是为昭襄王。又曰：庄襄王卒，子政立，是为始皇帝也。〕夫大汉之开元也，奋布衣以登皇位，由数期而创万代，盖六籍所不能谈，前圣靡得言焉。〔《汉书》高祖曰：吾以布衣，提三尺剑取天下。高祖五年诛项羽，故曰数期也。孔安国《尚书传》曰：迎四时曰期。六籍，六经也。《封禅书》曰：六经载籍之传。《左氏传》曰：籍谈司晋之典籍。〕当此之时，功有横而当天，讨有逆而顺民，故娄敬度势而献其说，萧公权宜而拓其制。时岂泰而安之哉？计不得以已也。〔娄敬，已见上文。凡人姓名皆不重见，馀皆类此。《汉书》曰：萧何脩未央宫，上见其壮丽，甚怒。何曰：天下方未定，故可因遂就宫室，且夫天子以四海为家，非壮丽无以重威，且毋令后代有以加也。上说之。〕吾子曾不是睹，顾曜后嗣之末造，不亦暗乎？〔言吾子不睹度势权宜之由，反以后嗣末造而自眩曜。不亦暗乎，言暗之甚也。《仪礼》曰：愿吾子教之。郑玄曰：吾子，相亲辞也。吾，我也。子，男子美称。〕今将语子以建武之治、永平之事，监于太清，以变子之惑志。〔《东观汉记》曰：建武，光武年号也。永平，孝明年号也。《淮南子》曰：太清之化也，和顺以寂漠，质直以素朴。高诱曰：太清，无为之化。〕

往者，王莽作逆，汉祚中缺，天人致诛，六合相灭。〔《汉书》曰：王莽，字巨君，王皇后之弟子也。初居摄，后即天子位。贾逵《国语注》曰：祚，位也。《尚书》曰：我则致天之罚。六合，已见上文。〕于时之乱，生人几亡，鬼神泯绝，壑无完柩，郛罔遗室，原野厌人之肉，川谷流人之血。秦项之灾，犹不克半，书契以来未之或纪。〔《尚书》曰：生人保厥居。杜预《左氏传注》曰：几，近也。《周礼》：大宗伯掌天神人鬼之祀。《礼记》曰：在床曰尸，在棺曰柩。杜预《左氏传注》曰：郛，郭也。杨子《法言》：秦将白起，长平之战，四十万人死。原野厌人之肉，川谷流人之血。《史记》曰：周孝王分非子土，为附庸，邑秦。至始皇初并天下。又曰：项籍，下相人，自立为西楚伯王。《周易》曰：上古结绳，后代圣人易之以书契。〕故下人号而上诉，上帝怀而降监，乃致命乎圣皇。〔《尚书》曰：并告无辜于上下神祇。孔安国曰：言百姓兆人，诉天地也。《毛诗》曰：皇矣上帝。又曰：天命降监，下人有严。命于下国，封建厥福。〕於是圣皇乃握乾符，阐坤珍，披皇图，稽帝文，赫然发愤，应若兴云，霆击昆阳，凭怒雷震。〔谓光武也。《东观汉记》曰：光武皇帝讳秀。王莽末，荆州下江平林兵起，王匡、王凤为之渠率，上遂率舂陵子弟随之。王莽惧，遣大司徒王寻、大司空王邑将兵来征，上入昆阳。城中兵下，昆阳穀少，留王凤令守城，夜出城南门，二公兵到，遂还昆阳城。时上遂选精兵三千人奔陈，二公大奔北，杀王寻。昆阳城中兵亦出，中外并击，二公大众遂溃乱奔走，赴水溺死以万数，滍水为之不流。《尔雅》曰：疾雷为霆。《左氏传》：兵子之弟蹶由谓楚子曰：今君奋焉，震雷凭怒。〕遂超大河，跨北岳，立号高邑，建都河洛。〔《东观汉记》曰：圣公为天子，以上为大司马，遣之河北，安集百姓。《尚书》曰：至于北岳。《东观汉记》曰：诸将请上尊号皇帝，於是乃命有司设坛场于鄗之阳千秋亭五成陌。皇帝即位，改鄗为高邑。又曰：建武元年十月，车驾入洛阳，遂定都焉。《春秋·汉含孳》曰：天子受符，以辛日立号也。〕绍百王之荒屯，因造化之荡涤。〔《礼记》曰：百王之所同，古今之所一也。《淮南子》：大丈夫恬然无为，与造化逍遥。高诱曰：造化，天地也。乐纬曰：殷汤改制易正，荡涤故俗。〕体元立制，继天而作。〔《左氏传》：元年，春正月，公即位。《春秋元命苞》曰：元年者何，元宜为一，谓之元何。曰：君之始年也。杜预《左氏传注》曰：见人君即位，欲其体元以居正。《穀梁传》曰：为天下主者天也。继天者君也。《周易》曰：神农氏作。〕系唐统，接汉绪，茂育群生，恢复疆宇，勋兼乎在昔，事勤乎三五。〔《尔雅》曰：系，继也。《汉书》刘向高祖颂曰：汉帝本系，出自唐帝。孔安国《尚书传》曰：尧以唐侯升为天子。《东观汉记》曰：光武皇帝，高祖九叶孙。《汉书》王太后诏曰：奉天地而成施，化群生而茂育。《汉书》曰：群生啿啿。音湛。《国语》曰：古曰在昔，昔曰先人。《史记》楚子西曰：孔丘述三五之法，明周召之业。《春秋元命苞》曰：伏羲、女娲、神农为三皇。《史记·五帝本纪》曰：黄帝、颛顼、帝喾、帝尧、帝舜也。〕岂特方轨并迹，纷纶后辟，治近古之所务，蹈一圣之险易云尔哉？〔险易，喻治乱也。《周易》曰：辞有险易也。〕且夫建武之元，天地革命。四海之内，更造夫妇，肇有父子，君臣初建，人伦寔始，斯乃伏牺氏之所以基皇德也。〔《周易》曰：天地革而四时成。又曰：汤武革命。《尔雅》曰：九夷、八蛮、六戎、五狄，谓之四海。《周易》曰：有天地然后有万物，有万物然后有男女，有男女然后有夫妇，有夫妇然后有父子，有父子然后有君臣。《毛诗序》曰：厚人伦。《礼含·文嘉》曰：伏牺德洽上下，始画八卦〕。分州土，立市朝，作舟舆，造器械，斯乃轩辕氏之所以开帝功也。〔《汉书》曰：昔在黄帝，画野分州。《周易》曰：神农氏日中为市，致天下之人，聚天下之货。黄帝尧舜氏，刳木为舟，剡木为楫。《礼记》曰：圣人殊徽号，异器械。郑玄曰：器械礼乐之器及兵甲也。《史记》曰：黄帝名轩辕。〕龚行天罚，应天顺天人，斯乃汤武之所以昭王业也。〔《尚书》武王曰：今予惟龚行天之罚。《周易》曰：汤武革命应乎天而顺乎人。《礼含·文嘉》曰：汤武顺人心，应於天。《史记》曰：天乙立，是为成汤，汤伐夏桀，桀奔于呜条，汤践天子位。又曰：文王太子发之立，是为武王。伐殷纣，纣走，自燔死，武王革殷，受天明命。《毛诗序》曰：七月，陈王业也。〕迁都改邑，有殷宗中兴之则焉：〔《尚书》曰：盘庚迁於殷。《史记》：盘庚之时，殷已都河北。盘庚渡河南，复居成汤之故都，行汤之政，然后殷复兴也。谓盘庚为宗，班之误欤。〕即土之中，有周成隆平之制焉。〔《尚书》召诰曰：王来绍上帝，自服于土中。孔安国曰：今来居洛邑，地势之中也。《春秋·命历序》曰：成康之隆，醴泉踊出。《孝经钩平》：优劣殊迹。〕不阶尺土一人之柄，同符乎高祖。〔《孟子》曰：纣之去武丁，未久也，尺地莫非其有也，一人莫非其臣也。又曰：舜文王相去千有馀岁，若合符节也。〕克己复礼，以奉终始，允恭乎孝文。〔《论语》颜回问仁，子曰：克己复礼为仁。孙卿子曰：生，人之始也；死，人之终也。终始俱善，人道必矣。《尚书》曰：允恭克让。《汉书》曰：孝文皇帝，高帝中子也。荀悦曰：讳恒。〕宪章稽古，封岱勒成，仪炳乎世宗。〔司马彪《续汉书》曰：建武三十二年，上齐，读河图会昌符，言九页封禅。《礼记》曰：仲尼宪章文武。《尚书》云：粤若稽古帝尧。《汉书·武纪》曰：上登封泰山。又《宣纪》曰：尊孝武皇帝庙为世宗庙。〕案六经而校德，眇古昔而论功。仁圣之事既该，而帝王之道备矣。

至乎永平之际，重熙而累洽，盛三雍之上仪，脩衮龙之法服。铺鸿藻，信景铄，扬世庙，正雅乐，人神之和允洽，群臣之序既肃。〔《东观汉记》曰：孝明皇帝，光武中子也。以东海王为皇太子。光武崩，皇太子即位。永平二年正月，上宗祀光武皇帝於明堂，祀毕登灵台。二月，上初临辟雍，行大射礼。《汉书》曰：武帝时，河间献王来朝，对三雍宫，应劭曰：辟雍明堂灵台也。《东观汉记》：永平二年，上及公卿列侯始服冕冠衣裳。《周礼》曰：王之吉服。享先王，即衮冕。郑玄曰：衮，卷龙衣也。《续汉书》曰：明帝为光武起庙，号世祖庙。《东观汉记》孝明诏曰：璇玑钤曰，有帝汉出，德洽作乐，名雅会，明帝改其名。郊庙乐曰太予乐，正乐曰太予乐官，以应图谶。〕乃动大辂，遵皇衢，省方巡狩，躬览万国之有无。考声教之所被，散皇明以烛幽。〔《东观汉记》曰：永平二年十月，西巡，幸长安。《周易》曰：风行地上。观，先王以省方观民设教也。《礼记》逸礼曰：王者以巡狩之礼，尊天重人也。巡狩者何？巡者，循也，狩牧也，谓天子巡行守牧也。有无，谓风俗善恶也。《尚书》曰：东渐于海，西被于流沙。朔南暨声教。〕然后增周旧，脩洛邑，扇巍巍，显翼翼，光汉京于诸夏，总八方而为之极。〔《论语》子曰：巍巍乎舜禹之有天下也。《毛诗》曰：商邑翼翼，四方之极。诸夏，已见《西都赋》。其异篇再见者，并云已见某篇。他皆类此。〕於是皇城之内，宫室光明，阙庭神丽，奢不可逾，俭不能侈。〔言奢俭合礼。故奢者不可而逾，俭者不能更侈。〕外则因原野以作苑，填流泉而为沼，发蘋藻以潜鱼，丰圃草以毓兽，制同乎梁邹，谊合乎灵囿。〔顺流泉而为沼，不更穿之也。昭明讳顺，故改为填。《毛诗》曰：鱼在在藻，蘋亦水草，故连言之。《说文》曰：潜，藏也。《韩诗》曰：东有圃草。薛君曰：圃，博也，有博大茂草也。毓与育音义同。《毛诗传》曰：古有梁邹。梁邹者，天子田也。《毛诗》曰：王在灵囿，麀鹿攸伏。〕若乃顺时节而搜狩，简车徒以讲武，则必临之以王制，考之以风雅。〔《左氏传》藏僖伯曰：春搜，夏苗，秋狝，冬狩，皆於农隙以讲事也。又曰：大阅，简车马。讲武，已见上文。《礼记》王制曰：天子诸侯无事，则岁三田。田不以礼，曰暴天物。风，国风。驺虞、驷铁是也。雅，小雅，车攻、吉日是也。〕历驺虞览驷铁，嘉车攻，采吉日，礼官整仪，乘舆乃出。〔《毛诗序》曰：驺虞，搜田以时，仁如驺，虞也。又曰：驷铁，美襄公也。始命，有田狩之事。又曰：车攻，宣王复会诸侯於东都，因田猎而选车徒焉。又曰：吉日，美宣王也。能慎微接下，无不自尽，以奉其上焉。《汉书》景帝诏曰：礼官具礼仪。乘舆，已见上文。〕於是发鲸鱼，铿华钟。〔《尚书大传》曰：天子左右五钟。天子将出，则撞黄钟，右五钟皆应。薛综《西京赋注》曰：海中有大鱼曰鲸，海边又有兽名蒲牢，蒲牢素畏鲸，鲸鱼击，蒲牢辄大呜。凡钟欲令声大者，故作蒲牢於上，所以撞之者，为鲸鱼。钟有篆刻之文，故曰华也。〕登玉辂，乘时龙，凤盖棽丽，龢銮玲珑，天官景从，寝威盛容。〔辂，已见《西都赋》。《周易》曰：时乘六龙。凤盖，已见上文。刘歆《七略》曰：羽盖棽丽，纷循悠悠。《说文》曰：棽，大枝条。棽音林，丽音离。和銮，已见上文。埤苍曰：玲珑，玉声也。蔡雍《独断》：百官小吏曰天官。焦贡《易林》曰：龙渴求饮，黑云景从。寝威，寝其威武也。寝或为侵。龢与和音义通。〕山灵护野，属御方神，雨师汎洒，风伯清尘。〔山灵，山神也。属御，属车之御也。方神，四方之神也。《韩子》曰：师旷谓晋平公曰：黄帝合鬼神於太山之上，风伯进扫，雨师洒道。《风俗通》曰：雨师，毕星也。风伯，箕星也。〕千乘雷起，万骑纷纭，元戎竟野，戈鋋慧云，羽旄扫霓，旌旗拂天。〔蔡雍《独断》曰：大驾备千乘万骑。《毛诗》曰：元戎十乘，以先启行。《说文》曰：鋋，小矛也，音澶。又曰：慧，扫竹。《左氏传》曰：晋人假羽旄於郑。〕焱焱炎炎，扬光飞文，吐焰生风，喝野喷山。日月为之夺明，丘陵为之摇震。〔《说文》曰：焱，火华。《字林》曰：炎，火光。《说文》曰：喝，啜也喷，吹气。《公羊传》曰：地震者何，地动也。〕遂集乎中囿，陈师按屯。骈部曲，列校队，勒三军，誓将师。〔《毛诗》曰：陈师鞠旅。《汉书·音义》臣瓒曰：律说云，勒兵而守曰屯。部曲，已见上文。骈，犹并也。《汉书》曰：从胡人大校猎。如淳曰：合军聚众，有幡校鼙鼓也。杜预《左氏传注》曰：百人为一队。〕然后举烽伐鼓，申令三驱，輶车霆激，骁骑电骛。〔《毛诗》曰：钲人伐鼓。。孔安国《尚书》曰：师出以律，三申令之，重难之义。《周易》曰：王用三驱，失前禽也。《毛诗》曰：輶车銮镳。毛苌曰：輶，轻也。《说文》曰：骁，良马也。〕由基发射，范氏施御，弦不睼禽，辔不诡遇。飞者未及翔，走者未及去。〔《左氏传》曰：养由基蹲甲而射之，彻七札焉。《括地图》曰：夏德盛，二龙降之，禹使范氏御之以行，经南方。《孟子》曰：赵简子使王良与嬖奚乘，终日不获一禽。反曰：天下贱工也。王良请复之，一朝而获十。反曰：良工也。简子曰：吾使汝掌乘。王良曰：不可。吾为范我驱驰，终日不获一焉，为之诡遇，一朝而获十。刘熙曰：横而射之曰诡遇。《说文》曰：睼，视也，音递。〕指顾倏忽，获车已实，乐不极盘，杀不尽物。马踠馀足，士怒未渫，先驱复路，属车案节。〔倏忽，疾也。《高唐赋》曰：举功先得，获车已实。郑玄《礼记注》曰：极尽也。《尔雅》曰：盘，乐也。踠，屈也。先驱，则前驱也。《周礼》曰：王出入，则自左驭而前驱。《汉书·音义》曰：大驾，车八十一乘，作三行。《子虚赋》曰：案节，未舒也。〕於是荐三牺，效五牲，礼神祇，怀百灵。〔《左氏传》郑子大叔曰：为五牲三牺。杜预曰：五牲，麋、鹿、麇、狼、兔。三牺，祭天、地、宗庙三者之牺也。《周礼》曰：大宗伯掌天神地祇之礼。然天神曰神，地神曰祇也。《毛诗》曰：怀柔百神。〕觐明堂，临辟雍，扬缉熙，宣皇风，登灵台，考休徵。〔《东观汉记》曰：永平三年正月，上宗祀光武皇帝於明堂。礼毕，升灵台。三月，上初临辟雍，行大射礼。《周书》曰：明堂者，明诸侯之尊卑也，故周公建焉。而朝诸侯於明堂之位，制礼乐，颁度量。《礼记》曰：天子辟雍。《毛诗》曰：维清缉熙，文王之典。郑玄《毛诗笺》曰：天子有灵台，所以观祲象，察气之妖祥也。《尚书》曰：休徵。孔安国曰：叙美行之验也。〕俯仰乎乾坤，参象乎圣躬。〔《周易》曰：庖牺氏仰则观象於天，俯则观法於地，近取诸身，远取诸物。〕目中夏而布德，瞰四裔而抗棱。〔《礼记》曰：布德和令。《字书》曰：瞰，望也。《汉书》诏曰：投诸四裔。又曰：威棱憺乎邻国。李奇曰：神灵之威曰棱。〕西荡河源，东澹海漘，北动幽崖，南燿朱垠。〔《汉书》曰：汉使张骞穷河源。案古图书，名河所出曰昆仑墟。《毛诗》曰：置之河之漘兮。毛苌曰：漘，厓也。《尚书》曰：宅朔方，曰幽都。朱垠，南方也。《甘泉赋》曰：南炀丹崖。〕殊方别区界绝而不邻，自孝武之所不征，孝宣之所未臣，莫不陆詟水栗，奔走而来宾。〔孝武耀威，匈奴远慑。孝宣脩德，呼韩入臣。举前代之盛，犹不如今。《说文》曰：詟，失气也。〕遂绥哀牢，开永昌。〔《东观汉记》曰：以益州徼外哀牢王率众慕化，地旷远，置永昌郡也。〕春王三朝，会同汉京。是日也，天子受四海之图籍，膺万国之贡珍。内抚诸夏，外绥百蛮。〔《汉书》董仲舒策曰：春秋之文，正次王，王次春。春者，天之所为也，正者，王之所为也。三朝，岁首朔日也。《汉书》谷永上书曰：今年正月朔，日有蚀之於三朝之会。《周礼》曰：时见曰会，殷頫曰同。贾逵《国语注》曰：膺，犹受也。诸夏，已见上文。其事烦已重见及易知者。直云，已见上文。而它皆类此。《毛诗》曰：因时百蛮也。〕尔乃盛礼兴乐，供帐置乎云龙之庭，陈百寮而赞群后，究皇仪而展帝容。〔《汉书·成纪》曰：三辅长无供帐繇役之劳。张晏曰：帐，帷帐也。《洛阳宫舍记》有云龙门百僚，已见上文。《尚书》曰：班瑞于群后。〕於是庭实千品，旨酒万锺，列金罍，班玉觞，嘉珍御，太牢飨。〔《左氏传》孟献子言於公曰：臣闻聘而献物，於是有庭实旅百。《毛诗》曰：我有旨酒。《说文》曰：锺，酒器也。《孔丛子》曰：尧饮千锺。《毛诗》曰：我姑酌彼金罍。《汉书·音义》曰：觞，爵也。珍，八珍也。《大戴礼》曰：牛曰太牢。〕尔乃食举雍彻，太师奏乐。陈金石，布丝竹，钟鼓铿鍧，管弦烨煜。〔蔡雍《礼乐志》曰：汉乐有四品：一天子乐、郊祀陵庙、殿中诸会、食举也。《礼记》曰：客出，以雍彻。《周礼》曰：太师，下大夫。又曰：播之以八音：金、石、土、革、丝、木、匏、竹。郑玄曰：金，钟镈也。石，磬也。土，埙也。革，鼓鼗也。丝，琴瑟也。木，柷敔也。匏，笙也。竹，管箫也。《礼记》曰：子夏曰：钟声铿铿。鍧，亦声也。烨煜，声之盛。〕抗五声，极六律，歌九功，舞八佾，韶武备，泰古毕。〔《左氏传》曰：五声六律。杜预曰：五声，宫、商、角、徵、羽也。六律，黄钟、太蔟、姑洗、蕤宾、夷则、无射。阳为律，阴为吕，此十二月之气也。《尚书·禹贡》曰：水火金木土穀惟修，正德利用厚生惟和。九功惟叙，九序惟歌。《穀梁传》曰：舞夏，天子八佾。马融《论语注》曰：佾，列也。八人为列，八八六十四人也。《论语》曰：子谓韶，尽美矣，又尽善也。谓武尽美矣，未尽善也。泰古，泰古之乐也。〕四夷间奏，德广所及，僸佅兜离，罔不具集。〔孔安国《尚书传》曰：间，迭也。毛苌《诗传》曰：舞四夷之乐，大德广所及也。《孝经钩命决》曰：东夷之乐曰佅，南夷之乐曰任，西夷之乐曰林离，北夷之乐曰僸。毛苌《诗传》曰：东夷之乐曰韎，南夷之乐曰任，西夷之乐曰朱离，北夷之乐曰禁。然说乐是一，而字并不同，盖古音有轻重也。〕万乐备，百礼暨，皇欢浃，群臣醉，降烟煴，调元气。〔《毛诗》曰：烝畀祖妣，以洽百礼。《周易》曰：天地絪缊，万物化醇。《春秋命历序》曰：元气正，则天地八卦孳也。〕然后撞钟告罢，百寮遂退。〔撞，犹击也。《尚书大传》曰：天子将入，则撞蕤宾之钟，左五钟皆应之。〕

於是圣上睹万方之欢娱，又沐浴於膏泽，惧其侈心之将萌，而怠於东作也。〔《孝经》曰：故得万国之欢心，沐浴膏泽。已见《西都赋》。《尚书》曰：分命羲叔，平秩东作。〕乃申旧章，下明诏，命有司，班宪度，昭节俭，示太素。去后宫之丽饰，损乘舆之服御，抑工商之淫业，兴农桑之盛务。遂令海内弃末而反本，背伪而归真。女脩织纴，男务耕耘，器用陶匏，服尚素玄。耻纤靡而不服，贱奇丽而弗珍，捐金於山，沈珠於渊。〔《左氏传》季桓子曰：旧章不可忘也。《汉书》曰：文帝躬节俭素也。《汉书》诏曰：农，天下之大本也。而人或不务本而事末，故生不遂。李奇曰：本，农也。末，贾也。《淮南子》曰：守道顺理者，不免於饥寒之患。而欲民之去末反本，是犹发其源而壅其流也。《礼记》曰：女织纴组紃。杜预《左氏传注》曰：织纴，紃缯布也。毛苌《诗传》曰：耘，除草也。《礼记》曰：器用陶匏，尚礼杀也。《庄子》曰：捐金於山藏珠於渊，不利货财，不尚富贵也。〕於是百姓涤瑕荡秽，而镜至清，形神寂漠，耳目弗营，嗜欲之源灭，廉耻之心生。莫不优游而自得，玉润而金声。〔杨雄《集》曰：涤瑕荡秽，而犹若然。毛苌《诗传》曰：瑕，犹过也。《字书》曰：秽，不絜清也。《淮南子》曰：镜大清者视大明。又曰：形者生之舍也，神者生之制也。又曰：和顺以寂漠。《尚书》曰：弗役耳目，百度惟贞。《淮南子》曰：至人之治也，除其嗜欲，优游委纵。又曰：吾所谓有天下者，自得而已。《礼记》孔子曰：君子比德於玉焉，温润而泽，仁也。《尚书传》曰：天下诸侯，受命於周，莫不磬折，玉音金声。〕是以四海之内，学校如林，庠序盈门，献酬交错，俎豆莘莘，下舞上歌，蹈德咏仁。〔《汉书》曰：平帝立学官，郡国曰学，县道侯国曰校，乡曰庠，聚曰序。韦昭曰：小於乡曰聚。《尚书》曰：受率其旅若林。《毛诗》曰：韩侯顾之，烂其盈门。又曰：献酬交错。《论语》孔子曰：俎豆之事，则尝闻之矣。毛苌《诗传》曰：莘莘，众多也。《礼记》曰：歌者在上，匏竹在下，贵人声也。《诗序》曰：嗟叹之不足，故咏歌之。咏歌之不足，不知手之舞之，足之蹈之也。〕登降饫宴之礼既毕，因相与嗟叹玄德，谠言弘说，咸含和而吐气，颂曰：盛哉乎斯世！〔《毛诗》曰：傧尔笾豆，饮酒之饫。毛苌曰：不脱屦升堂谓之饫。薛君《韩诗章句》曰：饮酒之礼，下跣而上坐者谓之宴。《尚书》曰：玄德升闻，乃命以位。《字林》曰：谠，美言也。《淮南子》曰：故圣人执中含和，不下庙堂，而行于四海。〕

今论者但知诵虞夏之书，咏殷周之诗，讲羲文之易，论孔氏之春秋，罕能精古今之清浊，究汉德之所由。〔《尚书》有《虞书》、《夏书》。《毛诗》有《周诗》、《商颂》。《周易》曰：古者庖牺氏始作八卦，以通神明之德，以类万物之情。又曰：易之兴也，其当殷之末世，周之盛德邪，当文王与纣之事邪。《史记》孔子曰：吾道不行矣，乃因史记作《春秋》。〕唯子颇识旧典，又徒驰骋乎末流。温故知新已难，而知德者鲜矣。〔班固《汉书·游侠传》论曰：不入於道德，苟放纵於末流。《论语》曰：温故而知新，可以为师矣。又曰：由，知德者鲜矣。〕且夫僻界西戎，险阻四塞，脩其防御，孰与处乎土中，平夷洞达，万方辐凑？〔《史记》曰：秦僻在雍州。《毛诗序·秦风》曰：襄公能备其兵甲，以讨西戎。《战国策》苏秦说孟尝君曰：秦，四塞之国也。高诱曰：四面有山关之固，故曰四塞之国。防御，已见上文。《文子》曰：群臣辐凑。张湛曰：如众辐之集於毂。《汉书》上曰：智略辐凑。〕秦岭九嵕。泾渭之川，曷若四渎、五岳，带河氵斥洛，图书之渊。〔《尔雅》曰：江河淮济为四渎。又曰：泰山为东岳，霍山为南岳，华山为西岳，恒山为北岳，嵩山为中岳。《周易》曰：河出图，洛出书，圣人则之。〕建章甘泉，馆御列仙，孰与灵台明堂，统和天人？〔建章甘泉，已见上文。《礼含文嘉》曰：天子灵台，以考观天人之际，法阴阳之会也。〕太液昆明，鸟兽之囿，曷若辟雍海流，道德之富？〔《白虎通》曰：天子立辟雍者何？所以宣德化也。壅以水象教化流行也。《三辅黄图》曰：辟雍，水四周於外，象四海也。〕游侠逾侈，犯义侵礼，孰与同履法度，翼翼济济也？〔游侠，已见上文。《汉帝年纪》曰：禁逾侈。《尔雅》曰：翼翼，恭也。《毛诗》曰：济济多士。毛苌曰：多威仪也。〕子徒习秦阿房之造天，而不知京洛之有制也；识函谷之可关，而不知王者之无外也。"〔《史记》曰：秦皇上林苑中，作阿房宫，末成，欲更择令名，作宫阿房，故天下谓之阿房宫。《公羊传》曰：天王出居于郑，王者无外，此其言出何不能于母弟也。〕

主人之辞未终，西都宾矍然失容，逡巡降阶，惵然意下，捧手欲辞。主人曰：复位。今将子以五篇之诗。〔《说文》曰：矍，惊视貌。《公羊传》赵盾逡巡北面再拜。郭璞《尔雅注》曰：逡巡，却去也。《周书》曰：临摄以威，面气惵。惵，犹恐惧也。《孔子三朝记》曰：孔子受业，而有疑，捧手问之，不当避席。〕宾既卒业，乃称曰：美哉乎斯诗！义正乎杨雄，事实乎相如，匪唯主人之好学，盖乃遭遇乎斯时也。小子狂简，不知所裁，既闻正道，请终身而诵之，〔其诗曰：杨雄、相如，辞赋高者，故假以言焉。非唯主人好学，而富乎辞藻。抑亦遭遇太平之时，礼文可述也。《论语》子曰：吾党之小子狂简，斐然成章，不知所以裁之。又曰：不忮不求，何用不藏。子路终身诵之。〕

【明堂诗】

於昭明堂，明堂孔阳。〔《毛诗》曰：於昭于天。又曰：我朱孔阳。〕圣皇宗祀，穆穆煌煌。〔《孝经》曰：宗祀文王於明堂，以配上。《毛诗》曰：穆穆皇皇，宜君宜王。〕上帝宴飨，五位时序。〔《汉书》曰：天神之贵者太一，其佐曰五帝。《河图》曰：苍帝神名灵威仰，赤帝神名赤熛怒，黄帝神名含枢纽，白帝神名白招拒，黑帝神名汁光纪。杨雄《河东赋》曰：灵祇既飨，五位时序。〕谁其配之？世祖光武。〔《东观汉记》曰：明帝宗祀五帝於明堂，武皇帝配之。《左氏传》舆人诵：子产若死，其谁嗣之。〕普天率土，各以其职。〔《毛诗》曰：普天之下，莫非王土；率土之滨，莫非王臣。《孝经》子曰：四海之内，各以其职来祭。〕猗欤缉熙，允怀多福。〔《毛诗》曰：猗欤那欤缉熙，已见上文。《尚书》曰：兆人允怀。又曰：永膺多福。〕

【辟雍诗】

乃流辟雍，辟雍汤汤。〔孔安国《尚书传》曰：汤汤，流貌。〕圣皇莅止，造舟为梁。〔《毛诗》曰：方叔莅止。又曰：造舟为梁。〕皤皤国老，乃父乃兄。〔《说文》曰：皤，老人貌也。《礼记》曰：养国老於上庠。《孝经·援神契》曰：天子尊事三老，兄事五更。应劭《汉官仪》曰：天子父事三老。〕抑抑威仪，孝友光明。〔《毛诗》：威仪抑抑。《尔雅》曰：善事父母为孝，善事兄弟为友。〕於赫太上，示我汉行。〔《毛诗》曰：於赫汤孙。《汉书·上令薄昭与淮南厉王书》曰：王欲以亲戚之意，望於太上。如淳曰：太上，天子也。《毛诗》曰：示我显德行。〕洪化惟神，永观厥成。〔《文子》曰：执玄德於心，化驰如神。《毛诗》曰：我客戾止，永观厥成。〕

【灵台诗】

乃经灵台，灵台既崇。〔《毛诗》曰：经始灵台，经之营之。〕帝勤时登，爰考休徵。〔《东观汉记》曰：永平二年诏曰：登灵台，正仪度。休徵，已见上文。〕三光宣精，五行布序。〔《淮南子》曰：夫道，纮宇宙而章三光。高诱曰：三光，日、月、星也。《尚书》曰：五行，一曰水，二曰火，三曰木，四曰金，五曰土也。〕习习祥风，祁祁甘雨。〔《毛诗》曰：习习谷风。《礼斗威仪》曰：君乘火而王，其政颂平，则祥风至。宋均曰：即景风也，其来长养万物。《毛诗》曰：兴雨祁祁。《尚书考灵耀》曰：荧惑顺行，甘雨时也。〕百穀蓁蓁，庶草蕃庑。〔《韩诗》曰：帅时农夫，播厥百穀。薛君曰：穀类非一，故言百也。又曰：蓁蓁者莪。薛君曰：蓁蓁，盛貌也。《尚书》曰：庶草蕃庑。〕屡惟丰年，於皇乐胥。〔《毛诗》曰：绥万国，屡丰年。又曰：於皇时周。又曰：君子乐胥。〕

【宝鼎诗】

岳脩贡兮川效珍，吐金景兮歊浮云。〔《说文》曰：歊，气上出貌。〕宝鼎见兮色纷缊，焕其炳兮被龙文。〔《东观汉记》曰：永平六年，庐江太守献宝鼎，出王洛山。《汉书》曰：武帝为人祠后土营旁，得鼎，有黄云焉。公卿大夫议尊宝鼎，有司曰：今鼎至甘泉，光润龙变，承休无疆也。〕登祖庙兮享圣神，昭灵德兮弥亿年。〔《东观汉记》明帝曰：太常其以初祭之日，陈鼎於庙，以备器用。《尚书》曰：公其以予万亿年敬天之休。〕

【白雉诗】

启灵篇兮披瑞图，获白雉兮效素乌。〔范晔《后汉书》曰：永平十年，白雉所在出焉。《东观汉记》章帝诏曰：乃者白鸟神雀屡臻，降自京师也。〕嘉祥阜兮集皇都，发皓羽兮奋翘英，容絜朗兮於纯精。〔《楚辞》曰：砥室翠翘絓曲琼。王逸曰：翘，羽名。〕彰皇德兮侔周成，永延长兮膺天庆。〔《韩诗外传》曰：成王之时，越裳氏献白雉於周公。《河图》曰：谋道吉，谋德吉，能行此大吉，受天之庆也。〕

《文选》　唐·李善注



