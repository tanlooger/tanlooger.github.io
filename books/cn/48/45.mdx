---
---
---
title: 卷四十五 对问、设论、辞、序上
---

◎对问

【对楚王问一首】

※宋玉

楚襄王问於宋玉曰：先生其有遗行与？〔遗行，可遗弃之行也。《韩诗外传》子路谓孔子曰：夫子尚有遗行乎？奚居之隐。〕何士民众庶不誉之甚也？

宋玉对曰："唯，然，有之。原大王宽其罪，使得毕其辞。客有歌於郢中者，其始曰下里巴人，国中属而和者数千人；其为阳阿薤露，国中属而和者数百人；其为阳春白雪，国中属而和者不过数十人；引商刻羽，杂以流徵，国中属而和者不过数人而已。是其曲弥高，其和弥寡。故鸟有凤而鱼有鲲，〔《曾子》曰：闻诸夫子曰：羽虫之精者曰凤，鳞虫之精者曰龙。《淮南子》曰：孟春之月，其虫鳞。许慎曰：鳞，龙之属也。〕凤皇上击九千里，绝云霓，负苍天，翱翔乎杳冥之上；夫蕃篱之鷃，岂能与之料天地之高哉？鲲鱼朝发昆仑之墟，〔《尔雅》曰：河出昆仑墟，色白。郭璞曰：墟，山下基也。〕暴鬐於碣石，暮宿於孟诸；〔孔安国《尚书传》曰：碣石，海畔山。〕夫尺泽之鲵，岂能与之量江海之大哉？〔尺泽，言小也。〕故非独鸟有凤，而鱼有鲲也，士亦有之。夫圣人瑰意琦行，超然独处，夫世俗之民，又安知臣之所为哉？

◎设论

【答客难一首】

※东方曼倩〔《汉书》曰：朔上书陈农战强国之计，推意放荡，终不见用。因著论设《客难》己，用位卑以自慰谕。〕

客难东方朔曰："苏秦、张仪，壹当万乘之主，而身都卿相之位，〔如淳曰：都，谓居也。〕泽及后世。今子大夫脩先王之术，慕圣人之义；讽诵《诗》、《书》百家之言，不可胜记；著於竹帛，唇腐齿，服膺而不可释。〔《礼记》曰：回之为人也，得一善。则拳拳服膺而不失之矣。〕好学乐道之效，明白甚矣。自以为智能海内无双，则可谓博闻辩智矣。然悉力尽忠，以事圣帝，旷日持久，积数十年，官不过侍郎，位不过执戟，〔《史记》韩信曰：臣事项王，官不过侍郎，位不过执戟。〕意者尚有遗行邪？〔遗行，已见上文也。〕同胞之徒，无所容居，其故何也？〔苏林曰：音胞胎之胞，言亲兄弟也。〕

东方先生喟然长息，仰而应之曰：是故非子之所能备。彼一时也，此一时也，岂可同哉？〔孟子谓充虞曰：彼一时也，此一时也。〕夫苏秦、张仪之时，周室大坏，诸侯不朝，力政争权，相擒以兵，〔《慎子》曰：昔周室之衰也。厉王扰乱天下，诸侯力政，人欲独行以相兼。〕并为十二国，未有雌雄，〔张晏曰：周千八百国，在者十二。谓鲁、卫、齐、宋、楚、郑、燕、赵、韩、魏、秦、中山。《春秋孔演图》曰：天运三百岁，雌雄代起。〕得士者强，失士者亡，故说得行焉。〔《孔丛子》子思谓曾子曰：今天下诸侯，方欲力争，竞招英雄，以自辅翼。此乃得士则昌，失士则亡之秋也。〕身处尊位，珍宝充内，外有仓廪，〔蔡邕《月令章句》曰：穀藏曰仓，米藏曰廪。〕泽及后世，子孙长享。今则不然。圣帝德流，天下震慑，诸侯宾服，连四海之外以为带，安於覆盂。〔《韩诗外传》曰：君子之居也。晏如覆杅。盂与杅同，音于。〕天下平均，合为一家，动发举事，犹运之掌，贤与不肖，何以异哉？〔《列子》曰：杨朱见梁惠王，言治天下，犹运之掌。《礼记》子曰：道之不明也，我知之矣。贤者过之，不肖者不及。〕遵天之道，顺地之理，物无不得其所。故绥之则安，动之则苦；尊之则为将，卑之则为虏；抗之则在青云之上，抑之则在深渊之下；用之则为虎，不用则为鼠。虽欲尽节效情，安知前后？夫天地之大，士民之众，竭精驰说，并进辐凑者，不可胜数。〔《文子》曰：群臣辐凑。〕悉力慕之，困於衣食，或失门户。〔言上书忤旨，或被诛戮。〕使苏秦、张仪与仆并生於今之世，曾不得掌故，安敢望侍郎乎？〔应劭《汉书注》曰：掌故，百石吏，主故事者。〕传曰：'天下无害，虽有圣人，无所施才；上下和同，虽有贤者，无所立功，'故曰时异事异。〔韩子曰：文王行仁义而王天下，偃王行仁义而丧其国故曰时异则事异。〕

虽然，安可以不务脩身乎哉？诗曰：鼓锺于宫，声闻于外。鹤鸣九皋，声闻于天。〔《毛诗·小雅》文也。毛苌曰：有诸中必见於外也。又曰：皋，泽也。〕苟能脩身，何患不荣？太公体行仁义，七十有二，乃设用於文武，得信厥说，封於齐，七百岁而不绝。〔《说苑》邹子说梁王曰：太公年七十而相周，九十而封齐。〕此士所以日夜孳孳，脩学敏行而不敢怠也。〔孟子曰：鸡鸣而起，孳孳为善，舜之徒也。〕譬若鹡鸰，飞且鸣矣。〔《毛诗》曰：题彼鹡鸰，载飞载鸣。毛苌曰：题，视也。〕传曰：天不为人之恶寒而辍其冬，地不为人之恶险而辍其广，君子不为小人之匈匈而易其行。天有常度，地有常形，君子有常行。君子道其常，小人计其功。诗云：礼义之不愆，何恤人之言？〔皆孙卿子文。〕水至清则无鱼，人至察则无徒冕而前旒，所以蔽明。黈纩充耳，所以塞聪。〔皆《大戴礼》孔子之辞也。薛综《东京赋》注曰：黈纩，以黄绵为丸，悬冠两边。当耳，不欲闻不急之言也。〕明有所不见，聪有所不闻。举大德，赦小过，无求备於一人之义也。〔《论语》曰：仲弓为季氏宰，问政，子曰：先有司，赦小过，举贤才。《尚书》曰：与人弗求备，检身若不及。〕枉而直之，使自得之；优而柔之，使自求之；揆而度之，使自索之。〔皆《大戴礼》孔子之辞也。《家语》亦同。王肃曰：虽当直枉，从容使自得也。优宽和柔之，使自求其宜也。揆度其法以开视之，使自索得也。赵歧《孟子注》曰：使自得其本善性也。〕盖圣人之教化如此，欲其自得之。自得之，则敏且广矣。

今世之处士，时虽不用，块然无徒，廓然独居，上观许由，下察接舆，计同范蠡，忠合子胥，〔《史记》曰：勾践之栖会稽，范蠡令卑辞厚礼以遗吴。后欲伐吴，勾践复问蠡，蠡曰：可矣。遂灭之。〕天下和平，与义相扶，寡偶少徒，固其宜也，子何疑於予哉？若夫燕之用乐毅，秦之任李斯，郦食其之下齐，〔《史记》曰：乐毅去赵適魏，闻燕昭王好贤，乐毅为魏昭王使於燕。燕时以礼待之，遂委质为臣下。又曰：秦卒用李斯计谋，竞并天下，以斯为丞相。《汉书》郦食其谓上曰：臣说齐王，使为汉而称东蕃。上曰：善。乃说齐。齐王田广以为然，乃罢历下守战之备。〕说行如流，曲从如环，所欲必得，功若丘山，海内定，国家安，是遇其时者也。子又何怪之邪？语曰：以管窥天，以蠡测海，以筳撞锺，岂能通其条贯，考其文理，发其音声哉？〔服虔曰：筦音管。张晏曰：蠡，瓠瓢也。文颖曰：筳音庭。《庄子》曰：魏牟谓公孙龙曰：乃规规而求之以察，索之以辩，是直用管窥天，用锥指地，不亦小乎？《说苑》赵襄子谓子路曰：吾尝问孔子曰：先生事七十君，无明君乎？孔子不对。何谓贤邪？子路曰：建天下之鸣锺，撞之以筳，岂能发其音声哉！〕犹是观之，譬由鼱鼩之袭狗，孤豚之咋虎，至则靡耳，何功之有？〔如淳曰：鼱音精。服虔曰：鼩音劬。李巡《尔雅注》曰：鼱鼩，一名奚鼠。应劭《风俗通》曰：按《方言》：豚，猪子也，今人相骂曰孤豚之子是也。《说文》曰：靡，烂也。靡与糜古字通也。〕今以下愚而非处士，虽欲勿困，固不得已。此適足以明其不知权变，而终惑於大道也。

【解嘲》一首(并序)】

※杨子云

哀帝时，丁、傅、董贤用事，〔《汉书》曰：定陶丁姬，哀帝母也，兄明为大司马。又曰：孝哀傅皇后，哀帝即位，封后父晏为孔乡侯。〕诸附离之者，起家至二千石。〔《汉书·音义》，《庄子》曰：附离不以胶漆。〕时雄方草创《大玄》，有以自守，泊如也。人有嘲雄以玄之尚白，〔服虔曰：玄当黑而尚白，将无可用。〕雄解之，号曰《解嘲》。其辞曰：

客嘲杨子曰：吾闻上世之士，人纲人纪，不生则已，〔《尚书》曰：先王肇修人纪。孔安国曰：修为人纲纪也。《孔丛子》子鱼曰：丈夫不生则已，生则有云为於世也。〕生必上尊人君，上荣父母，析人之珪，儋人之爵，怀人之符，分人之禄，〔《说文》曰：儋，荷也。应劭曰：文帝始与诸王竹使符。〕纡青拖紫，朱丹其毂。〔《东观汉记》曰：印绶，汉制，公侯紫绶，九卿青绶。《汉书》曰：吏二千石朱两轓。〕今吾子幸得遭明盛之世，处不讳之朝，与群贤同行，历金门，上玉堂有日矣。〔应劭曰：待诏金马门。晋灼曰：黄图有大玉堂、小玉堂。〕曾不能画一奇，出一策，上说人主，下谈公卿，目如耀星，舌如电光，一从一横，论者莫当，〔《史记》，秦王曰：知一从一横，其说何。〕顾默而作《太玄》五千文，枝叶扶疏，独说数十馀万言。〔以树喻文也。《说文》曰：扶疏，四布也。〕深者入黄泉，高者出苍天，大者含元气，细者入无间。〔《春秋命历序》曰：元气正，则天地八卦孳。无间，言至微也。《淮南子》曰：出入无间。〕然而位不过侍郎，擢才给事黄门，〔苏林曰：擢之才为给事黄门，不长作。〕意者玄得无尚白乎？何为官之拓落也？〔拓落，犹辽落，不谐偶也。〕

杨子笑而应之曰："客徒朱丹吾毂，不知一跌将赤吾之族也。〔《广雅》曰：跌，差也。赤，谓诛灭也。〕往昔周网解结，群鹿争逸，〔服虔曰：鹿，喻在爵位者。〕离为十二，合为六七，〔十二国，已见上文。张晏曰：谓齐、燕、楚、韩、赵、魏为六，就秦为七。〕四分五剖，并为战国。〔晋灼曰：此直道其分离之意耳。《邹阳传》云：济北，四分五裂之国也。〕士无常君，国无定臣，得士者富，失士者贫，〔《春秋保乾图》曰：得士则安，失士则危。〕矫翼厉翮，恣意所存，故士或自盛以橐，或凿坏以遁。〔服虔曰：范雎入秦，藏於橐中。《史记》：王稽辞魏去，窃载范雎入秦，至湖，见车骑曰：为谁？王稽曰：穰侯。范雎曰：此恐辱我，我宁匿车中。有顷，穰侯过。《淮南子》曰：颜阖，鲁君欲相之，而不肯，使人以币先焉，凿坏而遁之。〕是故邹衍以颉颃而取世资，〔应劭曰：齐人，著书所言多大事，故齐人号谈天邹衍，仕齐至卿。苏林曰：颉音提挈之挈。颉颃，奇怪之辞也。邹衍著书虽奇怪，尚取世以为资，而己为之师也。言资，以避下文也。〕孟轲虽连蹇，犹为万乘师。〔苏林曰：连蹇，言语不便利也。赵歧《孟子章指》曰：滕文公尊敬孟子，若弟子之问师。〕

"今大汉左东海，〔应劭曰：会稽东海也。〕右渠搜，〔服虔曰：连西戎国也。应劭曰：禹贡，析支渠搜，属雍州，在金城河间之西。〕前番禺，〔应劭曰：南海郡。张晏曰：南越王都也。苏林曰：番音潘。〕后椒涂，〔应劭曰：渔阳之北界。〕东南一尉，〔如淳曰：《地理志》云：在会稽。〕西北一侯。〔如淳曰：《地理志》曰：龙勒玉门阳关有侯也。〕徽以纠墨，制以钻鈇，〔服虔曰：制，缚束也。应劭曰：束以绳徽弩之徽。《说文》曰：纠，三合绳也。又曰：墨，索也。《公羊传》曰：不忍加以鈇锧。何休《注》曰：斩腰之刑也。音质。〕散以《礼乐》，风以《诗》、《书》，旷以岁月，结以倚庐。〔应劭曰：汉律，以为亲行三年服，不得选举。结为倚庐，以结其心。《左氏传》曰：齐晏桓子卒，晏婴粗斩衰，居倚庐。〕天下之士，雷动云合，鱼鳞杂袭，咸营于八区。〔《史记》蒯通曰：天下之士，云合雾集，鱼鳞杂遝。〕家家自以为稷契，人人自以为皋陶。〔尚书帝曰：俞，咨禹，汝平水土，惟时懋哉！禹让于稷、契暨皋陶。〕戴纵垂缨，而谈者皆拟於阿衡。〔郑玄《仪礼注》曰：纚与縰同。《诗》曰：实惟阿衡，左右商王。毛苌曰：阿衡，伊尹也。〕五尺童子，羞比晏婴与夷吾。〔《孙卿子》曰：仲尼之门，五尺竖子，羞言五伯。〕当涂者升青云，失路者委沟渠。旦握权则为卿相，夕失势则为匹夫。譬若江湖之崖，渤澥之岛，乘雁集不为之多，双凫飞不为之少。〔《方言》曰：飞鸟曰双，四雁曰乘。〕昔三仁去而殷墟，二老归而周炽，〔三仁，微子、箕子、比干。《孟子》曰：伯夷避纣，居北海之滨。闻文王作，兴曰：盍归乎来！吾闻西伯善养老者。二老者，天下之大老也。〕子胥死而吴亡，种蠡存而越霸，〔《史记》曰：吴既诛子胥，遂伐齐。越王勾践袭杀吴太子，王闻，乃归，与越平，越王勾践遂灭吴。又曰：越王勾践返国，奉国政属大夫种，而使范蠡行成。为质於吴。后越大破吴也。〕五羖入而秦喜，乐毅出而燕惧。〔《史记》曰：百里奚亡秦走宛，秦穆公闻百里奚，欲重赎之，恐楚不与，请以五羖皮赎之，楚人许与之。缪公与语国事，缪公大悦。又曰：乐毅伐齐，破之。燕昭王死，子立；为燕惠王。乃使骑劫代将而召毅，毅畏诛，遂西奔赵。惠王恐赵用乐毅以伐燕也。〕范雎以折摺而危穰侯，〔危穰侯，已见李斯上书。折摺，已见邹阳上书。晋灼曰：摺，古拉字也。〕蔡泽以噤吟而笑唐举。〔《史记》曰：唐举见蔡泽，熟视而笑，曰：吾闻圣人不相，殆先生乎？〕故当其有事也，非萧、曹、子房、平、勃、樊、霍，则不能安；当其无事也，章句之徒，相与坐而守之，亦无所患。故世乱则圣哲驰骛而不足，世治则庸夫高枕而有馀。〔《说苑》曰：管仲，庸夫也，桓公得之以为仲父。《汉书》，贾谊曰：陛下高枕，终无山东之忧。《楚辞》曰：尧舜皆有举任兮，故高枕而自適。〕

夫上世之士，或解缚而相，或释褐而傅；〔《左氏传》曰：齐鲍叔帅师来言曰：子纠，亲也，请君讨之。管、召，雠也，请受而甘心焉，乃杀子纠于生窦。召忽死之。管仲请囚，鲍叔受之。及堂阜而脱之，归而以告曰：管夷吾治於高傒，使相可也。公从之。《墨子》曰：傅说被褐带索，庸筑傅岩，武丁得之，举以为三公。〕或倚夷门而笑，〔应劭曰：侯嬴也。秦伐赵，赵求救於魏，无忌将百馀人往过嬴，嬴无所诫。更还见嬴，嬴笑之，以谋告无忌。韦昭曰：笑人不知己也。〕或横江潭而渔；〔服虔曰：渔父也。〕或七十说而不遇，〔应劭曰：孔丘也。已见东方朔《答客难》。〕或立谈而封侯；〔《史记》曰：虞卿说赵孝成王，再见，为赵上卿，故号为虞卿。谯周曰：食邑於虞也。〕或枉千乘於陋巷，〔《吕氏春秋》曰：齐桓公见小臣稷，一日三，至弗得见。从者曰：万乘之主，见布衣之士，一日三至而不得见，亦可以止矣。桓公曰：不然。士慠爵禄者，固轻其主。君泬霸王者，亦轻其士。从夫子傲爵禄，吾庸敢傲霸王乎？〕或拥篲而先驱。〔拥彗，邹衍也。《七略》曰：《方士传》言：邹子在燕，其游，诸侯畏之，皆郊迎拥彗也。〕是以士颇得信其舌而奋其笔，窒隙蹈瑕，而无所诎也。〔李奇曰：君臣上下，有瑕隙乖离之渐，则可抵而取之。〕当今县令不请士，郡守不迎师，群卿不揖客，将相不俯眉。言奇者见疑，行殊者得辟。〔言世尚同而恶异。《尔雅》曰：辟，罪也。行，趋步也。〕是以欲谈者卷舌而同声，欲步者拟足而投迹。〔言不敢奇异也，故欲谈者卷舌不言，待彼发而同其声。欲行者拟足不前，待彼行而投其迹也。《周易》曰：子曰：同声相应。《庄子》曰：多物将往，投迹者众。〕向使上世之士，处乎今世，策非甲科，〔《史记》曰：岁课甲科为郎中，乙科为太子舍人，然甲科为第一。〕行非孝廉，举非方正，独可抗疏，时道是非，高得待诏，下触闻罢，又安得青紫？〔言抗疏有所触犯者，帝报以闻而罢之。言不任用也。〕

且吾闻之，炎炎者灭，隆隆者绝。观雷观火，为盈为实。〔如淳曰：《周易》云：雷雨之动满盈。满，水也。雷极则为水，火之光炎炎不可久，久亦消灭为灰炭之实也。〕天收其声，地藏其热。高明之家，鬼瞰其室。〔李奇曰：鬼神害盈而福谦。〕攫拿者亡，默默者存；位极者高危，自守者身全。是故知玄知默，守道之极；〔《淮南子》曰：天道玄默，无容无则。〕爰清爰静，游神之庭。〔《老子》曰：知清知静，为天下正。〕惟寂惟漠，守德之宅。〔《庄子》曰：恬淡寂漠，虚无无为，此道德之质也。〕世异事变，人道不殊，彼我易时，未知何如。〔李奇曰：或能胜之。〕今子乃以鸱枭而笑凤皇，执蝘蜓而嘲龟龙，不亦病乎？〔孙卿《云赋》曰：以龟龙为蝘蜓，鸱枭为凤皇。《说文》曰：在壁曰蝘蜓，在草曰蜥蜴。〕子之笑我玄之尚白，吾亦笑子病甚不遇俞跗与扁鹊也，悲夫！〔《史记》中庶子谓扁鹊曰：臣闻上古之时，医有俞跗，医病不以汤液。《法言》曰：扁鹊，卢人，而善医。跗音附。〕

客曰：然则靡玄无所成名乎？〔《论语》曰：君子去仁，恶乎成名。〕范蔡以下，何必玄哉？

杨子曰："范雎，魏之亡命也，折肋摺髂，免於徽索，〔《埤苍》曰：髂，腰骨也。〕翕肩蹈背，扶服入橐，〔《孟子》曰：肋肩谄笑。刘熙曰：肋肩，悚体也。入橐，已见上文。〕激卬万乘之主，介泾阳抵穰侯而代之，当也；〔如淳曰：激卬，怒也。善曰：《史记》曰：范雎至秦上书，因感怒昭王，昭王乃免相国，逐泾阳君於关外。又曰：秦昭王母宣太后，长弟曰穰侯，姓魏名冉，昭王同母弟曰：泾阳君。苏林曰：介者，间其兄弟使疏也。《说文》曰：抵，侧击也。音纸。〕蔡泽，山东之匹夫也，顩颐折頞，涕唾流沫，西揖强秦之相，扼其咽而亢其气，捬其背而夺其位，时也。〔韦昭曰：曲上曰顩。《史记》曰：蔡泽闻应侯内惭，乃西入秦。应侯使人召蔡泽，蔡泽入，则揖应侯，延，入坐。数日，言於秦昭王曰：客有从山东来者曰蔡泽，其人辩士。昭王与语，悦之，应侯请归相印，遂拜蔡泽为相。《说文》曰：頞，鼻茎也。沫，洒面也。《广雅》曰：咽，嗌也。〕天下已定，金革已平，都於洛阳，〔《礼记》子夏曰：三年之丧卒，金革之事无避也，礼欤？《汉书》曰：高祖西都洛阳。〕娄敬委辂脱挽，掉三寸之舌，建不拔之策，举中国徙之长安，適也；〔《汉书》曰：娄敬戍陇西，过洛阳，高帝在焉，敬脱挽曰：臣愿见上言便宜。又说上曰：陛下都洛阳不便，不如入关，据秦之固。是日，车驾西都长安。应劭曰：辂，谓以木当脑，以挽车也。《论语摘辅像》曰：子贡掉三寸之舌，动於四海之内。〕五帝垂典，三王传礼，百世不易，叔孙通起於桴鼓之间，解甲投戈，遂作君臣之仪，得也；〔《左氏传》曰：援桴而鼓。《汉书》叔孙通曰：臣愿徵鲁诸生弟子，共起朝仪也。〕吕刑靡敝，秦法酷烈，〔《尚书吕命序》曰：穆王训夏赎刑。《礼记》曰：国家靡敝。邓展曰：靡音縻。〕圣汉权制，而萧何造律，宜也。〔《汉书》曰：相国萧何，捃摭秦法，取其宜於时者，作律九章。〕故有造萧何之律於唐虞之世，则悂矣；〔服虔曰：悂，犹缪也。悂，布迷切，悂或作缪。〕有作叔孙通仪於夏殷之时，则惑矣；有建娄敬之策於成周之世，则乖矣；〔《左氏传》曰：召公纠合宗族于成周。〕有谈范、蔡之说於金、张、许、史之间，则狂矣。〔金日磾、张安世、许广汉、史恭、史高也。〕夫萧规曹随，留侯画策，陈平出奇，功若泰山，响若坻隤，〔应劭曰：天水有大坂，名曰陇坻，其山堆傍着崩落，作声闻数百里，故曰坻隤。韦昭坻音若是理之是。《字书》曰：巴蜀名山堆落曰坻。《韩子》曰：泰山之功，长立於国家。日月之名，久著於天地。〕虽其人之胆智哉，亦会其时之可为也。故为可为於可为之时，则从；为不可为於不可为之时，则凶。若夫蔺生收功於章台，〔晋灼曰：相如献璧於此台。〕四皓采荣於南山，〔四皓，已见上文。采荣，采取荣名也。〕公孙创业於金马，骠骑发迹於祁连，〔孟康曰：公孙弘对策於金马门。《史记》曰：弘至太常，对策为第一，拜为博士。又曰：骠骑将军霍去病，击匈奴至祁连山，捕首虏甚多。〕司马长卿窃赀於卓氏，东方朔割炙於细君，〔《史记》曰：文君夜亡奔相如，卓王孙不得已，分予文君僮百人，钱百万，为富人居。《汉书》曰：伏日，诏赐从官肉。太官丞日晏不来，东方朔独拔剑割肉，即怀肉去。太官奏之，上曰：先生起自责也。朔曰：受赐不待诏，何无礼也！拔剑割肉，一何壮也！割之不多，又何廉也！归遗细君，又何仁也。上笑曰：使先生自责，乃反自誉。复赐酒一石，肉百斤，归遗细君。割炙，割损其炙也。〕仆诚不能与此数子并，故默然独守吾《太玄》。

【答宾戏一首(并序)】

※班孟坚

永平中为郎，典校秘书，专笃志於儒学，以著述为业。或讥以无功，〔项岱曰：或有讥班固，虽笃志博学，无功劳於时，仕不富贵也。〕又感东方朔扬雄自喻以不遭苏张、范、蔡之时，曾不折之以正道，明君子之所守，故聊复应焉。其辞曰：

宾戏主人曰：盖闻圣人有一定之论，烈士有不易之分，〔项岱曰：谓庖羲、尧、舜、文王、周公、孔子也。论，论道化也。一定五经，垂之万世，后人不能改也。分，决也。谓许由、巢父、伯成、子高、夷齐、吴札，志自然之决，不可变易也。善曰：《淮南子》曰：士有一定之论，女有不易之行。〕亦云名而已矣。〔如淳曰：唯贵得名耳。〕故太上有立德，其次有立功。〔《左氏传》叔孙豹之辞也。〕夫德不得后身而特盛，功不得背时而独彰。〔言德以润身，而功以济世，故德不得后其身而特盛。功不得背其时而独彰。言贵及身与时也。〕是以圣哲之治，栖栖遑遑，〔言贵及时，故不避栖遑之弊也。栖遑，不安居之意也。〕孔席不暖，墨突不黔。〔韦昭曰：暖，温也。言坐不暖席也。《文子》曰：墨子无黔突，孔子无暖席。非以贪禄慕位，欲起天下之利，除万民之害也。小雅曰：黔，黑也，巨炎切。〕由此言之，取舍者，昔人之上务，著作者，前列之馀事耳。〔刘德曰：取者，施行道德也。舍者，守静无为也。〕今吾子幸游帝王之世，躬带绂冕之服，〔师古曰：带，大带。冕，冠也。项岱曰：冕服，三公卿大夫之服也。〕浮英华，湛道德，〔英华，草木之美，故以喻帝德也。浮沈，言其洋溢可游泳也。《礼斗威仪》曰：帝者德其英华。湛，古沈字。字或为耽，於义虽同，非古文也。〕矕龙虎之文，旧矣。〔孟康曰：矕，被也。苏林曰：谓被龙虎之衣也。《易》曰：大人虎变，其文炳，言文章之盛久也。〕卒不能摅首尾，奋翼鳞，〔项岱曰：摅，舒也。翼鳞，皆谓飞龙。〕振拔洿涂，跨腾风云，〔《说文》曰：洿，浊水不流也。涂，泥也。〕使见之者影骇，闻之者响震。〔言见之者虽影而必骇，闻之者虽响而必震。言惊惧之甚，不俟形声也。《苍颉篇》曰：骇，惊也。《尔雅》曰：震，惧也。〕徒乐枕经籍书，纡体衡门，上无所蒂，下无所根。独摅意乎宇宙之外，锐思於毫芒之内，〔项岱曰：毫，毛也。芒，毛之颠杪也。〕潜神默记，縆以年岁。〔如淳曰：縆音亘竟之亘。《方言》曰：縆，竟也。晋灼曰：以亘为縆。〕然而器不贾於当己，用不效於一世。〔刘德曰：贾，雠也。贾音古。〕虽驰辩如涛波，〔如淳曰：潮水之激者为涛波。〕摛藻如春华，〔韦昭曰：摛，布也。藻，水草之有文者。《盐铁论》曰：文学繁於春华。〕犹无益於殿最也。〔《汉书·音义》曰：上功曰最，下功曰殿。〕意者，且运朝夕之策，定合会之计，使存有显号，亡有美谥，不亦优乎？

主人逌尔而笑曰：〔项岱曰：逌，宽舒颜色之貌也。读作攸。〕若宾之言，所谓见世利之华，闇道德之实，守窔奥之荧烛。未仰天庭而睹白日也。〔应劭曰：《尔雅》曰：西南隅谓之奥，东南隅谓之窔。《字林》曰：荧，小光也。〕曩者王涂芜秽，周失其驭。〔项岱曰：周王失牧御之化也。〕侯伯方轨，战国横骛，〔项岱曰：方，并也。轨，辙也。东西交驰谓之骛。七国争彊，车既并辙，骑复横骛。〕於是七雄虓阚，分裂诸夏，龙战虎争。〔晋灼曰：《诗》云：阚如虓虎。项岱曰：龙以喻人君。《周易》曰：龙战于野，其血玄黄。虎以喻猛力，争不以任也。〕游说之徒，风飑电激，并起而救之，其馀猋飞景附，霅煜其间者，盖不可胜载。〔韦昭曰：飑，风之聚猥者也。音庖。晋灼曰：霅，音晔尔之飑。《说文》：熛，火飞也。猋与熛古字通。霅煜，光明之貌也。晔，〕当此之时，搦朽摩钝，铅刀皆能一断。〔韦昭曰：搦，摩也。《韩诗外传》陈饶谓宋燕曰：铅刀畜之。而干将用之，不亦难乎？〕是故鲁连飞一矢而蹶千金，〔鲁连，已见上文。李奇曰：蹶，蹋也。〕虞卿以顾眄而捐相印。〔《史记》曰：秦昭王遗赵王书，持魏齐头来。魏齐亡，出见赵相虞卿，虞卿度赵王终不可说，乃解其印，与魏齐间行。〕夫啾发投曲，感耳之声，〔项岱曰：啾，口吟也。投曲，投合歌曲也。〕合之律度，淫哇而不可听者，非《韶》、《夏》之乐也。〔李奇曰：淫哇，不正也。〕因势合变，遇时之容，〔项岱曰：容，宜也。或因际会之势，合变谲之事，遇时独蹔得容也。本遇多为偶，容多为会。〕风移俗易，乖迕而不可通者，非君子之法也。及至从人合之，衡人散之，〔韦昭曰：从人合之，助六国者。衡人散之，佐秦者也。〕亡命漂说，羁旅骋辞，〔项岱曰：委君之徒，谓之亡命，谓亡君命也。善曰：《左传》陈敬仲曰：羁旅之臣。杜预曰：羁，寄也。旅，客也。〕商鞅挟三术以钻孝公，〔服虔曰：王霸，富国，强兵，为三术。〕李斯奋时务而要始皇。〔项岱曰：奋，发也。时务，谓六国更相攻伐，争为雄伯之务。〕彼皆蹑风尘之会，履颠沛之势，〔项岱曰：彼，谓商鞅、李斯辈也。风发於天，以喻君上。尘从下起，以喻斯等。〕据徼乘邪，以求一日之富贵，〔言据侥幸而乘邪僻也。〕朝为荣华，夕为憔悴，福不盈眦，祸溢於世，〔李奇曰：当富贵之间，视之不满目。〕凶人且以自悔，况吉士而是赖乎？〔项岱曰：凶人，谓商鞅之辈，临死败皆悔恨之言。吉士，班固以自托也。《尚书》曰：其惟吉士。〕且功不可虚成，名不可以伪立。韩设辨以激君，吕行诈以贾国。〔服虔曰：韩，韩非，设辨於始皇。韦昭曰：吕不韦立子楚，以市秦利。〕《说难》既遒，其身乃囚；〔应劭曰：遒，好也。项岱曰：韩非作《说难》之书，欲以为天下法式。上书既终，而为李斯所疾，乃囚而死。〕秦货既贵，厥宗亦坠。〔《史记》曰：秦昭王子子楚质於赵，吕不韦贾邯郸，见曰：此奇货可居。乃以五百金与子楚，复以五百金买奇物玩好而游秦，献华阳夫人，立子楚为嫡嗣。秦王薨，谥为孝文。子楚代立，为庄襄王。以吕不韦为丞相，竟饮鸩而死。故云厥宗亦坠。《尚书》曰：弗德罔大，坠厥宗。〕是以仲尼抗浮云之志，孟轲养浩然之气，〔《孔丛子》，子思曰：抗志则不愧於道。《论语》子曰：不义而富且贵，於我如浮云。《孟子》曰：我善养吾浩然之气，敢问何谓浩然之气？曰：难言也。其为气也，至大至刚，以直养而无害，则塞乎天地之间。项岱曰：皓，白也，如天之气皓然也。〕彼岂乐为迂阔哉？道不可以贰也。〔项岱曰：迂，远也。贰，二也。君子履端於始，归成於终，拟圣人之道，岂可二行如斯、鞅、韩非、不韦之徒也。〕方今大汉洒埽群秽，夷险芟荒，〔晋灼曰：发，开也。今诸本皆作芟字。〕廓帝纮，恢皇纲。〔项岱曰：纮，张也。皇，君也。善曰：许慎《淮南子注》曰：纮，维也。〕基隆於羲农，规广於黄唐，其君天下也，炎之如日，威之如神，函之如海，养之如春。〔《说文》曰：炎，火也，谓光照也。《史记》曰：帝尧，其仁如天，其智如神，就之如日，望之如云。朝错《新书》曰：臣闻帝王之道，包之如海，养之如春。〕是以六合之内，莫不同源共流，〔韦昭曰：六合，天地四方也。〕沐浴玄德，禀仰太和，〔《史记》太公曰：沐浴膏泽。《尚书》曰：玄德升闻。《法言》曰：或问太和，曰：其在唐虞成周也。〕枝附叶著，譬犹草木之植山林，鸟鱼之毓川泽，得气者蕃滋，失时者零落，〔项岱曰：蕃，盛也。零，凋病也。言遇仕者昌盛，不遇者凋病，如万物於天地之间也。〕参天地而施化，岂云人事之厚薄哉！〔项岱曰：参，三也。言汉家之施化布德，周参天地，岂人所能论耶。〕今吾子处皇代而论战国，曜所闻而疑所觌，欲从堥敦而度高乎泰山，怀氿滥而测深乎重渊，亦未至也。〔服虔曰：敦音顿，顿丘也。应劭曰：《尔雅》曰：前高堥丘，如覆敦者。敦丘也。《尔雅》曰：氿泉，穴出。穴出，仄出也。滥泉，正出。正出，涌出也。服虔曰：氿音轨。韦昭曰：滥音〈扌监〉。堥音旄。郭璞《尔雅注》曰：敦，盂也。〕

宾曰：若夫鞅、斯之伦，衰周之凶人，既闻命矣。〔项岱曰：周衰，王霸起，鞅、斯说得行，故言衰周凶人也。〕敢问上古之士，处身行道，辅世成名，可述於后者，默而已乎？

主人曰：何为其然也？昔者咎繇谟虞，箕子访周，〔《尚书》曰：咎繇矢厥谋。又曰：武王胜殷，以箕子归。又曰：王访于箕子。〕言通帝王，谋合神圣。殷说梦发於傅岩，周望兆动於渭滨；〔《尚书》曰：高宗梦得说，使百工营求诸傅岩。《史记》曰：太公望以渔钓奸周，西伯将出。占之，曰：所获非龙非虎，非熊非罴，所获霸王之辅。西伯果遇太公渭滨。〕齐甯激声於康衢，汉良受书於邳垠，〔《说苑》陈子说梁王曰：甯戚饭牛康衢，击车辐而歌，桓公得之而霸也。《尔雅》曰：五达曰康，四达曰衢。《汉书》曰：张良从容步游下邳圯上有一老父，出一编书，曰：读是则为王者师。晋灼曰：垠，涯也，邳水之涯也。〕皆竢命而神交，匪词言之所信，故能建必然之策，展无穷之勋也。近者陆子优游，《新语》以兴；董生下帷，发藻儒林；〔郑玄曰：优游，不仕也。《史记》高帝拜陆贾为太中大夫，谓贾曰：试为我著秦所以失天下，我所以得之者何？陆生乃祖述存亡之徵，凡著十二篇，号其书曰《新语》。又曰：董仲舒以治春秋为博士，下帷讲诵，弟子或莫见其面。〕刘向司籍，辨章旧闻；扬雄谭思，《法言》、《太玄》。〔项岱曰：司，主也。籍，书籍也。善曰：《汉书》曰：光禄大夫刘向，校经传诸子诗赋，每一卷书已，向辄条其篇目，撮其旨意，录而奏之。又曰：扬雄谭思浑天，又撰十二卷，象《论语》，号曰《法言》。浑天，即《太玄经》也。〕皆及时君之门闱，究先圣之壸奥，〔应劭曰：《尔雅》曰：宫中巷谓之壸。〕婆娑乎术艺之场，〔项岱曰：婆娑，偃息也。场圃，讲经艺之处也。〕休息乎篇籍之囿，以全其质，而发其文，用纳乎圣德，烈炳乎后人，斯非亚与！〔项岱曰：圣德，明君知贤而纳用之也。烈，业也。后人，著书传之后世。〕若乃伯夷抗行於首阳，柳惠降志於辱仕，颜潜乐於箪瓢，孔终篇於西狩，〔《论语》子曰：贤哉回也！一箪食一瓢饮，在陋巷。人不堪其忧，回也不改其乐。《左氏传》曰：哀公十四年春，西狩获麟。《春秋元命包》曰：孔子曰：丘作《春秋》，始於元，终於麟，王道成也。〕声盈塞於天渊，真吾徒之师表也。〔项岱曰：言若此之荣名，上达皇天，下洞重泉也。〕且吾闻之：一阴一阳，天地之方；〔《周易》曰：一阴一阳之谓道。孔安国《论语》注曰：方，犹常也。〕乃文乃质，王道之纲；〔项岱曰：或施质道，或施文道，此王者所以为纲维也。善曰：《春秋元命苞》曰：一质一文，据天地之道，天质而地文。曰：正朔三而改，文质再而复。〕有同有异，圣哲之常。〔项岱曰：有同，仕遇而进。有异，不合而退，此圣人之常道。〕故曰：慎脩所志，守尔天符，委命供己，味道之腴，〔项岱曰：符，相命也。腴，道之美者也。善曰：《文子》曰：不言之师，不道之道，若或通焉，谓之天符。桓谭《答扬雄书》曰：子云勤味道腴者也。〕神之听之，名其舍诸！〔项岱曰：有贤智君子，行之如此，神岂舍之乎？将必福禄之。善曰：《毛诗》曰：神之听之，式穀与汝。〕宾又不闻和氏之璧，韫於荆石；隋侯之珠，藏於蚌蛤乎？历世莫视，不知其将含景曜，吐英精，旷千载而流光也。〔《韩子》曰：楚人和氏得璞玉於楚山之中，奉而献之成王，使玉人理其璞，而得宝焉，遂名曰和氏之璧。《淮南子》曰：隋侯之珠，和氏之璧，得之者富，失之者贫。高诱曰：隋侯见大蛇伤断，以药傅而涂之。后蛇於江中衔大珠以报之，因名曰隋侯之珠。〕应龙潜於潢汙，鱼鼋媟之，〔项岱曰：天有九龙，应龙有翼。服虔曰：《左氏传注》曰：蓄小水谓之潢，不泄谓之汙。〕不睹其能奋灵德，合风云，超忽荒而躆昊苍也。〔项岱曰：忽荒，天上也。昊苍，皆天名也。徐广《史记注》，躆音戟。躆与据同，谓之足戟持之。〕故夫泥蟠而天飞者，应龙之神也；先贱而后贵者，和隋之珍也；时暗而久章者，君子之真也。〔项岱曰：时暗，未显用时也。久，旧也。章，明也。言君子怀德，虽初时未见显用，后亦终自明达。如应龙蟠屈而升天，隋和先贱而后贵也。如此是比君子道德之真，言屈伸如一无变也。善曰：《淮南子》曰：君子之道，久而章，远而隆也。〕若乃牙、旷清耳於管弦，离娄眇目於毫分；〔项岱曰：牙，伯牙也。旷，师旷也。管，锺律之管。弦，琴瑟之调也。毫分，秋毫之末分也。善曰：《缠子》，董无心曰：离娄之目，察秋毫之末於百步之外，可谓明矣。〕逢蒙绝技於弧矢，般输摧巧於斧斤；〔《吴越春秋》，陈章曰：黄帝作弓，后有楚狐父，以其道传羿，羿传逢蒙。项岱曰：公输若之族名班。韦昭曰：榷，犹专也。〕良乐轶能於相驭，乌获抗力於千钧；〔项岱曰：良，王良，晋人也。乐，伯乐，秦穆公时人也。轶，过也。王良善御马，伯乐工相马。抗力，力抗也。三十斤曰钧。千钧者，三万斤。善曰：《吕氏春秋》薄疑说卫嗣君曰：乌获举千钧，又况一斤乎？〕和、鹊发精於针石，研、桑心计於无垠。〔《左氏传》曰：晋侯求医於秦，秦伯使医和视之。《史记》曰：扁鹊使弟子子阳厉针砥石。又曰：越王勾践困於会稽之上，乃用范蠡、计然。韦昭曰：研，范蠡之师计然之名也。《汉书》曰：桑弘羊，洛阳贾人子，以心计为侍中也。〕走亦不任厕技於彼列，故密尔自娱於斯文。〔服虔曰：走，孟贤自谓也。《尔雅》曰：密，静也。〕

◎辞

【秋风辞一首(并序)】

※汉武帝

上行幸河东，祠后土，顾视帝京欣然，中流与群臣饮燕，上欢甚，乃自作《秋风辞》曰：

秋风起兮白云飞，草木黄落兮雁南归。〔《礼记》曰：季秋之月，草木黄落，鸿雁来宾。〕兰有秀兮菊有芳，携佳人兮不能忘。泛楼舡兮济汾河，〔应劭《汉书注》曰：作大舡，上施楼，故号曰楼舡。〕横中流兮扬素波。〔《列女传》，津吏女歌曰：水扬波兮杳冥冥。〕箫鼓鸣兮发棹歌，〔棹歌，引棹而歌。〕欢乐极兮哀情多。〔《列女传》，陶答子妻曰：乐极必哀来。〕少壮几时兮奈老何！〔古长歌行曰：少壮不努力，老大乃悲伤。〕

【归去来一首】

※陶渊明

序曰：余家贫，又心惮远役，彭泽县去家百里，故便求之。及少日，眷然有归与之情，自免去职，因事顺心，命篇曰《归去来》。

归去来兮，田园将芜胡不归。〔《毛诗》曰：式微式微，胡不归！〕既自以心为形役，奚惆怅而独悲？〔《淮南子》曰：是皆形神俱役者也。《楚辞》曰：惆怅兮而私自怜。〕悟已往之不谏，知来者之可追；〔《论语》楚狂接舆歌曰：往者不可谏，来者犹可追。〕寔迷途其未远，觉今是而昨非。〔迷途，已见《丘迟与陈伯之书》。庄子谓惠子曰：孔子行年六十而化，始时所是，卒而非之，未知今之所谓是之非五十九非也。〕舟遥遥以轻扬，风飘飘而吹衣。问征夫以前路，恨晨光之熹微。〔《毛诗》曰：駪々征夫。声类曰：熹，亦熙字也。熙，光明也。〕乃瞻衡宇，载欣载奔，〔《毛诗》曰：衡门之下，可以栖迟。〕僮仆欢迎，稚子候门。〔《周易》曰：得僮仆，贞。《史记》曰：楚怀王稚子子兰。〕三迳就荒，松菊犹存。〔《三辅决录》曰：蒋诩，字元卿。舍中三径，唯羊仲求仲从之游，皆挫廉逃名不出。〕携幼入室，有酒盈樽。〔《战国策》曰：扶老携幼，迎孟尝君。嵇康《赠秀才诗》曰：旨酒盈樽。〕引壶觞以自酌，眄庭柯以怡颜。〔陆机《高祖功臣颂》曰：怡颜高览。〕倚南窗以寄泬，审容膝之易安。〔《韩诗外传》，北郭先生妻曰：今结驷列骑，所安不过容膝，食方丈於前，所甘不过一肉。〕园日涉以成趣，门虽设而常关；〔《尔雅》曰：堂上谓之行，堂下谓之步，门外谓之趋，中庭谓之走，郭璞曰：此皆人行步趋走之处，因以名。趋，避声也。〕策扶老以流憩，时矫首而遐观。〔《易林》曰：鸠杖扶老，衣食百口。王逸《楚辞注》曰：矫，举也。〕云无心以出岫，鸟倦飞而知还；景翳翳以将入，抚孤松而盘桓。〔丁仪妻《寡妇赋》曰：时翳翳而稍阴，日亹亹以西坠。《尔雅》曰：盘桓，不进也。〕

归去来兮，请息交以绝游。〔《列子》曰：公孙穆屏亲昵，绝交游。〕世与我而相遗，复驾言兮焉求？〔《桓子新论》曰：凡人性，难极也，难知也。故其绝异者，常为世俗所遗失焉。《毛诗》曰：驾言出游。又曰：知我者谓我心忧，不知我者谓我何求？〕悦亲戚之情话，乐琴书以消忧。〔《说文》曰：话，会合为善言也。刘歆《遂初赋》曰：玩琴书以涤畅。〕农人告余以春兮，将有事乎西畴。〔贾逵《国语注》曰：一并为畴。〕或命巾车，或棹孤舟，〔《孔丛子》孔子歌曰：巾车命驾，将適唐都。郑玄《周礼注》曰：巾，犹衣也。〕既窈窕以寻壑，亦崎岖而经丘。〔曹摅《赠石荆州诗》曰：窈窕山道深。《埤苍》曰：崎岖，不安之貌。〕木欣欣以向荣，泉涓涓而始流；〔毛苌《诗传》曰：欣欣，乐也。《家语·金人铭》曰：涓涓不壅，为江为河。〕善万物之得时，感吾生之行休。〔《大戴礼》曰：君道当，则万物皆得其宜。郭璞《游仙诗》曰：吾生独不化，《庄子》曰：其生若浮，其死若休。〕已矣乎！寓形宇内复几时，曷不委心任去留？〔《尸子》老莱子曰：人生於天地之间，寄也。《琴赋》曰：委性命兮任去留。〕胡为遑遑欲何之？〔《孟子》曰：《传》云：孔子三月无君，则遑遑如也。《孔丛子》孔子歌曰：天下如一欲何之？〕富贵非吾原，帝乡不可期。〔《大戴礼》孔子曰：所谓贤人者，躬为匹夫，而不愿富贵。《庄子》华封人谓尧曰：乘彼白云，至于帝乡。〕怀良辰以孤往，或植杖而耘耔；〔《东征赋》曰：选良辰而将行。《淮南子·要略》曰：山谷之人，轻天下，细万物，而独往者也。司马彪曰：独往，任自然，不复顾世。《论语》曰：植其杖而耘。《毛诗》曰：或耘或耔。〕登东皋以舒啸，临清流而赋诗。〔阮籍《奏记》曰：将耕东皋之阳。毛苌《诗传》曰：舒，缓也。《琴赋》曰：临清流而赋新诗。〕聊乘化以归尽，乐夫天命复奚疑？〔《家语》孔子曰：化於阴阳，象形而发谓之生，化穷数尽谓之死。《庄》曰：生有所乎萌，死有所乎归。《周易》曰：乐天知命，故不忧。〕

◎序上

【毛诗序一首】

※卜子夏〔《家语》曰：卜商，字子夏，卫人也。〕

《关雎》，后妃之德也，风之始也，所以风天下而正夫妇也。故用之乡人焉，用之邦国焉。风，风也，教也。风以动之，教以化之。诗者，志之所之也。在心为志，发言为诗。情动於中，而形於言。言之不足，故嗟叹之；嗟叹之不足，故永歌之；永歌之不足，不知手之舞之，足之蹈之也。情发於声，声成文谓之音。〔发，犹见也。声，谓宫、商、角、徵、羽也。声成文者，宫、商上下相应也。〕治世之音安以乐，其政和；乱世之音怨以怒，其政乖；亡国之音哀以思，其民困。故正得失，动天地，感鬼神，莫近於诗。先王以是经夫妇，成孝敬，厚人伦，美教化，移风俗。故诗有六义焉：一曰风，二曰赋，三曰比，四曰兴，五曰雅，六曰颂。

上以风化下，下以风刺上，主文而谲谏。言之者无罪，闻之者足以戒，故曰风。〔风化风刺，皆谓譬喻，不斥言也。主文，主与乐宫商相应也。谲谏，咏歌依违，不直谏也。〕至于王道衰，礼义废，政教失，国异政，家殊俗，而变风变雅作矣。国史明乎得失之迹，伤人伦之废，哀刑政之苛。吟咏情性，以风其上，达於事变，而怀其旧俗者也。故变风发乎情，止乎礼义。发乎情，民之性也；止乎礼义，先王之泽也。是以一国之事，系一人之本，谓之风；言天下之事，形四方之风，谓之雅。雅者，正也，言王政之所由废兴也。政有小大，故有《小雅》焉，有《大雅》焉。颂者，美盛德之形容，以其成功，告於神明者也。是谓四始，诗之志也。〔始者，谓王道兴衰之所由也。〕

然则《关雎》、《麟趾》之化，王者之风，故系之周公。南，言化自北而南也。《鹊巢》、《驺虞》之德，诸侯之风也，先王之所以教，故系之召公。〔自，从也。从北而南，谓其化从歧周被江汉之域。先王，斥太王王季文王也。〕《周南》、《召南》，正始之道，王化之基。是以《关雎》乐得淑女以配君子，忧在进贤，不淫其色。哀窈窕，思贤才，而无伤善之心焉，是《关雎》之义也。〔哀，盖字之误也。哀当为衷，谓中心念恕之也。无伤善之心，谓好仇也。〕

【尚书序一首】

※孔安国〔《汉书》曰：孔安国以治《尚书》为武帝博士临淮太守。〕

古者伏牺氏之王天下也，始画八卦，造书契，以代结绳之政，由是文籍生焉。伏羲、神农、黄帝之书，谓之三坟，言大道也。少昊、颛顼、高辛、唐虞之书，谓之五典，言常道也。至于夏、商、周之书，虽设教不伦，雅诰奥义，其归一揆，是故历代宝之，以为大训。八卦之说，谓之《八索》，求其义也。九州之志，谓之《九丘》。丘，聚也。言九州所有，土地所生，风气所宜，皆聚此书也。《春秋左氏传》曰：楚左史倚相，能读《三坟》、《五典》、《八索》、《九丘》，即谓上世帝王遗书也。先君孔子，生於周末，睹史籍之烦文，惧览之者不一，遂乃定《礼》、《乐》，明旧章，删《诗》为三百篇，约史记而修《春秋》，赞易道以黜《八索》，述职方以除《九丘》。讨论《坟典》，断自唐虞以下，讫於周，芟夷烦乱，翦截浮辞，举其宏纲，撮其机要，足以垂世立教。典、谟、训、诰、誓、命之文，凡百篇，所以恢弘至道，示人主以轨范也。帝王之制，坦然明白，可举而行，三千之徒，并受其义。及秦始皇灭先代典籍，焚书坑儒，天下学士，逃难解散，我先人用藏其家书于屋壁。汉室龙兴，开设学校，旁求儒雅，以阐大猷。济南伏生，年过九十，失其本经，口以传授，裁二十馀篇，以其上古之书，谓之《尚书》。百篇之义，世莫得闻。至鲁共王好治宫室，坏孔子旧宅。以广其居，於壁中得先人所藏古文虞、夏、商、周之书，及传、《论语》、《孝经》，皆科斗文字。王又升孔子堂，闻金石丝竹之音，乃不坏宅，悉以书还孔氏。科斗书废已久，时人无能知者。以所闻伏生之书，考论文义，定其可知者，为隶古定，更以竹简写以，增多伏生二十五篇。伏生又以《舜典》合於《尧典》，《益稷》合於《皋陶谟》，《盘庚》三篇合为一，《康王之诰》合於《顾命》，复出此篇，并序，凡五十九篇，为四十六卷。其馀错乱摩灭，不可复知。悉上送官，藏之书府，以待能者。承诏为五十九篇作传，於是遂研精覃思，博考经籍，采摭群言，以立训传。约文申义，敷畅厥旨，庶几有补於将来。《书》序，序所以为作者之意，昭然义见，宜相附近，故引之各冠其篇首，定五十八篇。既毕，会国有巫蛊事，经籍道息，用不复以闻，传之子孙。以贻后世。若好古博雅君子，与我同志，亦所不隐也。

【春秋左氏传序一首】

※杜预〔臧荣绪《晋书》曰：杜预，字元凯，京兆人也。起家拜尚书郎，稍迁至镇南大将军都督荆州诸军事，平吴，加位特进，薨。〕

《春秋》者，鲁史记之名也。记事者，以事系日，以日系月，以月系时，以时系年，所以纪远近，别同异也。故史之所记，必表年以首事，年有四时，故错举以为所记之名也。《周礼》有史官，掌邦国四方之事，达四方之志。诸侯亦各有国史，大事书之于策，小事简牍而已。《孟子》曰：楚谓之《梼杌》，晋谓之《乘》，而鲁谓之《春秋》，曰：周礼尽在鲁矣，吾乃今知周公之德与周之所以王也。韩子所见，盖周之旧典《礼经》也。周德既衰，官失其守。上之人不能使春秋昭明，赴告策书，诸所记注，多违旧章。仲尼因鲁史策书成文，考其真伪，而志其典礼，上以遵周公之遗制，下以明将来之法。其教之所存，文之所害，则刊而正之以示劝诫，其余皆即用旧史。史有文质，辞有详略，不必改也。故传曰："其善志。"又曰："非圣人孰能修之。"盖周公之志，仲尼从而明之。左丘明受经于仲尼，以为经者不刊之书也。故传或先经以始事，或后经以终义，或依经以辨理，或错经以合异，随义而发其例之所重，旧史遗文，略不尽举，非圣人所修之要故也。身为国史，躬览载籍，必广记而备言之。其文缓，其旨远，将令学者，原始要终，寻其枝叶，究其所穷。优而柔之，使自求之；厌而饫之，使自趋之。若江海之浸，膏泽之润，涣然冰释，怡然理顺。然后为得也。其发凡以言例，皆经国之常制，周公之垂法，史书之旧章，仲尼从而修之，以成一经之通体。其微显阐幽，裁成义类者，皆据旧例而发义，指行事以正褒贬。诸称《书》、《不书》、《先书》、《故书》、《不言》、《不称》、《书曰》之类，皆所以起新旧，发大义，谓之变例。然亦有史所不书，即以为义者。此盖《春秋》新意，故传不言凡，曲而畅之也。其经无义例，因行事而言，则传直言其归趣而已，非例也。故发传之体有三，而为例之情有五。一曰微而显。文见於此，而义起在彼。称族尊君命，舍族尊夫人。梁亡、城缘陵之类是也。二曰志而晦，约言示制，推以知例，参会不地，与谋曰及之类是也。三曰婉而成章。曲从义训，以示大顺，诸所讳避，璧假许田之类是也。四曰尽而不汙。直书其事，具文见意，丹楹刻桷。天王求车，齐侯献捷之类是也。五曰惩恶而劝善。求名而亡，欲盖而章，书齐豹盗，三叛人名之类是也。推此五体以寻经传，触类而长之，附于二百四十二年行事，王道之正，人伦之纪备矣。

或曰：《春秋》以错文见义。若如所论，则经当有事同文异而无其义也。先儒所传，皆不其然。答曰：《春秋》虽以一字为褒贬，然皆须数句以成言，非如八卦之爻，可错综为六十四也。固当依传以为断。古今言《左氏春秋》者多矣，今其遗文可见者十数家，大体转相祖述，进不成为错综经文以尽其变，退不守丘明之传。於丘明之传，有所不通，皆没而不说，而更肤引《公羊》、《穀梁》，適足自乱。预今所以为异，专脩丘明之传以释经。经之条贯，必出於传，传之义例，总归诸凡。推变例以正褒贬，简二传而去异端，盖丘明之志也。其有疑错，则备论而阙之，以俟后贤。然刘子骏创通大义，贾景伯父子、许惠卿，皆先儒之美者也。末有颖子严者，虽浅近，亦复名家。故特举刘、贾、许、颖之违，以见同异。分经之年，与传之年相附，比其义类，各随而解之，名曰经传集解。又别集诸例，及地名、谱第、历数，相与为部，凡四十部，十五卷。皆显其异同，从而释之，名曰《释例》。将令学者观其所聚异同之说，《释例》详之也。

或曰：《春秋》之作，《左传》及《穀梁》无明文，说者以为仲尼自卫反鲁，修《春秋》，立素王，丘明为素臣。言《公羊》者，亦云黜周而王鲁，危行言逊，以避当时之害，故微其文，隐其义。《公羊》经止获麟，而《左氏》经终孔丘卒，敢问所安？答曰：异乎余所闻。仲尼曰："文王既没，文不在兹乎？"此制作之本意也。叹曰："凤鸟不至，河不出图，吾已矣夫！"盖伤时王之政也。麟凤五灵，王者之嘉瑞也。今麟出非其时，虚其应而失其归，此圣人所以为感也。绝笔于获麟之一句者，所感而起，固所以为终也。

曰：然《春秋》何始於鲁隐公？答曰：周平王，东周之始王也；隐公，让国之贤君也。考乎其时则相接；言乎其位则列国；本乎其始，则周公之祚胤也。若平王能祈天永命，绍开中兴；隐公能弘宣祖业，光启王室，则西周之美可寻，文武之迹不坠。是故因其历数，附其行事，采周之旧，以会成王义，垂法将来。所书之王，即平王也；所用之历，即周正也；所称之公，即鲁隐也。安在其黜周而王鲁乎？子曰："如有用我者，吾其为东周乎？"此其义也。若夫制作之文，所以彰往考来，情见乎辞，言高则旨远，辞约则义微，此理之常，非隐之也。圣人包周身之防，既作之后，方复隐讳以避患，非所闻也。子路使门人为臣，孔子以为欺天。而云仲尼素王，丘明素臣，又非通论也。先儒以为制作三年，文成致麟，既已妖妄。又引经以至仲尼卒，亦又近诬。据《公羊》经止获麟，而《左氏》小邾射不在三叛之数，故余以为感麟而作，作起获麟，则文止於所起，为得其实。至於反袂拭面，称吾道穷，亦无取焉。

【三都赋序一首】

臧荣绪《晋书》曰：左思作三都赋，世人未重。皇甫谧有高名于世，思乃造而示之，谧称善，为其赋序也。

※皇甫士安〔臧荣绪《晋书》曰：皇甫谧，字士安，安定朝那人。年二十，始受书，得风痹疾，犹手不辍卷，举孝廉，不行。又辟著作，不应，卒於家。〕

玄晏先生曰：〔谧自序曰：始志乎学，而自号玄晏先生。玄，静也。晏，安也。先生，学人之通称也。〕古人称不歌而颂谓之赋。〔《汉书》曰：传云，不歌而颂谓之赋。〕然则赋也者，所以因物造端，敷弘体理，欲人不能加也。〔《汉书》曰：登高能赋，可以为大夫。言感物造端，材智深美，可以列为大夫也。《释名》曰：赋，敷也。敷布其义谓之赋。〕引而申之，故文必极美；触类而长之，故辞必尽丽。〔《周易》曰：引而申之，触类而长之，天下之能事毕矣。〕然则美丽之文，赋之作也。〔《法言》曰：诗人之赋丽以则。〕昔之为文者，非苟尚辞而已，〔《法言》曰：或曰：君子尚辞乎？曰：君子事之为尚。〕将以纽之王教，本乎劝戒也。〔《说文》曰：纽，系也。〕自夏殷以前，其文隐没，靡得而详焉。〔夏有《五子之歌》，殷有《汤颂》。〕周监二代，文质之体，百世可知。〔《论语》子曰：周监於二代，郁郁乎文哉！吾从周又子曰：其或继周者，虽百世可知也。〕故孔子采万国之风，正雅颂之名，集而谓之《诗》。〔《汉书》曰：古有采诗之官，王者所以观风俗，知得失自考正也。孔子纯取周诗。〕诗人之作，杂有赋体。子夏序《诗》曰：一曰风，二曰赋。故知赋者古诗之流也。〔《两都赋》序曰：赋者古诗之流也。〕

至于战国，王道陵迟，风雅浸顿，於是贤人失志，辞赋作焉。〔《汉书》曰：春秋之后，周道浸坏，而贤人失志之赋作矣。〕是以孙卿屈原之属，遗文炳然，辞义可观。〔《西都赋》序曰：文章炳焉。《论语》曰：必有可观者焉。〕存其所感，咸有古诗之意，皆因文以寄其心，托理以全其制，赋之首也。〔《汉书》曰：大儒孙卿及楚臣屈原，离谗忧国，皆作赋以风喻，咸有恻隐古诗之义。班固《汉书》述曰：蔚为辞宗，赋颂之首。〕及宋玉之徒，淫文放发，言过于实，夸竞之兴，体失之渐，风雅之则，於是乎乖。〔《汉书》曰：其后宋玉、唐勒，竞为侈丽宏衍之词，没其风谕之义。《法言》曰：辞人之赋丽以淫。〕逮汉贾谊，颇节之以礼。自时厥后，缀文之士，不率典言，并务恢张，其文博诞空类。〔孔安国《尚书大传》曰：诞，大也。〕大者罩天地之表，细者入毫纤之内，虽充车联驷，不足以载；广夏接榱，不容以居也。其中高者，至如相如《上林》，扬雄《甘泉》，班固《两都》，张衡《二京》，马融《广成》，王生《灵光》。〔范晔《后汉书》曰：马融为校书郎，时邓太后临朝，遂寝蒐狩之礼，故猾贼纵横。融以为文武之道，圣贤不坠，上《广成颂》以讽谏。〕初极宏侈之辞，终以约简之制，焕乎有文，蔚尔鳞集，皆近代辞赋之伟也。〔《论语》子曰：大哉尧之为君，焕乎其有文章也。《周易》曰：君子豹变，其文蔚也。《难蜀父老》曰：鳞集仰流。〕若夫土有常产，俗有旧风；方以类聚，物以群分。〔《周易》曰：方以类聚，物以群分，吉凶生矣。〕而长卿之俦，过以非方之物，寄以中域，虚张异类，托有於无，祖构之士，雷同影附，流宕忘反，非一时也。〔徐广《史记注》曰：祖者，宗习之谓也。蔡邕《郭有道碑》曰：望形表而影附。谢承《后汉书》序曰：士庶流宕，他州异境。〕

曩者汉室内溃，四海圮裂。孙、刘二氏，割有交益；魏武拨乱，拥据函夏。〔《公羊传》曰：拨乱反正。函夏，已见《赭白马赋》。〕故作者先为吴蜀二客，盛称其本土险阻瑰琦，可以偏王。〔《埤苍》曰：瑰玮，珍琦也。〕而却为魏主，述其都畿，弘敞丰丽，奄有诸华之意。言吴蜀以擒灭比亡国，而魏以交禅比唐虞，既已著逆顺，且以为鉴戒。〔《汉书》曰：甚诱逆之理。《西京赋》曰：鉴戒唐诗。〕盖蜀包梁岷之资，吴割荆南之富，魏跨中区之衍，考分次之多少，计殖物之众寡，〔星之分次，物之生殖也。《周礼》曰：以星土辨九州之地所封域。又曰：动物宜毛，植物宜皂。〕比风俗之清浊，课士人之优劣，亦不可同年而语矣。〔《过秦论》曰：则不可同年而语矣。〕二国之士，各沐浴所闻，〔《史记》曰：太史公曰：成王作颂，沐浴膏泽。〕家自以为我土乐，人自以为我民良，皆非通方之论也。作者又因客主之辞，正之以魏都，折之以王道，其物土所出，可得披图而校。〔《左氏传》宾媚人曰：疆理天下，物土之宜。杜预曰：播殖之物，各从土宜。〕体国经制，可得按记而验，岂诬也哉！〔《周礼》曰：惟王建国，体国经野。郑玄曰：体，犹分也。〕

【思归引序一首】

※石季伦

余少有大志，夸迈流俗，弱冠登朝。〔臧荣绪《晋书》曰：崇早有智慧，年二十馀，为修武令，有能名。范晔《后汉书》马援曰：吾从弟少游，哀吾慷慨多大志。《礼记》曰：不从流俗。班固《汉书》述曰：矫矫贾生，弱冠登朝。〕历位二十五年，五十以事去官。〔臧荣绪《晋书》曰：崇为大司农，坐未被书擅去官免。〕晚节更乐放逸，笃好林薮，〔魏太祖《祭乔玄文》曰：非至亲之笃好，胡肯为此辞哉！〕遂肥遁於河阳别业。〔《周易》曰：肥遁，无不利。〕其制宅也，却阻长堤，前临清渠，百木几於万株，流水周於舍下。〔《楚辞》曰：水周兮堂下。〕有观阁池沼，多养鱼鸟。家素习技，颇有秦赵之声。〔班固《汉书》杨惲报孙会宗书曰：家本秦人，能为秦声，妇赵女也。雅善鼓瑟。〕出则以游目弋钓为事，入则有琴书之娱。〔《楚辞》曰：忽反顾以游目。刘歆《遂初赋》曰：玩琴书以条畅。〕又好服食咽气，志在不朽，〔古诗曰：服食求神仙。〕慠然有凌云之操。〔《汉书》曰：司马相如《既奏大人赋》，天子曰：飘飘有凌云之气。仲长子《昌言》曰：节操凌高云。〕欻复见牵羁，婆娑於九列，〔臧荣绪《晋书》曰：崇后为太仆。〕困於人间烦黩，常思归而永叹。〔贾逵《国语注》曰：黩，媟也。《毛诗》曰：兹之永叹。〕寻览乐篇，有《思归引》。〔琴操，思归者，卫女之所作也。欲归不得，心悲忧伤。援琴而歌，作思归引。〕倘古人之情，有同於今，故制此曲。此曲有弦无歌，今为作歌辞，以述余怀。恨时无知音者，令造新声而播於丝竹也。〔《周礼》曰：播之以八音。〕

《文选》　唐·李善注



