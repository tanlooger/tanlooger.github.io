---
---
---
title: 卷二十七 诗戊
---

◎行旅下

【北使洛】

※颜延年〔沈约《宋书》曰：延之为豫章世子中军行军参军。义熙十二年，高祖北伐，有宋公之授，府遣一使庆殊命，参起居。延之至洛阳，道中作诗一首。文辞藻丽，为谢晦傅亮所赏。《集》曰：时年三十二。〕

改服饬徒旅，首路跼险难。〔《左氏传》曰：齐侯谓韩厥曰：服改矣。《杜预》曰：戎朝异服也。谢承《后汉书》序曰：徐俶戎车首路。《毛诗》曰：谓天盖高，不敢不跼。毛苌《诗传》曰：跼，曲也。郑玄曰：跼，可畏惧之言也。〕振楫发吴州，秣马陵楚山。〔阮籍《咏怀诗》曰：朱鳖跃飞泉，夜飞过吴州。《毛诗》曰：言秣其马。杜预曰：粟食马曰秣。《韩子》曰：楚和氏得璞玉於楚山之中。〕涂出梁宋郊，道由周郑间。〔《汉书》曰：沛公乃道砀。《音义》曰：道由砀也。〕前登阳城路，日夕望三川。〔《汉书》曰：汝南郡有阳城县。《音义》应劭曰：三川，今河南郡。韦昭曰：有河洛伊，故曰三川也。〕在昔辍期运，经始阔圣贤。〔《毛诗》曰：自古在昔。《魏都赋》曰：应期运而光赫。蔡邕《陈寔命碑》曰：应期运之数。《抱朴子》曰：闻之前志，圣人生，率阔五百岁。〕伊穀绝津济，台馆无尺椽。〔伊穀，二水名也。曹植《毁故殿令》曰：秦之灭也，则阿房无尺椽。郑玄《论语》注曰：津，济渡处也。〕宫陛多巢穴，城阙生云烟。王猷升八表，嗟行方暮年。〔言王道被於八荒，余行属於岁暮也。挚虞《尚书令箴》曰：补我衮阙，阐我王猷。《毛诗》曰：嗟行之人。又曰：岁聿云暮。〕阴风振凉野，飞雪瞀穷天。〔陆机《苦寒行》曰：凉野多险难。《尔雅》曰：雾谓之晦。郭璞曰：言昏冥也，武赋切。穷天，谓季冬之日月穷尽也。《吕氏春秋》曰：季冬，日穷于次，月穷于纪。〕临涂未及引，置酒惨无言。〔引，犹进也。《汉书》曰：上置酒沛宫。〕隐悯徒御悲，威迟良马烦。〔《楚辞》曰：隐闵而不达。《韩诗》曰：周道威迟。《洛神赋》曰：车殆马烦。〕游役去芳时，归来屡徂愆。〔言当归来，而更数有所往，而愆本期。〕蓬心既已矣，飞薄殊亦然。〔言己有蓬心，事既已矣。而身飞薄亦复同之，自伤之辞也。庄子谓惠子曰：夫拙於用大，则夫子犹有蓬之心也夫。郭象曰：蓬非直达者。曹植《吁嗟篇》曰：吁嗟此转蓬。居世亦然之。〕

【还至梁城作(五言)】

※颜延年

眇默轨路长，憔悴征戍勤。〔《楚辞》曰：登石峦兮远望，路眇眇兮默默。又曰：颜色憔悴。《左氏传》曰：勤戍五年。〕昔迈先徂师，今来后归军。振策睠东路，倾侧不及群。〔陆机《赴洛诗》曰：振策陟崇丘。《楚辞》曰：肩倾侧而不容。〕息徒顾将夕，极望梁陈分。〔嵇康《赠秀才诗》曰：息徒兰圃。陆机《从梁陈诗》曰：远游越梁陈。〕故国多乔木，空城凝寒云。〔《论衡》曰：观乔木，知旧都。〕丘垄填郛郭，铭志灭无文。木石扃幽闼，黍苗延高坟。〔《说文》曰：扃，门之关也。〕惟彼雍门子，吁嗟孟尝君。愚贱同堙灭，尊贵谁独闻。〔桓子《新论》曰：雍门周见孟尝君曰：臣窃悲千秋万岁后，坟墓生荆棘，行人见之曰：孟尝君尊贵，乃如是乎。《毛诗》曰：吁嗟女兮。《封禅书》曰：堙灭而不称。《列子》曰：伏羲以来，三十馀万岁。贤愚好丑，无不消灭。〕曷为久游客，忧念坐自殷。〔《毛诗》曰：忧心殷殷。〕

【始安郡还都与张湘州登巴陵城楼作(五言)】

※颜延年〔沈约《宋书》曰：延之为员外常侍，出为始安太守，徵为中书侍郎。《集》曰张劭。〕

江汉分楚望，衡巫奠南服。〔《左氏传》曰：楚昭王曰：江汉睢漳，楚之望也。衡、巫，二山名。《尚书》曰：奠高山大川。孔安国曰：奠，定也。〕三湘沦洞庭，七泽蔼荆牧。〔盛弘之《荆州记》曰：湘水北流二千里，入于洞庭。《子虚赋》曰：臣闻楚有七泽，尝睹其一，未见其馀。郭璞《山海经注》曰巴陵县有洞庭陂、江、湘、沅水，皆共会巴陵，故号三江口也。《尔雅》曰：郊外曰牧。〕经涂延旧轨，登闉访川陆。〔《周礼》曰：国中经涂九轨。《说文》曰：延长也。又曰：闉，城曲重门也。旧轨，谓张劭也。《蜀都赋》曰：经途所亘。郑玄《周礼注》曰：延，进也。陆机《豫章行》曰：川陆殊涂。〕水国周地崄，河山信重复。〔陆机《答张士然诗》曰：余固水乡士。《吕氏春秋注》曰：乡，国也。地崄，已见上文。《左传》子犯曰：表里山河，必无害也。〕却倚云梦林，前瞻京台囿。〔《尚书》曰：荆州，云土梦作义。孔安国曰：云梦之泽在江南。《西都赋》曰：舍櫺槛而却倚。《怀旧赋》曰：前瞻太室。《说苑》曰：楚昭王游於荆台。司马子期谏曰：荆台左洞庭，右彭蠡，荆或为京。〕清氛霁岳阳，曾晖薄澜澳。〔《说文》曰：氛亦氛字也。杜预《左氏传注》曰：氛，气也。毛苌《诗传》曰：山南曰阳。《尔雅》：澳，隈也。〕凄矣自远风，伤哉千里目。〔潘安仁《在怀县诗》曰：凉飙自远集。《楚辞》曰：湛湛江水兮河上有枫，目极千里兮伤春心。〕万古陈往还，百代劳起伏。〔起伏，即倚伏也。〕存没竟何人，炯介在明淑。〔《苍颉篇》曰：炯，明也。刘熙《孟子注》曰：介，操也。《楚辞》曰：彼尧舜之耿介。王逸曰：耿，光也。介，大也。耿与炯同。〕请从上世人，归来蓺桑竹。〔《论衡》曰：上世之人，质朴易化。毛苌《诗传注》曰：蓺，树也。〕

【还都道中作一首(五言)】〔《集》曰：上浔阳还都道中作。都，谓都扬州也。〕

※鲍明远

昨夜宿南陵，今旦入芦洲。〔《宣城郡图经》曰：南陵县西南水路一百三十里。庾仲《雍江图》曰：芦洲至樊口二十里，伍子胥初所渡处也。樊口至武昌十里，然此芦洲在下，非子胥所渡处也。〕客行惜日月，崩波不可留。〔《江赋》曰：骇漰浪而相礧。言客行既惜日月，兼崩波之上，不可少留。〕侵星赴早路，毕景逐前俦。鳞鳞夕云起，猎猎晓风遒。〔《广雅》曰：遒，急也。〕腾沙郁黄雾，翻浪扬白鸥。〔鸥，水鸟也。〕登舻眺淮甸，掩泣望荆流。〔《汉书·音义》李斐曰：舻，船前头刺棹处也。《楚辞》曰：长太息而掩涕。〕绝目尽平原，时见远烟浮。〔绝，犹尽也。〕倏悲坐还合，俄思甚兼秋。〔兼，犹三也。《毛诗》曰：一日不见，如三秋。〕未尝违户庭，安能千里游。〔《周易》曰：不出户庭，无咎。古歌曰：离家千里客，戚戚多思复。〕谁令乏古节，贻此越乡忧。〔《思玄赋》曰：慕古人之贞节。《左氏传》宋人曰：怀璧不可以越乡。〕

【之宣城出新林浦向版桥(五言)】

〔郦善长《水经注》曰：江水经三山，又幽浦出焉。水上南北结浮桥渡水，故曰版桥。浦江又北经新林浦。〕

※谢玄晖

江路西南永，归流东北骛。〔宋孝武之《江州诗》曰：山曲蒙幽雨，江路结流寒。《尚书大传》曰：大水小水，东流归海也。《上林赋》曰：东西南北，驰骛往来。〕天际识归舟，云中辨江树。〔杨雄《交州箴》曰：交州荒裔，水与天际。应劭《风俗通》曰：太山岩石松树，郁郁苍苍如云中。〕旅思倦摇摇，孤游昔已屡。〔《毛诗》曰：中心摇摇。谢灵运《湖中诗》曰：孤游非情叹。〕既懽怀禄情，复协沧州趣。〔杨惲书曰：怀禄贪势，不能自退。杨雄《檄灵赋》曰：世有黄公者，起於苍州。精神养性，与道浮游。谢灵运《游南亭诗》曰：赏心惟良知。〕嚣尘自兹隔，赏心於此遇。〔《左氏传》曰：景公谓晏子曰：子之宅湫溢嚣尘。〕虽无玄豹姿，终隐南山雾。〔《列女传》曰：陶答子治陶三年，名誉不兴，家富三倍。其妻抱儿而泣，姑怒，以为不祥。妻曰：妾闻南山有玄豹，隐雾而七日不食，欲以泽其衣毛，成其文章。至於犬豕，肥以取之，逢祸必矣。期年，答子之家，果被盗诛。〕

【敬亭山诗(五言)】〔《宣城郡图经》曰：敬亭山，宣城县北十里。〕

※谢玄晖

兹山亘百里，合沓与云齐。〔《方言》曰：亘，竟也。贾谊《早云赋》曰：遂积聚而合沓，相纷薄而慷慨。应劭《汉书注》曰：沓，合也。古诗曰：西北有高楼，上与浮云齐。〕隐沦既已托，灵异俱然栖。〔《桓子新论》曰：天下神人五，二曰隐沦。《海赋》曰：栖百灵。〕上干蔽白日，下属带回谿。〔《子虚赋》曰：日月蔽亏，交错纠纷。上干青云，罢池陂陀。《七发》曰：依绝区兮临回谿。〕交藤荒且蔓，樛枝耸复低。〔毛苌《诗传》曰：木曲曰樛。〕独鹤方朝唳，饥鼯此夜啼。〔《八王故事》曰：陆机歌曰：欲闻华亭鹤唳，不可得也。鼯鼠，已见上文。〕渫云已漫漫，多雨亦凄凄。〔《魏都赋》曰：穷岫渫云，日月常翳。《楚辞》曰：山峻高以蔽日兮，下幽冥以多雨。〕我行虽纡组，兼得寻幽蹊。〔杨子云《解嘲》曰：纡青拖紫。《说文》曰：纡，屈也。一曰萦也。又曰：组，绶也。幽蹊，山径也。《楚辞》曰：道幽路兮九疑。〕缘源殊未极，归径窅如迷。〔《声类》曰：窅，远望也。〕要欲追奇趣，即此陵丹梯。〔丹梯，谓山也。眺鼓吹登山曲曰：暮春春服美，游驾陵丹梯。升峤既小鲁，登峦且怅齐。谢灵运《登石门最高顶诗》曰：共登青云梯。〕皇恩竟已矣，兹理庶无睽。〔《西京赋》曰：皇恩溥周。《易》曰：睽，乖也。王粲《从军行诗》曰：兹理不可违。〕

【休沐重还道中一首(五言)】

〔休，假也。沐，洗也。《汉书》：张安世休沐未尝出。如淳曰：五日得下一沐。〕

※谢玄晖

薄游第从告，思闲原罢归。〔孙绰子曰：或问贾谊不遇汉文，将退耕於野乎？薄游於朝乎？《汉书》曰：苏林曰：第，且也。又曰：高祖尝告归之田。李斐曰：休谓退之名也。又，韦贤乞骸骨罢归。〕还邛歌赋似，休汝车骑非。〔《汉书》曰：司马相如家贫，素与临邛令相善，於是相如往舍临邛都亭。是时卓文君新寡，好音，相如以琴心挑之。相如时从车骑，雍容闲雅甚都。文君心悦而好之，恐不得当也。范晔《后汉书》曰：许劭，汝南人，为郡功曹。同郡袁绍，濮阳令，车徒甚盛，将入界内，曰：吾舆服岂可使许子将见？遂以单车归家。〕霸池不可别，伊川难重违。〔《枚乘集》有《临霸池远诀赋》。伊川，已见上文。潘岳《关中记》曰：霸陵，文帝陵也，上有池。有四出道以写水。〕汀葭稍靡靡，江菼复依依。〔《毛诗》曰：葭菼揭揭。毛苌曰：葭，芦也。菼，薍也。《高唐赋》曰：薄草靡靡。《韩诗》曰：杨柳依依。〕田鹤远相叫，沙鸨忽争飞。云端楚山见，林表吴岫微。〔枚乘《乐府诗》曰：美人在云端。表，犹外也。〕试与征徒望，乡泪尽沾衣。〔古诗曰：泪下沾衣裳。〕赖此盈樽酌，含景望芳菲。〔嵇康《秀才诗》曰：旨酒盈樽。陆机曰：日出东南隅，清川含藻景。〕问我劳何事，沾沐仰清徽。志狭轻轩冕，恩甚恋重闱。〔《管子》曰：先王制轩冕以著贵贱。〕岁华春有酒，初服偃郊扉。〔《楚辞》曰：进不入以离尤兮，退将复修吾初。颜延之《赠王太常诗》曰：郊扉常昼闭。〕

【晚登三山还望京邑(五言)】

〔山谦之《丹阳记》曰：江宁县北十二里滨江，有三山相接，即名为三山。旧时津济道也。〕

※谢玄晖

灞涘望长安，河阳视京县。〔王粲《七哀诗》曰：南登灞陵岸，回首望长安。潘岳《河阳县诗》曰：引领望京室，南路在伐柯。〕白日丽飞甍，参差皆可见。〔《吴都赋》曰：飞甍舛互。李尤《洪池铭》曰：渐台中起，列馆参差。〕馀霞散成绮，澄江静如练。喧鸟覆春洲，杂英满芳甸。去矣方滞淫，怀哉罢欢宴。〔邯郸湛赠伍处玄诗曰：行矣去言，别易会难。王粲《七哀诗》曰：何为久淫滞？《毛诗》曰：怀哉怀哉！曷月余旋归哉。〕佳期怅何许，泪下如流霰。〔《楚辞》曰：与佳人期兮夕张。又曰：涕淫淫而若霰。〕有情知望乡，谁能缜不变。〔卢谌《与刘琨书》曰：苟曰有情，孰能不怀？《广雅》曰：缜，黑也。古诗曰：还顾望旧乡。张载《七哀诗》曰：忧来令发白。毛苌《诗传》曰：鬒，黑发也。缜与鬒同。〕

【京路夜发(五言)】

※谢玄晖

扰扰整夜装，肃肃戒徂两。〔枚乘《七发》曰：扰扰若三军之腾装。《尚书》曰：戒车三百两。《广雅》曰：扰扰，乱也。《毛诗》曰：肃肃宵征。许慎《淮南子注》曰：装，束也。〕晓星正寥落，晨光复泱漭。〔寥落，星稀之貌也。《字书》曰：泱漭，不明之貌。〕犹霑馀露团，稍见朝霞上。〔《毛诗》曰：野有蔓草，零露团兮。〕故乡邈已敻，山川脩且广。〔班固《燕山铭》曰：敻其邈兮亘地界。陆机《赴洛诗》曰：远游越山川，山川脩且广。〕文奏方盈前，怀人去心赏。敕躬每跼蹐，瞻恩唯震荡。〔曹子建《圣皇篇》曰：侍臣首文奏，陛下体仁慈。《毛诗》曰：嗟我怀人。鲍昭《白头吟》曰：心赏犹难恃。《孝经钩命决》曰：敕躬未济。《毛诗》曰：谓天盖高，不敢不跼。谓地盖厚，不敢不蹐。《楚辞》曰：心怵惕而震荡。〕行矣倦路长，无由税归鞅。〔陆机《赠弟诗》曰：行矣怨路长。《说文》曰：鞅，颈靼也。又曰：靼柔革也。〕

【望荆山(五言)】

※江文通

奉义至江汉，始知楚塞长。〔沈约《宋书》曰：建平王景素，为右将军荆州刺史，江淹授景素五经。奉义，犹慕义也。江汉，荆楚之境也。盛弘之《荆州记》曰：鲁阳县，其地重险，楚之北塞也。〕南关绕桐柏，西岳出鲁阳。〔《尚书》曰：导淮自桐柏。《汉书》曰：南阳郡鲁阳县有鲁阳山。〕寒郊无留影，秋日悬清光。悲风桡重林，云霞肃川涨。〔《周易》曰：桡万物者，莫疾于风。《说文》曰：桡，曲木也。肃，寒也。《江赋》曰：济江津而起涨。涨，水大之貌也。〕岁晏君如何，零泪沾衣裳。〔古诗曰：泪下沾衣裳。《楚辞》曰：岁既晏兮。〕玉柱空掩露，金樽坐含霜。〔袁淑正《情赋》曰：解蕴麝之芳衾，陈玉柱之鸣筝。曹子建《乐府诗》曰：金樽玉杯，不能使薄酒更厚。《楚辞》曰：衣纳纳而掩露。〕一闻苦寒奏，更使艳歌伤。〔沈约《宋书》曰：《北上苦寒行》，魏帝辞。又曰：罗敷艳歌行，古辞也。〕

【旦发鱼浦潭(五言)】

※丘希范

渔潭雾未开，赤亭风已飏。〔渔潭赤亭，已见谢灵运《富春渚诗》。〕棹歌发中流，鸣鞞响沓障。〔马融《广成颂》曰：发棹歌，纵水讴。《字林》曰：鞞，小鼓也。《尔雅》曰：山正曰障。〕村童忽相聚，野老时一望。诡怪石异像，崭绝峰殊状。〔张衡《七辩》曰：蹊路诡怪。〕森森荒树齐，析析寒沙涨。〔谢灵运《山居赋》注曰：涨者，沙始起，将成屿也。〕藤垂岛易陟，崖倾屿难傍。〔《说文》曰：岛，海中有山。刘渊林《吴都赋》注曰：屿，海中洲，上有山石。《说文》曰：傍，附也。〕信是永幽栖，岂徒暂清旷。〔谢灵运《方山诗》曰：资此永幽栖。又《田南诗》曰：清旷招远风。《苍颉篇》曰：旷，疏旷也。〕坐啸昔有委，卧治今可尚。〔坐啸卧治，并见谢玄晖《在郡卧病诗》。〕

【早发定山(五言)】

〔《梁书》曰：约为东阳太守。然定山，东阳道之所经也。〕

※沈休文

夙龄爱远壑，晚莅见奇山。〔毛苌《诗传》曰：莅，临也。〕标峰采虹外，置岭白云间。〔《楚辞》曰：建采虹以招指。《穆天子传》西王母谣曰：白云在天，丘陵自出。〕倾壁忽斜竖，绝顶复孤员。〔《江赋》曰：绝岸万丈，壁立霞剥。谢灵运有《登庐山绝顶诗》。毛苌《诗传》曰：山顶曰冢。〕归海流漫漫，出浦水浅浅。〔归海，已见上文。《楚辞》曰：石濑兮浅浅。王逸曰：浅浅，流疾貌也。音俴。〕野棠开未落，山樱发欲然。忘归属兰杜，怀禄寄芳荃。〔《楚辞》曰：游子憺兮忘归。怀禄，已见上文。《楚辞》曰：荃不察余之中情。王逸曰：荃，香草，以喻君子。〕眷言采三秀，徘徊望九仙。〔《楚辞》曰：采三秀於山间。王逸曰：三秀，谓芝草也。《列仙传》曰：涓子者，齐人，好饵术，至三百年，乃见於齐，后授伯阳九仙法。〕

【新安江水至清浅深见底贻京邑游好一首(五言)】

〔《十洲记》曰：桐庐县，新安东阳二水合於此，仍东流为浙江。〕

※沈休文

眷言访舟客，兹川信可珍。〔《广雅》曰：珍，重也。〕洞澈随深浅，皎镜无冬春。千仞写乔树，百丈见游鳞。〔《淮南子》曰：丰水之深千仞，投金铁焉，则形见於外。《抱朴子》曰：扶南金钢，生於百丈水底。〕沧浪有时浊，清济涸无津。〔《楚辞》曰：渔父歌曰：沧浪之水浊，可以濯我足。《战国策》曰：苏秦曰：齐有清济浊河。《吴越春秋》曰：禹周行宇内，竭洛涸济，沥淮於泽。贾逵《国语注》曰：涸，竭也。《字书》曰：津，液也。〕岂若乘斯去，俯映石磷磷。〔《鵩鸟赋》曰：乘流则逝。《毛诗》曰：扬之水，白石磷磷。〕纷吾隔嚣滓，宁假濯衣巾。〔嚣滓，谓去京师嚣尘之地，以往东阳，自然隔越，亦不须濯衣巾。《楚辞》曰：纷吾可以濯我缨。〕原以潺湲水，沾君缨上尘。〔《杂子》曰：潺湲，水流貌也。《楚词》曰：沧浪之水清，可以濯我缨。〕

◎军戎

【从军诗五首(五言)】

〔《魏志》曰：建安二十年三月，公西征张鲁，鲁及五子降。十二月，至自南郑，是行也。侍中王粲作五言诗以美其事。〕

※王仲宣

从军有苦乐，但闻所从谁。〔《汉书》曰：李广、程不识为名将。程不识击刁斗，吏治军簿至明，军不得自便。李将军极简易，其士亦佚乐。然士卒多乐从广，而苦程不识。〕所从神且武，焉得久劳师。〔班固《汉书高祖纪述》曰：寔天生德。聪明神武。《左氏传》蹇叔曰：劳师以袭远，非所闻也。《周易》曰：古之神武不杀者夫。〕相公征关右，赫怒震天威。〔曹操为丞相，故曰相公也。《毛诗》曰：王赫斯怒。陆贾《新论》曰：圣人承天威，承天功，与之争功，岂不难哉。《左氏传》齐侯对宰孔曰：天威不违颜咫尺。〕一举灭獯虏，再举服羌夷。〔《汉书》曰：獯鬻虐老兽心。服虔曰：獯鬻，尧时匈奴号也。〕西收边地贼，忽若俯拾遗。〔《汉书》梅福上书曰：高祖举秦如鸿毛，取楚如拾遗。〕陈赏越丘山，酒肉逾川坻。〔《六韬》曰：赏如高山，罚如深溪。《左氏传》：晋侯投壶。《穆子》曰：有酒如淮，有肉如坻。寡君中此，为诸侯师。〕军人多饫饶，人马皆溢肥。〔杜预《左氏传注》曰：饫，厌也。《说文》曰：饶，饱也。〕徒行兼乘还，空出有馀资。〔《论语》孔子曰：以吾从大夫之后，不可徒行也。〕拓地三千里，往返速若飞。〔虞丘《寿王骠骑论功》曰：拓地万里，海内晏然。《毛诗》曰：王旅啴々，如飞如翰。毛苌曰：疾如飞也。〕歌舞入邺城，所原获无违。〔《汉书》曰：魏郡有邺城县。《家语》，孔子曰：无声之乐，所原志从之。〕尽日处大朝，日暮薄言归。〔《毛诗》曰：薄言旋归。〕外参时明政，内不废家私。禽兽惮为牺，良苗实已挥。〔《左氏传》曰：宾孟適郊，见雄鸡自断其尾：问之侍者，曰：自惮其为牺也。遽归告王，且曰：鸡其惮为人用乎！异於是矣。良苗，穀也。《国语》曰：秦伯将飨公子，如飨国君之礼，使子馀公子赋黍苗。子馀曰：重耳之仰君也，若黍苗之仰阴雨也。若君实庇荫膏泽之，使能成嘉穀，荐在宗庙，君之力也。贾逵曰：在宗庙，为祭主也。挥当为辉。崔骃《七依》曰：霈若膏雨之润良苗。〕不能效沮溺，相随把锄犁。〔《论语》曰：长沮桀溺耦而耕。〕孰览夫子诗，信知所言非。〔《孔丛子》曰：赵简子使聘夫子，夫子将至。及河，闻鸣犊与窦犨之见杀，回舆而趣，为操曰：翱翔于卫，复我旧居，从吾所好，其乐只且。然夫子欲从所好而隐居，仲宣欲厉节而求仕，有异夫子之志，故以所言为非也。〕

凉风厉秋节，司典告详刑。〔《礼记》孟秋之月，凉风至，用始行戮。天子乃命将帅，选士厉兵，以征不义。《尚书》王曰：有邦有土，告尔详刑。《魏志》曰：建安二十一年，粲从征吴，作此四篇。〕我君顺时发，桓桓东南征。〔《穀梁传》曰：葬我君还公。顺时，应秋以征也。《礼记》曰：举事必顺其时。东南，谓吴也。《毛诗》曰：桓桓于征，逖彼东南。〕汎舟盖长川，陈卒被隰坰。〔《国语》曰：秦汎舟于河。《尔雅》曰：林外曰坰。〕征夫怀亲戚，谁能无恋情？拊襟倚舟樯，眷眷思邺城。〔《汉书》公孙玃曰：累足抚襟。《埤苍》曰：樯，帆柱曰樯。《韩诗》曰：眷眷怀归。〕哀彼东山人，喟然感鹳鸣。〔《毛诗》曰：我徂东山，滔滔不归。我来自东，零雨其蒙。鹳鸣于垤，妇叹于室。毛苌曰：垤，螘冢也。郑玄曰：鹳，水鸟也。将阴雨而鸣，行於阴雨尤苦，妇人则叹於室。〕日月不安处，人谁获常宁？〔《国语》姜氏谓晋公子曰：日月不处，人谁获安。〕昔人从公旦，一徂辄三龄。〔毛苌《诗序》曰：周公东征，三年而归。〕今我神武师，暂往必速平。弃余亲睦恩，输力竭忠贞。〔《左氏传》乐盈曰：陪臣书能输力於王室。又曰：荀息曰：公家之事，知无不为，忠也；送往事居，偶俱无猜，贞也。〕惧无一夫用，报我素餐诚。〔毛诗曰：彼君子兮，不素餐兮。〕夙夜自恲性，思逝若抽萦。〔《广雅》曰：恲，慷慨也。〕将秉先登羽，岂敢听金声。〔《东观汉记》曰：贾复击青犊於射犬，被羽先登，所向皆靡。仲宣《从军诗》曰：被羽在先登，甘心除国疾。秉羽被羽，其义同也。《孙卿子》曰：闻鼓声而进，闻金声而退。〕

从军征遐路，讨彼东南夷。方舟顺广川，薄暮未安坻。〔《史记》曰：春申君曰：广川大水，山林谿谷。〕白日半西山，桑梓有馀晖。〔《古步出夏门行》曰：行行复行行，白日薄西山。桑梓，二木名也。馀晖，言将夕也。〕蟋蟀夹岸鸣，孤鸟翩翩飞。〔《毛诗》曰：七月在野。郑玄曰：谓蟋蟀也。〕征夫心多怀，恻怆令吾悲。〔《礼记》曰：霜露既降，君子履之，必有凄怆之心。〕下船登高防，草露沾我衣。〔《说文》曰：防，隄也。《春秋元命苞》曰：露所以润草。《说苑》曰：孺子不觉露之沾衣。〕回身赴床寝，此悉当告谁。〔《楚辞》曰：居愁期谁告。古诗曰：愁思当告谁。〕身服干戈事，岂得念所私。〔孔安国《尚书传》曰：戈，戟。干，盾也。所私，情所亲也。〕即戎有授命，兹理不可违。〔《论语》子曰：善人教民七年，亦可以即戎矣。又曰：见危授命，亦可以成人矣。〕

朝发邺都桥，暮济白马津。〔《汉书》郦食其曰：塞白马之津。〕逍遥河堤上，左右望我军。〔《毛诗》曰：河上乎逍遥。〕连舫逾万艘，带甲千万人。〔《六韬》曰：武王伐纣，出於河，吕尚为右将，以四十七艘舫逾於河。《国语》曰：吴王带甲三万人也。《说文》舫，并舟也。又曰：艘，船总名也。〕率彼东南路，将定一举勋。〔《毛诗》曰：率彼旷野。《战国策》张仪谓秦王曰：一举而伯王之名可成也。〕筹策运帷幄，一由我圣君。〔《汉书》高祖曰：夫运筹策於帷幄之中，吾不如子房。范晔《后汉书》光武诏曰：将军邓禹，与朕谋谟帷幄之也。〕恨我无时谋，譬诸具官臣。〔《论语》：季子然问仲由、冉求可谓大臣与？孔子对曰：今由与求也，可谓具臣矣。〕鞠躬中坚内，微画无所陈。〔《论语》曰：入公门，鞠躬如也。《东观汉记》曰：光武赐陈俊绛衣三百领，以衣中坚同心之士也。〕许历为完士，一言独败秦。〔《史记》曰：秦伐韩，赵使赵奢救之，令军中曰：军中有以军事谏者死。许历请以军事谏，赵奢曰：内之。许历曰：秦人不意赵师至，此其来气盛。将军必厚集其陈以待之，不然，必败。赵奢曰：谨受令。许历曰：请就鈇锧之诛。赵奢曰：有后令，邯郸。许历请复谏曰：先据北山上者胜，后至者败。赵奢许诺。即发万人赴之，秦兵后至，争山不得上，赵奢纵兵击之，大败秦军。完，谓全具也，言非有奇也。《论衡》曰：西门豹、董安于，诚为完具之人，能纳韦弦之教也。〕我有素餐责，诚愧伐檀人。〔《毛诗》曰：坎坎伐檀兮，寘之河之干兮。彼君子兮，不素餐兮。《汉书》平当曰：吾已负素餐责矣。〕虽无铅刀用，庶几奋薄身。〔《东观汉记》班超曰：冀立铅刀一割之力。班孟坚《答宾戏》曰：搦朽摩钝，铅刀。〕

悠悠涉荒路，靡靡我心愁。〔《毛诗》曰：悠悠南行。又曰：行迈靡靡，中心摇摇。〕四望无烟火，但见林与丘。〔《东观汉记》曰：北夷作寇，千里无火烟。〕城郭生榛棘，蹊径无所由。〔高诱《淮南子注》曰：聚木曰榛。〕雚蒲竟广泽，葭苇夹长流。日夕凉风发，翩。翩漂吾舟。寒蝉在树鸣，鹳鹄摩天游。〔《礼记》曰：孟秋寒蝉鸣，古乌生八九。子歌曰：黄鹄摩天极高飞。〕客子多悲伤，泪下不可收。朝入谯郡界，旷然消人忧。〔《魏志》曰：武皇帝，谯人也。〕鸡鸣达四境，黍稷盈原畴。〔《孟子》曰：齐有地矣，鸡鸣狗吠相闻，而达乎四境也。《说文》曰：畴，耕治之田也。〕馆宅充廛里，女士满庄馗。〔《韩诗》曰：肃肃兔罝，施于中馗。《尔雅》曰：六达谓之庄。薛君曰：馗，九交之道也。〕自非圣贤国，谁能享斯休。〔孔安国《尚书传》曰：享，当也。〕诗人美乐土，虽客犹原留。〔《毛诗》曰：逝将去汝，適彼乐土。郑玄曰：乐土，有德之国也。〕

◎郊庙

【宋郊祀歌二首(四言)】

※颜延年

夤威宝命，严恭帝祖。〔《尚书》曰：周公曰：严恭寅畏。又曰：王无坠天之降宝命。帝，上帝。祖，先祖也。〕炳海表岱，系唐胄楚。〔《尚书》曰：海岱及淮惟徐州。《东京赋》曰：系唐统，接汉绪。《汉书》曰：楚元王交，高祖同父少弟也。为楚王，王彭城。沈约《宋书》曰：高祖，彭城人，楚元王之后也。彭城，徐州之境。〕灵监叡文，民属叡武。〔曹植《离友诗》曰：灵鉴无私。〕奄受敷锡，宅中拓宇。〔《毛诗》曰：奄，大也。《尚书》曰：敛是五福，用敷锡厥庶民。《东京赋》曰：岂如宅中而图大。范晔《后汉书》虞诩曰：先帝开拓土宇。〕亘地称皇，罄天作主。〔《燕然山铭》曰：敻其邈于亘地界。曹植《玄畅赋》曰：罄天壤而作皇。《孝经钩命决》曰：道机合者称皇。张俨《请立太子师傅表》曰：陛下膺期，顺乾作主。〕月竁来宾，日际奉土。〔《甘泉赋》曰：西压月〈骨出〉，东震日域。服虔曰：音窟。兔窟，月所生也。《尚书》曰：明王盛德，四夷咸宾。杜子春《周礼注》曰：今南阳人名穿地为竁。曹植《玄畅赋》曰：縆日际而来王。潘岳《为贾谧赠陆机诗》曰：奉土归疆。〕开元首正，礼交乐举。〔张载《元康颂》曰：开元建号，班德布化。《礼记》曰：礼交动乎上，乐交应乎下，和之至也。〕六典联事，九官列序。〔《周礼》曰：以官府之联，合邦治。一曰。祭祀之联事。又曰：太宰之职，掌建邦之六典，以佐王治邦国。一曰治典，二曰礼典，三曰教典，四曰政典，五曰刑典，六曰事典。《汉书》刘向上疏曰：舜命九官，济济相让。应劭曰：《尚书》曰：禹作司空，弃后稷，契司徒，皋繇作士师，垂共工，益朕虞，伯夷秩宗，夔典乐，龙纳言也，凡九官也。〕有牷在涤，有絜在俎。〔《周礼》曰：充人掌系祭祀之牲。《礼记》曰：帝牛必在涤三月。郑玄曰：涤，牢中所搜除处。《毛诗》曰：絜尔牛羊，或肆或将。郑玄曰：有肆其骨体於俎者，或奉将而进也。〕荐飨王衷，以答神祜。〔杜预《左氏传注》曰：荐，献也。衷，中心也。《长杨赋》曰：受神人之福佑。〕

维圣飨帝，维孝飨亲。〔《礼记》曰：唯圣人为能飨帝，孝子为能飨亲。〕皇乎备矣，有事上春。〔《汉书》郊祀歌曰：大孝备矣，休德昭清。《左氏传》宰孔曰：天子有事于郊。杜预曰：有祭事也。《周礼》：上春生穜稑之种。〕礼行宗祀，敬达郊禋。〔《礼记》曰：礼行祖庙，而孝慈服焉。《孝经》曰：宗祀文王於明堂。又曰：郊祀后稷。孔安国《尚书传》曰：精意以享，谓之禋。〕金枝中树，广乐四陈。〔《汉书》曰：金枝秀华。应劭曰：金枝，铜镫百二十枝。《史记》曰：赵简子病，寤寐曰：我与百神，听於钧天广乐矣。〕陟配在京，降德在民。〔《毛诗》曰：三后在天，陟配在京。《礼记》曰：后王命冢宰降德于兆民。〕奔精昭夜，高燎炀晨。〔奔精，星流也。《史记》曰：汉家常以正月上辛，祠甘泉，昏时夜祠，到明而终，常有流星经於祠坛。《东京赋》曰：飏槱燎之炎炀，致高烟於太一。〕阴明浮烁，沈禜深沦。〔言宋为水德而主辰，故阴明之宿，浮烁而扬光。沈禜，所祭沈沦而沈静也。《尚书考灵耀》曰：气在於冬，其纪辰星，是谓阴明。《尚书大传》曰：沈四海。郑玄曰：祭水曰沈。郑司农《周礼注》曰：禜，祭名也。〕告成大报，受釐元神。〔《礼记》曰：升中于天。郑玄曰：中，成也。燎柴祭天，告以诸侯之成功。又曰：大报天而主日也。《汉书》曰：上方受釐，坐宣室。臣瓒曰：釐，谓祭祀馀胙也。如淳曰：釐音僖。吕安髑髅赋曰：上奏元神，下告皇祇。服虔《甘泉宫赋》注曰：釐，福也。〕月御案节，星驱扶轮。〔月御案节，并见上文。言天神降，月御为之案节，星驱为之扶轮。王济《锺夫人序德颂》曰：济蒙天假，星驱省疾。《羽猎赋》曰：齐桓公曾不足使扶轮。《羽猎赋》曰：风诩诩其扶轮。〕遥兴远驾，曜曜振振。〔《汉书》房中歌曰：雷震震，电曜曜。杜预《左氏传注》曰：振振，盛貌。远驾，乘驾也。〕

◎乐府上〔《汉书》曰：武帝定郊祀之礼，而立乐府。〕

○乐府三首

【古辞(五言)】〔言古诗不知作者姓名，他皆类此。〕

饮马长城窟行〔郦善长《水经》曰：余至长城。其下往往有泉窟，可饮马。古诗《饮马长城窟行》，信不虚也。然长城蒙恬所筑也，言征戍之客，至於长城而饮其马，妇思之，故为长城窟行。《音义》曰：行，曲也。〕

青青河边草，绵绵思远道。〔言良人行役，以春为期。期至不来，所以增思。王逸《楚辞注》曰：绵绵，细微之思也。〕远道不可思，夙昔梦见之。〔《广雅》曰：昔，夜也。〕梦见在我傍，忽觉在佗乡。他乡各异县，辗转不可见。〔《字书》曰：辗，亦展字也。《说文》曰：展，转也。郑玄《毛诗笺》曰：转，移也。〕枯桑知天风，海水知天寒。〔枯桑无枝，尚知天风。海水广大，尚知天寒。君子行役，岂不离风寒之患乎？〕入门各自媚，谁肯相为言。〔但人入门，咸各自媚，谁肯为言乎？皆不能为言也。〕客从远方来，遗我双鲤鱼。呼儿烹鲤鱼，中有尺素书。〔郑玄《礼记注》曰：素，生帛也。〕长跪读素书，书上竟何如？〔《说文》曰：跪，拜也。〕上有加餐食，下有长相忆。

【伤歌行】

昭昭素月明，晖光烛我床。忧人不能寐，耿耿夜何长。〔《毛诗》曰：耿耿不寐，如有隐忧。〕微风吹闺闼，罗帷自飘飏。〔毛苌《诗传》曰：闼，内门也。〕揽衣曳长带，屣履下高堂。〔《长门赋》曰：屣履起而彷徨。〕东西安所之，徘徊以彷徨。春鸟翻南飞，翩翩独翱翔。悲声命俦匹，哀鸣伤我肠。感物怀所思，泣涕忽沾裳。伫立吐高吟，舒愤诉穹苍。〔《毛诗》曰：伫立以泣。谷永《与王谭书》曰：抑於家，不得舒愤。《毛诗》曰：靡有旅力，以念穹苍。李巡《尔雅注》曰：仰视天形，穹隆而高，其色苍苍，故曰穹苍。《尔雅》曰：穹苍，苍天也。〕

【长歌行】

〔崔豹《古今注》曰：长歌，言寿命长短定分，不妄求也。此上一篇，似伤年命，而下一首，直叙怨情。古诗曰：长歌正激烈。魏武帝《燕歌行》曰：短歌微吟不能长。傅玄《艳歌行》曰：咄来长歌续短歌。然行声有长短，非言寿命也。〕

青青园中葵，朝露行日晞。〔《毛诗》曰：湛湛露斯，匪阳不晞。毛苌曰：晞，乾也。〕阳春布德泽，万物生光晖。〔《楚辞》曰：恐死不见乎阳春。《淮南子》曰：光晖万物。〕常恐秋节至，焜黄华蕊衰。〔焜黄，色衰貌也。〕百川东到海，何时复西归？〔《尚书大传》曰：百川赴东海。〕少壮不努力，老大乃伤悲！

【怨歌行(五言)】

〔《歌录》曰：《怨歌行》，古辞。然言古者有此曲，而班婕妤拟之。婕妤，帝初即位，选入后宫，始为少使，俄而大幸，为婕妤，居增成舍。后赵飞燕宠盛，婕妤失宠，希复进见。成帝崩，婕妤充园陵。薨。〕

※班婕妤

新裂齐纨素，皎洁如霜雪。〔《汉书》曰：罢齐三服官。李斐曰：纨素为冬服。《范子》曰：纨素出齐。荀悦曰：齐国献纨素绢，天子为三官服也。〕裁为合欢扇，团团似明月。〔古诗曰：文采双鸳鸯，裁为合欢被。〕出入君怀袖，动摇微风发。〔《苍颉篇》曰：怀，抱也。此谓蒙恩幸之时也。〕常恐秋节至，凉风夺炎热。〔《古长歌行》曰：常恐秋节至，焜黄华叶衰。炎，热气也。〕弃捐箧笥中，恩情中道绝。

○乐府二首

※魏武帝〔《魏志》曰：太祖武皇帝，沛国谯人，姓曹，讳操，字孟德。少机警，有权数而任侠，举孝廉为郎，迁南顿令，封魏王。文帝追谥曰武皇帝。〕

【短歌行】

对酒当歌，人生几何？〔《左氏传》曰：俟河之清，人寿几何？〕譬如朝露，去日苦多。〔《汉书》李陵谓苏武曰：人生如朝露。〕慨当以慷，忧思难忘。何以解忧，唯有杜康。〔《毛诗》曰：微我无酒，以遨以游。《博物志》曰：杜康作酒。王著与《杜康绝交书》曰：康字仲宁或云皇帝时宰人，号酒泉太守。《汉书》东方朔曰：臣闻，消忧者莫若酒也。〕青青子衿，悠悠我心。但为君故，沈吟至今。〔古诗曰：驰车整中带，沈吟聊踯躅。〕呦呦鹿鸣，食野之苹。我有嘉宾，鼓瑟吹笙。〔《毛诗·小雅》文也。苹，萍也。鹿得萍草，呦呦然而鸣，相呼而食，以兴喜乐宾客，相招以盛礼也。郑玄云：苹，蔌萧也。〕明明如月，何时可掇。忧从中来，不可断绝。〔言月之不可掇，由忧之不可绝也。《说文》曰：掇，拾取也。〕越陌度阡，枉用相存。〔应劭《风俗通》曰：里语云，越陌度阡，更为客主。《长门赋》曰：孔雀集而相存。〕契阔谈宴，心念旧恩。〔《毛诗》曰：死生契阔。《汉书》曰：张贺思念旧恩。〕月明星稀，乌鹊南飞。绕树三匝，何枝可依？〔月明，已见上句。喻客子无所依讬也。〕山不厌高，海不厌深。〔《管子》曰：海不辞水，故能成其大。山不辞土，故能成其高。明主不厌人，故能成其众。〕周公吐哺，天下归心。〔《韩诗外传》曰：周公践天子之位，七年，成王封伯禽於鲁。周公诫之曰：无以鲁国骄士。吾，文王之子，武王之弟也，成王叔父也。又相天下，吾於天下亦不轻矣，然一沐三握发，一饭三吐哺，犹恐失天下之士也。《论语·素王受命谶》曰：河授图，天下归心。〕

【苦寒行(五言)】〔《歌录》曰：苦寒行，古辞。〕

北上太行山，艰哉何巍巍。羊肠坂诘屈，车轮为之摧。〔《吕氏春秋》曰：天地之间，上有九山。何谓九山？曰太行羊肠。高诱曰：太行山在河内野王县北也。羊肠，其山盘纡如羊肠，在太原晋阳北。高诱注《淮南子》曰：羊肠坂是太行孟门之限，然则坂在太行，山在晋阳也。〕树木何萧瑟，北风声正悲。熊罴对我蹲，虎豹夹路啼。谿谷少人民，雪落何霏霏。〔《毛诗》曰：雨雪霏霏。〕延颈长叹息，远行多所怀。〔《吕氏春秋》曰：天下莫不延颈举踵也。〕我心何怫郁，思欲一东归。〔《楚辞》曰：怫郁兮不陈。东归，言望旧乡也。〕水深桥梁绝，中路正徘徊。迷惑失故路，薄暮无宿栖。〔杨雄《琴情英》曰：当道独居，暮无所宿。〕行行日已远，人马同时饥。檐囊行取薪，斧冰持作糜。〔《庄子》曰：檐囊而趋。〕悲彼东山诗，悠悠使我哀。〔《毛诗》曰：我徂东山，滔滔不归。〕

○乐府二首

※魏文帝

【燕歌行】

〔《歌录》曰：燕，地名。犹楚宛之类。此不言古辞，起自此也。他皆类此。〕

秋风萧瑟天气凉，草木摇落露为霜。〔《楚辞》曰：悲哉秋之为气也，萧瑟兮草木摇落而变衰。《毛诗》曰：蒹葭苍苍，白露为霜。〕群燕辞归雁南翔，念君客游思断肠。〔《礼记》曰：仲秋之月，鸿雁来，玄鸟归。郑玄曰：玄鸟，燕也。《楚辞》曰：燕翩翩其辞归。又曰：雁雍雍而南游。〕慊慊思归恋故乡，何为淹留寄他方？〔郑玄《礼记注》曰：慊，恨不满之貌也。〕贱妾茕茕守空房，〔茕，单也。〕忧来思君不敢忘，不觉泪下霑衣裳。〔古诗曰：泪下霑衣裳。〕援琴鸣弦发清商，短歌微吟不能长。〔宋玉《风赋》曰：臣援琴而鼓之。宋玉《笛赋》曰：吟清商，追流徵。〕明月皎皎照我床，星汉西流夜未央。〔古诗曰：明月何皎皎，照我罗床帷。《毛诗》曰：夜如何其？夜未央。〕牵牛织女遥相望，尔独何辜限河梁。〔《史记》曰：牵牛为牺牲，其北织女。织女，天女孙也。曹植《九咏》注曰：牵牛为夫，织女为妇。织女牵牛之星，各处一旁，七月七日得一会同矣。〕

【善哉行(四言)】

〔《歌录》曰：《善哉行》，古词也。《古出夏门行》曰：善哉殊复善，弦歌乐我情。然善哉，叹美之辞也。〕

上山采薇，薄暮苦饥。〔《毛诗》曰：陟彼南山，言采其薇。《楚辞》曰：薄暮雷电归何忧。古艳歌曰：居贫衣单薄，肠中常苦饥。〕谿谷多风，霜露沾衣。〔《说苑》曰：孺子不觉露之沾衣。〕野雉群雊，猴猿相追。〔《毛诗》曰：雉之朝雊。〕还望故乡，郁何垒垒。〔《广雅》曰：垒，重也。〕高山有崖，林木有枝。忧来无方，人莫之知。〔言高山之有崖，林木之有枝，愚智同知之。今忧来仍无定方，而人皆莫能知之。《说苑》曰：庄辛谓襄成君曰：昔越人之歌曰：山有木兮木有枝，心悦君兮君不知。〕人生如寄，多忧何为？〔《尸子》曰：老莱子曰：人生天地之间，寄也。寄者，固也。《楚辞》曰：伤楚国之多忧。〕今我不乐，岁月如驰。〔《毛诗》曰：今我不乐，日月其除。〕汤汤川流，中有行舟。随波回转，有似客游。策我良马，被我轻裘。〔《毛诗》曰：良马四之。《论语》子曰：赤之適齐也，乘肥马，衣轻裘。〕载驰载驱，聊以忘忧。〔《毛诗》曰：载驰载驱，归唁卫侯。《楚辞》曰：聊媮娱以忘忧。又《毛诗》曰：驾言出游，以写我忧。〕

○乐府四首(五言)

※曹子建

【箜篌引】

〔《汉书》曰：塞南越，祷祠太一后土，作坎侯。坎，声也。应劭曰：使乐人侯调作之，取其坎坎应节也，因以其姓号名曰坎侯。苏林曰：作箜篌。〕

置酒高殿上，亲友从我游。〔《汉书》曰：过沛，置酒沛宫。又曰：贤大夫有肯从我游者，吾能尊显也。〕中厨办丰膳，烹羊宰肥牛。〔郑玄《周礼注》曰：膳之言善。今时美物曰珍。《声类》曰：宰，治也。〕秦筝何慷慨，齐瑟和且柔。〔《楚辞》曰：挟秦筝而弹徵。《史记》苏秦说齐王曰：临淄，其民无不鼓瑟也。〕阳阿奏奇舞，京洛出名讴。〔《汉书》曰：孝成赵皇后及壮，属阳阿主家，学歌舞。〕乐饮过三爵，缓带倾庶羞。〔《礼记》曰：君子之饮酒也，一爵而色洒如，二爵而言言斯，三爵而油油以退。《仪礼》曰：上大夫庶羞二十品。〕主称千金寿，宾奉万年酬。〔《史记》曰：平原君以千金为鲁仲连寿。《毛诗》曰：君子万年，永锡祚胤。〕久要不可忘，薄终义所尤。〔《论语》曰：久要不忘平生之言，亦可以为成人矣。《列子》曰：或厚之於始，或薄之於终。〕谦谦君子德，磬折欲何求。〔《周易》曰：谦谦君子，卑以自牧。《尚书大传》曰：诸侯来，受命周公，莫不磬折。〕惊风飘白日，光景驰西流。盛时不可再，百年忽我遒。生在华屋处，零落归山丘。〔《舞赋》曰：耀华屋而熺洞房。古董逃行曰：年命冉冉我遒，零落下归山丘。毛苌《诗传》曰：遒，终也。〕先民谁不死，知命亦何忧。〔《左氏传》曰：子产曰：人谁不死。《周易》曰：乐天知命故不忧。〕

【美女篇】〔《歌录》曰：美女篇，齐瑟行也。〕

美女妖且闲，采桑歧路间。〔《说文》曰：闲，雅也。《上林赋》曰：妖冶闲都。又曰：闲，幽闲也。〕柔条纷冉冉，叶落何翩翩。攘袖见素手，皓腕约金环。〔攘袖，卷袂也。环，钏也。〕头上金爵钗，腰佩翠琅玕。〔《释名》曰：爵钗，钗头上施爵。《尚书》曰：厥贡惟球琳琅玕。〕明珠交玉体，珊瑚间木难。〔《南方草物状》曰：珊瑚出大秦国，有洲在涨海中。《广雅》曰：珊瑚，珠也。《南越志》曰：木难，金翅鸟沫所成，碧色珠也，大秦国珍之。〕罗衣何飘飘，轻裾随风还。顾眄遗光采，长啸气若兰。〔《神女赋》曰：吐芬芳其若兰。〕行徒用息驾，休者以忘餐。〔《慎子》曰：毛廧、西施，衣以玄锡，则行者止。杜笃《禊祝》曰：怀秀女使不餐。〕借问女安居？乃在城南端。〔《尔雅》曰：安，止也。薛综《西京赋》注曰：安，犹焉也。南端，城之正南门也。〕青楼临大路，高门结重关。〔《汉书》枚叔上书曰：游曲台，临大路。《列子》曰：虞氏，梁之富人。高楼临大路。〕容华耀朝日，谁不希令颜。〔《神女赋》曰：耀乎若白日初出照屋梁。《韩诗》曰：东方之日兮，彼姝者子在我室兮。薛君曰：诗人言所说者，颜色盛也。言美，如东方之日出也。〕媒氏何所营？玉帛不时安。〔《周礼》有媒氏之职。《尔雅》曰：安，定也。〕佳人慕高义，求贤良独难。〔《楚辞》曰：闻佳人兮召予。〕众人何嗷嗷，安知彼所观。盛年处房室，中夜起长叹。〔苏武《答李陵诗》曰：低头还自怜，盛年行已衰。蔡雍《霖雨赋》曰：中宵夜而叹息。〕

【白马篇】〔《歌录》曰：白马篇，齐瑟行也。〕

白马饰金羁，连翩西北驰。〔《古罗敷行》曰：青丝系马尾，黄金络马头。《说文》曰：羁，络头也。〕借问谁家子？幽并游侠儿。〔幽、并，二州名。班固《汉书》赞曰：布衣游侠，剧孟之徒也。〕少小去乡邑，扬声沙漠垂。〔《幽通赋》曰：雄朔野以扬声。《说文》曰：漠，北方流沙也。〕宿昔秉良弓，楛矢何参差。〔《墨子》曰：良弓难张，然可以及高入深。《家语》孔子曰：肃慎氏贡楛矢。〕控弦破左的，右发摧月支。〔班固《汉书》李广述曰：控弦贯石，威动北邻。《毛诗》曰：发彼有的。的，射质也。《邯郸淳艺经》曰：马射，左边为月支三枚，马蹄二枚。〕仰手接飞猱，俯身散马蹄。〔凡物飞迎前射之曰接。猱，猿属也。〕狡捷过猴猿，勇剽若豹螭。〔螭，猛兽也，已见《西都赋》。《方言》曰：剽，轻也。〕边城多警急，胡虏数迁移。〔《长杨赋》曰：永无边城之灾。〕羽檄从北来，厉马登高堤。长驱蹈匈奴，左顾凌鲜卑。〔《汉书》曰：匈奴，其先夏后氏之苗裔也。又曰：燕北有东胡山戎，或云鲜卑。《苍颉篇》曰：凌，侵也。〕弃身锋刃端，性命安可怀？父母且不顾，何言子与妻？〔郑玄《毛诗笺》曰：顾，念也。〕名编壮士籍，不得中顾私。捐躯赴国难，视死忽如归。〔《吕氏春秋》管子云：平原广城，车不结轨，士不旋踵。鼓之，三军之士，视死若归，臣不若王子城也。〕

【名都篇】〔歌录曰：《名都篇》，齐瑟行也。〕

名都多妖女，京洛出少年。〔王逸荔枝赋曰：宛洛少年。〕宝剑直千金，被服光且鲜。〔《史记》曰：陆贾宝剑直千金。《论衡》曰：世称利剑有千金之价。〕斗鸡东郊道，走马长楸间。〔《汉书》眭弘少时，好斗鸡走马。〕驰驰未能半，双兔过我前。揽弓捷鸣镝，长驱上南山。〔《仪礼》曰：司射搢三挟一。郑玄曰：搢，插也。《汉书》曰：匈奴冒顿乃作为鸣镝，习勒其骑射。《音义》曰：镝，箭也。如今鸣箭也。〕左挽因右发，一纵两禽连。〔郑玄《周礼注》曰：凡鸟兽未孕曰禽也。毛苌《诗传》曰：发矢曰纵。两禽，双兔也。〕馀巧未及展，仰手接飞鸢。〔《毛诗》曰：鸢飞戾天。郑玄曰：鸱之属也。〕观者咸称善，众工归我妍。〔《舞赋》曰：观者称丽。〕我归宴平乐，美酒斗十千。〔平乐，观名。〕脍鲤臇胎虾，寒鳖炙熊蹯。〔《毛诗》曰：炮鳖脍鲤。《苍颉解诂》曰：臇，少汁臛也。《盐铁论》曰：煎鱼切肝，羊淹鸡寒。刘熙《释名》曰：韩羊韩鸡，本出韩国所为。然寒与韩，古字通也。《左氏传》曰：宰夫臑熊蹯不孰。〕鸣俦啸匹旅，列坐竟长筵。连翩击鞠壤，巧捷惟万端。〔《汉书》曰：霍去病在塞外，尚穿域踧鞠也。如淳曰：域，鞠室也。郭璞《三苍解诂》曰：鞠，毛丸，可蹋戏。《史记》曰：魏公子宾客辨士，说王万端。〕白日西南驰，光景不可攀。云散还城邑，清晨复来还。〔《舞赋》曰：骆驿而归，云散城邑。〕

【王明君词(并序·五言)】

※石季伦〔臧荣绪《晋书》曰：石崇，字季伦，渤海人也。早有智慧，稍迁至卫尉。初，崇与贾谧善。谧既诛，赵王伦专任孙秀。崇有妓曰：绿珠，秀使人求之，崇不许，秀劝伦杀崇，遂被害。〕

王明君者，本是王昭君，以触文帝讳改焉。〔《琴操》曰：王昭君者，齐国王襄女也。年十七，献元帝。臧荣绪《晋书》曰：文帝讳昭。〕匈奴盛，请婚於汉，元帝以后宫良家子昭君配焉。〔《琴操》曰：单于遣使请一女子，帝以昭君赐单于。《汉书》曰：诏采良家女也。〕昔公主嫁乌孙，令琵琶马上作乐，以慰其道路之思。〔《汉书》曰：乌孙使使献马，原得尚公主，乃遣江都王建女为公主，以妻乌孙焉。〕其送明君，亦必尔也，其造新曲，多哀怨之声，故叙之於纸云尔。

我本汉家子，将適单于庭。〔《汉书》曰：匈奴，岁正月，诸长小会单于庭祠。〕辞诀未及终，前驱已抗旌。〔曹子建《应诏》曰：前驱举燧，后乘抗旌。〕仆御涕流离，辕马悲且鸣。〔魏文帝《柳赋》曰：左右仆御已多亡。《长门赋》曰：涕流离而纵横。李陵诗曰：辕马顾悲鸣。〕哀郁伤五内，泣泪湿朱缨。〔李陵诗曰：行行且自割，无令五内伤。沾缨，已见郭璞《游仙诗》。〕行行日已远，遂造匈奴城。〔魏文帝《苦哉行》曰：行行日已远，人马同时饥。〕延我於穹庐，加我阏氏名。〔《汉书》曰：乌孙公主作歌曰：吾家嫁我兮天一方，远托异国兮乌孙王，穹庐为室兮旃为墙。《音义》曰：旃，帐也。苏林曰：阏氏，音焉支，如汉皇后。〕殊类非所安，虽贵非所荣。〔殊类，异类也。李陵《答苏武书》曰：但见异类。〕父子见陵辱，对之惭且惊。〔《汉书》曰：呼韩邪死，子雕陶莫皋立，为复系若〈是革〉单于。复妻王昭君，生二女也。〕杀身良不易，默默以苟生。〔曹子建《三良诗》曰：杀身诚独难。贾谊《吊屈原》曰：吁嗟默言。《墨子》曰：哀公迎孔子，席不端不坐，割不正不食。子路曰：何与陈蔡异？孔子曰：曩与汝为苟生，今与汝为苟义也。〕苟生亦何聊，积思常愤盈。〔《楚辞》曰：蓄怨乎积思。王逸曰：结恨在心虑愤郁。蔡琰诗曰：心吐思兮胸愤盈。〕原假飞鸿翼，乘之以遐征。〔魏文帝《喜霁赋》曰：思寄身於鸿鸾，举六翮而轻飞。高诱《吕氏春秋》曰：征，飞也。〕飞鸿不我顾，伫立以屏营。〔《毛诗》曰：伫立以泣。《国语》申胥曰：昔楚灵王独行屏营。〕昔为匣中玉，今为粪上英。朝华不足欢，甘与秋草并。〔古诗曰：伤彼蕙兰花，含英扬光辉。过时而不采，将随秋草萎。《说文》曰：木槿，朝华暮落也。〕传语后世人，远嫁难为情。〔《汉书》张禹曰：有爱女，远嫁为张掖太守萧咸妻。〕

《文选》　唐·李善注



