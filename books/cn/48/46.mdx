---
---
---
title: 卷四十六 序下
---

【豪士赋序一首】

※陆士衡〔臧荣绪《晋书》曰：机恶齐王冏矜功自伐，受爵不让。及齐亡，作《豪士赋》。《吕氏春秋》曰：老聃、孔子、墨翟、关尹子、列子、陈骈、杨朱、孙膑、王寥、儿良，此十人者，皆天下之豪士也。然机犹假美号以名赋也。〕

夫立德之基有常，而建功之路不一，〔《左氏传》穆叔曰：太上有立德，其次有立功。〕何则？循心以为量者存乎我，〔言立德必循於心，故存乎我。〕因物以成务者系乎彼。〔言建功必因於物，故系乎彼。〕存夫我者，隆杀止乎其域，系乎物者，丰约唯所遭遇。〔言德有常量，至域便止。功无常则，因遇乃成。域谓身也。〕落叶俟微风以陨，而风之力盖寡；〔《汉书》王恢谓韩安国曰：夫草木遭霜者，不可以遇风。〕孟尝遭雍门而泣，而琴之感以末。〔《桓子新论》曰：雍门周以琴见孟尝君，孟尝君曰：先生鼓琴，亦能令文悲乎？对曰：臣窃为足下有所悲。千秋万岁后，坟墓生荆棘，游童牧竖，踯躅其足。而歌其上曰：孟尝君之尊贵，亦犹若是乎？於是孟尝喟然太息，涕承睫而未下。雍门周引琴而鼓之。徐动宫徵，挥角羽，初终而成曲。孟尝君遂歔欷而就之，是琴之感以末也。〕何者？欲陨之叶，无所假烈风；将坠之泣，不足繁哀响也。是故苟时启於天，理尽於民，〔时既启之於天，理又尽於人事，言立功易也。〕庸夫可以济圣贤之功，斗筲可以定烈士之业。〔《说苑》曰：管仲，庸夫也，桓公得之以为仲父。《论语》：子贡曰：今之从政者何如？子曰：噫，斗筲之人，何足算也！〕故曰才不半古，而功已倍之，盖得之於时势也。〔《孟子》曰：当今之时，万乘之国行仁政，民之悦之，犹解倒悬也。故事半古之人功必倍之，唯此时为然。〕历观古今，徼一时之功，而居伊周之位者，有矣。〔《孟子》曰：彼一时，此一时。〕夫我之自我，智士犹婴其累，物之相物，昆虫皆有此情。〔《孟子》曰：尔为尔，我为我。《文子》曰：譬吾处於天下，亦为一物也。然则我亦物也，而物亦物也。物之与我也，有何以相物也。《礼记》曰：昆虫未蛰。郑玄曰：昆，明也。明虫者，阳而生，阴而藏。〕夫以自我之量，而挟非常之勋，神器晖其顾盼，万物随其俯仰，〔老子曰：天下神器，不可为也。为者败之。〕心玩居常之安，耳饱从谀之说，〔《史记》汲黯曰：上置公卿，宁令从谀承意，陷主於不义乎？〕岂识乎功在身外，任出才表者哉！

且好荣恶辱，有生之所大期；〔《孙卿子》曰：好荣恶辱，好利恶害，是君子小人之所同。〕忌盈害上，鬼神犹且不免；〔《周易》曰：鬼神害盈而福谦。《左氏传》，狼瞫曰：周志有之，勇则害上，不登於明堂。〕人主操其常柄，天下服其大节。〔《韩子》曰：操生杀之柄，此人主之势也。《左氏传》仲尼曰：唯器与名，不可以假人，君之所司也，政之大节也。〕故曰天可雠乎？〔《左氏传》曰：楚子入于云中，郧公辛之弟怀将杀王。辛曰：君讨臣，谁敢雠之？君命，天也。若死天命，将谁雠乎？〕而时有袨服荷戟，立于庙门之下，援旗誓众，奋於阡陌之上。〔《汉书》曰：宣帝祠孝昭庙，先驱旄，头剑挺堕地。首垂泥土中，刃响乘舆车，马惊。於是召梁丘贺筮之，有兵谋。不吉。上还，使有司侍祠，时霍氏外孙代郡太守任宣坐谋反诛，宣子章为公车丞，亡在渭城界中，夜袨服入庙，居郎间，执戟立庙门，待上至，欲为逆，发觉，伏诛。苏林曰：袨服，黑服也。过秦论曰：陈涉蹑足行伍之间，而俯起阡陌之中。斩木为兵，揭竿为旗。〕况乎代主制命，自下财物者哉？〔后以财成，而臣为之，故云自下。《尸子》曰：天生万物，圣人财之。〕广树恩不足以敌怨，勤兴利不足以补害，故曰代大匠斫者，必伤其手。〔《老子》曰：夫代大匠斫，希有不伤其手。〕且夫政由甯氏，忠臣所为慷慨，祭则寡人，人主所不久堪。〔《左氏传》曰：卫献公使与甯喜言曰：苟反国，政由甯氏，祭则寡人。〕是以君奭鞅鞅，不悦公旦之举；高平师师，侧目博陆之势。〔《尚书序》曰：召公为保，周公为师，相成王为左右，召公不悦。《汉书》：景帝目送周亚夫曰：此之鞅鞅，非少主臣也。又曰：魏相，字弱翁，迁御史。四岁，代韦贤为丞相，封高平侯。班固述魏相曰：高平师师，惟辟作威；图黜凶害，天子是毗。韦昭曰：师师，相尊法也。《汉书》曰：列侯宗室见郅都侧目。又曰：霍光为博陆侯。〕而成王不遣嫌吝於怀，宣帝若负芒刺於背，非其然者与？〔《尚书》曰：武王既丧，管叔及群弟流言於国曰：公将不利於孺子。孔安国曰：成王信流言而疑周公。《汉书》曰：宣帝始立，谒见高庙。大将军霍光从参乘，上内严惮之，若有芒刺在背。〕嗟乎！光于四表，德莫富焉；王曰叔父，亲莫昵焉。〔《尚书》曰：光被四表。《毛诗》曰：王曰叔父。毛苌曰：叔父，谓周公也。〕登帝大位，功莫厚焉；守节没齿，忠莫至焉。〔《汉书》：昭帝崩，霍光上奏：太宗亡嗣，孝武皇帝曾孙病已可以嗣孝昭皇帝。太后诏可。《尚书》：伊尹曰：天位艰哉！《李陵与苏武书》曰：薄赏子以守节。《论语》：或问管仲，曰：夺伯氏骈邑三百，饭疏食，没齿无怨言。〕而倾侧颠沛，仅而自全，则伊生抱明允以婴戮，文子怀忠敬而齿剑，固其所也。〔《尚书》曰：太甲既立，不明，伊尹放诸桐。《左氏传》曰：高阳氏有才子，明允笃诚。《纪年》曰：太甲潜出自桐，杀伊尹。《吴越春秋》曰：文种者，本楚南郢人也，姓文，字少禽。《礼记》：孔子曰：儒有怀忠信以待举。《史记》曰：勾践平吴，人或谗大夫种且作乱。越王乃赐种剑曰：子教寡人伐吴七术，寡人用其三而败吴，其四在子，子为我从先王试之。种遂自杀。枚叔上书谏吴王曰：腐肉之齿利剑也。〕

因斯以言，夫以笃圣穆亲，如彼之懿。〔谓周公也。〕大德至忠，如此之盛，〔谓霍光也。〕尚不能取信於人主之怀，止谤於众多之口。〔邹阳於狱上书曰：不夺乎众多之口。〕过此以往，恶睹其可？安危之理，断可识矣。又况乎饕大名以冒道家之忌，运短才而易圣哲所难者哉？〔《穀梁传》曰：君不尸小事，臣不专大名。《老子》曰：富贵而骄，自遗其咎。《庄子》曰：功成者隳，名成者亏。孰能去功与名，而还与众人。〕身危由於势过，而不知去势以求安；祸积起於宠盛，而不知辞宠以招福。见百姓之谋己，则申宫警守，以崇不畜之威；〔《左氏传》曰：公待於坏隤，申宫警备，设守而后行。杜预曰：申整宫备也。〕惧万民之不服，则严刑峻制，以贾伤心之怨。〔《新序》曰：商鞅为严刑峻法，易古三代之制。杜预《左氏传注》曰：贾，卖也。《尚书》曰：民罔不尽伤心。〕然后威穷乎震主，而怨行乎上下，〔《汉书》，蒯通说韩信曰：臣闻勇略震主者身危，功盖天下者不赏。〕众心日陊，危机将发，而方偃仰瞪眄，谓足以夸世。〔《毛诗》曰：或栖迟偃仰。《鲁灵光殿赋》曰：齐首目以瞪眄。《埤苍》曰：瞪，直视也。〕笑古人之未工，亡己事之已拙，知曩勋之可矜，暗成败之有会。是以事穷运尽，必於颠仆，风起尘合，而祸至常酷也。〔《答宾戏》曰：彼皆蹑风尘之会，履颠沛之势。项岱曰：彼，谓李斯辈也。风发於天，以谕君上。尘从下起，以谕斯等。〕圣人忌功名之过己，恶宠禄之逾量，盖为此也。

夫恶欲之大端，贤愚所共有，〔《礼记》曰：饮食男女，人之大欲存焉。死亡贫苦，人之大恶存焉。故恶欲者，心之大端也。〕而游子殉高位於生前，志士思垂名於身后，受生之分，唯此而已。夫盖世之业，名莫大焉；〔《汉书》曰：项羽歌曰：力拔山兮气盖世。〕震主之势，位莫盛焉；〔震主，已见上文。〕率意无违，欲莫顺焉。借使伊人，颇览天道，知尽不可益，盈难久持，〔《周易》曰：天道亏盈而益谦。《毛诗序》曰：太平之君子，能持盈守成。〕超然自引，高揖而退，〔司马迁《报任少卿书》曰：宁得自引深藏岩穴耶。〕则巍巍之盛，仰邈前贤，洋洋之风，俯冠来籍。而大欲不乏於身，至乐无愆乎旧，节弥效而德弥广，身逾逸而名逾劭。〔《尔雅注》曰：劭，美也。〕此之不为，彼之必昧，然后河海之迹，堙为穷流一篑之衅，积成山岳，〔《论语》曰：譬如为山，未成一篑。止，吾止也。〕名编凶顽之条，身厌荼毒之痛，岂不谬哉？〔《毛诗》曰：人之贪乱，宁为荼毒。〕故聊赋焉，庶使百世少有寤云。

【三月三日曲水诗序一首】

〔《风俗通》曰：《周礼》：女巫掌岁时祓除疾病。禊者，洁也，於水上盥洁也。已者，祉也，邪疾已去，祈介祉也。《韩诗》曰：三月桃花水之时，郑国之俗，三月上已，於溱、洧两水之上，执兰招魂，祓除不祥也。续齐谐记曰：晋武帝问尚书挚虞曰：三月曲水，其义何？答曰：汉章帝时，平原徐肇以三月初生三女，至三日而俱亡。一村以为怪，乃招携至水滨盥洗，遂因水以泛觞。曲水之义起於此。帝曰：若所谈非好事。尚书郎束晳曰：仲治小生，不足以知，臣请说其始。昔周公成洛邑，因流水以泛酒，故逸诗曰：羽觞随流波。又秦昭王三日置酒河曲，见有金人出，奉水心剑曰：令君制有西夏，乃因其处，立为曲水。二汉相讼，皆为盛集。帝曰：善。赐金五十斤，左迁仲治为阳城令。裴子野《宋略》曰：文帝元嘉十一年，三月丙申，禊饮於乐游苑，且祖道江夏王义恭、衡阳王义季，有诏会者咸作诗，诏太子中庶子颜延年作序。〕

※颜延年

夫方策既载，皇王之迹已殊；钟石毕陈，舞咏之情不一。〔《礼记》哀公问政，子曰：文武之道，布在方册。《春秋说题辞》曰：尚书者，二帝之迹，三王之义，所推期运，明受命之际。郭象《庄子注》曰：皇王殊迹，随世为名。《汉书》曰：石曰磬，金曰锺。《毛诗序》曰：永歌之不足，不知手之舞之。〕虽渊流遂往，详略异闻。〔《上林赋》曰：恐后代靡丽，遂往而不反。《春秋序》曰：史有文质，辞有详略。〕然其宅天衷，立民极，莫不崇尚其道，神明其位，〔《东京赋》曰：岂如宅中而图大。《吕氏春秋》曰：古之王者，择天之中而立国，择国之中而立宫。《周礼》曰：设官分职，以为民极。《周易》曰：圣人以神明其德。〕拓世贻统，固万叶而为量者也。〔《魏志》高堂隆上疏曰：拓迹垂统，必俟圣贤。《晋中兴书》诏桓玄曰：蕃卫王家，垂固万叶。〕

有宋函夏，帝图弘远。〔杨雄河东赋曰：函夏之大。《汉书》服虔曰：函夏，诸夏也。《孝经钩命决》曰：丘乃授帝图，掇秘文。〕高祖以圣武定鼎，规同造物；〔宋高祖也。《左氏传》王孙满谓楚子曰：成王定鼎于郏鄏。《庄子》孔子曰：夫造物者为人。司马彪曰：造物者为道。〕皇上以叡文承历，景属宸居。〔皇上，宋文帝也。《尚书》曰：叡哲文明。又曰：天之历数在尔躬。景，光景连属也。《典引》曰：高光二圣，宸居其域。蔡邕曰：如北辰，居其所而众星拱之。〕隆周之卜既永，宗汉之兆在焉。〔杨雄《河东赋》曰：〈派中"氵改足"〉隆周之大宁。《左氏传》王孙满曰：成王定鼎於郏鄏，卜世三十，卜年七百。《汉书·文纪》曰：兆得大横，占曰：大横庚庚，余为天王。〕正体毓德於少阳，王宰宣哲於元辅。〔正体，太子也。《丧服传》曰：父为长子三年。《传》曰：何以三年，长子正体於上。《周易》曰：蛊，君子以振民毓德。少阳，东宫也。郑玄《礼记注》曰：东郊少阳，诸侯象也。王宰，已见《曲水诗》。《毛诗》曰：宣哲维人，文武惟后。班固《涿邪山文》曰：晃晃将军，大汉元辅。〕晷纬昭应，山渎效灵。〔《说文》曰：晷，日影也。纬，五星也。《易乾凿度》曰：五纬顺轨，四时和栗。山，五岳也。渎，四渎也。效灵，山出器车，渎出图书之类。〕五方杂遝，四奥来暨。〔《汉书》曰：京师五方杂错。《尚书》曰：九州攸同，四奥既泽。《吴都赋》曰：都辇殷而四奥来暨。〕选贤建戚，则宅之於茂典；施命发号，必酌之於故实。〔《左氏传》土会曰：楚君之举也，内姓选於亲，外姓选於旧。又曰：蒍敖为宰，择楚国之令典。《尚书》武王曰：发号施令，罔有不臧。《毛诗序》曰：能酌先祖之道，以养天下。《国语》楚穆仲谓宣王曰：鲁侯赋事行刑，必问於遗训，而资於故实。〕大予协乐，上庠肆教。〔《东观汉记》孝明诏曰：正大乐官曰：大予乐官。《礼记》曰：有虞氏养国老於上庠。〕章程明密，品式周备。〔《汉书》曰：高祖命张苍定章程。谢承《后汉书》曰：魏朗为河内太守，明密法令。《汉书》曰：宣帝枢机周密，品式备具。〕国容眡令而动，军政象物而具。〔司马法曰：国容不入军，军容不入国。《左氏传》曰：士会曰：蒍敖为宰，百官象物而动，军政不戒而备。〕箴阙记言，校文讲艺之官，采遗於内；輶车朱轩，怀荒振远之使，论德于外。〔《左氏传》魏绛曰：昔周辛甲之为太史也，命百官箴王阙。《礼记》：言则右史书之。《西都宾》曰：启发篇章，校理秘文。讲论于六艺。稽古於同异。杨雄答刘歆书曰：尝闻先代輶轩之使。《风俗通》曰：周秦常以八月輶轩使采异代方言。《辨亡论》曰：輶轩骋於南荒。《尚书大传》曰：未命为士，不得朱轩。《西征赋》曰：衔命则苏属国，震远则张博望。〕赪茎素毳，并柯共穗之瑞，史不绝书；栈山航海，逾沙轶漠之贡，府无虚月。〔赪茎，朱草也。素毳，白虎也。并柯，连理也。共穗，嘉禾也。《左氏传》晋司马叔侯曰：鲁之於晋也，职贡不乏，史不绝书，府无虚月，如是可矣。杨雄《交州箴》曰：航海三万，束牵其犀。〕烈燧千城，通驿万里。穹居之君，内首禀朔；卉服之酋，回面受吏。〔穹居之君，匈奴也。《魏都赋》曰：思禀正朔。《尚书》曰：岛夷卉服。《剧秦美新》曰：海外遐方，回首内乡。《汉书》曰：邛笮之君长，欲愿为内臣妾，请吏北面。〕是以异人慕响，俊民间出；〔班固《汉书》赞曰：群士慕响，异人并出。《尚书》曰：俊民用章。《汉书》曰：汉兴，诗书往往闲出。〕警跸清夷，表里悦穆。〔仲长子《昌言》曰：奸慝既弭，警跸清夷。〕将徙县中宇，张乐岱郊。〔言将徙都洛邑，封禅泰山也。《庄子》曰：北门成问於黄帝曰：帝张咸池之乐於洞庭之野。〕增类帝之宫，饬礼神之馆，涂歌邑诵，以望属车之尘者久矣。〔《礼记》曰：天子将出征，类于上帝。类，祭也。《西都赋》曰：礼神祇，怀百灵。司马相如《谏猎》曰：犯属车之清尘。〕

日躔胃维，月轨青陆。〔《汉书》曰：日月初躔星之纪。韦昭曰：躔，处也。《礼记》曰：季春之月，日在胃。王仲宣《思征赋》曰：在建安之二八，星步次於箕维。《汉书》天文志曰：月顺入轨道。《河图帝览嬉》曰：立春春分，月从东青道。杜预《左氏传注》曰：陆，道也。〕皇祗发生之始，后王布和之辰，〔皇，天神也。祗，地神也。《周礼》曰：大宗伯掌天神地祗之礼。曹植《九咏》曰：皇祇降兮潜灵舞。《尔雅》曰：春为发生。《礼记》曰：后王命冢宰，降德于众兆人。又曰：孟春之月，命相布德和令。〕思对上灵之心，以惠庶萌之原。加以二王于迈，出饯戒告，〔二王，已见上文。《毛诗》曰：从公于迈。《韩诗章句》曰：送行饮酒曰饯。《燕礼》曰：小臣戒盥者。郑玄曰：君以宴礼劳使臣，则警戒告语焉。〕有诏掌故，爰命司历。〔《封禅书》曰：宜命掌故。《左氏传》仲尼曰：今火犹西流，司历过也。〕献洛饮之礼，具上巳之仪。〔洛饮、上已，并已见上注。〕南除辇道，北清禁林，左关岩隥，右梁潮源。略亭皋，跨芝廛，苑太液，怀曾山。〔《上林赋》曰：辇道纚属，《西都宾》曰：集禁林而屯聚。《难西蜀父老》曰：关沫若，梁孙原。《穆天子传》曰：天子东升于三道隥。郭璞曰：隥，阪也。《上林赋》曰：亭皋千里，靡不被筑。《洛神赋》曰：税驾乎衡皋，秣驷乎芝田！《汉书》有太液池。〕松石峻垝，葱翠阴烟，游泳之所攒萃，翔骤之所往还。於是离宫设卫，别殿周徼〔《西都宾》曰：离宫别观，三十六所。周以钩陈之位，卫以严更之署。周庐千列，徼道绮错。〕旌门洞立，延帷接〈木玄〉，〔《周礼》曰：王之会同，为帷宫，设旌门。杨雄《蜀都赋》曰：延帷扬幕，接帐连冈。又《周礼》曰：王之会同之舍，设梐枑再重。杜子春曰：梐枑，行马也。〕阅水环阶，引池分席。〔《叹逝赋》曰：阅水以成川。〕春官联事，苍灵奉涂。然后昇秘驾。胤缇骑，摇玉鸾，发流吹。〔言春官聊事以供职，苍灵奉涂以卫行也。《周礼》有春官宗伯。又曰：以官府之六，聊合邦治。二曰宾客之聊事。苍灵，青帝也。《尚书·帝命验》曰：帝者承天立五府，苍曰灵府。郑玄曰：苍帝灵威仰之府。《续汉书》曰：缇骑二百人，属执金吾。《楚辞》曰：鸣玉鸾之啾啾兮。《淮南子》曰：龙舟鹢首，浮吹以虞。〕天动神移，渊旋云被，以降于行所，礼也。〔《羽猎赋》曰：天动地岋。《淮南子》曰：藏志九旋之渊。蔡邕《独断》曰：天子以天下为家，自谓所居为行在所。〕

既而帝晖临幄，百司定列，凤盖俄轸，虹旗委旆。〔俄轸，委旆，不行也。东都主人曰：凤盖棽纚。《楚辞》曰：回朕车俾西引，搴虹旗於玉门。〕肴蔌芬藉，觞醳泛浮。〔《毛诗》曰：其肴维何！炰鳖及鱼。其蔌维何！维笋及蒲。郑玄《礼记注》曰：醳，旨酒也。〕妍歌妙舞之容，衔组树羽之器。〔古妍歌篇曰：妍歌展妙声，发曲吐令辞。边让《章华赋》曰：妙舞丽於阳阿。阮谌《三礼图》曰：笋虚，两头并为龙以衔组。曹植《九咏》曰：云龙兮衔组，流羽兮交横。《毛诗》曰：设业设虡，崇牙树羽。〕三奏四上之调，六茎九成之曲。竞气繁声，合变争节。〔《韩子》曰：师旷奏清徵，一奏有玄鹤二八来集，再奏而列，三奏延颈而鸣，摅翼而舞。马融《琴赋》曰：师旷三奏而神物下。《楚辞》曰：四上竞气极声变。王逸曰：四上谓代奏郑卫也。《汉书》曰：颛顼作六茎。《尚书》曰：箫韶九成，凤皇来仪。〕龙文饰辔，青翰侍御。〔班固《西域传赞》曰：蒲梢龙文，鱼目汗血之马也。《说苑》：庄辛谓襄城君曰：鄂君乘青翰之舟，汎新波之中。〕华裔殷至，观听骛集。扬袂风山，举袖阴泽。靓庄藻野，袨服缛川。〔《籍田赋》曰：居靡都鄙，民无华裔。《蜀都赋》曰：观听之所踊跃。《法言》曰：雷震扬天，风薄于山。《上林赋》曰：靓庄刻饰。邹阳上书曰：袨服丛台之下者，一旦成市。《说文》曰：缛，繁彩色也。〕故以殷赈外区，焕衍都内者矣。〔《西京赋》曰：乡邑殷赈。张载《剑阁铭》曰：矧兹狭隘，王之外区。王粲《羽猎赋》曰：丛华杂沓，焕衍陆离。〕上膺万寿，下禔百福〔《毛诗》曰：报以介福，万寿无疆。司马相如《难蜀文》曰：中外禔福。《毛诗》曰：介尔百福。〕市筵禀和，阖堂依德。情盘景遽，欢洽日斜。金驾总驷，圣仪载伫。怅钧台之未临，慨酆宫之不县。〔《左氏传》曰：楚子合诸侯於申，椒举言於楚子曰：夏启有钧台之享，康王有酆宫之朝。〕方且排凤阙以高游，开爵园而广宴。〔《关中记》曰：建章圆阙临北道，铜凤在上，故号凤阙。《邺中记》曰：铜爵台西有爵园。〕并命在位，展诗发志。〔《楚辞》曰：展诗兮会舞。王逸曰：展，舒也。《周易》曰：有孚发若，信以发志也。〕则夫诵美有章，陈信无愧者欤？〔《毛诗序》曰：颂者美盛德之形容。《左传》曰：楚子木问赵孟曰：范武子之德何如？对曰：祝史陈信於鬼神，无愧辞。〕

【三月三日曲水诗序一首】

※王元长〔萧子显《齐书》曰：武帝永明九年三月三日，幸芳林园，禊饮朝臣，敕王融为序，文藻富丽，当代称之。〕

臣闻出《豫》为象，钧天之乐张焉；时乘既位，御气之驾翔焉。〔《周易·豫卦》曰：先生作乐，殷荐上帝。《史记》曰：赵简子病，二日而悟。曰：我之帝所甚乐，与百神游于钧天，广乐九奏万舞。《庄子》曰：北门成问於黄帝曰：帝张咸池之乐於洞庭之野。《庄子》曰：乘天地之正，而御六气之辨。《穆天子传》曰：天子命驾八骏之乘，遂东南翔行，驰千里。郭璞曰：行如飞翔也。〕是以得一奉宸，逍遥襄城之域。体元则大，怅望姑射之阿，然窅眇寂寥，其独適者已。〔《老子》曰：王侯得一而天下正。《尚书》曰：惟辟奉天，宸与辰同。已见上文。《庄子》曰：黄帝将见大隗于具茨之山，至襄城之野。东都主人曰：体元立制，继天而作。《论语》：子曰：唯天为大，唯尧则之。《庄子》曰：尧治天下之民，平海内之政。往见四子，藐姑射之山，汾水之阳，窅然丧其天下焉。《家语》：孔子曰：圣人举事，可施於百姓，非独適一身之行。〕至如夏后两龙，载驱璿台之上；穆满八骏，如舞瑶水之阴。亦有飨云，固不与万民共也。〔《山海经》曰：大乐之野，夏后启於此舞九代马，乘两龙。《毛诗》曰：载驰载驱，周爰咨诹。《易归藏》曰：昔者夏后启筮享神於晋之墟，作为璿台於水之阳。穆满八骏，已见《江赋》。又《穆天子传》曰：天子北升太山之上，以望四野。乙丑，天子觞西王母於瑶池之上。《毛诗》曰：执辔如组，两骖如舞。《孟子》曰：今王田猎於此，百姓闻王车马之音，与羽毛之美，父子不相见，兄弟妻子离散。此无佗，不与民同乐也。〕

我大齐之握机创历，诞命建家，接礼贰宫，考庸太室。〔萧子显《齐书》曰：齐太祖高皇帝讳道成，字绍伯，受宋禅。《尚书》曰：我文考文王，诞膺天命。又曰：永建乃家。《孟子》曰：舜尚见帝，帝馆甥於贰室，亦飨舜，迭为宾主，是天子而友匹夫也。赵歧曰：尚，上也。舜在畎亩之时，尧友礼之。舜上见尧，尧舍之於副宫，尧亦就飨舜之所设，更为宾主。《尚书大传》曰：维十月五祀，舜为宾客，禹为主人，乐正进赞曰：尚考太室之义，唐为虞宾。郑玄曰：舜既使禹摄天下之事，於祭祀避之，居宾客之位，献酒则为亚献。尚考，犹言往时也。太室，明堂之中央室也。义当为仪。仪，礼仪也，谓祭太室之礼，尧为舜宾也。〕幽明献期，雷风通飨，昭华之珍既徙，延喜之玉攸归。〔《曾子》：夫子曰：天道曰圆，地道曰方。方曰幽，圆曰明。《礼记》曰：明则有礼乐，幽则有鬼神。太公伏符阴谋曰：武王伐纣，四海神。河伯皆曰：天伐殷立周，谨来受命，原献时雨。《论语》谶曰：仲尼云：吾闻尧率舜等游首山，观河渚，一老曰：《河图》将来告帝期。《尚书》曰：纳于大麓，烈风雷雨不迷。《尚书大传》曰：舜将禅禹，八风循通。又曰：尧得舜，推而尊之，赠以昭华之玉。《尚书璇玑玉钤》曰：玄圭出，刻曰延喜之玉。〕革宋受天，保生万国，度邑静鹿丘之叹，迁鼎息大坰之惭。〔《周书》武王曰：膺受大命革殷，受天明命。又曰：我闻古商先王成汤，保生商人。又《度邑篇》曰：维王克殷，乃永叹曰：呜呼不淑，充天之对，自鹿至于丘中，具明不寝。《帝王世纪》曰：汤即天子位，遂迁九鼎于亳，至大坰，而有惭德。《周书》：丘或为苑。〕绍清和於帝猷，聊显懿於王表，骏发开其远祥，定尔固其洪业。〔言以清和之德，继於大道。杨子云《剧秦美新》曰：镜淳粹之至精，聆清和之正声。蔡邕《月令论》曰：出北闱，视帝猷。《法言》曰：昔在有熊、高辛、唐虞三代，咸有显懿，故天因而瑞之，为神明主。《河图》曰：成帝德者尧，开王表者禹。《毛诗》曰：濬哲维商，长发其祥。又曰：骏发尔私。又曰：天保定尔，亦孔之固。《剧秦美新》曰：制作六经洪业。〕皇帝体膺上圣，运锺下武，冠五行之秀气，迈三代之英风。昭章云汉，晖丽日月，牢笼天地，弹压山川。设神理以景俗，敷文化以柔远，泽普汜而无私，法含弘而不杀。〔萧子显《齐书》曰：世祖武皇帝讳赜，字宣远，以太子即位。《墨子》曰：上圣立为天子，其次立为三公。《毛诗序》曰：下武，嗣文也。《礼记》曰：人者五行之秀。又孔子曰：大道之行也，三代之英。丘未之逮，而有志焉。《毛诗》曰：倬彼云汉，为章于天。譬犹天子为法度於天下也。《周易》曰：圣人与日月合其明。《淮南子》曰：帝者体太一，牢笼天地，弹压山川。神理，犹神道也。《周易》曰：圣人以神道设教，而天下服。刘义恭《丹徒宫集》曰：昭化景俗，玄教凝神。《广雅》曰：景炤也。《尚书》曰：帝乃诞敷文德。《录图》曰：女闻偃兵建文化。《尚书》曰：柔远能迩。《淮南子》曰：覆露昭道，普汜而无私。《周易》曰：含引光大，品物咸亨。又曰：古之聪明叡智，神武而不杀者夫。《潜夫论》曰：简刑薄威，不杀不诛，此德之上也。〕犹且具明废寝，昊晷忘餐，念负重於春冰，怀御奔於秋驾。〔具明，已见上文。《尚书》曰：文王自朝至于日中昊，弗皇暇食。《邓析子》曰：明君之御民，若乘奔而无辔，履冰而负重也。《尚书》曰：若蹈虎尾。涉於春冰。《庄子》曰：尹儒学御，三年而无所得。夜梦受秋驾，明日往朝师，师曰：今将教子以秋驾。司马彪曰：秋驾，法驾也。〕可谓巍巍弗与，荡荡谁名？秉灵图而非泰，涉孟门其何险！〔《论语》子曰：巍巍乎舜禹之有天下，而不与焉！又曰：大哉尧之为君，荡荡乎民无能名焉。《春秋汉含孳》曰：天子南面秉图书。成公绥《大河赋》曰：灵图授录於羲皇。《孟子》曰：以其道，舜受尧之天下，不以为泰。《吕氏春秋》曰：舜修德而苗服。孔子闻之曰：通乎德之情！则孟门太行，不为险矣。〕储后睿哲在躬，妙善居质，内积和顺，外发英华，斧藻至德，琢磨令范，言炳丹青，道润金璧。出龙楼而问竖，入虎闱而齿胄。爱敬尽於一人，光耀究於四海。〔萧子显《齐书》曰：世祖立皇太子长楸。《汉书》疏广曰：太子，国储副君。《尚书》曰：睿作圣，明作哲。《礼记》曰：清明在躬。《桓子新论》曰：圣贤之材不世，而妙善之技不传。《礼记》曰：和顺积中，而英华外发。《法言》曰：吾未见斧藻其德，若斧藻其楶者。应劭《汉官仪》曰：太子太傅，日就月将，琢磨玉质。言太子有玉之质，琢磨以道也。《法言》：或问圣人之言，炳若丹青，有诸，曰：丹青初则炳，久则渝，渝乎哉？《淮南子》曰：夫道润乎草木，浸乎金石。《毛诗》曰：如金如锡，如珪如璧。《汉书成纪》曰：上尝召太子出龙楼门。《礼记》曰：文王之为太子，朝於王季日三，鸡初鸣，至寝门外，问内坚曰：今日安不何如？《周礼》曰：师氏以三德教国子，居虎门之左。蔡邕《明堂月令论》曰：《周官》有闱门之学。《礼记》曰：行一物而三善皆得者，惟世子而已。其齿於学之谓也。《尚书》曰：夔典乐，教胄子。《孝经》曰：爱敬尽於事亲。《毛诗》曰：夙夜匪懈。以事一人。《吕氏春秋》曰：爱敬尽於事亲，光耀加於百姓，究於四海，此天子之孝也。〕若夫族茂麟趾，宗固盘石，跨掩昌姬，韬轶炎汉。〔《毛诗》曰：麟之趾，振振公子。《汉书》宋昌曰：帝王子弟，犬牙相制，所谓盘石之宗。《春秋录图》曰：仓精萌，姬稷之后昌。《东观汉记序》曰：汉以炎精布耀，或幽而光。〕元宰比肩於尚父，中铉继踵乎周南，分陕流勿翦之懽，来仕允克施之誉，莫不如珪如璋，令闻令望，朱茀斯皇，室家君王者也。〔元宰，冢宰也。中铉，司徒也。《说苑》晏子谓楚王曰：齐之临淄，比肩继踵。《毛诗》曰：惟师尚父。《周易》曰：鼎，金铉。郑玄曰：金铉，喻明道，能举君之官职也。郑玄《尚书注》曰：鼎，三公象也。《毛诗序》曰：周南言化自北而南，故系之周公。《公羊传》曰：自陕以西，召公主之。《毛诗》曰：蔽芾甘棠，勿翦勿伐。召伯所茇。《国语》曰：秦后太子来仕，其车千乘。韦昭曰：王仕於晋也。班固《汉书·贡禹赞》曰：禹既黄发，以德来仕。《尚书》曰：君陈克施有政。《毛诗》曰：如珪如璋，令问令望。又曰：朱茀斯皇，室家君王。〕

本枝之盛如此，稽古之政如彼，用能免群生於汤火，纳百姓於休和，草莱乐业，守屏称事。〔《毛诗》曰：文王孙子，本枝百世。《尚书》曰：若稽古帝尧。《史记》曰：文帝时，会天下新去汤火，人人乐业。《左氏传》：君子曰：一人刑善，百姓休和。《庄子》曰：农夫无草莱之事则不比。《礼记》，诸侯曰：某土之守臣，其在边邑，曰某屏。《尸子》曰：能官者必称事。〕引镜皆明目，临池无洗耳，沈冥之怨既缺，薖轴之疾已消。〔《谯周考史》曰：公孙述窃位於蜀，蜀人任永乃托目盲。及述诛，永澡盥引镜自照曰：时清则目明也。皇甫谧《高士传》曰：尧致天下让许由，巢父闻之，以为汙，乃临池水而洗耳。《汉书》曰：蜀严沈冥，侯巴曰：严君平常病不事，沈冥而死。亦洁矣。《毛诗》曰：考槃在陆，硕人之轴；考槃在阿，硕人之薖。郑玄曰：薖，饥意。轴，病也，谓贤人隐居而离困病也。〕兴廉举孝，岁时於外府，署行议年，日夕于中甸。〔《汉书》曰：诏执事兴廉举孝。又诏曰：有懿称明德者，遣诣相国府，署行议年。苏林曰：行状年纪也。《尚书》曰：五百里甸服。〕协律揔章之司，厚伦正俗；崇文成均之职，导德齐礼。〔《汉书》曰：李延年为协律都尉。魏志曰：明帝立揔章观。荀氏传曰：勖为光禄大夫，公以为魏杜夔所制律吕，检校大乐揔章，鼓吹八音，与律吕乖。《毛诗序》曰：先王以是厚人伦，美教化，移风俗。《风俗通》曰：为政之要，辨风正俗，最其上也。《魏志》曰：明帝置崇文观，徵善文者以充之。《周礼》曰：大司乐掌成均之法，以教建国之学政，而合国之子弟焉。《论语》子曰：导之以德，齐之以礼。〕挈壶宣夜，辩气朔於灵台，书笏珥彤，纪言事於仙室。〔《周礼·夏官》曰：挈壶氏掌悬壶。蔡邕《天文志》曰：言天体者有三家，其一曰宣夜。郑玄《毛诗笺》曰：天子有灵台者，所以观祲象，察气之妖祥。《左氏传》曰：公既视朔，遂登观台以望，而书云物。《礼记》曰：造受命於君，则书於笏。潘岳贾武公诔曰：惟帝以公，通扬祖宗。延登东序，服衮珥彤。《史记》曰：秦文公初有史以纪事。《礼记》曰：动则左史书之。华峤《后汉书》曰：学者称东观为老氏藏室，道家蓬莱，今故言仙室。〕褰帷断裳，危冠空履之吏；彯摇武猛，扛鼎揭旗之士。〔后汉贾琮为冀州刺史，车垂赤帷而行，及至州，自言曰：刺史当远视广听，纠察美恶，何反垂帷裳以自掩塞乎？乃命御者褰之。百城闻风，自然震悚。《汉书》曰：盖宽饶初拜为司马，未出殿，断其单衣，令短离地。《说苑》曰：楚人长剑危冠，而有子西。《汉书》曰：唐遵以明经饰行，显名於世，衣弊履穿。又曰：霍去病每从大将军受诏，与壮士。为嫖姚校尉。华峤《后汉书》曰：丁白为武猛校尉。《法言》曰：或问力能扛鸿鼎，揭华旗，知德亦有之乎？曰：百人也。〕勤恤民隐，纠逖王慝，射集隼於高墉，缴大风於长隧，不仁者远，惟道斯行。〔《国语》祭公谋父曰：勤恤民隐，而除其害。《左氏传》曰：王谓晋文侯曰：以绥四方，纠逖王慝。《周易》曰：公用射隼于高墉之上。《淮南子》曰：尧之时，大风为害，尧命羿缴大风於青丘之泽。许慎曰：大风，风伯也。《毛诗》曰：大风有隧。《论语》：子夏曰：舜有天下，选於众，举皋陶，不仁者远矣。《礼记》曰：大道之行也。〕谗莠蔑闻，攘争掩息，稀鸣桴於砥路，鞠茂草於圆扉。〔《毛诗》曰：好言自口，莠言自口。《尚书》曰：无或攘敓。《说文》曰：桴，鼓柄也。《汉书》曰：张敞为京兆尹。桴鼓稀鸣，市无偷盗。《毛诗》曰：周道如砥，其直如矢。又曰：踧踧周道，鞠为茂草。《周礼》曰：以圜土教罢民。〕耆年阙市井之游，稚齿丰车马之好，宫邻昭泰，荒憬清夷。〔《史记》太史公曰：文帝时，百姓皆安。自年六七十翁，未尝至市井，游遨嬉戏如小儿状。《闲居赋》曰：昆弟班白，儿童稚齿。杜氏《幽求子》曰：年五岁闻有鸠车之乐，七岁有竹马之欢。应劭《汉官仪》曰：不制之臣，相与比周。比周者，宫邻金虎。宫邻金虎者，言小人在位，比周相进，与君为邻，坚若金，谗言人，恶若虎。《毛诗》曰：憬彼淮夷，来献其琛。仲长子《昌言》曰：警跸清夷。〕侮食来王，左言入侍，离身反踵之君，髽首贯胸之长，屈膝厥角，请受缨縻。〔《汉书·匈奴传》曰：壮者食肥美，老者食其馀，贵壮健，贱老弱也。古本作晦食。《周书》曰：东越侮食。《尚书》曰：四夷来王。杨雄《蜀王本纪》曰：蜀之先名曰蚕丛、柏沪、鱼凫、开明，是时人民，椎髻左言。《汉书》曰：南越王太子婴齐入侍。《周书》曰：离身染齿之国，以龙角神龟为献。《尔雅》曰：北方有比肩人焉，迭食而迭望。郭璞曰：此即半体之人，人各有一目、一鼻孔、一臂、一脚，亦犹鱼鼠之相合尔。《吕氏春秋》曰：舜登为天子，大人反踵，皆被其泽。高诱《淮南子注》曰：反踵，国名，其人南行，迹北向也。《淮南子》曰：三苗髽首。《山海经》曰：有贯胸国，其人胸有窍。《括地图》曰：禹平天下，会于会稽之野。又南经防风之神。弩射之，有迅雷二神恐，以刃自贯其心。禹哀之，乃拔刃疗以不死之草。皆生，是为贯胸之民。《喻巴蜀文》曰：交臂受事，屈膝请和。孟子曰：武王之伐殷，百姓若崩厥角。赵岐曰：厥角，叩头，以额角犀撅地也。《汉书》终军曰：愿受长缨，必羁南越王，致之阙下。《难蜀父老》曰：盖闻天子之收夷狄也，其义羁縻勿绝而已。〕

文钺碧砮之琛，奇幹善芳之赋，纨牛露犬之玩，乘黄兹白之驷，〔文钺，未详。一曰：钺当为越。杜笃《展武论》曰：文越水震，乡风仰流。徐广《晋纪》曰：鲜卑以碧石为宝。王沈《魏书》曰：东夷矢用楛，青石为镞。孔安国《尚书传》曰：砮，中矢镞也。《家语》孔子曰：昔武王克商，於是肃慎氏贡楛矢石砮，其长尺有咫。《周书》曰：成王时贡奇幹善芳者，头若雄鸡，佩之令人不昧。孔晁曰：奇幹，亦北狄，善芳者，鸟名。不昧，不忘也。《周书》曰：卜卢国献纨牛。纨牛，小牛也。又曰：渠搜献鼩犬，鼩犬，露犬也，能飞食虎豹。又曰：白民乘黄。乘黄者似狐，其背有两角。又曰：西方正北曰义渠，献兹白。兹白者若马，锯齿，食虎豹。〕盈衍储邸，充仞郊虞。匦牍相寻，鞮译无旷，〔储邸，犹府藏也。郊虞，掌山泽之官也。《尚书》曰：苞匦菁茆。匦音轨。聘礼曰：贾人启椟取圭，垂缫而受宰。晋中兴书，王禹上言曰：贡篚相寻，连舟载路，《周官》曰：鞮鞍氏掌四夷之乐。《礼记》曰：西方曰狄鞮，北方曰译。《尚书大传》曰：成王时，越裳氏重九译而献白雉。〕一尉侯於西东，合车书於南北。畅毂埋辚辚之辙，绥旍卷悠悠之旆。〔杨雄《解嘲》曰：东南一尉，西北一侯。《礼记》曰：书同文，车同轨。《毛诗》曰：文茵畅毂。范晔《后汉书》曰：张纲埋其车轮於洛阳都亭。《毛诗》曰：有车辚辚。《礼记》曰：武车绥旌。《魏都赋》曰：虹旌摄麾以就卷。《毛诗》曰：悠悠旆旌。〕四方无拂，五戎不距，偃革辞轩，销金罢刃。〔《周书》曰：四方无拂，奄有天下。又曰：五戎不距。加用师旅。《汉书》张良曰：昔武王伐殷纣，事已毕，偃革为轩。陈琳《应机》曰：冶刃销锋，偃武行德。〕天瑞降，地符升，泽马来，器车出，紫脱华，朱英秀，佞枝植，历草孳。〔诗纬曰：天下和同，天瑞降，地符升。《孝经援神契》曰：德至山陵，则泽出神马。《礼记》曰：山出器车。《礼斗威仪》曰：人君乘土而王，其政太平，而远方神献其朱英、紫脱。宋均注曰：紫脱，北方之物，上值紫宫。凡言常生者，不死也，死则主当之。《尚书大传》曰：德先地序，则朱草生。《瑞应图》曰：朱草亦曰朱英。《田俅子》曰：黄帝时有草生於帝庭阶，若佞臣入朝，则草指之，名曰屈轶，是以佞人不敢进也。又曰：尧为天子，蓂荚生於庭，为帝成历。《尚书帝命验》曰：舜受命，蓂荚孳。〕云润星晖，风扬月至，江海呈象，龟龙载文。〔京房《易飞候》曰：青云润泽，蔽日，在西北，为举贤良。《礼斗威仪》曰：君乘土，其政平，则镇星黄而多晖。《礼含文嘉》曰：朋友有旧，内外有差，则箕为之直，月至风扬。宋均曰：月至，月行以度至也。《礼斗威仪》曰：其君乘水而王，江海著其象，龟龙被文而见。宋均曰：龟龙，水物也。文，青、黄、白、赤、黑也。具有此色，见於水，故曰被。〕方握河沈璧，封山纪石，迈三五而不追，践八九之遥迹。〔《帝王世纪》曰：尧与群臣沈璧於河，乃为握河记，今尚书侯是也。《孝经钩命决》曰：封于太山，考绩燔柴，禅于梁父，刻石纪号。《礼记·逸礼》曰：三皇禅云云，五帝禅亭亭。《史记》楚子西曰：孔子丘述三五之法，明周召之业。八九，谓七十二君。曹植《魏德论》曰：越八九於往素，踵黄帝之灵矩。〕功既成矣，世既贞矣，信可以优游暇豫，作乐崇德者欤盬〔《礼记》曰：王者功成作乐。《老子》曰：王侯得一，以为天下贞。曹植《魏德论》曰：帝猷成矣，股肱贞矣。《尚书大传》曰：周公作乐，优游三年。《孙子兵法》曰：人效死，而上能用之，虽优游暇誉，令犹行也。誉犹豫古字通。《周易》曰：先王作乐崇德。〕

于时青鸟司开，条风发岁，粤上斯巳，惟暮之春。〔《左氏传》郯子曰：青鸟氏，司启者也。《易通卦验》曰：立春，条风至。《楚辞》曰：献岁发春，汨吾南行。上巳，已见上文。《毛诗》曰：嗟嗟保介，惟暮之春。〕同律克和，树草自乐，禊饮之日在兹，风舞之情咸荡，去肃表乎时训，行庆动於天瞩。〔《周礼》曰：太师掌六律六同，以合阴阳之声。郑玄曰：同，阴律也。《尚书》曰：八音克谐。孔安国曰：谐，和也。《汉书》文帝诏曰：方春和时，草木群生之物，皆有以自乐。《礼传》曰：禊者洁也。仲春之时，於水上衅洁也。《论语》曰：风乎舞雩，咏而归。蔡邕《月令章句》曰：秋冬肃急之后，故布生德，和政令，去肃急。《礼记》曰：孟春之月，命相布德和令，行庆施惠。〕载怀平圃，乃睠芳林，芳林园者，福地奥区之凑，丹陵若水之旧，殷殷均乎姚泽，膴膴尚於周原，狭丰邑之未宏，陋谯居之犹褊。〔《山海经》曰：槐江之山，实惟帝之平圃，南望昆仑。《十洲记》曰：芳林园在青溪菰首桥东，齐高帝旧宅。齐有天子，为旧宫，宫东筑山凿池，号曰芳林园。《遁甲开山图》曰：骊山之西原有阜，名曰风凉，雍州之福地。《西京赋》曰：寔惟地之奥区神皋。《帝王世纪》曰：尧生於丹陵。《吕氏春秋》曰：颛顼生於若水，乃登为帝。又曰：舜陶於河滨，钓於雷泽，登为天子，贤士归之，万人誉之。陈陈殷殷，无不戴悦。高诱曰：殷，盛也。《吕氏春秋》曰：舜为天子，辄辄顾顾，莫不戴悦。高诱曰：顾顾，动而喜貌也。殷殷，或为顾顾，故两引之。辄，知叶切。顾顾，仕勤切。《帝王世纪》曰：瞽叟之妻曰握登，生舜於姚墟，故姓姚氏。尧求贤而四岳荐舜，尧乃命于顺泽之阳。《毛诗》曰：周原膴膴，堇荼如饴。汉高祖，丰人。魏太祖，谯人。〕求中和而经处，揆景纬以裁基，飞观神行，虚檐云构。〔《周礼》曰：以土圭之法正日影，日至之影，尺有五寸，谓之地中。阴阳之所和，故曰中和也。景，日也。纬，星也。《毛诗》曰：定之方中，作为楚宫。揆之以日，作为楚室。《东京赋》曰：飞阁神行，莫我能形。刘公幹诗曰：大夏云构。〕离房乍设，层楼间起。负朝阳而抗殿，跨灵沼而浮荣；镜文虹於绮疏，浸兰泉於玉砌。〔《蜀都赋》曰：百室离房。李尤平《乐馆铭》曰：层楼通阁，禁闱洞房。《尔雅》曰：山东曰朝阳。《西京赋》曰：疏龙首以抗殿，状巍峨以嶪岌。《毛诗》曰：王在灵沼。郑玄《礼记注》曰：荣，屋翼也。傅玄《阳春赋》曰：丹霞播景，文虹竟天。李尤《东观铭》曰：房闼内布，绮疏外陈。张衡《七辨》曰：回飙拂其寮，兰泉注其庭。刘桢《鲁都赋》曰：金陛玉砌，玄枑云阿。〕幽幽丛薄，秩秩斯干；曲拂邅回，潺湲径复。〔《楚辞》曰：丛薄深林人上慄。《毛诗》曰：秩秩斯干，幽幽南山。《淮南子》曰：曲拂邅回，以像偶语。高诱曰：拂，戾。邅回，水流也。《楚辞》曰：川谷径复流潺湲。〕新萍泛沚，华桐发岫，杂夭采於柔荑，乱嘤声於绵羽。〔《礼记月令》曰：季春之月，桐始华，萍始生。《尔雅》曰：小洲曰沚，山有穴为岫。《毛诗》曰：桃之夭夭，灼灼其华。又曰：手如柔荑。又曰：鸟鸣嘤嘤。又曰：绵蛮黄鸟。薛君《注》曰：绵蛮，文貌。〕禁轩承幸，清宫俟宴，缇帷宿置，帟幕宵悬。〔如淳《汉书》注曰：省中本为禁中，然乘舆之物，通呼曰禁。《汉书》曰：太仆先清宫。《南都赋》曰：朱帷连纲。郑司农《周礼注》曰：在旁曰帷，在上曰幕。郑玄曰：帟在幕，若幄中坐上承尘也，皆以缯为之。〕既而灭宿澄霞，登光辨色，式道〈执殳〉，展軨效驾，徐銮警节，明锺畅音。〔宿，列宿也。张平子《东京赋》曰：以须消启明，扫朝霞，登天光於扶桑。《礼记》曰：朝辨色始入。《汉书》曰：式道，左右中候也。《毛诗》曰：伯也执殳。《礼记》曰：君车已驾，则仆展軨效驾。郑玄曰：展軨，具视也。效驾，白已驾也。淳于髡《斗酒说》曰：明锺击磬，调歌紼舞。〕七萃连镳，九斿齐轨，建旗拂霓，扬葭振木。〔周穆王传曰：天子赐七萃之士。郭璞曰：萃，聚也。犹传有七舆大夫。张景阳《七命》曰：驷马连镳。文颖曰：甘泉卤簿，天子出，道车五乘，斿车九乘。蔡邕《释诲》曰：群车方奔于险路，安能与之齐轨？《东京赋》曰：龙辂充庭，云旗拂霓。《列子》曰：秦青抚节悲歌，声振林木。〕鱼甲烟聚，贝胄星罗，重英曲瑵之饰，绝景遗风之骑。昭灼甄部，駔骏函列，虎视龙超，雷骇电逝，轰轰隐隐，纷纷轸轸，羌难得而称计。〔孙卿子曰：楚鲛革犀兕以为甲，坚如金石。《毛诗》曰：公徒三万，贝胄朱綅。又曰：二矛重英。《西京赋》曰：葩瑵曲茎。《魏书》曰：上所乘马名绝景，为矢所中。《吕氏春秋》曰：故须青龙之匹，遗风之乘。《孙子兵法》曰：长陈为甄。《魏都赋》曰：异马填厩而駔骏。《周易》曰：虎视眈眈。《南都赋》曰：马鹿超而龙骧。潘岳《闲居赋》曰：炮石雷骇。嵇康《赠秀才诗》曰：风驰电逝。《说文》曰：轰轰，群车声也。《羽猎赋》曰：隐隐轸轸，被陵缘坂。莫莫纷纷，山谷为之风飙。左思《吴都赋》曰：羌难得而覼缕。〕

尔乃回舆驻罕，岳镇渊渟，睟容有穆，宾仪式序。授几肆筵，因流波而成次；蕙肴芳醴，任激水而推移。〔《东观汉记》曰：天子行有罼罕。《孙子兵法》曰：其镇如山。其渟如渊。石崇《楚妃叹》曰：矫矫庄王，渊渟岳峙。《孟子》曰：君子所性，仁义礼智根於心，其生色也，睟然见於面。赵岐曰：睟，润泽貌也。《毛诗》曰：天子穆穆。又曰：序宾以贤。又曰：式序在位。又曰：或肆之筵，或授之几。古逸诗云：羽觞随流波。《楚辞》曰：蕙肴蒸兮兰藉。《子虚赋》曰：涌泉清池。激水推移。〕葆修陈阶，金瓟在席，戚奏翘舞，龠动邠诗。〔张晏《汉书注》曰：以翠羽为葆也。修，舞行列也。《毛诗》曰：我姑酌彼金罍。《礼记》曰：器用陶匏。司马彪续《汉书》曰：执干戚，舞云翘。《周礼》曰：龠章掌土鼓豳龠。又曰：仲春击土鼓，歌豳诗，以迎暑也。〕召鸣鸟于弇州，追伶伦於嶰谷；发参差於王子，传妙靡於帝江。〔《山海经》曰：弇州之山，五采之鸟，名曰鸣鸟，爰有百乐歌舞之风。《汉书》：黄帝使伶伦自大夏之西，昆仑之阴，取竹嶰谷，断两节间而吹之，以为黄锺之宫。孟康曰：解，脱也。谷，竹沟也。取竹之脱无沟节者。《楚辞》曰：望夫君兮未来，吹参差兮谁思？《列仙传》曰：王子乔好吹笙，作凤鸣。《山海经》曰：天山有神鸟，其状如黄囊，其文丹，六足四翼，浑沌无面目，是识歌舞，寔惟帝江。〕正歌有阕，羽觞无算，上陈景福之赐，下献南山之寿；信凯宴之在藻，知和乐於食苹。桑榆之阴不居，草露之滋方渥。〔《仪礼》曰：工告于乐正曰：正歌备。《礼记》曰：有司告以乐阕。郑玄曰：阕，终也。《楚辞》曰：瑶浆蜜勺实羽觞。《燕礼》曰：无算之爵。《毛诗》曰：君子万年，介尔景福。又曰：如南山之寿，不骞不崩。又曰：鱼在在藻，有莘其尾。王在在镐，饮酒乐恺。《毛诗序》曰：鹿鸣废则和乐缺。《诗》曰：呦呦鹿鸣，食野之苹。桑榆，日所入也。《东观汉记》"光武曰：失之东隅，收之桑榆。《毛诗》曰：湛湛露斯，在彼丰草。〕有诏曰：今日嘉会，咸可赋诗。"〔《周易》曰：嘉会足以合礼。杨雄《蜀都赋》曰：吉日嘉会。〕凡四十有五人，其辞云尔。

【王文宪集序一首】

※任彦昇

公讳俭，字仲宝，琅邪临沂人也。〔萧子显《齐书》曰：王俭，字仲宝。〕其先自秦至宋，国史家谍详焉。〔《琅邪王氏录》曰：王氏之先，出自周王子晋。秦有王翦、王离，世为名将。《七略》曰：子云家谍，言以甘露元年生也。〕晋中兴以来，六世名德，海内冠冕。〔《晋中兴书》曰：王祥弟览。生导，导生洽，洽生珣，珣生昙首。沈约《宋书》曰：王僧绰，昙首长子，遇害，子俭嗣。《晋中兴书》庾冰疏曰：臣因家宠，冠冕当世。〕古语云："仁人之利，天道运行。"〔《左氏传》君子曰：仁人之言，其利博哉！《庄子》曰：天道运行，而无所积，故万物成。〕故吕虔归其佩刀，郭璞誓以淮水。〔《晋中兴书》曰：魏徐州刺史任城吕虔，有刀工相之，为三公可服此刀。虔谓别驾王祥曰：苟非其人，乃或为害。卿有公辅之量，故以此相与。及祥死之日，以刀授弟览曰：吾儿凡，汝后必兴之，足称此刀，故以相与。《王氏家谱》曰：初，王导渡淮，使郭璞筮之。卦成。璞曰：吉无不利。淮水绝，王氏灭。〕若离翦之止杀，吉骏之诚感，盖有助焉。〔《史记》曰：王翦者，颍阳人也。事秦始皇，使翦将兵而攻赵阏与，破之，后遂拔赵。陈胜之反秦，秦使王翦之孙王离击赵王。孔安国《尚书传》曰：以杀止杀，终无犯者。《汉书》曰：王吉，字子阳，琅邪人也，为谏议大夫。子骏，亦为谏议大夫。超迁御史大夫，吉居长安，其东家有大枣树，垂吉庭中，吉妇取枣以啖吉。吉后知之，乃去妇。东家闻而欲伐其树，邻里固请吉令还妇。子骏，元帝时为御史大夫，妻死，不复娶。《汉书》张贺赞曰：贺之阴德，亦有助云。〕

公之生也，诞授命世，体三才之茂，践得二之机。〔《周易》曰：有天道焉，有地道焉，兼三才而两之。又子曰：知几其神乎？颜氏之子，其殆庶几乎？有不善未尝不知，知而未尝复行。韩康伯曰：在理则昧，造形则悟，颜子之分也。失之於几，故有不善，得之於二，不远而复，故知之未尝复行也。〕信乃昴宿垂芒，德精降祉，〔《春秋佐助期》曰：汉相萧何，昂星精。垂芒，谓发秀也。精，星也。《异苑》曰：汝南陈仲弓，从诸息姓诣颍川荀季和父子，于时德星为之聚。太史奏：五百里内，必有贤人集焉。〕有一于此，蔚为帝师。〔《汉书》曰：张良从空步游下邳圯上，有一老父出一编书曰：读是则为王者师。〕况乃渊角殊祥，山庭异表；〔《论语·撰考谶》曰：颜回有角额，似月形。渊，水也。月是水积，故名渊。《摘辅像》曰：子贡山庭斗绕口。谓面有三庭，言山在中，鼻高有异相也。故子贡至孝，颜回至仁也。〕望衢罕窥其术，观海莫际其澜。〔《孟子》曰：观海有术，必观其澜。赵歧曰：澜，水中大波也。〕宏览载籍，博游才义。若乃金版玉匮之书，海上名山之旨，〔《七略》曰：太公金版玉匮，虽近世之文，然多善者。《抱朴子》曰：郑君有玉匮记金版经。范晔《后汉书》曰：荀爽遭党锢隐於海上。又遁汉滨以著述为事，题为《新书》，凡百馀篇。司马迁书曰：仆诚著此书，藏诸名山。〕沈郁澹雅之思，离坚合异之谈。〔杨雄为《方言》，刘歆与雄书曰：非子云澹雅之才，沈郁之志，不能成此书。《庄子》公孙龙问於魏牟曰：龙少学先王之道，长明仁义之行，合同异，离坚白。《吕氏春秋》曰：相剑者曰：白，所以为坚也。黄，所以为纫也。黄白杂则坚且纫，良剑也。难者曰：黄白杂，则不坚且不纫，又柔则錈，坚则折，剑折且錈，焉得为利剑也。〕莫不总制清衷，递为心极，斯固通人之所包，非虚明之绝境，不可穷者，其唯神用者乎？〔言金版玉匮之书，无不制在情衷，为心之极。斯故通人君子，或能兼而包之，故非王公之绝境也。然其不可穷而尽者，其唯有神用乎？言难测也。衷，中心也。虚明，亦心也。〕然检镜所归，人伦以表，云屋天构，匠者何？自咸洛不守，宪章中辍，〔刘琨《劝进表》曰：仍承西朝不守。《礼记》曰：仲尼宪章文武。〕贺生达礼之宗，蔡公儒林之亚，〔《晋中兴书》曰：贺循，字彦先，博览群书，尤明《三礼》，为江东儒宗，徵拜博士。又曰：诸葛恢，字道明，时颍川荀顗，字道明，陈留蔡谟字道明，俱有名誉，号曰中兴三明。时人为之歌曰：京都三明各有名，蔡氏儒雅荀。葛清。〕缺典未补，大备兹日。〔《剧秦美新》曰：帝典阙而不补。〕至若齿危发秀之老，含经味道之生。〔郑玄《礼记注》曰：危，高也。然齿危谓高年也。发秀，犹秀眉也。《东观汉记》杜诗谓功曹郭丹曰：今功曹稽古含经，可谓至德。桓谭《答杨雄书》曰：子云勤味道腴。〕莫不北面人宗，自同资敬。〔《汉书》曰：于定国为廷尉，乃迎学《春秋》，身执经，北面备弟子礼。《孝经》曰：资於事父以事母，而敬同。〕性讬夷远，少屏尘杂，自非可以引奖风流，增益标胜，未尝留心。〔习凿齿《晋阳秋》曰：王夷甫乐广。俱以宅心事外，名重於时。故天下之言风流者，称王乐焉。〕

期岁而孤，叔父司空简穆公，早所器异。〔萧子显《齐书》曰：王僧虔兄僧绰之子俭。又曰：世祖即位，迁僧虔为侍中，薨赠司空，侍中如故，谥简穆公。〕年始志学，家门礼训，皆折衷於公。〔《论语》子曰：吾十有五而志于学。《羽猎赋》序曰：不折衷于泉台。〕孝友之性，岂伊桥梓；夷雅之体，无待韦弦。〔《毛诗》曰：张仲孝友。《尚书大传》曰：伯禽与康叔朝於成王。见于周公，三见而三笞之。康叔有骇色，乃与伯禽问於商子曰：吾二子见於周公，三见而三笞，何也？商子曰：南山之阳，有木名桥，北山之阴，有木名梓，二子盖往观焉。於是二子如其言而往观之。见桥木高而仰，见梓木实而俯，反以告商子。商子曰：桥者，父道也。梓者，子道也。二子明日复见，入门而趋，登堂而跪。周公迎拂其首，而劳之曰：汝安见君子乎？二子以实对。公曰：君子哉！商子也。言王公有孝友之性，自天而成，岂惟见桥梓而知也？夷，平也。体，性也。韦，皮绳，喻缓也。弦，弓弦，喻急也。《孙子》曰：由礼则雅，不由礼则夷。《韩子》曰：西门豹之性急，故佩韦以自缓。董安于之心缓。故佩弦以自急。言王公平雅之性，无待此韦弦以成也，盖自天性得中也。〕汝郁之幼挺淳至，黄琬之早标聪察，曾何足尚？〔《东观汉记》曰：汝郁，字幼异，陈国人。年五岁，母被病，不能饮食，郁常抱持啼泣，亦不肯饮食。母怜之，强为餐饭，欺言已愈。郁察母颜色不平，辄复不食。宗亲共奇异之，因字幼异。挺，拔也。淳至，谓淳孝之甚至也。范晔《后汉书》曰：黄琬，字公琰，少失父母，而辨慧，祖父琼育之，琼初为魏郡太守，建和元年正月日蚀，京师不见，而琼以状闻。梁太后诏问所蚀多少，琼思其对而未知所出。琬年七岁，在傍曰：何不言日蚀之馀，如月之初。琼大惊，即以其言应诏。标，立也。言此二子淳孝聪察，比之王公，则二子曾何足尚也。〕年六岁，袭封豫宁侯，拜日，家人以公尚幼，弗之先告。既袭珪组，对扬王命，因便感咽，若不自胜。〔萧子显《齐书》曰：俭数岁袭爵豫宁侯，拜受茅土，流涕呜咽。《江表传》曰：潘浚见孙权，涕泣交横，哀咽不能自胜。〕初，宋明帝居蕃，与公母武康公主素不协。及即位，有诏废毁旧茔，投弃棺柩。公以死固请，誓不遵奉，表启酸切，义感人神。太宗闻而悲之，遂无以夺也。〔太宗，宋明帝也。萧子显《齐书》曰：宋明帝以俭嫡母武康公主，同太初巫蛊事，不可以为妇姑，欲开冢离葬。俭因人自陈，密以死请，故事不行。〕初拜秘书郎，迁太子舍人，以选尚公主，拜驸马都尉。〔吴均《齐春秋》曰：宋明帝太始中，俭尚阳羡公主，拜驸马都尉，为秘书郎太子舍人。〕元徽初，迁秘书丞。〔沈约《宋书》曰：苍梧王改年曰元徽。吴均齐春秋曰：俭超迁秘书丞。〕於是采公曾之《中经》，刊弘度之《四部》。〔萧子显《齐书》曰：俭又撰定元徽四部书目。王隐《晋书》曰：荀勖，字公曾，领秘书监，与中书令张华，依刘向《别录》，整理错乱，又得汲冢竹书，身自撰次，以为中经。臧荣绪《晋书》曰：李充，字引度，为著作郎。于时典籍混乱，删除颇重，以类相从，分为四部，甚有条贯，秘阁以为永制。五经为甲部，史记为乙部，诸子为丙部，诗赋为丁部。〕依刘歆《七略》，更撰《七志》。〔萧子显《齐书》曰：秘书丞，上表求校坟籍，撰七志四十卷，上表献之。《汉书》曰：刘歆总群书而奏其《七略》，故有《辑略》，有《六艺略》，有《诸子略》，有《诗赋略》，有《兵书略》，有《术数略》，有《方技略》。〕盖尝赋诗云：稷契匡虞夏，伊吕翼商周。自是始有应务之迹，生民属心矣！时司徒袁粲，有高世之度，脱落尘俗。〔沈约《宋书》曰：袁粲，字景倩，顺帝即位，迁中书监司徒侍中。袁乔《与褚左军解交书》曰：虽欲虚咏濠肆，脱落仪制，其能得乎？〕见公弱龄，便望风推服，叹曰：衣冠礼乐在是矣，〔吴均《齐春秋》曰：俭精神秀彻，体识聪异。司徒袁粲见之叹曰：宰相之门也。栝柏豫章虽小，已有栋梁之气矣。〕时粲位亚台司，公年始弱冠，〔《春秋汉含孳》曰：三公象五岳，在天法三能。台与能同。《礼记》曰：人生二十曰弱冠。〕年势不侔，公与之抗礼。〔《汉书》：娄敬曰：今欲比隆成康之时，臣窃以不侔矣。又曰：将军卫青，位既益尊，然汲黯与抗礼。〕因赠粲诗，要以岁暮之期，申以止足之戒。〔《韩诗》曰：蟋蟀在堂，岁聿其暮。薛君曰：暮，晚也。言君之年岁已晚也。《老子》曰：知足不辱，知止不殆。〕粲答诗曰：老夫亦何寄？之子照清襟。

服阕，拜司徒右长史，〔俭遭所生母忧服阕也。司徒，袁粲也。〕出为义兴太守。风化之美，奏课为最。〔《汉书》曰：倪宽为司农都尉，大司农奏课联最。韦昭曰：联得第一也。〕还，除给事黄门侍郎，旬日，迁尚书吏部郎参选。昔毛玠之公清，李重之识会，兼之者公也。〔《魏志》曰：毛玠，字孝先，陈留人也。少为县吏，以公清称。魏国初建，以玠为尚书仆射，复典选举。傅畅《晋诸公赞》曰：王戎为选官。时李重、李毅二人操异，俱处要职，戎以识会待之，各得其所。玠音介。〕俄迁侍中，以愍侯始终之职，固辞不拜。〔萧子显《齐书》曰：升明二年，俭迁长史兼侍中，以父终此职，固让。沈约《宋书》曰：王僧绰迁侍中，二凶巫蛊事渫，上召僧绰具言之。劭於宫夜飨将士，僧绰密以启闻，顷之，劭乱，检太祖巾箱，得僧绰所启飨士并废诸王事，乃收害焉。世祖赠散骑常侍金紫，谥愍侯。〕补太尉右长史。〔萧子显《齐书》曰：进太祖太尉也。〕时圣武定业，肇基王命，〔圣武，谓齐高帝也。干宝《晋武革命论》曰：高光争伐，定功业也。《尚书》曰：至于太王，肇基王迹。〕寤寐风云，实资人杰。〔《毛诗》曰：寤寐思服。毛苌曰：服，思之也。《周易》曰：云从龙，风从虎，圣人作而万物睹。《汉书》，高祖曰：夫运筹於帷幄之中，决胜千里之外，吾不如子房；镇国家，抚百姓，给饷馈，不绝粮道，吾不如萧何；连百万之众，战必胜，攻必取，吾不如韩信。三者皆人杰，吾能用之。〕是以宸居膺列宿之表，图纬著王佐之符。〔若汉高祖之膺五星，李通之著赤伏。宸居，已见上文。班固《汉书》赞曰：刘向称董仲舒有王佐之才。〕俄迁左长史。齐台初建，〔萧子显《齐书》曰：进太祖位相国，为齐公也。〕以公为尚书右仆射，领吏部，时年二十八。宋末艰虞，百王浇季。〔班固《汉书》赞曰：汉承百王之弊。〕礼紊旧宗，乐倾恒轨，自朝章国纪，典彝备物，奏议符策，文辞表记，素意所不蓄，前古所未行，皆取定俄顷，神无滞用。

太祖受命，〔太祖，谓齐高祖也。〕以佐命之功，封南昌县开国公，食邑二千户。建元二年，迁尚书左仆射，领选如故。自营郃分司，卢钦兼掌，誉望所归，允集兹日。〔应劭《汉官仪》曰：献帝建始四年，始置左右仆射，以执金吾营郃为左仆射，卫臻为右仆射。今以策劭为营郃，误也。虞预《晋书》曰：卢钦少好学，为尚书仆射领吏部。钦清实选举，称为廉平。〕寻表解选，诏加侍中，又授太子詹事，侍中仆射如故。固辞侍中，改授散骑常侍，馀如故。太祖崩，遗诏以公为侍中尚书令镇国将军。永明元年，进号卫将军。二年，以本官领丹阳尹。〔本官，谓侍中尚书令。〕六辅殊风，五方异俗。〔《汉书》曰：儿宽迁左内史，表奏开六辅渠。韦昭《注》曰：六辅，谓京兆、冯翊、扶风、河东、河南、河内。五方，已见上文。〕公不谋声训，而楚夏移情。〔杨雄《与桓谭书》曰：望风景附，声训自结。《史记》曰：淮南沛陈汝南郡，此西楚也。颍川南阳，夏人之居也，故至今谓之夏。〕故能使解剑拜仇，归田息讼。〔谢承《后汉书》曰：许荆，字子张，吴郡人。兄子世，尝报雠杀人，其雠操兵欲杀世，荆与相遇，乃解剑长跪曰：今愿身代世死。仇雠者曰：许掾，郡中称君为贤，何敢相侵。遂解剑而去。《汉书》曰：韩延寿为东郡太守。春，因行县至高陵，人有昆弟相与讼田。延寿乃自悔责，闭閤不出。於是讼者宗族传相责让，此两昆弟深自悔，皆自髡，肉袒谢，原以田相移，终不敢复争。延寿乃起听事。〕前郡尹温太真刘真长，或功铭鼎彝，或德标素尚，〔王隐《晋书》曰：温峤，字太真，太原人也。为郡尹，后平苏峻之乱。臧荣绪《晋书》曰：刘惔，字真长，沛国人也。为丹阳尹，性重庄、老。《礼记》曰：鼎有铭。铭者，论譔其先祖之德，美、功烈、勋劳，而酌之祭器。《左氏传》臧武仲曰：大伐小，取其所得，以作彝器，铭其功，以示子孙。孔欣《猛虎行》曰：饥不食邪蒿菜，倦不息无终里。邪蒿乖素尚，无终丧若始。〕臭味风云，千载无爽。〔言其感应，千载不差也。《左氏传》季武子谓晋范宣子曰：今譬於草木，寡君之臭味也。《楚辞》曰：虎啸而谷风至，龙举而景云从。言物类之相感也。王逸曰：虎，阳物也。谷风，阳气也。言虎悲啸而吟，则谷风至而应其类。龙，介虫，阴物也。景云，亦阴也。言神龙将举升天，则景云覆而扶之，辅其类也。〕亲加吊祭，表荐孤遗，远协神期，用彰世祀。〔《左氏传》史赵曰：盛德必百世祀。〕时简穆公薨，以抚养之恩，特深恒慕，表求解职，有诏不许。〔萧子显《齐书》曰：俭父僧绰遇害，为叔父僧虔所养。〕

国学初兴，华夷慕义，经师人表，允资望实。〔《汉书》平帝诏曰：校书，置经师一人，任昉杂传。魏德公谓郭林宗曰：经师易获，人师难遭。何法盛《晋中兴书》曰：王安期为东海王越记室参军，敕子毗曰：王参军人伦之表，汝其师之。〕复以本官领国子祭酒，三年，解丹阳尹，领太子少傅，馀悉如故。挂服捐驹，前良取则，卧辙弃子，后予胥怨。〔挂服，未详。王隐《晋书》曰：王逊，字劭伯，为上洛太守。逊在郡，有私马生驹，私牛生犊，悉留以付郡，云是为郡所产，以还官也。《三辅决录》曰：长安刘氏，唯有孟公，谈者取则。范晔《后汉书》曰：侯霸，字君仲，为临淮太守。王莽败，霸卒全一郡。更始元年，遣使徵霸，百姓号哭遮使者车，或当道而卧，皆曰：原乞侯君，复留期年。百姓乃戒其乳妇，弃其孩子，侯君当去，必不能全也。《尚书》曰：汤初征自葛，东征西夷怨，南征北狄怨。曰：奚独后予。言俭解丹阳尹，百姓亦如此恋之。〕皇太子不矜天姿，俯同人范，师友之义，穆若金兰。〔《蜀志》曰：诸葛亮《与杜徽书》曰：今年始十八，天姿仁敏，爱德下士。《说苑》曰：燕昭玉问於郭隗曰：寡人地狭人寡，齐人削取八城。宗庙，恐危社稷，存之有道乎？郭隗曰：帝者之臣，其实师也；王者之臣，其实友也。王诚能与隗，请为天下之士开路。《周易》曰：二人同心，其利断金；同心之言，其臭如兰。〕又领本州大中正，顷之解职。四年，以本号开府仪同三司，馀悉如故。〔本号，卫将军也。〕谦光愈远，大典未申。〔谓辞仪同三司也。《周易》曰：谦尊而光，卑而不可逾，君子之终也。〕六年，又申前命，〔仪同三司之命。〕七年，固辞选任，帝所重违。〔选任，尚书令也。谢承《后汉书》曰：杨赐让还侯爵，朝廷重违其志也。〕诏加中书监，犹参掌选事。长舆追专车之恨，公曾甘凤池之失。〔言昔者任非其人，或专车而独坐，或发志於见夺。今俭有德，故专车者追恨，失之者甘心。臧荣绪《晋书》曰：和峤为黄门侍郎，迁中书令，旧监令共车入朝。及峤为令，荀勖为监，峤不礼勖，常以意气加之，每同乘、高抗专车而坐。乃使监令异车，自峤始也。《晋中兴书》曰：荀勖，字公曾，从中书监为尚书令，人贺之，乃发恚云：夺我凤皇池，卿诸人贺我邪？〕

夫奔竞之涂，有自来矣。〔《晋诸公赞》曰：傅宣定九品未讫，刘畴代之，悉改宣法。於是人人望品，求者奔竞。〕以难知之性，协易失之情，〔《桓子新论》曰：凡人性，难极也，难知也，故其绝异者，常为世俗所遗失焉。〕必使无讼，事深弘诱。〔《论语》子曰：听讼，吾犹人也，必也使无讼乎！〕公提衡惟允，一纪于兹，〔《汉书》曰：衡，平也，所以平轻重也。言选曹以材授官，似衡之平物，故取以喻焉。《韩子》曰：贵贱不相逾，愚智提衡而立。孙绰《王蒙诔》曰：提衡左府，举直闲邪！孔安国《尚书传》曰：十二年曰纪。〕拔奇取异，兴微继绝。〔王隐《晋书》羊祜曰：吾不能取异於屠钓，拔奇於版筑，岂不愧知人之难哉？兴微，即兴灭也。《论语》子曰：兴灭国，继绝世。〕望侧阶而容贤，候景风而式典。〔《燕丹太子》曰：田光见太子，太子侧阶而迎。《家语》孔子谓鲁哀公曰：卫有士曰庆足者，国有大事，则必赴而治之。国无事，则退而容贤。灵公悦而敬之。王肃曰：言其所以退，欲以容贤於朝也。《淮南子》曰：景风至，施爵禄，赏有功。〕春秋三十有八，七年五月三日，薨于建康官舍。皇朝轸恸，储铉伤情。〔《汉书》疏广曰：太子，国储副君。《周易》曰：鼎，金铉。郑玄《尚书注》曰：鼎，三公象也。〕有识衔悲，行路掩泣。〔《说苑》雍门周说孟尝君曰：有识之士，莫不为足下寒心酸鼻。《论衡》曰：行路之人，皆能论之。〕岂直舂者不相，工女寝机而已哉！〔《史记》赵良谓商鞅曰：五羖大夫死，秦国男女流涕，童子不歌谣，舂者不相杵。刘縚圣《贤本纪》曰：子产治郑二十年，卒，国人哭於巷，妇人哭於机。〕故以痛深衣冠，悲缠教义，岂非功深砥砺，道迈舟航？〔《尚书》高宗曰：若金，用汝作砺，若济巨川，用汝作舟楫。〕没世遗爱，古之益友。〔《左氏传》曰：子产卒，仲尼闻之出涕，曰：古之遗爱也。班固《汉书》赞曰：刘向指明梓柱，以推废兴，岂非直谅多闻，古之益友与？〕追赠太尉，侍中中书监如故。给节，加羽葆鼓吹，增班剑六十人。〔《汉官仪》曰：班剑者，以虎皮饰之。〕谥曰文宪，礼也。〔《谥法》曰：忠信接礼曰文，博文多能曰宪。〕

公在物斯厚，居身以约。玩好绝於耳目，布素表於造次。〔《齐春秋》曰：俭不好声色，未尝游宴，衣裘服用，自周而已。《周礼》曰：凡式贡之馀财，以供玩好之用。《尚书》曰：弗役耳目，则百度惟贞。《论语》子曰：造次必於是。〕室无姬姜，门多长者。〔《左氏传》君子曰：《诗》曰：虽有姬姜，无弃憔悴。《汉书》曰：陈平少时家贫，然门外多长者车辙。〕立言必雅，未尝显其所长；〔《孝经·援神契》曰：矜庄严栗，出言必雅。《孙资别传》曰：朝臣会议，资奏是非，择善者推而成之，终不显己之德。〕持论从容，未尝言人所短。〔《风俗通》曰：太尉范滂，辨於持论。谢承《后汉书》曰：夏勤从容议论。《吴志》曰：是仪时时有所进，未尝言人之短。〕弘长风流，许与气类；〔檀道鸾晋阳秋曰：谢安为桓温司马，不存小察，尽引长之风。风流，已见上文。谢承《后汉书》曰：桓〈石丽〉邴营气类经纬士人。〕虽单门后进，必加善诱；〔《三辅决录》曰：王豹出自单门。《论语》曰：夫子善诱人。〕勖以丹霄之价，引以青冥之期。〔《锺会集》：，程盛曰：丹霄之凤，青冥之龙。〕公铨品人伦，各尽其用，〔《广雅》曰：称谓之铨。《声类》曰：铨，所以称物也。〕居厚者不矜其多，处薄者不怨其少。〔《老子》曰：前识者，道之华而愚之始，是以大丈夫处厚不处薄。〕穷涯而反，盈量知归。〔《庄子》市南子曰：君涉於江南，而浮於四海，望之而不见其涯，愈往而不知其所穷，送君者皆自涯而反。〕皇朝以治定制礼，功成作乐。〔《礼记》曰：王者功成作乐，治定制礼。〕思我民誉，缉熙帝图。〔《左氏传》曰：晋悼公即位，六官之长，皆民誉也。《毛诗》曰：维清缉熙，文王之典。帝图，已见上文。〕虽张曹争论於汉朝，荀挚竞爽於晋世，〔《东观汉记》曰：张酺拜太尉，章帝诏射声校尉曹褒，案《汉旧仪》制汉礼。酺以为褒制礼，非祯祥之特达，有似异端之术。上疏曰：褒不被刑诛，无以绝毁实乱道之路。臧荣绪《晋书》曰：太尉荀顗，先受太祖敕，述新礼。太康初，尚书仆射朱整奏付尚书郎挚虞讨论之，虞表所宜增损条目，改正礼新昔异状，凡十五事。《左氏传》晏子曰：二惠竞爽犹可。〕无以仰摸渊旨，取则后昆。〔《尚书》曰：以义制事，以礼制心，垂裕后昆。〕每荒服请罪，远夷慕义，宣威授指，寔寄宏略。理积则神无忤往，事感则悦情斯来。无是己之心，事隔於容謟；罕爱憎之情，理绝於毁誉。造理常若可干，临事每不可夺；约己不以廉物，弘量不以容非。〔魏文帝典论曰：君子谨乎约己，引乎接物。《魏志》孟康荐崔林曰：体高雅之引量。谢承《后汉书》郎顗章曰：陛下宽不容非。〕攻乎异端，归之正义。〔《论语》曰：攻乎异端，斯害也已。〕

公生自华宗，世务简隔。〔《魏志》曹植上疏曰：华宗贵族，必应斯举。《汉书》曰：严安徐乐上书言世务。〕至於军国远图，刑政大典，既道在廊庙，则理擅民宗。若乃明练庶务，鉴达治体，〔潘尼《潘岳碣》曰：君深达治体，垂化三宰。〕悬然天得，不谋成心。求之载籍，翰牍所未纪；讯之遗老，耳目所不接。至若文案自环，主者百数，皆深文为吏，积习成奸。〔《汉书》曰：张汤务在深文，拘守职之吏。应劭《风俗通》曰：积习而成，不敢独否。〕蓄笔削之刑，怀轻重之意。〔《汉书》曰：今有司请定法，削即削，笔即笔。服虔曰：言随君意也。又曰：严延年为涿郡太守，掾赵绣按高氏，即为两劾，欲先白其轻者。观延年意焉，怒乃出其重劾。〕公乘理照物，动必研机。〔《晋中兴书》谢安石上疏曰：王恭超登清任，当虚心乘理。《周易》曰：夫易所以极深研几。〕当时嗟服，若有神道。〔《周易》曰：圣人以神道设教，而天下服矣。〕岂非希世之隽民，瑚琏之宏器？〔《汝南先贤传》曰：谢子微高才远见。许劭年十八时，乃叹息曰：此希世之伟人也。《论语》子贡问曰：赐也何如？子曰：汝器也。曰：何器也？曰：瑚琏也。〕

昉行无异操，才无异能，得奉名节，迄将一纪。〔《魏志》董昭谓太祖曰：明公乐保名节，而无大责。〕一言之誉，东陵侔於西山；一盼之荣，郑璞逾於周宝。〔路粹《为曹公与孔融书》曰：邀一言之誉者，计有馀矣。《庄子》曰：伯夷死名於首阳之下，盗跖死利於东陵之上。彼所殉仁义也，则俗谓之君子；其所殉货财也，则俗谓之小人。其所殉，一也。司马彪曰：东陵，陵名，今属济南也。《法言》曰：夷齐无仲尼，则西山饿夫。《列子》曰：吾师老商氏，三年之后，始得夫子一盼而已。《战国策》应侯曰：郑人谓玉之未理者为璞，周人谓鼠之未腊者为璞。周人怀璞过郑，问贾曰：欲买璞乎？郑贾曰：欲之。出其璞示之，乃鼠也，因谢而不取。高诱曰：理，治也。鼠未燥腊者号之为璞。《尚书》曰：弘璧琬琰在西序。孔安国曰：皆历代传宝。〕士感知己，怀此何极！〔曹植《祭桥玄文》曰：士死知己，怀此无忘。〕出入礼闱，朝夕旧馆，〔《十州记》曰：崇礼闱，即尚书上省门。崇礼东建礼门，即尚书下舍门。然尚书省二门名礼，故曰礼闱也。〕瞻栋宇而兴慕，抚身名而悼恩。〔《孙卿子》孔子谓哀公曰：吾入庙，仰视欀栋，俯见几筵，君以此思哀，则哀将焉而不至矣。〕公自幼及长，述作不倦。〔仲长子《昌言》曰：子长班固，述作之士。〕固以理穷言行，事该军国，岂直彫章缛采而已哉？〔《说文》曰：缛，繁也，彩色也。〕若乃统体必善，缀赏无地，〔王彪之赋曰：於是乎统体而咏之。〕虽楚赵群才，汉魏众作，曾何足云！曾何足云。〔楚有屈原，赵有荀卿，汉则司马、杨雄，魏则陈思、王粲。〕肪尝以笔札见知，思以薄技效德，〔陆机表诣吴王曰：臣本以笔札见知。《淮南子》曰：齐伐楚，市偷进谓楚将子发曰：臣有薄技，原而行之。〕是用缀缉遗文，永贻世范。〔袁宏《三国名臣赞》序曰：风轨德音，为世作范。〕为如干秩，如干卷。所撰《古今集记》，《今书七志》，为一家言，不列于集。集录如左。

《文选》　唐·李善注



