---
---
---
title: 卷五十七 诔下、哀上
---

◎诔下

【夏侯常侍诔一首并序】

※潘安仁

夏侯湛，字孝若，谯人也。少知名，弱冠辟太尉府，〔臧荣绪《晋书》曰：湛早有名誉，为太尉掾。〕贤良方正徵，仍为太子舍人，尚书郎，野王令。〔臧荣绪《晋书》曰：湛举贤良，对策，拜郎中，进补太子舍人，转尚书郎，出宰野王令。《汉书》曰：何武贤良方正徵也。〕中书郎，南阳相。〔臧荣绪《晋书》曰：湛除中书侍郎，出补南阳相。又曰：秦王柬，武帝第三子也。初封南阳王，后徙封秦王。〕家艰乞还。〔《毛诗》曰：未堪家多难，余又集于蓼。〕顷之，选为太子仆，未就命而世祖崩。〔世祖，武皇帝也。《穀梁传》曰：高曰崩，厚曰崩，尊曰崩，天子之崩以尊也。其崩何？以在人上，故曰崩。〕天子以为散骑常侍，从班列也。〔天子，惠帝也。〕春秋四十有九，元康元年夏五月壬辰，寝疾卒于延喜里第，呜呼哀哉！乃作诔曰：

禹锡玄珪，实曰文命。〔《尚书》曰：禹锡玄圭，告厥成功。又曰：文命敷于四海。《史记》曰：夏禹名曰文命。〕克明克圣，光启夏政。〔《尚书》曰：居上克明。又曰：克齐圣广渊。《左氏传》宋向戌曰：以逼阳光启寡君。〕其在于汉，迈勋惟婴。〔《汉书》曰：夏侯婴为太仆，常奉车从击项籍。〕思弘儒业，小大双名。〔班固《汉书》述曰：世宗晔晔，思弘祖业。《汉书》曰：夏侯胜，字长公，少好学，从夏侯始昌受《尚书》。又曰：胜从父兄子建，字长卿，自师事胜。又曰：由是《尚书》有大小夏侯之学。〕显祖曜德，牧兖及荆。〔王隐《晋书》曰：夏侯威，字季权，历荆、兖二州刺史。《史记》祭公谋父曰：先王曜德不观兵。〕父守淮岱，治亦有声。〔王隐《晋书》曰：威次子庄，淮南太守。《毛诗》曰：文王有声。〕英英夫子，灼灼其隽，飞辩摛藻，华繁玉振。〔孔融《荐祢衡表》曰：飞辩骋辞。班固《答宾戏》曰：摛藻如春华。《孟子》曰：集大成也者，金声而玉振。〕如彼随和，发彩流润；〔《淮南子》曰：随侯之珠，和氏之璧，得之而富，失之而贫。《礼记》孔子曰：夫玉温润而泽，仁也。〕如彼锦缋，列素点绚。〔《论语》子夏问曰：巧笑倩兮，美目眄兮，素以为绚兮，何谓也？子曰：缋事后素。郑玄曰：缋，画文也。〕人见其表，莫测其里，〔《尚书大传》孔子谓子夏曰：子见其表，未见其里。《法言》曰：或问圣人表里，曰：威仪文辞，表也；德行忠信，里也。〕徒谓吾生，文胜则史。〔《论语》子曰：文胜质则史。〕心照神交，唯我与子，〔《庄子》子綦曰：其寐也魂交。《论语》子谓颜回曰：唯我与尔有是夫。〕且历少长，逮观终始。〔《孝经》曰：夫孝始於事亲，中於事君，终於立身。〕子之承亲，孝齐闵、参，〔《汉书》武帝诏曰：孝子顺孙，愿自竭以承其亲。《论语》子曰：孝哉闵子骞！《礼记》公明仪问曾子曰：夫子可以为孝乎？曾子曰：君子之所谓孝者，先意承志，谕父母於道。参直养者，安能为孝乎？〕子之友悌，和如瑟琴。〔毛诗曰：妻子好合，如鼓瑟琴。〕事君直道，与朋信心。〔《论语》柳下惠曰：直道而事人。又子夏曰：与朋友交，言而有信。〕虽实唱高，犹赏尔音。〔宋玉对问曰：曲弥高者，其和弥寡。曹植《求自试表》曰：或有赏音而识道。〕

弱冠厉翼，羽仪初升。〔《礼记》曰：人生二十曰弱冠。《吕氏春秋》曰：征鸟厉疾。《周易》曰：鸿渐于陆，其羽可用为仪。〕公弓既招，皇舆乃徵，〔《左氏传》陈敬仲曰：《诗》曰：翘翘车乘，招我以弓。范晔《后汉书》曰：侯瑾州郡累召，公车有道徵也。〕内赞两宫，外宰黎蒸。〔《典引》曰：巡靖黎蒸。〕忠节允著，清风载兴。〔胡广书曰：建鸿德，流清风。〕泱彼乐都，宠子惟王，〔《左氏传》延陵季子曰：泱泱乎，大风也哉？《南都赋》曰：於显乐都。〕设官建辅，妙简邦良，用取喉舌，相尔南阳。〔《尚书》帝曰：龙，命汝作纳言。孔安国曰：纳言，喉舌之官。《毛诗》曰：出纳王命，王之喉舌。〕惠训不倦，视民如伤。〔《左氏传》祁奚曰：惠训不倦，叔向有焉。又逢滑曰：国之兴也，视之如伤。〕乃眷北顾，辞禄延喜。〔孟子注，德厚受禄，德薄辞禄也。〕余亦偃息，无事明时。〔《吕氏春秋》田赞曰：偃息之义，则未之识。〕畴昔之游，二纪于兹，〔《左氏传》羊斟曰：畴昔之羊子为政。孔安国《尚书传》曰：十二年曰纪。〕班白携手，何欢如之？〔《礼记》曰：班白者不提挈。《毛诗》曰：惠而好我，携手同行。〕居吾语汝，众实胜寡。〔《论语》子曰：由，居，吾语汝。《慎子》曰：众之胜寡，必也。〕人恶隽异，俗疵文雅。〔孔安国《尚书传》曰：疵，病也。《大戴礼》曰：天子不知文雅之辞，少师之任。〕执戟疲杨，长沙投贾。〔曹子建《杨德祖书》曰：杨子云，先朝执戟之臣耳。《汉书》曰：贾谊为长沙王太傅，谊既以谪去，意不自得。〕无谓尔高，耻居物下。子乃洗然，变色易容。〔《史记》曰：观范雎之见王者，群臣莫不洒然变色易容者。〕慨焉叹曰：道固不同，〔《论语》子曰：道不同，不相为谋。〕为仁由己，匪我求蒙，〔《论语》，颜渊问仁，孔子曰：克己复礼为仁。为仁由己，而由人乎哉？《周易》曰：童蒙求我，匪我求童蒙。〕谁毁谁誉，何去何从？〔《论语》孔子曰：吾之於人，谁毁谁誉？《楚辞》曰：此孰吉孰凶，何去何从？〕莫湦匪缁，莫磨匪磷，〔《论语》子曰：不曰坚乎？磨而不磷。不曰白乎？湦而不淄。〕予独正色，居屈志申。〔《尚书》曰：正色率下。〕虽不尔以，犹致其身。〔《论语》周公谓鲁公曰：不使大臣，怨乎不以？又子夏曰：事君能致其身。〕献替尽规，媚兹一人。〔《国语》史黯谓赵简子曰：夫事君者，谏过而赏善，荐可而替否，献能而进贤。《毛诗》曰：媚兹一人，应侯顺德。〕谠言忠谋，世祖是嘉，〔《汉书》成帝曰：久不见班生，今日复闻谠言。《声类》曰：谠，善言也。〕将仆储皇，奉辔承华。〔《汉书》曰：太子家有仆。《上林赋》曰：孙叔奉辔。《汉旧仪》有承华厩。〕先朝末命，圣列显加，〔《尚书》曰：道扬末命。〕入侍帝闱，出光厥家。我闻积善，神降之吉，〔《周易》曰：积善之家，必有馀庆。《左氏传》季梁曰：於是乎民和，而神降之福。〕宜享遐纪，长保天秩。〔《尚书》曰：天秩有礼，自我五礼，有庸哉？〕如何斯人，而有斯疾？〔《论语》：伯牛有疾，子曰：斯人也，而有斯疾也。〕曾未知命，中年陨卒。呜呼哀哉！〔《论语》子曰：五十而知天命。中年，犹中身也。《尚书》曰：文王受命惟中身。〕

唯尔之存，匪爵而贵，〔《孙卿子》曰：君子无爵而贵，无禄而富。〕甘食美服，重珍兼味。〔臧荣绪《晋书》曰：湛族为盛门，性颇豪侈，甘食美服，穷滋极珍。〕临终遗誓，永锡尔类，〔《毛诗》曰：孝子不匮，永锡尔类。〕敛以时袭，殡不简器。〔臧荣绪《晋书》曰：湛将没，遗命小棺薄，敛不修封树。《礼记》曰：延陵季子適齐，长子死，其敛以时服。《汉书》曰：衣禅复为袭。〕谁能拔俗，生尽其养？孰是养生，而薄其葬？〔《汉书》曰：杨王孙家业千金，厚自奉养，生亡所不致。及病且终曰：吾欲臝葬。《淮南子》曰：节财薄葬，简服生焉。〕渊哉若人，纵心条畅。〔班固《杨雄述》曰：渊哉若人，实好斯文。〕杰操明达，困而弥亮。柩辂既祖，容体长归，〔《周礼》小丧供柩辂。郑玄曰：柩辂，载柩车也。《周礼》曰：丧祝掌大丧，祖。饰棺，乃载。郑玄曰：祖为行始也。《家语》曰：颛孙师有容体资质。〕存亡永诀，逝者不追。〔郑玄《毛诗笺》云：往矣，诀别之辞。《论语》子在川上曰：逝者如斯夫。〕望子旧车，览尔遗衣，愊抑失声，迸涕交挥。〔《礼记》曰：内人行哭失声。《家语》公父文伯卒，敬姜曰：二三妇，无挥涕。蔡邕《陈仲弓碑》曰：岩薮知名，失声挥涕。〕非子为恸，吾恸为谁？呜呼哀哉！〔《论语》曰：颜渊死，子哭之恸。从者曰：子恸矣。子曰：非夫人之为恸而谁为？〕

日往月来，暑退寒袭，〔《周易》曰：日往则月来，月往则日来；寒往则暑来，暑往则寒来。《左氏传》张趯曰：火中，寒暑乃退。孔安国《尚书传》曰：袭，因也。〕零露沾凝，劲风凄急。惨尔其伤，念我良执，〔《礼记》曰：见父之执，不谓之进不敢进，不谓之退不敢退。〕適子素馆，抚孤相泣。〔《毛诗》曰：適子之馆兮，抚孤。羊舌氏叔向也，已见《广绝交论》。〕前思未弭，后感仍集。〔贾逵《国语注》曰：弭，忘也。〕积悲满怀，逝矣安及？呜呼哀哉！

【马汧督诔(并序)】

〔臧荣绪《晋书》曰：汧督马敦，立功孤城，为州司所枉，死於囹圄，岳诔之。〕

※潘安仁

惟元康七年，秋九月十五日，晋故督守、关中侯、扶风马君卒。呜呼哀哉！初雍部之内，属羌反，未弭而编户之氐又肆逆焉。〔傅畅《晋诸公赞》曰：惠帝元康五年，武库火，北地卢水胡、兰羌因此为乱，推齐万年为主。杜预《左氏传注》曰：弭，息也。《汉书》吕后曰：诸将与帝为编户民。〕虽王旅致讨，终於殄灭。〔《毛诗》曰：王旅啴啴。〕而蜂虿有毒，骤失小利，〔《左氏传》臧文仲曰：君无谓邾小，蜂虿有毒，况国乎？〕俾百姓流亡，频於涂炭。〔《毛诗》曰：人卒流亡。《尚书》曰：有夏昏德，民坠涂炭。〕建威丧元於好畤，州伯宵遁乎大谿。〔王隐《晋书》曰：解系为雍州刺史。又曰：朝廷以周处忠烈，欲遣讨氐，乃拜为建威将军。又曰：周处解系与贼战于六陌。军败，周处死之。《孟子》曰：勇士不忘丧其元。《左氏传》曰：秦师夜遁。〕若夫偏师裨将之殒首覆军者，盖以十数。〔《左氏传》韩子曰：彘以偏师陷，子罪大矣！《汉书》曰：大将军霍去病裨将侯者九人。《汉书》谷永上书曰：齐客陨首公门，以报恩施。《史记》齐使人说越曰：韩之攻楚，覆其军，杀其将。〕剖符专城纡青拖墨之司，奔走失其守者，相望於境。〔《东观汉记》韦彪上议曰：二千石皆以选出京师，剖符典千里。古乐府《日出东南隅》曰：三十侍中郎，四十专城居。《解嘲》曰：纡青拖紫，朱丹其毂。《汉书》：比六百石以上，铜印墨绶。云剖符专城，则青墨是也。墨或为紫，非。〕秦陇之僣，巩更为魁。〔巩，姓也。更，名也。《汉书》曰：羌煎巩降。《东观汉记》曰：羌什长巩便，然更盖其种也。《尚书》曰：歼厥渠魁。〕既已袭汧，而馆其县，〔《左氏传》曰：凡师轻曰袭。杜预曰：掩其不备。〕子以眇尔之身，介乎重围之里，率寡弱之众，据十雉之城，〔十雉，言小也。〕群氐如猬毛而起，四面两射城中。城中凿穴而处，负户而汲。〔《汉书》，贾谊曰：高帝功臣反者，如猬毛而起。《东观汉记》曰：上入昆阳，二公环昆阳城，积弩射城，矢如雨下，城中负户而汲。〕木石将尽，樵苏乏竭，刍荛罄绝，〔《汉书》李左车曰：樵苏后郁，师不宿饱。晋灼曰：樵，取薪也。苏，取草也。《毛诗》曰：询于刍荛。毛苌曰：刍荛，薪采者也。〕於是乎发梁栋而用之，{罒勺}以铁钅巢机关，既纵礌而又升焉。〔言以铁锁系木为机关，既纵之礌敌，而又收上焉。《汉书》曰：匈奴乘隅下礌石。又曰：高城深堑，具蔺石。如淳曰：蔺石，城上礌石也。杜笃论都赋曰：一卒举礌千夫沈滞。〕郁陈焦之麦，柿梠桷之松，〔《说文》曰：柿，削柿也。梠，楣也。桷，榱也。〕用能薪刍不匮，人畜取给，青烟傍起，历马长鸣。〔古诗曰：朱火然其中，青烟扬其间。司马彪《庄子注》曰：皂，历也。〕凶丑骇而疑惧，乃阙地而攻。子命穴浚渐，寘壶镭瓶甒以侦之。〔《墨子》曰：若城外穿地来攻者，宜於城内掘井以薄城，幕罂内井，使聪耳者伏罂而听，审知穴处，凿内迎之。《东观汉记》曰：使先登侦之，言虏欲去，然侦，廉视也。《方言》曰：甒，罂也。〕将穿响作，内焚穬火薰之，潜氐歼焉。〔崔实《四民月令》曰：四月可籴穬。《注》曰：大麦之无皮毛者曰穬。潜氐，谓潜攻之氐也。〕久之，安西之救至，竟免虎口之厄。〔王隐《晋书》曰：齐万年帅羌胡围泾阳，遣安西将军夏侯骏西讨氐羌。《庄子》孔子曰：丘几不免虎口哉。〕全数百万石之积，文契书於幕府。〔《汉书·音义》曰：卫青征匈奴，大克获。帝就拜大将军於幕中府，因曰幕府。〕

圣朝畴咨，进以显秩，殊以幢盖之制。〔幢盖，将军刺史之仪也。《兵书》曰：军主长服赤幢。《东观汉记》曰：段颖为并州刺史，曲盖朱旗。〕而州之有司，乃以私隶数口，穀十斛，考讯吏兵，以槚楚之辞连之。〔《礼记》曰：夏、楚二物，以收其威。郑玄曰：夏，槄也。楚，荆也。夏与槚古今字通。〕大将军屡抗其疏，〔干宝《晋纪》曰：梁王彤为征西大将军。〕曰：敦固守孤城，独当群寇，〔《管子》曰：民无耻，不可以固守。〕以少御众，载离寒暑，〔《庄子》曰：晋之善战者牛丑，以寡击众。〕临危奋节，保穀全城，而雍州从事，忌敦勋效，极推小疵，〔《周易》曰：悔吝者，言乎其小疵也。〕非所以褒将元功，宜解敦禁劾假授。〔言请解禁劾，而假授之以官也。《说文》曰：劾，法有罪也。〕诏书遽许。而子固已下狱，发愤而卒也。朝廷闻而伤之，策书曰："皇帝咨故督守，关中侯马敦，忠勇果毅，率厉有方，固守孤城，危逼获济，宠秩未加，不幸丧亡，朕用悼焉！今追赠牙门将军印绶，祠以少牢。〔王隐《晋书》赠马敦诏曰：今追赠牙门将军印绶，祠以少牢。〕魂而有灵，嘉兹宠荣。〔范晔《后汉书》曰：和帝追谥梁竦诏曰：魂而有灵，嘉斯宠荣。〕然絜士之闻秽，其庸致思乎？〔言絜士之闻己秽，其庸致思以求生乎？《家语》曰：孔子登於丰山而叹曰：於斯致思，无不至矣！〕若乃下吏之肆其噤害，则皆妒之徒也。〔《楚辞》曰：口噤闭而不言。然则口不言，心害之为噤害也。《广雅》曰：妒，害也。〕嗟乎！妒之欺善，抑亦贸首之雠也。〔言嫉妒之徒，欺此善士，抑亦同彼贸首之雠也。《战国策》甘茂谓楚王曰：魏氏听甘茂与樗里疾，贸首之雠也。〕语曰：或戒其子，慎无为善。言固可以若是，悲夫！〔《淮南子》曰：人有嫁其子而教之曰：尔行矣，慎无为善。曰：不为善，将为不善邪！应之曰：善且犹弗为，况不善乎？此全其天器者也。高诱曰：器，犹性也。〕

昔乘丘之战，县贲父御鲁庄公马惊，败绩。贲父曰：他日未尝败绩，而今败绩，是无勇也。遂死之。圉人浴马，有流矢在白肉。公曰：非其罪也。乃诔之。〔《礼记》曰：鲁庄公及宋人战于乘丘。县贲父御，马惊，败绩，公坠。县贲父曰：他日不败绩，而今败绩，是无勇也。遂死之。圉人浴马，有流矢在白肉。公曰：非其罪也。遂诔之。士之有诔，自此始也。郑玄曰：白肉，服里。〕汉明帝时，有司马叔持者，白日於都市手剑父雠，视死如归，亦命史臣班固而为之诔。〔《公羊传》曰：仇牧闻宋万杀君，手剑而叱之。何休曰：手剑，持拔剑也。《吕氏春秋》管子曰：三军之士，视死如归。〕然则忠孝义烈之流，慷慨非命而死者，缀辞之士，未之或遗也。〔班固《汉书》赞曰：自孔子后，缀文之士众矣。〕天子既已策而赠之，微臣托乎旧史之末，敢缺其文哉？乃作诔曰：

知人未易，人未易知。〔《史记》曰：侯嬴曰：人固未易知，知人亦未易。〕嗟兹马生，位末名卑。西戎猾夏，乃奋其奇。〔《尚书》曰：蛮夷猾夏。孔安国曰：猾，乱也。〕保此汧城，救我边危。彼边奚危？城小粟富。子以眇身，而裁其守。兵无加卫，墉不增筑。婪婪群狄，豺虎竞逐。〔《左氏传》富辰谏王曰：狄固贪惏，王又启之。《说文》曰：杜林说，卜者党相诈验为婪。《汉书》张耳陈馀述曰：据国争权，还为豺虎。又曰：魏其武安之属，竞逐於京师。〕巩更恣睢，潜跱官寺。〔《吕氏春秋》曰：在上无道，倨傲荒恶，恣睢自用也。《楚辞》曰：意恣睢以指摘。《史记》李斯曰：独行怨睢之心。《汉书》，任横攻官寺。《东观汉记》曰：象林蛮夷攻燔官寺。〕齐万虓阚，震惊台司。〔《毛诗》曰：进厥虎臣，阚如虓虎。又曰：震惊徐方。《春秋汉含孳》曰：三公在天法三台。〕声势沸腾，种落煽炽。〔谢承《后汉书》曰：匈奴诣张奂降，声势猛烈。《毛诗》曰：百川沸腾。《风俗通》曰：诸羌种落炽盛，大为边害。〕旌旗电舒，戈矛林植。彤珠星流，飞矢雨集。〔彤珠星流，谓冶铁以灌敌。《司马兵法》曰：火攻有五，斯为一焉。《汉书》曰：炉中铁销，散如流星。矢如雨，见上文。〕惴惴士女，号天以泣。〔《尔雅》曰：惴惴，惧也。《尚书》曰：号泣於旻天。〕郁麦而炊，负户以汲。累卵之危，倒悬之急。〔《说苑》曰：晋灵公造九层台，孙息闻之，求见，曰：臣能累十二博棋，加九鸡子其上。公曰：子作之。孙息以棋子置下，加九鸡子其上。公曰：危哉！《孟子》曰：当今之时，万乘之国行仁政，人悦之，犹解倒悬。〕

马生爰发，在险弥亮。〔《毛诗》曰：赋政于外，四方爰发。〕精冠白日，猛烈秋霜。〔《战国策》，康雎曰：聂政之刺韩傀也，白虹贯日。《申鉴》曰：人主怒如秋霜。〕棱威可厉，懦夫克壮。〔《汉书》武帝报李广曰：威棱恒乎邻国。《孟子》曰：闻伯夷之风者，懦夫有立志。《毛诗》曰：克壮其猷。〕霑恩抚循，寒士挟纊。〔《左氏传》曰：楚子伐萧，申公巫臣曰：师人多寒，王巡三军，拊而勉之，三军之士，皆如挟纊。〕蠢蠢犬羊，阻众陵寡。〔《汉名臣奏》曰：太尉应劭等议，以为鲜卑隔在漠北，犬羊为群。《韩诗外传》曰：强不陵弱，众不暴寡。〕潜隧密攻，九地之下。〔《司马兵法》曰：善守者，藏於九地之下。善攻者动於九天之上。〕惬惬穷城，气若无假。〔王逸《楚辞》曰：惬惬小息，畏罹患祸者也。魏明帝《善哉行》曰：假气游魂，鸟鱼为伍。〕昔命悬天，今也惟马。〔《论衡》曰：夫命悬於天，吉凶存於时。〕惟此马生，才博智赡。〔《解嘲》曰：虽其人之赡智哉！《字书》曰：赡，足也。〕侦以瓶壶，〈戾刂〉以长巉。〔徐爰《射雉赋》注曰：〈戾刂〉，割也。《说文》曰：巉，坑也。〕锸未见锋，火以起焰。薰尸满窟，棓穴以敛。〔《广雅》曰：棓，棰也。〕木石匮竭，萁稈空虚。瞷然马生，傲若有馀。〔《左氏传》晋边吏让郑曰：今执事撊然授兵登埤。杜预曰：撊然，劲忿貌也。撊与瞷同。孔融《荐祢衡表》曰：临敌有馀。〕{罒勺}梁为礧，柿松为刍。守不乏械，历有鸣驹。哀哀建威，身伏斧质。〔郑玄《周礼注》曰：质，木椹也。〕悠悠烈将，覆军丧器。戎释我徒，显诛我帅。以生易死，畴克不二。〔《汉书》公孙玃说梁王曰：昔宋人立公子突，以活其君，非义也。《春秋》记之，为其以生易死，以存易亡。〕圣朝西顾，关右震惶。分我汧庾，化为寇粮。实赖夫子，思谟弥长。〔蔡邕《赵历碑》曰：加以思谋深长，达於从政。孔安国《尚书传》曰：谟，谋也。〕咸使有勇，致命知方。〔《论语》子路曰：千乘之国，摄乎大国之间，加之以师旅，因之以饥馑。由也为之，比及三年，可使有勇，且知方也。又子张曰：士见危致命。〕

我虽末学，闻之前典。〔《庄子》曰：末学，古之人有之。《东京赋》曰：所谓末学肤受。〕十世宥能，表墓旌善。〔《左氏传》曰：宣子囚叔向，祁奚闻之，而见宣子曰：夫谋而鲜过，叔向有焉，社稷之固也。犹将十世宥之，以劝能者，今一不免其身，以弃社稷，不亦惑乎？《尚书》曰：封比干之墓。贾逵《国语》注曰：旌，表也。〕思人爱树，甘棠不翦。〔《左氏传》君子曰：《诗》云：蔽芾甘棠，勿翦勿伐。召伯所茇，思其人，犹爱其树也。〕矧乃吾子，功深疑浅。两造未具，储隶盖鲜。〔《尚书》曰：两造具备，师听五辞。孔安国曰：两，谓囚证也。造，至也。两至具备，众听其入五刑之辞。〕孰是勋庸，而不获免？猾哉部司，其心反侧。斫善害能，丑正恶直。〔郑玄《毛诗笺》曰：恶直丑正。〕牧人逶迤，自公退食。〔《国语》里革曰：且夫君也者，将牧人而正其邪。《毛诗》曰：逶迤逶迤，自公退食。毛苌《诗传》曰：逶迤，行可踪迹也。〕闻秽鹰扬，曾不戢翼。〔言闻秽必殒，若鹰之扬，若不戢翼而少留也。《毛诗》曰：惟师尚父，时惟鹰扬。又曰：鸳鸯在梁，戢其左翼。〕忘尔大劳，猜尔小利。〔《方言》曰：猜，恨也。〕苟莫开怀，于何不至！〔言人不开怀以相容，则瑕郁于何而不至！〕慨慨马生，琅琅高致。〔《说文》曰：慷慨，壮士不得志也。《广雅》曰：琅琅，坚也。〕发愤囹圄，没而犹眡！呜呼哀哉！〔《左氏传》曰：荀偃伐齐，卒，视不可唅。栾怀曰：主苟终，所不嗣事，干齐，有如河？乃瞑受唅。〕

安平出奇，破齐克完。〔《史记》曰：田单者，齐诸田疏属也。燕破齐，田单东保即墨，燕引兵围即墨。田单乃收城中得千馀牛，为绛缯衣，画以五采龙文，束兵刃其角，而灌脂束苇於尾，烧其端。凿城数十穴。夜纵牛，壮士五千人随其后。牛尾热，怒而奔燕，燕军夜大惊。尾炬火，光明炫燿。燕军视之，皆龙文，所触尽死伤。五千人因衔枚击之，燕军大败骇走。齐人遂夷杀其将骑劫，而齐七十馀城皆复为齐。襄王封田单，号曰安平君。太史公曰：兵善者，出奇无穷。〕张孟运筹，危赵获安。〔《战国策》曰：智伯从韩、魏兵以攻赵，围晋阳，决晋水以灌之。襄子谓张孟谈曰：士大夫病，吾不能守矣。孟谈於是阴见韩、魏之君曰：今智伯率二君而伐赵，赵亡则君次之。二君曰：我知其然。即与张孟谈阴约三军，与之期曰。夜遣人入晋阳，赵氏杀守堤之吏，而决水灌智伯。智伯军救水而乱，韩、魏翼而击之。襄子将卒犯其前，大败智氏军，而擒智伯。智伯身死国亡，地分为三。《汉书》高祖曰：运筹策於帷幄之中。〕汧人赖子，犹彼谈单。如何吝嫉，摇之笔端？〔吝嫉，谓有司贪吝嫉妒也。《论衡》曰：文吏摇笔，考迹民事。《韩诗外传》曰：避文士之笔端。〕倾仓可赏，矧云私粟！狄隶可颁，况曰家仆？〔《周礼》有蛮隶夷隶。郑玄曰：征蛮夷所获也。颁，赋也。颁与班古字通。〕剔子双龟，贯以三木。〔为督守及关中侯，故双龟也。司马迁《答任少卿书》曰：魏其，大将也。衣赭，关三木。〕功存汧城，身死汧狱。凡尔同围，心焉摧剥。扶老携幼，街号巷哭。呜呼哀哉！〔《战国策》曰：薛人扶老携幼，迎孟尝君。刘縚《圣贤本纪》曰：子产卒，国人哭於巷，妇人泣於机。〕

明明天子，旌以殊恩。〔《毛诗》曰：明明天子，令闻不已。〕光光宠赠，乃牙其门。司勋颁爵，亦兆后昆。〔《周礼》曰：凡有功者，祭于大蒸，司勋诏之。《尚书》曰：垂裕后昆。〕死而有灵，庶慰冤魂。呜呼哀哉！

【阳给事诔(并序)】

〔沈约《宋书》曰：永初三年，索虏嗣自率众至方城，虏悉力攻滑台，城东北崩坏，王景度出奔，景度司马阳瓒坚守不动，众溃，抗节不降，为虏所杀。少帝追赠给事中。尚书令傅亮议。瓒家在彭城，宜即以入台绢一百匹粟三百斛赐给。文士颜延年为之诔焉。〕

※颜延年

惟永初三年，十一月十一日，宋故宁远司马、濮阳太守彭城阳君卒。呜呼哀哉！〔沈约《宋书》曰：高祖即位，改元曰永初。《郡国记》有东郡濮阳郡。〕瓒少禀志节，资性忠果，奉上以诚，率下有方。朝嘉其能，故授以边事。永初之末，佐守滑台。〔《东郡图经》曰：滑台城，即郑之廪延。〕值国祸荐臻，王略中否。〔潘岳《阳肇诔》曰：将宏王略。〕獯虏间郁，摩刂剥司兖；〔沈约《宋书》曰：司州，汉之司隶校尉也。武帝北平关洛，置司州，居虎牢。又曰：兖州，后汉居山阳，武帝平河南，居滑台。〕幽并骑弩，屯逼巩洛。〔《物理论》曰：幽州之骑，冀州之弓，劲悍之上。〕列营缘戍，相望屠溃。〔《关中诗》曰：列营基跱。屠，谓诛杀其人也。《汉书》曰：攻颍川，屠之。《左氏传》曰：凡民逃其上曰溃。〕瓒奋其猛锐，志不违难，立乎将卒之间，以缉华裔之众。〔缉，曾聚也。《左氏传》孔子曰：裔不谋夏，夷不乱华。〕罢困相保，坚守四旬，上下力屈，受陷勍寇。〔《史记》李左车谓韩信曰：情见力屈，欲战不拔。《左氏传》公子鱼曰：就敌之人，隘而不成列。杜预曰：勍，强也。〕士师奔扰，弃军争免。而瓒誓命沈城，佻身飞镞，〔《毛诗》曰：佻佻公子。毛苌《传》曰：独行貌也。〕兵尽器竭，毙于旗下。非夫贞壮之气，勇烈之志，岂能临敌引义，以死徇节者哉！〔《非有先生论》曰：引义以正身。〕景平之元，朝廷闻而伤之。有诏曰：故宁远司马、濮阳太守阳瓒，滑台之逼，厉诚固守，投命徇节，在危无挠，〔《左氏传》曰：师徒挠败。杜预曰：挠，败也。〕古之烈士，无以加之。可赠给事中，振遗孤，以慰存亡。〔郑玄《礼记注》曰：振，收也。〕追宠既彰，人知慕节，河汴之间，有义风矣。逮元嘉廓祚，圣神纪物，光昭茂绪，旌录旧勋，苟有概於贞孝者，实事感於仁明。〔《东观汉记》曰：章帝壮而仁明。〕末臣蒙固，侧闻至训，敢询诸前典，而为之诔。其辞曰：

贞不常佑，义有必甄。〔郑玄《尚书纬注》曰：甄，表也。〕处父勤君，怨在登贤。〔《左氏传》曰：晋搜于夷，舍二军，使狐射如将中军，赵盾佐之。阳处父至自温，改搜于董，易中军。阳子，成季之属也，故党于赵氏。且谓赵盾能曰：使能，国之利也。贾季怨阳子之易其班。杜预曰：本中军帅，易以为佐也，使续鞠居杀阳处父。《穀梁传》曰：晋将与狄战，使狐夜姑为中军将，盾佐之。阳处父曰：不可。古者君之使臣也，使仁者佐贤者，不使贤者佐仁者。今盾贤，夜姑仁，其不可。襄公曰：诺。公谓夜姑曰：吾使汝佐盾矣。处父主境上之事，夜姑使人杀之。〕苫夷致果，题子行间。〔《左氏传》曰：苫越生子，将待事而名之。阳州之役获焉，名之曰阳州。杜预曰：苫夷也。《说文》曰：题，名也。《汉书》卫青曰：非臣待罪行间之意。〕忠壮之烈，宜自尔先。旧勋虽废，邑氏遂传。〔《左氏传》吕相绝秦曰：我襄公未忘君之旧勋。又众仲曰：胙之以士，而命之氏，邑亦如之。杜预曰：取其旧邑之称，以为族也。《公羊传》曰：其称刘何，以邑氏。〕惟邑及氏，自温徂阳。〔《左氏传》刘子单子谓晋卻至曰：襄王劳文公而赐之温，狐氏、阳氏先处之。〕狐续既降，晋族弗昌。〔言狐射姑续鞫居诛处父之后，在晋之族，不复昌盛也。《左氏传》曰：贾季使续鞠居杀阳处父。杜预曰：狐射姑，贾季也。〕之子之生，立绩宋皇。〔《毛诗》曰：之子于征。〕拳猛沈毅，温敏肃良。〔《管子》曰：子之卿有拳勇秀出者。毛苌《诗传》曰：拳，力也。《战国策》，鞠武曰：田光先生者，其知深，其虑沈。〕如彼竹柏，负雪怀霜。〔《孙子》曰：贞人在冬则松竹，在火则玉英。〕如彼騑驷，配服骖衡。〔服，服马也。衡，车衡也。言翼赞宋朝，如彼騑之为驷，乃配服而参衡也。服谓中央两马夹辕者，在服之左曰骖，右曰騑。四马曰驷。〕

边兵丧律，王略未恢。〔《周易》曰：师出以律。失律，凶也。《广雅》曰：略，法也。〕函陕堙阻，瀍洛蒿莱。朔马东骛，胡风南埃。〔毌丘俭《在幽州诗》曰：芒山邈悠悠，但见胡地埃。〕路无归轊，野有委骸。〔《汉书》王恢曰：轊车相望。又高祖令曰：士卒从军死者，为槥归其县。应劭曰：轊，小棺也。服虔曰：轊与槥古字通。司马彪《续汉书》顺帝诏曰：死则委尸原野。〕帝图斯艰，简兵授才。实命阳子，佐师危台。憬彼危台，在滑之坰。周卫是交，郑翟是争。〔交，党与也。《毛诗》曰：憬彼淮夷。《史记》：郑入滑，滑听命，已而反与卫。於是郑伐滑。周襄王使伯犕请滑，郑文公不听襄王请，而囚伯犕。王怒，与翟伐郑，不克。〕昔惟华国，今实边亭。凭巘结关，负河萦城。金柝夜击，和门昼扃。〔金，谓刁斗也。卫宏《汉旧仪》曰：昼漏尽，夜漏起，城门击刁斗，周庐击木柝。《周礼》曰：大阅，以旌为左右和之门。范晔《后汉书》章帝诏：永平之末，城门昼闭。《说文》曰：扃，外闭之关也。〕料敌厌难，时惟阳生。〔杨子云《赵充国颂》曰：料敌制胜。唐子曰：将要於折冲厌难决胜而已。〕

凉冬气劲，塞外草衰。〔李陵《答苏武书》云：凉秋九月，塞外草衰。〕逷矣獯虏，乘障犯威。〔《尚书》王曰：逷矣西土之人。《汉书》曰：上遣狄山乘障。《苍颉》曰：障，小城也。〕鸣骥横厉，霜镝高翚。〔《汉书》曰：息夫躬《绝命辞》曰：鹰淮横厉。又曰：冒顿乃作为鸣镝。《音义》曰：箭镝也。《西京赋》曰：游鷮高翚。薛综曰：翚，犹飞也。〕轶我河县，俘我洛畿。〔《左氏传》吕相曰：迭我殽地，入我河县，俘我王官。迭与轶古字通。〕攒锋成林，投鞍为围。〔《东京赋》曰：戈矛若林。《汉书》韩安国曰：高皇帝围於平城，匈奴至者投鞍高如城者数所。〕翳翳穷垒，嗷嗷群悲。师老变形，地孤援阔。〔《左氏传》晋军吏曰：楚师老矣。〕卒无半菽，马实钳秣。〔《汉书》项羽曰：岁饥民贫，卒食半菽。《公羊传》曰：楚庄王围宋，子反窥宋城，见华元。华元曰：易子而食，析骸而炊。子反曰：吾闻围者钳马而秣之，使肥者应客，何子之情？何休曰：以木御其口。〕守未焚冲，攻已濡褐。〔《左氏传》曰：公侵齐，攻廪丘之郛，主人焚冲，或濡马褐以救之。〕烈烈阳子，在困弥达。〔《周易》曰：困穷而通。〕勉慰痍伤，拊巡饥渴。〔《左氏传》曰：子反令军吏察夷伤。杜预曰：夷，亦伤也。〕力虽可穷，气不可夺。〔《礼记》曰：儒者身可危也，而志不可夺也。《孙子兵法》曰：三军可夺气，将军可夺心。〕义立边疆，身终锋栝。呜呼哀哉！〔刘熙《释名》曰：矢末曰栝。〕

贲父殒节，鲁人是志。汧督效贞，晋策攸记。〔贲父汧督，已见上文。〕皇上嘉悼，思存宠异。于以赠之，言登给事。〔《毛诗》曰：何以赠之，路车乘黄。〕疏爵纪庸，恤孤表嗣。〔《汉书》滕公谓楚令尹曰：黥布上疏，爵而贵之。疏，分也。〕嗟尔义士，没有馀喜。呜呼哀哉！

【陶徵士诔(并序)】

〔何法盛《晋中兴书》曰：延之为始安郡，道经寻阳，常饮渊明舍，自晨达昏。及渊明卒，延之为诔，极其思致。〕

※颜延年

夫璿玉致美，不为池隍之宝。〔《山海经》曰：升山，黄酸之水出焉，其中多璇玉。《说文》曰：璇，亦璿字。〕桂椒信芳，而非园林之实。〔《春秋运斗枢》曰：椒桂连，名士起。宋均曰：桂椒芬香，美物也。《山海经》曰：招摇之山多桂。又曰：琴鼓之山多椒。〕岂其深而好远哉！盖云殊性而已。故无足而至者，物之藉也，〔言物以希为贵也。藉，资藉也。《韩诗外传》曰：晋平公游於河而乐曰：安得贤士与之乐此也！舡人盖胥跪而对曰：夫珠出於江海，玉出於昆山，无足而至者，由主君之好也。士有足而不至者，盖君主无好士之意也。何患无士乎？〕随踵而立者，人之薄也。〔言人以众为贱也。薄，贱薄也。《战国策》齐宣王曰：百世一圣，若随踵而生也。此亦不以文而害意。〕若乃巢高之抗行，夷皓之峻节，〔皇甫谧《逸士传》曰：巢父者，尧时隐人也。《庄子》曰：尧治天下，伯成子高立为诸侯。尧授舜，舜授禹，伯成子高弃为诸侯而耕。《史记》曰：伯夷叔齐，孤竹君之子也。隐於首阳山。《三辅·三代旧事》曰：四皓秦时为博士，辟於上洛熊耳山西。祢衡书曰：训夷皓之风。〕故已父老尧禹，锱铢周汉。〔范晔《后汉书》曰：郅惮谓郑敬曰：子从我为伊、吕乎？将为巢、许乎？而父老尧舜乎？《礼记》孔子曰：儒有上不臣天子，下不事诸侯，虽分国如锱铢，有如此者。郑玄曰：虽分国以禄之，视之轻如锱铢矣。〕而绵世浸远，光灵不属。〔《东观汉记》曰：上赐东平王苍书曰：岁月骛过，山陵浸远。今鲁国孔氏尚有仲尼车、舆、冠、覆，明德盛者，光灵远也。〕至使菁华隐没，芳流歇绝，不其惜乎！虽今之作者，人自为量。〔《论语》子曰：作者七人。〕而首路同尘，辍涂殊轨者多矣。〔《老子》曰：和其光而同其尘。陆机《侠邪行》曰：将遂殊涂轨，要子同归津。〕岂所以昭末景，泛馀波！〔陆机诗曰：惆怅怀平素，岂乐于兹同。岂宴栖末景，游豫蹑馀踪。《尚书》曰：馀波入于流沙。〕

有晋徵士寻阳陶渊明，南岳之幽居者也。〔《礼记》曰：儒有幽居而不淫。〕弱不好弄，长实素心。〔《左氏传》却芮对秦伯曰：夷吾弱不好弄，长亦不改。《礼记》曰：有哀素之心。郑玄曰：凡物无饰曰素。〕学非称师，文取指达。在众不失其寡，处言愈见其默。少而贫病，居无仆妾。〔范晔《后汉书》曰：黄香家贫，内无仆妾。〕井臼弗任，藜菽不给。〔《列女传》曰：周南大夫之妻谓其夫曰：亲探井臼，不择妻而娶。〕母老子幼，就养勤匮。〔《礼记》曰：事亲，左右就养无方。〕远惟田生致亲之议，追悟毛子捧檄之怀。〔《韩诗外传》曰：齐宣王谓田过曰：吾闻儒者亲丧三年，君之与父孰重？田过对曰：殆不如父重。王忿曰：则曷为去亲而事君？田对曰：非君之土地，无以处吾亲；非君之禄，无以养吾亲；非君之爵，无以尊显吾亲。受之於君，致之於亲。凡事君者，亦为亲也。宣王悒然，无以应之。范晔《后汉书》曰：庐江毛义，字少卿。家贫，以孝称。南阳人张奉慕其名，往候之。坐定而府檄適到，以义守令。义捧檄而入，喜动颜色。奉者志尚之士，心贱之，自恨来，固辞而去。及义母死，去官行服。数辟公府，为县令，进退必以礼。后举贤良，公车徵，遂不至。张奉叹曰：贤者固不可测，往日之喜，为亲屈也。〕初辞州府三命，后为彭泽令。道不偶物，弃官从好。〔孙盛《晋阳秋》曰：嵇康性不偶俗。《论语》子曰：从吾所好。〕遂乃解体世纷，结志区外。〔《左氏传》季文子曰：四方诸侯，谁不解体！嵇康《幽愤诗》曰：世务纷纭。蔡伯喈《郭林宗碑》曰：翔区外以舒翼。〕定迹深栖，於是乎远。灌畦鬻蔬，为供鱼菽之祭。〔《闲居赋》曰：灌园鬻蔬，供朝夕之膳。《公羊传》齐大夫陈乞曰：常之母有鱼菽之祭。〕织絇纬萧，以充粮粒之费。〔《穀梁传》曰：甯喜出奔晋，织絇邯郸，终身不言卫。郑玄《仪礼注》曰：絇，状如刀，衣履头也。《庄子》曰：河上有家贫恃纬萧而食者。司马彪曰：萧，蒿也。织蒿为薄。〕心好异书，性乐酒德，〔《刘劭集》有《酒德颂》。〕简弃烦促，就成省旷。〔张茂先《答何劭诗》曰：恬旷苦不足，烦促每有馀。〕殆所谓国爵屏贵，家人忘贫者与。〔《庄子》曰：夫孝悌仁义，忠信贞廉，此皆自勉以役其德者也。不足多也。故曰：至贵，国爵屏焉；至富，国财屏焉，是以道不渝。郭象曰：屏者，除弃之谓也。夫贵在其身，犹忘之。况国爵乎，斯贵之至也。《庄子》曰：故圣人，其穷也。使家人忘贫，其达也。使王公忘爵禄而化卑。郭象曰：淡然无欲，家人不识贫可苦。〕有诏徵为著作郎，称疾不到。春秋若干，元嘉四年月日，卒于寻阳县之某里。近识悲悼，远士伤情。冥默福应。呜呼淑贞。〔张衡《灵宪图注》曰：寂寞冥默，不可为象。〕

夫实以诔华，名由谥高，苟允德义，贵贱何算焉。若其宽乐令终之美，好廉克己之操，有合谥典，无愆前志。故询诸友好，宜谥曰靖节徵士。〔《谥法》曰：宽乐令终曰靖，好廉自克曰节。〕其辞曰：

物尚孤生，人固介立。〔《汉书·音义》臣瓒曰：介，特也。〕岂伊时遘，曷云世及？嗟乎若士！望古遥集。韬此洪族，蔑彼名级。〔葛龚《遂初赋》曰：承豢龙之洪族，贶高阳之休基。《史记》曰：赐爵一级。《说文》曰：级，次弟也。〕睦亲之行，至自非敦。〔《周礼》：二曰六行，孝、友、睦、姻、任、恤。郑玄曰：睦亲於九族。〕然诺之信，重於布言。〔《汉书》曰：季布，楚人也。谚曰：得黄金百斤，不如得季布一诺。〕廉深简絜，贞夷粹温，和而能峻，博而不繁。〔《论语》子曰：和而不同。《家语》子贡曰：博而不举，是曾参之行。〕依世尚同，诡时则异，有一於此，两非默置。岂若夫子，因心违事？〔言为人之道，依俗而行，必讥之以尚同；诡违於时，必讥之以好异；有一於身，必被讥论。非为默置，岂若夫子因心而能违於世事乎！言不同不异也。《庄子》曰：列士怀植散群，则尚同也。郭象曰：所谓和其光，同其尘。班因《汉书赞》曰：东方朔戒其子以上容。首阳为拙，柱下为工。饱食安步，以仕易农。依隐玩世，诡时不逢。《毛诗》曰：因心则友。〕畏荣好古，薄身厚志。〔《论语》子曰：信而好古。〕世霸虚礼，州壤推风。〔世霸，谓当世而霸者也。蔡伯喈《郭有道碑》曰：州郡闻德，虚己备礼。推风，推挹其风也。〕孝惟义养，道必怀邦。〔范晔《后汉书》曰：论言以义养，则仲由之菽甘於东邻之牲。《论语比考谶》曰：文德以怀邦。〕人之秉彝，不隘不恭。〔《毛诗》曰：民之秉彝，好是懿德。《孟子》曰：伯夷隘，柳下惠不恭，隘与不恭，君子不由也。綦母邃曰：隘，谓疾恶太甚，无所容也。不恭，谓禽兽畜人，是不敬。然此不为褊隘，不为不恭。〕爵同下士，禄等上农。〔《礼记》曰：诸侯之下士，视上农夫，禄足以代其耕。〕度量难钧，进退可限。〔《孝经》：容止可观，进退可度。〕长卿弃官，稚宾自免。〔《汉书》曰：司马长卿病免，客游梁，得与诸侯游士居。又曰：清居之士，太原则郇相字稚宾，举州郡茂才，数病去官。〕子之悟之，何悟之辩！赋诗归来，高蹈独善。〔归来，归去来也。《左氏传》齐人歌曰：鲁人之皋，使我高蹈。孟子曰：古之人，穷则独善其身，达则兼善天下。〕亦既超旷，无適非心。〔《吕氏春秋》曰：夫乐有道，心亦適。《庄子》曰：知忘是非，心之適也。〕汲流旧巘，葺宇家林。〔《广雅》曰：葺，覆也。〕晨烟暮蔼，春煦秋阴，陈书辍卷，置酒弦琴。居备勤俭，躬兼贫病。〔《尚书》曰：克勤于邦，克俭于家。《史记》原宪曰：若宪，贫也，非病也。〕人否其忧，子然其命。〔《论语》子曰：贤哉！回也，一箪食，一瓢饮，在陋巷，人不堪其忧，回也不改其乐。《墨子》曰：贫富固有天命，不可损益。〕隐约就闲，迁延辞聘。〔《周书》曰：隐约者，观其不摄惧。登徒子《好色赋》曰：因迁延而辞避。〕非直也明，是惟道性。〔《毛诗》曰：匪直也人，秉心塞渊。高诱《淮南子》注曰：道性无欲。〕纠缠斡流，冥漠报施。〔《鹏鸟赋》曰：斡流而迁或推而还。夫祸之与福，何异纠缠。《吊魏武文》曰：悼繐帷之冥漠。《史记》司马迁曰：天之报施善人何如哉！〕孰云与仁？实疑明智。〔言谁云天道常与仁人，而我闻之，实疑於明智。此说明智，谓老子也。《老子》曰：天道无亲，常与善人。《楚辞》曰：招贤良与明智。〕谓天盖高，胡愆斯义？〔言天高听卑，而报施无爽，何故爽於斯义，而不与仁乎？《毛诗》曰：谓天盖高，不敢不跼。《史记》子韦曰：天高听卑。〕履信曷凭？思顺何寘？〔《周易》曰：履信思乎顺。毛苌《诗传》曰：实，置也。〕年在中身，疢维痁疾，〔尚书曰：文王受命惟中身。《左氏传》曰：齐侯疥，遂痁。杜预曰：痁，疟疾也。〕视死如归，临凶若吉。〔《吕氏春秋》曰：遗生行义，视死如归。〕药剂弗尝，祷祀非恤。〔《魏都赋》曰：药剂有司。《论语》子曰：丘之祷久矣。〕傃幽告终，怀和长毕。呜呼哀哉！〔傃，向也。《礼记》曰：幽则有鬼神。《孙卿子》曰：死，人之终也。〕

敬述靖节，式尊遗占。〔《汉书》曰：陈遵口占作书。占，谓口隐度其事，令人书也。〕存不愿丰，没无求赡。省讣却赙，轻哀薄敛。〔《礼记》曰：凡讣於其君，云某臣死。郑玄曰：讣或作赴，至也。臣死，使人至君所告之也。《周礼》曰：丧则令赙补之。郑玄曰：谓赙丧家，补助不足。〕遭壤以穿，旋葬而窆。呜呼哀哉！〔《河图考钩》曰：有壤者可穿。《礼记》孔子曰：敛手足形，还葬而无椁，称其财，斯之谓礼。《说文》曰：窆，葬下棺也。〕

深心追往，远情逐化。〔《庄子》曰：既化而生，又化而死。〕自尔介居，及我多暇。〔《汉书》陈馀说武臣曰：将军独介居河北。《孙卿子》曰：其为人也多暇日者，其出入不远。〕伊好之洽，接阎邻舍。宵盘昼憩，非舟非驾。〔毛苌《诗传》曰：憩，息也。〕念昔宴私，举觞相诲。〔《毛诗》曰：诸父兄弟，备言燕私。〕独正者危，至方则碍。〔《孙卿子》曰：方则止，圆则行。〕哲人卷舒，布在前载。〔《西征赋》曰：遽与国而卷舒。《西京赋》曰：多识前世之载。〕取鉴不远，吾规子佩。〔《毛诗》曰：殷鉴不远。〕尔实愀然，中言而发。〔《礼记》曰：孔子愀然作色而对。〕违众速尤，迕风先蹶。〔班固《汉书述》曰：疑殆匪缺，违众忤世，浅为尤悔，深作敦害。《韩诗外传》曰：草木根荄浅，未必橛也。飘风与暴雨隧，则橛必先矣。〕身才非实，荣声有歇。〔言身及才不足为实，荣华声名有时而灭。恐己恃才以傲物，凭宠以陵人，故以相诫也。〕睿音永矣，谁箴余阙？呜呼哀哉！〔《尔雅》曰：永，远也。《左氏传》魏绛曰：百官箴王阙。〕仁焉而终！智焉而毙！〔应劭《风俗通》曰：《传》云：五帝圣焉死，三王仁焉死，五伯智焉死。〕黔娄既没，展禽亦逝。〔皇甫谧《高士传》曰：黔娄先生死，曾参与门人来吊。曾参曰：先生终，何以为谥？妻曰：以康为谥。曾子曰：先生存时，食不充虚，衣不盖形，死则手足不敛，傍无酒肉。生不得其美，死不得其荣，何乐於此，而谥为康哉！妻曰：昔先君尝欲授之国相，辞而不为，是所以有馀贵也。君尝赐之粟三十锺，先生辞不受，是其有馀富也。彼先生者，甘天下之淡味，安天下之卑位，不戚戚於贫贱，不遑遑於富贵，求仁而得仁，求义而得义，其谥为康，不亦宜乎也！展禽，柳下惠也。《论语》：柳下惠为士师，郑玄曰：柳下惠，鲁大夫也。展禽食采柳下，谥曰惠。〕其在先生，同尘往世。〔同尘，已见上文。〕旌此靖节，加彼康惠。呜呼哀哉！〔康，黔娄。惠，柳下惠也。〕

【宋孝武宣贵妃诔一首(并序)】

〔沈约《宋书》曰：孝武殷淑仪薨，追进为贵妃，班亚皇后，谥曰宣，谢庄为诔。〕

※谢希逸

惟大明六年，夏四月壬子，宣贵妃薨。律谷罢暖，龙乡辍晓。〔律谷，黍谷也。吹律以暖之，故曰律谷。刘向《别录》曰：邹衍在燕。有谷寒，不生五穀，邹衍吹律而温之，至生黍。《陈留风俗传》曰：允吾县者，宋陈楚地，故梁国宁陵种龙乡也，出鸣鸡。〕照车去魏，聊城辞赵。〔《史记》曰：齐威王与魏惠王会田于郊。魏王问曰：王亦有宝乎？威王曰：无有。魏王曰：若寡人，小国也，尚有径寸之珠，照车前后十二乘者十枚，奈何以万乘之国而无宝乎？又曰：赵惠文王得和氏璧，秦王闻之，使遗赵王书曰：原以十五城易璧。赵王遂使相如奉璧，西入秦。魏文帝《与锺大理书》曰：不损连城之价。〕皇帝痛掖殿之既阒，悼泉途之已宫。〔《埤苍》曰：阒靖也。《风俗通》曰：梓宫者，存时所居，缘生事亡，因以为名也。〕巡步檐而临蕙路，集重阳而望椒风。呜呼哀哉！〔《上林赋》曰：步檐周流，长途中宿。《西都赋》曰：后宫则有兰林蕙草。《楚辞》曰：集重阳入帝宫兮，造旬始而观清都。《桓子新论》曰：董贤女弟为昭仪，居舍号曰椒风。〕天宠方降，王姬下姻，〔沈约《宋书》曰：淑仪生第二皇女。《周易》曰：在师中吉，承天宠也。《毛诗序》曰：王姬亦下嫁於诸侯。〕肃雍揆景，陟屺爰臻。〔言王姬将降至，而贵妃遽霣。《毛诗》曰：曷不肃雍，王姬之车。又曰：陟彼屺兮，瞻望母兮。〕国轸丧淑之伤，家凝霣庇之怨。〔《穆天子传》曰：天子为盛姬谥曰：哀淑人。潘岳《秦氏从姊诔》曰：家失慈覆，世丧母仪。郑玄《礼记注》曰：庇，覆也。庇或为妣，非也。〕敢撰德於旗旒，庶图芳於锺万。〔《周易》曰：杂物撰德。杨雄《元后诔》曰：著德太常，注诸旒旌。曹植《卞太后诔》曰：敢扬厚德，表之旐旌。《国语》，晋悼公曰：昔克潞之役，秦来图败晋功，魏颗以其身却退秦师于辅氏，亲止杜回。其勋铭于景锺。《左氏传》曰：九月，考仲子之宫，将万焉。公问羽数於众仲。对曰：天子用八，诸侯用六，公从之。於是初献六羽，始用六佾。〕其辞曰：

玄丘烟煴，瑶台降芬。〔《列女传》曰：契母简狄者，有娀氏之长女也。当尧之时，与其妹娣浴於玄丘之水。有玄鸟衔卵过而坠之，五色甚好，简狄得含之，误而吞之，遂生契焉。《楚辞》曰：望瑶台之偃蹇兮，见有娀之佚女。〕高唐渫雨，巫山郁云。〔《高唐赋》曰：昔先王游於高唐，梦见一妇人，曰：妾在巫山之阳，高丘之阻。旦为朝云，暮为行雨。〕诞发兰仪，光启玉度。〔杨修荀《爽述赞》曰：其德克明，诞发幼龄。左九嫔《武帝纳皇后颂》曰：如兰之茂，如玉之莹。光启，已见上文。〕望月方娥，瞻星比婺。〔《易归藏》曰：昔常娥以不死之药奔月。《汉书》曰：北宫有婺女。《星占》曰：婺女为既嫁之女也。〕毓德素里，栖景宸轩。〔《周易》曰：君子以振民毓德。刘梁《季南碑》曰：栖景曜於衡门。〕处丽絺绤，出懋蘋蘩。〔《毛诗》曰：葛之覃兮，施于中谷，是刈是获，为绤为绤。又曰：于以采蘋，南涧之滨。又曰：于以采蘩，于沼于沚。〕脩诗贲道，称图照言。〔《广雅》曰：贲，美也。《世本》曰：史皇作图。宋忠曰：史皇，黄帝臣也。图，谓画物象也。〕翼训姒幄，赞轨尧门。〔《列女传》曰：涂山氏之女，夏禹娶以为妃。既生启，涂山独明教训，而致其化焉。《史记》曰：禹姒为姓。《汉书》曰：孝武钩弋赵婕妤，昭帝母也。妊身十四月乃生。上曰：昔闻尧十四月而生，今钩弋亦然，乃命所生门曰尧母门。〕绸缪史馆，容与经闱，〔史，三史。经，六经。〕陈风缉藻，临彖分微。〔风，国风。彖，易彖，〕游艺殚数，抚律穷机。〔艺，六艺。律，六律。〕踌躇冬爱，怊怅秋晖：〔《楚辞》曰：蹇淹留而踌躇。《左氏传》曰：邦舒问於贾季曰：赵襄、赵盾孰贤？对曰：赵襄冬日之日，赵盾夏日之日。杜预曰：冬日可爱，夏日可畏。《楚辞》曰：心怊怅以永思。〕展如之华，寔邦之媛。〔《毛诗》曰：展如之人兮，邦之媛也。〕敬勤显阳，肃恭崇宪。〔沈约《宋书》曰：文帝路淑媛生孝武皇帝。即位，奉尊号皇太后。宫曰崇宪。太后居显阳殿。〕奉荣维约，承慈以逊。逮下延和，临朋违怨。祚灵集祉，庆蔼迎祥。〔《毛诗》曰：既受帝祉，施于孙子。郑玄《礼记注》曰：高辛氏之世，玄鸟遗卵，娀女简狄，吞而生契，后王以为媒官嘉祥，而立其祠焉。潘尼《上巳日会天渊池诗》曰：外迎休祥，内和天人。〕皇胤璿式，帝女金相。〔式，法也。言皇之胤嗣，如玉之有法也。沈约《宋书》曰：淑仪生始平王子鸾、晋陵王子云。帝女，已见上文。《左氏传》祈招之诗云：式如玉，式如金。《毛诗》曰：追琢其章，金玉其相。毛苌曰：相，质也。〕联跗齐颖，接萼均芳，〔《毛诗》曰：棠棣之华，萼不韡韡。郑玄曰：承华者萼，不当作跗。萼，足也。〕以蕃以牧，烛代辉梁。〔《汉书》曰：文帝立武为代王，参为梁王。〕视朔书氛，观台告祲。〔《左氏传》曰：公既视朔，遂登观台以望，而书，礼也。《周礼》曰：眡祲掌十辉之法。郑玄曰：阴阳气相侵，渐以成灾也，〕八颂扃和，六祈辍渗。〔《周礼》曰：占人掌占龟，以八筮占八颂，以视吉凶。郑玄曰：以八筮占八颂。谓将卜八事，先以筮筮之，言颂者，同於龟占。《周礼》曰：太祝掌六祈，以同鬼神示，一曰类，二曰造，三曰禬，四曰禜，五曰攻，六曰说。渗，谓渗漉。喻祉福也。〕衡总灭容，翚翟毁衽，〔包咸《论语》注曰：衡，轭也。《周礼》曰：王后之五路，重翟，锡面朱总，厌翟，勒面缋总，安车，彫面翳总，皆有容盖。郑司农曰：总著马勒，直两耳与两镳。容，谓幨车也。《周礼》曰：司服掌王后之六服，袆服，褕狄，阙狄，鞠衣，展衣，褖衣。郑玄曰：狄当为翟。翟，雉名也。衤丰衣，画翚者也。《说文》曰：衽，衣衿也。〕掩采瑶光，收华紫禁。呜呼哀哉！〔宋孝武伤宣贵妃《拟汉武李夫人赋》曰：閟瑶光之密陛，宫虚梁之馀阴。又《袁伯文美人赋》曰：居瑶光之严奥，御象席之琼珍，并以瑶光为殿名，盖贵妃之所处也。王者之宫，以象紫微，故谓宫中为紫禁。〕

帷轩夕改，軿辂晨迁。〔刘熙《释名》曰：容车，妇人所载小车也。其盖施帷，所以隐蔽其形容也。《列女传》齐孝孟姬曰：妾闻妃后逾阈，必乘安车辎軿。《苍颉篇》曰：軿，衣车也。〕离宫天邃，别殿云悬。〔《西都赋》曰：徇以离宫别寝。〕灵衣虚袭，组帐空烟。〔《寡妇赋》曰：瞻灵衣之披披。郑玄《礼记注》曰：袭，重衣也。长门赋曰：张罗绮之幔帷，垂楚组之连纲。〕巾见馀轴，匣有遗弦。呜呼哀哉。〔巾，巾箱也。匣，琴匣也。〕

移气朔兮变罗纨，白露凝兮岁将阑。〔阑，犹晚也。〕庭树惊兮中帷响，金釭暧兮玉座寒。〔夏侯湛有《金釭灯赋》。暧，不明也。《易是类谋》曰：假威出座玉床。〕纯孝擗其俱毁，共气摧其同栾。〔纯孝共气，谓皇子也。《左氏传》君子曰：颖考叔，纯孝也。《孝经》曰：擗踊哭泣，哀以送之。郑玄《孝经注》曰：毁瘠赢瘦，孝子有之。《吕氏春秋》曰：父母之於子也，子之於父母也。一体而分形，同血气而异息。《毛诗》曰：庶见素冠兮，棘人栾栾兮。〕仰昊天之莫报，怨凯风之徒攀。〔《毛诗》曰：欲报之德，昊天罔极。《毛诗》曰：凯风，美孝子也。〕茫昧与善，寂寥馀庆。〔《淮南子》曰：茫茫昧昧，从天之道。与善，已见上文。《周易》曰：积善之家，必有馀庆。〕丧过乎哀，棘实灭性。〔丧过，见上文。《孝经》曰：毁不灭性。〕世覆冲华，国虚渊令。呜呼哀哉！〔牵秀四言诗曰：坤德尚冲。《毛诗》曰：秉心塞渊。〕

题凑既肃，龟筮既辰。〔《吕氏春秋》曰：题凑之室，棺椁数袭。《汉书·音义》韦昭曰：题，头也。头凑以头内向，所以为固。〕阶撤两奠，庭引双輴。〔《仪礼》曰：属引，彻奠，乃祖。郑玄曰：属，著也。引，所以引柩车也。在輴曰紼。又《礼记注》曰：輴，殡车也。〕维慕维爱，曰子曰身。〔沈约《宋书》曰：孝武大明六年淑仪薨。又曰：大明六年子云薨。潘岳《妹哀辞》曰：庭祖两柩，路引双轜。尔身尔子，永与世辞。〕恸皇情於容物，崩列辟於上旻。〔司马彪《汉书》曰：根车旋载容衣。〕崇徽章而出寰甸，照殊策而去城闉。呜呼哀哉！〔郑玄《礼记注》曰：徽，旌旗也。又曰：旌，葬乘车所建也。毛苌《诗传》曰：章，旒也。蔡邕《独断》曰：以策书诔其行而赐之也。《穀梁传》曰：寰内诸侯，非天子之命，不得出会。《尚书》曰：五百里甸服。孔安国曰：规方千里之内，谓之甸服。《说文》曰：闉，城曲重门也。〕

经建春而右转，循阊阖而迳渡。〔《河南郡境界簿》曰：洛阳县东城，第一建春门。《楚辞》曰：历太皓以右转。《晋宫阁铭》曰：洛阳城阊阖门。《楚辞》曰：凌天池而径渡。〕旌委郁於飞飞，龙逶迟於步步。〔《毛诗》曰：周道逶迟。〕锵楚挽於槐风，喝边箫於松雾。〔锵，鸣声也。楚，辛楚也。《广雅》曰：喝，嘶喝也。边箫，箫声远也。〕涉如繇而环回，望乐池而顾慕。呜呼哀哉！〔《穆天子传》曰：天子西征，至玄池之上，乃奏乐三日而终，是曰乐池。盛姬亡，天字乃殡姬於穀丘之庙，葬於乐池之南。天子乃周如繇之水，以圜丧车。郭璞曰：繇音姚。〕

晨辒解凤，晓盖俄金。〔葬讫，故车解凤饰。盖，斜金爪也。《汉书》曰：载霍光尸以辒辌车。如淳曰：辒辌，车形广大，有羽饰。《甘泉赋》曰：乃登夫凤凰。然羽饰则凤凰也。杜延年奏曰：载霍光柩以辌车，以辒车为倅也。臣瓒曰：秦始皇崩，秘其丧，载以辒辌车，百官奏事如故。此不得是轜车类也。然辒车吉仪，瓒说是也。桓谭《新论》曰：乘舆凤凰盖，饰以金玉。蔡邕《独断》曰：凡乘舆，皆羽盖金华爪。郑玄《诗笺》曰：俄，倾也。〕山庭寝日，隧路抽阴。〔《黄图》曰：陵冢为山。郑玄《周礼注》曰：隧，墓道也。〕重扃閟兮灯已暗，中泉寂兮此夜深。〔《哀永逝》曰：户阖兮灯灭，夜何时兮复晓。〕销神躬于壤末，散灵魄於天浔。〔许慎《淮南子》注曰：浔，涯也。〕响乘气兮兰驭风，德有远兮声无穷。〔言惠问乘四气而靡穷，其芳誉驭六风而弥远。〕呜呼哀哉！

◎哀上

【哀永逝文一首】

※潘安仁

启夕兮宵兴，悲绝绪兮莫承。〔启夕，将启殡之前夕也。《仪礼》曰：既夕哭，请启期，告于殡。宿兴，绪，胤绪也。《思玄赋》曰：王肆侈於汉庭，卒衔卹而绝绪。〕俄龙轜兮门侧，嗟俟时兮将升。〔《仪礼》曰：迁于祖，用轴。郑玄曰：轴，輁轴也，天子画之以龙。《说文》曰：轜，丧车也。〕嫂侄兮慞惶，慈姑兮垂矜。〔《尔雅》曰：妇称夫之母曰姑。〕闻鸣鸡兮戒朝，咸惊号兮抚膺。〔陈琳《武军赋》曰：启明戒旦，长庚告昏。《列子》曰：抚膺而恨。〕逝日长兮生年浅，忧患众兮欢乐尠。彼遥思兮离居，叹河广兮宋远。〔《毛诗序》曰：河广，宋襄公母归于卫，思而不止，故作此诗也。《诗》曰：谁谓河广，一苇杭之。谁谓宋远？跂予望之。〕今奈何兮一举，邈终天兮不反。〔天地之道，理无终极。今云终天不反，长逝之辞。〕

尽余哀兮祖之晨，扬明燎兮援灵輴。〔祖及輴车，并已见上文。《仪礼》曰：宵设燎于门内之右。郑玄曰：为哭者为明。〕彻房帷兮席庭筵，举酹触兮告永迁。〔《礼记》曰：士殡帷之仪。《礼》曰：商祝御柩，乃祖。布席乃奠。《礼记》曰：祖於庭。《说文》曰：酹，餟祭也。《字林》曰：以酒沃地曰酹。〕凄切兮增欷，俯仰兮挥泪。想孤魂兮眷旧宇，视倏忽兮若仿佛。徒仿佛兮在虑，靡耳目兮一遇。停驾兮淹留，徘徊兮故处。周求兮何获，引身兮当去。

去华辇兮初迈，马回首兮旋旆。风泠泠兮入帷，云霏霏兮承盖。〔班婕妤《自伤赋》曰：广室阴兮帷幄暗，房栊虚兮风泠泠。《楚辞》曰：云霏霏兮承宇。〕鸟俯翼兮忘林，鱼仰沫兮失濑。怅怅兮迟迟，遵吉路兮凶归。思其人兮已灭，览馀迹兮未夷。〔毛苌《诗传》曰：夷，灭也。〕昔同途兮今异世，忆旧欢兮增新悲。谓原隰兮无畔，谓川流兮无岸。望山兮寥廓，临水兮浩汗。视天日兮苍茫，面邑里兮萧散。匪外物兮或改，固欢哀兮情换。嗟潜隧兮既敞，将送形兮长往。〔隧，已见上文。〕委兰房兮繁华，袭穷泉兮朽壤。〔贾逵《国语注》曰：袭，还也。〕

中慕叫兮擗摽，之子降兮宅兆。〔擗摽，已见上文。《孝经》曰：卜其宅兆而安厝之。〕抚灵榇兮诀幽房，棺冥冥兮埏窈窕。〔杜预《左氏传注》曰：榇，亲身之棺。《声类》曰：埏，墓隧也。〕户阖兮灯灭，夜何时兮复晓。〔司马彪续《汉书》张奂遗令曰：地底冥冥，长无晓期。〕归反哭兮殡宫，声有止兮哀无终。〔《左氏传》曰：不反哭于寝，故不曰薨。杜预注曰：自墓反虞于正寝，所谓反哭于寝也。《释名》曰：於西壁下涂之曰寝。《仪礼》曰：遂適殡宫。〕是乎非乎何皇？趣一遇兮目中。〔《汉书》曰：孝武李夫人卒，悲感作诗曰：是邪非邪！立而望之，偏何姗姗其来迟。郑玄《毛诗笺》曰：皇之言暀也。又曰：暀，往也。《东观汉记》世祖曰：虏在吾目中。〕既遇目兮无兆，曾寤寐兮弗梦。既顾瞻兮家道，长寄心兮尔躬。〔《周易》曰：夫夫妇妇而家道正。〕

重曰：已矣！此盖新哀之情然耳。渠怀之其几何？庶无愧兮庄子。〔《庄子》曰：庄子妻死，惠子吊之，则方箕踞鼓盆而歌。惠子曰：与人居，长子老身，死不哭，亦足矣，又鼓盆而歌，不已甚乎？庄子曰：不然，是其始死也，我独而能无概然。察其始而本无生，非徒无生，而本无形。非徒无形，而本无气。人且偃然寝於巨室，而我噭々随而哭之，自以为不通乎命。故止。〕

《文选》　唐·李善注



