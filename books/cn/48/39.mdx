---
---
---
title: 卷三十九 上书
---

◎上书

【上书秦始皇一首】

※李斯〔《史记》曰：李斯者，楚上蔡人也。西说秦，秦拜斯为客卿。会韩使郑国来间秦，以作溉渠。已而觉，秦室大臣皆言秦王曰：诸侯人来秦者，只为其主游间秦耳，请一切逐客。李斯议亦在逐中。斯乃上书，秦王乃除逐客之令，复李斯官，始皇帝以斯为丞相。后二世具斯五刑，论腰斩咸阳市。〕

臣闻吏议逐客，窃以为过矣。昔穆公求士，西取由余於戎，〔《史记》曰：戎王使由余於秦，秦后归由余，缪公又使人间要由余，遂去降秦。缪公以客礼礼之。〕东得百里奚於宛，〔《史记》曰：晋献公以百里奚为秦穆公夫人媵於秦。百里奚亡秦走宛，楚之鄙人执之，缪公闻百里奚，欲重赎之，恐楚子不许，以五羖羊皮赎之，楚人许，与之。缪公与议国事，大悦，授之国政。〕迎蹇叔於宋，〔《史记》曰：百里奚谓缪公曰：臣不及臣友蹇叔，贤，而世莫知。缪公使人厚币迎蹇叔，以为上大夫。〕来邳豹、公孙支於晋。〔《左氏传》曰：晋郄芮丕郑丕豹奔秦。又曰：秦伯谓公孙支曰：夷吾其定乎？对曰：今其言多忌克，难哉！杜预曰：公孙支，秦大夫子桑也。〕此五子者，不产於秦，穆公用之，并国三十，遂霸西戎。〔《史记》曰：秦用由余谋，伐戎王，益国十二，开地千里，遂霸西戎。〕孝公用商鞅之法，移风易俗，民以殷盛，国以富彊，百姓乐用，诸侯亲服，〔《史记》曰：献公卒，子孝公立。又曰：卫鞅西入秦，说孝公变法修刑，内务耕稼，外励战死之士。赏罚三年，百姓便之，天子致胙，诸侯毕贺也。〕获楚魏之师，举地千里，至今治彊。〔《史记》曰：卫鞅将兵围魏安邑，降之。又曰：卫鞅击魏公子邛，封鞅为列侯，号商君。〕惠王用张仪之计，拔三川之地，西并巴蜀，北收上郡，南取汉中，〔《史记》曰：孝公卒，子惠文君立。又曰：惠文君八年，张仪复相秦，攻韩宜阳，降之云。孝王十年，纳魏上郡。张仪伐蜀，灭之，又攻楚汉中，取地六百里，置汉中郡。《史记》云：孝王纳上郡，此云惠王，疑此误也。又曰：武王立，张仪死。武王谓甘茂曰：寡人欲通车三川，窥周室，使甘茂伐宜阳，拔之。然通三川是武王，张仪已死，此云惠王用张仪之计拔三川，疑此误也。三川，韩界也。宜阳，韩邑也。〕包九夷，制鄢郢，〔九夷，属楚夷也。鄢郢，楚二县也。盖秦令人据之也。〕东据成皋之险，割膏腴之壤，〔成皋，县名。周之东境。〕遂散六国之从，〔六国，韩、魏、燕、赵、齐、楚也。《汉书·音义》，文颖曰：关东为从。〕使之西面事秦，功施到今。〔《史记》曰：惠王卒，韩、魏、齐、楚皆宾从。〕昭王得范雎，废穰侯，逐华阳，〔《史记》曰：孝王卒，立异母弟为昭襄王。又曰：穰侯魏冉者，秦昭王母宣太后之弟。太后二弟，其异父长弟曰穰侯，姓魏氏，名冉。同父弟曰芋戎，为华阳君。魏冉为相国，范雎说秦昭王，言穰侯权重诸侯，昭王乃免相国，逐华阳君关外。〕彊公室，杜私门，蚕食诸侯，使秦成帝业。〔《春秋保乾图》曰：光闿害，蚕食天下。高诱《淮南子注》曰：蚕食无馀也。〕此四君者，皆以客之功。由此观之，客何负於秦哉！〔负，犹累也。〕向使四君却客而弗纳，疏士而弗用，是使国无富利之实，而秦无彊大之名也。

今陛下致昆山之玉，有和随之宝，〔《新序》，固桑对晋平公曰：夫剑产於越，珠产於江南，玉产於昆山，此三宝皆无足而致。《墨子》曰：和氏之璧，随侯之珠。〕垂明月之珠，服太阿之剑，〔《越绝书》曰：楚王召欧冶子干将作铁剑二枚，二曰太阿。〕乘纤离之马，建翠凤之旗，树灵鳝之鼓。〔孙卿曰：纤离蒲梢，皆马名。郑玄《礼记注》曰：鳝皮可以冒鼓。〕此数宝者，秦不生一焉，而陛下悦之，何也？必秦国之所生然后可，则夜光之璧，不饰朝廷，犀象之器，不为玩好；而赵卫之女，不充后庭；骏良駃騠，不实外厩；〔《周书》曰：正北以駃騠为献。《广雅》曰：駃，马属。〕江南金锡不为用，西蜀丹青不为采。所以饰后宫，充下陈，〔下陈，犹后列也。《晏子》曰：有二女，愿得入身於下陈。〕娱心意，悦耳目者，必出於秦然后可，则是宛珠之簪，傅玑之珥，阿缟之衣，锦绣之饰，不进於前，〔言以宛珠饰簪，以玑傅珥也。《说文》曰：珥，瑱也。徐广曰：齐之东阿县，缯帛所出者也。此解阿义与子虚不同，各依其说而留之。旧注既少不足，称臣以别之。他皆类此。〕而随俗雅化，佳冶窈窕，赵女不立於侧也。〔随俗雅化，谓闲雅变化，而能随俗也。〕

夫击瓮叩缶，弹筝搏髀，而歌呼呜呜快耳者，真秦之声也。〔《说文》曰：瓮，汲瓶也，《说文》曰：缶，瓦器，秦鼓之以节乐。〕郑、卫、桑间，韶、虞、武象者，异国之乐也。〔《礼记》曰：郑卫之音，乱世之音也。又曰：桑间濮上，亡国之音也。《乐动声仪》曰：舜乐曰箫韶。又曰：周乐伐时曰武象。宋均曰：武象，象伐时用干戈。徐广曰：韶一作昭。〕今弃叩缶击瓮而就郑卫，退弹筝而取韶虞，若是者何也？快意当前，適观而已矣。〔高诱《吕氏春秋注》曰：適，中適也。〕今取人则不然。不问可否，不论曲直，非秦者去，为客者逐。然则是所重者，在乎色乐珠玉；而所轻者，在乎民人也。此非所以跨海内、制诸侯之术也。

臣闻地广者粟多，国大者人众，兵彊者则士勇。是以太山不让土壤，故能成其大；河海不泽细流，故能就其深；〔《管子》曰：海不辞水，故成其大；山不辞土石，故能成其高。〕王者不却众庶，故能明其德。〔《文子》曰：圣人不让负薪之言，以广其名。〕是以地无四方，民无异国，四时充美，鬼神降福。此五帝三王之所以无敌也。今乃弃黔首以资敌国，〔郭象《庄子注》曰：资者，给赍之谓。〕却宾客以业诸侯，使天下之士，退而不敢西向，裹足不入秦，此所谓藉寇兵而赍盗粮者也。〔《战国策》范雎说秦王曰：此所谓藉贼兵而赍盗食者也。《说文》曰：赍，持遗也。〕夫物不产於秦，可宝者多；士不产於秦，愿忠者众。今逐客以资敌国，损民以益仇，内自虚，而外树怨诸侯，求国无危，不可得也。

【上书吴王一首】

※邹阳〔《汉书》曰：邹阳，齐人也。阳事吴王濞，王以太子事，阴有邪谋，阳奏书谏，为其事尚隐，恶不指斥言，故先引秦为喻。因道胡越、齐、赵之难，然后乃致其意。〕

臣闻秦倚曲台之宫，〔应劭曰：始皇帝所治处也，若汉家未央宫也。《三辅黄图》曰：未央有曲台殿。〕悬衡天下，〔如淳曰：衡，犹称之衡也。言其悬法度於其上。申子曰：君必有明法正义，若权衡以称轻重，所以一群臣也。〕画地而人不犯，兵加胡越；至其晚节末路，张耳、陈胜连从兵之据，以叩函谷，咸阳遂危。〔《史记》曰：陈胜，字涉，阳城人也。胜为王，号为张楚，西击秦。又曰：张耳，大梁人也。陈胜起蕲，以耳为校尉。《广雅》曰：据，引也。言相引以为援也。〕何则？列郡不相亲，万室不相救也。今胡数涉北河之外，〔《史记》曰：秦惠王游至北河。徐广曰：戎地之河上也。〕上覆飞鸟，下不见伏兔，〔苏林曰：覆，尽也。言胡上射飞鸟，下尽地之伏兔。〕斗城不休，救兵不至，死者相随，辇车相属，转粟流输，千里不绝。〔郑玄《礼记注》曰：流，犹行也。〕何则？彊赵责於河间，〔应劭曰：赵幽王为吕后所幽死，文帝立其长子遂为赵王，取赵之河间。立弟辟彊为河间王。至子哀王无嗣，国除，遂欲复还得河间也。〕六齐望於惠后〔孟康曰：高后割济南郡，为吕王台奉邑。又割琅邪郡，封营陵侯刘泽为琅邪王。文帝乃立悼惠王六子为王，言六齐不保今日之恩，而追怨惠帝与吕后。《汉书》曰：文帝闵济北逆乱自灭，尽封悼惠王诸子为列侯。后齐文王薨，无子，於是分齐为六，将闾为齐王，惠为济北王，贤为淄川王，雄渠为胶东王，邛为胶西王，辟光为济南王也。〕城阳顾於卢博，〔孟康曰：城阳王喜也。喜父章，与弟兴居讨诸吕有功，本当尽以赵地王章，梁地王兴居。文帝闻其欲立齐王，更以二郡王之，章失职，岁馀薨，兴居诛死。卢博，济北王治处，喜故顾念而怨也。二郡谓城阳章所封，济北兴居所封，兴居诛死，故喜顾念而恨也。泰山郡有博县济北县。〕三淮南之心思坟墓。〔张晏曰：淮南厉王三子，为三王，念其父见迁杀也。《汉书》曰：上怜淮南王不轨，上乃立厉王三子安为淮南王，敖为衡山王，赐为庐江王。〕大王不忧，臣恐救兵之不专，〔孟康曰：不专救汉也。如淳曰：皆自私怨宿愤，不能为吴也。若吴举兵反，天子来讨，谓四国但有意不敢相救也。以孟康解其文，故言不专救汉。如淳解其意，故云不能为吴。二说相成，义乃可明。〕胡马遂进窥於邯郸，越水长沙，还舟青阳。〔苏林曰：青阳，水名也。言胡越水陆共伐汉也。善曰：此同孟康之义也。张晏曰：还舟，聚舟也。言胡为赵难，越为吴难，不可恃也。善曰：此微同如淳之说。《秦始皇本纪》曰：荆王献青阳之田，已而背约，要击我南郡。〕虽使梁并淮阳之兵，下淮东，越广陵，以遏越人之粮，汉亦折西河而下，北守漳水，以辅大国。胡亦益进，越亦益深，此臣之所为大王患也。〔善曰：大国，谓赵也。阳假言吴思助汉，今胡越俱来伐之。汉虽复使梁并淮阳之兵，以遏越人粮，汉截西河以下，而助於赵，终无所益。故胡亦益进，越亦益深，此臣为大王患也。然其意欲破吴计，虽使当为乃使，越人当为吴人，辄当为御。言吴赵欲来伐汉，汉乃使梁并淮阳之兵，以止吴人之粮。汉截西河以御於赵。如此，则赵不得进，吴不得深。阳恶指斥，故假胡越错乱其辞。自此以下，乃致其意焉。〕

臣闻蛟龙骧首奋翼，则浮云出流，雾雨咸集。圣王底节脩德，则游谈之士，归义思名。〔善曰：厎与砥同。厎，砺也。《战国策》苏秦说赵王曰：外客游谈之士，无敢自进於前。《汉书·王莽传》曰：游者为之谈说。〕今臣尽知毕议，易精极虑，〔如淳曰：改易精思，以谋虑之。〕则无国而不可奸；〔善曰：《尔雅》曰：奸，求也。奸与干同。〕饰固陋之心，则何王之门，不可曳长裾乎？然臣所以历数王之朝，背淮千里而自致者，非恶臣国，而乐吴民，窃高下风之行，尤悦大王之义。〔善曰：《新序》，公孙龙谓平原君曰：臣居鲁，则闻下风。高先生之知，悦先生之行。〕故愿大王无忽，察听其至。〔善曰：刘瓛《周易注》曰：至，极也。谓极言之。〕

臣闻鸷鸟累百，不如一鹗。〔孟康曰：鹗，大雕也。如淳曰：鸷鸟比诸侯，鹗比天子。〕夫全赵之时，〔服虔曰：全赵，赵未分之时。应劭曰：后分为三。〕武力鼎士，袨服丛台之下者，一旦成市，〔服虔曰：袨服，大盛玄黄服也。臣瓒以为鼎士，举鼎之士，丛台，赵王之台。〕不能止幽王之湛患；〔韦昭曰：高帝子幽王友也，吕后杀之。湛，今沈字也。〕淮南连山东之侠，死士盈朝，不能还厉王之西也。〔善曰：《汉书》曰：淮南厉王长谋反，废迁蜀。韦昭曰：徙蜀严道。〕然则计议不得，难诸贲不能安其位亦明矣！〔善曰：《左氏传》曰：吴公子光享王，鱄设诸置剑於鱼中以进，抽剑以刺王。《说苑》曰：勇士孟贲，水行不避蛟龙，陆行不避狼虎。〕故愿大王审画而已。

始孝文皇帝据关入立，寒心销志，不明求衣。〔臣瓒以为文帝入关而立，以天下多难，故乃寒心战栗，未明而起。〕自立天子之后，使东牟朱虚，东褒仪父之后，〔应劭曰：天下已定，文帝遣朱虚侯章东喻齐王，嘉其首举兵欲诛诸吕，犹春秋褒邾仪父者也。〕深割婴儿王之。〔应劭曰：封齐王六子为王，其中有小婴儿。孝文帝於骨肉厚也。〕壤子王梁代，益以淮阳。〔善曰：此言文帝之时，梁王揖、代王参、淮阳王武。后梁王揖早薨，徙武为梁王也。然参、揖皆少，故云壤也。晋灼曰：《方言》：梁益之间，所爱讳其肥盛曰壤也。善曰：《方言》云：玮其肥盛。《晋书》注以玮为讳。〕卒仆济北，囚弟於雍者，岂非象新垣等哉？〔善曰：《汉书》曰：济北王兴居闻帝之代，乃反。棘蒱侯击之，兴居自杀。又曰：淮南王道死雍。应劭曰：二国有奸臣，如新垣平等劝王共反也。〕今天子新据先帝之遗业，〔善曰：今天子，景帝也。先帝，文帝也。〕左规山东，右制关中，变权易势，大臣难知。大王弗察，臣恐周鼎复起於汉，〔如淳曰：新垣平诈言周鼎在泗水中，臣望东北汾阴，有金宝气，鼎在其中，弗迎则不至。为吴计者，犹新垣平之言周鼎，终不可得也。〕新垣过计於朝，〔服虔曰：过，误也。〕则我吴遗嗣，不可期於世矣！高皇帝烧栈道，灌章邯，〔应劭曰：章邯为雍王，高祖以水灌其城，破之。烧栈道，言高祖涉所烧之栈道也。《史记》曰：张良说汉王，烧绝栈道也。〕兵不留行，〔善曰：言攻之易，故不稽留也。〕收弊人之倦，东驰函谷，西楚大破。〔张晏曰：项羽自号西楚霸王。〕水攻则章邯以亡其城，陆击则荆王以失其地，〔如淳曰：荆亦楚，谓项王败走也。〕此皆国家之不几者也。〔孟康曰：言国家不可庶几得之也。〕愿大王熟察之。

【狱中上书自明】

※邹阳〔《汉书》曰：阳以吴王不可说，去之梁。从孝王游，羊胜、公孙诡等疾阳，恶之於孝王。孝王怒阳，下狱吏。将杀之，阳乃从狱中上书。书奏，孝王立出之，卒为上客。〕

臣闻，忠无不报，信不见疑，臣常以为然，徒虚语耳！昔者荆轲慕燕丹之义，白虹贯日，太子畏之。〔如淳曰：白虹，兵象。日为君。善曰：畏，畏其不成也。《列士传》曰：荆轲发后，太子相气，见白虹贯日不彻。曰：吾事不成矣。后闻轲死，太子曰：吾知其然也。〕卫先生为秦画长平之事，太白食昴，昭王疑之。〔苏林曰：白起为秦伐赵，破长平军，欲遂灭赵，遣卫先生说昭王，益兵粮，为应侯所害。事用不成，其精诚上达於天，故太白为之食昴。昴，赵分也。将有兵，故太白食。食者，干历也。如淳曰：太白，天之将军也。〕夫精诚变天地，而信不谕两主，岂不哀哉！今臣尽忠竭诚，毕议愿知，〔张晏曰：尽其计议，愿王知也。〕左右不明，卒从吏讯，为世所疑。〔张晏曰：左右不明，不敢斥主也。讯，考三日问之，知与前辞同不也。〕是使荆轲、卫先生复起，而燕秦不寤也。愿大王熟察之。

昔玉人献宝，楚王诛之。〔善曰：《韩子》曰：楚人和氏得璞玉於楚山之下，奉而献之武王。武王使人相之，玉人曰：石也。王刖和左足。武王薨，成王即位，和又献之，玉人又曰：石也。刖其右足。〕李斯竭忠，胡亥极刑。〔善曰：《史记》曰：始皇以李斯为丞相，始皇崩，胡亥立，斯具五刑者也。〕是以箕子阳狂，接舆避世，恐遭此患。〔善曰：《史记》曰：纣淫乱不止，箕子惧，乃佯狂为奴。《论语》曰：楚狂接舆，歌而过孔子曰：凤兮凤兮，何德之衰。〕愿大王察玉人李斯之意，而后楚王胡亥之听，〔善曰：以其计谬，故令后之。〕毋使臣为箕子接舆所笑。臣闻比干剖心，子胥鸱夷，〔善曰：《史记》曰：比干彊谏，纣怒曰：吾闻圣人心有七窍，剖比干观其心。又曰：子胥自刭，王乃以子胥尸，盛以鸱夷之革，浮之江中。应劭曰：取马革为鸱夷，鸱夷〈木盖〉形。〕臣始不信，乃今知之。愿大王熟察，少加怜焉！

语曰：白头如新，〔《汉书·音义》曰：或初不相识相知，至白头不相知。〕倾盖如故。〔文颖曰：倾盖犹交盖，驻车也。善曰：《家语》曰：孔子之郯，遭程子於途，倾盖而语终日，甚相悦。〕何则？知与不知也。故樊於期逃秦之燕，藉荆轲首以奉丹事。〔善曰：《史记》曰：荆轲见樊於期曰：今闻秦购将军首，金千斤，邑万家。今有言可以解燕国之患，报将军之仇首，何如？於期曰：为之奈何？轲曰：愿得将军首以献秦王，秦王必喜见臣，臣左手把其袖，右手揕其胸。於期遂自刭。〕王奢去齐之魏，临城自刭，以却齐而存魏。〔善曰：《汉书·音义》曰：王奢，齐臣也。自齐亡之魏，齐伐魏，奢登城谓齐将曰：今君之来，不过以奢故也。义不苟生以为魏累。遂自刭。〕夫王奢、樊於期，非新於齐秦，而故於燕、魏也。所以去二国，死两君者，行合於志，而慕义无穷也。是以苏秦不信於天下，为燕尾生。〔服虔曰：苏秦於秦不出其信，於燕则出尾生之信也。善曰：《史记》苏秦曰：尾生与女子期於梁下。女子不来，水至不去，抱梁柱而死。〕白圭战亡六城，为魏取中山。〔张晏曰：白圭为中山将，亡六城，殆欲诛之。亡入魏，文侯厚遇之，还拔中山。〕何则？诚有以相知也。苏秦相燕，人恶之於燕王。〔善曰：恶，谓谗短也。〕燕王按剑而怒，食以駃騠。〔孟康曰：敬重苏秦，虽有谗恶，王更膳以珍奇之味也。〕白圭显於中山，人恶之於魏文侯。〔善曰：言白圭拔中山而尊显，而人说短於文侯。〕文侯投以夜光之璧。何则？两主二臣，剖心析肝相信，岂移於浮辞哉？

故女无美恶，入宫见妒；士无贤不肖，入朝见嫉。昔者司马喜膑脚於宋，卒相中山；〔善曰：《战国策》曰：司马喜三相中山。《尚书·吕刑》曰：膑者，脱去人之膑也。郭璞《三苍解诂》曰：膑，膝盖也。〕范雎折胁折齿於魏，卒为应侯。〔善曰：《史记》曰：范雎随魏中大夫须贾使齐，齐襄王赐范雎金十斤，及牛酒。须贾以为持魏国阴事告齐，以告魏相魏之诸公子魏齐，使舍人笞击范雎，折胁折齿，雎得出，亡入秦，为应侯。《广雅》曰：摺，折也。〕此二人者，皆信必然之画，捐朋党之私，挟孤独之交，故不能自免於嫉妒之人也。是以申徒狄蹈雍之河。〔服虔曰：殷之未世人也。如淳曰：庄周云：申徒狄谏而不听，负石自投河。善曰：《尔雅》曰：水自河出为雍。言狄先蹈雍而后入河也。〕徐衍负石入海，〔《汉书·音义》曰：徐衍，周之末人也见《列士传》。善曰：《论语谶》曰：徐衍负石，伐子由狸，守分亡身，握石失躯。宋均曰：狸，犹杀也。力之切〕不容身於世，〔《新语》曰：穷泽之民，身不容於世，无绍介通之。〕义不苟取比周於朝，以移主上之心。〔善曰：言皆义不苟取比周朋党在朝廷，以移主上之心，妄求合也。《六韬》曰：结连朋党，比周为权。杜预曰：比，近也。周，密也。〕故百里奚乞食於路，穆公委之以政。〔《说苑》邹子说梁王曰：百里奚乞食於路，而穆公委之以政。〕甯戚饭牛车下，而桓公任之以国。〔善曰：《吕氏春秋》曰：甯戚饭牛车下，望桓公而悲，击牛角疾歌。邹子《说苑》邹子说梁王曰：甯戚扣辕行歌，桓公任之以国。〕此二人岂素官於朝，借誉於左右，然后二主用之哉？感於心，合於意，坚如胶漆，昆弟不能离，岂惑於众口哉？故偏听生奸，独任成乱。昔鲁听季孙之说而逐孔子；〔善曰：《论语》曰：齐人馈女乐，季桓子受之，三日不朝，孔子行。〕宋信子冉之计囚墨翟。〔《文子》曰：子罕也。冉音任。善曰：未详。〕夫以孔、墨之辩，不能自免於谗谀，而二国以危。何则？众口铄金，积毁销骨。〔《国语》泠州鸠曰：众心成城，众口铄金。贾逵曰：铄，消也。众口所恶，金为之销亡。积毁销骨，谓积谗。善曰：毁之言，骨肉之亲，为之销灭。〕是以秦用戎人由余，而霸中国。齐用越人子臧，而彊威宣。〔善曰：言齐任子臧，故威、宣二王所以彊盛。《史记》曰：齐桓公卒，子威王因齐立。威王卒，子宣王辟强立。张晏曰：子臧，越人也。〕此二国岂拘於俗，牵於世，系奇偏之辞哉？公听并观，垂明当世。〔善曰：公听，言无私也。并观，言无偏也。《尸子》曰：论是非者，自公心听之，而后可知也。〕故意合则胡越为昆弟，由余子臧是矣；不合则骨肉为仇敌，朱象管蔡是矣。〔善曰：《史记》曰：舜弟象傲帝，常欲杀舜。丹朱，尧子。仇敌，未闻。《尚书》曰：周公位冢宰，群叔流言，乃致管叔于商，囚蔡叔于郭邻。〕今人主诚能用齐秦之明，后宋鲁之听，则五霸不足侔，三王易为比也。

是以圣王觉悟，捐子之之心，而不悦田常之贤；〔善曰：《史记》曰：燕王哙属国於子之，子之南面行王事，齐因伐燕，燕王哙死，子之乃亡。又曰：齐田常杀简公而立平公，平公即位，田常为相。五年，齐国政皆归田常。〕封比干之后，修孕妇之墓。〔应劭曰：纣刳妊者，观其胎产。〕故功业覆於天下。何则？欲善无厌也。夫晋文公亲其雠而彊霸诸侯；〔张晏曰：寺人勃鞮也。善曰：《国语》曰：初，献公使寺人勃鞮伐文公於蒲城。文公逾垣，寺人斩其祛。及入，寺人求见。於是吕郄、冀芮畏偪，悔纳公，谋作乱，伯楚知之，故求见公。公遽见之，伯楚以吕郄之谋告公。韦昭曰：寺人掌内。祛，袂也。勃鞮字伯楚。〕齐桓公用其仇而一匡天下。〔善曰：《左传》寺人披谓晋侯曰：齐桓公置射钩而使管仲相。《论语》曰：管仲相桓公，霸诸侯，一匡天下，民到于今受其赐。〕何则？慈仁殷勤，诚嘉於心，此不可以虚辞借也。至夫秦用商鞅之法，东弱韩魏，立彊天下，而卒车裂之。〔善曰：商鞅车裂。已见《西征赋》。〕越用大夫种之谋，禽劲吴而霸中国，遂诛其身。〔善曰：《史记》曰：越王勾践举国政属大夫种，越平吴，以兵北渡淮，东方诸侯毕贺，称霸王，范蠡乃去。遗大夫种书，种见，称疾不朝，人或谗种作乱，越王乃赐种剑而自杀。〕是以孙叔敖三去相而不悔，〔善曰：《史记》曰：孙叔敖，楚之处士也。虞丘相进之，三月而相楚。三得相而不喜，知其材自得之也。三去相而不悔，知其非己之罪也。〕於陵子仲辞三公，为人灌园。〔善曰：《列女传》曰：於陵子终贤，楚王欲以为相，使使者往聘迎之。子终出使者，与其妻逃，乃为人灌园。〕今人主诚能去骄傲之心，怀可报之意，〔善曰：言士有功可报者，思必报。〕披心腹，见情素，〔善曰：《战国策》曰：蔡泽说应侯曰：公孙鞅事孝王，竭知谋，示情素。〕隳肝胆，施德厚，终与之穷达，无爱於士。〔善曰：於士所求，无所爱惜也。〕则桀之狗可使吠尧，而跖之客可使刺由，〔应劭曰：由，许由也。跖，盗跖也。韦昭曰：言恩厚无不使。善曰：《战国策》刀鞮谓田单曰：跖之狗或〈口伐〉尧，非其主也。〈口伐〉音吠，并同。〕何况因万乘之权，假圣王之资乎？然则荆轲湛七族，要离燔妻子，岂足为大王道哉？〔应劭曰：荆轲为燕刺秦王，不成而死，其七族坐之。湛，没也。张晏曰：七族，上至高祖，下至曾孙。善曰：《吕氏春秋》曰：吴王阖闾欲杀王子庆忌，要离曰：王诚助臣，请必能。吴王曰：诺。明旦加罪焉，执其妻子，燔而扬其灰。高诱曰：吴王伪加要离罪，烧妻子，扬其灰。〕

臣闻明月之珠，夜光之璧，以暗投人於道，众莫不按剑相眄者。何则？无因而至前也。蟠木根柢，轮囷离奇，〔张晏曰：柢，下本也。轮囷离奇，委曲盘戾。苏林曰：柢音蒂。善曰：《广雅》曰：蟠，曲也。奇，音衣。〕而为万乘器者，何则？以左右先为之容也。〔善曰：器，谓服玩之属。容，谓雕饰。杜预《左氏传注》曰：容，形容也。〕故无因而至前，虽出隋侯之珠，夜光之璧，只足结怨而不见德，故有人先谈，则枯木朽株，树功而不忘。〔善曰：谈或为游。〕今天下布衣穷居之士，身在贫贱，虽蒙尧舜之术，挟伊管之辩，〔善曰：伊尹、管仲。〕怀龙逢比干之意，欲尽忠当世之君，而素无根柢之容，虽竭精神，欲开忠信，辅人主之治，则人主必袭按剑相眄之迹矣。〔善曰：《小雅》曰：开，达也。〕是使布衣之士，不得为枯木朽株之资也。

是以圣王制世御俗，独化於陶钧之上，〔张晏曰：陶家名模下圆转者为钧，以其能制器为大小，比之於天也。善曰：《论语·考比谶》曰：引五子以避俗，远邦殊域，莫不向风。〕而不牵乎卑辞之语，不夺乎众多之口。〔善曰：圣人有深谋善计，而即行之，不为卑辞所牵制。《战国策》苏秦曰：卑辞以谢君。众口，已见上文。〕故秦皇帝任中庶子蒙嘉之言，以信荆轲之说，而匕首窃发。〔善曰：《战国策》曰：荆轲既至秦，持千金之资币，厚遗秦王宠臣中庶子蒙嘉。嘉为先言於秦王曰：燕原举国为内臣如郡县，又献燕督亢之地图。图穷，匕首见，秦王惊，自引而起，乃引其匕首以擿秦王。《通俗文》曰：匕首，其头类匕，故曰匕首，短而便用。〕周文猎泾渭，载吕尚而归，以王天下。〔《六韬》曰：文王田于渭阳，卒见吕尚坐茅而渔。《战国策》曰：范雎谓秦王曰：臣闻吕尚遇文王，立为太师。《史记》曰：西伯猎，果遇太公于渭，俱为师也。〕秦信左右而亡，周用乌集而王。〔善曰：《汉书·音义》曰：太公望涂遘卒遇共成王功，如乌鹊之暴集也。〕何则？以其能越拘挛之语，驰域外之义，独观於昭旷之道也。今人主沈谄谀之辞，牵於帷墙之制，〔善曰：《汉书·音义》曰：言为左右便辟侍帷墙臣妾所见牵制。《说文》曰：墙，垣蔽也。然帷，妾之所止。墙，臣之所居也。〕使不羁之士与牛骥同皂，〔《汉书·音义》曰：皂，食牛马器，以木作如槽。善曰：不羁，谓才行高远，不可羁系也。〕此鲍焦所以忿於世，而不留富贵之乐也。〔善曰：《列士传》曰：鲍焦怨世不用己，采疏於道。子贡难曰：非其世而采其疏，此焦之有哉。弃其疏，乃立枯於洛水之上。疏即古蔬字。〕

臣闻盛饰入朝者，不以私污义，砥厉名号者，不以利伤行。〔善曰：孔安国《尚书传》曰：砥，磨石也。《论语·撰考谶》曰：子罕言利，利伤行也。〕故里名胜母，曾子不入；邑号朝歌，墨子回车。〔晋灼曰：《史记·乐书》：纣作朝歌之音。朝歌者，不时也。善曰：《淮南子》曰：墨子非乐，不入朝歌。然古有此事，未详其本。〕今欲使天下恢廓之士，诱於威重之权，胁於位势之贵，回面污行，以事谄谀之人，而求亲近於左右，则士有伏死堀穴岩薮之中耳，安有尽忠信而趋阙下者哉？

【上书谏猎】

※司马长卿

臣闻，物有同类而殊能者，故力称乌获，捷言庆忌，勇期贲育。〔善曰：《史记》曰：秦武王有力士乌获、孟说，皆至大官。《吕氏春秋》曰：吴王欲杀王子庆忌，谓要离曰：吾尝以马逐之江上，而不能及。《说苑》曰：勇士孟贲，水行不避蛟龙，陆行不避狼虎。《战国策》范雎曰：夏育之勇焉而死。〕臣之愚暗，窃以为人诚有之，兽亦宜然。今陛下好凌岨险，射猛兽，卒然遇轶才之兽，骇不存之地，犯属车之清尘。〔《汉书·音义》曰：大驾，属车八十一乘。善曰：车尘言清，尊之意也。〕舆不及还辕，人不暇施功，虽有乌获、逢蒙之伎，力不得用，枯木朽株，尽为难矣。〔善曰：《吴越春秋》陈音曰：黄帝作弓，后有楚狐父，以道传羿，羿传逢蒙。〕是胡越起於毂下，而羌夷接轸也，岂不殆哉！虽万全无患，然本非天子所宜近也。

且夫清道而后行，中路而驰，犹时有衔橛之变。〔张揖曰：衔，马勤也。橛，騑马口长衔也。善曰：《家语》子曰：郊之日汜扫清路，行者必止。《庄子》伯乐曰：我善调马，前有饰橛，而后鞭策之威。〕而况乎涉丰草，骋丘墟，〔善曰：《毛诗》曰：湛湛露斯在彼丰草。《吕氏春秋》：吴为丘墟。〕前有利兽之乐，而内无存变之意，〔善曰：郑玄《礼记注》曰：利，犹贪也。〕其为害也，不亦难矣！夫轻万乘之重，不以为安，而乐出万有一危之涂以为娱，臣窃为陛下不取也。盖闻明者远见於未萌，而智者避危於无形。〔善曰：《太公金匮》曰：明者见兆於未萌，智者避危於无形。〕祸固多藏於隐微，而发於人所忽者也。故鄙谚曰：家累千金，坐不垂堂。〔张揖曰：畏櫩瓦堕中人也。〕此言虽小，可以喻大。臣原陛下留意幸察。

【上书谏吴王】

※枚叔〔善曰：《汉书》曰：枚乘，字叔，淮阴人。为吴王濞郎中。吴王初怨望谋为逆也，乘奏书谏，王不纳，遂去之，从梁孝王游。后景帝拜乘弘农都尉，卒。然乘之卒，在相如之前，而今在后，误也。〕

臣闻，得全者昌，失全者亡。〔善曰：《史记》淳于髡说邹忌子曰：得全全昌，失全全亡。〕舜无立锥之地，以有天下；禹无十户之聚，以王诸侯；汤武之土，不过百里。〔善曰：《韩子》曰：舜无置锥之地於后世而德结。《史记》苏秦说赵王曰：舜无咫尺之地，以有天下；禹无百人之聚，以王诸侯；汤武之土，不过百里，立为太子，诚得其道也。〕上不绝三光之明，下不伤百姓之心者，有王术也。〔善曰：不绝其明，言合度也。高诱《淮南子注》曰：三光，日、月、星也。〕故父子之道，天性也。〔善曰：父子，喻君臣也。《孝经》曰：父子之道，天性也。〕忠臣不避重诛以直谏，则事无遗策，功流万世。臣乘原披腹心而效愚忠，惟大王少加意念恻怛之心於臣乘言。

夫以一缕之任，系千钧之重，上悬之无极之高，下垂之不测之渊，虽甚愚之人，犹知哀其将绝也。马方骇，鼓而惊之；系方绝，又重镇之。系绝於天，不可复结；坠入深渊，难以复出。〔善曰：《孔丛子》曰：齐东郭亥欲攻田氏，子贡曰：今子，士也，位卑图大，殆非子之任也。夫以一缕之任，系千钧之重，上悬之於无极之高，下垂於不测之深，傍人皆畏其绝，而造之者不知，其子之谓乎？马方骇，鼓而惊之，系方绝，重镇之。马奔车覆，六辔不禁，系绝其高，坠入於深，其危必矣。亥曰：吾已矣。〕其出不出，间不容发。〔苏林曰：臣改计取福，正在今日。言其激切甚急。善曰：《曾子》曰：律历迭相治也，其间不容发矣。〕能听忠臣之言，百举必脱。〔善曰：《孙卿子》曰：平则虑险，安则虑危，是百举不陷也。〕必若所欲为，危於累卵，难於上天；〔善曰：《说苑》曰：晋灵公造九层台，荀息闻之，求见曰：臣能累十二博棋，加九鸡卵棋上。公曰：危哉！《论语》曰：天不可阶而升也。〕变所欲为，易於反掌，安於泰山。〔善曰：反掌，言易也。《孟子》曰：武丁有天下，犹反掌也。《春秋保乾图》曰：安於泰山，与日合符。〕今欲极天命之上寿，弊无穷之极乐，〔善曰：弊，犹尽也。〕究万乘之势，不出反掌之易，居泰山之安，而欲乘累卵之危，走上天之难，此愚臣之所大惑也。〔颜师古曰：走，趣也。走，音奏。〕

人性有畏其影而恶其迹，却背而走，迹逾多，影逾疾，不如就阴而止，影灭迹绝。〔善曰：《庄子》渔父曰：人有畏影恶迹而去之走者，举足逾数。而迹疾，而影不离，自以为尚迟，疾走不休，绝力而死。不知处阴以休影，静处以息迹，愚亦甚矣。《孙卿子》以为涓蜀梁。〕欲人勿闻，莫若勿言；欲人勿知，莫若勿为。欲汤之沧，〔《汉书·音义》或曰：沧，寒也。〕一人炊之，百人扬之，无益也。不如绝薪止火而已，〔善曰：《吕氏春秋》曰：夫以汤止沸，沸声不止，去火则止矣。〕不绝之於彼，而救之於此，譬由抱薪而救火也。〔善曰：《文子》曰：不治其本，而救其末，无异凿渠而止水，抱薪而救火也。〕养由基，楚之善射者也。去杨叶百步，百发百中。〔善曰：《战国策》苏厉谓周君曰：养由基善射，去柳叶百步而射，百发百中。〕杨叶之大，加百中焉，可谓善射矣。然其所止，百步之内耳，比於臣乘，未知操弓持矢也。

福生有基，祸生有胎，〔服虔曰：基胎，皆始也。〕纳其基，绝其胎，祸何自来？〔善曰：自，从也。〕太山之溜穿石，殚极之纟亢断幹，〔晋灼曰：纟亢，古绠字。殚，尽也。极之绠幹。幹，井上四交之幹，常为汲者所契伤也。〕水非石之钻，索非木之锯，渐靡使之然也。夫铢铢而称之，至石必差；寸寸而度之，至丈必过。〔张晏曰：乘所转四万六千八十铢，而至於石，合而称之，必有盈缩也。〕石称丈量，径而寡失。〔善曰：《文子》曰：夫事烦，难治也；法苛，难行也。多求，难赡也。寸而度之，至丈必差；铢而称之，至石必过。石称丈量，径而寡失，故大较易为智，曲辩难为惠也。径，直也。〕夫十围之木，始生而蘗，足可搔而绝，手可擢而抓。〔善曰：《尸子》曰：千丈之木，始若蘗，足易去也。《庄子》曰：橡樟初生，可抓而绝。《广雅》曰：搔，抓也。〕据其未生，先其未形，磨礲砥砺，不见其损，有时而尽。〔善曰：贾逵《国语注》曰：砻。《尚书注》：砥，磨石也。〕种树畜养，不见其益，有时而大。积德累行，不知其善，有时而用。弃义背理，不知其恶，有时而亡。臣原大王熟计而身行之，此百世不易之道也。

【上书重谏吴王】

※枚叔〔善曰：《汉书》曰：吴王举兵西向，以诛晁错为名，汉闻之，斩错以谢诸侯。乘於是复说吴王。〕

昔秦西举胡戎之难，北备榆中之关，〔善曰：胡戎为难，举兵而却也。《汉书》曰：金城郡有榆中县。〕南距羌筰之塞，东当六国之从。〔善曰：《汉书》曰：南夷自隽东北，君长十数，筰都最大。六国，已见李斯书。〕六国乘信陵之籍，〔善曰：《汉书·音义》曰：无忌常总五国却秦，有地资也。〕明苏秦之约，厉荆轲之威，并力一心以备秦。然秦卒禽六国，灭其社稷，而并天下。是何也？则地利不同，而民轻重不等也。今汉据全秦之地，兼六国之众，修戎狄之义，〔颜师古曰：修恩义以抚戎狄。〕而南朝羌筰，此其与秦，地相什而民相百，大王之所明知也。〔善曰：言地多秦十倍，民多百倍。〕今夫谗谀之臣，为大王计者，不论骨肉之义，民之轻重，国之大小，以为吴祸，此臣所以为大王患也。

夫举吴兵以訾於汉，〔李奇曰：訾，量也。〕譬犹蝇蚋之附群牛，腐肉之齿利剑，锋接，必无事矣。〔善曰：《说文》曰：秦谓之蚋，楚谓之蚊蚋，齿，犹当也。〕天下闻吴率失职诸侯，愿责先帝之遗约。今汉亲诛其三公，以谢前过，〔善曰：谓诛晁错也。错为御史大夫，故曰三公。〕是大王威加於天下，而功越於汤武也。夫吴有诸侯之位，而富实於天子，有隐匿之名，而居过於中国。〔韦昭曰：隐匿，谓僻在东南。〕夫汉并二十四郡，十七诸侯，方输错出，〔张晏曰：汉时有二十四郡，十七王也。善曰：此言贡献之多。方输，四方更输，错杂而出也。〕军行数千里，不绝於郊，其珍怪不如山东之府；〔如淳曰：山东，吴王之府藏也。善曰：错出，张云：错互出攻，则谓兴军远行也。军一为运。错出，谓四方更输，交错出献之而行也。〕转粟西乡，陆行不绝，水行满河，不如海陵之仓；〔如淳曰：言汉京师，仰须山东漕运，以自给耳。臣瓒曰：海陵，县名，有吴太仓。〕脩治上林，杂以离宫，积聚玩好，圈守禽兽，不如长洲之苑；〔服虔曰：吴苑也。韦昭曰：长洲在吴东。〕游曲台，临上路，不如朝夕之池；〔张晏曰：曲台，长安台，临道上也。苏林曰：以海水朝夕为池。〕深壁高垒，副以关城，不如江淮之险。此臣之所为大王乐也。

今大王还兵疾归，尚得十半。〔善曰：言王早还，冀十分之中，得半安全。〕不然，汉知吴有吞天下之心，赫然加怒，遣羽林黄头，循江而下，〔苏林曰：羽林黄头郎，习水战者。〕袭大王之都，鲁东海绝吴之饷道。〔善曰：吴饷军自海入河，故命鲁国入东海郡，以绝其道也。《地理志》有鲁国及东海郡。〕梁王饰车骑，习战射，积粟固守，以偪荥阳，待吴之饥。大王虽欲反都，亦不得已。夫三淮南之计，不负其约。〔晋灼曰：吴楚反，皆守约不从也。〕齐王杀身以灭其迹，〔晋灼曰：齐孝王将闾也。吴楚反，坚守距三国不从，后栾布等闻初与三国有谋，欲伐之，王惧自杀。善曰：《汉书》曰：齐王闻吴楚平，乃自杀。今乘已言之。《汉书》与此必有一误也。〕四国不得出兵其郡，〔晋灼曰：胶东、胶西、济北、菑川四国王也，发兵应吴楚。〕赵囚邯郸，此不可掩，亦已明矣！〔应劭曰：汉将郦寄围赵王於邯郸，与囚无异也。善曰：杜预注《左氏传》曰：掩，匿也。〕今大王已去千里之国，而制於十里之内矣！〔张晏曰：吴地方千里，梁下屯兵方十里，言王必见制於此地。〕张韩将北地，〔如淳曰：张，张羽。韩，韩安国也。善曰：将北地，谓将兵在吴军之北也。〕弓高宿左右，〔服虔曰：弓高侯，韩颓当也。如淳曰：宿军左右。〕兵不得下壁，军不得太息，臣窃哀之，愿大王熟察焉。

【诣建平王上书】

※江文通〔《梁书》曰：宋建平王景素好士，淹随在南兖州。广陵令郭彦文得罪，辞连淹，系州狱中，上书。景素览书，即出之。〕

昔者贱臣叩心，飞霜击於燕地；〔《淮南子》曰：邹衍尽忠於燕惠王，惠王信谮而系之。邹子仰天而哭，正夏而天为之降霜。《春秋考异邮》曰：桓公杀贤，吏民含痛，流涕叩心。〕庶女告天，振风袭於齐台。〔《淮南子》曰：庶女告天，雷电下击，景公台陨，海水大出。许慎曰：庶女，齐之少寡，无子，养姑。姑无男有女。女利母财而杀母，以诬告寡妇，妇不能自解，故冤告天。司马彪《庄子注》曰：袭，入也。〕下官每读其书，未尝不废卷流涕。〔沈约书曰：郡县为封国者，内史相并於国主称臣，去任便止。世祖孝建中，始改此制为下官。太史公曰：始齐之蒯通读乐毅报燕书，未尝不废书而泣也。杨雄见屈原作《离骚》，悲其文，读之流涕也。〕何者？士有一定之论，女有不易之行，〔《淮南子》文也。高诱曰：士有同志同德，其交接有一会而分定，故曰有一定之论也。贞女专一，亦无二心，虽有偏丧，不须更醮，故曰有不易之行。〕信而见疑，贞而为戮，是以壮夫义士，伏死而不顾者此也。〔《史记》曰：屈原信而见疑，忠而被谤，能无怨乎？《法言》曰：壮夫不为。《左氏传》曰：义士犹或非之。又曰：君子曰：臣治烦去惑者也，是以伏死而争。《李陵与苏武书》曰：足下遭时不遇，至於伏剑不顾。〕下官闻仁不可恃，善不可依，谓徒虚语，乃今知之。〔马迁《悲士不遇赋》曰：理不可据，智不可恃。邹阳书曰：臣常以为然，徒虚语耳。又曰：臣始不信，今乃知之。〕伏原大王暂停左右，少加怜察。〔邹阳书曰：左右不明，卒从吏讯。又曰：原王熟察，少加怜焉。〕

下官本蓬户桑枢之人，布衣韦带之士。〔《淮南子》曰：处穷僻之乡，蓬户瓮牖，揉桑以为枢，此齐人所谓形植犁黑，忧悲而不得志也。高诱曰：编蓬为户，揉桑条为户枢。《说苑》唐且谓秦王曰：大王尝闻布衣韦带之士怒乎？伏尸二人，流血五步。〕退不饰《诗》、《书》以惊愚，进不买名声於天下。〔《淮南子》曰：古之人同气于天地，与一世而优游。及伪之生，饰智以惊愚，设诈以巧上。又曰：周室衰而王道废，儒墨於是博学疑圣，饰诗书，以买名誉於天下。〕日者谬得升降承明之阙，出入金华之殿，〔《汉书》帝赐严助书曰：君厌承明之庐。又曰：班伯少受诗於师丹，上方向学，郑宽中、张禹朝夕入，说《尚书》、《论语》於金华殿中，诏伯受焉。〕何常不局影凝严，侧身扃禁者乎！〔诗序曰：侧身脩行。班婕妤《自伤赋》曰：应门闭兮禁闼扃。〕窃慕大王之义，复为门下之宾。备鸣盗浅术之馀，豫三五贱伎之末。〔《史记》曰：孟尝君入秦，昭王乃囚孟尝君，谋欲杀之。孟尝君谋欲使人抵昭王幸姬求解，姬曰：妾原得君狐白裘。此时孟尝君有一狐白裘，入献之昭王，无他裘，孟尝君患之。遍问客，莫能对。最下为狗盗者曰：臣能得狐白裘。乃夜为狗以入秦宫藏中，取所献狐白裘至，以献幸姬。姬为言昭王，孟尝君得出。驰去，至关，关法，鸡鸣出客。孟尝君恐追至，客之居下坐者，能为鸡鸣，遂得出之。如食顷，追至关，已后，孟尝君乃还。《抱朴子·军术》曰：大将军当明案九宫。视年在宫，常就三居五。五为死，三为生。能知三五，横行天下。司马迁书曰：使得奏薄伎。〕大王惠以恩光，顾以颜色，〔郑玄诗笺曰：为光，言天子恩泽光耀被及己也。曹植《艳歌》曰：长者赐颜色，泰山可动移。〕实佩荆卿黄金之赐，窃感豫让国士之分矣！〔《燕丹子》曰：荆轲之燕太子东宫，临池而观，轲拾瓦投蛙，太子令人奉盘金转用抵，抵尽复进。轲曰：非为太子爱金，但臂痛耳。《史记》赵襄子数豫让曰：子尝事，范中行氏，智伯灭之，不为报雠。臣事智伯，死而子何独为报雠也？豫让曰：中行氏众人遇我，我故众人报之。智伯国士遇我，我故国士报之。〕常欲结缨伏剑，少谢万一，〔《左氏传》曰：卫太子迫孔悝於厕，强盟之。子路曰：太子无勇，若燔台半，必舍孔叔。太子闻之，惧，下石乞盂黡敌子路，以戈击之，断缨。子路曰：君子死，冠不免。结缨而死。又曰：晋侯杀里克，公使谓之曰：子弑二君，与一大夫，为子君者，不亦难乎？对曰：臣闻命矣！伏剑而死。《庄子》曰：弇堈曰：今於道秋毛之端，万分未得处一焉。〕剖心摩踵，以报所天。〔邹阳上书自明曰：剖心析肝。《孟子》曰：墨子兼爱，摩顶致於踵，利天下为之。刘熙曰：致，至也。《左氏传》箴尹克黄曰：君，天也。何休曰：君者臣之天。〕不图小人固陋，坐贻谤，〔杨惲书曰：言固陋之愚也。〕迹坠昭宪，身恨幽圄，〔陆机《谢内史表》曰：幽执囹圄，当为诛始。〕履影吊心，酸鼻痛骨。〔《诗》曰：顾瞻周道，中心吊兮。《高唐赋》曰：孤子寡妇，寒心酸鼻。太子丹谓曲武曰：今秦王反戾天常，每念之，痛入骨髓。〕

下官闻亏名为辱，亏形次之，〔《尸子》曰：众以亏形为辱，君子以亏义为辱。〕是以每一念来，忽若有遗。〔李陵《答苏武书》曰：每一念至，忽然亡生。〕加以涉旬月，迫季秋，天光沈阴，左右无色。〔司马迁《答任少卿书》曰：今少卿抱不测之罪，涉旬月，迫季冬。《吕氏春秋》曰：《行秋令》：则天多沈阴。蔡邕《月令章句》曰：阴者，密云也。沈者，云之重也。〕身非木石，与狱吏为伍。〔司马迁《答任少卿书》曰：身非木石，独与法吏为伍。〕此少卿所以仰天槌心，泣尽而继之以血也。〔《李陵与苏武书》曰：何图志未立而怨已成，此陵所以仰天槌心而泣血也。《韩子》曰：卞和乃抱其璞而哭於楚山，三日三夜，泣尽，继之以血。〕

下官虽乏乡曲之誉，然尝闻君子之行矣。〔《燕丹子》，夏扶曰：士无乡曲之誉，则未可以论行。〕其上则隐於帘肆之间，卧於岩石之下，〔《汉书》曰：谷口有郑子真，蜀有严君平。君平卜筮於成都市，裁日阅数人，得百钱，足自养，则闭肆下帘而授老子。《论衡》谷口郑子真，耕於岩石之下，名震京师。〕次则结绶金马之庭，高议云台之上；〔《汉书》曰：萧育与朱博友，故长安语曰：萧朱结绶。《西都赋》曰：承明金马，著作之庭。《东观汉记》曰：建初元年，诏贾逵曰：南宫云台，使出左氏大义。〕退则虏南越之君，系单于之颈。〔《汉书》曰：南越与汉和亲，乃遣终军使南越，军自请，原受长缨，必羁南越王而致阙下。又贾谊曰：行臣之计，请必系单于之颈而制其命。〕俱启丹册，并图青史。〔《汉书》曰：高祖论功定封，以丹书之信，重以白马之盟。又有青史子。《音义》曰：古史官记事。〕宁当争分寸之末，竞锥刀之利哉？〔《左氏传》曰：叔向诒子产书曰：锥刀之末，将尽争之。〕

下官闻积毁销金，积谗磨骨，〔邹阳上书曰：众口铄金，积毁消骨。〕远则直生取疑於盗金；近则伯鱼被名於不义。〔《汉书》曰：直不疑，南阳人，为郎，事文帝。其同舍有告归，误持其同舍郎金，已而同舍郎觉，妄意不疑，不疑谢有之，买金偿。后告归者至而归金，亡金郎大惭。范晔《后汉书》曰：第五伦，字伯鱼，京兆人，举孝廉，补淮阳医工长。后从王朝京师，得会。帝戏伦，谓伦曰：闻卿为吏，篣妇公，不过从兄饭，宁有之耶？伦对曰：臣三娶妻，皆无父，少遭饥乱，实不妄过人食。帝大笑。〕彼之二子，犹或如是，况在下官，焉能自免？昔上将之耻，绛侯幽狱；名臣之羞，史迁下室。〔司马迁《答任少卿书》曰：绛侯诛诸吕，囚於请室。又曰：而仆又茸以蚕室。〕至如下官，当何言哉！〔司马迁书曰：如仆尚何言哉！〕夫鲁连之智，辞禄而不返；〔《史记》曰：秦使白起围赵，闻鲁仲连责新垣衍，秦军遂引去。平原君欲封仲连，连谢，终不肯受。〕接舆之贤，行歌而忘归。〔楚狂接舆，已见邹阳书。〕子陵闭关於东越，仲蔚杜门於西秦。亦良可知也。〔范晔《后汉书》曰：严光，字子陵，会稽馀姚人。少有高名，与光武同游学，及即位，变名姓，隐身不见。赵岐《三辅决录注》曰：张仲蔚，扶风人也，少与同郡魏景卿隐身不仕，所居蓬蒿没人。〕若使下官事非其虚，罪得其实，亦当钳口吞舌，伏匕首以殒身。〔《庄子》曰：钳墨翟之口。《燕丹子》荆轲曰：田光向轲吞舌而死。〕何以见齐鲁奇节之人，燕赵悲歌之士乎？〔《左氏传》子方曰：事子我，而有私於其雠，何以见鲁卫之士！《汉书》王先生谓邹阳曰：今子欲安之乎？阳曰：齐、楚多辨智，韩、魏时有奇节，吾将历问之。《史记》：荆轲之燕，高渐离悲歌击筑，荆轲和而歌於市中。又曰：赵大夫悲歌慷慨者也。〕

方今圣历钦明，天下乐业，〔《尚书》曰：放勋钦明。《管子》曰：天下有道，人乐其业。〕青云浮洛，荣光塞河。〔《尚书中候》曰：成王观于洛河，沈璧，礼毕，王退俟。至于日昧，荣光并出。幕河，青云浮洛，青龙临坛，衔玄甲之图，吐之而去。〕西洎临洮狄道，北距飞狐阳原，〔《淮南子》曰：秦之时，丁壮丈夫，西至临洮狄道，东至会稽浮石，南至豫章桂林，北至飞狐阳原。高诱曰：临洮，陇西之县，洮水出北。狄道，汉阳之临洮也。飞狐，盖在代郡飞狐山。阳原，盖在太原。〕莫不浸仁沐义，照景饮醴而已。〔杨雄《核灵赋》曰：文王之始起，浸仁渐义，会贤儹智。儹音攒。《论语·摘辅像》曰：帝率握炤景饮醴，蓂荚为历。宋均曰：炤景，谓景星所炤也。〕而下官抱痛圆门，含愤狱户，〔《周礼》曰：以圜土教罢民。郑司农曰：圆土，狱城也。〕一物之微，有足悲者。〔《家语》孔子谓哀公曰：一物失理，乱亡之端。此思忧则忧可知矣。〕仰惟大王少垂明白，则梧丘之魂，不愧於沈首；鹄亭之鬼，无恨於灰骨。〔《晏子春秋》曰：景公田於梧丘，夜坐睡，梦见五丈夫，倚徙称无罪。公问晏子，曰：昔先公灵公出畋，有五丈夫来，惊兽，悉断其头而葬之。命曰丈夫丘。命人掘之，五头同穴。公令厚葬之，乃恩及白骨。《说苑》曰：景公畋於梧丘。谢承《后汉书》曰：苍梧广信女子苏娥，行宿高安鹊巢亭，为亭长龚寿所杀。及婢致富，取其财物，埋致楼下。交阯刺史周敞，行部宿亭，觉寿奸罪，奏之，杀寿。《列异传》曰：鹄奔亭。〕不任肝胆之切，敬因执事以闻。

◎启

【奉答敕示七夕诗启】

〔《任昉集》，诏曰：聊为七夕诗五韵，殊未近咏歌。卿虽讷於言，辩於才，可即制付使者。〕

※任彦昇

臣昉启：奉敕并赐示《七夕》五韵。窃惟帝迹多绪，俯同不一，〔《春秋合诚图》曰：黄帝布迹，必稽功务法。宋均曰：迹，行迹，谓功绩也。《春秋保乾图》曰：帝异绪。〕讬情风什，希世罕工。〔《毛诗》题曰：关雎之什。《鲁灵光殿赋》曰：邈希世而特出。〕虽汉在四世，魏称三祖，〔四世，汉武帝也。三祖，谓魏武、文、明也。《魏志》，高贵乡公诏曰：昔三祖神武圣德，应天受祚。〕宁足以继想南风，克谐《调露》。〔《家语》曰：昔者舜弹五弦琴，造南风之诗。其诗曰：南风之勋兮，可以解吾民之愠兮。南风之时兮，可以阜吾民之财兮。王肃曰：薰，风至貌也。《乐动声仪》曰：时元气者，受气於天，布之於地，以时出入物者也。四时之节，动静各有分职，不得相越，谓调露之乐也。宋均曰：调露，调和致甘露也，使物茂长之乐也。〕性与天道，事绝称言，〔《论语》子贡曰：夫子之文章，可得而闻也，夫子之言性与天道，不可得而闻也。〕岂其多幸，亲逢旦暮。〔《左氏传》羊舌职曰：民之多幸，国之不幸。《庄子》曰：万世之后，而一遇大圣，知其解者，是旦暮遇也。〕

臣早奉龙潜，与贾马而入室；〔《易》曰：潜龙勿用。《法言》曰：若以孔门用赋，贾谊升堂，相如入室。〕晚属天飞，比严徐而待诏。〔《易》曰：飞龙在天，利见大人。《答宾戏》曰：泥蟠天飞者，应龙之神也。《汉书》曰：严安徐乐上疏言世务，上召见，乃拜乐安偕为郎中。又曰：东方朔待诏金马门。〕惟君知臣，见於讷言之旨。〔《左氏传》君子曰：古人有言曰：知臣莫若君。《论语》子曰：君子欲讷於言，而敏於行。〕取求不疵，表於辩才之戏。〔《左氏传》曰：初，申侯有宠於楚文王，文王曰：唯我知汝，汝专利不厌，余取余求，不汝疵瑕也。《裴诡集》有《辩才论》。〕谨辄牵率庸陋，式酬天奖，拙速虽效，蚩鄙已彰。〔《孙子兵法》曰：兵闻拙速，未睹工久。陈琳笺曰：蚩鄙益著。阎缵上诗表曰：劳者歌其事，贵露蚩鄙。〕临启惭恧，罔识所置。谨启。

◎为卞彬谢修卞忠贞墓启一首

萧子显《齐书》曰：卞彬，字蔚。官至绥建太守，卒。《济阴卞录》曰：壶，字望之，永嘉中除著作郎。苏峻称兵，为尚书令右将军领右卫。峻至东陵口，六军败绩，壸乘马被甲赴贼。二子眕盱见父去，随从，俱为贼所害。赠侍中开府，谥忠贞公。

※任彦昇

臣彬启：伏见诏书，并郑义泰宣敕，当赐修理臣亡高祖晋故骠骑大将军、建兴忠贞公壸坟茔。臣门绪不昌，天道所昧。忠遘身危，孝积家祸。名教同悲，隐沦惆怅。〔王隐《晋书》述曰：壸及二子死，徵士翟汤闻而叹曰：父为忠臣，子为孝子，忠孝之道，萃於一门，可谓贤哉！名教，谓王隐。隐沦，谓翟汤。《世说》乐广曰：名教中自有乐地。桓子《新论》曰：天下神人五，二曰隐沦。〕而年世贸迁，孤裔沦塞。〔《广雅》曰：贸，易也。〕遂使碑表芜灭，丘树荒毁，狐兔成穴，童牧哀歌。〔桓子《新论》曰：雍门周以琴见孟尝君曰：臣切悲千秋万岁后，坟墓生荆棘，狐兔穴其中，樵儿牧竖，踯躅而歌其上也。〕感慨自哀，日月缠迫。〔刘公幹《赠五官中郎诗》曰：感慨以长叹。〕

陛下弘宣教义，非求效於方今。〔杜预左《氏传序》曰：弘宣祖业。仲长子《昌言》曰：引之於教义。《说苑》曰：圣王布德施惠，非求报於百姓也。〕壸馀烈不泯，固陈力於异世。〔《春秋元命苞》曰：文王积善所润之馀烈。《论语》子曰：周任有言曰：陈力就列，不能者止。〕但加等之渥，近阙於晋典。〔《左氏传》曰：凡诸侯薨於朝会，加一等。死王事，加二等。〕樵苏之刑，远流於皇代。〔《战国策》颜触谓齐王曰：秦攻齐，令曰：敢有去柳下季垄五十步樵采者，罪死不赦。〕臣亦何人，敢谢斯幸！不任悲荷之至，谨奉启事以闻。谨启。

【启萧太傅固辞夺礼】

〔刘璠《梁典》曰：昉为尚书殿中郎，父忧去职，居丧，不知盐味。冬月单衫庐于墓侧，齐明作相，乃起为建武将军骠骑记室，再三固辞，帝见其辞切，亦不能夺。〕

※任彦昇

昉启：近启归诉，庶谅穷款，奉被还旨，未垂哀察，悼心失图，泣血待旦。〔《左氏传》楚薳启彊曰：孤与二三臣，悼心失图。《毛诗》曰：鼠思泣血。《尚书》曰：坐以待旦。〕君於品庶，示均熔造。〔《鹏鸟赋》曰：品庶每生。《仓颉篇》曰：熔炭炉，所以行销铁也。〕干禄祈荣，更为自拔。〔《论语》曰：子张学干禄。〕亏教废礼，岂关视听？〔言己之所陈，但正亏教而废礼，岂敢关白於视听哉！〕所不忍言，具陈兹启。〔言事迫情切，口不忍言，故陈此启。公羊传曰：谓之新宫，不忍言也。〕

昉往从末宦，禄不代耕。〔《晋中兴书》，简文诏曰：禄不代耕，非经通之制也。〕饥寒无甘旨之资，限役废晨昏之半。〔《礼记》曰：命士已上，父子皆异宫。昧爽而朝，慈以旨甘。郑玄曰：慈，爱敬进之也。又曰：凡为人子之礼，冬温而夏清，昏定而晨省。〕膝下之欢，已同过隙。〔《孝经》曰：故亲生之膝下，以养父母。《礼记》曰：君子三年之丧，二十五月而毕，若驷之过隙，然而遂亟之，则是无穷。〕几筵之慕，几何可凭！〔《孙卿子》孔子谓鲁哀公曰：君入庙而右，登自阼阶，仰视榱栋，俯见几筵。其器存，其人亡，君以此思哀，则哀将焉不至矣！《左氏传》曰：人寿几何！〕且奠酹不亲，如在安寄。〔郑玄《周礼注》曰：丧所荐馈曰奠。声类曰：酹，以酒祭地也。《论语》子曰：吾不与祭，如不祭。又曰：祭神如神在。〕晨暮寂寥，阒若无主。〔埤苍曰：阒，静也。《丧服传》曰：无主者，其无祭主。王隐《晋书》曰：傅咸遭继母忧，上书曰：咸身无兄弟，到官之日，丧祭无主。〕所守既无别理，穷咽岂及多喻。〔吕安《答嵇康论》曰：易了之理，不在多喻。〕

明公功格区宇，感通有涂。〔《尚书》曰：时则有若伊尹，格于皇天。《东京赋》曰：区宇乂宁。《周易》曰：寂然不动，感而遂通。〕若霈然降临，赐寝严命。《孟子》曰：沛然下雨。是知孝治所被，爰至无心，〔《孝经》曰：昔者明王之以孝治天下也。《韩诗外传》曰：阿谷之女谓子贡曰：吾鄙野之人，僻陋无心。〕锡类所及，匪徒教养。〔《毛诗》曰：孝子不匮，永锡尔类。〕不任崩迫之情，谨奉启事陈闻。谨启。

《文选》　唐·李善注



