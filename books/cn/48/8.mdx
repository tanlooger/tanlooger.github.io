---
---
---
title: 卷八 赋丁
---

◎畋猎中

【上林赋】

※司马长卿(郭璞注)

亡是公听然而笑，〔善曰：《说文》曰：听，笑貌也〕曰：楚则失矣，而齐亦未为得也。夫使诸侯纳贡者，非为财币，所以述职也。〔郭璞曰：诸侯朝於天子，曰述职。善曰：《尚书大传》曰：古者诸侯之於天子，五年一朝见，述其职。述职者，述其所职也。〕封疆画界者，非为守御，所以禁淫也。〔郭璞曰：天下有道守在四夷，立境界者，欲以杜绝淫放耳。善曰：《小雅》曰：淫，过也。〕今齐列为东藩，而外私肃慎。〔郭璞曰：私与通也。〕捐国逾限，越海而田，其於义固未可也。且二君之论，不务明君臣之义，正诸侯之礼，徒事争於游戏之乐，苑囿之大，欲以奢侈相胜，荒淫相越。此不可以扬名发誉，而適足以贬君自损也。〔晋灼曰：贬，古贬字也。善曰：《邓析子》曰：因势而发誉。毛苌《诗传》曰：秖，適也。〕且夫齐楚之事，又乌足道乎？君未睹夫巨丽也，独不闻天子之上林乎？左苍梧，右西极，〔文颖曰：苍梧郡属交州，在长安东南，故言左。《尔雅》曰：至于豳国为西极，在长安西，故言右也。〕丹水更其南。〔应劭曰：丹水出上洛冢领山，东南至析县入汋水。〕紫渊径其北。〔文颖曰：河南穀罗县有紫泽，在县北，於长安为在北也。〕终始灞浐，出入泾渭。〔张揖曰：灞浐二水，终始尽於苑中，不复出也；泾渭二水，从苑外来，又出苑去也。〕酆镐潦潏，纡馀委蛇，经营乎其内。〔张揖曰：酆水出鄠县南山酆谷，北入渭。镐在昆明池北。善曰：潦，即涝水也。《说文》曰：涝水出鄠县，北入渭。潏水出杜陵，今名沇水，自南山黄子陂西北流经至昆明池入渭。郭璞曰：经营其内，周旋苑中也。〕荡荡乎八川分流，相背而异态。〔郭璞曰：变态不同也。善曰：潘岳《关中记》曰：泾、渭、灞、浐、酆、鄗、潦、潏，凡八川。〕东西南北，驰骛往来。〔郭璞曰：言更相错涉也。〕出乎椒丘之阙，〔服虔曰：丘名也，两山俱起，象双阙者也。善曰：《楚辞》曰：驰椒丘兮焉且。且，止也。〕行乎洲淤之浦；〔张揖曰：淤，漫也。浦，水崖也。善曰：《方言》曰：水中可居者曰洲。三辅谓之淤也。〕经乎桂林之中，〔张揖曰：桂林，林名也。《南海经》曰：桂林八树，在番禺东也。〕过乎泱漭之野。〔张揖曰：《山海经》所谓大荒之野。如淳曰：大貌也。〕汩乎混流，顺阿而下，〔苏林曰：杨雄《方言》曰：汩，迳疾也。郭璞曰：混，并也。阿，大陵也。〕赴隘狭之口。〔郭璞曰：恶化岸间为狭。隘，於懈切。狭，音狭。〕触穹石，激堆埼，〔张揖曰：穹石，大石也。埼，曲岸头也。郭璞曰：堆，沙堆也。〕沸乎暴怒，〔郭璞曰：沸，水声也。音拂。〕汹涌彭湃。〔司马彪曰：汹涌，跳起也。彭湃，波相戾也。〕滭弗宓汩，〔苏林曰：滭音毕。宓音密。司马彪曰：滭弗，盛貌也。宓汩，去疾也。〕偪侧泌瀄，〔郭璞曰：泌瀄音笔栉。司马彪曰：偪侧，相迫也。泌瀄，相揳也。偪字与逼同。〕横流逆折，转腾潎洌，〔司马彪曰：逆折，旋回也。孟康曰：转腾，相过也。潎洌，相撇也。洌音列。〕滂濞沆溉；〔司马彪曰：滂濞，水声也。沆溉，徐流也。〕穹隆云桡，〔郭璞曰：巃起回洼也。善曰：云桡，如云屈桡也。〕宛漳胶盩；〔司马彪曰：宛〈潬〉，展转也。胶盩，邪屈也。宛音婉。〈潬〉，音善。盩，古戾字。〕逾波趋浥，莅下濑；〔司马彪曰：逾波，后波凌前波也。趍浥，输於渊也。莅莅，水声也。莅，音利。〕批岩冲拥，奔扬滞沛；〔司马彪曰：拥，曲隈也。善曰：《说文》曰：批，击也。滞沛，奔扬之貌也。〕临坻注壑，瀺灂霣坠；〔邓展曰：坻，水中山也。坻音迟。善曰：《字林》曰：瀺灂，小水声也。霣即陨字也。〕沈沈隐隐，砰磅訇礚。〔善曰：沈沈，深貌也。隐隐，盛貌也。司马彪曰：砰磅訇礚，皆水声也。〕潏潏淈々，湁潗鼎沸；〔善曰：《说文》曰：潏水，涌出也。淈，水出貌。周成《杂字》曰：湁潗，水沸貌也。淈，音骨。〕驰波跳沫，汩氵急漂疾。〔司马彪曰：汩氵急，水声也。〕悠远长怀，〔郭璞曰：怀亦归，变文耳。〕寂漻无声，肆乎永归。〔善曰：《说文》曰：漻，清深也。漻音聊。杜预《左氏传》注曰：肆，放也，言水奔放，而长归於渊海也。〕然后灝溔潢漾，〔郭璞曰：皆水无涯际貌也，灝音皓。〕安翔徐回。〔郭璞曰：言运转也。〕翯乎滈々，〔郭璞曰：水白光貌也。滈，音镐。〕东注太湖，〔郭璞曰：太湖在吴县。《尚书》所谓震泽也。〕衍溢陂池。〔郭璞曰：其形状而出也。陂池，江旁小水。〕於是乎蛟龙赤螭，〔文颖曰：龙子为螭。张揖曰：赤螭，雌龙也。〕〈鱼亘〉鰽渐离，〔李奇曰：周洛曰：鲔，蜀曰〈鱼亘〉鰽，出巩山穴中。司马彪曰：渐离，鱼名也。张揖曰：其形状未闻。鰽音懵。〕鰅鰫鰬魠，〔郭璞曰：鰅，鱼有文彩。鰫，似鰱而黑。鰬似鱓。魠鳡，一名黄曰颊。鰅音颙。鰬，音乾。魠音托。鳝音善。鳡音感。〕禺禺魼鳎，〔郭璞曰：禺禺鱼，皮有毛，黄地黑文。魼，比目鱼状似牛脾。细鳞紫色，两相合得乃行。鳎，鲵鱼也，似鲇，有四足，声如婴儿。禺，音颙。魼，音榻。〕揵鳍掉尾，振鳞奋翼。〔郭璞曰：揵，举也。鳍，背上鬛也。善曰：《高唐赋》曰：振鳞奋翼。〕潜处乎深岩。〔郭璞曰：隐岸坻也。〕鱼鳖欢声，万物众夥。〔善曰：《小雅》曰：夥，多也。〕明月珠子，的皪江靡。〔应劭曰：靡，边也。明月珠子生於江中，其光耀乃照於江边也。张揖曰：靡，崖也。善曰：《说文》曰：玓瓅，明珠光也。玓瓅与的皪音义同。〕蜀石黄碝，水玉磊砢。〔张揖曰：蜀石，石次玉者也。郭璞曰：碝，碝石，黄色。水玉，水精也。磊砢，魁垒貌也。善曰：《山海经》曰：常庭之山，其上多水玉。〕磷磷烂烂，采色澔汗，〔郭璞曰：皆玉石符采映耀也。磷音吝。澔音皓。〕丛积乎其中。鸿鹔鹄鸨，鴐鹅属玉，〔张揖曰：鸿，大雁也。郭璞曰：鹔，鹔鹴也，属玉，似鸭而大，长颈赤目，紫绀色者。〕交精旋目，〔郭璞曰：交精，似凫而脚高，有毛冠，辟火灾。司马彪曰：旋目，鸟名也。〕烦鹜庸渠，〔郭璞曰：烦鹜，鸭属也。庸渠，似凫，灰色而鸡脚，一名章渠。鹜音木。〕箴疵鵁卢，〔张揖曰：箴疵，似鱼虎而苍黑色。鵁，鴢头鸟。郭璞曰：卢，鸕鹚也。箴音针。疵音资。鹚，音慈也。〕群浮乎其上。泛淫泛滥，随风澹淡，〔郭璞曰：皆鸟任风波自纵漂貌也。泛，音冯。〕与波摇荡，奄薄水渚。〔张揖曰：奄，覆也。郭璞曰：薄，犹集也。〕唼喋菁藻，咀嚼菱藕。〔郭璞曰：菁，水草也。善曰：《通俗文》曰：水鸟食谓之啑。与唼同。〕於是乎崇山矗矗，巃嵸崔巍。〔郭璞曰：皆高峻貌也。〕深林巨木，崭岩嵾嵯。〔郭璞曰：皆峰岭之貌也。〕九嵕〈山截〉嶭，南山峨峨；〔郭璞曰：〈山截〉嶭，高峻貌也。善曰：九嵕南山。已见《西都赋》。〈山截〉，音截。嶭，音啮。峨，音娥。〕岩阤甗锜，摧巍崛崎。〔司马彪曰：陁，靡也。甗，甑也。锜，欹也。上大下小，有似欹甑也。张揖曰：摧巍，高貌也。崛崎，斗绝也。郭璞曰：崛音掘。崎音锜。〕振溪通谷，蹇产沟渎。〔张揖曰：振拔也。水注川曰溪，注溪曰谷。蹇产，诘曲也。郭璞曰：自溪及渎，皆水相通注也。善曰：言山石收敛溪水而不分泄。〕谽呀豁閕，阜陵别岛。〔司马彪曰：谽呀，大貌。豁閕，空虚也。郭璞曰：岛，水中山也。〕崴磈〈山畏〉廆，丘虚堀礌。〔郭璞曰：皆其形势也。虚音袪。堀音窟。礌，音磊。〕隐辚郁〈山垒〉，〔郭璞曰：隐辚郁垒，堆垄不平貌。辚，洛尽切。〈山垒〉，音垒。施，式氏切。〕陂池貏豸。〔郭璞曰：陂池，旁颓貌也。陂音皮。貏，音被。善曰：貏豸，渐平貌。〕沇溶淫鬻；〔张揖曰：水流溪谷之间也。溶音容。鬻音育。〕散涣夷陆，〔司马彪曰：布平地也。〕亭皋千里，靡不被筑。〔服虔曰：皋，泽也。堤上十里一亭。郭璞曰：皆筑地令平也。〕揜以绿蕙，被以江蓠；〔张揖曰：掩，覆也。绿，王刍也。蕙，薰草也。郭璞《山海经》曰：蕙，香草，兰属也。〕糅以蘪芜，杂以留夷；〔张揖曰：留夷，新夷也。善曰：王逸《楚辞注》曰：留夷，香草。〕布结缕，〔郭璞曰：结缕蔓生，如缕相结。〕攒戾莎；〔司马彪曰：戾莎，莎名也。〕揭车衡兰，〔应劭曰：揭车，一名{艹乞}舆，香草也。〕槁本射干，〔郭璞曰：槁本，槁茇也。司马彪曰：射干，香草也。〕茈姜蘘荷，〔张揖曰：茈姜，子姜也。茈音紫。〕葴持若荪，〔如淳曰：箴音针。韦昭曰：持音惩。张揖曰：箴持，阙。若，杜若。郭璞曰：荪，香草也。〕鲜支黄砾，〔司马彪曰：鲜支，支子也。张揖曰：皆香草也。〕蒋苎青薠。〔张揖曰：蒋，菰也。苎，三棱也。郭璞曰：苎音杼。〕布濩闳泽，延曼太原。〔郭璞曰：布濩，犹布露也。善曰：闳，大也。濩音护。〕离靡广衍，〔善曰：离靡，离而邪靡，不绝之貌也。孟康《甘泉赋注》曰：衍，无厓岸也。〕应风披靡，吐芳扬烈；〔善曰：烈，酷烈，香气盛也。〕郁郁菲菲，众香发越；〔郭璞曰：香气射散也。菲音妃。〕肸蚃布写，〈目奄〉薆咇茀。〔司马彪曰：肸，过也。芬芳之过，若蚃之布写也。郭璞曰：香气盛馝馞也。善曰：《说文》曰：肸蚃，布也。馝馞、音义同。《说文》曰：馣馤，香气奄蔼也。馣与〈目奄〉，馤与薆，音义同。晻音奄。茀音勃。〕

於是乎周览泛观，缜纷轧芴，〔孟康曰：缜纷，众盛也。轧芴，致密也。芴音勿。〕芒芒恍忽。〔郭璞曰：言眼乱也。〕视之无端，察之无涯。日出东沼，入乎西陂。〔张揖云：日朝出苑之东池，暮入於苑西陂中。善曰：《汉宫殿簿》曰：长安有西陂池东陂池。〕其南则隆冬生长，涌水跃波。〔张揖曰：其苑南阳暖，则盛冬十月，草木生长也。郭璞曰：跃波，言不冻也。善曰：《孙卿子》曰：松柏经隆冬而不雕。〕其兽则犭庸旄貘牦，沈牛麈麋。〔郭璞曰：犭庸似牛，领有肉堆也。音容。张揖曰：旄，旄牛也，其状如牛，而四节毛。貘，白豹。牦牛，黑色，出西南徼外。沈牛，水牛也，能沈没水中。麈，似鹿而大。善曰：《南越志》曰：潜牛，形角似水牛，一名沈牛也。〕赤首闤题，穷奇象犀。〔张揖曰：题，頟也。穷奇，状如牛而猬毛，其音如嗥狗，食人者也。〕其北则盛夏含冻裂地，涉冰揭河。〔司马彪曰：揭，举衣也。善曰：《尸子》曰：寒凝冰裂地。〕其兽则麒麟角端，騊駼橐驼。〔郭璞曰：麒，似麟而无角。角端似貊，角在鼻上，中作弓。韦昭曰：背上有肉似橐，故曰橐驼也。〕蛩蛩驒騱，駃騠驴骡。〔郭璞曰：驒騱，駏驉类也，駃騠生三日而超其母。驒音〈真真〉。騱音奚。駃音块。騠音提。〕於是乎离宫别馆，弥山跨谷。〔善曰：郑玄《周礼注》曰：弥，遍也。〕高廊四注，重坐曲阁。〔司马彪曰：廊庑上级下级皆可坐，故曰重坐。曲阁，阁道委曲也。〕华榱璧珰，辇道纚属。〔韦昭曰：裁金为璧，以当榱头也。如淳曰：辇道，阁道也。司马彪曰：纚属，连属也。〕步櫩周流，长途中宿。〔善曰：步櫩，步廊也。周遍流行也。《楚辞》曰：曲屋步櫩。郭璞曰：中途，楼阁间陛道。司马彪曰：中宿乃至其上。〕夷嵕筑堂，累台增成。〔如淳曰：嵕，山也。张揖曰：平此山以作堂者也。重累而成之，故曰增成。〕岩窔洞房。〔郭璞曰：言於岩窔底为室，潜通台上也。〕頫杳眇而无见，仰兆撩而扪天。〔善曰：《声类》曰：頫，古文俯字。《说文》曰：頫，低头也。《楚辞》曰：遂倏忽而扪天。晋灼曰：兆，古攀字也。扪，摸也。音老。扪音门。〕奔星更於闺闼，宛虹扡於楯轩。〔善曰：奔，流星也，行疾，故曰奔。如淳曰：宛虹，屈曲之虹也。应劭曰：楯栏槛也。司马彪曰：轩，楯下版也。〕青龙蚴蟉於东葙，〔郭璞曰：蚴蟉，龙行貌也。善曰：孙炎《尔雅注》曰：葙，夹室前堂也。〕象舆婉僤於西清。〔张揖曰：山出象舆，瑞应车也。西清者，葙中清净处也。善曰：婉僤，动貌也。僤音善。〕灵圄燕於閒馆，〔张揖曰：灵圄，众仙之号也。《楚辞》曰：坐灵圄而来竭。间，读曰闲。〕偓佺之伦暴於南荣。〔郭璞曰：偓佺，仙人也。暴，谓偃卧日中也。荣，屋南檐也。〕醴泉涌於清室，通川过於中庭。〔郭璞曰：醴泉，瑞水也。善曰：言醴泉於室中涌出，而通流为川，而过中庭。〕盘石振崖，〔李奇曰：振，整也。以石整顿池水之涯也。〕嵚岩倚倾，〔郭璞曰：嵚岩，欹貌也。〕嵯峨〈山集〉嶪，刻削峥嵘。〔郭璞曰：言自然若雕刻也。司马彪曰：峥嵘，深貌也。善曰：〈山集〉音捷。嶪音业。〕玫瑰碧琳，珊瑚丛生。〔善曰：并已见上文。〕瑉玉旁唐，玢豳文鳞。〔郭璞曰：旁唐，言磐礴也。玢豳，文理貌也，音纷彬。善曰：宋玉《笛赋》曰：其处磅磄千仞。〕赤瑕驳荦，杂臿其间。〔张揖曰：赤瑕，赤玉也。郭璞曰：言杂厕崖石中。驳荦，采点也。〕晁采琬琰，和氏出焉。〔司马彪曰：晁采，玉名。善曰：晁，古朝字。《尚书》曰：弘璧琬琰在西序。〕於是乎卢橘夏熟，〔应劭曰：《伊尹书》曰：箕山之东，青鸟之所，有卢橘夏熟。晋灼曰：此虽赋上林，博引异方珍奇，不系於一也。卢，黑也。〕黄甘橙楱，〔郭璞曰：黄甘，橘属，而味精。楱，亦橘之类也，音凑。张揖曰：楱，小橘也，出武陵。善曰：《说文》曰：橙，橘属也。〕枇杷橪柿，亭奈厚朴，〔张揖曰：枇杷似斛树，长叶，子如杏。亭，山梨也。厚朴，药名也。郭璞曰：橪，橪支木也。橪音烟。〕梬枣杨梅，〔张揖曰：杨梅，其实似縠子，而有核，其味酸，出江南也。〕樱桃蒲陶，〔善曰：樱桃蒲陶，见《南都赋》。〕隐夫薁棣，〔张揖曰：隐夫，未详。薁，山李也。郭璞曰：棣，实似樱桃也。〕答遝离支，〔张揖曰：答遝，似李，出蜀。晋灼曰：离支，大如鸡子，皮粗。剥去皮，肌如鸡子中黄。味甘多酢少。遝，音沓。〕罗乎后宫，列首北园。〈拖中“扌改贝”〉丘陵，下平原，〔司马彪曰：〈拖中“扌改贝”〉，延也。〕扬翠叶，扤紫茎，〔张揖曰：扤，摇也。音兀。〕发红华，垂朱荣。煌煌扈扈，照曜钜野。〔郭璞曰：言其光采之盛也。煌音皇。〕沙棠栎櫧，〔张揖曰：沙棠状如棠，黄华赤实，其味如李，无核，《吕氏春秋》曰：果之美者，沙棠之实。櫧似柃，叶冬不落。应劭曰：栎，采木也。櫧音诸，柃音零。〕华枫枰栌，〔张揖曰：华，皮可以为索。枫，摄也，脂可以为香。郭璞曰：枰，平仲木也。栌，见《南都赋》。〕留落胥邪，仁频并闾。〔郭璞曰：留，未详。落，檴也，中作器。胥邪，似并闾，皮可作索。孟康曰：仁频棕也。善曰：《仙药录》曰：槟榔一名棕，然仁频即槟榔也。胥邪、并闾，已见《南都赋》。檴，音镬。〕欃檀木兰，〔孟康曰：欃檀，檀别名也。欃音谗。〕豫章女贞，〔张揖曰：女贞木，叶冬不落。〕长千仞，大连抱。〔司马彪曰：七尺曰仞。〕夸条直畅，实叶葰楙。〔郭璞曰：夸，张布也。司马彪曰：葰，大也。葰音峻。〕攒立丛倚，连卷欐佹。〔司马彪曰：欐佹，支重累也。佹音诡。善曰：《苍颉篇》曰：攒，聚也。〕崔错癹〈骨几〉，〔郭璞曰：崔错，交杂。癹〈骨几〉，蟠戾也。〈骨几〉古委字。〕坑衡閜砢。〔郭璞曰：坑衡，径直貌。閜砢，相扶持也。〕垂条扶疏，落英幡纚。〔善曰：《说文》：扶疏，四布也。《吕氏春秋》曰：树肥无使扶疏。英，谓华也。张揖曰：幡纚，飞扬貌也。〕纷溶箾蔘，猗狔从风。〔郭璞曰：纷溶箾蔘，支竦擢也。张揖曰：猗狔，犹阿那也。溶音容。箾音萧。蔘，音森。〕藰莅卉歙，〔司马彪曰：众声貌也。藰，音刘。莅音利，卉，古卉字。歙音翕。〕盖象金石之声，管籥之音。〔善曰：金石管，已见上文。籥，已见《南都赋》。〕偨池茈虒，旋还乎后宫。〔张揖曰：偨池，参差也。茈虒，不齐也。如淳曰：茈音此。虒音豸。郭璞曰：还绕也，偨音差。〕杂袭絫辑，〔郭璞曰：相重被也。善曰：絫，古累字。辑与集同。〕被山缘谷，循阪下隰。视之无端，究之无穷。於是乎玄猿素雌，蜼玃飞〈虫垒〉，〔张揖曰：蜼，似母猴，卬鼻而长尾。玃，似猕猴而大。飞〈虫垒〉，鼠也，其状如兔而鼠首，以其髯飞。郭璞曰：蠝，鼯鼠也，毛紫赤色，飞且生，一名飞生。蜼音遗。蠝音诔。善曰：玄猿，言猿之雄者玄色也。素雌，猿之雌者素色也。玃音〈金矍〉。〕蛭蜩蠼猱，〔司马彪曰：《山海经》曰：不咸之山，飞蛭四翼，蜩蝉也。玃猱，猕猴也。郭璞曰：蛭蜩，未闻。如淳曰：蛭音质。〕獑胡豰蛫，〔张揖曰：獑胡，似猕猴，头上有髦，腰以后黑。郭璞曰：豰，似鼬而大，腰以后黄，一名黄要。食猕猴。蛫，未闻也。獑音谗。豰，蛫音诡。〕栖息乎其间，长啸哀鸣，翩幡互经。〔郭璞曰：互经，互相经过也。〕夭蟜枝格，偃蹇杪颠。〔郭璞曰：皆猕猴在树暴戏姿态也。夭蟜，频申也。善曰：《埤苍》曰：格，木长貌也。《说文》曰：杪，末也。《广雅》曰：颠，末也。蟜音矫。〕隃绝梁，腾殊榛。〔郭璞曰：梁，石绝水也。张揖曰：殊榛，异枿也。善曰：隃字与逾同。〕捷垂条，掉希间。〔张揖曰：捷持悬垂之条，掉往著稀疏无支之间也。郭璞曰：掉，悬擿也。〕牢落陆离，〔郭璞曰：群奔走也。善曰：牢落，犹潦落也。《广雅》曰：陆离，参差也。〕烂漫远迁。〔郭璞曰：崩腾群走貌也。〕若此者数百千处。娱游往来，宫宿馆舍。〔善曰：《说文》曰：娱，戏也。郭璞曰：皆离宫别馆，出入所幸也。〕庖厨不徙，后宫不移，百官备具。〔郭璞曰：言所在有也。〕於是乎背秋涉冬，天子校猎。〔李奇曰：以五校兵出猎也。〕乘镂象，六玉虬；〔张揖曰：镂象，象路也，以象牙疏镂其车辂。六玉虬，谓驾六马，以玉饰其镳勒，有似虬龙也。无角曰虬也。郭璞曰：《韩子》曰：黄帝驾象车，六蛟龙。善曰：此依古成文而假言之，非谓似也。今依郭说。〕拖霓旌，靡云旗；〔张揖曰：析羽毛，染以五采，缀以缕，为旌，有似虹霓之气也，画熊虎於旒为旗，似云气也。善曰：此亦假言也。《高唐赋》曰：霓为旌，云旗。已见《东京赋》。〕前皮轩，后道游。〔文颖曰：皮轩，以虎皮饰车。天子出，道车五乘，游车九乘，在乘舆车前，赋颂为偶辞耳。善曰：言皮轩最居前，而道游次皮轩之后，此为前后相对，为偶辞耳，非谓道游在乘舆之后。〕孙叔奉辔，卫公参乘。〔李善曰：孙叔者，公孙贺也，字子叔。卫公者，大将军卫青也。大驾，太仆御，大将军参乘。〕扈从横行，出乎四校之中。〔晋灼曰：扈，大也。张揖曰：跋扈纵横，不案卤簿也。文颖曰：凡五校，今言四者，中一校随天子乘舆也。〕鼓严簿，纵猎者，〔张揖曰：鼓，严鼓也。簿，卤薄也。善曰：言击严鼓簿卤之中也。〕河江为阹，泰山为橹。〔郭璞曰：因山谷遮禽兽为阹。橹，望楼。〕车骑靁起，殷天动地。〔郭璞曰：殷，犹震也。善曰：靁，古雷字。殷音隐。〕先后陆离，离散别追。〔郭璞曰：各有所逐也。善曰：《广雅》曰：陆离，参差。〕淫淫裔裔，缘陵流泽，云布雨施。〔郭璞曰：言遍山野也。善曰：《韩子》曰：云布风动。《周易》曰：云行雨施也。〕生貔豹，搏豺狼，〔韦昭曰：生，谓生取之也。郭璞曰：貔，执夷，虎属，音毗。〕手熊罴，足野羊。〔张揖曰：熊犬身人足，黑色。罴，如熊黄白色。野羊，羚羊也，似羊而青。郭璞曰：足，谓踏也。〕蒙鹖苏，〔孟康曰：鹖，鹖尾也。苏，析羽也。张揖曰：鹖似雉，斗死不卻。善曰：蒙，谓蒙覆而取之。鹖以苏为奇，故特言之，以成文耳。鹖音曷。〕绔白虎。〔郭璞曰：绔，谓绊络之也。善曰：绔音袴。〕被班文，〔善曰：班文，虎之皮也。司马彪《汉书》曰：虎贲骑皆虎文单衣。〕跨野马。〔善曰：跨，谓骑之也。〕陵三嵕之危，〔善曰：《汉书·音义》曰：陵，上也。郭璞《三仓注》曰：三嵕山在闻喜。〕下碛历之坻。〔张揖曰：碛历，不平也。坻，下阪道也。坻音迟。〕径峻赴险，越壑厉水。〔郭璞曰：厉，以衣渡水。〕椎蜚廉，弄獬豸。〔郭璞曰：飞廉，龙雀也，鸟身鹿头。张揖曰：獬豸，似鹿而一角，人君刑罚得中，则生於朝廷，主触不直者，今可得而弄也。獬，音蟹。〕格虾蛤，鋋猛氏。〔孟康曰：虾蛤、猛氏，皆兽名。郭璞曰：今蜀中有兽，状如熊而小，毛浅有光泽，名猛氏。虾音遐。蛤音合。善曰：《说文》曰：鋋小矛也〕羂騕褭，射封豕。〔张揖曰：騕褭，马金喙赤色，一日行万里者。郭璞曰：封豕，大猪也。善曰：《声类》曰：羂，系取也。《左氏传》申包胥曰：吴为封豕长蛇。〕箭不苟害，解脰陷脑。弓不虚发，应声而倒。〔张揖曰：脰，项也。善曰：脰音豆。〕

於是乘舆弭节徘徊，翱翔往来。〔郭璞曰：言周旋也。善曰：《楚辞》曰：飒弭节而高厉。〕睨部曲之进退，览将帅之变态。〔善曰：部曲，已见上文。〕然后侵淫促节，〔郭璞曰：言疾驱也。善曰：侵淫，渐进之貌。〕倏敻远去。〔郭璞曰：倏忽，长逝也。善曰：曹大家《幽通赋注》曰：敻，远也。〕流离轻禽，蹴履狡兽。〔张揖曰：流离，放散也。轻禽，飞鸟也。晋灼曰：轻小之禽。善曰：张说是也。〕〈车慧〉白鹿，捷狡兔；〔郭璞曰：狡兔健跳，故曰捷耳。捷音接。〕轶赤电，遗光耀；〔张揖曰：轶，过也。郭璞曰：皆妖气为变怪，游光之属也。〕追怪物，出宇宙；〔张揖曰：怪物，奇禽也。〕弯蕃弱，满白羽；〔文颖曰：弯，牵也。蕃弱，夏后氏良弓之名，引弓尽箭镝为满，以白羽为箭，故言白羽也。善曰：《左氏传》卫子鱼曰：分鲁公以封父之繁弱。蕃与繁古字通。《国语》曰：吴素甲白羽之矰望之如荼。〕射游枭，栎蜚遽。〔张揖曰：枭，恶鸟也，故射之。栎，梢也。飞遽，天上神兽也，鹿头而龙身。郭璞曰：枭羊也。善曰：高诱《淮南子注》枭羊，山精也，似遽类。高说是也。遽音钜。〕择肉而后发，先中而命处。〔郭璞曰：言必如所志也。善曰：《广雅》曰：命，名也。〕弦矢分，艺殪仆。〔文颖曰：射准的为艺，壹发死为殪。善曰：《说文》曰：仆，顿也。殪音翳。仆音赴。〕

然后扬节而上浮，〔郭璞曰：言腾游也。善曰：《楚辞》曰：鸟讬乘而上浮。〕凌惊风，历骇猋，乘虚无，与神俱。〔张揖曰：郭璞《老子经注》曰：虚无寥廓，与元通灵，言其所乘气之高，故能出飞鸟之上，而与神俱者也。〕躏玄鹤，乱昆鸡，〔张揖曰：昆鸡似鹤，黄白色。郭璞曰：躏，践也。乱者，言乱其行伍也。〕遒孔鸾。促鵕鸃。〔郭璞曰：遒促，皆迫捕貌。〕拂翳鸟，〔张揖曰：《山海经》曰：九疑之山有五采之鸟，名曰翳鸟。〕捎凤凰，捷鹓雏，揜焦明。〔张揖曰：焦明似凤，西方之鸟也。善曰：《方言》曰：揜，取也。《乐汁图》焦明状似凤皇。宋衷曰：水鸟也。〕

道尽途殚，回车而还。消摇乎襄羊，降集乎北纮。〔司马彪曰：消摇，逍遥也。张揖曰：《淮南子》云：八泽之外，乃有八纮，北方之纮曰委羽。郭璞曰：襄羊，犹彷徉也。〕率乎直指，〔郭璞曰：率径驰去也。〕晻乎反乡。〔郭璞曰：忽然疾归貌。〕蹶石阙，历封峦，过鳷鹊，望露寒。〔郭璞曰：蹶，蹋也。音厥。张揖曰：此四观，武帝建元中作，在云阳甘泉宫外。鳷音支。〕下棠梨，息宜春。〔张揖曰：棠梨，宫名，在云阳东南三十里。郭璞曰：宜春，宫名，在渭南杜县东。〕西驰宣曲，〔张揖曰：宣曲，宫名也，在昆明池西。〕濯鹢牛首。〔张揖曰：牛首池名，在上林苑西头。善曰：《汉书》曰：邓通以濯舡为黄头郎。》音义《曰：善濯舡於池中也。一说能持〈木翟〉行船也。韦昭曰：〈木翟〉，今棹也。〕登龙台，〔　张揖曰：观名也，在丰水西北，近渭也。〕掩细柳。〔郭璞曰：观名也，在昆明池南。善曰：《方言》曰：掩者，息也。〕观士大夫之勤略，〔司马彪曰：略巡行也。〕均猎者之所得获。〔郭璞曰：平其多少也。〕徒车之所轥轹，〔郭璞曰：徒，步也。轹，辗也。〕步骑之所蹂若，人臣之所蹈籍。〔善曰：《广仓》曰：若蹈足貌。〕与其穷极倦郄，惊惮詟伏。〔郭璞曰：穷极倦郄，疲惫者也。惊惮詟伏，怖不动貌也。郄音剧。〕不被创刃而死者，他他籍籍，〔郭璞曰：言交横也。〕填阬满谷，掩平弥泽。〔善曰：《广雅》曰：大野曰平。〕

於是乎游戏懈怠，置酒乎颢天之台，〔张揖曰：台高，上干颢天也。〕张乐乎胶葛之宇。〔郭璞曰：言旷远深貌也。〕撞千石之锺，〔张揖曰：千石，十二万斤也。〕立万石之虡。〔张揖曰：虡兽，重百二十万斤，以侠锺旁。〕建翠华之旗，树灵鼍之鼓，〔张揖曰：以翠羽为葆也，以鼍皮为鼓也。郭璞曰：华，葆也。〕奏陶唐氏之舞，〔如淳曰：舞咸池也。善曰：《尚书》曰：惟彼陶唐。孔安国曰：陶唐，尧氏也。〕听葛天氏之歌。〔张揖曰：葛天氏，三皇时君号也。其乐，三人持牛尾，投足以歌八曲：一曰载民，二曰玄鸟，三曰育草木，四曰奋五穀，五曰敬天常，六曰彻帝功，七曰依地德，八百总禽兽之极。韦昭曰：葛天氏，古之王者。其事见《吕氏春秋》。善曰：《吕氏春秋》云：葛天氏之乐以歌八阕，一曰载民，三曰遂草木，六曰建帝功。今注以阕为曲，以民为氏，以遂为育，以建为彻，皆误。〕千人唱，万人和。山陵为之震动，川谷为之荡波。〔郭璞曰：波浪起也。〕巴渝宋蔡，淮南干遮，〔郭璞曰：巴西阆中有渝水，獠居其上，皆刚勇好舞。初高祖募取，以平三秦，后使乐府习之，因名巴渝舞也。张揖曰：《乐记》曰：宋音燕女溺志，蔡人讴员三人，淮南鼓员四人。干遮，曲名。〕文成颠歌，〔文颖曰：文成，辽西县名也，其县人善歌。颠，益州颠县，其人能作西南夷歌也。颠与滇同也。〕族居递奏，金鼓迭起。〔张揖曰：族，聚也。郭璞曰：递，迭也。〕铿鎗闛鞈，洞心骇耳。〔善曰：铿鎗，锺声也。闛鞈，鼓音也。《毛诗》曰：击鼓其鏜。《字书》曰：〈榻中"木改革"〉，鼓声。闛与鏜〈榻中"木改革"〉与鞈古字通。鞈音榻。〕荆吴郑卫之声，〔郭璞曰：皆淫哇也。善曰：《礼记》曰：郑卫之音，乱世之音也。〕韶濩武象之乐，〔文颖曰：韶，舜乐也。濩，汤乐也。武，武王乐也。张揖曰：象，周公乐也。南人服象，为虐於夷，成王命周公以兵追之，至於海南，乃为三象乐。〕阴淫案衍之音，〔郭璞曰：流沔曲也。〕鄢郢缤纷，激楚结风，〔李奇曰：鄢，今宜城县也。郢，楚都也。缤纷，舞也。张揖曰：楚歌曲也。文颖曰：冲激，急风也。结风，亦急风也。楚地风气既自漂疾，然歌乐者犹复依激结之急风为节也，其乐促迅哀切也。〕俳优侏儒，狄鞮之倡，〔善曰：《三苍》曰俳，倡也。优，乐也。《礼记》曰：夫新乐及优侏儒。郭璞曰：狄鞮，西戎乐名也。〕所以娱耳目乐心意者，丽靡烂漫於前。〔郭璞曰：言恣所观也。〕靡曼美色，〔张揖曰：靡，细也。曼，泽也。善曰：言作乐於前者，皆是靡曼美色也。下或云於后，非也。〕

若夫青琴宓妃之徒，〔伏俨曰：青琴，古神女也。如淳曰：宓妃，伏羲氏女，溺死洛，遂为洛水之神。〕绝殊离俗，〔郭璞曰：离俗，无双也。〕妖冶娴都。〔善曰：《字书》曰：妖，巧也。《说文》曰：娴，雅也。或作闲。《小雅》曰：都，盛也。〕靓妆刻饰，便嬛绰约。〔郭璞曰：靓妆，粉白黛黑也。刻，刻画{髟前}鬓也。便嬛，轻利也。绰约，婉约也。善曰：《庄子》曰：绰约若处子。嬛音翾。靓，音净。〕柔桡嫚嫚，妩媚孅弱。〔郭璞曰：柔桡嫚嫚，皆骨体软弱长艳貌也。孅弱，弱颜也。善曰：《埤苍》曰：妩媚，悦也。孅弱，谓容体孅细柔弱也。《方言》曰：关而西，凡物小谓之孅。妩音武。孅即纤字。〕曳独茧之褕絏，眇阎易以恤削。〔张揖曰：褕，襜褕也。絏，袖也。郭璞曰：独茧，一茧之丝也。阎易，衣长大貌也。恤削，言如刻画作之也。善曰：褕音逾。絏音曳。〕便姍嫳屑，与俗殊服。〔郭璞曰：衣服婆娑貌。善曰：姍音先。〕芬芳沤郁，酷烈淑郁。皓齿粲烂，宜笑的皪。〔郭璞曰：香气盛也。又曰：鲜明貌也。善曰：《楚辞》曰：美人皓齿。嫭以姱。又曰：嫭目宜笑娥眉曼。皪音砾。〕长眉连娟，微睇绵藐。〔郭璞曰：连娟，言曲细也。绵藐，远视貌。善曰：藐音邈。〕色授魂与，心愉於侧。〔张揖曰：彼色来授，我魂往与接也。愉音逾。〕

於是酒中乐酣，〔郭璞曰：中，半也。〕天子芒然而思。似若有亡，〔司马彪曰：亡，丧也。〕曰：嗟乎！此大奢侈。朕以览听馀閒，无事弃日。〔善曰：言听政既有馀暇，无事而虚弃时日也。閒音闲。〕顺天道以杀伐，〔郭璞曰：因秋气也。善曰：《家语》孔子曰：启蛰不杀，则顺天道也。〕时休息於此。〔郭璞曰：谓苑囿中也。〕恐后叶靡丽，遂往而不返，非所以为继嗣创业垂统也。〔郭璞曰：言不可以示将来也。善曰：孟子曰：君子创业垂统，为可继也。〕於是乎乃解酒罢猎，而命有司曰：地可垦辟，悉为农郊，以赡萌隶。〔张揖曰：邑外谓之郊。郊，田也。《诗》曰：税于农郊。韦昭曰：萌，民也。司马彪曰：隶，小臣也。善曰：《尔雅》曰：命，告也。《苍颉篇》曰：垦，耕也。《小雅》曰：赡，足也。〕隤墙填堑，使山泽之人得至焉。〔郭璞曰：刍荛者往也，雉兔者往也。〕实陂池而勿禁，虚宫馆而勿仞。〔司马彪曰：养鱼鳖满陂池，而不禁民取也。郭璞曰：虚，言不聚人众其中也。仞，满也。〕发仓廪以救贫穷，补不足。〔善曰：蔡邕《月令章句》曰：穀藏曰仓，米藏曰廪。《孟子》：齐景公兴发，补不足。赵歧曰：兴惠政，发仓廪，以振贫而补不足也。〕恤鳏寡，存孤独。出德号，省刑罚。〔郭璞曰：号，号令也。〕改制度，〔郭璞曰：变宫室车服。〕易服色。〔郭璞曰：衣尚黑。〕革正朔，〔郭璞曰：更以十二月为正，平旦为朔。〕与天下为更始。〔郭璞曰：新其事。〕

於是历吉日以斋戒，〔张揖曰：历，筭也。善曰：《周易》曰：圣人以此斋戒。韩康伯曰：洗心曰斋，防患曰戒。〕袭朝服，乘法驾，〔司马彪曰：袭，服也。法驾，六马也。〕建华旗，鸣玉鸾。〔郭璞曰：鸾，铃也。善曰：《楚辞》曰：鸣玉鸾之啾啾。〕游于六艺之囿，驰骛乎仁义之涂，〔郭璞曰：六艺，礼、乐、射、御、书、数也。《论语》曰：游於艺，涂道也。善曰：艺，六经也。〕览观《春秋》之林。〔如淳曰：春秋义理繁茂，故比之於林薮也。〕射《貍首》，兼《驺虞》，〔郭璞曰：貍首，逸诗篇名。诸侯以为射节。驺虞，召南之卒章，天子以为射节也。〕弋玄鹤，舞干戚，〔郭璞曰：干，楯也。戚，斧也。善曰：言古者舞玄鹤以为瑞，令弋取之而舞干戚也。《尚书大传》曰：舜乐歌曰和伯之乐，舞玄鹤。《公羊传》曰：朱干玉戚，以舞大夏。〕载云罕，揜群雅。〔张揖曰：罕，罼也。前有九流云罼之车。掩，捕也。诗《小雅》之材七十四人，大雅之材三十一人，故曰群雅也。善曰：先用云鶒以猎兽，今载之於车而捕群雅之士也。〕悲伐檀，〔张揖曰：其诗刺贤者不遇明王也。〕乐乐胥。〔善曰：《毛诗》曰：君子乐胥，受天之祜。言王者乐得材智之人使在位，故天与之福禄也。〕脩容乎《礼》园，〔郭璞曰：礼，所以整威仪，自脩饰也。〕翱翔乎《书》圃，〔郭璞曰：尚书所以疏通知远者，故游涉之。〕述《易》道，〔郭璞曰：脩絜静精微之术。〕放怪兽。〔张揖曰：苑中奇怪之兽，不复猎。〕登明堂，坐清庙。〔郭璞曰：明堂者，所以朝诸侯处。清庙，太庙也。善曰：《礼记·月令》曰：天子居太庙太室。郑玄曰：太庙太室，中央室也。〕次群臣，奏得失。四海之内，靡不受获。〔善曰：得恩德也。〕於斯之时，天下大说，乡风而听，随流而化，卉然兴道而迁义，〔郭璞曰：卉，犹勃也。〕刑错而不用。德隆於三王，而功羡於五帝。〔善曰：包咸《论语注》曰：错，置也。司马彪曰：羡，益也。〕若此故猎，乃可喜也。

若夫终日驰骋，劳神苦形，罢车马之用，抏士卒之精，〔郭璞曰：精锐也。抏，损也，音玩。〕费府库之财，而无德厚之恩，〔善曰：《管子》曰：国虽盛满，无德厚以安之，国非其国也。〕务在独乐，不顾众庶。〔善曰：郑玄《毛诗》曰：顾，念也。〕忘国家之政，贪雉兔之获，则仁者不繇也。〔郭璞曰：繇，道也，音由。〕从此观之，齐楚之事，岂不哀哉！地方不过千里，而囿居九百，是草木不得垦辟，而人无所食也。〔善曰：《苍颉篇》曰：垦，耕也。薛君《韩诗章句》曰：辟，除也。〕夫以诸侯之细，而乐万乘之侈，仆恐百姓被其尤也。

於是二子愀然改容，超若自失，〔郭璞曰：愀然，变色貌也。善曰：《礼记》曰：孔子愀然作色而对也。〕逡巡避廗，〔善曰：《公羊传》曰：逡巡北面再拜。《广雅》曰：逡巡，却退也。《孝经》曰：曾子避席。廗与席古字通。〕曰：鄙人固陋，不知忌讳。〔善曰：《广雅》曰：鄙，小也。〕乃今日见教，谨受命矣。

【羽猎赋》(并序)】

※杨子云

孝成帝时羽猎，〔服虔曰：士卒负羽也。善曰：《高唐赋》曰：传言羽猎。〕雄从。以为昔在二帝三王，〔应劭曰：尧舜夏殷周也。善曰：《春秋·说题辞》曰：尚书者，二帝之迹，三王之义以推期运，明命授之际。〕宫馆台榭，沼池苑囿，林麓薮泽，财足以奉郊庙，御宾客，充庖厨而已。〔善曰：财与才同。毛苌《诗传》曰：御，进也。《礼记》曰：天子无事，岁三田，一为乾豆，二为宾客，三为充君之庖也。〕不夺百姓膏腴穀土桑柘之地，女有馀布，男有馀粟，〔善曰：《孟子》曰：以羡补不足，则农有馀粟，女有馀布也。〕国家殷富，上下交足。故甘露零其庭，醴泉流其唐，〔善曰：《礼记》曰：天降膏露，地出醴泉。《孝经援神契》曰：甘露，一名膏露。应劭曰：《尔雅》曰：庙中路，谓之唐也。〕凤凰巢其树，黄龙游其沼，麒麟臻其囿，神爵栖其林。〔善曰：《礼记》曰：凤皇麒麟，皆在郊薮，龟龙在宫沼。《汉书注》曰：神雀大如鸡，斑文。〕昔者禹任益虞，而上下和，草木茂，〔善曰：《尚书》帝曰：畴若予上下草木。禹曰：益哉。帝曰：汝作朕虞。孔安国曰：上谓山，下谓泽也。〕成汤好田而天下用足。〔善曰：《吕氏春秋》曰：汤见纟网置四面，汤拔其三面也。〕文王囿百里，民以为尚小；齐宣王囿四十里，民以为大。裕民之与夺民也。〔善曰：《孟子》齐宣王问孟子曰：文王之囿，方七十里，有诸？曰：有之。若是其大乎？答曰：民犹以为小也。寡人之囿，方四十里耳，民犹以为大，何也？答曰：文王之囿，与人同之，民以为小，不亦宜乎？王之囿四十里，杀其麋鹿，如杀人之罪，人以为大，不亦宜乎？《孙卿子》曰：足国之道，节用裕民，而善藏其馀；不知节用裕民，虽好取侵夺，犹将寡获也。〕武帝广开上林，东南至宜春、鼎湖，御宿昆吾。〔晋灼曰：鼎湖宫，黄图以为在蓝田。昆吾，地名，上有亭。善曰：宜春已见上文。《三秦记》曰：樊川，一名御宿。〕旁南山，西至长杨、五柞，〔善曰：《汉书》曰：周至有长杨、五柞宫。〕北绕黄山，滨渭而东，〔善曰：《汉书》曰：槐里有黄山之宫。滨，涯也。言循渭水之涯而东也。《公羊传》涛涂曰：滨海而东。滨与宾同音也。〕周袤数百里。〔善曰：《说文》曰：南北曰袤。〕穿昆明池，象滇河。〔瓒曰：西南夷有昆明国，又有滇池。故作昆明池以象之，以习水战。〕营建章凤阙，神明馺娑。〔孟康曰：馺娑，殿名也。善曰：郑玄《毛诗笺》曰：营，治也。建章，宫名也。神明，台名也。〕渐台泰液，象海水周流方丈、瀛洲、蓬莱。〔善曰：《汉书》曰：建章，其北治太液池，渐台高二十馀丈，名曰泰液。中有蓬莱方丈瀛洲，象海中仙山。服虔曰：海中三山名。法效象之。〕游观侈靡，穷妙极丽。虽颇割其三垂，以赡齐民，〔善曰：三垂，谓西方、南方、东方。武帝侵三垂以置郡，故谓之割。《汉书》杜邺上书曰：三垂蛮夷。又雄上书曰：北狄，中国之坚敌，三垂比之，县矣。《尔雅》曰：边，垂也。如淳曰：齐，等也。无有贵贱，故谓之齐人，若今言平人矣。晋灼曰：中国被教齐整之民。〕然至羽猎甲车戎马，器械储偫，禁御所营，〔善曰：《说文》曰：储偫，待也。应劭曰：御，禁也，谓禁止往来。营，谓造作也。即赋云：御自汧渭，经营酆鄗。甲或为田，非也。〕尚泰奢丽夸诩，〔善曰：毛苌《诗传》曰：诩，大也。〕非尧舜成汤文王三驱之意也。〔善曰：三驱，已见《西都赋》。〕又恐后世复脩前好，不折中以泉台，〔服虔曰：鲁庄公筑台，非礼也。至文公毁之。公羊讥云：先祖为之而毁之，勿居而已。今杨雄以宫观之盛，非成帝所造，勿脩而已，当以泉台为折中也。韦昭曰：制或为折也。〕故聊因校猎，赋以风之。〔善曰：《七略》曰：羽猎，永始三年十二月上。校猎，已见上文。〕其辞曰：

或称羲农，岂或帝王之弥文哉？〔善曰：假为或人之意。言古之朴素而合礼者，咸称羲农，是则岂或谓后代帝王。弥加文饰，而不合礼哉，故论者答之於下。〕论者云：否。各以并时而得宜，奚必同条而共贯？〔善曰：论者，雄自谓也。言帝王文质各并时而得宜，何必同条而共贯乎！言必不然也。《尚书大传》曰：否，不也。《汉书》武帝制曰：帝王之道，岂不同条共贯也！〕则泰山之封，焉得七十而有二仪？〔孟康曰：封禅各言异也。善曰：《管子》曰：古之封太山禅梁父者，七十二家，而夷吾所记者，十有二焉。〕是以创业垂统者，俱不见其爽，遐迩五三孰知其是非？〔张晏曰：爽，差也。不差其优劣，谁知其贤愚也？善曰：言创业垂统者，各随时立制，皆不见其差爽，故五帝三王，谁知其是非乎？但文质不同，明无是非也。《广雅》曰：爽，差也。〕遂作颂曰：丽哉神圣，处於玄宫。富既与地乎侔訾，贵正与天乎比崇。〔善曰：玄，北方也。《礼记·月令》曰：季冬，天子居堂右个。蔡邕《月令章句》曰：玄，黑也。其堂尚玄。《庄子》曰：夫道，颛顼得之以处玄宫。又曰：莫神於天，莫富於地，莫大於帝王，故曰帝王之德配天地。〕齐桓曾不足使扶毂，楚严未足以为骖乘。狭三王之厄僻，峤高举而大兴。〔善曰：《史记》曰：齐公子小白立，是为桓公。又曰：楚穆王卒，子庄王侣立。《春秋感精记》曰：黄池之会重吴子滕薛夹毂，鲁卫骖乘。郑氏曰：厄僻，陋小也。王逸《楚辞注》曰：峤，举也。峤音矫。〕历五帝之廖廓，涉三皇之登闳。〔善曰：寥廓，高远也。韦昭曰：登，高也。闳，大也。〕建道德以为师，友仁义与之为朋。

於是玄冬季月，天地隆烈，〔善曰：北方水色黑，故曰冬。隆烈，阴气盛。〕万物权舆於内，徂落於外。〔善曰：《尔雅》曰：权舆，始也。《大戴礼》曰：孟春，百草权舆。〕帝将惟田于灵之囿，开北垠受不周之制，〔善曰：薛君《韩诗章句》曰：惟，辞也。孟康曰：西北为不周风，谓冬时也。〕以奉终始颛顼玄冥之统。〔应劭曰：颛顼玄冥，皆北方之神，主杀戮者。〕乃诏虞人典泽，东延昆邻，西驰阊阖。〔善曰：孔安国《尚书传》曰：虞，掌山泽之官。又曰：延，及也。张晏曰：东至昆明之边也。善曰：阊阖，已见上文。〕储积共偫，戍卒夹道；〔善曰：郭舍人《尔雅注》曰：共，具物也。偫，具事也。《汉书》曰：廷中陈车骑。戍卒，卫官也。〕汧斩丛棘，夷野草。〔善曰：杜预《左氏传注》曰：夷，杀也。〕御自汧渭，经营酆镐。〔善曰：孔安国《尚书传》曰：经营，规度也。〕章皇周流，出入日月，天与地沓。〔善曰：章皇，犹彷徨也。周流，周匝流行也。出入日月，言其广大，日月似在其中出入也。张晏曰：日出扶桑，入汤谷。应劭曰：沓，合也。〕尔乃虎路三嵕，以为司马，围经百里，而为殿门。〔晋灼曰：路音落。落垒也。服虔曰：以竹虎落此山也。应劭曰：外门为司马门，殿门在内也。善曰：三嵕，已见上文。〕外则正南极海，邪界虞渊。〔应劭曰：虞渊，日所入也。善曰：《尔雅》曰：极，至也。《淮南子》曰：至于虞渊，是谓黄昏。〕鸿濛沆茫，揭以崇山。〔韦昭曰：鸿濛沆茫，水草广大貌也。善曰：薛综《东京赋注》曰：揭，犹表也。茫音莽。揭，音竭也。〕营合围会，然后先置乎白杨之南，昆明灵沼之东。〔张晏曰：先置供具於前也。服虔曰：白杨，观名也。善曰：《三秦记》曰：昆明池中有灵沼神池。〕贲育之伦，蒙盾负羽，杖镆邪而罗者以万计。〔善曰：《说苑》曰：勇士孟贲，水行不避蛟龙，陆行不避虎狼。育，夏育也，已见《西京赋》。《说文》曰：镆邪，戟也。镆，音莫。〕其馀荷垂天之罼，张竟野之罘。〔善曰：言罼之大，垂天之边也。〕靡日月之朱竿，曳彗星之飞旗。〔善曰：朱竿，太常之竿也。《周礼》：日月为太常，王建太常。《穆天子传》曰：日月之旗，七星之文。《河图》曰：彗星者，天地之旗也。《楚辞》曰：揽彗星以为旗。〕青云为纷，红霓为繯，属之乎昆仑之虚。〔韦昭曰：纷，旗旒也。繯，旗上系也。善曰：郑玄《丧服传注》曰：属，连也。《尔雅》曰：河出昆仑虚。〕涣若天星之罗，浩如涛水之波。〔善曰：天星之罗，言光明也。涛水之波，言广大也。〕淫淫与与，前后要遮。〔善曰：淫淫与与，皆行貌也。〕欃枪为闉，明月为候。〔孟康曰：闉，战斗自障蔽，如城门外女垣也。善曰：杜预《左传注》曰：候，望敌者。〕荧惑司命，天弧发射。〔张晏曰：荧惑法使司命不祥。天弧，虚上二星。善曰：《乐纬稽耀嘉》曰：荧惑主命。《礼记》曰：凡生於天地之间者，皆曰命。《汉书》曰：狼下有星曰弧。〕鲜扁陆离，骈衍佖路。〔服虔曰：鲜扁，战斗军阵貌也。骈衍，军垒骈衍也。晋灼曰：佖，满也。善曰：扁音篇。〕徽车轻武，鸿絧緁猎。〔晋灼曰：徽，疾貌也，音挥。善曰：《广雅》曰：武，健也。鸿絧，相连貌也。緁猎，相次貌也。緁音捷。〕殷殷轸轸，被陵缘岅，穷敻极远者，相与列乎高原之上。〔善曰：殷轸，盛貌也。敻或为冥。殷音隐。〕羽骑营营，昈分殊事。〔韦昭曰：骑，负羽也。苏林曰：昈，明也。善曰：毛苌《诗传》曰：营营，往来貌。昈分，谓羽骑明白分别，各殊其事也。昈音户。〕缤纷往来，轠轳不绝，若光若灭者，布乎青林之下。〔孟康曰：轠轳，连属貌也。如淳曰：轠音雷。轳音卢。〕

於是天子乃以阳晁，始出乎玄宫。〔善曰：阳朝，阳明之朝。朝晁，古字同也。〕撞鸿锺，建九旒，〔善曰：《尚书大传》曰：天子将出，则撞黄锺之锺。《礼记》曰：龙旗九旒也。〕六白虎，载灵舆。〔善曰：杜业奏事曰：辌车驾白虎四。白虎，马名。服虔曰：灵舆，天子舆也。〕蚩尤并毂，蒙公先驱。〔善曰：《韩子》曰：黄帝驾象车，异方并毂，蚩尤居前。《楚辞》曰：选众以并毂。《汉书·音义》曰：蒙公，蒙恬也。如淳曰：蒙公，髦头也。晋灼曰：灼曰：此多说天子事，如说是。〕立历天之旗，曳捎星之旃。〔韦昭曰：历，干也。捎，拂也。〕霹雳烈缺，吐火施鞭。〔应劭曰：霹雳，雷也。烈缺，闪隙也。火，电照也。善曰：言威德之盛，役使百神，故霹雳烈缺，吐火施鞭，而为卫也。〕萃傱沇溶，淋离廓落，戏八镇而开关。〔应劭曰：四方四隅为八镇。如淳曰：不言九者，一镇在中，天子居之故也。善曰：《埤苍》曰：傱，走貌也。沇溶，盛多之貌也。《上林赋》曰：沇溶，淫鬻。溶，音容。戏音麾。〕飞廉云师，吸鼻潚率。鳞罗布烈，攒以龙翰。〔善曰：《楚辞》曰：后飞廉使奔属。王逸曰：飞廉，风伯也。云师，已见《吴都赋》。《说文》曰：吸，喘息也。《埤苍》曰：鼻，喘息声也。潚率，吸嚊之貌。鳞罗，若鳞之罗也。攒以龙翰，若龙翰之聚也。《尚书大传注》曰：翰，毛之长大者。潚，音肃。〕啾啾跄跄，入西园，切神光，〔善曰：郭璞《三苍解诂》曰：啾啾，众声也。啾或为秋。跄跄，行貌。《楚辞》曰：鸣玉鸾之啾啾。张晏曰：切，近也。神光，宫名也。〕望平乐，径竹林，〔张揖曰：平乐，馆名。晋灼曰：在上林中也。〕蹂蕙圃，践兰唐。〔善曰：蕙圃，已见《子虚赋》。服虔曰：兰唐，兰生唐中也。〕举辀烈火，辔者施技，〔善曰：辔者，执辔之人也。〕方驰千驷，狡骑万帅。〔晋灼曰：狡健之骑也。善曰：郑玄《毛诗笺》曰：方，并也。〕〈九虎〉虎之陈，从横胶轕。猋拉雷厉，驞駍駖礚。〔服虔曰：〈九虎〉音哮。邓展曰：拉音猎。善曰：《毛诗》曰：敢如〈九虎〉虎。拉，风声也。轕音葛。〕汹汹旭旭，天动地岋。〔善曰：汹汹旭旭，鼓动之声也。韦昭曰：岋，动貌也。〕羡漫半散，萧条数千里外。

若夫壮士慷慨，殊乡别趣。〔善曰：乡音向。毛苌《诗传》曰：趣，趋也。〕东西南北，骋耆奔欲。〔善曰：言各随其耆欲而奔骋也。耆音嗜。〕拖苍豨，跋犀犛，蹶浮麋，〔韦昭曰：跋，蹋也。应劭曰：蹶，顿也。善曰：《广雅》曰：拖，引也，音他。浮麋，过麋也。〕斮巨狿，搏玄猿。〔韦昭曰：斮，斩也。服虔曰：巨狿，兽名也。善曰：《广雅》曰：搏，击也。狿，已见《上林赋》。〕腾空虚，距连卷，〔张晏曰：连卷，木也。善曰：距，古岠字也。孔安国《尚书传》曰：距，至也。卷音拳。〕踔夭蟜，娭涧间，〔张晏曰：踔夭蟜之枝也。善曰：三苍诂训曰：踔，逾也。〕莫莫纷纷。山谷为之风猋，林丛为之生尘。〔善曰：莫莫纷纷，风尘之貌也。〕及至获夷之徒，蹶松柏，掌蒺藜，〔服虔曰：获夷，能获夷狄者。善曰：蹶，踏也。掌，以掌击之也。《尔雅》曰：茨，蒺藜。〕猎蒙茏，辚轻飞，〔善曰：蒙茏，已见上文。轻飞，轻兽飞禽也。〕屦般首，带脩蛇，〔如淳曰：般音班。班首，虎之头也。善曰：屦，谓践履之也。《淮南子》曰：吴为封豕长蛇。〕钩赤豹，摼象犀。〔韦昭曰：摼，扼也。善曰：摼，古牵字。〕跇峦阬，超唐陂。〔如淳曰：跇，超逾也。《音义》曰：峦，山小而锐。阬，大坂也。〕车骑云会，登降闇蔼。〔善曰：闇蔼，众盛貌。〕泰华为旒，熊耳为缀。〔张晏曰：旒，幡，缀，旌也。善曰：缀，亦旒也。司马相如《大人赋》曰：垂绛幡之素霓。张揖曰：以赤气为幡，缀以白气也。〕木仆山还，漫若天外。〔如淳曰：还音旋，言山为回旋也。善曰：宋玉《大言赋》曰：长剑耿介倚天外。〕储与乎大浦，聊浪乎宇内。〔服虔曰：储与，相羊貌也。浦，水涯也。善曰：《淮南子》曰：阴阳储与。聊浪，放荡也。与，音馀。浦，音普。浪，音琅。〕

於是天清日晏，〔善曰：许慎《淮南子注》曰：晏，无云之处也。〕逢蒙列眦，羿氏控弦。〔善曰：《吴越春秋》曰：黄帝作弓，后有楚狐父，以其道传羿，羿传逢蒙。《说文》曰：匈奴名引弓曰控弦。〕皇车幽輵，光纯天地，〔服虔曰：皇车，君车也。李奇曰：纯，缘绕也。善曰：幽輵，车声也。《方言》曰：纯，文也。〕望舒弥辔，〔服虔曰：望舒，月御也。如淳曰：《楚辞》曰：前望舒使先駈。善曰：弥辔，按行貌也。弥与弭古字通。〕翼乎徐至於上兰。〔晋灼曰：上兰观在上林中也。〕移围徙阵，浸淫〈足就〉部。〔善曰：部，军之部伍也。毛苌《诗传》曰：蹙，促也。蹙〈足就〉，古字通，〕曲队坚重，各按行伍。壁垒天旋，神抶电击。〔善曰：言威之盛也。《埤苍》曰：抶，笞击也。〕逢之则碎，近之则破。〔善曰：六韬。太公曰：当之者破，近之亡。〕鸟不及飞，兽不得过。〔善曰：《高唐赋》曰：飞鸟未及起，走兽未及发。〕军惊师骇，刮野扫地。〔善曰：言杀获皆尽，野地似乎扫刮也。宋衷《春秋纬注》曰：惊，动也。《广雅》曰：骇，起也。〕及至罕车飞扬，武骑聿皇。〔善曰：罕，罼罕也。聿皇，轻疾貌。〕蹈飞豹，羂枭阳。〔善曰：嘄阳，即狒狒也。已见上文。〕追天宝，出一方，〔应劭曰：天宝，陈宝也。晋灼曰：天宝鸡头而人身。〕应駍声，击流光。野尽山穷，囊括其雌雄。〔如淳曰：陈宝神来下时，駍然有声，又有光精。应劭曰：下时穷极山川天地之间，然后得其雌雄也。善曰：《太康记》曰：秦文公时，陈苍人猎得兽，若梁，而不知其名，道逢二童子，曰：此名为〈米费〉弗述。〈米费〉弗述亦语曰：彼二童子，名为宝鸡，得雄者王，得雌者霸。陈仓人舍〈米费〉弗述，逐二童子，化为雉。雄止陈苍，化为石；雌如楚，止南阳也。〕沇沇溶溶，遥噱乎弦中。〔晋灼曰：口之上下名为噱。言禽兽奔走倦极，皆遥张噱吐舌於纮网之中也。〕三军芒然，穷冘阏与。〔孟康曰：冘，行也。阏，止也。言三军之盛，穷阏禽兽，使不得逸漏也。善曰：孟康之意，言穷其行止，皆无逸漏。如淳曰：穷音穹。冘者，懈怠。容貌阏与而舒缓也。今依如晋之说也。冘音淫。与音豫。〕亶观夫剽禽之绁隃，犀兕之抵触，〔韦昭曰：亶音但。善曰：古但字，绁与跇同。已见上文。《文子》曰：兕牛之动，以抵触也。〕熊罴之挐玃，虎豹之凌遽。〔韦昭曰：挐玃，惶遽也。善曰：《说文》曰：凌，越。遽，窘也。〕徒角枪题注，〈足戚〉竦詟怖。怖魂亡魄，触辐关脰。〔晋灼曰：徒，但也。服曰：兽以角触地也。善曰：〈足戚〉与蹙同。《尔雅》曰：竦慑，惧也。慑与詟同。触辐关脰，言触车辐，因关其颈也。脰音豆。〕妄发期中，进退履获。〔善曰：言矢虽妄发，而期於必中，进退之际，必践履而获之也。《韩子》曰：新砥砺杀矢彀弩而射，虽冥而妄发，其端未尝不中秋毫者也。〕创淫轮夷，丘累陵聚。〔张晏曰：淫，过也。夷，平也。言兽被创过，大血流与车轮平也。《音义》曰：创，血流平於车轮也。善曰：丘累陵聚，言积兽之多也。〕

於是禽殚中衰，〔善曰：中，竹仲切。〕相与集於靖冥之馆，以临珍池，〔晋灼曰：靖冥，深闲之馆也。服虔曰：珍池，山下之流。〕灌以岐梁，溢以江河。〔晋灼曰：梁，梁山。善曰：《尚书》曰：治梁及岐。孔安国曰：治山通水，故以山名。〕东瞰目尽，西畅无崖。〔善曰：目尽，尽目而望也。无崖，广远也。〕随珠和氏，焯烁其陂。〔善曰：焯，古灼字。〕玉石嶜崟，眩燿青荧。〔善曰：玉石，玉之与石也。李彤单行字曰：嶜崟，高大貌。青荧，光明貌。〕汉女水潜，怪物暗冥，不可殚形。〔应劭曰：汉女，郑交甫所逢二女也。善曰：不可殚形，不能尽其形也。《高唐赋》曰：曾不可殚形也。〕玄鸾孔雀，翡翠垂荣。〔善曰：荣，光荣也。〕王雎关关，鸿雁嘤々，群娱乎其中，噍噍昆鸣。〔善曰：《毛诗》曰：关关雎鸠。毛苌曰。雎鸠，王雎也。又曰：鸟鸣嘤々，噍与啾同。《说文》曰：昆，同也。〕凫鹥振鹭，上下砰潏，声若雷霆。〔善曰：言鸟飞上下，翅翼之声若雷霆也。〕乃使文身之技，水格鳞虫。〔服虔曰：文身，越人也，能入水取物也。〕凌坚冰，犯严渊，探岩排碕，薄索蛟螭。〔善曰：严，言可畏也。岩，岸侧嵚岩之处也。孔安国《尚书传》曰：薄，迫也。贾逵《国语注》曰：索，求也。〕蹈獱獭，据鼋鼍，〔善曰：郭璞《三苍解诂》曰：獱似狐，青色，居水中，食鱼。服虔曰：音宾。善曰：《广雅》曰：据，引也。〕抾灵蠵，〔郑玄曰：抾音袪。韦昭曰：抾，捧也。服虔曰：蠵，觜蠵。〕入洞穴，出苍梧。〔晋灼曰：洞穴，禹穴也。善曰：郭璞《山海经注》曰：吴县南太湖中有包山，山下有洞庭道也。言潜行水底，无所不通也。〕乘巨鳞，骑京鱼，〔善曰：京鱼，大鱼也。字或为鲸。鲸亦大鱼也。〕浮彭蠡，目有虞。〔应劭曰：彭蠡，大泽，在豫章。善曰：有虞，谓舜也。〕方椎夜光之流离，剖明月之珠胎。〔善曰：郑玄《毛诗笺》曰：方，且也。明月珠，蚌子珠，为蚌所怀，故曰胎。〕鞭洛水之宓妃，饷屈原与彭胥。〔郑玄曰：彭咸也。晋灼曰：胥，伍子胥也。皆水没也。善曰：《楚辞》曰：愿依彭咸之遗制。王逸曰：殷贤大夫，自投水而死。宓妃，已见上。子胥，已见《吴都赋》。〕於兹乎鸿生钜儒，俄轩冕，杂衣裳，〔韦昭曰：俄，卬也。车有蕃曰轩。冕，大冠也。善曰：管子曰：先王制轩冕，足以章贵贱。杂衣裳，言衣裳殊色也。〕脩唐典，匡雅颂，揖让於前，昭光振耀，蚃曶如神。〔善曰：蚃曶，疾也。蚃与响同。曶与忽同。〕仁声惠於北狄，武谊动於南邻。〔善曰：南邻，南方之邑。〕是以旃裘之王，胡貉之长，移珍来享，抗手称臣。〔如淳曰：以物与人曰移。善曰：《周礼》曰：职方掌九貉。郑司农曰：北方曰貉，犍为舍人。《尔雅注》曰：献珍物曰珍，献食物曰享。《毛诗》曰：自彼氐羌，莫敢不来享。《尔雅》曰：享，献也。抗手，举手而拜者也。〕前入围口，后陈卢山。〔孟康曰：单于南庭山。〕群公常伯阳朱墨翟之徒，〔善曰：常伯，侍中也，已见《籍田赋》。阳朱墨翟，取古贤以为喻。《列子》曰：阳朱南游沛，逢老聃。高诱《吕氏春秋注》以为宋人。〕喟然并称曰：崇哉乎德！虽有唐虞大夏成周之隆，何以侈兹！〔善曰：《周易》曰：先王以作乐崇德。《乐录图》曰：成康之隆，妖孽灭也。〕夫古之觐东岳，禅梁基，舍此世也，其谁与哉？〔善曰：东岳，泰山也。梁，梁父也。已见上文。〕

上犹谦让而未俞也。〔张晏曰：俞，然也。〕方将上猎三灵之流，下决醴泉之滋，〔如淳曰：三灵，日月星垂象之应也。服虔曰：受福流也。善曰：贾逵《国语注》曰：猎，取也。〕发黄龙之穴，窥凤凰之巢，临麒麟之囿，幸神雀之林。奢云梦，侈孟诸。〔善曰：言以云梦、孟诸为奢侈，而非之也。云梦，楚薮泽名也。《左氏传》曰：楚灵王与郑伯田于江南之云梦。孟诸，宋薮泽也。又曰：楚穆王欲伐宋，昭公导以田孟诸也。〕非章华，是灵台，〔善曰：言以楚章华为非，而以周之灵台为是。《左传》：楚子成章华之台。〕罕徂离宫，而辍观游。〔善曰：罕徂。言希往也。〕土事不饰，木功不彫。〔善曰：《晏子》曰：土事不文，木事不镂。〕丞民乎农桑，劝之以弗怠。〔善曰：《声类》曰：丞亦拯字也。《说文》曰：拯，上举也。〕侪男女，使莫违，〔善曰：杜预《左氏传注》曰：侪，等也。莫违，谓以时为婚，无违於期也。《毛诗序》曰：男女多违。〕恐贫穷者不遍被洋溢之饶，开禁苑，散公储，创道德之囿，弘仁惠之虞。〔善曰：虞与娱古字通。〕驰弋乎神明之囿，览观乎群臣之有亡。〔善曰：言驰弋神明之囿，兽以齐其圣德，观其有无，而加恩施。〕放雉兔，收罝罘，麋鹿刍荛，与百姓共之：〔善曰：毛苌《诗传》曰：刍荛，薪采者也。〕盖所以臻兹也。於是醇洪鬯之德，丰茂世之规。〔善曰：鬯与畅同。畅通也。〕加劳三皇，勖勤五帝，不亦至乎。乃祗庄雍穆之徒，〔善曰：祗，敬也。雍，和也。〕立君臣之节，崇贤圣之业，未遑苑囿之丽，游猎之靡也。因回轸还衡，背阿房，反未央。〔善曰：丽，光华也。郑玄《礼记注》曰：靡，奢侈也。〕

《文选》　唐·李善注



