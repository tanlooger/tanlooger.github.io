---
---
---
title: 卷十九 赋癸
---

◎情

〔《易》曰：利贞者，性情也。性者，本质也。情者，外染也，色之别名。事於最末，故居於癸。〕

【高唐赋》(并序)】

〔《汉书注》曰：云梦中高唐之台。此赋盖假设其事，风谏淫惑也。〕

※宋玉

昔者，楚襄王与宋玉游於云梦之台，〔《史记》曰：楚怀王薨，太子横立，为顷襄王。《汉书·音义》张揖曰：云梦，楚薮也，在南郡华容县，其中有台馆。〕望高唐之观。其上独有云气，崒兮直上，忽兮改容，须臾之间，变化无穷。〔《尔雅》曰：崒者，厜〈厂义〉。注：谓山峰头巉嵒然，言云气形似於山。〕王问玉曰："此何气也？"玉对曰："所谓朝云者也。"王曰：何谓朝云？玉曰：昔者，先王尝游高唐，怠而昼寝，〔郑玄曰：寝，卧息也。〕梦见一妇人，曰：妾，巫山之女也，〔《襄阳耆旧传》曰：赤帝女曰姚姬，未行而卒，葬於巫山之阳，故曰巫山之女。楚怀王游於高唐，昼寝，梦见与神遇，自称是巫山之女，王因幸之。遂为置观於巫山之南，号为朝云。后至襄王时，复游高唐。〕为高唐之客，〔自言为高唐之客。〕闻君游高唐，原荐枕席。〔荐，进也。欲亲进於枕席，求亲昵之意也。〕王因幸之。去而辞曰：妾在巫山之阳，高丘之阻，〔山南曰阳，土高曰丘。《汉书注》曰：巫山在南郡巫县。阻，险也。〕旦为朝云，暮为行雨，〔朝云行雨，神女之美也。〕朝朝暮暮，阳台之下。旦朝视之，如言故为立庙，号曰朝云。王曰：朝云始出，状若何也？玉对曰：其始出也，〈日霅〉对兮若松榯。〔〈日霅〉对，茂貌，如曋〈日霅〉岗也。榯，直竖貌，音时。〕其少进也，晣兮若姣姬，扬袂鄣日，而望所思。〔晣，昭晣，谓有光明美色。扬袂，举袖也，如美人之举袖，望所思也。〕忽兮改容，偈兮若驾驷马，建羽旗，〔《韩诗》曰：偈，桀侹也，疾驱貌。《周礼》曰：析羽为旍。谓破五色鸟羽为之也，言气变改，或如驾马建旗也。建，立也。〕湫兮如风，凄兮如雨；风止雨霁，云无处所。〔湫兮，凉貌。《诗》曰：风雨凄凄。《尔雅》曰：济谓之霁。郭璞注曰：今南阳人呼雨止为霁。音荠。〕王曰："寡人方今可以游乎？玉曰：可。〔方今，犹正今也。《广雅》曰：方，正也。〕王曰：其何如矣？玉曰：高矣，显矣，临望远矣；广矣，普矣，万物祖矣。〔广，间也。普，遍也。祖，始也。言万物皆祖宗生此土，为万物神灵之祖，最有异也。〕上属於天，下见於渊，珍怪奇伟，不可称论。王曰：试为寡人赋之。玉曰：唯唯。〔《礼记》曰：父召无诺，先生召无诺，唯而起。郑玄曰：应唯，恭於诺也。皇偘曰：唯谓今之尔，是也。〕

惟高唐之大体兮，殊无物类之可仪比；巫山赫其无畴兮，道互折而曾累。〔言殊异於常，无物可仪比。比，类也。赫然，盛貌。道路交互曲折。曾，重也。谓横斜而上。〕登巉岩而下望兮，〔巉岩，石势，不生草木。〕临大坻之稸水。〔《说文》曰：秦谓陵阪曰坻。《周礼》曰：以潴畜水。《字林》曰：稸，积也与畜同。〕遇天雨之新霁兮，观百谷之俱集。濞汹汹其无声兮，溃淡淡而并入。〔百谷者，众谷杂水集，至山之下。《字林》曰：濞，水暴至声也。《说文》曰：汹，汹涌也，谓水波腾貌。溃，水相交过也。淡，安流平满貌。〕滂洋洋而四施兮，蓊湛湛而弗止。长风至而波起兮，若丽山之孤亩。〔蓊然，聚貌。湛湛，深貌。弗止，谓不常静或行。郭象《庄子注》曰：丽，著也。《尔雅》曰：如亩，亩丘。郭璞曰：丘有陇界，如田亩。《素问》：歧伯对黄帝曰：卒风暴雨，风吹水势，波落而陇起。言风吹水势，浪文如孤垄之附山。〕势薄岸而相击兮，隘交引而卻会。〔《广雅》曰：隘，陿也。言水之势，既薄岸而相激，至迫隘之处，其流交引而卻相会。谓水口急陿，不得前进，则却退，复会於上流之中止。〕崒中怒而特高兮，若浮海而望碣石。〔崒，聚也，谓两浪相合聚而中高也。言水怒浪磥如海边之望碣石。孔安国注《尚书》曰：碣石，海畔山也。〕砾磥々而相摩兮，巆震天之礚礚。〔相摩，言水急石流，自相摩砺，声动彻天。《说文》曰：砾，小石也。磥々，众石貌。巆，声也。《字林》曰：礚，大声也。〕巨石溺溺之瀺灂兮，沫潼潼而高厉。〔巨石，大石也。溺溺，没也。瀺灂，石在水中出没之貌。沫，水高低貌。潼潼，高貌。厉，起也。《埤苍》曰：瀺灂，水流声貌。〕水澹澹而盘纡兮，洪波淫淫之溶氵裔。〔《说文》曰：澹澹，水摇也。纡，回也。淫淫，去远貌。溶氵裔，犹荡动也。音容裔。〕奔扬踊而相击兮，云兴声之霈霈。〔言水之奔扬踊起而相击，其状若云。又兴声霈霈然。《上林赋》曰：穹隆云桡，义出於此。《纂文》曰：云若大波。〕猛兽惊而跳骇兮，妄奔走而驰迈。虎豹豺兕，失气恐喙，雕鹗鹰鹞，飞扬伏窜，〔妄，谓不觉东西漫走。窜，走也。《说文》曰：鹞，鸷鸟也。《字林》曰：窜，逃也。〕股战胁息，安敢妄挚？〔股战，犹股栗也。胁息，犹翕息也。〕

於是水虫尽暴，乘渚之阳，〔水虫，鱼鳖之属，惊而陆处。《方言》曰：晒，暴也。巫山所临之渚。阳，水北也。暖故鱼鳖游焉。〕鼋鼍鳣鲔，交积纵横。振鳞奋翼，蜲々蜿蜿。中阪遥望，〔谓张其鳞甲。翼，鱼腮边两鬛也。蜲々蜿蜿，龙蛇之貌。上言水中虫尽暴。总色说之，中须阪之中，犹未至山顶。。〕玄木冬荣。煌煌荧荧，夺人目精，烂兮若列星，曾不可殚形。榛林郁盛，葩华覆盖。双椅垂房，纠枝还会。〔煌煌荧荧，草木花光也。榛林，栗林也。葩。花栗花，长与叶间生，自相覆盖也。双椅，椅桐属也。垂房，花作房生也。房，椅实也。还会，交相也。纠枝，枝曲下垂也。《毛诗》曰：其桐其椅。注：椅，梧属。《尔雅》曰：下勾曰纠。〕徙靡澹淡，随波闇蔼，〔徙靡，言枝往来靡靡然。澹淡，水波小文也。闇蔼者，言木荫水波，闇蔼然也。〕东西施翼，猗狔丰沛。〔东西施翼者，谓树枝四向施布，如鸟翼然。言东西，则南北可知，其林木多也。猗狔，柔弱下垂貌。《汉书·大人赋》：猗妮以招摇。〕绿叶紫裹，丹茎白蒂，〔裹，犹。〕纤条悲鸣，声似竿籁。清浊相和，五变四会。〔《左氏传》晏子曰：先王和五声也。清浊小大，以相济也。吹小枝则声清，吹大枝则声浊。五变，五音皆变也。《礼记》曰：声相应，故生变，变成方，谓之音。四会，四悬俱会也。又云与四夷之乐声相会也。〕感心动耳，回肠伤气。孤子寡妇，寒心酸鼻。〔言上诸声能回转人肠，伤断人气。《礼记王制》曰：小而无父谓之孤。寒心，谓战栗也。酸鼻，鼻辛酸泪欲出也。〕长吏隳官，贤士失志。〔《尚书》曰：股肱惰哉，万事隳哉！孔安国曰：隳，废也。失其本志，不知所为。〕愁思无已，叹息垂泪。

登高远望，使人心瘁。〔登高心瘁，此下谓至山上高处，未至观也。瘁，病也。〕盘岸巑岏，裖陈硙硙。〔王逸《楚辞注》曰：巑岏，山锐貌。裖，已见《上林赋》，音振。李奇曰：裖，整也。陈，列也。硙硙，高貌。《方言》曰：硙，坚也。〕磐石险峻，倾崎崖隤。〔《埤苍》曰：崎岖，不安也。《广雅》曰：隤，坏也。《说文》曰：坠下也。〕岩岖参差，从横相追。〔势如相追。〕陬互横牾，背穴偃跖。〔《广雅》曰：陬，角也。偃跖，言山石之形，背穴偃蹇，如有所蹈也。许慎《淮南子注》曰：跖，蹈也。忤，逆也。路有横石逆当其前。背，卻也。穴，孔也。卻又当山之孔穴。〕交加累积，重叠增益。〔交加者，言石相交加累其上。别有交加，石之势在巑岏崖上，重益其高。〕状若砥柱，在巫山下。〔砥柱，山名。在水中，如柱然。此崖岸在巫山下者，似砥柱山然。〕仰视山颠，肃何千千。炫燿虹蜺。〔《说文》曰：俗，望山谷芊芊青也。千芊古字通，言山高，如虹蜺炫燿其上。〕俯视崝嵘，{穴圭}寥窈冥，〔《广雅》曰：崝嵘，深直貌。{穴圭}寥，空深貌。嵘音宏。寥音劳。〕不见其底，虚闻松声。〔言山下杳远不见，但空闻松声。〕倾岸洋洋，立而熊经。〔言岸既将倾，水流又迅，故立者恐惧。而似熊经，倾岸之势，其水洋洋，避立之处，如熊之在树。〕久而不去，足尽汗出，〔谓倾岸之势。阻险之处，人所惧见，心自战惧，足下流汗而出也。〕悠悠忽忽，怊怅自失，〔悠悠，远貌。忽忽，迷貌。言人神悠悠然远，迷惑不知所断。《楚辞》曰：怊怅而自悲。王逸曰：怅，恨貌。〕使人心动，无故自恐。〔动，惊也。言无有，故对此而惊恐。〕贲育之断，不能为勇。〔孟贲、夏育，决断之士，今见此险阻，亦不能为勇也。〕卒愕异物，不知所出。〔《尔雅》曰：愕，见也。愕与愕同。言卒然复有惊愕之异物，从旁而出，不知所从来。〕纵纵莘莘，若生於鬼，若出於神。〔縰々莘莘，众多之貌。《说文》曰：纚，冠织也。纵与纚同。《诗》曰：鱼在在藻，有莘其尾。毛苌曰：莘，众多也。字或作兟，往来貌。若出於神。〕状似走兽，或象飞禽，谲诡奇伟，不可究陈。上至观侧，地盖底平，箕踵漫衍，芳草罗生，〔自此已前，并述山势也。杜预《左氏传注》曰：底，平也。箕踵，前阔后狭，似箕。衍，平貌。言山势如簸之踵也。〕秋兰茝蕙，江离载菁，〔《广雅》曰：菁，华也。载，则也。〕青荃射干，揭车苞并。〔见《本草》夜干，一名乌扇。今江东为乌莲。《史记》为射干。《汉书·音义》曰：揭车，香草也。苞并，丛生也。〕薄草靡靡，联延夭夭，越香掩掩，〔靡靡，相依倚貌。夭夭，少长也。越香，言气发越。掩掩，同时发也。掩，同也。〕众雀嗷嗷。雌雄相失，哀鸣相号。〔雀，鸟之通称。《毛诗》曰：鸿雁于飞，哀鸣嗷嗷。〕王瞗鹂黄，正冥楚鸠。姊归思妇，垂鸡高巢，其鸣喈喈，〔《尔雅》曰：王雎。郭璞曰：雕类，今江东通呼为鸮。《诗》云：鸟挚而有别者。一名王雕，骊黄，郭璞曰：其色黧黑而黄，因名之。一曰鸧鹒。《方言》曰：或谓鹂黄为楚雀。《广雅》曰：楚鸠一名嗶啁。《尔雅》曰：巂周。郭璞曰：子巂鸟，出蜀中。或曰：即子规，一名姊归。。思妇，亦鸟名也。《地理志》曰：夷通乡北过仁里有观山，故老相传云：昔有妇登北山，绝望愁思而死。因以为名。垂鸡，未详。高巢，巢高也。〕当年遨游，〔一本云：子当千年万世遨游。〕更唱迭和，赴曲随流。〔赴曲者，鸟之哀鸣。有同歌曲，故言赴曲。随流者，随鸟类而成曲也。〕

有方之士，羡门高谿，〔《史记》曰：方士皆掩口。杜预《左氏传注》曰：方，法术也。《史记》曰：秦始皇使燕人庐生求羡门高誓。谿疑是誓字。《汉书郊祀志》曰：充尚、羡门高最后，皆燕人，为方令道，形辞销化。王充尚、羡门高，二人。〕上成郁林，公乐聚穀。〔盖亦方士也。未详所见。又郁然仙人盛多如林木。公，共也。人在山上作巢。穀，食也。聚食於山阿。〕进纯牺，祷璇室。〔进，谓祭也。祷，祭也。《尚书》曰：神祇之牺牲用。孔安国曰：色纯曰牺。《淮南子》曰：昆仑之山，有倾宫璇室。高诱曰：以玉饰宫也。〕醮诸神，礼太一。〔醮，祭也。《史记》曰：宜立太一，而上亲郊之。〕传祝已具，言辞已毕，王乃乘玉舆，驷仓螭，垂旒旌，旆合谐。绸大弦而雅声流，冽风过而增悲哀。〔传祝已具，神之语已具。言辞，即祝所传辞也。毕，竟也。旒旌，谓建太常十二旒。雅声，正不淫邪。《字林》曰：冽，寒风也。绸，引也，音抽。〕於是调讴，令人惏悷憯凄，胁息增欷。〔并悲伤貌。胁息，缩气也。增，益也。〕於是乃纵猎者，基趾如星，传言羽猎，衔枚无声。〔相传言语，遍告众士。《汉书·音义》，李奇曰：羽林骑士。张晏曰：以应猎负羽。《周礼》：衔枚氏，军旅田役令。郑玄以为枚止言语嚣讙也。枚状如箸，横衔之。〕弓弩不发，罘罕不倾。涉漭漭，驰苹苹。〔漭漭，水广远貌。《尔雅》曰：苹，蔌萧。郭璞曰：今蔌蒿也。邪生，亦可食。《说文》曰：苹苹，草貌，音平。〕飞鸟未及起，走兽未及发，何节奄忽，蹄足洒血。〔何，问辞也。言何节奄忽之间！而兽之蹄足，已皆洒血。节，所执之节也。〕举功先得，获车已实。

王将欲往见，必先斋戒，差时择日。〔毛苌《诗传》曰：差，择也。〕简舆玄服，建云旆，蜺为旌，翠为盖。〔冬王水，水色黑，故衣黑服。简，略也，省也。翠，翡翠也，以羽饰盖。〕风起雨止，千里而逝，盖发蒙，往自会。〔《素问》，黄帝曰：发蒙解惑，未足以论也。会，与神女相会。〕思万方，忧国害，开贤圣，辅不逮。〔开导贤圣，令其进仕，用其谋策。辅己不逮，此又陈谏於王也。〕九窍通郁，精神察滞。〔《文子》曰：九窍者，精神之户牖。气者，五藏之使候。《吕氏春秋》曰：凡人九窍五藏恶之精气郁。高诱曰：郁滞，不通也。〕延年益寿千万岁。

【《神女赋》(并序)】

※宋玉

楚襄王与宋玉游於云梦之浦，使玉赋高唐之事。其夜，王寝，果梦与神女遇，其状甚丽，王异之，明日以白玉。玉曰：其梦若何？王曰："晡夕之后，精神怳忽，若有所喜，纷纷扰扰，未知何意。〔晡，日跌时也。怳忽，不自觉知之意。所喜，忽然喜悦。纷扰，喜也。〕目色仿佛，乍若有记。见一妇人，状甚奇异，寐而梦之，寤不自识。罔兮不乐，怅然失志。於是抚心定气，复见所梦。王曰：状何如也？〔如有可记识也。仿佛，见不审也。罔，忧也。抚，览也。见神女也。〕王曰："茂矣美矣，诸好备矣。盛矣丽矣，难测究矣。上古既无，世所未见，环姿玮态，不可胜赞。〔胜，尽也。赞，明也。〕其始来也，耀乎若白日初出照屋梁。〔《韩诗》曰：东方之日。薛君曰：诗人所说者，颜色美盛，若东方之日。〕其少进也，皎若明月舒其光。〔《毛诗》曰：月出皎兮。毛苌曰：喻妇人有美白晳也。〕须臾之间，美貌横生，晔兮如华，温乎如莹。〔《毛诗》曰：有女同车，颜如蕣华。又曰：尚之以琼莹乎而。注：琼莹，石似玉也。音荣。逸《论语》曰：如玉之莹。《说文》曰：莹，玉色也。晔，盛貌。〕五色并驰，不可殚形，详而视之，夺人目精。其盛饰也，则罗纨绮缋盛文章，〔驰，施也。绮，五色也。《苍颉篇》曰：缋，似纂，色赤，胡愦切。〕极服妙采照万方。振绣衣，被袿裳，〔刘熙《释名》曰：妇人上服谓之袿。〕襛不短，纤不长，〔《说文》曰：襛，衣厚貌。〕步裔裔兮曜殿堂。忽兮改容，婉若游龙乘云翔。嫷被服，侻薄装，〔裔裔，行貌。《毛苌诗传》曰：婉，美貌。《方言》曰：嫷，美也。《说文》曰：侻，好也。与娧同。又侻，可也。言薄装正相堪可。〕沐兰泽，含若芳，性和適，宜侍旁。顺序卑，调心肠。〔沐，洗也。以兰浸油泽以涂头，旁宜侍王旁。卑，柔弱也。〕王曰：若此盛矣，试为寡人赋之。玉曰：唯唯。

夫何神女之姣丽兮，含阴阳之渥饰。〔言神女得阴阳厚美之饰。〕被华藻之可好兮，若翡翠之奋翼。其象无双，其美无极。毛嫱鄣袂，不足程式；西施掩面，比之无色。〔《慎子》曰：毛嫱先施，天下之姣也。衣之以皮倛，则见者皆走。易之以玄锡，则行者皆止。先施、西施一也。嫱音墙。〕近之既妖，远之有望。骨法多奇，应君子相。视之盈目，孰者克尚？〔近看既美，复宜远望。孰，谁也。克，能也。谁者能尚，言无有也。〕私心独悦，乐之无量。交希恩疏，不可尽畅。他人莫睹，王览其状。其状峨峨，何可极言？貌丰盈以庄姝兮，苞温润之玉颜。〔畅，申也。未可申畅己志也。丰盈，肥满也。庄，严也。《方言》曰：姝，好也。毛苌《诗传》曰，姝，美色也。《礼记》曰：玉温润而泽，仁也。〕眸子炯其精朗兮，瞭多美而可观。〔《字林》曰：瞭，明也。郑玄《周礼注》曰：瞭，明目也。〕眉联娟以蛾扬兮，朱唇的其若丹。〔联娟，微曲貌。〕素质幹之醲实兮，志解泰而体闲。既姽婳於幽静兮，又婆娑乎人间。〔言志操解散，奢泰多闲，不急躁也。谓在人中最好无比也。婆娑，犹盘姍也。《说文》曰：姽，靖好貌。《广雅》曰：婳，好也，音画。《说文》，静，审也。《韩诗》：静，贞也。〕宜高殿以广意兮，翼放纵而绰宽。动雾縠以徐步兮，拂墀声之珊珊。〔珊珊，声也。翼，放纵貌，如鸟之翼，随意放纵。縠，今之轻纱，薄如雾也。〕

望余帷而延视兮，若流波之将澜。〔流波，目视貌。言举目延视，精若水波将成澜也。〕奋长袖以正衽兮，立踯躅而不安。〔《说文》曰：衽，衣衿也，自矜严也。〕澹清静其愔嫕兮，性沈详而不烦。〔澹，静貌。愔，和也。嫕，淑善也。言志度静而和淑也，不烦不躁也。《声类》曰：愔，见《魏都赋》嫕，已见《洞箫赋》。和静貌。《韩诗》曰：嫕，悦也。《说文》曰：嫕，静也。《苍颉篇》曰：嫕，密也。〕时容与以微动兮，志未可乎得原。意似近而既远兮，若将来而复旋。〔原，本也。其意欲似近，而心静不测，是复为远也。将来可亲之意更远也。谓复更远也。《字林》曰：旋，回也。〕褰余帱而请御兮，愿尽心之惓惓。〔郑玄《毛诗笺》曰：帱，床帐也。〕怀贞亮之絜清兮，卒与我兮相难。陈嘉辞而云对兮，吐芬芳其若兰。精交接以来往兮，心凯康以乐欢。神独亨而未结兮，魂豭豭以无端。含然诺其不分兮，喟扬音而哀叹。頩薄怒以自持兮，曾不可乎犯干。〔精，神也。结，犹未相著。豭豭然无有端次，不知何计。分，当也。言神女之意，虽含诺，犹不当其心。《广雅》曰：頩，色也。《方言》曰：頩，怒色青貌。敛容也。《苍颉篇》曰：薄，微也，捉颜色而自矜持也。〕

於是摇珮饰，鸣玉鸾，整衣服，敛容颜。顾女师，命太傅。〔古者皆有女师，教以妇德，今神女亦有教也。《毛诗序》曰：尊敬师傅，可以归宁父母。《汉书·音义》曰：妇人年五十无子者为傅。〕欢情未接，将辞而去，迁延引身，不可亲附，似逝未行，中若相首。〔迁延，却行去也。《广雅》曰：首，向也。〕目略微眄，精彩相授，志态横出，不可胜记。意离未绝，神心怖覆，礼不遑讫，辞不及究，原假须臾，神女称遽。〔目略轻看，精神光采相授与也。犹未即绝。怖覆，谓恐怖而反覆也。《左氏传》竖头须曰：沐则心覆，心覆则图反。遽，急也，言去不住也。〕徊肠伤气，颠倒失据。〔毛苌《诗传》曰：据，依也。〕闇然而暝，忽不知处。情独私怀，谁者可语。惆怅垂涕，求之至曙。

【登徒子好色赋(并序)】

〔此赋假以为辞，讽於淫也。〕

※宋玉

大夫登徒子侍於楚王，短宋玉曰：〔大夫，官也。登徒，姓也。子者，男子之通称。《战国策》曰：孟尝君至楚，楚献象床，登徒送之。高诱《淮南子注》曰：短，说其罪阙也。〕玉为人体貌闲丽，口多微辞，又性好色，〔闲，静也。丽，美也。微，妙也。《公羊传》曰：定哀多微辞。《论语》子曰：吾未见好德如好色者也。〕愿王勿与出入后宫。王以登徒子之言问宋玉。玉曰：体貌闲丽，所受於天也。口多微辞，所学於师也。至於好色，臣无有也。王曰：子不好色，亦有说乎？〔遣自解说也。〕有说则止，无说则退。玉曰：天下之佳人，莫若楚国；楚国之丽者莫若臣里；臣里之美者，莫若臣东家之子。东家之子，增之一分则太长，减之一分则太短；著粉则太白，施朱则太赤。眉如翠羽，肌如白雪，〔《庄子》曰：藐姑射之山，有神人居焉，肌肤若冰雪。〕腰如束素，齿如含贝。〔《庄子》：孔子谓盗跖曰：将军齿如齐贝。贝，海螺，其色白。〕嫣然一笑，惑阳城，迷下蔡。〔王逸《楚辞注》曰：嫣，笑貌。《广雅》曰：嘕々欯々，喜也。阳城、下蔡，二县名，盖楚之贵介公子所封，故取以喻焉。〕然此女登墙闚臣三年，至今未许也。〔《字林》曰：窥，倾头门内视也。又小视也。〕登徒子则不然。其妻蓬头挛耳，齞唇历齿。〔《庄子》曰：蓬头突鬓。《尔雅》曰：挛，病也。《说文》曰：齞，张口见齿也。历，犹疏也。〕旁行踽偻，又疥且痔。〔踽偻，〈亻区〉偻也。《广雅》曰：〈亻区〉偻，曲貌。。《说文》曰：疥，瘙也。痔，后病也。〕登徒子悦之，使有五子。王孰察之，谁为好色者矣。是时，秦章华大夫在侧，因进而称曰：今夫宋玉盛称邻之女，以为美色。愚乱之邪臣，自以为守德，谓不如彼矣。〔章华，地名。大夫，楚人入仕於秦，时使襄王。一云食邑章华，因以为号。愚，钝也。乱，昏也。邪，僻也。言昏钝邪僻之臣。章华大夫自谦不如彼之登徒所说也。言宋玉之所说邻女美色，愚臣守德，犹不如登徒之说，况宋玉乎？臣，章华大夫自谓。〕且夫南楚穷巷之妾，焉足为大王言乎？若臣之陋目所曾睹者，未敢云也。王曰：试为寡人说之。大夫曰：唯唯。

臣少曾远游，周览九土，足历五都。〔九土，九州之土。五都，五方之都。〕出咸阳，熙邯郸从容郑、卫、溱、洧、之间。〔熙，戏也。《广雅》曰：从容，举动也。《毛诗》曰：溱与洧，方涣涣兮。毛苌曰：溱洧，郑两水名。〕是时，向春之末，迎夏之阳，鸧鹒喈喈，群女出桑。〔《毛诗》曰：仓庚喈喈。又曰：十亩之间兮，桑者闲闲兮。〕此郊之姝，华色含光，体美容冶，不待饰装。臣观其丽者，因称诗曰：遵大路兮揽子祛，〔此郊，即郑卫之郊。《毛诗》曰：静女其姝。又曰：遵大路兮，掺执子之祛兮。大路，诗篇名也。遵，循也。路，道也。谓道路逢子之美，愿揽子之袂，与俱归也。称此诗者，此本郑诗，故称以感动。〕赠以芳华辞甚妙。〔折芳草华以赠之。为辞甚妙。〕於是处子怳若有望而不来，忽若有来而不见。意密体疏，俯仰异观，含喜微笑，窃视流眄。〔谓折芳草之花以赠之。欲赠芳华，恐不受，故先与妙辞以进之。处女，未嫁者。怳，失意貌。体疏，相离殊远，谓异於未赠花前所视。〕复称诗曰：寤春风兮发鲜荣，絜斋俟兮惠音声，赠我如此兮，不如无生。〔司马彪注《汉书·子虚赋》曰：复，答也。颜师古注：复音伏。寤，觉也。鲜荣，华也，喻少年之盛。斋，庄也，言自絜貌矜庄而待惠音声。如此，谓赠以芍药，欲结恩情，而女不受。《毛诗》曰：知我如此，不如无生。郑玄曰：则己之生，不如不生。无生，恨之辞也。〕因迁延而辞避，盖徒以微辞相感动，精神相依凭。目欲其颜，心顾其义，扬诗守礼，终不过差，故足称也。

於是楚王称善，宋玉遂不退。〔微辞，谓向所陈辞甚妙者，若即折登徒言多微词。〕〔宋玉虽不逮大夫之顾义，而不同登徒之好色，故不退。〕

【洛神赋(并序)】

〔《汉书·音义》如淳曰：宓妃，宓羲氏之女，溺死洛水，为神。〕

※曹子建〔记曰：魏东阿王，汉末求甄逸女，既不遂。太祖回与五官中郎将，植殊不平，昼思夜想，废寝与食。黄初中入朝，帝示植甄后玉镂金带枕，植见之，不觉泣。时已为郭后谗死。帝意亦寻悟，因令太子留宴饮，仍以枕赉植。植还，度轘辕，少许时，将息洛水上，思甄后，忽见女来，自云：我本讬心君王，其心不遂。此枕是我在家时从嫁前与五官中郎将，今与君王。遂用荐枕席，懽情交集，岂常辞能具。为郭后以糠塞口，今被发，羞将此形貌重睹君王尔。言讫，遂不复见所在。遣人献珠於王，王答以玉佩，悲喜不能自胜遂作《感甄赋》。后明帝见之，改为《洛神赋》。〕

黄初三年，余朝京师，还济洛川。〔黄初，文帝丕年号。京师，洛阳也。洛川，洛水之川也。洛水出洛山。济，度也。〕古人有言，斯水之神，名曰宓妃，感宋玉对楚王神女之事，遂作斯赋。其辞曰：

余从京域，言归东藩。〔《魏志》曰：黄初三年，立植为鄄城王。四年，徙封雍丘，其年朝京师。又《文纪》曰：黄初三年，行幸许。又曰：四年三月，还洛阳宫。然京域谓洛阳，东蕃即鄄城。《魏志》及诸诗序并云四年朝，此云三年，误。一云《魏志》三年不言植朝，盖《魏志》略也。〕背伊阙，越轘辕。〔伊阙轘辕，已见《东都赋》。〕经通谷，陵景山，〔华延《洛阳记》曰：城南五十里有大谷，旧名通谷。《河南郡图经》曰：景山缑氏县南七里。〕日既西倾，车殆马烦。尔乃税驾乎蘅皋，秣驷乎芝田〔蘅，杜蘅也。皋，泽也。《嵩高山记》曰：山上神芝。《十洲记》曰：锺山仙家，耕田，种芝草。〕容与乎阳林，流眄乎洛川。於是精移神骇，忽焉思散。俯则未察，仰以殊观，睹一丽人，于岩之畔。乃援御者而告之曰："尔有觌於彼者乎？彼何人斯？若此之艳也！〔阳林一作杨林，地名。生多杨，因名之。移，变也。情思消散，如有所悦。未察，犹未的审，所观殊异。《毛诗》曰：彼何人斯？〕御者对曰：臣闻河洛之神，名曰宓妃，然则君王所见，无乃是乎？其状若何？臣原闻之。

余告之曰：其形也，翩若惊鸿，婉若游龙。〔边让《章华台赋》曰：体迅轻鸿，荣曜春华。《神女赋》曰：婉若游龙乘云翔，翩翩然若鸿雁之惊，婉婉然如游龙之升。〕荣曜秋菊，华茂春松。〔朱穆郁《金赋》曰：比光荣於秋菊，齐英茂於春松。〕仿佛兮若轻云之蔽月，飘摇兮若流风之回雪。远而望之，皎若太阳升朝霞；〔《正历》曰：太阳，日也。〕迫而察之，灼若芙蕖出渌波。襛纤得衷，脩短合度。〔《神女赋》曰：襛不短，纤不长。〕肩若削成，腰如约素。〔削成，已见《魏都赋》。《登徒子好色赋》曰：腰如束素。束素，约素，谓圆也。〕延颈秀项，皓质呈露。〔《楚辞》曰：小腰秀项若鲜卑。《说文》曰：项，颈也。司马相如《美人赋》曰：皓质呈露。呈，见也。延秀，皆长也。〕芳泽无加，铅华弗御。〔《楚辞》曰：粉白黛黑施芳泽。铅华，粉也。《博物志》曰：烧铅成胡粉。张平子《定情赋》曰：思在面为铅华兮，患离尘而无光。〕云髻峨峨，修眉联娟。〔《毛诗》曰：鬒发如云。《神女赋》曰：眉联娟以蛾扬。峨峨，高如云也。修，长曲而细也。〕丹唇外朗，皓齿内鲜；明眸善睐，靥辅承权。〔《神女赋》曰：眸子修其精朗。《离骚》曰：靥辅奇牙宜笑嘕。王逸曰：美人颊有靥辅也。权，两颊。睐，旁视也。〕瑰姿艳逸，仪静体闲。〔《神女赋》曰：瑰姿玮态。又曰：志解泰而体闲。仪静，安静也。体闲，谓肤体闲暇也。〕柔情绰态，媚於语言。奇服旷世，骨像应图。〔柔，弱也。绰，宽也。《神女赋》曰：骨法多奇，应君之相。应图，应画图也。〕披罗衣之璀粲兮，珥瑶碧之华琚。〔璀粲，衣声。《山海经》曰：沃人之国，爰有璿瑰瑶碧。郭璞曰：名玉也。又曰：和山，其上多瑶碧。《毛诗》曰：投我以木瓜，报之以琼瑶。毛苌曰：琚，佩玉名，音居。〕戴金翠之首饰，缀明珠以耀躯。〔司马彪《续汉书》曰，太皇后花胜上为金凤，以翡翠为毛羽，步摇贯白珠八。刘騊駼《玄根赋？曰：戴金翠，珥珠玑。刘熙《释名》曰：皇后首饰曰副。〕践远游之文履，曳雾绡之轻裾。〔繁钦《定情诗》曰：何以消滞忧，足下双远游。有此言，未详其本。《神女赋》曰：动雾縠以徐步。绡，轻縠也。〕微幽兰之芳蔼兮，步踟蹰於山隅。於是忽焉纵体，以遨以嬉。左倚采旄，右荫桂旗。〔芳蔼，芳香晻蔼也。《楚辞》曰：建雄虹之采旄。又曰：辛夷车兮结桂旗。〕攘皓腕於神浒兮，采湍濑之玄芝。〔《尔雅》曰：岸上曰浒。郭璞曰：厓上地也。《毛诗》曰：在河之浒。毛苌曰：浒，水厓也。《汉书·音义》应劭曰：濑，水流沙上也。傅瓒曰：濑，湍也。《本草》曰：黑芝，一名玄芝。〕余情悦其淑美兮，心振荡而不怡。无良媒以接懽兮，讬微波而通辞。〔《毛诗》曰：子无良媒。〕原诚素之先达兮，解玉佩以要之。嗟佳人之信修，羌习礼而明诗。抗琼珶以和予兮，指潜渊而为期。〔要，屈也。佳人信修整。习礼，谓立德。明诗谓，善言辞。古人指水为信，如有白水之类也。珶，玉也。潜渊，谓所居也。〕执眷眷之款实兮，惧斯灵之我欺。感交甫之弃言兮，怅犹豫而狐疑。〔《神仙传》曰：切仙一出，游於江滨，逢郑交甫。交甫不知何人也，目而挑之，女遂解佩与之。交甫行数步，空怀无佩，女亦不见。《尔雅》曰：犹如麂，善登木。此兽性多疑虑，常居山中，忽闻有声，则恐人来害之，每预上树，久久无度，复下，须臾又上，如此非一。故不决者称犹焉。一曰：陇西俗谓犬子随人行，每预前待人，不得，又来迎候。故言犹豫也。狐之为兽，其性多疑，每渡冰行，且听且渡，故疑者称狐疑。〕收和颜而静志兮，申礼防以自持。〔《说文》曰：静，审也，《韩诗》曰：静，贞也。〕

於是洛灵感焉，徙倚傍徨，〔申，展也。子建自防持也。谢灵运《山居赋注》曰：河灵，河伯也。东阿所谓洛灵。〕神光离合，乍阴乍阳。竦轻躯以鹤立，若将飞而未翔。〔阴去阳来也。边让《章华台赋》曰：纵轻躯以迅赴，若离鹄之失群，言如鹤鸟之立望。〕践椒涂之郁烈，步蘅薄而流芳。〔椒涂蘅薄，言芳香也。郁烈，香气之甚。〕超长吟以永慕兮，声哀厉而弥长。尔乃众灵杂遝，命俦啸侣，或戏清流，或翔神渚，或采明珠，或拾翠羽。从南湘之二妃，携汉滨之游女。〔厉，急也。杂遝，众貌。二妃，已见上文。《毛诗》曰：汉有游女，不可求思。注：汉上游女，无求思者。〕叹匏瓜之无匹兮，咏牵牛之独处。〔《史记》曰：四星在危南。匏瓜，牵牛为牺牲，其北织女。织女，天女孙也。《天官星占》曰：匏瓜，一名天鸡，在河鼓东。牵牛，一名天鼓，不与织女值者，阴阳不和。曹植《九咏注》曰：牵牛为夫，织女为妇。织女牵牛之星，各处河鼓之旁。七月七日，乃得一会。阮瑀《止欲赋》曰：伤匏瓜之无偶，悲织女之独勤。俱有此言，然无匹之义，未详其始。〕扬轻袿之猗靡兮，翳修袖以延伫。体迅飞凫，飘忽若神，陵波微步，罗袜生尘。〔陵波而袜生尘，言神人异也。洛灵即神，而言若者，夫神万灵之总称。言若所以类彼，非谓此为非神也。《淮南子》曰：圣足行於水，无迹也。众生行於霜，有迹也。《说文》曰：袜，足衣也。〕动无常则，若危若安。进止难期，若往若还。转眄流精，光润玉颜。〔《神女赋》曰：苞温润之玉颜。〕含辞未吐，气若幽兰。〔《神女赋》曰：吐芬芳其若兰。〕华容婀娜，令我亡餐。〔张衡七辩曰：蝤齐之领，阿那宜顾。杜笃禊祝曰：怀李女使不餐。〕於是屏翳收风，川后静波。〔王逸《楚辞注》曰：屏翳，雨师名。虞喜《志林》曰：韦昭云：屏翳，雷师。喜云雨师。然说屏翳者虽多，并无明据。曹植《诘洛文》曰：河伯典泽，屏翳司风，植既皆风师，不可引他说以非之。川后，河伯也，已见上文。〕冯夷鸣鼓，女娲清歌。〔冯夷、女娲，并已见上文。〕腾文鱼以警乘，鸣玉鸾以偕逝。〔腾，升也。文鱼，有翅能飞，故使警乘。警，戒也。《楚辞》曰：文鱼兮上濑。又曰：将腾驾兮皆逝。玉鸾，已见上文。〕六龙俨其齐首，载云车之容裔。〔《春秋命历序》曰：有神人，右耳苍色，大肩，驾六龙出辅，号曰神农。俨，矜庄貌。《春秋命历序》曰：人皇乘云车，出谷口。《博物志》曰：汉武帝好道，西王母七月七日漏七刻，王母乘紫云车来。〕鲸鲵踊而夹毂，水禽翔而为卫。於是越北沚，过南冈，纡素领，回清阳，〔北海鱼，非洛川所有，然神仙之川亦有。《尔雅》曰：水中渚曰沚。孔安国《尚书注》曰：山脊曰冈。《毛诗》曰：领如蝤蛴。又曰：有美一人，清阳婉兮。〕动朱唇以徐言，陈交接之大纲。恨人神之道殊兮，怨盛年之莫当。抗罗袂以掩涕兮，泪流襟之浪浪。〔盛年，谓少壮之时，不能得当君王之意。此言微感甄后之情。《楚辞》曰：掔茹蕙以掩涕兮，沾予襟之浪浪。泪下貌。〕悼良会之永绝兮，哀一逝而异乡。无微情以效爱兮，献江南之明珰。〔良会，夫妇之道。乡，犹方也。《淮南子》曰：礼丰不足以效爱。服虔《通俗文》曰：耳珠曰珰。〕虽潜处於太阴，长寄心於君王。〔太阴，众神之所居。〕忽不悟其所舍，怅神宵而蔽光。〔《汉书·音义》孟康曰：宵，化也。〕

是背下陵高，足往神留，遗情想像，顾望怀愁。〔《楚辞》曰：思旧故而想像。傅毅《七激》曰：无物可乐，顾望怀愁。〕冀灵体之复形，御轻舟而上溯。浮长川而忘反，思绵绵而增慕。夜耿耿而不寐，霑繁霜而至曙。〔溯，逆流向上也。绵绵，密意也。《毛诗》曰：耿耿不寐。又曰：正月繁霜。〕命仆夫而就驾，吾将归乎东路。揽騑辔以抗策，怅盘桓而不能去。〔《说文》曰：騑，骖驾也。毛苌《诗传》曰：騑騑，行不止之貌。《广雅》曰：盘桓，不进也。〕

◎补亡

【补亡诗六首(并序四言)】

〔补亡诗序曰：皙与司业畴人，肄修乡饮之礼，然所咏之诗，或有义无辞，音乐取节，阙而不备。於是遥想既往，存思在昔，补著其文，以缀旧制。〕

※束广微〔王隐《晋书》曰：束皙，字广微，平阳阳干人也。父惠，冯翊太守。兄璨，与皙齐名。尝览古诗，惜其不补，故作诗以补之。贾谧请为著作郎。〕

南陔，孝子相戒以养也。〔《毛诗序》曰：有其义而亡其辞。子夏《序》曰：南陔废则孝友缺矣。《声类》曰：陔，陇也。〕

循彼南陔，言采其兰。〔采兰，以延自芬香也。循陔以采香草者，将以供养其父母。喻人求珍异以归。〕眷恋庭闱，心不遑安。〔庭闱，亲之所居。眷恋，思慕也。言我思归供养，心不暇安。〕彼居之子，罔或游盘。〔居，谓未仕者，言在家之子，无有纵乐，须供养，此相戒之辞也。《尚书》曰：乃盘游无度。〕馨尔夕膳，絜尔晨餐。〔馨，芬香也。絜，鲜静也。教其朝晚供养之方。〕循彼南陔，厥草油油。〔草油油而从风，喻己亦当柔色以承亲。《史记》微子之歌曰：麦秀之渐渐，禾黍之油油。郑玄《礼记注》曰：油然，物始生好貌。〕彼居之子，色思其柔。〔言承望父母颜色，须其柔顺也。《论语》子夏问孝，子曰：色难。色难，谓承顺父母颜色，乃为难也。〕眷恋庭闱，心不遑留。馨尔夕膳，絜尔晨羞。〔羞，有滋味者。〕有獭有獭，在河之涘。〔《礼记》曰：孟春之月，鱼上冰，獭祭鱼。獭将食之，先以祭。又曰：獭祭鱼，然后虞人入泽梁。此喻孝子循陔，如求珍异，归养其亲也。〕凌波赴汨，噬鲂捕鲤。〔《字林》曰：汨，深水也《广雅》曰：噬，啮也。《尔雅》曰：鲂，魾也。郭璞曰：今呼鲂鱼为鳊。〕嗷嗷林乌，受哺于子。〔《小雅》曰：纯黑而反哺者，乌也。《毛诗》曰：相彼反哺，尚在翔禽。〕养隆敬薄，惟禽之似。〔《孟子》曰：食而不爱，豕畜之。爱而不敬，兽畜之。刘熙曰：爱而不敬，若人畜禽兽，但爱而不能敬也，言鸟亦能报恩，但不知礼敬耳。今人虽有供养，而无礼敬，禽兽何异乎？〕勖增尔虔，以介丕祉。〔郑玄《毛诗笺》云：介，助也。毛苌《诗传》曰：祉，福也。〕

白华，孝子之絜白也。〔言孝子养父母，常自絜，如白华之无点汙也。子夏《序》曰：白华废则廉耻缺矣。〕

白华朱萼，被于幽薄。〔《毛诗》曰：鄂不韡韡。郑玄曰：承华者，鄂也。《纂要》曰：草丛生曰薄，此喻兄弟比於华萼在林薄之中。若孝子之在众杂，方於华萼，自然鲜絜。〕粲粲门子，如磨如错。〔《毛诗》曰：粲粲衣服。《周礼》曰：正室谓之门子。郑玄曰：正室，適子，将代父当门者。《毛诗》曰：如切如瑳，如琢如磨。石曰磨。《尔雅》曰：谓之剒。〕终晨三省，匪惰其恪。〔《论语》曾子曰：吾日三省吾身，为人谋而不忠乎？与朋友交而不信乎？传不习乎？陈思王《魏德论》曰：位冠万国，不惰厥恪。〕白华绛趺，在陵之陬，〔郑玄《毛诗笺》曰：跗，鄂足也。跗与趺同。限，山足也。〕茜茜士子，湦而不渝。〔茜茜，鲜明貌。《论语》子曰：不曰白乎？湦而不缁。渝，变也。〕竭诚尽敬，亹亹忘劬。〔毛苌《诗传》曰：亹亹，勉勉也。〕白华玄足，在丘之曲。堂堂处子，无营无欲。〔《论语》曾子曰：堂堂乎张也。处子，处士也。已见《鹦鹉赋》。梁鸿安《丘严平颂》曰：无营无欲，澹尔渊清。〕鲜侔晨葩，莫之点辱。〔《孝经钩命决》曰：名毁行废，玷辱先人。王逸《楚辞注》曰：点，汙也。点与玷古字通。〕

华黍，时和岁丰，宜黍稷也。〔子夏《序》曰：华黍废则畜积缺矣。〕

黮黮重云，辑辑和风。〔黮黮，云色不明貌。辑辑，风声和也。《毛诗》曰：习习谷风。毛苌曰：习习，和舒之貌。辑与习同。〕黍华陵巅，麦秀丘中。〔《毛诗》曰：黍稷方华，微子有"麦秀"之歌。郑玄曰：高田宜黍稷，下田宜稻麦。〕靡田不播，九穀斯丰。〔《尚书》曰：播厥百穀。《周礼》曰：三农生九穀。郑玄曰：九穀，稷、黍、秫、稻、麻、大小豆、大小麦也。〕奕奕玄霄，濛濛甘溜。〔郑玄《毛诗笺》曰：奕奕，光也。玄，黑也。霄，云也。毛苌《诗传》曰：濛濛，雨貌。凡水下流曰溜。〕黍发稠华，亦挺其秀。〔《苍颉篇》曰：稠，众也。《广雅》曰：稠，穊也。《毛诗》曰：实发实秀。〕靡田不殖，九穀斯茂。无高不播，无下不殖。芒芒其稼，参参其穑。〔芒芒，多貌。参参，长貌。种曰稼，敛曰穑。〕稸我王委，充我民食。〔《公羊传》曰：君子之为国也，必有三年之委。尚书八政，一曰食。〕玉烛阳明，显猷翼翼。〔《尔雅》曰：四气和谓之玉烛。郭璞曰：道光照也。《广雅》曰：翼翼，明貌。猷，道也。〕

由庚，万物得由其道也。〔由，从也。庚，道也。言物并得从阴阳道理而生也。子夏《序》曰：由庚废则阴阳失其道理矣。〕

荡荡夷庚，物则由之。〔《尚书》曰：王道荡荡。毛苌《诗传》曰：夷，常也，万物由之以生也。喻王者之德，群生仰之以安也。〕蠢蠢庶类，王亦柔之。〔毛苌《诗传》曰：蠢，动也。《国语》曰：夏禹能平水土，以品处庶类。孔安国《尚书传》曰：柔，安也。〕道之既由，化之既柔。木以秋零，草以春抽。〔言万物既由於道，群黎又安於化，故草木遂性，而零茂随四时也。〕兽在于草，鱼跃顺流。〔言皆得其时也。〕四时递谢，八风代扇。〔《淮南子》曰：四时者，春生夏长秋收冬藏。八风，已见上。〕纤阿案晷，星变其躔。〔《淮南子》曰：纤阿，月御也。颜延年《纂要》曰：景曰晷。《吕氏春秋》曰：月躔二十八宿。《汉书》曰：日月初躔星之纪。《音义》曰：躔，舍也。〕五是不逆，六气无易。〔《尚书》云：曰雨、曰旸、曰燠、曰风、曰时，五是来备，各以其序，庶草蕃庑。《左氏传》秦医和谓晋侯曰：天有六气，阴、阳、风、雨、晦、明。易，改也，谓不改其常行也。〕愔愔我王，绍文之迹。〔《左氏传》右尹革曰：祈昭之愔愔。杜预曰：愔愔，安和貌。我王，成王也。此诗成王时也。文，周文王也，言能继文王之迹也。〕

崇丘，万物得极其高大也。〔崇丘，高丘也。言万物生长於高丘，皆遂其性，得极其高大也。子夏《序》曰：崇丘废则万物不遂其性矣。〕

瞻彼崇丘，其林蔼蔼。植物斯高，动类斯大。〔蔼蔼，茂盛貌。《周礼》曰：山林植物。郑玄曰：物根生之属。〕周风既洽，王猷允泰。〔周，周室也。《毛诗》曰：王猷允塞。犹猷古字通。〕漫漫方舆，回回洪覆。〔《淮南子》曰：以天为盖，以地为舆。《曾子》曰：天道曰员，地道曰方。〕何类不繁，何生不茂。物极其性，人永其寿。〔《易乾凿度》曰：统者在上，方物常在五位应时，群物遂性。《汉书》公孙弘对策曰：故形和则无疾，无疾则不夭。〕恢恢大圆，芒芒九壤。〔《老子》曰：天网恢恢。九壤，九州也。《左氏传》曰：芒芒九土。〕资生仰化，于何不养。〔资，取也。言取生者，皆仰德而化也。易曰：至哉坤元万物资生，言物尽其性，咸生长也。〕人无道夭，物极则长。〔《老子》曰：终天年而不中道夭者，是智之盛也。年未三十而死曰夭。言无夭折之道也。《易》曰：小人道消，君子道长。言物极则归长也。〕

由仪，万物之生，各得其仪也。〔言万物之生，各由其道，得其所仪也。毛苌《诗传》曰：仪，宜也。《苍颉篇》曰：宜，得所也。子夏《序》曰：由仪废则万物失其道理矣。〕

肃肃君子，由仪率性。〔《尔雅》曰：肃肃，敬也。郭璞曰：容仪谨敬也。《礼记》曰：率性之谓道。〕明明后辟，仁以为政。〔《尔雅》曰：明明，察也。郭璞曰：聪明鉴察也。《尔雅》曰：后辟，君也。〕鱼游清沼，鸟萃平林。〔《毛诗》曰：依彼平林，有集维鷮。〕濯鳞鼓翼，振振其音。宾写尔诚，主竭其心。〔宾，谓群臣也。〕时之和矣，何思何修。〔时既和平矣，何所思虑，何所修治。易曰：天下何思何虑。王弼曰：一以贯之，不虑而尽也。《庄子》老聃曰：至人之於德也。若天之自高，地之自厚，夫何修之为。〕文化内辑，武功外悠。〔辑，和也。言以文化辑和於内，用武德加於外远也。悠，远也。〕

◎述德

【述祖德诗二首(五言)】

〔《陈郡谢录》曰：玄，字幼度，领徐州牧。苻坚倾国大出，玄为前锋，射伤苻坚，临阵杀苻融，封康乐公。灵运《述祖德诗序》曰：太元中，王父龛定淮南，负荷世业，尊主隆人。逮贤相徂谢，君子道消，拂衣蕃岳，考卜东山。事同乐生之时，志期范蠡之举。〕

※谢灵运〔沈约《宋书》曰：谢灵运，陈郡人也。博览群书，文章之美，江左莫逮。初辟琅邪王大司马，行参军。后为临川郡守，为有司所纠，徙付广州，遂令赵钦等要合乡里健儿，於三江口篡取谢，要不及，有司奏依法收罚。诏於广州行弃市刑。〕

达人贵自我，高情属天云。〔《吕氏春秋》曰：阳朱贵己。高诱曰：轻天下而重己也。天云，言高也。曹植《七启》曰：独驰思乎天云之际。〕兼抱济物性，而不缨垢氛。〔缨，绕也。垢，滓也。氛，气也。谓世事呰恶，不相缨绕，不杂尘雾。嵇康书曰：子文三登令尹，是君子思济物之意也。〕段生蕃魏国，展季救鲁人。〔段生，干木也。已见上。展季，柳下惠也。刘向《列女传》曰：柳下惠妻《诔》之曰：蒙耻救人，德弥大兮，遂谥曰惠。〕弦高犒晋师，仲连卻秦军。〔春秋僖公二十六年，齐孝公伐鲁北鄙，公使展喜犒师，齐侯未入境。喜从之。公曰：鲁人恐乎？对曰：小人则恐，君子则否。齐侯曰：野无青草，室如悬磬，何恃而不恐？对曰：恃先王之命。昔周公太公，股肱周室，夹辅成王，成王赐之盟，曰：世世子孙，不相侵害。齐侯乃还。公使展喜犒师，使受命於展禽。《吕氏春秋》曰：秦将兴师伐郑，贾人弦高遇之，曰：此必袭郑。乃矫郑伯之命以劳之，曰：寡君使臣犒劳以璧，膳以十二牛。秦三帅对曰：寡君使丙也术也视也於边候晋之道也，迷惑陷入大国之地。再拜受之。高诱曰：晋，国名也。《汉书·音义》，服虔曰：以师枯槁，故馈之犹食。劳苦谓之劳也。《广雅》曰：犒，劳也。《史记》曰：鲁仲连，齐人也。赵孝成王时，秦使白起围赵，魏王使将军新垣衍说赵尊秦昭王为帝，仲连责而归之。新垣衍起，再拜请出，秦将闻之，为卻十五里。〕临组乍不緤，对珪宁肯分。〔《史记》曰：平原君欲封鲁连，连不肯受。左太冲《咏史诗》曰：临组不肯緤，对珪不肯分。《说文》曰：组，绶属也。王逸《楚辞注》曰：緤，系也。据仲连文虽不见分珪之事，古者对爵，皆随其爵之轻重，而赐之珪璧，执以为瑞信。今仲连不受齐赵之封爵，明其不肯分珪也。〕惠物辞所赏，励志故绝人。〔恩惠及物，而不受赏赐，言勉其志不与众同，故言绝人也。孔安国《尚书传》曰：励，勉也。〕苕苕历千载，遥遥播清尘。清尘竟谁嗣，明哲时经纶。〔明哲，谓祖玄也。清尘，已见《怀旧赋》。经纶，见《南都赋》。〕委讲缀道论，改服康世屯。〔《汉书》曰：太史公习道论於黄子。《左氏传》齐侯谓韩厥曰：服改矣。杜预曰：朝戎异服。《周易》曰：屯，难也。〕屯难既云康，尊主隆斯民。〔《庄子》曰：语大功，立大名。此朝廷之士，尊主强国之人也。《魏志》诏曰：翻然改节，以隆斯民。〕

中原昔丧乱，丧乱岂解已。〔《晋中兴书》曰：中原乱，中宗初镇江东。中原，谓洛阳也。晋怀愍帝时，有石勒刘聪等贼破洛阳，怀帝没於平阳。〕崩腾永嘉末，逼迫太元始。〔王隐《晋书》曰：怀帝即位，年号永嘉。孝武即位，年号太元。〕河外无反正，江介有〈足戚〉圯。〔河外，西晋也。《公羊传》曰：拨乱反正，莫近於春秋。江介，东晋也。《左氏传》曰：以敝邑褊小，介於大国。杜预曰：介，间也。《毛诗》曰：今也蹙国百里。《尔雅》曰：圯，败覆也。〕万邦咸震慑，横流赖君子。〔慑，惧也。谢灵运山居赋自注曰：余祖车骑，建大功淮肥左右，得免横流之祸。《孟子》曰：洪水横流，泛滥於天下。〕拯溺由道情，龛暴资神理。〔拯，济也。溺，没也。《孟子》曰：天下溺，则援之以道。《庄子》曰：夫道，有情有信。孔安国《尚书传》曰：龛，胜也。曹植《武帝诔》曰：人事既关，聪镜神理。〕秦赵欣来苏，燕魏迟文轨。〔《尚书》曰：傒予后，后来其苏。文轨，已见《恨赋》。〕贤相谢世运，远图因事止。〔贤相，即太傅也。《山居赋注》曰：太傅既薨，远图已辍。《左传》荣成伯曰：远图者，忠也。曹大家上疏谓兄曰：上损国家累世劬劳远图之功。〕高揖七州外，拂衣五湖里。〔《山居赋注》曰：便求解驾东归，以避君侧之乱。舜分天下为十二州，时晋有七，故云七州也。张勃《吴录》曰：五湖者，太湖之别名，周行五百馀里。〕随山疏浚潭，傍〈山严〉蓺枌梓。〔《山居赋注》曰：选神丽之所，申高栖之意。疏，开也。浚，深也。楚人谓深水为潭。蓺，树也。〕遗情舍尘物，贞观丘壑美。〔贞，正也。观，视也。言正见丘壑之美。〕

◎劝励〔劝者，进善之名。励者，勖己之称。〕

【讽谏一首(并序四言)】

※韦孟〔善曰：《汉书》曰：韦贤，鲁国邹人也。其先韦孟，家本彭城，为楚元王傅。〕

孟为元王傅，傅子夷王及孙王戊。戊荒淫不遵道，作诗讽谏曰：〔善曰：《汉书》曰：楚元王交，字游，高祖同父少弟也。高祖即位，立交为楚王。薨，子郢客嗣，是为夷王。薨，子戊嗣。〕

肃肃我祖，国自豕韦。〔应劭曰：《左氏传》曰：在商为豕韦氏。杜预曰：国名，东郡白马县南，有韦城。〕黼衣朱黻，四牡龙旂。〔善曰：应劭曰：黼衣，衣上画为斧形，而白与黑为采。龙旂，旗上画龙为之。朱黻，上广一尺，下广二尺，长三尺，以皮为之，古者上公服之。《毛诗》曰：朱黻斯皇。又曰：四牡翼翼。又曰：龙旂承祀。〕彤弓斯征，抚宁遐荒。〔言受彤弓之赐，於此得专征伐。善曰：《毛诗》曰：彤弓绍兮。荒，荒服也。〕总齐群邦，以翼大商。迭彼大彭，勋绩惟光。〔应劭曰：《国语》曰：大彭、豕韦，为商伯。迭，互也，言豕韦与大彭，互为伯於商也。〕至于有周，历世会同。〔颜师古曰：继为诸侯，预盟会之事也。善曰：会同，已见《东京赋》。〕王赧听谮，寔绝我邦。〔应劭曰：王赧，周末王。听谮受谗润，绝豕韦氏。刘兆曰：旁言曰谮。善曰：赧王。已见《西征赋》。〕我邦既绝，厥政斯逸。〔应劭曰：自绝豕韦之后，政授逸漏，不由王者。臣瓒曰：逸，放也。《管子》曰：令不行谓之放。颜师古曰：瓒说是也。〕赏罚之行，非繇王室。〔善曰：《尚书》曰：以蕃王室。繇与由古字通。〕庶尹群后，靡扶靡卫。〔颜师古曰：庶尹，庶官之长也。群后，诸侯也。善曰：《尚书》曰：庶尹允谐。又曰：肆觐群后。尹，正也。群后，天下诸侯也。〕五服崩离，宗周以坠。〔应劭曰：五服，谓甸服、侯服、绥服、要服、荒服也。坠，失也。善曰：《论语》子曰：邦分崩离析。宗周，已见《西征赋》。〕我祖斯微，迁子彭城。〔颜师古曰：言我先祖遂微。善曰：《汉书》曰：楚国有彭城县。〕在予小子，勤唉厥生。〔应劭曰：小儿啼声唉唉。颜师古曰：唉，叹声。善曰：《方言》曰：唉，叹辞也。〕厄此嫚秦，耒耜斯耕。〔颜师古曰：言遭秦暴嫚，无有列位，躬耕于野。〕悠悠嫚秦，上天不宁。乃眷南顾，授汉于京。〔颜师古曰：高祖起在丰沛，於秦为南，故曰南顾。言以秦之京邑授与汉也。〕於赫有汉，四方是征。〔颜师古曰：於读为乌。乌，叹辞也。赫，明貌。此诗中诸叹称於者，其音皆同。〕靡適不怀，万国攸平。〔颜师古曰：怀，思也，来也。言汉兵所往，无不归怀，故万国所以皆平。〕乃命厥弟，〔弟，谓元王也。元王封於楚国。〕建侯于楚。俾我小臣，惟傅是辅。矜矜元王，恭俭静一。〔善曰：孔安国《尚书传》曰：矜矜戒慎，恭敬静守。一，道也。〕惠此黎民，纳彼辅弼。享国渐世，垂烈于后。〔应劭曰：元王立二十七年而薨，垂遗业於后嗣。渐世，没世也。善曰：渐，没也。〕乃及夷王，克奉厥绪。〔夷王名郢客，元王子。〕咨命不永，惟王统祀。〔善曰：夷王立四年，薨，戊乃嗣，故言不永。统祀，纂统宗祀也。〕左右陪臣，斯惟皇士。〔颜师古：大雅曰：皇，正也。善曰：《毛诗》曰：思皇多士。皇士，美士也。〕如何我王，不思守保。不惟履冰，以继祖考。〔颜师古曰：惟，亦思也。言不思念敬慎，如履薄冰之义，用继祖考之业也。善曰：守其富贵，保其社稷。履冰，已见《寡妇赋》。〕邦事是废，逸游是娱。犬马悠悠，是放是驱。〔颜师古曰：繇与悠同，行貌。放，放犬；驱，驱马也。〕务〈此鸟〉兽，忽此稼苗。蒸民以匮，我王以媮。〔善曰：驰骋犬马，悠悠然远也。媮与愉同，乐也。人失稼穑，以致困匮，而王反以为乐也。〕所弘匪德，所亲匪俊。唯囿是恢，唯谀是信。〔颜师古曰：恢，大也。谀，謟言也。〕睮々謟夫，谔谔黄发。〔如淳曰：睮々，目媚貌。《史记》曰：不如周舍之咢咢。咢与谔同。谔谔，正直貌。黄发，老人发落更生黄者。〕如何我王，曾不是察，既藐下臣，追欲纵逸。〔应劭曰：藐，远也。言疏远忠贤之辅，追情欲，纵逸游也。臣瓒曰：藐，陵藐也。善曰：《仪礼》曰：凡自称於君士大夫，则曰下臣。〕嫚彼显祖，轻此削黜。〔善曰：《尚书》曰：昭乃显祖。〕

嗟嗟我王，汉之睦亲。〔颜师古曰：睦，密也，言服属近。善曰：我王，戊也。《尚书》曰：九族既睦。〕曾不夙夜，以休令闻。〔善曰：《尚书》曰：旧有令闻。〕穆穆天子，照临下土。〔善曰：《毛诗》曰：天子穆穆。又曰：明明上天，照临下土。〕明明群司，执宪靡顾。〔颜师古曰：靡，无也。言执天子之法，无所顾望。〕正遐由近，殆其兹怙。〔善曰：兹，此谓此亲也。言欲正远人，先从近亲始。而王怙恃汉戚，不自勖慎，以致危殆。〕嗟嗟我王，曷不斯思。匪思匪监，嗣其罔则。〔善曰：言王不思鉴镜之义，是令后嗣无所法则。〕弥弥其逸，岌岌其国。〔应劭曰：弥弥，犹稍稍也。罪过滋甚。岌，欲毁坏之意。颜师古曰：岌岌，危动貌。又邓展曰：岋，《孟子》曰：天下殆开岌乎？司马彪以为，岋岋危也。〕致冰匪霜，致坠匪嫚。〔应劭曰：《易》曰：履霜坚冰至，言非一日之寒也。晋灼曰：致冰无不先由微霜；致坠，无不先由骄慢。〕瞻惟我王，时靡不练。〔善曰：时，是也。练，委也。言於上所言之事，无不委练也。〕兴国救颠，孰违悔过。〔善曰：言欲兴其邦国，救其颠坠，谁能违於悔过乎。〕追思黄发，秦缪以霸。〔颜师古曰：秦缪公伐郑，为晋所败而归，乃作秦誓。善曰：《尚书》秦穆公曰：询兹黄发，则罔所愆。〕岁月其徂，年其逮耇。〔颜师古曰：逮，及也。耇者，老人面色如耇。善曰：徂，往也。言日月徂逝，年将及老，悔过自新，理宜在速。《尔雅》曰：耇，老寿也。〕於赫君子，庶显于后。〔颜师古曰：於，叹辞也。昔之君子，庶几善道，所以能光显於后代也。〕我王如何，曾不斯览。〔颜师古：览，视也。音滥。〕黄发不近，胡不时鉴。〔颜师古曰：黄发不近者，斥远耇老之人。善曰：叹美昔之君子，能庶几自悔，故光显于后。〕

【励志一首(四言)】〔《广雅》曰：励，劝也。此诗茂先自劝勤学。〕

※张茂先

大仪斡运，天回地游。〔大仪，太极也。以生天地谓之大，成形之始，谓之仪。郑玄曰：极中之道，淳和未分之气也。斡，转也。《春秋元命包》曰：天左旋，地右动。《河图》曰：地有四游，冬至，地上行北而西三万里。夏至，地下行南而东三万里。春秋二分，是其中矣。地常动不止，而人不知；譬如闭舟而行，不觉舟之运也。〕四气鳞次，寒暑环周。〔《礼记》曰：四气之和，以著万物之理。李尤《辟雍赋》曰：攒罗鳞次，差池杂遝。范子曰：度如环，无有端。周回如循环，未始有极。〕星火既夕，忽焉素秋。〔星火，火星也已见上。《尔雅》曰：秋为白藏，故云素秋。〕凉风振落，熠燿宵流。〔其一：凉风已见上。《毛诗传》曰：熠燿，燐也。〕吉士思秋，寔感物化。〔思，悲也。谓鸿雁来宾，雀入大水为蛤之类。《毛诗》曰：有女怀春，吉士诱之。《淮南子》曰：春女悲，秋士哀，而知物化矣。〕日与月与，荏苒代谢。〔《毛诗》曰：日居月诸。《淮南子》曰：二者代谢而踳驰。颜延年曰：一寒一暑，一往一复为代，去者为谢。〕逝者如斯，曾无日夜。〔《论语》曰：子在川上曰：逝者如斯夫！不舍昼夜。〕嗟尔庶士，胡宁自舍？〔其二：言逝川之流，不舍日夜，亦当感之以励志，何得晏然自舍哉！〕仁道不遐，德輶如羽。求焉斯至，众鲜克举。〔《论语》子曰：仁远乎哉？我欲仁，斯仁至矣。《毛诗》曰：德輶如毛，人鲜克举。〕大猷玄漠，将抽厥绪。〔《毛诗》曰：秩秩大猷。《说文》曰：玄，幽远也。又曰：漠，寂也。《广雅》曰：漠，泊也。《说文》曰：漠，无为也。言大道玄远幽漠。知之，犹从小引其端绪，而至於可知。〕先民有作，贻我高矩。〔其三：《毛诗》曰：自古在昔，先民有作。又匪先民是经。先民，周公孔子也。〕虽有淑姿，放心纵逸。田般于游，居多暇日。〔《孙卿子》曰：其为人也多暇日者，其出入不远也。〕如彼梓材，弗勤丹漆。虽劳朴斫，终负素质。〔其四：《尚书》曰：若作梓材，既勤朴斫，惟其涂丹雘。〕养由矫矢，兽号于林。〔《淮南子》曰：楚恭王游于林中，有白猿缘木而矫。王使左右射之，腾跃避矢，不能中。於是使由基抚弓而眄，猿乃抱木而长号。何者？诚在於心，而精通於物。〕蒱卢萦缴，神感飞禽。〔蒱卢，旧说云，即蒲且也。已见《西京赋》。《汲冢书》曰：蒲且子见双凫过之，其不被弋者亦下，故言感也。〕末伎之妙，动物应心。研精耽道，安有幽深？〔其五：物，兽与禽也。《尚书序》曰：研精覃思。《答宾戏》曰：浮英华，耽道德。〕安心恬荡，栖志浮云。体之以质，彪之以文。〔《庄子》曰：恬淡寂漠，道德之笃也。《淮南子》曰：使神恬荡而不失其充。《答宾戏》曰：仲尼抗浮云之志。《说文》曰：彪，虎文貌。〕如彼南亩，力耒既勤。藨蓘至功，必有丰殷。〔其六：以农喻也。《左氏传》赵文子谓祁午曰：譬如农夫，是藨是蓘，虽有饥馑，必有丰年。杜预曰：藨，耘也。壅苗为蓘。〕水积成渊，载澜载清。土积成山，歊蒸郁冥。〔《荀卿子》曰：土积成山，风雨兴焉。水积成川，蛟龙生焉。种善德而神明自得，圣心循焉。《尸子》曰：土积成岳，则楩楠豫章出焉。水积成川，则吞舟之鱼生焉。夫学之积也，亦有所出也。傅毅《显宗颂》曰：荡荡川渎，既澜且清。张揖《字诂》曰：歊，气上出貌。〕山不让尘，川不辞盈。〔《管子》曰：海不辞水，故能成其大。山不辞土，故能成其高。士不厌学，故能成其圣。〕勉尔含弘，以隆德声。〔其七：《周易》曰：含弘光大。蔡邕《袁乔碑》曰：于兹德声，发闻遐迩。〕高以下基，洪由纤起。〔《老子》曰：高必以下为基。又曰：合抱之木，生於毫末。〕川广自源，成人在始。〔《礼记》曰：王者之祭川也，皆先河而后海。或源也，或委也。郑玄曰：始於一勺，卒成不测。《论衡》曰：自源发流，安得不广：《国语》：晋赵武冠，见韩献子。献子曰：戒之，此谓成人。成人在始兴善敬之哉！〕累微以著，乃物之理。〔《孙卿子》曰：尽小者大，积微者著。〕纆牵之长，实累千里。〔其八凡言物之大，必资於小，故此言若轻於小，亦累於大。《战国策》段于越谓韩相新城君曰：昔王良弟子，驾千里之马，过京父之弟子。京父之弟子曰：马，千里之马也。服，千里之服也。而不能取千里，何也？曰：子缠牵长，故缠牵於事，万分之一也，而难千里之行。今臣虽不肖，於秦亦万分之一也。而相国见臣不怿者，是缠牵长也。千里之马，系以长索，则为累矣。人虽有容貌，不修德，如千里马也。〕复礼终朝，天下归仁。〔《论语·颜渊问仁》子曰：克己复礼为仁。一日克己复礼，天下归仁焉。孔安国曰：复，及也。身能及礼则为仁也。马融曰：一日犹见归，况於终身。〕若金受砺，若泥在钧。〔《大戴礼》曰：君子学不可以已矣，是故金就砺则利。在钧，已见《西征赋》谓陶家泥轮以能成器也。老子曰：埏埴以为器。〕进德修业，晖光日新。〔《易》曰：君子进德修业，欲及时也。又曰：君子之光，晖吉。又曰：日新之谓盛德。〕隰朋仰慕，子亦何人？〔其九：《庄子》曰：管仲有病，桓公往问之。仲父之病病矣，寡人恶乎属国而可？对曰：隰朋可。其为人也，愧不若黄帝，而哀不己若者。朋慕管之德，华言隰朋犹慕德。我是何人，而不慕乎？〕

《文选》　唐·李善注



