---
---
---
title: 卷七 赋丁
---

◎郊祀

祭天曰郊。郊者，言神交接也。祭地曰祀。祀者，敬祭神明也。郊天正於南郊，郭外曰郊。

【甘泉赋》(并序)】

※杨子云〔善曰：《汉书》曰：杨雄，字子云，蜀郡成都人也。雄少好学，年四十馀，自蜀来游京师，大司马王音召以为门下史，荐雄待诏。岁馀，为郎中，给事黄门，卒。桓谭《新论》曰：雄作《甘泉赋》一首，始成，梦肠出，收而内之，明日遂卒。然旧有集注者，并篇内具列其姓名，亦称臣善以相别，佗皆类此。〕

孝成帝时，客有荐雄文似相如者。善曰：雄《答刘歆书》曰：雄作成都城四隅铭，蜀人有杨庄者，为郎，诵之於成帝，以为似相如，雄遂以此得见。上方郊祀甘泉泰畤，汾阴后土，以求继嗣。善曰：上，谓成帝也。《汉书》曰：武帝甘泉，令祠官具太乙祠坛，太一所用如雍畤物，又立后土於汾阴脽上。孟康曰：畤音止，神灵之所止也。脽音虽。召雄待诏承明之庭。善曰：诸以材术见知，直於承明，待诏即见，故曰待诏焉。承明，已见上文。正月，从上甘泉还，奏《甘泉赋》以风。善曰：《汉书》曰：永始四年正月，行幸甘泉。《七略》曰：《甘泉赋》永始三年正月，待诏臣雄上。《汉书》三年无幸《甘泉》之文，疑《七略》误也。《毛诗序》曰：下以风刺上，音讽，不敢正言谓之讽。其辞曰：惟汉十世，将郊上玄，〔善曰：惟，有也，是也。十世，成帝也。上玄，天也。定泰畤，雍神休，尊明号。晋灼曰：雍，祐也。休，美也。言见祐护以休美之祥也。明号，下同符三皇也。善曰：言将祭泰畤。冀神拥祐之以美祥，因尊己之明号也。《广雅》曰：将，欲也。雍音拥。同符三皇，录功五帝。文颖曰：符，合也。善曰：言同符契於三皇，录功勤於五帝也。卹胤锡羡，拓迹开统。应劭曰：卹，忧也。胤，续也。锡，与也。羡，饶也。拓，广也。时成帝忧无继嗣，故修祠泰畤后土，言神明饶与福祥，广迹而开统也。李奇曰：统，绪也。於是乃命群僚，历吉日，协灵辰，善曰：《尔雅》曰：命，告也。《楚辞》曰：历吉日吾将行。郭璞《上林赋注》曰：历，选也。《尔雅注》曰：辰，时也。星陈而天行。善曰：星陈天行。已见《西京赋》。诏招摇与太阴兮，伏钩陈使当兵。张晏曰：《礼记》曰：招摇在上，急缮其怒。太阴，岁后三辰也。服虔曰：钩陈，神名也，紫微宫外营陈星也。善曰：钩陈。已见上文。郑玄《礼记注》曰：当，主也。主，谓典领也。属堪舆以壁垒兮，捎夔魖而扶獝狂。张晏曰：堪舆，天地总名也。孟康曰：木石之怪曰夔，如龙有角，人面。魖，耗鬼也。獝狂，亦恶鬼也。今皆捎而去之。善曰：杜预《左氏传注》曰：属，托也。《淮南子》曰：堪舆行雄以知雌。许慎曰：堪，天道也；舆，地道也。《说文》曰：扶，击也。〕八神奔而警跸兮，振殷辚而军装。服虔曰：自招摇游神之属也。张晏曰：堪舆至獝狂，八神也。善曰：言上诸神，各有职役，夔、魖之属，又捎去之，故令八方之神，奔走而警跸，殷辚之盛，而以军装也。《汉书·武帝纪》曰：用事八神。文颖曰：八方之神也。薛君《韩诗章句》曰：振，奋也。殷辚，言盛多也。军装，如军戎之装者也。蚩尤之伦，带干将而秉玉戚兮，飞蒙茸而走陆梁。张晏曰：玉戚，以玉为戚柲也。晋灼曰：飞者蒙茸而乱，走者陆梁而跳，谓猛士之辈。善曰：蚩尤，已见《西京赋》。干将，已见《东京赋》。《礼记》曰：朱干玉戚。郑玄曰：戚，斧也。又考工记注曰：柲，犹柄也，音秘。齐总总以撙撙，其相胶轕兮，猋骇云迅，奋以方攘。晋灼曰：方攘，半散也。善曰：王逸《楚辞注》曰：总总撙撙，束聚貌也。胶葛，已见上文。郑玄《礼记注》曰：奋，迅也。迅音信。骈罗列布，鳞以杂沓兮，柴虒参差，鱼颉而鸟〈目行〉。善曰：骈，犹亻并也。张揖《上林赋》注曰：柴虒，不齐也。颉〈目行〉，犹颉颃也。翕赫曶霍，雾集而蒙合兮，半散昭灿烂粲以成章。善曰：翕赫，盛貌。曶霍，疾貌。《尔雅》曰：天气下，地气不应曰雾。雾与蒙同。曶，音忽。於是乘舆乃登夫凤皇兮而翳华芝。韦昭曰：凤皇为车饰也。翳，隐也。服虔曰：华芝，华盖也。善曰：言以华盖自翳也。驷苍螭兮六素虬，蠖略蕤绥，漓虖襂纚。〔善曰：《高唐赋》曰：乘玉舆兮驷苍螭，《上林赋》曰：乘镂象，六玉虬。《说文》曰：虬，龙无角者。《春秋命历序》曰：皇伯驾六龙。蠖略蕤绥，龙行之貌也。漓虖襂纚，龙翰下垂之貌也。漓音离。襂音森。〕帅尔阴闭，霅然阳开。〔晋灼曰：帅，聚也。霅，散也。善曰：《文子》：与阴俱闭，与阳俱开。〕腾清霄而轶浮景兮，夫何旟旐郅偈之旖旎也？张晏曰：轶过云与倒景也。服虔曰：旖旎。从风柔弱貌。善曰：薛君《韩诗章句》曰：腾，乘也。何休《公羊传注》曰：轶，过也。浮景，流景也。《神女赋》曰：夫何神女之妖丽。何休《公羊传注》曰：据疑问所不知者曰：何。《周礼》曰：鸟隼为旟龟蛇为旐。郅偈，竿之貌也。郅音质。偈，音桀。流星旄以电烛兮，咸翠盖而鸾旗。善曰：言星旄之流，如电之光也。《周书》曰：楼烦星旄者，羽旄也。郑玄曰：可以为旌旗也。《高唐赋》曰：霓为旌，翠为盖。蔡邕《独断》曰：天子出，前驱有鸾旗者，编羽毛，列系橦傍。敦万骑於中营兮，方玉车之千乘。善曰：敦与屯同。王逸《楚辞注》曰：屯，陈也。郑玄《仪礼注》曰：方，并也。玉车，以玉饰车也。声駍隐以陆离兮，轻先疾雷而馺遗风。善曰：《广雅》曰：陆离，参差也。《方言》曰：馺，驰也。郭璞曰：馺，疾也。《圣主得贤臣颂》曰：追奔电，逐遗风。凌高衍之嵱嵸兮，超纡谲之清澄。孟康曰：衍，无崖岸也。纡谲，曲折也。李奇曰：嵱音踊。嵸，音竦。如淳曰：嵱嵸，上下众多貌。登椽栾而羾天门兮，驰阊阖而入凌兢。服虔曰：椽栾，甘泉南山也。凌兢，恐惧貌也。李奇曰：羾音贡，苏林曰：羾，至也。善曰：《楚辞》曰：令帝阍开阊阖而望予。王逸曰：阊阖，天门也。

是时未轃夫甘泉也，乃望通天之绎绎。善曰：轃，与臻同，至也。通天，台名。已见上文。薛君《韩诗章句》曰：绎绎，盛貌。下阴潜以惨廪兮，上洪纷而相错。善曰：惨廪，寒貌也。直峣峣以造天兮，厥高庆而不可乎弥度。善曰：《七发》曰：条上造天。孔安国《尚书传》曰：造，至也。《尔雅》曰：弥，终也。言高不可终竟而度量也。庆音羌。弥或为彊。平原唐其坛曼兮，列新雉於林薄。邓展曰：唐，道也。服虔曰：新雉，香草也。雉、夷声相近。善曰：《子虚赋》曰案衍坛曼。新雉，辛夷也。《本草》：辛夷一名辛引。《广雅》曰：草聚生曰薄。攒并闾与茇葀兮，纷被丽其亡鄂。善曰：《苍颉篇》曰：攒，聚也。并榈，棕也。茇葀，草名也。被丽，分散貌也。风赋曰：被丽披离。鄂，垠鄂也。茇，步末切。葀，音括。丽，音隶。崇丘陵之駊騀兮，深沟嵚岩而为谷。苏林曰：駊騀，音叵我。善曰：駊騀，高大貌也。嵌岩，深貌也。〈辶｛山主｝〉〈辶｛山主｝〉离宫般以相烛兮，封峦石关施靡乎延属。应劭曰：言秦离宫三百，武帝复往往脩理之也。善曰：《说文》曰：〈辶｛山主｝〉，古文往字也。往往，言非一也。般，布也，与班同。《三辅黄图》曰：甘泉有石关观、封峦观。施靡，相连貌也。郑玄《丧服传注》曰：属，连也。

於是大厦云谲波诡，摧嗺而成观。〔孟康曰：言厦屋变巧，乃为云气水波相谲诡也。摧嗺，林木崇积貌也。善曰：言大厦之高，而成观关阙也。〕仰挢首以高视兮，目冥眴而亡见。〔善曰：王逸《楚辞注》曰：挢，举也。挢与矫同，冥眴，昏乱之貌。眴，音县。〕正浏滥以弘惝兮，指东西之漫漫。〔孟康曰：浏，清也。服虔曰：惝，大貌也。音敞。善曰：浏滥，犹言清浮而泛滥也。漫漫，无涯际之貌也。浏音刘。〕徒徊徊以徨徨兮，魂眇眇而昏乱。〔善曰：言迷惑也。〕据軨轩而周流兮，忽坱圠而亡垠。〔韦昭曰：軨，栏也。轩，槛板也。善曰：軨与棂同。周流，流行周遍也。軮轧，广大貌也。《服鸟赋》曰：軮轧无垠。軨音零。〕翠玉树之青葱兮，璧马犀之瞵〈王扁〉。〔善曰：汉《武帝故事》曰：上起神屋，前庭植玉树，珊瑚为枝，碧玉为叶，璧马犀，言作马及犀，为璧饰也。《埤苍》曰：瞵〈王扁〉，文貌也。应劭曰：瞵音邻。晋灼曰：〈王扁〉音豳。〕金人仡仡其承锺虡兮，嵌岩岩其龙鳞。〔善曰：孔安国《尚书传》曰：仡仡，壮勇之貌也。嵌，开张之貌也。龙鳞，似龙之鳞也。〕扬光曜之燎烛兮，垂景炎之炘々。〔晋灼曰：景，大也。善曰：《广雅》曰：炘，热也。音欣。〕配帝居之县圃兮，象泰壹之威神。〔服虔曰：曾城县圃阆风，昆仑之山三重也，天帝神在其上。善曰：《春秋合诚图》曰：紫宫帝室，太一之精。〕洪台崛其独出兮，致北极之嶟々。〔应劭曰：崛，特貌也。〈木致〉，至也。晋灼曰：嶟々，穊緻也。善曰：《尔雅》曰：北极谓之北辰。〕列宿乃施於上荣兮，日月才经於柍桭。〔韦昭曰：荣，屋翼也。服虔曰：柍，中央也。桭，屋梠也。〕雷郁律於岩窔兮，电倏忽於墙藩。〔善曰：郁律，小声也。《上林赋》曰：岩窔洞房。《释名》曰：窔，幽也。倏忽，疾貌也。藩，篱也。〕鬼魅不能自逮兮，半长途而下〈真真〉。〔善曰：逮，及也《尔雅》曰：〈真真〉，陨也。〕历倒景而绝飞梁兮，浮蠛蠓而撇天。〔张揖曰：陵阳子《明经》曰：倒景气去地四千里，其景皆倒在下。如淳《郊祀志注》曰：在日月之上，日月返从下照，故其景倒又曰：绝，度也。服虔曰：浮，高貌也。晋灼曰：飞梁，浮道之桥也。善曰：孙炎《尔雅》曰：蠛蠓，虫，小於蚊。张揖《三苍注》曰：撇，拂也。〕

左欃枪而右玄冥兮，前熛阙而后应门。〔晋灼曰：《大人赋》曰：揽欃枪以为旗。又曰：左玄冥而右黔雷，雄拟相如，故云尔也。熛阙，赤色之阙也。南方之帝曰赤熛怒。应门，正门。在熛阙之内也。善曰：应劭曰：《大人赋注》曰：欃枪，奔星也。张揖曰：玄冥，北方黑帝佐也。〕荫西海与幽都兮，涌醴汩以生川。〔如淳曰：言阙之高，乃荫西海也。善曰：《山海经》曰：北海之内，有山，名曰：幽都，黑水出焉。涌醴，醴泉涌出也。《方言》曰：汩，疾也。〕蛟龙连蜷於东厓兮，白虎敦圉乎昆仑。〔善曰：连蜷，长曲貌也。敦圉，盛怒貌也。《春秋汉含孳》曰：天一之帝居，左青龙右白虎。服虔曰：象昆仑山，在甘泉宫中也。蜷音拳。〕览樛流於高光兮，溶方皇於西清。〔服虔曰：高光，宫名也。晋灼曰：樛流，犹缭绕。善曰：樛流，高曲之貌也。溶，盛貌也。方皇，即彷徨，观名也。《汉书》曰：甘泉有高光、旁皇，旁音傍。西清，西厢清净之处也。《上林赋》曰：象舆偃蹇於西清。〕前殿崔巍兮，和氏玲珑。〔晋灼曰：以黄金为璧带，含蓝田璧。玲珑，明见貌也。善曰：前殿，正殿也，诸宫皆有之。《汉书》曰：未央宫立前殿。〕炕浮柱之飞榱兮，神莫莫而扶倾。〔善曰：炕，举也。举浮柱之飞榱，言檐宇高峻，若神清净而扶其倾危也。炕与抗古字同。《毛诗》曰：君妇莫莫。毛苌曰：莫莫，清净也。〕闶阆阆其寥廓兮，似紫宫之峥嵘。〔善曰：闶，高也。《说文》曰：阆阆，高大之貌也。寥廓，虚静貌。紫宫及峥嵘，并已见上文。阆音浪。寥音僚。〕骈交错而曼衍兮，〈山妥〉嵲隗乎其相婴。〔善曰：骈，列也。曼衍，分布也。《埤苍》曰：〈山妥〉，山长貌。嵲隗，高貌，婴，绕也。嵲音臬。〕乘云阁而上下兮，纷蒙笼以棍成。〔服虔曰：蒙笼，胶葛貌；棍成，言自然也。善曰：云阁，言高连云也。《老子》曰：有物混成。棍与混同。〕曳红采之流离兮，飏翠气之宛延。〔善曰：言宫观之高，故红采翠气，流离宛延在其侧，而曳飏之。〕袭璇室与倾宫兮，若登高眇远，亡国肃乎临渊。〔服虔曰：袭，继也。桀作璇室，纣作倾宫，以此微谏也。应劭曰：登高远望，当以亡国为戒，若临深渊也。善曰：《晏子春秋》曰：夏之襄也。其王桀，作为璇室，殷之襄也。其王纣作为倾宫。〕回猋肆其砀骇兮，披桂椒而郁杼杨。〔服虔曰：回猋，回风也。善曰：毛苌《诗传》曰：肆，疾也。砀，过也。《广雅》曰：骇，起也。杨，杨树也。言回风砀骇，披散桂椒。又郁众栘杨也。栘音移。〕香芬茀以穹隆兮，击薄栌而将荣。〔善曰：言香气芬茀穹隆而盛，乃拂击薄栌，而及屋荣也。《说文》曰：薄栌，柱上〈木幵〉也。薛君《韩诗章句》曰：将，辞也。〕芗呹肸以棍批兮，声駍隐而历锺。〔善曰：芗亦香字也。《礼记》曰：燔燎膻芗呹，疾貌也。《说文》曰：肸蚃，布也。司马彪《上林赋注》曰：肸，过也。棍，同也。批，击也。历锺，经历至锺也。〕排玉户而扬金铺兮，发兰惠与芎藭。〔李奇曰：铺，门铺首也。善曰：言风飘香气，既排玉户而扬金铺，又发扬蕙兰与芎藭也。《长门赋》曰：挤玉户以撼金铺。司马注《子虚赋》曰：芎藭似槁本。〕帷弸彋其拂汨兮，稍暗暗而靓深。〔善曰：弸彋，风吹帷帐之声也。拂汨，鼓动之貌。暗暗，深空之貌。靓，即静字耳。彋音宏。〕阴阳清浊穆羽相和兮，若夔牙之调琴。〔张晏曰：声细不过羽，穆然相和也。善曰：《庄子》：黄帝曰：一清一浊，阴阳调和。《尚书》曰：夔典乐，教胄子。《列子》曰：伯牙善鼓琴。〕般倕弃其剞劂兮，王尔投其钩绳。〔应劭曰：剞，曲刀也。劂，曲凿也。善曰：《尚书》曰：倕，汝作共工。般，鲁般也。尔，王尔也。并已见《西京赋》。般与班同。倕，音垂。〕虽方征侨与偓佺兮，犹彷彿其若梦。〔晋灼曰：方，常也。征，行也。言宫观之高峻，虽使仙人行其上，恐遽不识其形观，犹仿佛若梦也。善曰：郑玄《毛诗笺》曰：方，且也。征侨，姓征名侨也。司马相如《大人赋》曰：厮征伯乔。《汉书》曰：正伯乔，并同也。馀依晋说。《列仙传》曰：偓佺，槐里采药父也。食松实，形体生毛数寸，能飞，行逮走马。《说文》曰：彷彿，相似，视不諟也。《楚辞》曰：时彷彿以遥见。諟即谛字，音帝。〕於是事变物化，目骇耳回。〔善曰：《苍颉篇》曰：骇，惊也。回，谓回皇也。〕盖天子穆然，珍台闲馆。璇题玉英，渊蜎蠖濩之中。〔应劭曰：题，头也。榱椽之头，皆以玉饰，言其英华相烛也。张晏曰：渊蜎蠖濩，刻镂之形也。善曰：范子曰：玉英出蓝田。《孝经援神契》曰：玉英，玉有英华之色。间，音闲。渊，音渊。〕惟夫所以澄心清魂，储精垂恩，〔善曰：郑玄《毛诗笺》曰：惟，思也。《文子》曰：澄心清意。言储蓄精神，冀神垂恩也。〕感动天地，逆釐三神者。〔服虔曰：釐，福也。韦昭曰：逆，迎也，迎受福釐也。善曰：三神，天地人也。釐，音熙。〕乃搜逑索偶皋伊之徒，冠伦魁能。〔韦昭曰：搜，择也。逑，匹也。索，求也。偶，对也。应劭曰：冠其群伦。魁，桀也。善曰：皋，皋繇，尧臣也。伊，伊尹，汤臣也。〕函甘棠之惠，挟东征之意。〔善曰：《毛诗序》曰：甘棠，美邵伯也。又曰：东山，周公东征也。〕相与斋乎阳灵之宫。〔善曰：韩康伯《周易注》曰：洗心曰斋。斋祭天之所，故曰：阳灵。〕靡薜荔而为席兮，折琼枝以为芳。〔善曰：靡，谓偃靡之。藉地而为席也。《楚辞》曰：折琼枝以继佩。〕吸清云之流瑕兮，饮若木之露英。〔善曰：《淮南子》曰：志厉青云。非夸矜也。司马相如《大人赋》曰：呼吸沆瀣餐朝霞。霞与瑕古字通。《山海经》曰：灰野之山有赤树。青叶，名曰若木。露英，英之含露者。〕集乎礼神之囿，登乎颂祇之堂。〔善曰：礼神，谓祭天也。晋灼曰：后土，歌祭之处也。善曰：为歌颂以祭地祇。〕建光耀之长旓兮，昭华覆之威威。〔服虔曰：昭，明也。华覆，华盖也。善曰：《埤苍》曰：旓，旌旗斿也。威，犹葳蕤也。〕攀璇玑而下视兮，行游目乎三危。〔善曰：《汉书》曰：北斗七星，所谓璇玑玉衡。《楚辞》曰：忽反顾以游目。《尚书》曰：导黑水，至于三危。〕陈众车於东阬兮，肆玉轪而下驰。〔如淳曰：东阬，东海也。晋灼曰：轪，车辖也。善曰：贾逵《国语注》曰：肆，恣也。《楚辞》曰：齐玉轪而并驰。轪，音大。〕漂龙渊而还九垠兮，窥地底而上回。〔应劭曰：龙渊，在张掖。服虔曰：九垠，九重也。善曰：言从东阬下驰，遂浮龙渊，而绕其九重，乃窥地底而上归也。《说文》曰：漂，浮也。《庄子》曰：千金之珠，在九重之渊骊龙颔下。《广雅》曰：垠，厓也。厓亦重之义也。还音旋。〕风漎々而扶辖兮，鸾凤纷其衔蕤。〔善曰：漎々，疾貌也，音竦。晋灼曰：蕤，绥也。〕梁弱水之濎潆兮，蹑不周之逶蛇。〔服虔曰：昆仑之东有弱水，渡之若濎潆耳。善曰：濎潆，小水貌也。《字林》曰：潆，绝小水也。《广雅》曰：蹑，履也。《山海经》曰：西海之外，有山不合，名曰不周。逶蛇，欲平貌也。潆，音荧。蛇音移。〕想西王母欣然而上寿兮，屏玉女而却宓妃。〔善曰：言既臻西极，故想王母而上寿，乃悟好色之败德。故屏除玉女，而及宓妃。亦以此微谏也。《山海经》曰：玉山，西王母所居也。《神异经》曰：东荒中有大石室，东王公居之，常与玉女共投壶。宓妃，已见《东京赋》。〕玉女亡所眺其清曥兮，宓妃曾不得施其蛾眉。〔服虔曰：曥，目童子也。善曰：《毛诗》曰：螓首蛾眉。〕方揽道德之精刚兮，侔神明与之为资。〔晋灼曰：等天地之计量也。善曰：《说文》曰：揽，撮持也。音览。精刚，精微刚强也。〕

於是钦柴宗祈，〔善曰：恭敬燔柴，尊崇所祈也。《尚书》曰：至于岱宗柴。〕燎薰皇天，〔应劭曰：牲玉之香也。〕皋摇泰壹。〔如淳曰：皋，挈皋也。积，柴於挈皋头，置牲玉於其上，举而烧之，欲近天也。张晏曰：摇泰一，皆神名。善曰：摇与遥同。〕举洪颐，〔服虔曰：洪颐，旌名也。应劭曰：旌旆布也。〕树灵旗，〔李奇曰：欲伐南越，告祷太一。画旗，树太一坛上，名灵旗，以指所伐之国也。见《汉书郊祀志》。〕樵蒸昆上，配藜四施。〔张晏曰：配藜，披离也。善曰：言燔燎之盛。故樵蒸之光同上，而披离四布也。《周礼》曰：共祭祀之薪蒸。郑玄曰：粗曰薪，细曰蒸。《说文》曰：昆同也，昆或为焜。《字书》曰：焜煌，火貌。〕东烛沧海，西耀流沙，北熿幽都，南炀丹厓。〔服虔曰：丹水之厓崖也。善曰：《尚书》曰：弱水馀波入于流沙。幽都，已见《吴都赋》。熿与晃，音义同。《方言》曰：炀，灸也。〕玄赞觩〈角翏〉，秬鬯泔淡。〔服虔曰：以玄玉饰之，故曰玄瓒。张晏曰：瓒受五升，口径八寸，以大圭为柄，用灌鬯。觩〈角翏〉，其貌也。应劭曰：泔淡，满也。善曰：孔安国《尚书传》曰：黑黍曰秬，酿以鬯草。觩，音求。〕肸蚃丰融，懿懿芬芬。〔善曰：言秬分布，芬芳盛美也。肸蚃，已见上文。〕炎感黄龙兮，熛讹硕麟。〔韦昭曰：硕，大也。善曰：言焱熛炽盛，感动神物也。《字林》曰：焱，火光也。《说文》曰：熛，火飞也。毛苌《诗传》曰：讹，动也。〕选巫咸兮叫帝阍，开天庭兮延群神。〔服虔曰：令巫祝叫呼天门也。善曰：《山海经》曰：大荒中有灵山，巫咸从此升降。王逸《楚辞注》曰：巫咸，古神巫也。《楚辞》曰：吾令帝阍辟开兮。郑玄《礼记注》曰：延，导也。〕傧暗蔼兮降清坛，瑞穰穰兮委如山。〔张晏曰：傧，赞也。善曰：郑玄《周礼注》曰：接宾曰傧，然谓赞礼者也。暗蔼，众盛貌也。委，积也。〕

於是事毕功弘，回车而归，度三峦兮偈棠黎。〔晋灼曰：黄图无三峦。《相如传》有封峦观。善曰：三峦即封峦观也。《汉书》曰：甘泉有封峦、棠黎。韦昭曰：偈，息也。音憩。〕天阃决兮地垠开，八荒协兮万国谐。〔善曰：郑玄《礼记注》曰：阃，门限也。决，亦开也。言门决以出德泽，故八荒万国，供协谐也。〕登长平兮雷鼓礚，天声起兮勇士厉。〔如淳曰：长平，坂名。在池阳南。善曰：《字指》曰：礚，大声也。天声，如天之声。言其大也。杜预《左氏传注》曰：厉，猛也。〕云飞扬兮雨滂沛，天胥德兮丽万世。〔善曰：言恩泽之多，若云行雨施。君臣皆有圣德，故华丽至于万世也。《毛诗》曰：于胥乐兮。郑玄曰：于，於也。胥，皆也。丽，光华也。〕乱曰：〔善曰：王逸《楚辞注》曰：乱，理也。所以发理辞指，总撮所要也。〕崇崇圜丘，隆隐天兮；〔善曰：崇崇，高貌也。《广雅》曰：圜丘，大坛祭天也。〕登降峛崺，单埢垣兮；〔善曰：登降，上下也。峛崺，邪道也。单，大貌。埢垣圜貌。峛，力尔切。崺，弋尔切。单音蝉，埢，音拳。〕增宫，〈山参〉差，骈嵯峨兮。〔善曰：〈山参〉与参同，峨音俄。〕岭巆嶙峋，洞无厓兮；〔善曰：《埤苍》曰：岭巆嶙峋，深无厓之貌。岭音零。巆音荧。嶙音邻。峋音旬。〕上天之縡，杳旭卉兮；〔善曰：縡，事也。杳，深远也。旭卉，幽昧之貌。《毛诗》曰：上天之载，无声无臭。縡与载同。〕圣皇穆穆，信厥对兮。〔李奇曰：对，配也，能与天相对配也。善曰：《诗》曰：帝作邦作对。〕徕祇郊禋，神所依兮；〔善曰：言来郊禋而甚敬，故为神祇之所依也。徕，古来字。〕徘徊招摇，灵迟迡兮；〔善曰：招摇，犹彷徨也。迟迡，即栖鷃也。毛苌《诗传》曰：栖鷃，游息也。迟，音栖。〕光煇眩耀，降厥福兮；子子孙孙，长无极兮。

◎耕藉

〔臣瓒《汉书注》曰：景帝诏曰：朕亲耕。本以躬亲为义，谓蹈藉之也。〕

【藉田赋】

〔臧荣绪《晋书》曰：泰始四年正月丁亥，世祖初藉于千亩，司空掾潘岳作《藉田》颂也。〕

※潘安仁〔臧荣绪《晋书》，潘岳，字安仁，荣阳中牟人。总角辩惠，摛藻清艳，乡邑称为奇童。弱冠，辟司空太尉府，举秀才，高步一时，为众所疾，然田西征，咸有旧注，以其释文肤浅，引证疏略，故并不取焉。〕

伊晋之四年正月丁未，皇帝亲率群后藉于千亩之甸，礼也。〔《晋书》曰：丁亥，藉田，戌子，大赦。今为丁未，误也。千亩，已见《西京赋》。《礼记》曰：天子籍田千亩。〕於是乃使甸帅清畿，野庐扫路，〔《周礼》曰：甸师掌帅其属而耕耨王籍。郑玄曰：师，犹长也。然师而为师者，避晋景帝讳也。《周礼》曰：野庐氏，掌达国之道路也。〕封人壝宫，掌舍设枑。〔《周礼》曰：封人掌设王之社壝，为畿封而树之。郑玄曰：聚土曰封。壝谓坛及堳埒也。《周礼》曰：掌舍掌王之会同之舍，设梐枑再重。杜子春读为梐枑。梐枑，行马也。枑音互。〕青坛蔚其岳立兮，翠幕黕以云布。〔《国语》，虢文公曰：古者，王命司空，除坛于藉。杨脩许昌宫赋曰：华殿炳而岳立。郑玄《周礼注》曰：帷覆上曰幕。魏文帝愁霖赋曰：玄云黕其四塞。黕，黑貌也。《封禅书》曰：云布雾散。〕结崇基之灵趾兮，启四涂之广阼。〔崇基，谓坛也，於坛四面而为阶也。《说文》曰：趾，基也。又曰：阼，主阶也。〕沃野坟腴，膏壤平砥。〔坟腴平砥，已见上文。《史记》曰：京师膏壤，沃野千里。《毛诗》曰：周道如砥。〕清洛浊渠，引流激水。〔《子虚赋》曰：激水推移。〕遐阡绳直，迩陌如矢。〔《史记》曰：秦孝公坏井田，开阡陌。《风俗通》曰：南北曰阡，东西曰陌。绳直，已见上文。《诗》曰：其直如矢。〕繱犗服于缥轭兮，绀辕缀於黛耜。〔繱犗，帝耕之牛也。《说文》曰：繱，帛青色，音葱。犗牛，已见《吴都赋》。又曰：缥，帛青白色。辕轭，犁辕轭也。绀，染青而扬赤色也。郑玄《礼记注》曰：耜，耒之金。〕俨储驾於廛左兮，俟万乘之躬履。〔驾牛俨然，在於廛左，以待天子躬亲履之，耕以储畜，故曰储驾也。《说文》曰：俨，好貌也。晋灼《汉书》曰：廛，一百亩也。然古耕以耒，而今以牛者，盖晋时创制，不沿於古也。〕百僚先置，位以职分。〔百僚，已见上文。《羽猎赋》曰：先置乎白杨之南。《汉书》曰：六卿各有徒属职分也。〕自上下下，具惟命臣。〔《周易》曰：自上下下，其道大光。《西京赋》曰：具惟帝臣。郑玄《仪礼注》曰：命者，加爵服之名。〕袭春服之萋萋兮，接游车之辚辚。〔司马彪《上林赋注》曰：袭，服也。《礼记》曰：孟春，衣青衣，春服，已见《魏都赋》。薛君《韩诗章句》曰：萋萋，盛也。文颖《汉书注》曰：天子出，游车九乘。《毛诗》曰：有车辚辚。〕微风生於轻幰，纤埃起於朱轮。〔幰，车幰也。《释名》曰：车幰，所以御热也。朱轮，见《吴都赋》。〕森奉璋以阶列，望皇轩而肃震。〔森，盛貌也。《毛诗》曰：奉璋峨峨，髦士攸宜。阶，爵之次也。《尔雅》曰：震惧也。〕若湛露之晞朝阳，似众星之拱北辰也。〔《毛诗》曰：湛湛露斯，匪阳不晞。毛苌曰：晞，乾也。言露见日而乾，以喻诸侯承命而施敬也。《论语》子曰：为政以德，譬如北辰，居其所，而众星共之。〕

於是前驱鱼丽，属车鳞萃。〔《周礼》曰：王出入，则自左驭而前驱。郑玄曰：前驱，如今导引也。鱼丽，已见《东京赋》。属车，已见《西京赋》。《子虚赋》曰：珍怪鸟兽，万端鳞萃。〕阊阖洞启，参涂方驷。〔《洛阳宫舍记》曰：洛阳有阊阖门。《西京赋》曰：旁开三门，参涂夷庭。《羽猎赋》曰：方驾千驷。〕常伯陪乘，太仆秉辔。〔《尚书》曰：左右常伯。应劭曰：《汉官仪》曰：侍中，周成王常伯任侍中。殿下称制，出即陪乘。郑玄《周礼注》曰：陪乘，参乘也。《汉旧仪》曰：汉乘舆大驾仪，公卿奉引，太仆御也。〕后妃献穜稑之种，司农撰播殖之器。〔《周礼》曰：上春，诏王后帅六宫之人，而生穜稑之种，而献于王。郑司农曰：先种后熟谓之穜，后种先熟谓之稑。《汉书》曰：大农令，武帝更名大司农。孔安国《论语注》曰：撰，具也。《史记》曰：后稷播植百穀。孔安国《尚书传》曰：播，布也。《苍颉篇》曰：殖，种也。〕挈壶掌升降之节，宫正设门闾之跸。〔《周礼》有挈壶氏。《周礼》曰：宫正，凡邦之事，跸宫中。郑玄曰：正，长也。宫中之长也。郑司农曰：跸谓止行者。清道，若今时警跸。〕天子乃御玉辇，荫华盖。〔臧荣绪《晋书》曰：大驾卤簿，有大辇华盖中道。玉辇，大辇也。华盖，已见《西京赋》。〕冲牙铮鎗，绡纨綷纟蔡。〔《礼记》曰：凡带必有佩，佩玉有冲牙。郑玄曰：冲舛，居中央，以前后触也。铮鎗，玉声也。郑玄《礼记注》曰：绡，绮属也。许慎《淮南子注》曰：纨，素也。《汉书·班婕妤赋》曰：纷綷纟蔡兮纨素声。纨音丸。〕金根照耀以烔晃兮，龙骥腾骧而沛艾。〔司马彪《续汉书》曰：汉承秦制，御为乘舆，金根安车，五采文画辀。《西京赋》曰：乃奋翅而腾骧。龙骥沛艾，已见上文。〕表朱玄於离坎，飞青缟於震允。中黄晔以发挥，方采纷其繁会。〔谓卤簿之仪。车骑旌旗，各依方色。表，犹摽也。《周易》曰：离，南方之卦也。坎者，正北方之卦也。震者，东方。允正西，秋也。《周礼》曰：东方谓之青，南方谓之赤，西方谓之白，北方谓之黑。毛苌《诗传》曰：缟，白色也。《周礼》曰：地谓之黄。臧荣绪《晋书·卤簿》曰：青立车、青安车、赤立车、赤安车、黄立车、黄安车、白立车、白安车、黑立车、黑安车，合十乘，并驾驷，建旗十二，如车色。〕五辂鸣銮，九旗扬旗旆〔《周礼》曰：王之五路，一曰玉路，二曰金路，三曰象路，四曰革路，五曰木路。又曰：掌九旗之物名：日月为常，蛟龙为旂，通帛为旃；杂帛为物，熊虎为旗，鸟隼为旟，龟蛇为旐，全羽为旞，析羽为旌。〕琼鈒入蕊，云罕晻蔼。〔臧荣绪《晋书》曰：云罕车，驾驷戟车载。闟与鈒音义同也。《苍颉篇》曰：蕊，聚也。《楚辞》曰：扬云霓之晻蔼。鈒音吸。〕箫管嘲哳以啾嘈兮，鼓鞞硡隐以砰礚。〔箫管，已见上文。《楚辞》曰：鹍鸡嘲哳而悲鸣。《苍颉篇》曰：啾众声也。嘈，已见上文。《周礼》曰：锺师掌鞞。郑玄曰：击鞞以和乐。《字林》曰：鼙，小鼓也。鞞与鼙同硡与訇音义同，《字书》曰：砰，大声也。《字指》曰：礚，大声也。〕笋虡嶷以轩翥兮，洪锺越乎区外。〔笋虡轩翥，已见《西京赋》。天子之行，击左右锺，已见《西都赋》。〕震震填填，尘骛连天，以幸乎藉田。〔震震，盛也。郭璞《尔雅料》曰：阗阗群行声也。《东观汉记》曰：王邑旗帜蔽野，埃尘连天。骛或为雾，非也。〕蝉冕颎以灼灼兮，碧色肃其千千。〔蝉冕，已见《魏都赋》。千千，碧貌。〕似夜光之剖荆璞兮，若茂松之依山巅也。於是我皇乃降灵坛，扶御耦，〔降，谓临幸也。应劭《汉官仪》曰：天子东耕之日，天子升坛，上空无祭。天子耕於坛，举耒，三推而已。《论语》曰：长沮桀溺耦而耕。郑玄曰：耜广五寸，二耜为耦。王逸《楚辞注》曰：扶，持也。〕坻场染屦，洪縻在手。〔《方言》曰：坻，场也。蚍蜉犁鼠之场，谓之坻场，浮壤之名也。音伤。《说文》曰：縻，牛辔也。〕三推而舍，庶人终亩。〔三推，已见上文。《国语》虢文公曰：王耕一墢，班三之，庶人终于千亩。韦昭曰：一墢，一耜之墢也。班，次也。三之，下各三其上：王一，公三，卿九，大夫二十七，庶人尽耕也。既云以牛，而又言推者，盖沿古成文，不可以文而害实也。然《国语》与《礼记》不同，而潘杂用之。〕贵贱以班，或五或九。〔《礼记》曰：《帝藉》：三公五推，卿诸侯九推。〕于斯时也，居靡都鄙，民无华裔，〔都，谓京邑也。杜预《左传注》鄙，邑也。《左传》孔子曰：裔不谋夏夷不乱华。王肃《家语注》曰：裔，边裔也。〕长幼杂还以交集，士女颁斌而咸戾。〔杂还，众多貌也。颁斌，相杂之貌也。《尔雅》曰：戾，至也。〕被褐振裾，垂髫总发，〔《老子》曰：被褐而怀玉。杜预《左氏传注》曰：振，整也。《说文》曰：褐者，粗衣也。《尔雅》曰：衱，谓之裾，郭璞曰：衣后裾也，衱音劫。《魏志》毛玠曰：臣垂髫执简，《埤苍》曰：髫，髦也。《毛诗》曰：总角之宴。毛苌曰：总角，结发也。〕蹑踵侧肩，掎裳连襼。〔《说文》曰：蹑，追也。蹑其踵，所以为追逐也。《声类》曰：踵，足根也。《史记》冯驩曰：夫朝趋市者，侧肩争门而入。贾逵《国语注》曰：从后牵曰掎。《方言》曰：复襦，江湖之间或谓之箫襼，郭璞《方言注》曰：襼即袂字也。《说文》曰：袂，袖也。〕黄尘为之四合兮，阳光为之潜翳。〔山阳公《载记》曰：贾诩鸣鼓雷震，黄尘蔽天。《西都赋》曰：红尘四合。〕动容发音而观者莫不抃舞乎康衢，讴吟乎圣世。〔《列子》曰：一里老幼，喜跃抃舞。康衢，已见上文。吾丘寿王骠骑论功曰：游童牧竖，咏德讴吟。〕情欣乐於昏作兮，虑尽力乎树艺。〔昏作，已见《西京赋》。《韩诗外传》曰：子路治蒲，孔子曰：我入其境，田畴甚易，草莱甚辟，故其人尽力也。《周礼》曰：正月之吉，颁职事，二日树蓺。郑玄《毛诗笺》曰：艺，犹树也。〕靡谁督而常勤兮，莫之课而自厉。〔《说文》曰：谁，何也，谓责问之也。《字书》曰：督，察也。王逸《楚辞注》曰：课，试也。〕躬先劳以说使兮，岂严刑而猛制之哉？〔《周易》曰：说以使民，民忘其劳。《史记》曰：秦繁法严刑，而天下不振。〕

有邑老田父，或进而称曰：盖损益随时，理有常然。〔《周易》曰：损益盈虚，与时偕行。又曰：随时之义大矣哉。《晏子春秋》曰：物有必至，事有常然，古之道也。〕高以下为基，民以令为天。〔《老子》曰：贵必以贱为本，高必以下为基。《汉书》郦食其曰：王者以人为天，而民以食为天。〕正其末者端其本，善其后者慎其先。〔言治国之道，以商为末而农为本；以货为后，而食为先也。陆贾《新语注》曰：治末者调其本。李奇《汉书注》曰：本，农也。末，贾也。《汉书》诏曰：农，天下之本也。而人或不务本而事末，故生不遂。《礼记》曰：善终者如始。《尚书大传》曰：八政何以先食？传曰：食者万物之始，人事之本也，故八政先食。〕夫九土之宜弗任，四人之务不壹。〔《国语》，展禽曰：共工氏之子曰后土，能平九土。韦昭曰：九土，九州之土。《尚书》曰：禹别九州，任土作贡。《管子》曰：士农工商四民者，国之正民也。孔安国《尚书传》曰：壹，专一也。〕野有菜蔬之色，朝靡代耕之秩。〔《礼记》曰：三年耕，必有一年食，虽有凶旱水溢，人无菜色。又曰：夫禄足以代其耕。〕无储蓄以虞灾，徒望岁以自必。〔言无储蓄以度荒灾，空自必望於岁也。崔寔《四民月令》曰：十月五穀既登，家有储蓄。《礼记》曰：国无九年之蓄，曰不足。韦昭曰：虞，度也。《左氏传》，王曰：余一人闵闵焉如农夫之望岁也。〕三季之衰，皆此物也。〔《国语》郭偃曰：夫三季王之亡，宜也。韦昭曰：季，末也。三季王，桀、纣、幽王也。〕今圣上昧旦丕显，夕惕若栗，〔昧旦丕显，已见《东京赋》。《周易》曰：君子夕惕若厉。《尔雅》曰：栗，惧也。〕图匮於丰，防俭於逸，〔言常节约以戒不虞，故图乏者必於丰殷，御俭者在於奢逸也。《广雅》曰：俭，少也。〕钦哉钦哉，惟穀之恤，〔《尚书》曰：钦哉钦哉，惟刑之恤哉！〕展三时之弘务，致仓廪於盈溢。〔《国语》虢文公曰：三时务农，一时讲武。韦昭曰：三时，春、夏、秋也。《管子》曰：仓廪实则知礼节。蔡邕《月令章句》曰：穀藏曰仓，米藏曰廪。〕固尧汤之用心，而存救之要术也。〔《汉书》董仲舒对策曰：陛下亲耕籍田，以为农先，此亦尧舜之用心也。〕若乃庙祧有事，祝宗诹日，〔庙祧，已见《西京赋》。《礼记》曰：宗祝在庙。郑玄曰：宗，宗人也。祝，接神者也。《毛诗笺》曰：后稷既为郊祀之酒，则诹谋其日。应劭《汉书注》曰：诹，谋也。〕簠簋普淖，则此之自实。〔《周礼》曰：舍人，凡祭祀共簠簋，实之陈之，《仪礼》曰：孝孙某，敢用嘉荐。郑玄曰：普淖，黍稷也。普，大也。淖，和也。德能大和，乃有黍稷，故以为号云。〕缩鬯萧茅，又於是乎出。〔《左氏传》管仲曰：尔贡苞茅不入，王祭不供，无以缩酒。《周礼》曰：畅人酿秬以为酒。又曰：甸师，祭祀共萧茅。杜子春曰：萧，香蒿也。郑玄曰：既荐，然后爇萧，合馨香，茅以缩酒。《国语》虢文公曰：上帝之粢盛於是乎出。〕黍稷馨香，旨酒嘉栗。〔《左氏传》季良奉酒醴以告曰：嘉栗旨酒，谓其上下皆有嘉德而无违心，所谓馨香无谗慝。杜预曰：栗，谨敬也。〕宜其民和年登，而神降之吉也。〔《左氏传》，季梁奉粢盛以告曰：洁粢丰盛，谓其三时不害。而人和年丰也。郑玄《周礼注》曰：登，成也。《左氏传》曰：致其禋祀，於是乎人和而神降之福。〕古人有言曰：圣人之德，无以加於孝乎！夫孝，天地之性，人之所由灵也。〔《孝经》曾子曰：敢问圣人之德，无以加於孝乎？子曰：天地之性，人为贵。人之行，莫大於孝。夫圣人之德，又何以加於孝乎！《汉书》曰：人，有生之最灵者也。〕昔者明王以孝治天下，其或继之者鲜哉希矣！〔《孝经》子曰：昔者明王之以孝理天下也。《论语》子曰：其或继周者，虽百世可知也。〕逮我皇晋，实光斯道。〔郑玄《毛诗笺》曰：光，明也。斯道，谓孝道也。〕仪刑孚于万国，爱敬尽於祖考。〔《毛诗》曰：仪刑文王，万国作孚。毛苌曰：孚，信也。《孝经》子曰：爱敬尽於事亲，而德教加於百姓。〕故躬稼以供粢盛，所以致孝也。〔《尚书大传》曰：王者躬耕，所以供粢盛。《五经要义》曰：天子藉田千亩，所以先百姓而致孝敬也。〕劝穑以足百姓，所以固本也。〔《西京赋》曰：劝穑於原陆，《论语》孔子曰：百姓足，君孰与不足！《尚书》曰：民惟邦本，本固邦宁。何晏《论语注》曰：本，基也。〕能本而孝，盛德大业至矣哉！〔《周易》曰：盛德大业至矣哉！〕此一役也，而二美具焉。〔一役，谓籍田也。二美，谓能本而孝也。《左氏传》阴饴甥曰：此一役也，秦可以霸。〕不亦远乎，不亦重乎！〔《论语》文也。〕敢作颂曰：思乐甸畿，薄采其茅。〔茅，即上甸师之所供者。《毛诗》曰：思乐泮水，薄采其芹。毛苌曰：薄，辞也。〕大君戾止，言藉其农。〔《周易》曰：大君有命。《毛诗》曰：鲁侯戾止，言观其旂。毛苌曰：戾，束也。止，至也。〕其农三推，万方以祗。〔《礼记》曰：耕藉，然后诸侯知所以敬。《尔雅》曰：祗，敬也。〕耨我公田，实及我私。〔郑玄《周礼注》曰：耨，耘耔也。《毛诗》曰：雨我公田，遂及我私。〕我簠斯盛，我簋斯齐。〔《礼记》曰：天子藉田，以事天地山川，以为齐盛。毛苌《诗传》曰：器实曰齐，在器曰盛。齐音资。〕我仓如陵，我庚如坻。〔《毛诗》曰：我仓既盈，我庚惟亿。又曰：曾孙之庚，如坻如京。郑玄曰：庚，露积穀也。坻，水中高地。〕念兹在兹，永言孝思。〔言念此黍稷，在此祭祀也。《尚书》，禹曰：念兹在兹。《毛诗》曰：永言孝思。〕人力普存，祝史正辞。〔《左氏传》季梁曰：上思利人，忠也。祝史正辞，信也。故奉牲以告曰：博硕肥腯，谓人力之普存也。〕神祇攸歆，逸豫无期。〔《左氏传》楚子曰：能歆神人。杜预曰：歆，享也。《毛诗》曰：尔公尔侯，逸豫无期。〕一人有庆，兆民赖之。〔《尚书》王曰：一人有庆，兆民赖之。〕

【畋猎上】

〔郑玄《礼记注》曰：田者，所以供祭祀疱厨之用。制曰：天子诸侯无事，则岁三田。马融曰：取兽曰：畋。〕

【子虚赋】

〔善曰：《汉书》曰：相如游梁，乃著《子虚赋》。后蜀人杨得意，为狗监，侍上。上读《子虚赋》曰：朕独不得与此人同时哉！得意曰：臣邑人司马相如，自言为此赋。上乃召相如，相如曰：此乃诸侯之事，未足观，请为天子游猎之赋。以子虚，虚言也，为楚称；乌有先生，乌有此事也，为齐难；亡是公者，亡是人也，欲明天子之义。故虚藉此三人为辞以风谏焉。〕

※司马长卿〔善曰：《汉书》曰：司马相如，字长卿，蜀郡人。少好读书，为武骑常侍，后拜文园令，病卒。〕楚使子虚使於齐，王悉发车骑，与使者出畋，〔司马彪曰：畋，猎也。善曰：《家语》曰：孔子在齐，齐侯出畋。本或云境内之士，备车骑之众，非也。〕畋罢，子虚过姹乌有先生。〔张揖曰：姹，夸也。字当作诧。〕亡是公存焉。坐定，乌有先生问曰：今日畋乐乎？子虚曰：乐。获多乎？曰：少。然则何乐？对曰：仆乐齐王之欲夸仆以车骑之众，而仆对以云梦之事也。〔张揖曰：楚薮也，在南郡华容县。善曰：《广雅》曰：仆，谓附著於人，然自卑之称也。〕曰：可得闻乎？

子虚曰：可。王车驾千乘，选徒万骑，畋於海滨。〔郭璞曰：滨，涯也。〕列卒满泽，罘网弥山。〔郭璞曰：弥，覆也。善曰：罘，已见上文。〕掩兔辚鹿，射麋脚麟。〔司马彪曰：辚，轹也，音郄。韦昭曰：脚，谓持其脚也。善曰：郑玄《毛诗笺》曰：掩者，覆也。〕骛於盐浦，割鲜染轮。〔张揖曰：海水之崖，多出盐也。李奇曰：鲜，生也。染，擩也。切生肉，擩车轮，盐而食之也。善曰：擩，搵也。〕射中获多，矜而自功，〔郭璞曰：伐其功也。善曰：郑玄《礼记注》曰：矜，自尊大也。〕顾谓仆曰：楚亦有平原广泽游猎之地，饶乐若此者乎？楚王之猎孰与寡人乎？〔郭璞曰：与犹如也。〕仆下车对曰：〔郭璞曰：下车，谦也。〕臣楚国之鄙人也。《广雅》曰：鄙，小也。幸得宿卫，十有馀年，时从出游，游於后园，览於有无，然犹未能遍睹也。〔善曰：览於有无，谓或有所见，或复无也。〕又焉足以言其外泽乎？齐王曰：虽然，略以子之所闻见而言之。

仆对曰：唯唯。臣闻楚有七泽，尝见其一，未睹其馀也。臣之所见，盖特其小小者耳。〔郭璞曰：特，独也。〕名曰云梦。云梦者，方九百里，其中有山焉。其山则盘纡岪郁，隆崇{山聿}崒。〔郭璞曰：隆崇，竦起也。善曰：岪，音佛。〕岑崟参差，日月蔽亏。〔张揖曰：高山拥蔽日月。亏，缺，半见也。善曰：崟音吟。〕交错纠纷，上干青云。〔郭璞曰：言相摎结而峻绝也。善曰：孔安国《尚书传》曰：干，犯也。〕罢池陂陀，下属江河。〔郭璞曰：言旁颓也。属，连也。罢音疲。陂音婆。陀音驼。文颖曰：南方无河也。冀州，凡水大小皆谓之河。诗赋通《方言》耳。晋灼曰：文章假借，协之韵也。〕其土则丹青赭垩，雌黄白坿，锡碧金银。〔张揖曰：丹，丹沙也。青，青雘也。赭，赤土也。垩，白土也。苏林曰：白坿，白石英也。坿音附。善曰：高诱《淮南子注》曰：碧，青石也。〕众色炫耀，照烂龙鳞。〔郭璞曰：如龙之鳞彩也。〕其石则赤玉玫瑰，琳琘昆吾。〔张揖曰：琳，珠也。琘者，石之次玉者。昆吾，山名也。出美金。《尸子》曰：昆吾之金。晋灼曰：玫瑰，火齐珠也。郭璞曰：琳，玉名。〕瑊玏玄厉，〔张揖曰：瑊玏，石之次玉者。玄厉，黑石。可用磨也。如淳曰：瑊音缄。玏音勒。〕碝石碔砆。〔张揖曰：碝石碔砆，皆石之次玉者。碝石，白者如冰，半有赤色。碔砆，赤地白采，葱茏白黑不分。善曰：《管子》曰：阴山碝珉。《战国策》曰：白骨疑象，碔砆类玉。〕其东则有蕙圃；衡兰芷若，芎藭菖蒲，〔张揖曰：蕙圃，蕙草之圃也。衡，杜衡也。其状若葵，其臭如蘪芜。芷，白芷也。若，杜若也。司马彪曰：芎藭似藁本。善曰：薛综《西京赋注》曰：兰，香草也。芷若下或有射干，非也。〕茳蓠蘪芜，诸柘巴苴。〔张揖曰：江蓠，香草也。蘪芜，蕲芷也，似蛇床而香。诸柘，甘柘也。郭璞曰：江蓠似水荠。文颖曰：巴苴，草名，一名巴蕉。〕其南则有平原广泽，登降陁靡，案衍坛曼，〔司马彪曰：陁靡，邪靡也。案衍，窳下也。坛曼，平博也。〕缘以大江，限以巫山。〔张揖曰：巫山在南郡巫县。〕其高燥则生葴菥苞荔，〔张揖曰：葴，马蓝也。菥，似燕麦也。苞，蔍也。荔，马荔也。苞音包。荔音隶。〕薛莎青薠。〔张揖曰：薛，藾蒿也。莎，氵蒿侯也。青薠，似莎而大，生江湖，雁所食。善曰：薠音烦。〕其埤湿则生藏莨蒹葭，〔郭璞曰：藏莨，草名，中牛马萏。张揖曰：蒹廉；葭，芦也。善曰：埤音婢。茛音郎。〕东蔷雕胡，〔张揖曰：东墙，实可食。雕胡，菰米也。〕莲藕觚卢，〔张揖曰：莲，荷之实也。其根藕。张晏曰：觚卢，扈鲁也。〕菴闾轩于。〔张揖曰：庵闾，蒿也，子可医疾。轩于，莸草也，生水中，扬州有之。善曰：庵，音淹。莸音犹。〕众物居之，不可胜图。〔郭璞曰：图，画也。〕其西则有涌泉清池，激水推移，〔郭璞曰：波抑扬也。〕外发芙蓉菱华，内隐钜石白沙。〔应劭曰：芙蓉，莲花也。〕其中则有神龟蛟鼍，玳瑁鳖鼋。〔张揖曰：蛟状鱼身而蛇尾，皮有珠也。〕其北则有阴林：其树楩楠豫章，〔服虔曰：阴林，山北之林也。善曰：《尸子》曰：水积则生吞舟之鱼，土积则生楩楠豫章。本或林下有巨字，树下有则字，非也。〕桂椒木兰，檗离朱杨。〔郭璞曰：木兰，皮辛，可食。张揖曰：檗，皮可深者。离，山黎也。郭璞曰：朱杨，赤茎柳也。善曰：盖山之国，东有树，赤皮幹，名曰朱木杨柳也。〕栌梨梬栗，橘柚芬芳。〔张揖曰：栌，似梨而甘也。梬，梬枣也。善曰：《说文》曰：梬枣似柿而小，名曰〈木耎〉。苏林曰：梬音郢都之郢，然诸说虽殊，而木一也，今依苏音。〕其上则有鹓雏孔鸾，腾远射干。〔张揖曰：孔，孔雀也。鸾，鸾鸟也。射干似狐，能缘木。服虔曰：腾远，兽名也。〕其下则有白虎玄豹，蟃蜒貙犴。〔郭璞曰：蟃蜒，大兽，似貍，长百寻。貙，似貍而大。犴，胡地野犬也，似狐而小。蟃音万。善曰：《山海经》曰：鸟鼠同穴之山，其上多白虎。又曰：幽都之山，其上有玄豹。郭璞曰：黑豹也。〕於是乎乃使剸诸之伦，手格此兽。〔善曰：剸诸，已见《吴都赋》。〕楚王乃驾驯驳之驷，〔张揖曰：驯，扰也。驳，如马，白身黑尾，一角锯牙，食虎豹。扰而驾之，以当驷马也。〕乘雕玉之舆，〔郭璞曰：刻玉以饰车也。〕靡鱼须之桡旃，〔张揖曰：以鱼须为旃柄，驱驰逐兽也，桡靡也。〕曳明月之珠旗，〔张揖曰：以明月珠缀饰旗也。善曰：《孝经援神契》曰：蛟珠旗。宋均曰：蛟鱼之珠，有光耀，可以饰旗。〕建干将之雄戟。〔张揖曰：干将，韩王剑师也。雄戟，胡中有〈角巨〉者，干将所造也。善曰：雄戟，已见《吴都赋》。〈角巨〉音巨。〕左乌号之雕弓，〔张揖曰：黄帝乘龙上天，小臣不得上，挽持龙，须拔堕黄帝弓，臣下抱弓而号，名乌号也。郭璞曰：雕，画也。〕右夏服之劲箭。〔服虔曰：服，盛箭器也。夏后氏之良弓名繁弱，其矢亦良。即繁弱箭服，故曰夏服也。〕阳子骖乘，孅阿为御。〔张揖曰：阳子，伯乐字也。秦缪公臣，姓孙名阳。郭璞曰：孅阿，古之善御者。见《楚辞》。孅，音纤。善曰：《楚辞》曰：孅阿不御焉。〕案节未舒，即陵狡兽。〔司马彪曰：案节，行得节。未舒，马足未舒也，狡兽，狡健之兽也。善曰：《天文志》曰：案节徐行。服虔曰：谓行迟也。〕蹵蛩蛩，辚距虚，〔张揖曰：蛩蛩，青兽，状如马。距虚，似骡而小。善曰：《说苑》孔子曰：蛩蛩距虚，见人将来，必负蟨以走。二兽者，非性心爱蟨也，为得甘草而贵之故也。〕轶野马，〈车惠〉陶駼，〔张揖曰：轶，过也。野马，似马而小。《海外经》曰：北海内有兽，状如马，名陶駼。郭璞曰：〈车惠〉，车轴头也。善曰：轶〈车惠〉，言车之疾，能过野马及陶駼也。轶不言车，〈车惠〉不言过，互文也。〈车惠〉音卫，陶音逃。駼音涂。〕乘遗风，射游骐。〔张揖曰：遗风，千里马也。《吕氏春秋》曰：遗风之乘。《尔雅》曰：巂如马一角，不角者骐。巂，音携。〕倏眒倩利，〔张揖曰：皆疾貌。善曰：倩，千见切。浰，音练。〕雷动飙至，星流霆击，〔郭璞曰：霆，劈历。〕弓不虚发，中必决眦。〔李奇曰：射之巧妙，决於目眦。善曰：《说文》曰：眦，目匡也。眦、{此目}，俱同。〕洞胸达掖，绝乎心系。〔张揖曰：自左射之，贯胸通右髃，中绝系也。善曰：《说文》曰：髃，肩前也。〕获若雨兽，揜草蔽地。〔善曰：言所在众多，若天之雨兽。毛苌《诗传》曰：揜，覆也。〕於是楚王乃弭节徘徊，翱翔容与。〔郭璞曰：弭，犹低也。节，所仗信节也。翱翔容与，言自得也。善曰：王逸《楚辞注》曰：弭，案也。〕览乎阴林，观壮士之暴怒，与猛兽之恐惧。徼剧受诎，〔郭璞曰：剧，疲极也。剧，音剧。司马彪曰：徼剧，遮其倦者。善曰：受屈，取其力屈也。诎与屈同。〕殚睹众物之变态。〔郭璞曰：殚，尽也。变态，姿貌也。〕

於是郑女曼姬，〔如淳曰：郑女，夏姬也。曼姬，楚武王夫人邓曼也。〕被阿緆，揄纻缟，〔张揖曰：阿，细缯也。緆，细布也。揄，曳也。司马彪曰：缟，细缯也。善曰：《列子》曰：郑卫之处子，衣阿緆。《战国策》鲁连曰：君后宫皆衣纻缟。緆与锡古字通。〕杂纤罗，垂雾縠。〔司马彪曰：纤，细也。张揖曰：縠细如雾，垂以为裳也。善曰：《神女赋》曰：动雾縠以徐步。〕襞积褰绉，纡徐委曲，郁桡谿谷。〔张揖曰：襞积，简齰也。褰，缩也。绉，开放也。其绉中，文理岪郁，有似於谿谷也。〕衯々裶々，扬袘戍削。〔郭璞曰：衯々裶々，皆衣长貌也。张揖曰：扬，举也。袘，衣袖也。戍削，裁制貌也。善曰：裶音非。戍，音恤。〕蜚襳垂髾，〔司马彪曰：襳，袿饰也。髾，燕尾也。善曰：襳与燕尾，皆妇人袿衣之饰也。蜚，古飞字也。襳音纤。髾，〕扶舆猗靡，〔张揖曰：扶持楚王车舆相随也。〕翕呷萃蔡。〔张揖曰：翕呷，衣起张也。萃蔡，衣声也。善曰：萃音翠。〕下靡兰蕙，上拂羽盖。〔善曰：垂髾飞襳，飘扬上下，故或摩兰蕙，或羽盖。〕错翡翠之威蕤，〔张揖曰：错其羽，毛以为首饰也。〕缪绕玉绥。〔张揖曰：楚王车之绥，以玉饰之也。郭璞曰：绥，登车所执，言手缠绞之。〕眇眇忽忽，若神仙之仿佛。〔郭璞曰：言其容饰奇艳，非世所见也。若神，已见上文。〕於是乃相与獠於蕙圃，〔善曰：《说文》曰：獠，猎也。〕媻姍嶄窣，上乎金堤。〔韦昭曰：媻姍嶄窣，匍匐上也。司马彪曰：金隄，隄名也。善曰：媻，音盘。〕揜翡翠，射鵕鸃。〔善曰：《方言》曰：揜，取也。鵕鸃，已见上文。〕微矰出，纤缴施，〔善曰：矰缴，已见上文。〕弋白鹄，连鴐鹅。〔善曰：言既弋白鹄，而因边驾鹅也。〕双鸧下，玄鹤加。〔善曰：双鸧见上注。《尔雅》曰：下落也。《战国策》更羸曰：臣能虚发而下鸟。《淮南子注》曰：加制也。《列子》曰：蒲且子连双鸧於青云之上。《战国策》壮辛曰：黄鹄不知射者修矰缴，将加己也。〕怠而后发，游於清池。〔郭璞曰：怠，倦也。〕浮文鹢，〔张揖曰：鹢，水鸟也。画其象於船首也。〕扬旌栧。〔张揖曰：扬，举也。析羽为旌，建於船上也。郭璞曰：栧，船舷，树旌於上。善曰：栧，依郭说。栧，音曳。〕张翠帷，建羽盖。〔郭璞曰：施之船上也。善曰：翠帷羽盖，谓以翠羽饰帷盖。〕罔玳瑁，钩紫贝。〔郭璞曰：紫贝，紫质黑文也。善曰：玳瑁紫贝。已见《西京赋》。〕摐金鼓，〔韦昭曰：摐，击也。音{穴怱}。郭璞曰：金鼓，钲也。〕吹鸣籁，〔张揖曰：籁，箫也。〕榜人歌，〔张揖曰：榜，船也。《月令》曰：命榜人。榜人，船长也，主唱声而歌者也。〕声流喝。〔郭璞曰：言悲嘶也。〕水虫骇，波鸿沸。〔郭璞曰：鱼龟跃，涛浪作。〕涌泉起，奔扬会。〔郭璞曰：暴湓激相鼓薄也。〕礌石相击，硠硠礚礚。若雷霆之声，闻乎数百里之外。将息獠者，击灵鼓，起烽燧，〔文颖曰：灵鼓，六面鼓。〕车按行，骑就队。〔应劭曰：按，按次第也。善曰：服虔《左氏传注》曰：队，部也。行〕纚乎淫淫，般乎裔裔。〔司马彪曰：皆行貌也。善曰：纚音屣。般音盘。〕於是楚王乃登云阳之台，〔孟康曰：云梦中高唐之台。宋玉所赋者，言其高出云之阳。〕怕乎无为，憺乎自持。〔郭璞曰：养神气也。善曰：《老子》曰：我独怕然而未兆。《说文》曰：怕，无为也。《广雅》曰：憺怕，静也。《神女赋》曰：瓶薄怒以自持。憺与澹同。怕与泊同。〕勺药之和具，而后御之。〔服虔曰：具美也。或以芍药调食也。文颖曰：五味之和也。晋灼曰：《南都赋》曰：归雁鸣鵽，香稻鲜鱼，以为芍药。酸恬滋味，百种千名，之说是也。善曰：服氏一说，以芍药为药名。或者因说，今之煮马肝，犹加芍药，古之遗法。晋氏之说，以勺药为调和之意。枚乘《七发》曰：勺药之酱，然则和调之言，於义为得。〕不若大王终日驰骋，曾不下舆，脟割轮焠，自以为娱。〔韦昭曰：焠，谓割鲜焠轮也。郭璞曰：焠，染也。善曰：脟，音脔。〕臣窃观之，齐殆不如，〔善曰：毛苌《诗传》曰：殆，近也。〕於是齐王无以应仆也。乌有先生曰：是何言之过也！足下不远千里，来贶齐国。〔郭璞曰：言有惠赐也。善曰：《战国策》秦王谓苏秦曰：今先生不远千里而庭教。高诱曰：不以千里之道为远。〕王悉发境内之士，备车骑之众，与使者出畋，〔善曰：《家语》曰：越悉起境内之士三千人助吴。〕乃欲戮力致获，以娱左右。〔晋灼曰：谦不斥言，故云左右，言使者左右也。善曰：《国语》曰：戮力一心。贾逵曰：戮，并力也。〕何名为夸哉？问楚地之有无者，原闻大国之风烈，先生之馀论也。〔善曰：风烈，已见上文。先生，谓子虚也。张晏曰：原闻先贤之遗谈美论也。〕今足下不称楚王之德厚，而盛推云梦以为高，〔郭璞曰：以为高谈。〕奢言淫乐而显侈靡，〔郭璞曰：显明也，奢阔也。〕窃为足下不取也。必若所言，固非楚国之美也。无而言之，是害足下之信也。彰君恶，伤私义。〔善曰：《史记》，乐毅与燕惠王书曰：恐伤先王之明，有害足下之义。彰君恶，害私义，非楚国之美，彰君恶也，害足下之信，伤私义也。本或云有而之，是彰君之恶者，非也。〕二者无一可，而先生行之，必且轻於齐，而累於楚矣。〔文颖曰：必见轻於齐，轻易於齐也。善曰：使者失辞，为轻於齐。使非其人，为累於楚也。〕且齐东陼钜海，南有琅邪。〔苏林曰：小洲曰陼。司马彪曰：齐东临大海为渚也。张揖曰：琅邪，台名也。在渤海间。善曰：《吕氏春秋》辛宽曰：太公望封於营丘，渚海阻山。《声类》曰：陼或作渚。〕观乎成山，〔张揖曰：观阙也，成山在东莱掖县，於其上筑宫阙也。〕射乎之罘。〔晋灼曰：之罘山在东莱腄县，猎其上也。〕浮渤澥，〔应劭曰：渤澥，海别枝也。澥音蟹。〕游孟诸。〔文颖曰：宋之大泽也。故属齐。〕邪与肃慎为邻，〔郭璞曰：肃慎国名。在海外，北接之。〕右以汤谷为界，〔司马彪曰：汤谷，日所出也，以为东界也。善曰：言为东界，则右当为左字之误也。〕秋田乎青丘，〔服虔曰：青丘国在海东三百里。善曰：《山海经》曰：青丘，其狐九尾。〕徬徨乎海外。〔善曰：《毛诗》曰：海外有截。〕吞若云梦者八九，於其胸中，曾不蒂芥。〔善曰：蒂芥。已见《西京赋》。〕若乃俶傥瑰玮，异方殊类。〔郭璞曰：俶傥，犹非常也。善曰：《广雅》曰：瑰玮，琦玩也。〕珍怪鸟兽，万端鳞崒。〔善曰：《高唐赋》曰：珍怪奇伟，不可称论。张揖曰：崒与萃同，集也。〕充牣其中，不可胜记。禹不能名，禼不能计。〔张揖曰：禹为尧司空，辨九州名山，别草木。禼为尧司徒，敷五教，率万事。应劭曰：契善计也。善曰：《广雅》曰：充牣，满也。〕然在诸侯之位，不敢言游戏之乐，苑囿之大，先生又见客，〔如淳曰：见宾客，礼待故也。善曰：言见先生是客也。〕是以王辞不复，〔司马彪曰：复，答也。〕何为无以应哉？

《文选》　唐·李善注



