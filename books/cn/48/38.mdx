---
---
---
title: 卷三十八 表下
---

【为吴令谢询求为诸孙置守冢人表】

〔孙盛《晋阳秋》曰：谢询，河东人，终於吴令。〕

※张士然〔孙盛《晋阳秋》曰：张悛，字士然，吴国人也。元康中，吴令谢询表为孙氏置守冢人，悛为其父，诏从之。晋《百官名》曰：悛为太子庶子。〕

臣闻：成汤革夏而封杞，武王入殷而建宋。〔《尚书》曰：乃尔先祖成汤，革夏骏命。《汉书》郦生曰：昔汤放桀，封其手於杞。《吕氏春秋》曰：武王入殷，立成汤之后於宋。〕春秋征伐，则晋脩虞祀，燕祭齐庙。〔《左氏传》曰：晋灭虢，遂袭虞，灭之，而修虞祀，归其职贡於王。《傅子》曰：乐毅伐齐，遂下齐七十馀城。置吏，属燕为郡，而修齐之宗庙。〕夫一国为一人兴，先贤为后愚废。〔成汤、夏禹贤兴国，后桀纣无道而失国。〕诚仁圣所哀悼而不忍也。故三王敦继绝之德，春秋贵柔服之义。〔《论语》曰：继绝世，柔服。已见刘琨劝进表。〕昔汉高受命，追存六国，凡诸绝祚，一时并祀。〔《汉书》曰：高祖拨乱，犹修祀六国。又诏曰：秦皇帝、楚隐王、魏安厘王、齐愍王、赵悼襄王皆绝亡后，其与秦始皇帝守冢三十家，赵及魏公子亡忌各五家，令视其冢。复，亡与它事。〕亲与项羽对争存亡。逮羽之死，临哭其丧。〔《汉书》：灌婴斩项羽东城，汉王为发丧，哭临而去。〕将以位尝侔尊，力尝均势。虽功夺其成，而恩与其败。且暴兴疾颠，礼之若旧。〔班固《汉书》项羽赞曰：舜重瞳子，项羽又重瞳子，岂其苗裔邪，何其兴之暴也！《国语》单襄公曰：高位实疾颠。〕残戮之尸，乃以公葬。〔《汉书》曰：初，怀王封羽为鲁公，乃以鲁公礼葬羽於穀城。〕若使羽位承前绪，世有哲王。一朝力屈，全身从命，则楚庙不隳，有后可冀。

伏惟大晋，应天顺民，武成止戈。〔应天顺民，已见上。《左氏传》楚子谓潘党曰：夫文，止戈为武。〕西戎有即序之人，京邑开吴蜀之馆，〔书曰：织皮昆仑，析支渠搜，西戎即叙。《洛阳故宫名》曰：马市在城东，吴蜀二主馆与相连。〕兴灭加乎万国，继绝接于百世。〔《论语》子曰：兴灭国继绝世。〕虽三五弘道，商周称仁，洋洋之义，未足以喻。是以孙氏虽家失吴祚，而族蒙晋荣，子弟量才，比肩进取，怀金侯服，佩青千里。〔怀金，已见上《谢平原内史表》。佩青，已见上《求通亲亲表》。《毛诗》曰：侯服于周，天命靡常。《东观汉记》杨乔曰：臣伏念二千石，典牧千里。〕当时受恩，多有过望。臣闻春雨润木，自叶流根；鸱鸮恤功，爱子及室。〔《毛诗》曰：鸱鸮鸱鸮，既取我子，无毁我室。〕故天称罔极之恩，圣有绸缪之惠。〔罔极，已见上《求通亲亲表》。《毛诗》曰〕：〔彻彼桑土，绸缪牖户。〕

追惟吴伪武烈皇帝，〔《吴志》，孙坚，字文台，吴郡人，盖孙武后也。权既称尊号，谥坚曰武烈皇帝。〕遭汉室之弱，值乱臣之强，首唱义兵，先众犯难。破董卓於阳人，济神器於甄井。〔《吴志》曰：坚屯梁东，为卓军所攻，溃围而出。坚复合战於阳人，大破卓军。《汉书》音义，韦昭曰：神器，天子玺符也。《吴书》曰：初，坚入洛，军城南，甄官井上每旦有五色气，举军惊怪，莫敢汲。坚命人浚，探得汉传国玺，文曰：受命于天，既寿永昌。方圆四寸，上纽交五龙，龙上一角缺。甄音真。〕威震群狡，名显往朝。桓王才武，弱冠承业。〔《吴志》曰：孙策，字伯符，坚子也。权称尊号，追谥策曰长沙桓王。〕招百越之士，奋鹰扬之势。〔《汉书》曰：故衡山王芮，从百越之兵，以佐诸侯，诛暴秦。《诗》曰：维师尚父，时维鹰扬。〕西赴许都，将迎幼主。虽元勋未终，然至忠已著。〔《吴志》曰：曹公与袁绍相距於官渡，策阴谋袭许，迎汉帝。未发，为故吴郡太守许贡客所杀。〕夫家积义勇之基，世传扶危之业。进为徇汉之臣，退为开吴之主。而蒸尝绝於三叶，园陵残於薪采，〔为采薪者所践毁也。〕臣窃悼之。

伏见吴平之初，明诏追录先贤，欲封其墓，愚谓二君。并宜应书。〔二君，坚，策也。〕故举劳则力输先代，论德则惠存江南，正刑则罪非晋寇，从坐则异世已轻。若列先贤之数，蒙诏书之恩，裁加表异，以宠亡灵，则人望克厌，谁不曰宜。二君私奴，多在墓侧，今为平民。乞差五人，蠲其徭役，使四时修护颓毁，扫除茔垄，永以为常。

【让中书令表】〔诸《晋书》并云：让中书监。此云令，恐误也。〕

※庾元规〔何法盛《晋书·颍川庾录》曰：亮字元规，为中书郎，肃祖欲使为中书监，上疏肃祖纳亮言，封永昌公。后迁司马，录尚书事。薨。〕

臣亮言：臣凡庸固陋，少无检操。昔以中州多故，旧邦丧乱，〔中州为洛阳。庾氏，颍川人，近洛阳，故云中州旧邦。〕随侍先臣，远庇有道，爰客逃难，求食而已。〔何法盛《晋书》曰：亮父琛，为会稽太守，亮少随父会稽。又曰：中宗为镇东将军、镇建邺。《论语》：季康子，以就有道。孔安国尚书序曰：逃难解散。〕不悟徼时之福，遭遇嘉运。先帝龙兴，乘异常之顾，〔先帝，谓中宗元帝也。《尚书序》曰：汉室龙兴。〕既眷同国士，又申之婚姻。〔何法盛《晋书》曰：中宗钦亮名德，故申婚姻。又曰：中宗娉亮妹为皇太子妃。国士婚姻，已见《怀旧赋》。〕遂阶亲宠，累忝非服，弱冠濯缨，沐浴玄风。〔《孟子》曰：沧浪之水清兮，可以濯我缨。沐浴，已见上求自试表注。〕频繁省闼，出总六军。〔何法盛《晋书》曰：王敦表亮为中领军。〕十馀年间，位超先达。无劳被遇，无与臣比。小人禄薄，福过灾生，止足之分，臣所宜守。〔《老子》曰：知足不辱，知止不殆。〕而偷荣昧进，日尔一日，谤讟既集，上尘圣朝，始欲自闻，而先帝登遐。〔先帝，谓元帝也。登遐，已见上文。〕区区微诚，竟未上达。

陛下践祚，圣政维新。〔臧荣绪《晋书》曰：明帝讳绍，字道几，元帝太子也。《礼》曰：成王幼，不能莅祚。周公作相，践祚而治。《诗》曰：周虽旧邦，其命维新。〕宰辅贤明，庶寮咸允，康哉之歌，实在至公。〔康哉之歌，已见《景福殿赋》。仲长子《昌言》曰：人主临之以至公，行之以至仁。〕而国恩不已，复以臣领中书，臣领中书，则示天下以私矣。何者？臣於陛下，后之兄也。〔王隐《晋书》曰：明穆皇后庾氏，字文君，琛第二女，生成帝。孙盛《晋阳秋》曰：庾亮，明穆皇后之兄也。〕姻娅之嫌，实与骨肉中表不同。虽太上至公，圣德无私。〔《老子》曰：太上，下知有之。《河上公》曰：太上，谓太古无名之君也。无私，已见上求通亲亲表注。〕然世之丧道，有自来矣。悠悠六合，皆私其姻者也。人皆有私，则谓天下无公矣。是以前后二汉，咸以抑后党安，进婚族危。向使西京七族，东京六姓，〔西京七族，已见《西京赋》。东京六姓，章德窦后、和熹邓后、安思阎后、桓思窦后、顺烈梁后、灵思何后。〕皆非姻党，各以平进，纵不悉全，决不尽败。今之尽败，更由姻昵。臣历观庶姓在世，无党於朝，无援於时，植根之本，轻也薄也。苟无大瑕，犹或见容。至於外戚，凭讬天地，势连四时，根援扶疏，重矣大矣！而财居权宠，四海侧目，〔《汉书》曰：列侯宗室见郅都，侧目而视也。〕事有不允，罪不容诛。身既招殃，国为之弊。其故何邪？直由婚媾之私，群情之所不能免。故率其所嫌，而嫌之於国。是以疏附则信，姻进则疑。疑积於百姓之心，则祸成重闼之内矣。此皆往代成鉴，可为寒心者也。

夫万物之所不通，圣贤因而不夺。冒亲以求一才之用，未若防嫌以明公道。〔《韩诗外传》曰：公道达而私门塞。〕今以臣之才，兼如此之嫌，而使内处心膂，外总兵权。〔《尚书》，穆王曰：今命汝作朕股肱心膂。贾逵《国语注》曰：膂，脊也。〕以此求治，未之闻也。以此招祸，可立待也。〔《孙卿子》曰：乱则危辱灭亡，可立而待也。〕虽陛下二相，明其愚款。〔二相，王敦、王导也。王隐《晋书》曰：王敦，字处仲，中宗时为大将军。谋逆，肃祖以为丞相，不受。又曰：王导，字茂弘，中宗时为侍中，肃祖即位，敦平，进太保，不拜，后为丞相。〕朝士百疗，颇识其情。天下之人，何可门到户说，使皆坦然邪。〔《孝经》曰：君子之教以孝，非家至而日见之。郑玄曰：非门到户至而见之。《楚辞》曰：众不可户说兮，孰云察予之中情。《尚书序》曰：坦然明白。〕夫富贵宠荣，臣所不能忘也；刑罚贫贱，臣所不能甘也。今恭命则愈，违命则苦，臣虽不达，何事背时违上，自贻患责邪！实仰览殷鉴，量己知弊，〔《毛诗》曰：殷鉴不远，在夏后之世。〕身不足惜，为国取悔。是以悾悾，屡陈丹款，〔曹大家《蝉赋》曰：复丹款之未足，留滞恨乎天际也。〕而微诚浅薄，未垂察谅，忧惶屏营，不知所厝。〔屏营，已见上《谢平原内史表》。〕以臣今地，不可以进明矣；且违命已久，臣之罪又积矣！归骸私门，以待刑书。〔《汉书》曰：彭宣上书乞骸骨，归乡里。私门，已见本篇注。《尚书》曰：哀矜折狱，明启刑书。〕愿陛下垂天地之鉴，察臣之愚，则虽死之日。犹生之年矣。

【荐谯元彦表】

〔孙盛《晋阳秋》曰：谯秀，字元彦，巴西人。谯周孙，性清，不交於俗。李雄盗蜀，安车徵秀，秀不应，躬耕山薮。桓温平蜀反役，上表荐秀。〕

※桓元子〔何法盛《晋书》曰：桓温，字元子，谯国人，为琅玕王文学，后进位大司马。薨。〕

臣闻太朴既亏，则高尚之标显。〔《易》曰：不事王侯，高尚其事。〕道丧时昏，则忠贞之义彰。〔道丧，已见江淹《杂体诗》。《左氏传》荀息曰：公家之利，知无不为忠也。送往事居耦俱无猜，贞也。〕故有洗耳投渊，以振玄邈之风。〔洗耳，许由也。琴操曰：尧大许由之志，禅为天子。由以其不善，乃临河洗耳。《庄子》曰：舜以天下让其友北人无择。北人无择曰：异哉后之为人也。欲以其辱行慢我，吾羞见之。因自投清泠之渊。〕亦有秉心矫迹，以敦在三之节。〔《国语》曰：晋武公伐翼，杀哀侯。止栾子曰：苟无死矣，吾令子为上卿。辞曰：戍闻之，人生於三，事之如一，父生之，师教之，君食之。韦昭曰：三，君、父、师也。〕是故上代之君，莫不崇重斯轨，所以笃俗训民，静一流竞。〔《魏书》，文帝令曰：树德垂声，崇化笃俗。〕伏惟大晋，应符御世。〔应符，已见上文。《论语比考谶》：圣王御世，河龙负卷舒图。〕运无常通，时有屯蹇，神州丘墟，三方圮裂。〔神州，见《吴都赋》注。〕兔置绝响於中林，白驹无闻於空谷。〔《毛诗》曰：肃肃兔罝，施于中林。郑玄曰：兔罝之人能恭敬，则是贤者众多也。又曰：皎皎白驹，在彼空谷。生刍一束，其人如玉。〕斯有识之所悼心，大雅之所叹息者也。〔刘歆《移书》曰：有识之所叹愍。阮瑀《为曹公与孙权书》曰：大雅之人，不肯为此。〕

陛下圣德嗣兴，方恢天绪。〔何法盛《晋书》曰：孝宗穆帝讳聃，字彭子，康帝崩，乃即位。〕臣昔奉役，有事西土。鲸鲵既悬，思宣大化。〔何法盛《晋书》曰：李势盗蜀，温伐势。势出军战于柞桥，军败，面缚请命。鲸鲵，喻李势也。鲸鲵，已见上文谢眺《入公山诗》。〕访诸故老，搜扬潜逸，庶武罗於羿浞之墟，想王蠋於亡齐之境。〔《左氏传》魏绛曰：昔后羿因夏人以代夏政，弃武罗伯因熊髡龙围而用寒浞。寒浞，伯明氏之谗子弟也。虞羿于田，以取其国家。杜预曰。四子皆羿之良臣也。《史记》曰：燕之初入齐，闻画邑人王蠋贤，令军中曰：环画邑三十里，毋入。以王蠋之故，已而使人谓蠋曰：齐人多高子之义，吾以为将，封子万家。蠋固谢。燕人曰：子不听，吾引三军而屠画邑。王蠋曰：忠臣不事二君，贞女不更二夫。齐王不听吾谏，则退而耕於野，国既破亡，吾不能存。今又劫之以兵，为君将，是助桀为暴也。与其生无义，固不如享名。遂经其颈於树枝，自奋绝脰而死。〕窃闻巴西谯秀，植操贞固，〔《易》曰：贞固足以幹事。〕抱德肥遁，扬清渭波。〔《文子》曰：养生以经世，抱德以终年，可谓体道矣。《楚辞》曰：淈其泥而扬其波。渭水，已见《西征赋》。〕于时皇极遘道消之会，群黎蹈颠沛之艰。〔道消颠沛，已见《谢平原内史表》。〕中华有顾瞻之哀，幽谷无迁乔之望。〔《毛诗》曰：顾瞻周道，中心怛兮。迁乔，已见刘琨《答卢谌诗》。〕凶命屡招，奸威仍逼，〔孙盛《晋阳秋》曰：李雄安车徵秀，雄叔父骧，骧子寿辟命，皆不应也。〕身寄虎吻，危同朝露。〔《庄子》孔子曰：丘几不免虎口哉。朝露，已见上求自试表。〕而能抗节玉立，誓不降辱，〔《琴操》，庄周歌曰：避世俟道，志洁如玉。《论语》子曰：不降其志，不辱其身，伯夷、叔齐与。〕杜门绝迹，不面伪庭。进免龚胜亡身之祸，退无薛方诡对之讥。〔《汉书》曰：王莽既篡，遣使者奉玺书太子师及祭酒印绶，安车驷马迎龚胜。胜自知不见听，即谓门人高晖曰：吾受汉室厚恩，无以报，今老矣，旦暮入地，谊岂以一身事二姓，下见故主哉！语毕，遂不复开口饮食，积十四日死。时年七十九矣。又曰：薛方，字子容。王莽以安车迎方，方因使者辞谢曰：尧舜在上，下有巢许。今明主方隆唐虞之德，亦犹小臣欲守箕山之节也。使者以闻，莽说其言，不强致。说音悦。〕虽园绮之栖商洛，管宁之默辽海，〔《汉书》曰：园公绮季，当秦之世，避而入商洛深山。管宁、辽东，已见谢眺《郡内登望诗》。《博物志》，廉翻梦人谓己曰：余孤竹君之子，辽海漂吾棺椁也。〕方之於秀，殆无以过。于今西土，以为美谈。〔西土，蜀也。〕

夫旌德礼贤，化道之所先。崇表殊节，圣哲之上务。方今六合未康，豺豕当路，遗黎偷薄，义声弗闻，〔《汉书》曰：偷薄之政，自是滋矣。《魏志》，崔琰书谏文帝曰：盘游滋侈，义声不闻。〕益宜振起道义之徒，以敦流遁之弊。若秀蒙蒲帛之徵，〔《汉书》曰：武帝初即位，使使者束帛加璧，安车以蒲轮驾驷，迎申公也。〕足以镇静颓风，轨训嚣俗，〔魏文帝令曰：道薄於当年，风颓於百代。〕幽遐仰流，九服知化矣。〔《周书》曰：乃辨九服之国。〕

【解尚书表】

〔檀道鸾《晋阳秋》曰：桓玄僣位，仲文以佐命亲贵。帝初反正，抗表自解。〕

※殷仲文

臣闻洪波振壑，川无恬鳞。〔《魏略》，王脩奏记曰：涓流之水，无洪波之势。《七发》曰：横暴之极，鱼鳖失势，颠倒偃侧也。〕惊飚拂野，林无静柯。〔《家语》吾丘曰：树欲静而风摇之。〕何者？势弱则受制於巨力，质微则莫以自保。於理虽可得而言，於臣实所敢喻。昔桓玄之世，诚复驱迫者众。至於愚臣，罪实深矣！进不能见危授命，忘身殉国；〔《论语》子张问士，子曰：见危致命，见利思义。司马迁《答任少卿书》曰：李陵常思奋不顾身，以殉国家之急。〕退不能辞粟首阳，拂衣高谢。〔《史记》曰：伯夷、叔齐，耻武王伐纣，义不食周粟，隐於首阳山。〕遂乃宴安昏宠，叨昧伪封。〔《左传》曰：宴安鸩毒，不可怀也。〕锡文篡事，曾无独固。〔曾无固守之节，亦从於众也。《晋中兴书》曰：诏加桓玄为楚王，备九锡之礼，玄到姑熟，朝臣劝进，玄遂篡位。〕名义以之俱沦，情节自兹兼挠。宜其极法，以判忠邪。镇军臣裕，〔镇军，宋高祖也。〕匡复社稷，大弘善贷。〔冯衍《与田邑书》曰：左平山东，右匡社稷。《老子》曰：夫惟道善贷且成。〕伫一戮於微命，申三驱於大信。〔《楚辞》曰：蜂蛾微命力何固。三驱，已见《东都赋》。〕既惠之以首领，复引之以絷维。〔《左氏传》宋公曰：若以大夫之灵，得保首领以没。絷维，已见上文。〕于时皇舆否隔，天人未泰，用忘进退，惟力是视。〔惟力是视，已见《东京赋》。〕是以黾勉从事，自同全人。〔《毛诗》曰：何有何无，黾勉求之。《吕氏春秋》曰：任天下而不强，此之谓全人。高诱曰：全人，全德之人，无亏缺也。〕今宸极反正，惟新告始。〔反正，已见谢灵运《述祖德诗》。惟新，已见庾元规《让中书令表》。〕宪章既明，品物思旧。〔《礼》曰：仲尼宪章文武。品物，已见《叹逝赋》。〕臣亦胡颜之厚，可以显居荣次。〔《尚书》曰：予心颜厚有忸怩。〕乞解所职，待罪私门。〔私门，已见上庾元规《让中书令表》。〕违谢阙庭，乃心愧恋。谨拜表以闻，臣某云云。

【为宋公至洛阳谒五陵表】

〔《晋书》曰：义熙十二年，洛阳平。裕命修晋五陵，置守备。〕

※傅季友

臣裕言：近振旅河湄，扬旍西迈。〔《左氏传》季文子曰：中国不振旅，蛮夷入伐。《诗》曰：居河之湄。〕将届旧京，威怀司、雍。〔威怀，已见潘岳《关中诗》。《太康地记》曰：司州，司隶校尉治，汉武帝初置。其界本西得梁州之地，今以三辅为雍州。〕河流遄疾，道阻且长，〔《诗》曰：溯洄从之，道阻且长。〕加以伊洛榛芜，津涂久废。〔《蜀志》许靖《与曹公书》曰：袁术方命圯族，津涂四塞。〕伐木通迳，淹引时月。〔《东观汉记》曰：岑彭伐树木开道，直出黎丘。〕始以今月十二日，次故洛水浮桥。山川无改，城阙为墟，宫庙隳顿，锺虡空列，观宇之馀，鞠为禾黍。〔鞠为茂草，已见《西征赋》。《毛诗序》曰：过故宗庙宫室，尽为禾黍。〕廛里萧条，鸡犬罕音。〔萧条，已见上《西征赋》。《东观汉记》曰：北夷寇作，无鸡鸣狗吠之声。〕感旧永怀，痛心在目。〔刘琨《答卢谌诗》曰：哀我皇晋，痛心在目。〕以其月十五日奉谒五陵。〔郭缘生《述征记》曰：北邙，东则乾脯山，山西南晋文帝崇阳陵；陵西武帝峻阳陵；邙之东北宣帝高原陵、景帝峻平陵；邙之南，则惠帝陵也。〕坟茔幽沦，百年荒翳。天衢开泰，情礼获申。故老掩涕，三军凄感。瞻拜之日，愤慨交集。行河南太守毛脩之等，〔沈约《宋书》曰：毛脩之，字敬文，荥阳人也。高祖将伐羌，为河南、河内二郡太守，戍洛阳。〕既开翦荆棘，缮修毁垣，〔《左氏传》戎子驹支曰：驱其狐狸，翦其荆棘。《西京赋》曰：步毁垣而延伫。〕职司既备，蕃卫如旧。伏惟圣怀，远慕兼慰，不胜下情，谨遣传诏殿中中郎臣某，奉表以闻。

【为宋公求加赠刘前军表】

〔沈约《宋书》曰：刘穆之，字道冲，东莞人。为前将军卒，追赠仪同三司。高祖又表於天子，於是重赠侍中司徒，封南昌县侯。〕

※傅季友

臣闻：崇贤旌善，王教所先，〔王隐《晋书》卫瓘上言曰：崇贤举善，而教用彰。谢承《后汉书》曰：滕延拜京兆尹，旌善为务。〕念功简劳，义深追远。〔《尚书》，禹曰：惟帝念功。《论语》曰：慎终追远，民德归厚矣。〕故司勋秉策，在勤必记。〔《周礼》曰：凡有功者，铭书於王之太常。〕德之休明，没而弥著。〔《左氏传》王孙满曰：德之休明。〕故尚书左仆射前军将军臣穆之，爰自布衣，协佐义始，〔裴子野《宋略》曰：高祖潜谋匡复，署穆之主簿，委以腹心。〕内竭谋猷，外勤庶政，〔《尚书》曰：尔有嘉谋嘉猷，则入告尔后于内。又曰：庶政惟和，万邦咸宁。〕密勿军国，心力俱尽。〔《韩诗》曰：密勿同心，不宜有怒。密勿，黾勉也。〕及登庸朝右，尹司京畿，〔沈约《宋书》曰：穆之为尚书左仆射。又曰：加丹阳尹。《尚书》曰：若时登庸。〕敷赞百揆，翼新大猷。〔《尚书》曰：纳于百揆。《毛诗》曰：匪大猷是经，惟迩言是听。〕顷戎车远役，居中作捍，〔沈约《宋书》曰：高祖北伐，转穆之左仆射。甲仗五十人，入居东城。《毛诗》曰：左旋右抽，中军作好。郑玄曰：居军中，为容好也。〕抚宁之勋，实洽朝野，识量局致，栋幹之器也。〔《蜀志》曰：文帝察黄权有局量。《易》曰：栋隆之吉，不桡于下也。〕方宣赞盛化，缉隆圣世，志绩未究，远迩悼心。皇恩褒述，班同三事。〔《蜀志》曰：伟度姓胡，为诸葛亮主簿，故见褒述。《尚书》曰：三事大夫，敬尔有官。〕荣哀既备，宠灵已泰。〔《论语》子贡曰：夫子其生也荣，其死也哀。宠灵，已见江淹杂体诗。〕

臣伏思寻，自义熙草创，艰患未弭。〔王隐《晋书》曰：义熙，安帝年号。《国语》太子曰：天祸至于今未弭乎。〕外虞既殷，内难亦荐，〔沈约《宋书》曰：义熙五年，慕容超数为边患，公抗表北伐，公之北伐也。徐道覆乃有闚阃之志，劝卢循承虚而下，循从之。《公羊传》曰：君子避内难，不避外难。〕时屯世故，靡有宁岁。〔《周易》曰：屯，刚柔始交而难生。又曰：屯，难也。潘正叔《迎大驾诗》曰：世故尚未夷。《国语》姜氏告於公子曰：子之行，晋无宁岁。〕臣以寡劣，负荷国重，实赖穆之，匡翼之勋。岂惟谠言嘉谋，溢于民听。若乃忠规密谟，潜虑帷幕，造膝诡辞，莫见其际。〔《穀梁传》曰：士造辟而言，诡辞而出。范甯曰：辟，君也。诡辞而出，不以实告人也。《风俗通》曰：礼谏有五，讽为上。故入则造膝，出则诡辞。《礼》曰：善则称君，过则称已。王隐《晋书》曰：乐广任诚保素，莫见其际。〕事隔於皇朝，功隐於视听者，不可胜记。所以陈力一纪，遂克有成。〔《国语》孤偃曰：畜力一纪，可以远矣。又舅犯曰：若克有成，晋之柔嘉是甘。〕出征入辅，幸不辱命，微夫人之左右，未有宁济其事者矣。〔《左氏传》重耳曰：微夫人力之不及此。《尔雅》曰：左右，助也。宁济，已见曹植《责躬诗》。〕履谦居寡，守之弥固。〔易曰：九三，劳谦君子，有终吉。王弼曰：履得其位也。〕每议及封爵，辄深自抑绝。所以勋高当年，而茅土弗及。〔《三辅决录》曰：茂陵马氏，代袭茅土。〕抚事永念，胡宁可昧！谓宜加赠正司，追甄土宇。俾忠贞之烈，不泯於身后。大赉所及，永秩於善人。〔《论语》曰：周有大赉，善人是富。〕

臣契阔屯夷，旋观终始，金兰之分，义深情感。〔《易》曰：二人同心，其利断金。同心之言，其臭如兰。〕是以献其乃怀，布之朝听，所启上，合请付外详议。

【为齐明帝让宣城郡公第一表】

〔萧子显《齐书》曰：明皇帝，始安贞王道生子。初，太祖封西昌侯，废郁林王，海陵王封宣城郡公也。〕

※任彦昇

臣鸾言：被苔司召，以臣为侍中、中书监、骠骑大将军，开府仪同三司，杨州刺史，录尚书事，封宣城郡开国公，食邑三千户，加兵五千人。臣本庸才，智力浅短。〔毌丘俭表曰：禹离之朝，不畜庸才。《东观汉记》李通上疏曰：臣经术短浅，智能空薄。〕太祖高皇帝笃犹子之爱，降家人之慈。〔萧子显《齐书》：太祖高皇帝讳道成，道生即太祖之弟也。《礼记》曰：兄弟之子犹子也，盖引而进之。《汉书》曰：齐悼惠王肥，孝惠二年入朝，帝与齐王燕饮太后前，置齐王上坐，如家人礼。〕世祖武帝情等布衣，寄深同气。〔萧子显《齐书》曰：世祖武皇帝讳瞆，字宣远，太祖长子。《晋中兴书》，庾亮上疏曰：先帝谬顾，情同布衣。曹植《求自试表》曰：与国分形同气，忧患共之。〕武皇大渐，实奉话言。〔《尚书》，王曰：呜呼！疾大渐惟几。《毛诗》曰：其惟哲人，告之话言。〕虽自见之明，庸近所蔽，〔《韩子》曰：楚庄王欲伐越，庄子曰：伐越何也？王曰：以政乱兵弱。庄子曰：臣患知之如目见百步之外，不能自见其颊，故曰自见之谓明。〕愚夫一至，偶识量己。〔刘劭《人物志》曰：一至谓之偏材。偏材，小雅之质也。《尔雅》曰：偶，遇也。郭璞曰：偶尔，值也。庾元规表曰：仰览殷鉴，量己知弊。〕实不忍自固於缀衣之辰，拒违於玉几之侧。〔《尚书·顾命》曰：出缀衣於庭。越翼曰：王崩，玉几。见下句。〕遂荷顾讬，导扬末命。〔又曰：后凭玉几，导扬末命。〕虽嗣君弃常，获罪宣德，〔嗣君，谓郁林王也，为宣太后所废。《左传》申繻曰：人弃常而妖兴。《汉书》曰：太后召昌邑王贺。贺曰：我安得罪，而召我哉。〕王室不造，职臣之由。〔不造，已见嵇康《幽愤诗》。职汝之由，已见王仲宣赠文叔良诗。〕何者？亲则东牟，任惟博陆，〔《汉书》曰：齐悼惠王子兴居，为东牟侯。又曰：武帝遗诏，封博陆侯。〕徒怀子孟社稷之对，何救昌邑争臣之讥？〔《汉书》霍光奏曰：昌邑王贺，不可以承天绪，当废。皇太后诏可。王曰：闻天子有争臣七人，虽无道，不失天下。光谢曰：王行自绝於天，臣宁负王，不负社稷。〕四海之议，於何逃责。且陵土未乾，训誓在耳，〔曹植求自试表曰：坟土未乾，而身名并灭。《左传》晋穆嬴曰：今君虽终，言犹在耳。〕家国之事，一至於斯。〔谓郁林猖蹶颠踬也。孙盛晋阳春秋曰：郤超假还东，简文帝谓之曰：致意尊公，家国之事，遂至於此。〕非臣之尤，谁任其咎？〔毛诗曰：发言盈庭，谁敢执其咎？〕将何以肃拜高寝，虔奉武园？〔寝庙，已见《吴都赋》。园陵，已见《上张士然表》。〕悼心失图，泣血待旦。〔《左传》，楚薳启彊曰：孤与二三臣，悼心失图。《尚书》曰：先王昧爽，坐以待旦。〕宁容复徼荣於家耻，宴安於国危？〔《晋中兴书》曰：卞壸表曰：岂敢干禄位以徼时荣乎？宴安，已见《上解尚书表》。〕

骠骑上将之元勋。神州仪刑之列岳，〔《汉书》曰：霍去病征匈奴，有绝漠之勋，始置骠骑将军，位在三公上。班固卫青述白：长平桓桓，上将之元。神州，已见上《荐谯元彦表》。郑氏《毛诗笺》曰：仪，则。刑，法也。〕尚书古称司会，中书实管王言。〔《周礼》曰：司会，中大夫二人。郑玄曰：司会，主天下之事，若今之尚书耳。沈约《宋书》曰：置秘书令，典尚书奏事。文帝黄初初，改为中书令。〕且虚饰宠章，委成御侮。〔王隐《晋书》曰：武帝诏山涛曰：勿复为虚饰之烦。诗曰：予曰有御侮。〕臣知不惬，物谁谓宜？但命轻鸿毛，责重山岳，〔《战国策》唐雎谓楚王曰：国权轻於鸿毛，而积祸重於山岳。阳泉《养性赋》曰：况性命之几微，如鸿毛之漂轻。毌丘俭之《辽东诗》曰：忧责重山岳，谁能为我檐。〕存没同归，毁誉一贯。〔《庄子》曰：哀公曰：何谓材命？仲尼曰：存亡毁誉，是事之变。《吴志》，周鲂《与曹休书》曰：志行虽微，存没一节。《周易》曰：殊途而同归，《书》曰：为善不同，同归于治。《庄子》老聃曰：彼以死生为一条，以可不可为一贯也。〕辞一官不减身累，增一职已黩朝经。〔《七略》曰：位累我躬。贾逵《国语注》曰：黩，慢朝经也。《家语》孔子曰：治天下国家有九经，其所以行者一也。〕便当自同体国，不为饰让。〔《穀梁传》曰：大夫，国体也。何休曰：君之卿佐，是谓股肱，故曰国体。孙皓《诏纪陟》曰：故特任使，莫复饰让。〕至於功均一匡，赏同千室。〔《论语》孔子曰：管仲相桓公，一匡天下。《左传》曰：晋侯灭赤狄潞氏，晋侯赏桓子狄臣千室。〕光宅近甸，奄有全邦，〔光宅，已见《吴都赋》。谢承《后汉书》曰：周防及守近甸，嘉瑞表应。《毛诗》曰：奄有龟蒙。《汉书》淮南王上书曰：淮南全国之时。〕殒越为期，不敢闻命。〔《左传》齐侯对宰孔曰：小白，恐殒越于下。〕亦愿曲留降鉴，即垂顺许，钜平之恳诚必固，永昌之丹慊获申。〔钜平、羊祜、永昌、庾亮，并见上表。〕乃知君臣之道，绰有馀裕。〔《孟子》曰：欲为君，尽君道，欲为臣，尽臣道。又曰：吾闻之也，有官守者，不得其职则去。有言责者，不得其言则去。我无官守，我无言责，则吾进退，岂不绰绰然有馀裕哉！〕苟曰易昭，敢守难夺。故可庶心弘议，酌己亲物者矣！不胜荷惧屏营之诚，谨附某官某甲，奉表以闻，臣讳诚惶诚恐。

【为范尚书让吏部封侯第一表】

〔范云，字彦龙，与梁武同事齐竟陵王，为八友。又与云住处相近，更增亲密。及为天子，以为吏部尚书，甚敬云。尝语其二弟曰：我昔与云，情同昆弟，汝当为我呼云为兄。〕

※任彦昇

臣云言：被尚书召，以臣为散骑常侍、吏部尚书，封霄城县开国侯，食邑千户。奉命震惊，心颜无措。臣云顿首顿首！死罪死罪！臣素门凡流，轮翮无取。〔张载《赠枣子琰诗》曰：輶车运在轮，飞骨须六翮。〕进谢中庸，退惭狂狷。〔《礼记》仲尼曰：君子中庸，小人反中庸。《论语》子曰：狂者进取，狷者有所不为也。〕固尝钻厉求学，而一经不治。〔《汉书》曰：韦贤少子玄成，复以明经历位至丞相。故邹鲁谚曰：遗子黄金满籝，不如一经。〕篆刻为文，而三冬靡就。〔《法言》曰：童子雕虫篆刻。《汉书》东方朔上书曰：臣朔学书三冬，文史足用。〕负书燕魏，空殚菽粟；〔《战国策》曰：苏秦说秦王，书十上而说不纳。去秦而归，负书檐囊。孟子曰：圣人之治天下，使菽粟如水火。〕蹑屩齐楚，徒失贫贱。〔《史记》曰：虞卿蹑蹻檐簦，说赵孝成王。徐广曰：蹻，草履也。《韩诗外传》曰：田子方谓魏太子曰：贫贱可以骄人矣。志不得，则受履而適秦楚耳。安往而不得吾贫贱乎！〕既而分虎出守，以囊被见嗤；〔《汉书·文纪》曰：初与郡守为铜虎符。《汉书》曰：王阳父子皆好车马衣服，其自奉养极为鲜明。及迁徙去处，所载不过囊衣尔。〕持斧作牧，以薏苡兴谤。〔《汉书》曰：暴胜之持斧，逐捕盗贼。《周礼》曰：入命作牧。范晔《后汉书》曰：吴祐父恢，为南海太守，欲杀青简，以写经书。佑谏曰：今大人逾越五岭，远在海滨，其俗诚陋，然旧多珍怪，上为国家所疑，下为权戚所望，此书若成，则载之兼两。昔马援以薏苡兴谤，王阳以衣囊徼名，嫌疑之间，诚先贤所慎也。〕赭衣为虏，见狱吏之尊；〔《汉书》贾山上书曰：秦赭衣半道，群盗满山。又曰：人有上书告周勃欲反，下廷尉。勃恐，不知致辞。勃以千金与狱吏，狱吏乃书牍背示之曰：以公主为证。勃既出，曰：吾尝将百万军，然安知狱吏之贵也。〕除名为民，知井臼之逸。〔孙盛《晋阳秋》曰：刘弘顾望，除名为民。《东观汉记》曰：冯敬通废於家，娶北地任氏女为妻。忌，不得畜媵妾儿女，常自操井臼也。〕百年上寿，既曰徒然，〔《庄子》盗跖谓孔子曰：人上寿百岁，中寿八十。〕如其诚说，亦以过半。乱离斯瘼，欲以安归？〔《毛诗》曰：乱离瘼矣，爰其適归。薛君曰：瘼，散也。〕闭门荒郊，再离寒暑。〔闭门，已见《恨赋》。《毛诗》曰：载离寒暑。〕兼以东皋数亩，控带朝夕，〔《秋兴赋》曰：耕东皋之沃壤，输黍稷之馀税。朝夕，已见《江赋》。〕关外一区，怅望锺阜。〔《汉书》杨仆上书曰：耻为关外人。又曰：杨雄有宅一区。蔡邕《诗序》曰：暮宿河南怅望。许慎曰：锺山，北陆无日之地。〕虽室无赵女，而门多好事；〔杨惲与孙会宗书曰：妇，赵女也，雅善鼓瑟。《汉书》曰：杨雄素贫，嗜酒，人希至其门，时有好事者，载酒肴从游学。〕禄微赐金，而欢同娱老。〔赐金娱老，谓疏广也。已见张景阳《咏史诗》。〕折芰燔枯，此焉自足。〔谢承《后汉书》曰：郑敬，字次都。钓鱼大泽。折芰而坐，以蒲荐肉，瓠瓢盈酒，琴书自乐。焚枯，已见应璩《百一诗》。〕

陛下应期万世，接统千祀，〔《庄子》曰：万世之后，而遇大圣知其解者，是旦暮遇之也。《汉书》司马谈曰：今天子接千岁之统。〕三千景附，八百不谋。〔《周书》曰：汤放桀而归於亳，三千诸侯大会，然后即天子之位。又曰：武王将渡河，中流，白鱼入于王舟，王俯取出涘以祭，不谋同辞，不期同时。一朝会武王於郊下者入百诸侯。〕臣衅等离心，功惭同德。〔《尚书》，武王曰：受有亿兆夷人，离心离德。予有乱臣十人，同心同德。〕泥首在颜，舆棺未毁。〔张温表曰：临去武昌，庶得泥首阙下。舆棺，即舆榇也。已见潘安仁《赠陆机诗》。〕缔构草昧，敢叨天功，〔缔构，见《魏都赋》。《易》曰：天造草昧。郑玄曰：草，草创也。昧，爽也。《左氏传》介之推曰：窃人之财，犹谓之盗，况贪天之功，以为己力。〕狱讼讴歌，示民同志。〔狱讼讴歌，已见刘越石《劝进表》。〕而隆器大名，一朝总集。〔《庄子》曰：语大功，立大名，此朝廷之士也。《左传》仲尼曰：惟名与器，不可以假人。〕顾己反躬，何以臻此？正当以接闬白水，列宅旧丰。〔光武居白水，已见《南都赋》。《东观汉记》曰：吴汉，南阳人也，为人质厚少文，上以其南阳人，故亲之。《汉书》曰：卢绾，丰人也，与高祖同里，萧曹等特以事见礼，至其亲幸，莫及绾也。〕忘舍讲之尤，存诸公之费。〔《东观汉记》曰：初上学长安时，过朱祐，祐尝留上，须讲竟，乃谈话。及帝登位，车驾幸祐第，问：主人得无去我讲乎？祐曰：不敢。又曰：上初学长安，南阳大人贤者，往来长安，为之邸閤稽疑。资用乏。与同舍生韩子合钱买驴，令从者僦以给诸公费。〕俯拾青紫，岂待明经？〔《汉书》夏侯胜曰：士病不明经。苟明，其取青紫，如俯拾地芥。〕

臣云顿首顿首！死罪死罪！夫铨衡之重，关诸隆替，〔陆机《顾谭诔》曰：迁吏部尚书，才长於铨衡，而综核人物。〕远惟则哲，在帝犹难。〔《尚书》，咎繇曰：在知人。禹曰：咸若时，惟帝其难之。知人则哲，能官人。〕汉魏已降，达识继轨，雅俗所归，惟称许郭。〔《孙绰子》，或问雅俗，曰：判风流正位，分泾渭殊流。雅郑异调，题帖分明，标榜可观，斯谓之雅俗矣。范晔《后汉书》曰：郭泰，字林宗，性明知人，好奖训士类，其奖拔士人，皆如所鉴。又曰：许劭，字子将，少峻名节，好奖人伦，多所赏识，故天下言拔士者，咸称许郭。〕拔十得五，尚曰比肩。〔习凿齿《襄阳耆旧传记》曰：庞统为郡功曹，性好人伦，每所称述，多过其中。时人怪问之，统曰：方欲兴长道业，不美其谈，即声名不足慕企，即为善者少。今拔十失五，犹得其半，而可以崇迈世教，使有志自厉，不亦可乎？《战国策》曰：淳于髡一日而见七人。宣王曰：寡人闻千里一士，是比肩而至也。今子一朝而见七人，不亦众乎？〕其馀得失未闻，偶察童幼，天机暂发，顾无足算。〔《魏志》曰：王脩识高柔於弱冠，异王基於童幼。天机，已见文赋。《论语》曰：斗筲之人，何足算也！〕在魏则毛玠公方，居晋则山涛识量。〔《魏志》曰：毛玠，字孝先，陈留人也，为尚书仆射，典选举。《先贤行状》曰：玠雅量公正。《魏氏春秋》曰：山涛为选曹郎，迁尚书。〕以臣况之，一何辽落？〔《世说》袁彦伯曰：江山辽落，居然有万里势。〕齐季陵迟，官方淆乱，〔《毛诗序》曰：礼义陵迟。《庄子》曰：是非之途，森然淆乱。〕鸿都不纲，西园成市，〔华峤《后汉书》曰：元和元年置鸿都门学，其诸生皆敕州郡三公举用辟召。或出为刺史太守，入为尚书、侍中。乃有封侯赐爵者。士君子皆耻与为列焉。《汉记》曰：灵帝即位，太后临朝，於西园卖官，自关内侯以下入钱各有差。〕金章有盈笥之谈，华貂深不足之叹！〔金章、盈笥，未详。虞预《晋录》曰：赵王伦篡位，时侍中常侍九十七人。每朝，小人满庭，貂蝉半座。时人谣曰：貂不足，狗尾续。〕草创惟始，义存改作，恭己南面，责成斯在，〔《论语》子曰：舜夫何为哉？恭己正南面而已。《淮南子》曰：人主之术，责成而不劳。〕岂宜妄加宠私，以乏王事？附蝉之饰，空成宠章，〔董巴《舆服志》曰：侍中中常侍，冠武弁大冠，加金铛附蝉为文。〕求之公私，授受交失。

近世侯者，功绪参差，或足食关中，或成军河内，〔《汉书》曰：萧何以丞相留收巴蜀，使给军食。汉王击楚，何守关中，后为酂侯。范晔《后汉书》曰：上拜寇恂河内太守。上谓恂曰：河内完富，吾将因是而起。昔高祖留萧何镇关中，今吾委公以河内。后封雍奴侯。〕或制胜帷幄，或门人加亲，〔《汉书》高祖曰：夫运筹於帷帐之中，决胜千里之外，吾不如子房，可封留侯。《东观汉记》曰：拜前将军邓禹为大司徒。制曰：孔子曰：自吾有回也，门人日以亲。封禹为酂侯。〕或与时抑扬，或隐若敌国。〔班固《汉书》叔孙通述曰：叔孙奉常，与时抑扬，税介免胄，礼义是创，通为稷嗣君也。《东观汉记》曰：吴汉自初从征伐，兵有不利，军营不如意。汉常独缮檠弓戟，上时令人视吴公何为？还言方作攻具。上曰：差强人意，隐若一敌国矣。封汉广平侯。〕或策定禁中，或功成野战，〔《东观汉记》曰：殇帝崩，惟安帝宜承大统。车骑将军邓骘定策禁中，封骘为上蔡侯。《汉书》鄂千秋曰：曹参有野战略地之功，此特一时之事。又曰：赐参爵列侯，食邑平阳。〕或盛德如卓茂，或师道如桓荣，〔《东观汉记》曰：卓茂，字子容，南阳人也。《汉官仪注》曰：世祖中兴，特擢盛德。南阳卓茂为太傅，封宣德侯。《东观汉记》曰：桓荣，字春卿，沛国人也。治欧阳尚书，事九江朱文刚，穷极师道，赐荣爵关内侯。〕或四姓侍祠，已无足纪，〔应劭《汉官典职》曰：四姓侍祠侯。《颜氏家训》曰：汉明帝时，外戚有樊氏、郭氏、阴氏、马氏，是为四姓，谓之小侯者。或以侍祠非列侯，故曰小侯。〕五侯外戚，且非旧章。〔《汉书》曰：成帝昔封舅王谭、王立、王根、王逢时、王商为列侯，五人同日封，故世谓之五侯。〕而臣之所附，惟在恩泽。〔《汉书·恩泽侯表》曰：公孙弘自海濒而登宰相，宠以列侯之爵。既义异畴庸，实荣乖儒者，陆机《高祖功臣颂》曰：帝畴尔庸，后嗣是膺。〕虽小人贪幸，岂独无心？

臣本自诸生，家承素业，〔《东观汉记》相者谓班超曰：祭酒，布衣诸生耳。董仲舒不遇赋曰：若不反身於素业，莫随世而转轮。〕门无富贵，易农而仕。〔东方朔戒子书曰：饱食安步，以仕易农。〕乃祖玄平，道风秀世，〔《晋中兴书》曰：范汪，字玄平，善言玄理，为吏部郎，徙吏部尚书，徐、兖二州刺史。〕爰在中兴，仪刑多士，〔中兴谓，元帝也。〕位裁元凯，任止牧伯。〔尚书，即古元凯也。刺史，即古牧伯也。《左传》太史克曰：昔高阳氏有才子八人，苍舒、隤敳、梼戭、大临、龙降、庭坚、仲容、叔达，谓之八凯。高辛氏有才子八人，伯奋、仲堪、叔献、季仲、伯虎、仲熊、叔豹、季貍，谓之八元。〕高祖少连，夙秉高尚，〔王僧孺范氏谱曰：汪生少连。〕所富者义，所乏者时。〔富义，谓段干木，已见《魏都赋》。《汉书》文帝曰：惜李广不逢时。〕薄宦东朝，谢病下邑，〔王僧孺《范氏谱》曰：少连，太子舍人，馀杭令。〕先志不忘，愚臣是庶。且去岁冬初，国学之老博士耳，今兹首夏，将亚冢司。〔刘璠《梁典》曰：齐永元初，云为广州刺史，因废家居，久之，为国子博士。《梁书》曰：天监元年，云迁散骑常侍吏部尚书。〕虽千秋之一日九迁，荀爽之十旬远至，〔《东观汉记》，马援《与杨广书》曰：车丞相高寝郎，一月九迁为丞相者。知武帝恨诛卫太子，上书讼之。然日当为月字之误也。范晔《后汉书》：荀爽，字慈明，献帝即位。董卓辅政，徵爽，爽欲遁，吏持之急。不得去，因复就拜平原相。行至宛陵，复追为光禄勋，视事三日，进拜司空，爽自被徵命，及登台司，九十五日。〕方之微臣，未为速达。臣虽无识，惟利是视，至於亏名损实，为国为身，〔尚书，伊尹曰：臣为上为德，为下为民。〕知其不可，不敢妄冒。

陛下不弃菅蒯，爱同丝麻，〔《左氏传》君子曰：《诗》云：虽有丝麻，无弃菅蒯。虽有姬姜，无叶憔悴。〕倘平生之言，犹在听览，宿心素志，无复贰辞。〔嵇康《幽愤诗》曰：内负宿心。王隐《晋书》甄彬奏曰：不宜违人之素志。〕矜臣所乞，特回宠命，则彝章载穆，微物知免。臣今在假，不容诣省，不任荷惧之至，谨奉表以闻。臣云诚惶以下。

【为萧扬州荐士表】

〔萧子显《齐书》曰：始安王遥光为扬州刺史。刘璠《梁典》曰：齐建武初，有诏举士，始安王表荐琅邪王暕及王僧孺。〕

※任彦昇

臣王言：臣闻，求贤暂劳，垂拱永逸，〔《吕氏春秋》曰：贤主劳於求人，而佚於治事。〕方之疏壤，取类导川。〔《孟子》曰：舜使禹疏九河，禹掘地而注之海。《国语》太子晋曰：伯禹疏川导滞。〕伏惟陛下道隐旒纊，信充符玺，〔《老子》曰：大象无形，道隐无名。河上公注曰：道潜隐，使人无能指名也。《大戴礼》，孔子曰：古者絻而前旒，所以蔽明也，黈絖塞耳，所以掩听也。絻，古冕字。絖，古纊字，音义并同。《庄子》曰：圣人治天子，为符玺以信之。〕六飞同尘，五让高世。〔《汉书》爰盎谓文帝曰：陛下有高世之行三：陛下从代乘六乘传，驰不测之渊，虽贲育之勇。不及陛下。陛下至代邸，西向让天子者三，南向让者再。夫许由一让，而陛下五以天下让，过许由四矣。又曰：今陛下骋六飞、驰不测。《老子》曰：和其光而同其尘。〕白驹空谷，振鹭在庭，〔白驹，已见桓元子《荐谯元彦表》。《毛诗》曰：振鹭于飞，干彼西雍。我客戾止，亦有斯容。〕犹惧隐鳞卜祝，藏器屠保。〔司马迁书曰：仆之先人，文史星历，近乎卜祝之间。《易》曰：君子藏器於身，待时而动。《鹖冠子》曰：伊伊酒保，太公屠牛，海内荒乱，立为世师。〕物色关下，委裘河上，〔《列仙传》曰：关令尹喜内学，老子西游，先见其气，知真人当过，物色而遮之，果得老子。《晏子》曰：治天下若委裘，用贤委裘之实，桓公听管仲，而赵襄子信王登，此之谓委裘。然委裘，谓用贤也。《神仙传》曰：河上公，莫知其姓名也，尝读老子《道德经》，汉孝文帝驾从而诣之。〕非取制於一狐，谅求味於兼采。〔王褒《讲德论》曰：千金之裘，非一狐之腋。张璠《易注序》曰：蜜蜂以兼采为味。〕五声倦响，九工是询，〔《鬻子》曰：昔者大禹治天下，以五声听治。九工，已见王元长《策秀才文》。〕寝议庙堂，借听舆皂。〔《说苑》晋东郭氏曰：肉食者失计於庙堂，藿食得不肝脑涂地。班固《汉书·匈奴赞》曰：汉兴，忠言嘉谋之臣，相与议事於庙堂之上。《左氏传》曰：晋侯听舆人之诵。舆皂，已见《射雉赋》。〕臣位任隆重，义兼家邦，实欲使名实不违，徼幸路绝。〔《邓析子》曰：循名责实，君之事也。奉法宣令，臣之职也。徼倖，已见李令伯表。〕势门上品，犹当格以清谈，〔《说苑》晏子曰：陂池之鱼，入於势门。谢灵运《宋书》序曰：下品无高门，上品无贱族。王隐《晋书》曰：祖约清谈平裁，老而不倦。〕英俊下僚，不可限以位貌。〔左太冲《咏史诗》曰：世胄蹑高位，英俊沈下僚。〕

窃见秘书丞琅邪臣王暕，年二十一，字思晦，七叶重光，海内冠冕。〔《梁书》曰：俭子暕，字思晦。何之元《梁典》曰：侍中领右骁骑王骞，字思晦，太尉文宪公长子也。左仆射王暕，字思寂，文宪公次子也。王筠为骞碑亦云：骞，字思晦。据此及《梁书》，明《梁典》及《碑误》也。《晋中兴书》曰：王祥弟览，览生导，导生洽，洽生珣，珣生昙首。沈约《宋书》曰：王僧绰，昙首长子，遇害，子俭嗣也。《尚书》曰：宣重光。《晋中兴书》：庾冰疏曰：臣因循家宠，冠冕当世。〕神清气茂，允迪中和。〔《淮南子》曰：神清者，嗜欲不能乱。蔡洪《张锜状》曰：锜资气早茂，才幹足任。《尚书》曰：允迪厥德。《礼》曰：以乐德教国子，中和祇庸孝友。〕叔宝理遣之谈，彦辅名教之乐。〔臧荣绪《晋书》曰：卫玠，字叔宝。好言玄理，拜太子洗马。常以人有不及，可以情恕，非意相干，可以理遣，故终身不见喜愠之容。《世说》曰：王平子、胡母彦国诸人，昔以放任为达，或去衣裸体。《乐广》曰：名教中自有乐地，何为乃尔。〕故以晖映先达，领袖后进。〔孙盛《晋阳秋》曰：裴秀有风操，十馀岁，时人为之语曰：后进领袖有裴秀。〕居无尘杂，家有赐书，〔韦昭《吴书》曰：刘基不妄交游，门无杂宾。《汉书》曰：班彪幼与兄嗣共游学，家有赐书，好古之士，自远方至。〕辞赋清新，属言玄远，〔陆机《陆云别传》曰：云亦善属文，清新不及机，而口辩持论过之。臧荣绪《晋书》曰：阮籍虽放诞，不拘礼教，然发言玄远。〕室迩人旷，物疏道亲。〔《毛诗》曰：其室则迩，其人甚远。《尹文子》曰：处名位，虽不肖，不患物不亲己。在贫贱，不患物不疏己。亲疏系乎势利，不系乎不肖与仁贤也。〕养素丘园，台阶虚位，〔养素，已见《谢宣远送孔令诗》。〕庠序公朝，万夫倾望。〔《孟子》曰：夏曰秋，殷曰序，周曰庠，学则三代共之。曹植《求通亲亲表》曰：执政不废於公朝。〕岂徒荀令可想，李公不亡而已哉？〔臧荣绪《晋书》曰：荀顗，字景倩，颍阳人也。魏太尉彧之第六子。黄初末，除中郎。高祖辅政，见顗，异之曰：顗，令君之子也，近见袁侃，亦曜卿之子也。皆有父风。范晔《后汉书》曰：李固，字子坚，汉中郡南郑人。司徒郃之子，少好学，四方有志之士，多慕其风而来学。京师咸叹曰：是复为李公矣。〕

前晋安郡侯官令东海王僧孺，年三十五，字僧孺。理尚栖约，思致恬敏。〔刘璠《梁典》曰：王僧孺，字僧孺，东海郯人。六岁解属文，梁兴，除镇军记室，稍迁兰陵太守，卒於谘议。〕既笔耕为养，亦佣书成学，〔《东观汉记》曰：班超家贫，为官佣写书，投笔叹曰：丈夫独不效傅介子，立功绝域之地以封侯，安久笔耕乎？《东观汉记》耕或为研。范晔《汉书》曰：班超为官佣书以供养。吴志曰：阚泽，字德润，会稽人。家世农夫，至泽好学，无以资，常为人佣书，以供纸笔。所写既毕，诵读亦遍。〕至乃集萤映雪，编蒲缉柳，〔檀道鸾《晋阳春秋》曰：车胤，字武子，学而不倦，贫不常得油，夏月则练囊盛数十萤火，以夜继日焉。《孙氏世录》曰：孙康家贫，常映雪读书，清介，交游不杂。《汉书》曰：路温舒取泽中蒲截为牒，编用写书。《楚国先贤传》曰：孙敬到洛，在太学左右一小屋安止母，然后入学。编杨柳简以为经。〕先言往行，人物雅俗。〔《易》曰：君子多识前言往行，以畜其德。《孙绰子》，或问人物，曰：察虚实，审真伪，断成败，定终始，斯可谓之人物矣。雅俗，已见《范云让表》。〕甘泉遗仪，南宫故事，〔胡广汉官制度曰：天子出，车驾次第，谓之卤簿。长安时，出祠天於甘泉用之名曰甘泉卤簿。范晔《后汉书》曰：郑弘为尚书令，弘前后所陈有补益，著之南宫，以为故事。〕画地成图，抵掌可述。〔《汉书》：张安世子千秋，为中郎将，将兵击乌桓，还谒大将军霍光，问战斗方略，山川形势，千秋口对兵事，画地成图，无所忘失。《战国策》曰：苏秦说赵王，抵掌而言。〕岂直鼮鼠有必对之辩，竹书无落简之谬。〔挚虞《三辅决录》注曰：窦攸举孝廉，为郎。世祖大会灵台，得鼠如豹文，荧荧光泽。世祖异之，以问群臣，莫能知者。攸对曰：鼮鼠也。诏问何以知之，攸对曰：见《尔雅》。诏案秘书，如攸言。赐帛百匹。张骘《文士传》曰：人有嵩山下得竹简一枚，两行科斗书，人莫能识。张华以问束晰，晰曰：此明帝显节陵策文。验校果然。朝廷士庶，皆服其博识。〕暕坐镇雅俗，弘益已多；僧孺访对不休，质疑斯在，〔班固《汉书·董仲舒述》曰：谠言访对，为世纯孺。《太玄经》曰：爰质所疑。宋衷曰：质，问也。〕并东序之秘宝，瑚琏之茂器。〔《书》曰：大玉、夷玉、天球、河图在东序。《典引》曰：御东序之秘宝。《论语》子贡问曰：赐也何如？子曰：汝器也。曰：何器也？曰：瑚、琏也。〕诚言以人废，而才实世资。〔《论语》子曰：君子不以言举人，不以人废言。《解嘲》曰：邹衍颉顽，而取世资。班固《汉书·翟方进述》曰：用合时宜，器周世资。〕临表悚战，犹惧未允，不任下情云云。

【为褚谘议蓁让代兄袭封表】

〔萧子显《齐书》曰：褚蓁，字茂绪，为义兴太守，改封巴东郡。表让封贲子霁，诏许之，官至前将军，卒。然此表与集详略不同，疑是藁本，辞多冗长。〕

※任彦昇

臣蓁言：昨被司徒符，仰称诏旨，许臣兄贲所请，以臣袭封南康郡公。臣门籍勋荫，光锡土宇。臣贲世载承家，允膺长德，〔萧子显《齐书》曰：褚渊长子贲，字蔚先，官历散骑常侍。上表称疾，让封与弟蓁。《国语》曰：祭公谋父曰：奕世载德。韦昭曰：载，成也。《易》曰：开国承家，小人勿用。《左氏传》，王子朝曰：王后无嫡，则择立长。年钧以德，德钧以卜。〕而深鉴止足，脱屣千乘。〔《老子》曰：知足不辱，知止不殆。《吴都赋》曰：轻脱屣於千乘。〕遂乃远谬推恩，近萃庸薄，能以国让，弘义有归，〔《左氏传》公子鱼曰：能以国让，仁孰大焉。〕匹夫难夺，守以勿贰。昔武始迫家臣之策，陵阳感鲍生之言，张以诚请，丁为理屈。〔《东观汉记》曰：张纯，字伯仁，建武初先诣阙，封武始侯。子奋，字稚通，兄根，常被病。纯病困，敕家丞翕：司空无功，爵不当传嗣。纯薨，大行移书问嗣，翕上书夺诏封奋。奋上书曰：根不病，哀臣小称病，今翕移臣。又曰：丁綝为陵阳侯，薨。长子鸿，字季公，让位於弟盛，逃去。鸿初与九江鲍骏友善，及鸿亡，骏遇於东海，阳狂不识骏，骏乃止让之曰：今子以兄弟私恩，而绝父不灭之基，可谓智乎？鸿感悟垂涕，乃还就国。〕且先臣以大宗绝绪，命臣出纂傍统。〔《礼记》曰：继别为宗。郑玄曰：别子之嫡也，族人尊之，谓之大宗，是宗子也。〕禀承在昔，理绝终天。〔天道无终，而云终天，永诀之辞也。徐广《赴谢车骑葬还诗》曰：潜壙既掩扉，终天隔幽壤。潘岳《哀永逝》曰：今奈何兮一举，邈终天而子不反。〕永惟情事，触目崩殒。若使贲高延陵之风，臣忘子臧之节，〔《左传》曰：吴子诸樊既除丧，将立季札。辞曰：曹宣公之卒也，诸侯与曹人不义曹君，将立子臧。子臧去之，遂不为也，以成曹君。君子曰：能守节。君义嗣也，谁敢奸君，有国，非吾节也。札虽不才，愿附於子臧之节。〕是废德举，岂曰能贤？〔《左氏传》曰：宋公疾，召大司马孔父而属殇公焉。对曰：群臣愿奉冯也。公曰：先君以寡人为贤，使主社稷，若弃德不让，是废先君之举，岂曰能贤？〕陛下察其丹款，特赐停绝。〔丹款，已见《庾元规表》。〕不然。投身草泽，苟遂愚诚耳。〔谢承《后汉书》曰：朱宠隐身草泽。〕不胜丹慊之至。谨诣阙拜表以闻，臣诚惶诚恐以下。

【为范始兴作求立太宰碑表】

〔吴均《齐春秋》曰：竟陵文宣王子良薨，西昌侯以天子命假黄钺太宰。萧子显《齐书》曰：建武中，故吏范云上表为子良立碑，事不行。〕

※任彦昇

臣云言：原夫存树风猷，没著徽烈，〔《尚书》曰：彰善瘅恶，树之风声。应璩与王将军书曰：雀鼠虽愚，犹知徽烈。〕既绝故老之口，必资不刊之书。〔《西征赋》曰：兆惟奉明，邑号千人。讯诸故老，造自帝询。杜预《传序》曰：左丘明受经於仲尼，以为经者，不刊之书也。〕而藏诸名山，则陵谷迁贸；〔司马迁书曰：仆诚以著此书，藏诸名山。《毛诗》曰：高岸为谷，深谷为陵。〕府之延阁，则青编落简。〔刘歆《七略》曰：孝武皇帝敕丞相公孙弘，广开献书之路。百年之间，书积如山，故内则延阁广内秘书之府。又曰：尚书有青丝编目录。〕然则配天之迹，存乎泗水之上；〔《汉书·平纪》曰：郊祀高祖以配天。郦善长《水经注》曰：泗水南有泗水亭，汉高祖庙前有碑，延熹十年立。〕素王之道，纪於沂川之侧。〔《家语》南宫敬叔曰：孔子生於衰周，赞明易道以为法，或者天将欲素王之乎？何其盛也？沂水南有孔子旧庙，汉魏以来列七碑，二碑无字。〕由是崇师之义，拟迹於西河；〔《礼记》曾子谓子夏曰：事夫子於洙、泗之间，退而老西河之上，使西河之人，疑汝於夫子。《七略》曰：西河燕、赵之间。〕尊主之情，致之於尧禹。〔尊主，谓伊尹也，耻其君不如尧舜。已见曹子建《通亲亲表》。禹亦圣帝，故连言之。〕故精庐妄启，必穷镌勒之盛；〔《东观汉记》曰：王阜年十一，辞父母欲出精庐，以尚幼不见听。《荆州图》曰：阴令刘喜，魏时宰县，雅好博古，教学立碑。〕君长一城，亦尽刊刻之美。〔陈实《别传》曰：实卒，蔡邕为立碑刻铭，然实为太丘宰，故曰一城也。〕况乎甄陶周召，孕育伊颜？〔周公，召公，伊尹，颜回也。《典引》曰：孕虞育夏，甄殷陶周。〕

故太宰竟陵文宣王臣某，与存与亡，则义刑社稷，〔《汉书》：文帝即位，绛侯为丞相。爰盎进曰：丞相何如人？上曰：社稷臣。盎曰：绛侯所谓功臣，非社稷臣。社稷臣主存与存，主亡与亡。如淳曰：人主在时，与共治，不以主亡而不行其政令也。〕严天配帝，则周公其人。〔《孝经》子曰：孝莫大於严父，严父莫大於配天，则周公其人也。昔者周公郊祀后稷以配天，宗祀文王於明堂以配上帝。〕体国端朝，出藩入守，进思必告之道，退无苟利之专。〔《尚书》曰：尔有嘉谋嘉猷，则入告尔后于内。《公羊传》曰：大夫出境，有可以安社稷利国家者，则专之可也。《左氏传》曰：子产曰：苟利社稷，死生以之。〕五教以伦，百揆时序。〔《尚书》，帝曰：契，汝作司徒，敬敷五教，在宽。又曰：纳于百揆，百揆时序。〕若夫一言一行，盛德之风。〔《孟子》曰：舜闻一善言，见一善行，若决江河，沛然莫之能御也。《易》云：日新之谓盛德。〕琴书艺业，述作之茂。〔《汉书》曰：郑敬，字次都，琴书自乐。《礼记》曰：作者之谓圣，述者之谓明。明圣者，述作之谓也。〕道非兼济，事止乐善，亦无得而称焉！〔《周易》曰：智周万物，而道济天下。《东观汉记》曰：上尝问东平王苍曰：在家何业最乐？苍对曰：为善最乐。上嗟叹之。《论语》曰：齐景公有马千驷，死之日，民无德而称焉。〕

人之云亡，忽移岁序。〔《诗》曰：人之云亡，邦国殄瘁。〕鸱鸮东徙，松槚成行。〔言成王未知周公之意，类郁林之嫌子良。而周公有居摄之情，由子良有代宗之议，故假鸱鸮以喻焉。吴均《齐春秋》曰：郁林王即位，子良谢疾不视事，帝嫌之。又潘敞以仗防之，子良既有代宗议，忧惧不敢朝事，而子良薨。《毛诗序》曰：鸱鸮，周公救乱也。成王未知周公之志，乃作诗以遗王，名之曰《鸱鸮》焉。《说苑》曰：枭与鸠相遇，鸠曰：子安之。枭曰：我将东徙。鸠曰：何？枭曰：西方之人，皆恶我声。鸠曰：子鸣。於是鸣。鸠曰：子改鸣则可，不改子鸣，虽东徙犹恶子也。《左传》伍子胥曰：树吾墓槚。〕六府臣僚，三藩士女，〔萧子显《齐书》曰：子良为辅国将军、征虏将军、竟陵王、镇北将军、征北将军、护军将军，斯谓六府。子良又为会稽太守、南徐州刺史、又南兖州刺史，斯谓之三藩也。〕人蓄油素，家怀铅笔，〔油素，已见《吴都赋》。葛龚与梁相笺曰：曹褒寝怀铅笔，行诵文书。〕瞻彼景山，徒然望慕。〔景山，谓坟也。《毛诗》曰：陟彼景山。刘桢《赠五官中郎将诗》曰：望慕结不解。〕昔晋氏初禁立碑，〔《晋令》曰：诸葬者，不得作祠堂碑石兽。〕魏舒之亡，亦从班列。而阮略既泯，故首冒严科，为之者竟免刑戮，致之者反蒙嘉叹。〔《陈留志》曰：阮略，字德规，为齐国内史，为政表贤黜恶，化风大行。卒於郡，齐人欲为立碑。时官制严峻，自司徒魏舒已下，皆不得立。齐人思略不已，遂共冒禁树碑，然后诣阙待罪。朝廷闻之，尤叹其惠。〕至於道被如仁，功参微管，本宜在常均之外。〔如仁微管，并见上傅季友《修张良教》。〕故太宰渊，丞相嶷，亲贤并轨，即为成规。〔褚渊碑，即王俭所制。萧子显《齐书》曰：豫章文献王嶷，字宣俨，薨赠丞相。南阳乐蔼为建立碑。第二子恪，讬沈约及孔稚珪为文。〕乞依二公前例，赐许刊立。宁容使长想九原，樵苏罔识其禁；驻驆长陵，輶轩不知所適。〔《礼记》曰：赵文子与叔誉观乎九原，文子曰：死者如可作也，吾谁与归？《战国策》颜蠋谓齐王曰：秦攻齐，令曰：敢有去柳下季墓五十步樵采者，罪死不赦。《东观汉记》和帝诏曰：高祖功臣，萧、曹为首，朕望长陵东门，见二臣之陇，感焉。〕

臣里闾孤贱，才无可甄，值齐网之弘，弛宾客之禁，〔范晔《后汉书》曰：建武中，禁网尚宽，诸王既长，各招引宾客。〕策名委质，忽焉二纪。〔《左氏传》狐突曰：策名委质，其二乃辟。〕虑先犬马，厚恩不答。〔《列女传》曰：梁寡高行曰：妾之夫不幸早死，先犬马填沟壑。虞贞节曰：人受命於天而命长，犬马受命於天而命短。妾之夫反先犬马死矣。〕而弊帷毁尽，未蓐蝼蚁，〔《礼记》仲尼曰：吾闻之，弊帷不弃，为埋马也。弊尽不弃，为埋狗也。《战国策》安陵君谓楚王曰：犬马臣原得式黄泉，蓐蝼蚁。延叔坚《战国策论》曰：为王先，用填黄泉，为王作蓐，以御蝼蚁。〕珠襦玉匣，遽饰幽泉。〔《西京杂记》曰：汉帝及诸侯王送死，皆珠襦玉匣，匣形如铠甲，连以金缕，皆镂为蛟龙鸾凤龟龙之形，所谓交龙玉匣。〕陛下弘奖名教，不隔微物，使臣得骏奔南浦，长号北陵。〔南浦迎丧，北陵送葬。〕既曲逢前施，实仰觊后泽，倘验杜预山顶之言，庶存马骏必拜之感。〔襄阳记曰：杜元凯好为身后名，常自言百年后必高岸为谷，深谷为陵，作二碑，叙其平吴勋，一沈万山下，一沈岘山下。谓参佐曰：何知后代不在山头乎？臧荣绪《晋书》曰：扶风王骏，字子臧，宣帝第七子也。都督雍凉州诸军事，后薨，民吏树碑赞述德范。长老见碑，无不拜之，言其遗爱如此。〕临表悲惧，言不自宣，臣诚惶已下。

《文选》　唐·李善注



