---
---
---
title: 卷二十三 诗丙
---

◎咏怀

【咏怀诗十七首(五言)】

〔颜延年曰：说者阮籍在晋文代，常虑祸患，故发此咏耳。〕

※阮嗣宗〔臧荣绪《晋书》曰：阮籍，字嗣宗，陈留尉氏人也。容貌瑰杰，志气宏放，蒋济辟为掾，后谢病去，为尚书郎，迁步兵校尉。卒。〕

夜中不能寐，起坐弹鸣琴。薄帷鉴明月，清风吹我衿。〔《广雅》曰：鉴，照也。〕孤鸿号外野，朔鸟鸣北林。〔《广雅》曰：号鸣也。〕徘徊将何见，忧思独伤心。〔嗣宗身仕乱朝，常恐罹谤遇祸，因兹发咏。故每有忧生之嗟，虽志在刺讥，而文多隐避。百代之下，难以情测，故粗明大意，略其幽旨也。〕

二妃游江滨，逍遥顺风翔。交甫怀环珮，婉娈有芬芳。猗靡情欢爱，千载不相忘。〔《列仙传》曰：江妃二女，出游江滨。交甫遇之。馀与《韩诗内传》同。已见南都赋。王逸《楚辞注》曰：在衣曰怀。毛苌《诗传》曰：婉娈，少好貌。《子虚赋》曰：扶舆猗靡。〕倾城迷下蔡，容好结中肠。〔《汉书》李延年歌曰：一顾倾人城。《登徒子好色赋》曰：臣东家之子，焉然一笑，惑阳城，迷下蔡。〕感激生忧思，谖草树兰房。膏沐为谁施，其雨怨朝阳。〔赵岐《孟子章指》曰：千载闻之，犹有感激。《毛诗》曰：焉得谖草言树之背。又曰：岂无膏沐，谁適为容。又曰：其雨其雨，杲杲出日。郑玄曰：人言其雨其雨，杲杲然日复出，犹我言伯且来伯且来，则复不来也。伯且，君子字。〕如何金石交，一旦更离伤。〔沈约曰：婉娈则千载不忘。金石之交，一旦轻绝，未见好德如好色。善曰：《汉书》曰：楚王使武涉说韩信曰：足下虽自以为与汉王为金石交，然今为汉王所禽矣。〕

嘉树下成蹊，东园桃与李。〔颜延年曰：《左传》季孙氏有嘉树。善曰：班固《汉书·李广赞》曰：谚曰：桃李不言，下自成蹊。〕秋风吹飞藿，零落从此始。〔沈约曰：风吹飞藿之时，盖桃李零落之日。华实既尽，柯叶又雕，无复一毫可悦。善曰：《说文》曰：藿，豆之叶也。《楚辞》曰：惟草木之零落。〕繁华有憔悴，堂上生荆杞。〔言无常也。《文子》曰：有荣华者，必有愁悴。班固《答宾戏》曰：朝为荣华，夕为憔悴。《山海经》曰：雩夕之山，下为荆杞。郭璞曰：杞，枸杞。〕驱马舍之去，去上西山趾。〔西山，夷齐所居。言欲从之，以避世祸。〕一身不自保，何况恋妻子。〔沈约曰：荣悴去就，此人本无保身之术，况复妻子者乎。〕凝霜被野草，岁暮亦云已。〔沈约曰：岁暮风霜之时，徒然而已耳。善曰：繁霜已凝，岁亦暮止。野草残悴，身亦当然。《楚辞》曰：漱凝霜之纷纷。《字书》曰：凝冰坚也。《毛诗》曰：岁聿云暮。《苍颉篇》曰：已，毕也。〕

昔日繁华子，安陵与龙阳。〔《史记》华阳夫人姊说夫人曰：不以繁华时树本。《说苑》曰：安陵君缠，得宠於楚恭王。江乙谓缠曰：吾闻以财事人者，财尽则交绝。以色事人者，华落则爱衰。子安得长被幸乎？会王出猎，江渚有火若云霓，兕从南方来，正触王骖，善射者射之，兕死於车下。王谓缠曰：万岁后，子将谁与乐？缠泣下沾衣曰：大王万岁后，臣将殉，恭王乃封缠车下三百户，故江乙善谋，安陵善知时。龙阳君钓十馀鱼而弃，因泣下。王曰：有所不安乎？对曰：无。王曰：然则何为涕出？对曰：臣始得鱼，甚喜，后得益多，而又欲弃前之所得也。今以臣凶恶，而得拂枕席，今爵至人君，走人於庭，避人於途，四海之内，其美人甚多矣，闻臣人得幸於王，毕褰裳而趋王，臣亦曩之所得鱼也。亦将弃矣，安得无涕出乎？王乃布令：敢言美人者族。〕夭夭桃李花，灼灼有辉光。〔《毛诗》曰：桃之夭夭，灼灼其华。〕悦怿若九春，磬折似秋霜。〔《春秋·元命苞》曰：阳气数成於三，故时别三月，阳数极於九，故三月一时，九十日。宋衷曰：四时皆象此类，不唯春也。《尚书·大传》曰：诸侯来，受命周公，莫不磬折。〕流眄发姿媚，言笑吐芬芳。〔《神女赋》曰：陈嘉辞而云对，吐芬芳其若兰。〕携手等欢爱，宿昔同衣裳。〔《广雅》曰：宿，夜也。〕原为双飞鸟，比翼共翱翔。〔建安中无名诗曰：中有双飞鸟，自名为鸳鸯。〕丹青著明誓，永世不相忘。〔以财助人者，财尽则交绝。以色助人者，色尽则爱弛。是以嬖女不弊席，嬖男不弊舆，安陵君所以悲鱼也，亦岂能丹青著誓，永代不忘者哉。盖以俗衰教薄，方直道丧，携手笑言，代之所重者，乃足传之永代，非止耻会一时。故讬二子以见其意，不在分桃断袖爱嬖之懽，丹青不渝，故以方誓。善曰：《东观汉记》光武诏曰：明设丹青之信，广开束手之路。〕

天马出西北，由来从东道。〔《汉书》曰：天马来，从西极，涉流沙，九夷服。天马来，历无草，经千里，循东道。张晏曰：马从西而来东也。沈约云：由西北来东道也。〕春秋非有讬，富贵焉常保。〔沈约曰：春秋相代若环之无端，天道常也，譬如天马本出西北，忽由东道，况富之与贫，贵之与贱，易至乎？善曰：郑玄《礼记注》曰：讬止也。〕清露被皋兰，凝霜沾野草。〔迅疾也。《楚辞》曰：皋兰被径兮，斯露渐凝霜已见上文。古诗曰：白露沾野草。〕朝为媚少年，夕暮成丑老。自非王子晋，谁能常美好。〔王子晋，已见上文。〕

登高临四野，北望青山阿。〔应劭《风俗通》曰：葬於郭北北首，求诸幽之道。〕松柏翳冈岑，飞鸟鸣相过。〔仲长子《昌言》曰：古之葬，植松柏梧桐，以识其坟。〕感慨怀辛酸，怨毒常苦多。〔《苍颉篇》曰：怀，抱也。《史记》太史公曰：怨毒之於人甚矣哉。《广雅》曰：毒痛也。〕李公悲东门，苏子狭三河。求仁自得仁，岂复叹咨嗟。〔沈约曰：河南、河东、河北，秦之三川郡。古人呼水皆为河耳。苏子以两周之狭小，不足逞其志力，故去佩六国相印也。云二子岂不知进趋之近祸败哉，常以交利货余祸，故冒而行之，所谓求仁得仁也。松柏冈岑，丘墓所在也。古有皆死之义，莫有免者焉，达者安小大之涯，各遂分内之乐，委天任命，以至於俱为一丘之土。夫何异哉？故因此望山阿，而发此句，明徂谢之理虽同，夭逝之途则异也，感慨之来，诚逝者所不免。至於颠沛逆天，怨毒求生，苏子李斯张本也。善曰：李斯，已见《西征赋》。苏秦，已见左太冲《咏史诗》。《汉书》东方朔曰：汉兴，去三河之地，止霸产以西。《论语》子贡曰：伯夷叔齐何人也，子曰：古之贤人。曰：怨乎？曰：求仁而得仁，又何怨？〕

开秋兆凉气，蟋蟀鸣床帷。〔开秋，秋初开也。《楚辞》曰：开春发岁兮。《四子讲德论》曰：蟋蟀候秋吟。《毛诗》曰：十月蟋蟀，入我床下。〕感物怀殷忧，悄悄令心悲。〔古诗曰：感物怀所思。《韩诗》曰：耿耿不寐，如有殷忧。《毛诗》曰：忧心悄悄，愠于群小。〕多言焉所告，繁辞将诉谁。〔沈约曰：重言之，犹云怀哉怀哉。善曰：《论衡》曰：甘议繁辞，终不见信。〕微风吹罗袂，明月耀清晖。晨鸡鸣高树，命驾起旋归。〔《乐录》曰：鸡鸣高树颠。古辞。《孔丛子》孔子歌曰：巾车命驾，将適唐都。《毛诗》曰：薄言旋归。〕

平生少年时，轻薄好弦歌。〔《论语》曰：久要不忘平生之言。范晔《后汉书》曰：光武曰：孝孙素谨，轻薄儿误之。孝孙，刘嘉字。〕西游咸阳中，赵李相经过。〔颜延年曰：赵，汉成帝赵后飞燕也；李，武帝李夫人也。并以善歌妙舞，幸於二帝也。善曰：《史记》曰：秦作咸阳，徙都也。〕娱乐未终极，白日忽蹉跎。驱马复来归，反顾望三河。黄金百溢尽，资用常苦多，北临太行道，失路将如何。〔少年之日，志好弦歌及乎岁晚旋归，路失财尽，同乎太行之子，当如之何乎？《战国策》曰：魏王欲攻邯郸，季梁闻之，中道而反，衣焦不信，头尘不浴。往见王曰：今者臣来，见人於太行，乃北面而持其驾，告臣曰：我欲之楚。臣曰：之楚，将奚为北面？曰：吾马良。臣曰：虽良，此非楚之道也。曰：吾用多。臣曰：虽多，此非之楚之路也。曰：吾善御。此数者逾善，而离楚逾远耳。今王动欲成霸王，举欲信於天下，恃王国之大，兵之精，锐而欲攻邯郸以广地尊名，王之动逾数，而离王逾远耳，犹至楚而北行也。高诱曰：面，向也。驾，马也。之，至也。用，资也。贾逵《国语注》曰：一溢，二十四两。〕

昔闻东陵瓜，近在青门外。连轸距阡陌，子母相拘带。五色曜朝日，嘉宾四面会。〔轸当为畛。宋衷《太玄经注》曰：畛界也。《说文》曰：畛，井田间陌也。孔安国《尚书传》曰：距至也。子母五色，俱谓瓜也。《史记》曰：邵平者，故秦东陵侯。秦破，为布衣贫，种瓜於长安城东。瓜美，故时俗谓之东陵瓜。从邵平始也。《汉书》曰：霸城门，民间所谓青门也。《毛诗》曰：我有嘉宾。〕膏火自煎熬，多财为患害。布衣可终身，宠禄岂足赖。〔沈约曰：当东陵侯侯服之时，多财爵贵。及种瓜青门，匹夫耳，寔由善於其事，故以味美见称，连轸距陌，五色相照。非唯周身赡己，乃亦坐致嘉宾。夫得固易失，荣难久恃。膏以明自煎，人以财兴累。布衣可以终身，岂宠禄之足赖哉！善曰：《庄子》曰：山木，自寇也，膏火，自煎也。《汉书》疏广曰：愚而多财，则益其过，《左氏传》曰：石碏曰：四者之来，宠禄过也。又宋华元曰：不能治官，敢赖宠乎？〕

步出上东门，北望首阳岑。〔《河南郡图经》曰：东有三门最北头曰：上东门。《河南郡境界簿》曰：城东北十里首阳山上，有首阳祠一所。〕下有采薇士，上有嘉树林。〔沈约曰：夷，齐尚不食周粟，况取之以不义者乎？善曰：《史记》曰：武王平殷，伯夷、叔齐耻之，义不食周粟，隐於首阳山，采薇而食之。颜延之曰：《史记·龟策传》曰：无虫曰嘉林。〕良辰在何许，凝霜霑衣襟。寒风振山冈，玄云起重阴。〔沈约曰：良辰何许？言世路险薄，非良辰也。风霜交至，凋殒非一，玄云重阴，多所拥蔽。是以寄言夷、齐，望首阳而叹息。善曰：《东征赋》曰：撰良辰而将行，王仲宣诗曰：白露沾衣。〕鸣雁飞南征，鶗鴂发哀音。〔沈约曰：此鸟鸣则芳歇也。芬芳歇矣，所存者臰腐耳。善曰：《楚辞》曰：雁邕邕而南游。又曰：恐鶗鴂之先鸣，使夫百草为之不芳。〕素质游商声，凄怆伤我心。〔沈约曰：致此彫素之质，由於商声用事秋时也。游字应作由，古人字类无定也，善曰：《礼记》曰：孟秋之月。其音商。郑玄曰：秋气和则音声调。〕

昔年十四五，志尚好书诗。〔《论语》子曰：吾十有五而志于学。杜预《左氏传注》曰：尚上之耳。〕被褐怀珠玉，颜闵相与期。〔《家语》，子路问於孔子曰：有人於此，被褐而怀玉，何如？子曰：国无道可也。国有道，则衮冕而执玉也。颜回：已见《幽通赋》。《史记》曰：闵损，字子骞。〕开轩临四野，登高望所思。丘墓蔽山冈，万代同一时。〔《方言》曰：冢，大者为丘。王逸《楚辞注》曰：小曰丘。〕千秋万岁后，荣名安所之。乃悮羡门子，噭々今自蚩。〔沈约曰：自我以前，徂谢者非一。虽或税驾参差，同为今日之一丘。夫岂异哉？故云万代同一时也。若夫被褐怀玉，讬好诗书，开轩四野，昇高永望，志事不同，徂没理一。追悟羡门之轻举，方自笑耳。善曰：《战国策》曰：楚王谓安陵君曰：寡人万岁千秋之后，谁与乐此矣？《淮南子》曰：死有遗业，生有荣名。薛综《西京赋注》曰：安，焉也。《史记》曰：始皇使燕人卢生求羡门，韦昭曰：古仙人也。《说文》云：嗤，笑也。嗤与蚩同。〕

徘徊蓬池上，还顾望大梁。〔《汉书·地理志》曰：河南开封县东北有蓬池。或曰：即宋蓬泽也。又陈留郡有浚仪县，故大梁也。〕绿水扬洪波，旷野莽茫茫。〔《毛诗》曰：率彼旷野。《楚辞》曰：莽茫茫之无涯。毛苌曰：茫茫，广大貌。〕走兽交横驰，飞鸟相随翔。是时鹑火中，日月正相望。〔《左氏传》曰：晋侯伐号，公问卜偃曰：吾其济乎？对曰：剋之，其九月十月之交乎？鹑火中，必是时也，杜预曰：夏之九月十月也。《尚书》曰：惟二月既望。孔安国曰：十五日，日月相望也。〕朔风厉严寒，阴气下微霜。〔《尔雅》曰：朔，北方也。杜预《左氏传注》曰：厉，猛也。《曾子》曰：阴气腾则凝为霜。〕羁旅无畴匹，俯仰怀哀伤。〔《左氏传》曰：陈敬仲曰：羁旅之臣也。〕小人计其功，君子道其常。岂惜终憔悴，咏言著斯章。〔沈约曰：岂惜终憔悴，盖由不应憔悴，而致憔悴，君子失其道也。小人计其功而通，君子道其常而塞，故致憔悴也。因乎眺望多怀，兼以羁旅无匹，而发此咏。善曰：《孙卿子》曰：天有常道，君子有常体，君子道其常，小人计其功。〕

炎暑惟兹夏，三旬将欲移。〔南方为火，而主夏。火性炎上，故谓夏月为炎暑也。薛君《韩诗章句》曰：惟，辞也。郑玄《毛诗笺》曰：炎，热气也。〕芳树垂绿叶，清云自逶迤。〔《淮南子》曰：志厉清云。《楚辞》曰：载云旗之逶迤。〕四时更代谢，日月递差驰。〔《孙卿子》曰：日月递照，四时代御。〕徘徊空堂上，忉怛莫我知。〔《毛诗》曰：劳心忉忉。又曰：劳心怛怛。《楚辞》曰：国无人兮莫我知。〕原睹卒欢好，不见悲别离。〔言四时代移，日月递运。年寿将尽，而人莫已知，恐被谗邪，横遭摈斥，故云原卒欢好，不见离别。〕

灼灼西隤日，馀光照我衣。〔《楚辞》曰：日杳杳而西颓。〕回风吹四壁，寒鸟相因依。周周尚衔羽，蛩蛩亦念饥。〔《韩子》曰：鸟有周周者，首重而屈尾。将欲饮於河，则必颠，乃衔羽而饮。今人之所有饥不足者，不可以不索其羽矣。《尔雅》曰：西方有比肩兽焉，与邛邛岠虚比，为邛邛岠虚齧甘草，即有难，邛邛岠虚负而走，其名谓之蟨。郭璞曰：蟨音厥。〕如何当路子，磬折忘所归。岂为夸誉名，憔悴使心悲。〔沈约曰：天寒，即飞鸟走兽尚知相依，周周衔羽，以免颠仆，蛩蛩负蟨以美草，而当路者，知进趋，不念暮归。所安为者，惟夸誉名，故致憔悴而心悲也。善曰：《孟子》公孙丑问曰：夫子当路於齐，管晏之功，可复许乎？綦母邃曰：当仕路也。磬折，已见上文。《吕氏春秋》曰：古之人有不肯富贵者，由重生故也。非夸以名也，为其实也。司马彪《庄子注》曰：夸，虚名也。郑玄《礼记注》曰：名，令闻也。〕宁与燕雀翔，不随黄鹄飞。黄鹄游四海，中路将安归。〔沈约曰：若斯人者，不念己之短翮，不随燕雀为侣，而欲与黄鹄比游。黄鹄一举冲天，翱翔四海，短翮追而不逮，将安归乎？为其计者，宜与燕雀相随，不宜与黄鹄齐举。善曰：《汉书》息夫躬绝命辞曰：玄云决郁将安归。〕

独坐空堂上，谁可与欢者。出门临永路，不见行车马。登高望九州，悠悠分旷野。孤鸟西北飞，离兽东南下。日暮思亲友，晤言用自写。〔《毛诗》曰：彼美淑姬，可与晤言。郑玄曰：晤，对也。〕

北里多奇舞，濮上有微音。〔《史记》曰：纣使师涓作新声北里之舞。《礼记》曰：桑间濮上之音，亡国之音也。〕轻薄闲游子，俯仰乍浮沈。捷径从狭路，僶俛趣荒淫。〔轻薄之辈，随俗浮沉。弃彼大道，好从狭路。不尊恬淡，竞赴荒淫。言可悲甚也。汉司马迁书曰：从俗浮沉，与时俯仰。〕焉见王子乔，乘云翔邓林。独有延年术，可以慰我心。〔子乔离俗以轻举，全性以保真。其人已远，故云焉见。其法不灭，故云可慰心。《楚辞》云：譬若王乔之乘云兮，载赤云而陵太清。《山海经》曰：夸父与日竞逐，而渴死，其杖化为邓林。《楚辞》曰：延年不死兮，寿何所止。《方言》曰：延，长也。《毛诗》曰：仲山父永怀，以慰其心。毛苌曰：慰，安也。〕

湛湛长江水，上有枫树林。〔《楚辞》曰：湛湛江水兮，上有枫树。〕皋兰被径路，青骊逝骎骎。〔皋兰，已见上文。《楚辞》曰：青骊结驷齐千乘。《毛诗》曰：驾彼驷牡，载骤骎骎。毛苌曰：骎骎，骤貌。〕远望令人悲，春气感我心。三楚多秀士，朝云进荒淫。〔孟康《汉书注》曰：旧名江陵为南楚，吴为东楚，彭城为西楚。《吕氏春秋》曰：舜耕於历山，秀士从之。《高唐赋》曰：妾旦为朝云。〕朱华振芬芳，高蔡相追寻。一为黄雀哀，涕下谁能禁。〔《战国策》曰：剧辛谏楚王曰：郢必危矣！王独不见黄雀俯啄白粒，仰栖茂树，鼓翅奋翼，自以为与人无争，不知夫公子王孙，左挟弹，右摄丸，以其颈为的，昼游茂树，夕调酸咸耳。黄雀其小者也。蔡圣侯因是已，南游高陂，北陵巫山，饮茹溪之流，食湘波之鱼，左视幼妾，右拥嬖女，与之驰骋乎高蔡之中，而不以国家为事；不知夫子发受命于宣王，系已以朱丝而见之也。蔡圣侯之事，其小者也。君王自因是已，左州侯，从鄢陵与寿陵君，饭封禄之粟，载方府之金，与之驰乎云梦之中，而不以天下国家为事；不知夫穰侯方谋受命乎秦王，填渑池之塞内，投己渑池塞之外。襄王闻，颜色变，四体战栗。於是乃执珪中授之，封以为阳陵君。延叔坚《战国策论》曰：因是已，因事已，复有是也。茹谿，谿流所沃者美好也。《孔丛子》贾子阳谓子思曰：吾念周室将灭，涕泣不禁，禁，止也。〕

【秋怀一首(五言)】

※谢惠连

平生无志意，少小婴忧患。〔平生，已见上文。《说文》曰：婴，绕也。〕如何乘苦心，矧复值秋晏。〔古诗曰：晨风怀苦心。《淮南子》曰：秋士哀也。〕皎皎天月明，弈弈河宿烂。〔古诗曰：明月何皎皎。薛君《韩诗章句》曰：弈弈，盛貌。《毛诗》曰：子兴视夜，明星有烂。〕萧瑟含风蝉，寥唳度云雁。〔《楚辞》曰：秋之为气也。萧瑟兮草木摇落而变衰。〕塞商动清闺，孤灯暧幽幔。〔寒商，秋风也。《楚辞》曰：商风肃而害之，百草育而不长。王逸《楚辞注》曰：暧暧，闇昧貌。〕耿介繁虑积，展转长宵半。〔《楚辞》曰：独耿介而不随。《毛诗》曰：展转反侧。〕夷险难豫谋，倚伏昧前算。〔夷险，谓道以喻时也。演连珠曰：才经夷险，不为世屈。《淮南子》曰：接径历远直，道夷险。《鹖冠子》曰：祸兮福之所倚，福兮祸之所伏。〕虽好相如达，不同长卿慢。〔达，谓通达不拘礼也。嵇康《高士传》司马长卿赞曰：长卿慢世，越礼自放。犊鼻居市，不耻其状，讬疾避患，蔑比卿相。乃至仕人，超然莫尚。〕颇悦郑生偃，无取白衣宦。〔偃，谓偃仰不仕也。范晔《后汉书》曰：郑均，字仲虞，东平任城人也。公车特徵，再迁尚书。后病，乞骸骨，拜议郎，告归，因称病笃。帝东巡，过任城，乃幸均舍，敕赐尚书禄，以终其身，故人号为白衣尚书。〕未知古人心，且从性所玩。宾至可命觞，朋来当染翰。〔《秋兴赋序》曰：染翰操纸，慨然而赋。〕高台骤登践，清浅时陵乱。〔《尔雅》曰：水正绝流曰乱。〕颓魄不再圆，倾羲无两旦，〔魄，月魄也。羲，羲和，谓日也。〕金石终消毁，丹青暂彫焕。〔《张纲集》曰：书功金石，图形丹青。〕各勉玄发欢，无贻白首叹。〔阮籍《咏怀诗》曰：玄发发朱颜，睇眄有光华。嵇康有《白首赋》。〕因歌遂成赋，聊用布亲串。〔《尔雅》曰：串，习也。〕

【临终诗一首(五言)】

※欧阳坚石〔王隐《晋书》曰：石崇外生欧阳建，渤海人也。为冯翊太守，赵王伦之为征西，挠乱关中，建每匡正，不从私欲，由是有隙。及乎伦篡立，劝淮南王允诛伦，未行，事觉，伦收崇建及母妻，无少长皆行斩刑。孙盛《晋阳秋》曰：建字坚石，临刑作。〕

伯阳適西戎，子欲居九蛮。〔《列仙传》曰：老子西游，尹喜见之，与老子俱之流沙之西，魏武《饮马长城窟行》曰：四时隐南山，子欲適西戎。《论语》曰：子欲居九夷。〕苟怀四方志，所在可游盘。〔《左氏传》姜氏谓晋公子曰：子有四方之志。《尚书》曰：乃盘游无度。〕况乃遭屯蹇，颠沛遇灾患。〔《周易》曰：屯如邅如。又曰：往蹇来连。《孔丛子》歌曰：遂迩不复，自婴屯蹇。《论语》子曰：颠沛必於是。〕古人达机兆，策马游近关。〔《周易》曰：机者，动之微，吉之先见者也。《左氏传》蘧伯玉曰：瑗不得闻君之出，敢闻其入。遂行从近关出也。〕咨余冲且暗，抱责守微官。〔孔安国《尚书传》曰：冲，童也。贾逵《国语注》曰：暗，不明也。《孟子》曰：吾闻有官守者，不得其职则去。有言责者，不得其言则去。〕潜图密已构，成此祸福端。〔《尔雅》曰：图谋也。《庄子》曰：而子身若槁木之枝，而心若死灰，若是，祸亦不至，福亦不来，祸福无有，恶有人灾。枚叔《上吴王书》曰：福生有基，祸生有胎。《傅子》曰：福生有兆，祸来无端。《方言》曰：端，绪也。〕恢恢六合间，四海一何宽。天网布纮纲，投足不获安。〔《老子》曰：天网恢恢，疏而不失。《山海经》曰：地之所载，六合之间，许慎《淮南子注》曰：纮，维也。《解嘲》曰：欲行者拟足而投迹。〕松柏隆冬悴，然后知岁寒。〔《孙卿子》曰：松柏经冬而不彫。《论语》子曰：岁寒，然后知松柏之后彫。〕不涉太行险，谁知斯路难。〔《淮南子》曰：何为九山？曰：太行羊肠。高诱曰：太行，今上党太行，河内野王县。〕真伪因事显，人情难豫观。穷达有定分，慷慨复何叹。〔《孟子》曰：穷则独善其身，达则兼善天下。《吕氏春秋》曰：百里奚处虞而虞亡，处秦而秦霸，有其本也。其本也者，定分之谓也。〕上负慈母恩，痛酷摧心肝。〔《说文》曰：负，受货不偿。然受恩不报，亦谓之负也。《方言》曰：《传》云：慈母怒子，折葼以笞之。〕下顾所怜女，恻恻中心酸。〔郑玄《毛诗笺》曰：顾，念也。〕二子弃若遗，念皆遘凶残。〔《毛诗》曰：将安将乐，弃余如遗。〕不惜一身死，惟此如循环。〔薛君《韩诗章句》曰：惟，念也。《尚书·大传》曰：三王之统，若循连环，周则复始也。〕执纸五情塞，挥笔涕汍澜。〔《文子》曰：昔者中黄子曰：色有五色文章，人有五情。《汉书》息夫躬绝命辞曰：涕泣流兮萑兰。瓒曰：萑兰，涕泣阑干。萑与汍同。〕

◎哀伤

【幽愤诗一首(四言)】

〔《魏氏春秋》曰：康及吕安事，为诗自责。吕安事，已见思旧赋。班固史迁述曰：幽而发愤，乃思乃精。〕

※嵇叔夜

嗟余薄祜，少遭不造。〔蔡邕书曰：邕薄祜，早丧二亲。《毛诗》曰：闵予小子，遭家不造。郑玄曰：造，成也。不造，言家道未成也。〕哀豭靡识，越在襁褓。〔《左氏传》后成叔曰：闻君越在他境。《淮南子》曰：成王幼，在襁褓之中。张华《博物志》曰：繦，织缕为之，广八寸，长丈二，以约小儿於背上。韦昭《汉书注》曰：褓，若今时小儿腹衣。李奇曰：褓，小儿大藉也。〕母兄鞠育，有慈无威。〔《嵇氏谱》曰：康兄喜，字公穆历徐扬州刺史太仆宗正卿。母孙氏。毛苌《诗传》曰：鞠，养也。《毛诗》曰：父兮生我，母兮鞠我。〕恃爱肆姐，不训不师。〔贾逵《国语注》曰：肆恣也。《说文》曰：姐，娇也。娇与姐同耳。〕爰及冠带，冯宠自放。抗心希古，任其所尚。〔《广雅》曰：希，庶也。赵岐《孟子章句》曰：各崇所尚，则义不亏矣。《说文》曰：尚，庶几也。〕讬好老庄，贱物贵身。〔嵇喜谓康长好老庄之业，恬静无欲。《淮南子》曰：原道者，欲一言之而寤。则尊天而保真，欲再言之而通，则贱物而贵身也。《庄子》曰：真者，精诚之志。〕志在守朴，养素全真。〔《老子》曰：见素抱朴，少私寡欲。河上公曰：抱，守也。薛综《东京赋注》曰：朴，质也。《庄子》盗跖谓孔子曰：子之道，非可以全真者也。又曰：真者，精诚之志也。〕曰余不敏，好善闇人。〔谓与吕安交也。《孝经》曰：参不敏，何足以知之？《左传》曰：吴公子札来聘，见叔孙穆子曰：子好善而不能择人也。〕子玉之败，屡增惟尘。〔子玉，楚大夫也。《左氏传》曰：楚子将围宋，使子文治兵於睽，终朝而毕，不戮一人。子玉复治兵於蒍，终日而毕，鞭七人，贯三人耳。国老皆贺子文，子文饮之酒，蒍贾尚幼，后至，不贺。子文问之，对曰：不知所贺。子之传政於子玉，子玉之败。子之举也。举以败国，将何贺焉？《毛诗》曰：无将大卑，维尘冥冥。郑玄曰：喻大夫进举小人，適自作忧患也。〕大人含弘，藏垢怀耻。〔《周易》曰：含弘光大，品物咸亨。《左氏传》伯宗谓晋侯曰：国君含垢。《说文》曰：怀，藏也。杜预曰：忍垢耻也。〕民之多僻，政不由己。〔毛诗曰：民之多僻，无自立辟。郑玄曰：民行多邪僻者，汝君臣之过，无自谓得法度。《论语》曰：为仁由己。〕惟此褊心，显明臧否。〔褊心，康自谓也。郭璞《尔雅注》曰：惟，发论辞也。《毛诗》曰：惟是褊心，是以为刺。又曰：於乎小子，未知臧否。〕感悟思愆，怛若创痏。〔《西京赋》曰：所恶成创痏。《苍颉篇》曰：痏，殴伤也。《方言》曰：怛，痛也。《说文》曰：痏，瘢也。《汉书·音义》曰：以杖殴击人，剥其皮肤起青黑，无创者谓疻痏。〕欲寡其过，谤议沸腾。〔《论语》曰：蘧伯玉使人於孔子，孔子问焉。曰：夫子何为？对曰：夫子欲寡其过而未能也。汉贾山曰：古者庶人谤於道，商旅议於市。《毛诗》曰：百川沸腾。〕性不伤物，频致怨憎。〔《庄子》仲尼谓颜回曰：圣人处物不伤者，物亦不能伤也。〕昔惭柳惠，今愧孙登。〔柳下惠，已见《西征赋》。《魏氏春秋》曰：初，康采药於中山北，见隐者孙登。康欲与之言，登默然不对。逾年，将去，康曰：先生竟无言乎？登乃曰：子才多识寡，难乎免於今之世也。〕内负宿心，外恧良朋。〔郑玄《礼记注》曰：负之言背也。赵壹《报羊陟书》曰：惟君明叡，平其宿心。《尔雅》曰：恧，惭也。《毛诗》曰：每有良朋。〕仰慕严郑，乐道闲居。〔《汉书》曰：谷口有郑子真，蜀有严君平，皆修身保性。成帝时，元舅王凤以礼聘子真，子真遂不诎而终。君平卜筮於成都市，以为卜筮贱业，而可以惠众，日阅数人，得百钱，足以自养，则闭肆下帘，而授老子，年九十馀，遂以其业终。《论语》子曰：贫而乐。《汉书》曰：司马相如称疾闲居。〕与世无营，神气晏如。〔蔡邕《释诲》曰：安贫乐贱，与世无营。《淮南子》曰：古人神气不荡於外。《汉书》曰：杨雄室亡儋石之储，犹晏如也。〕咨予不淑，婴累多虞。〔毛苌《诗传》曰：咨，嗟也。《毛诗》曰：之子不淑，云如之何？《左氏传》赵孟曰：以晋国之多虞。〕匪降自天，寔由顽疏。〔《毛诗》曰：下民为孽，匪降自天。噂〈口沓〉背增，职竞由人。〕理弊患结，卒致囹圄。〔杜预《左氏传注》曰：弊，坏也。《礼记》曰：仲春，省囹圄，郑玄曰：所以守禁系者，秦曰囹圄，汉曰狱。〕对答鄙讯，絷此幽阻。〔言己对答之辞鄙於见讯也。张晏《汉书》曰：讯者，三日复问，知之与前辞同不也。杜预《左氏传注》曰：絷，拘执也。鄙，俚也。讯，问也。〕实耻讼免，时不我与。〔《论语》曰：阳货曰：日月逝矣，岁不我与。文虽出此，而意微殊，亦不以文害意也。免或为冤，非也。〕虽曰义直，神辱志沮。〔毛苌《诗传》曰：沮，坏也。〕澡身沧浪，岂云能补。〔《孟子孺子歌》曰：沧浪之水清，可以濯吾缨。沧浪之水浊，可以濯吾足。孔子曰：小子听之，清斯濯缨，浊斯濯足，自取之也。刘歆《答父书》曰：诚思拾遗，冀以云补。〕嗈嗈鸣雁，奋翼比游。顺时而动，得意忘忧。〔《毛诗》曰：雍雍鸣雁。《管子》，桓公曰：夫鸿鹄有时而南，有时而北。又曰：鸿鹄秋南，而不失时。〕嗟我愤叹，曾莫能俦。〔《毛诗》曰：嗟我怀人。《说文》曰：曾，辞之舒也。俦，等也。〕事与原违，遘兹淹留。〔淹留，谓囚絷而留也。《尔雅》曰：淹留，久也。〕穷达有命，亦又何求。〔《王命论》曰：穷达有命，吉凶由人。《毛诗》曰：谓我何求。〕古人有言，善莫近名。〔《庄子》曰：为善莫近名，为恶莫近刑。司马彪曰：勿修名也。被褐怀玉，秽恶其身，以无陋於形也。郭象曰：忘善恶而居中，任万物之自为也。〕奉时恭默，咎悔不生。〔《尚书》曰：恭默思道。《周易》曰：悔吝者，忧虞之象也。《曾子》曰：懽欣忠信，咎故不生，可为孝矣。〕万石周慎，安亲保荣。〔《汉书》曰：万石君奋，长子建，为郎中令。建老白首，万石君尚无恙，每五日洗沐归谒亲。建为郎中令，奏事。事下，建自读之，惊恐曰：书马者，与尾而五，今乃四，不足一，获谴死矣。其为谨慎，虽他皆如此。《论语摘辅像谶》曰：曾子未尝不问安亲之道也。孔安国《尚书注》曰：周，至也。〕世务纷纭，祗搅予情。〔《汉书》曰：严安徐乐，上书言世务。《毛诗》曰：祗搅我心，搅，乱也。祗，適也。〕安乐必诫，乃终利贞。〔《家语·金人铭》曰：安乐必戒，无行所悔。王肃曰：虽处安乐，必警戒也。《周易》曰：乾，元亨利贞。〕煌煌灵芝，一年三秀。〔《西京赋》曰：擢灵芝之朱柯。《楚辞》曰：采三秀於山间。王逸曰：三秀，谓芝草也。〕予独何为，有志不就。〔《楚辞》曰：云有志而无谤。《尔雅》曰：就，成也。〕惩难思复，心焉内疚。〔潘元茂《九锡文》曰：惩难念功。《毛诗》曰：既往既来，我心永疚。疚，病也。〕庶勖将来，无馨无臭。〔《尔雅》曰：勖，勉也。《毛诗》曰：上天之载，无声无臭。〕采薇山阿，散发岩岫。〔采薇，已见上文。《琴山操》许由曰：散发优游，所以安已，不惧也。范晔《后汉书》曰：袁闳散发绝世，〕永啸长吟，颐性养寿。〔杜笃《连珠》曰：能离光明之显，长吟永啸。《尔雅》曰：颐，养也。东方朔《非有先生论》曰：故养性受命之士莫肯进。《礼记》曰：百年曰期颐。郑玄曰：颐，犹养也。〕

【七哀诗一首(五言)】

※曹子建〔赠答子建在仲宣之后，而此在前，误也。〕

明月照高楼，流光正徘徊。〔夫皎月流辉，轮无辍照，以其馀光未没，似若徘徊。前觉以为文外傍情，斯言当矣。〕上有愁思妇，悲叹有馀哀。〔古诗曰：慷慨有馀哀。〕借问叹者谁？言是客子妻。君行逾十年，孤妾常独栖。君若清路尘，妾若浊水泥。〔《汉书》民歌曰：泾水一石，其泥数斗。〕浮沉各异势，会合何时谐。〔《尔雅》曰：谐，和也。〕原为西南风，长逝入君怀。〔古诗曰：从风入君怀，四坐莫不叹。〕君怀良不开，贱妾当何依。〔《史记》骊姬曰：以贱妾之故，废嫡立庶。〕

【七哀诗二首(五言)】

※王仲宣

西京乱无象，豺虎方遘患。〔《左氏传》晋侯问於士弱曰：吾闻之，宋灾，於是乎知有天道，可必乎？对曰：国乱无象，不可知也。班固《汉书》张耳陈馀述曰：据国争权，还为豺虎。遘与构同，古字通也。《道经》曰：执大象，天下往。河上公注曰：执，守也。象，道也。圣人守大道，则天下万民移心归往也。〕复弃中国去，远身適荆蛮。〔荆蛮，已见《登楼赋》。《毛诗》曰：蠢尔蛮荆。毛苌曰：蛮荆，荆州之蛮也。〕亲戚对我悲，朋友相追攀。出门无所见，白骨蔽平原。路有饥妇人，抱子弃草间。顾闻号泣声，挥涕独不还。〔言回顾虽闻其子号泣之声，但知挥涕独去，不复还视也。《家语》曰：文伯卒，敬姜曰：二三妇无挥涕。王肃曰：挥涕不哭。挥涕，以手挥之也。〕未知身死处，何能两相完？〔此妇人之辞也。《说文》曰：完，全也。〕驱马弃之去，不忍听此言。南登霸陵岸，回首望长安。〔《汉书》曰：文帝葬霸陵。〕悟彼下泉人，喟然伤心肝。〔《毛诗序》曰：下泉，思治也。曹人思明王贤伯也。〕荆蛮非我乡，何为久滞淫？〔《国语》曰：底著滞淫。贾逵曰：淫，久也。〕方舟溯大江，日暮愁我心。〔《尔雅》曰：大夫方舟。郭璞曰：并两舡也。《尔雅》曰：逆流而上曰溯流。〕山岗有馀映，岩阿增重阴。〔《通俗文》曰：日阴曰映。〕狐狸驰赴穴，飞鸟翔故林。〔皆言不忘本也。《文子》曰：鸟飞之乡，依其所主也。《楚辞》曰：鸟飞之故乡，狐死必首丘。〕流波激清响，猴猿临岸吟。迅风拂裳袂，白露霑衣衿。〔《楚辞》曰：击迅风於清凉。《礼记》曰：孟秋之月白露降。《说苑》曰：孺子不觉露之沾衣。〕独夜不能寐，摄衣起抚琴。〔《汉书》曰：沛公起摄衣，延郦食其也。《韩子》曰：师涓静坐抚琴。〕丝桐感人情，为我发悲音。〔《史记》曰：驺忌以鼓琴见齐威王。王曰：夫治国家，何为丝桐之间也。〕羁旅无终极，忧思壮难任。〔羁旅，已见上文。〕

【七哀诗二首(五言)】

※张孟阳〔臧荣绪《晋书》曰：张载，字孟阳，武邑人也。有才华，起家拜著作佐郎，稍迁领著作。遂称疾，抽簪告归。卒於家。〕

北芒何垒垒，高陵有四五。〔《广雅》曰：垒，重也。古乐府诗曰：还望故乡，郁何垒垒。北芒，山名也。垒垒，冢相次之貌。〕借问谁家坟，皆云汉世主。恭文遥相望，原陵郁膴々。〔范晔《后汉书》曰：葬孝安皇帝于恭陵。又曰：葬灵帝于文陵。又曰：葬光武皇帝于原陵。毛苌曰：膴膴，肥美也。〕季世丧乱起，贼盗如豺虎。〔《左氏传》曰：叔向曰：齐其何如？晏子曰：此季世也。韦昭《国语注》曰：季，末也。豺虎，已见上文。〕毁壤过一抔，便房启幽户。〔一抔，喻少也。《汉书》张释之曰：假令愚人取长陵一抔土。何如《汉书注》曰：便房，冢壙中室也。〕珠柙离玉体，珍宝见剽虏。〔魏文帝《典论》曰：丧乱以来，汉氏诸陵，无不发掘。至乃烧取玉柙金镂，体骨并尽。《西京杂记》曰：汉帝及王侯送死，皆珠襦玉匣。玉匣，形如铠甲，连以金镂。枚乘七发曰：太子玉体不安。《说文》曰：剽，劫人也。又虏，获也。《汉书》注曰：虏与卤同。如淳曰：卤，钞掠也。〕园寝化为墟，周墉无遗堵。〔《汉书》曰：自高祖下至宣帝，各自居陵傍立庙。又园中各有寝便殿。又曰：自贡禹建迭毁之议，遂毁惠景庙，及太上寝园，废而为墟。《尔雅》曰：墙谓之墉。毛苌《诗传》曰：一丈为板，五板为堵。〕蒙笼荆棘生，蹊径登童竖。狐兔窟其中，芜秽不复扫。〔《关中记》曰：汉诸陵守卫扫除。《广雅》曰：扫，除也。馀见下注。〕颓陇并垦发，萌隸营农圃。〔《苍颉篇》曰：垦，耕也。《毛诗》曰：俊发尔私。郑玄曰：俊，疾也。发，伐也。疾耕发其私田也。司马相如《上林赋》曰：地可垦辟，悉为农郊，以赡萌隸。〕昔为万乘君，今为丘山土。〔《汉书》曰：天子畿方千里，兵车万乘，故称万乘之主。《方言》曰：冢大者为丘。《淮南子》曰：吾死也，有一棺之土。〕感彼雍门言，凄怆哀往古。〔《桓子新论》曰：雍门周以琴见孟尝君曰：臣窃悲千秋万岁后坟，墓生荆棘，狐兔穴其中，樵儿牧竖，踯躅而歌其上。行人见之凄怆，孟尝君之尊贵，如何成此乎？孟尝君喟然叹息，泪下承睫。〕

秋风吐商气，萧瑟扫前林。〔王逸《楚辞注》曰：商风，西风也。秋气起，则西风急疾。《鹦鹉赋》曰：凉风萧瑟。〕阳鸟收和响，寒蝉无馀音。〔阳鸟，春鸟也。《礼记》曰：孟秋，寒蝉应阴而鸣。鸣则天凉，故谓之寒蝉。《楚辞》曰：蝉寂寞而无声。〕白露中夜结，木落柯条森。〔《吕氏春秋》曰：秋气至则草木落。〕朱光驰北陆，浮景忽西沉。〔朱光，日也。《楚辞》曰：阳杲杲其朱光。《续汉书》云：日行北陆谓之冬。杜预《左氏传注》曰：陆，道也。孔安国《尚书注》曰：浮，行也。《说文》曰：景，日光也。〕顾望无所见，惟睹松柏阴。〔松柏丘墓，已见上文。〕肃肃高桐枝，翩翩栖孤禽。〔《礼记》曰：草木皆肃。郑玄曰：肃谓枝叶缩栗也。〕仰听离鸿鸣，俯闻蜻蛚吟。〔《易通卦验》曰：立秋，蜻蛚鸣。蔡邕《月令章句》曰：蟋蟀，虫名。俗谓之蜻蛚。蟋蟀吟，已见上文注。蜻音精。蛚音列。〕哀人易感伤，触物增悲心。〔秦嘉《答妇诗》曰：哀人易感伤。〕丘陇日已远，缠绵弥思深。〔古诗曰：相去日已远。张升《与任彦坚书》曰：缠绵恩好，庶蹈高踪。〕忧来令发白，谁云愁可任。〔古诗曰：座中何人，谁不怀忧？令我白头。《登楼赋》曰：谁忧思之可任。〕徘徊向长风，泪下霑衣衿。〔《楚辞》曰：愬长风以徘徊。又曰：向长风而舒情。又曰：泣歔欷而沾襟。〕

【悼亡诗三首(五言)】

〔《风俗通》曰：慎终悼亡。郑玄《诗笺》曰：悼，伤也。〕

※潘安仁

荏苒冬春谢，寒暑忽流易。〔荏苒，犹渐也。冉冉，岁月流貌也。王逸《楚辞注》曰：谢，去也。《列子》曰：寒暑易节。〕之子归穷泉，重壤永幽隔。〔之子，谓妻也。《毛诗》曰：之子于归，百两御之。《琴赋》曰：披重壤以诞载。〕私怀谁克从？淹留亦何益？〔《神女赋》曰：情独私怀，谁者可语。《说文》曰：怀，念思也。《楚辞》曰：倚踌躇以淹留。〕僶俛恭朝命，回心反初役。〔《毛诗》曰：僶俛从事，不敢告劳。役谓所任也。王充《论衡》曰：充罢州役。〕望庐思其人，入室想所历。〔《家语》孔子曰：思其人，爱其树。《说文》曰：历，过也。〕帷屏无仿佛，翰墨有馀迹。〔《广雅》曰：帷，帐也。《声类》作帏。《说文》曰：彷佛相似，见不谛也。《归田赋》曰：挥翰墨以奋藻。〕流芳未及歇，遗挂犹在壁。〔《洛神赋》曰：步蘅薄而流芳。《广雅》曰：挂，悬也。〕怅恍如或存，周遑忡惊惕。〔王逸《楚辞注》曰：恍，失意也。〕如彼翰林鸟，双栖一朝只。〔曹植《善哉行》曰：如彼翰鸟，或飞戾天。王弼《周易注》曰：翰，鸟飞也。曹植《种葛篇》曰：下有交颈禽，即双栖禽也。〕如彼游川鱼，比目中路析。〔《尔雅》曰：东方有比目鱼焉，不比不行。〕春风缘隙来，晨霤承檐滴。〔《说文》曰：溜，屋承水也。〕寝息何时忘？沉忧日盈积。〔宋玉《笛赋》曰：武毅发，沉忧结。〕庶几有时衰，庄缶犹可击。〔郭璞《尔雅注》曰：庶几，徼幸也。庄子妻死，惠子吊之，方箕踞鼓盆而歌。惠子曰：与人居，长子老身，死不哭，亦足矣。又鼓盆而歌，不已甚乎？庄子曰：不然。是其始死也。我独何能无概？察其始，而本无生。非徒无生，而本无形。非徒无形，而本无气。人见偃然寝於巨室，而我噭々随而哭之，自以为不通乎命。故止。〕

皎皎窗中月，照我室南端。〔室南端，室之南正门。〕清商应秋至，溽暑随节阑。〔秋风为商，已见上文。《礼记》曰：季夏，土润溽暑。文颖《汉书注》曰：阑，希也。《说文》曰：溽暑，湿暑也。〕凛凛凉风升，始觉夏衾单。〔古诗曰：凉岁云暮。毛苌《诗传》曰：衾，被也。〕岂曰无重纊，谁与同岁寒？〔《毛诗》曰：岂曰无衣，与子同袍。孔安国《尚书传》曰：纊，细绵也。〕岁寒无与同，朗月何胧胧。〔《毛诗》曰：叔兮伯兮，靡所与同《埤苍》曰：朣胧，欲明也。〕展转眄枕席，长簟竟床空。〔展转，已见上文。〕床空委清尘，室虚来悲风。〔《庄子》曰：空穴来风。司马彪曰：门户孔空，风善从之。古诗曰：白杨多悲风。〕独无李氏灵，仿佛睹尔容。〔《桓子新论》曰：武帝所幸李夫人死，方士李少君，言能致其神，乃夜设烛张幄，令帝居他帐，遥见好女，似夫人之状，还帐坐也。〕抚衿长叹息，不觉涕霑胸。〔《汉书》公孙玃曰：累抚衿。魏武帝苦寒行曰：延颈长叹息，魏文帝《歌行》曰：不觉泪下霑衣裳。〕霑胸安能已，悲怀从中起。〔《史记》曰：文帝意惨凄悲怀。魏武帝《短歌行》曰：忧从中来。〕寝兴目存形，遗音犹在耳。〔《毛诗》曰：言念君子，载寝载兴。《礼记》曰：色不忘乎目。杨修《伤夭赋》曰：悲体貌之潜翳兮？目常存乎遗形。《左氏传》晋穆嬴曰：今君虽终，言犹在耳。〕上惭东门吴，下愧蒙庄子。〔《列子》曰：魏有东门吴者，死子而不忧。庄子，蒙人，故云蒙庄子。〕赋诗欲言志，此志难具纪。〔《尚书》曰：诗言志。贾逵《国语注》曰：纪，犹录也。〕命也可奈何！长戚自令鄙。〔鱼豢《典略》：赵歧卒，歌曰：有志无时，命也奈何？《论语》曰：小人长戚戚。《长笛赋》曰：长戚之士能闲居。〕

曜灵运天机，四节代迁逝。〔《楚辞》曰：角宿未旦，曜灵焉藏。《广雅》曰：曜灵，日也。陈琳《柳赋》曰：天机之运旋，夫何逝之速也？《庄子天运篇》曰：天其运乎？郭子玄曰：不运而自行也。〕凄凄朝露凝，烈烈夕风厉。〔《毛诗》曰：秋日凄凄。又曰：冬日烈烈，飘风发发。〕奈何悼淑俪，仪容永潜翳。〔《左氏传》施氏之妇曰：已不能庇其伉俪。杜预曰：俪，偶也。魏太祖《祭桥玄文》曰：幽灵潜翳，邈哉缅矣。〕念此如昨日，谁知已卒岁。〔《苍颉篇》曰：昨，隔日也。《毛诗》曰：无衣无褐，何以卒岁？〕改服从朝政，哀心寄私制。茵帱张故房，朔望临尔祭。〔郑玄《礼记注》曰：茵，褥也。《毛诗笺》曰：帱，床帐也。〕尔祭讵几时，朔望忽复尽。衾裳一毁撤，千载不复引。〔《尔雅》曰：引，陈也。〕亹亹期月周，戚戚弥相愍。〔《楚辞》曰：时亹亹而过中。又曰：居戚戚而不解。〕悲怀感物来，泣涕应情陨。〔感物，已见上文。《毛诗》曰：涕既陨之。〕驾言陟东阜，望坟思纡轸。〔《毛诗》曰：驾言出游。又《楚辞》曰：郁结纡轸兮，离愍而长鞠。〕徘徊墟墓间，欲去复不忍。〔《礼记》周酆曰：墟墓之间，未施哀於民而民哀。〕徘徊不忍去，徙倚步踟蹰。〔《毛诗序》曰：彷徨不忍去。《楚辞》曰：步徙倚而遥思。〕落叶委埏侧，枯荄带坟隅。〔《声类》曰：埏，墓〈土遂〉也。《方言》曰：荄，根也。〕孤魂独茕茕，安知灵与无？〔曹子建《赠白马王彪诗》曰：孤魂翔故城。《楚辞》曰：魂茕茕兮不遑寐。〕投心遵朝命，挥涕强就车。〔挥涕，已见上文。〕谁谓帝宫远？路极悲有馀。〔《毛诗》曰：谁谓宋远。《庄子》曰：知反帝宫。《礼记》子路曰：吾闻诸夫子，丧礼，与其哀不足而礼有馀也，不若礼不足而哀有馀也。〕

【庐陵王墓下作一首(五言)】

〔宋武帝子义真封庐陵王，未之藩而高祖崩。庐陵聪敏好文，常与灵运周旋。属少帝失德，朝廷谋废立之事，次在庐陵，言庐陵轻訬，不任主社稷，因其与少帝不协。徐羡之等奏废庐陵为庶人，徙新安郡，羡之使使杀庐陵也。后有谗灵运欲立庐陵王，遂迁出之。后知其无罪，追还，至曲阿，过丹阳，文帝问曰：自南行来，何所制作？对曰：过庐陵王墓下作一篇。〕

※谢灵运

晓月发云阳，落日次朱方。〔《越绝书》曰：曲阿为云阳县。《左氏传》曰：吴伐楚，以报朱方之役。杜预曰：朱方，吴也。《吴地记》曰：吴改朱方曰：丹徒。〕含凄泛广川，洒泪眺连岗。〔《史记》曰：春申君曰：广川大水，山林谿谷。《楚辞》曰：还顾高丘泣如洒。青乌子《相冢书》曰：天子葬高山，诸侯葬连岗。〕眷言怀君子，沉痛结中肠。〔《毛诗》曰：眷言顾之。阮籍《咏怀诗》曰：容好结中肠。〕道消结愤懑，运开申悲凉。〔道消，少帝之日。运开，文帝之初也。沈约《宋书》曰：少帝讳义符，武帝长子。即位，为邢安泰所害。《周易·否卦》曰：小人道长，君子道消。《白虎通》曰：天子崩，赴诸侯。何缘臣子哀痛愤懑，无能不告诸侯者也。春秋说题辞曰：天子崩，黎庶殒涕，海内悲凉，宋均曰：凉，愁也。〕神期恒若在，德音初不忘。〔《家语》曰：今之言五帝三王者，威灵若存。王肃曰：其威与明灵，常若存也。《毛诗》曰：彼美孟姜，德音不忘。〕徂谢易永久，松柏森已行。〔《尚书》曰：帝乃徂落。《毛诗》曰：我行永久。曹植《寡妇诗》曰：高坟郁兮巍巍，松柏森兮成行。〕延州协心许，楚老惜兰芳。〔《新序》曰：延陵季子将西聘晋，带宝剑以过徐君。徐君不言，而色欲之，季子为有上国之事，未献也，然心许之矣。使於晋，顾反，则徐君死。於是以剑带徐君墓树而去。《汉书》曰：龚胜者。楚人也。字君宾。胜卒，有一老父来吊，其哭甚哀，既而曰：嗟乎！薰以香自烧，膏以明自销。龚先生竟夭天年，非吾徒也。遂趍而出，莫知其谁。《徐州先贤传》曰：楚老者，彭城之隐人也。〕解剑竟何及，抚坟徒自伤。〔解剑，已见上注。潘岳《虞茂春诔》曰：姨抚坟兮告辞，皆莫能兮仰视。顾恺之《拜宣武墓诗》曰：远念羡昔存，抚坟哀今亡。〕平生疑若人，通蔽互相妨。〔若人，谓延州及楚老也。令德高远，是通也。解剑抚坟，是蔽也。《论语》子谓子贱曰：君子哉若人。《桓子新论》曰：汉高祖建立鸿基，侔功汤武。及身病，得良医，弗用，专委妇人，归之天命，亦以误矣，此必通人而蔽者也。〕理感深情恸，定非识所将。〔言己往日疑彼三人，迨乎今辰，己亦复耳。斯则理感既深，情便悲恸，定非心识之所能行也。王隐《晋书》曰：荀粲与傅嘏善，夏侯玄亦亲，常调嘏玄曰：子等在世业间功名，玄必胜我，识减我耳。嘏难曰：能成功名者，识也。天下孰有本不足而末有馀者？粲曰：功名局之所奖，然则志自一物耳，固非识之所独齐，我以能役子等为贵，未能齐子所为也。毛苌《诗传》曰：将，行也。〕脆促良可哀，夭枉特兼常。〔《庄子》曰：其生也柔脆，其死也枯槁。赵歧《孟子章句》曰：良甚。〕一随往化灭，安用空名扬。〔《庄子》曰：已化而生，又化而死。《孝经》曰：扬名於后世。〕举声泣已洒，长叹不成章。〔《孟子》曰：君子之志於道也，不成章不达。〕

【拜陵庙作一首(五言)】

〔沉约《宋书》曰：汉仪上陵，风以为常，魏无定制。江左元帝崩后，诸侯始有谒陵辞陵事，盖率情而举，非京洛之旧。自元嘉已来，每正月，舆驾必谒初宁陵，复汉仪。〕

※颜延年

周德恭明祀，汉道尊光灵。〔《周书》曰：各助王恭明祀。《东观汉记》上赐东平王苍书曰：今送光烈皇后衣一箧。今鲁国孔氏，尚有仲尼车舆冠履，明德盛者，光灵远也。〕哀敬隆祖庙，崇树加园茔。〔《汉书·房中歌》曰：乃立祖庙，敬明尊亲。如淳《汉书注》曰：茔，墓田也。〕逮事休命始，投迹阶王庭。〔休命始，高祖之初也。《礼记》曰：逮事父母。《尚书》曰：陈于商郊，俟天休命。《庄子》曰：多物将往，投迹者众。《周易》曰：夬，扬于王庭。〕陪厕回天顾，朝宴流圣情。〔《毛诗》曰：不明尔德，时无背无侧。尔德不明，时无陪无卿。郑玄《毛诗笺》曰：回首曰顾。〕早服身义重，晚达生戒轻。〔服，服事也。早服，恩浅也。故以存身之义为重也。达，宦达也。晚达恩厚，故以养生之戒为轻也。王逸《晋书》曰：孔坦上表曰：士死知遇，恩令命轻。〕否来王泽竭，泰往人悔形。〔否来泰往，少帝之时也。否、泰，易二卦名也。言王之德泽既竭，人之悔吝形见，班固《西都赋》序曰：王泽竭而诗不作。《周易》曰：悔吝者，忧虞之象也。《列子》曰：公孙朝不知世道之安危，人理之悔吝。《周易》曰：否之匪人，不利君子贞。又曰：泰，君子道长，小人道消。〕敕躬惭积素，复与昌运并。〔《孝经钩命决》曰：敕躬未济，汲汲孳孳者。《四子讲德论》曰：非有积素累旧之懽。春秋孔演图曰：帝当会昌，成封岱宗。宋均曰：应会之期耳。〕恩合非渐渍，荣会在逢迎。〔《论语》纠滑谶曰：渐渍以道，废消乃行。《战国策》曰：田光造燕太子，跪而逢迎，却行为道。〕夙御严清制，朝驾守禁城。束绅入西寝，伏轸出东坰。〔绅，大带也。《论语》，子曰：赤也束带立於朝。西寝，庙在西也。《庄子》曰：宣尼伏轸而叹。东坰，陵所在也。〕衣冠终冥漠，陵邑转葱青。〔《汉书》曰：自高祖已下，各自君陵傍立庙，月一游衣冠。《吊魏武文》曰：悼繐帐之冥漠。《汉书·景帝纪》曰：作阳陵。张晏曰：景帝作寿陵，起邑。《南都赋》曰：章陵郁以青葱。〕松风遵路急，山烟冒垅生。〔《说文》曰：冒，覆也。方言曰：秦晋之间，冢谓之垅。〕皇心凭容物，民思被歌声。〔皇心，谓文帝也。司马彪《续汉书》曰：根车旋，载容衣，被歌声。班固《汉书》赞曰：元帝自度曲，被歌。应劭曰：持新曲以为歌声也。然此言人之思慕，被在歌讴之声。〕万纪载弦吹，千载讬旒旌。〔《汉书》诏曰：制礼作乐各有由，歌者所以发德也。又曰：圣王已没，锺鼓管弦之声未衰。《仪礼士丧礼》曰：为铭，各以其物。郑玄曰：铭，明旌也。以死者不可别，故以其旗识之，以别贵贱，故云表德也。天子各有建也。〕未殊帝世远，已同沦化萌。〔言帝泽被天下，威灵若存。故未殊其远，而已质虽存，其神已谢，故同乎沦化之萌也。〕幼牡困孤介，末暮谢幽贞。〔《汉书·音义》，臣瓒曰：介特也。《周易》曰：幽人贞吉。〕发轨丧夷易，归轸慎崎倾。〔以车之行，喻己之仕也。发轨，弱冠也。王武子《答何劭诗》曰：计终收遐致，发轨将先起。《封禅书》曰：轨迹夷易，易遵也。归轸，暮年也。《楚辞》曰：睹轸丘兮崎倾。〕

【同谢谘议铜雀台诗一首(五言)】

〔《集》曰：谢谘议璟。《魏志》曰：建安十五年冬，作铜雀台。魏武遗令曰：吾伎人皆著铜爵台，於台上施六尺床繐帐，朝晡，上脯糒之属。月朝十五日，辄向帐作伎，汝等时时登铜爵台，望吾西陵墓田。〕

※谢玄晖

繐帏飘井幹，鐏酒若平生。〔郑玄《礼记注》曰：凡布，细而疏者谓之繐。今南阳有邓繐。《淮南子》曰：大构架兴宫室，有鸡栖井幹。许慎曰：皆屋构饬也。司马彪《庄子注》曰：幹，井栏，然井幹，台之通称也。〕郁郁西陵树，讵闻歌吹声。〔不敢指斥，故以树言之也。〕芳襟染泪迹，婵媛空复情。〔《楚辞》云：心婵媛而伤怀兮。王逸曰：婵媛，牵引也。〕玉座犹寂漠，况乃妾身轻。〔易是谋类曰：假威出，坐玉床。郑玄曰：坐玉床，处天之位也。《寡妇赋》曰：惧身轻而施重。〕

出郡传舍哭范仆射一首〔五言　刘璠《梁典》曰：天监二年，仆射范云卒。任昉自义兴贻沈约书曰：永念平生忽为畴昔。然此郡，谓义兴也。刘熙《释名》曰：传舍也，使人所止息而去，后人复来，转相传也。《风俗通》曰：诸有传信，乃得舍於传也。〕

※任彦昇〔刘璠《梁典》曰：任昉，字彦昇，乐安人。年四岁诵古诗数十篇，十六举秀才第一，辞章之美冠绝当时。为宁朔将军新安太守。卒〕

平生礼数绝，式瞻在国桢。〔国桢，谓范云也。《左氏传》曰：名位不同，礼亦异数。《女史》曰：式瞻清懿。《毛诗》曰：思皇多士，生此王国。王国克生，惟周之桢。毛苌《诗传》曰：桢，幹也。〕一朝万化尽，犹我故人情。〔《庄子》曰：若人之形者，万化而未始有极也。《史记》范雎谓须贾曰：恋恋有故人之意。〕待时属兴运，王佐俟民英。〔《易》曰：君子藏器於身，待时而动。班固《汉书》曰：刘向称董仲舒有王佐之才也。袁子正书曰：立德蹈礼谓之英。子产，季札，人之英也。〕结懽三十载，生死一交情。〔《左氏传》曰：楚子使椒举如晋，曰：寡君原结懽於二三君。《史记》太史公云：下邽翟公曰：一死一生，乃知交情。〕携手遁衰孽，接景事休明。〔衰孽，齐东昏侯也。休明，梁武帝也。班固《汉书》述曰：携手遯于秦。郑玄《毛诗笺》曰：孽，支庶也。《抱朴子》曰：携手而游，接景而处。《左氏传》曰：王孙满曰：德之休明。〕运阻衡言革，时泰玉阶平。〔《曾子》曰：天下有道，则君子訢然以交同。天下无道，则衡言不革。孔安国《尚书》曰：衡，平也。言平常之言也。彼言不革，此言革，言乱之甚也。《长杨赋》曰：玉衡正而泰阶平。〕濬冲得茂彦，夫子值狂生。〔傅畅赞曰：王戎，字濬冲。戎为选官，时江夏李重字茂曾，汝南李毅字茂彦，重以清尚，毅淹而通，二人操异，俱处要职。戎以识会待之，各得其用。夫子，谓范云。狂生，昉自谓也。《梁典》曰：范云为吏部尚书。又曰：昉为吏部侍郎。《淮南子》曰：台无所鉴，谓之狂生。高诱曰：台，持也。所鉴者玄德，故为狂生。台，古握字也。《汉书》曰：郦食其，人皆谓之狂生。〕伊人有泾渭，非余扬浊清。〔伊人谓范云也。综核人物，泾渭殊流。非余狂生，能扬清激浊也。《毛诗》曰：泾以渭浊，湜湜其沚。孙绰曰：泾渭殊流。雅郑异调。曹子建《赠丁仪诗》曰：泾渭扬浊清。〕将乖不忍别，欲以遣离情。〔言将乖之初，不忍便诀，欲留少选之顷，以遣离旷之情也。〕不忍一辰意，千龄万恨生。〔言昔日将乖，不忍一辰之意，况今千龄永隔，万恨俱生者乎？毛苌《诗传》曰：辰，时也。应璩《与许子后书》曰：前别仓卒，情意不悉，追怀万恨。〕已矣平生事，咏歌盈箧笥。〔《新序》孙叔敖曰：筐箧之橐简书。《说文》曰：箧，笥也。〕兼复相嘲谑，常与虚舟值。〔《苍颉篇》曰：啁，调也。《字书》曰：嘲，亦啁也。《毛诗》曰：善戏谑兮。《庄子》曰：方舟而济於河，有虚舟来触舟，虽有褊心之人，不怒也。〕何时见范侯，还叙平生意。与子别几辰，经涂不盈旬。〔《左氏传》曰：日月之会是谓辰，以子丑配甲乙也。经，犹历也。〕弗睹朱颜改，徒想平生人。〔《楚辞》曰：美人既醉朱颜酡。又曰：容则秀雅稚朱颜。〕宁知安歌日，非君撤瑟晨。〔《楚辞》曰：犹愤积而哀娱兮，翔江州而安歌。王逸曰：安意歌今，自宽慰也。《仪礼》曰：有疾病者齐撤瑟琴。〕已矣余何叹，辍舂哀国均。〔《史记》赵良谓商鞅曰：五羖大夫死，秦国男女流涕，舂者不相杵。《毛诗》曰：尹氏太师，维周之氐，秉国之均，四方是维。毛苌曰：均平也。〕

◎赠答一

【赠蔡子笃诗一首(四言)】〔《晋官名》曰：蔡睦，字子笃，为尚书。〕

※王仲宣

翼翼飞鸾，载飞载东。〔翼翼，飞貌也。鸾，喻子笃也。《楚辞》曰：高翱翔之翼翼。《毛诗》曰：载飞载鸣。〕我友云徂，言戾旧邦。〔《蔡氏谱》曰：睦，济阳人。《毛诗》曰：我友敬矣。又曰：周虽旧邦。〕舫舟翩翩，以溯大江。〔《楚辞》曰：将舫舟而下流。舫与方同。〕蔚矣荒涂，时行靡通。〔董仲舒《士不遇赋》曰：惧荒涂而难践。〕慨我怀慕，君子所同。〔《毛诗》曰：慨我寤叹。《封禅书》曰：怀而慕思也。〕悠悠世路，乱离多阻。〔《毛诗》曰：悠悠南行。又曰：乱离瘼矣。〕济岱江行，邈焉异处。〔济岱，近兖州，子笃所往。江行，近荆州，仲宣所居也。〕风流云散，一别如雨。〔《鹦鹉赋》曰：何今日以雨绝。陈琳《檄吴将校》曰：雨绝于天，然诸人同有此言，未详其始。〕人生实难，原其弗与。〔张奂《与崔子书》曰：人生实难，所务非此。〕瞻望遐路，允企伊伫。〔《毛诗》曰：瞻望弗及，伫立以泣。又曰：跂予望之。郑玄曰：跂足，可以望见之。跂与企同。〕烈烈冬日，肃肃凄风。〔《毛诗》曰：冬日烈烈。《左氏传》申丰曰：春无凄风。〕潜鳞在渊，归雁载轩。〔鱼雁，言时候也。《毛诗》曰：鱼潜在渊。郑玄曰：寒则逃於渊。《史记》曰：楚人有好以弱弓微缴，加归雁之上轩，飞貌。〕苟非鸿雕，孰能飞翻。〔因所见而言之。《毛诗》曰：匪鹑匪鸢，翰飞戾天。毛苌《注》曰：鹑，雕也。〕虽则追慕，予思罔宣。〔《法言》曰：夫进也者，进於道，慕於德。《尚书》曰：予思日孜孜。〕瞻望东路，惨怆增叹。率彼江流，爰逝靡期。〔《毛诗》曰：率彼淮浦。〕君子信誓，不迁于时。〔《毛诗》曰：言笑晏晏，信誓旦旦。〕及子同寮，生死固之。〔《左氏传》曰：先蔑之使也。荀林父止之曰：同官为寮，吾尝同寮，敢不尽心乎？〕何以赠行？言授斯诗。〔《晏子春秋》曰：曾子将行，晏子送曰：婴闻赠人以财，不若以言。请以言乎。夫兰本，三年成，而湛之以酒，则君子不近，湛之麋醢，货以匹马，原子剋求所湛。〕中心孔悼，涕泪涟洏。〔《毛诗》曰：中心是悼。《周易》曰：泣血涟如。杜预《左氏传注》曰：而，语助也。〕嗟尔君子，如何勿思？〔《毛诗》曰：君子行役，如之何勿思。〕

赠士孙文始一首四言〔《三辅决录》赵歧注曰：士孙孺子名萌，字文始。少有才学，年十五能属文。初，董卓之诛也，父瑞，知王允必败，京师不可居，乃命萌将家属至荆州依刘表，去无几，果为李傕等所杀，及天子都许昌，追论诛董卓之功，封萌为澹津亭侯，与山阳王粲善，萌当就国，粲等各作诗以赠萌。于今诗犹存也。〕

※王仲宣

天降丧乱，靡国不夷。〔《毛诗》曰：天降丧乱，灭我立王。又曰：乱生不夷，靡国不泯。《广雅》曰：夷，灭也。〕我暨我友，自彼京师。〔《尔雅》曰：暨，与也。《毛诗》曰：自彼氐羌。〕宗守荡失，越用遁违。〔杜预《左氏传注》曰：越，远也。郑玄《礼记注》曰：遁，逃也。孔安国《尚书传注》曰：违，避也。〕迁于荆楚，在漳之湄。〔《山海经》曰：荆山，漳水出焉。《毛诗》曰：居河之湄。〕在漳之湄，亦克宴处。〔刘歆《七略》曰：宴处从容观诗书。〕和通篪埙，比德车辅。〔《毛诗》曰：伯氏吹埙，仲氏吹篪。毛苌云：土曰埙，竹曰篪。郑玄曰：其相应和如埙篪。《左氏传》曰宫之奇曰：谚所谓辅车相依唇亡齿寒，其虞虢之谓乎。〕既度礼义，卒获笑语。〔《毛诗》曰：献酬交错，礼仪卒度，笑语卒获。〕庶兹永日，无愆厥绪。〔《毛诗》曰：且以喜乐，且以永日。《尚书》曰：荒坠厥绪。〕虽曰无愆，时不我已。〔郑玄《毛诗笺》曰：已，与也。〕同心离事，乃有逝止。〔张衡《怨诗》曰：同心离居，绝我中肠。〕横此大江，淹彼南汜。〔《楚辞》曰：横大江兮扬灵。王逸曰：横度大江，扬己精诚也。《毛诗》曰：江有汜，之子归，不我已。〕我思弗及，载坐载起。〔《毛诗》曰：瞻望弗及。张衡《怨诗》曰：我闻其声，载坐载起。〕惟彼南汜，君子居之。〔《论语》曰：君子居之，何陋之有。〕悠悠我心，薄言慕之。〔《毛诗》曰：青青子衿，悠悠我心。又曰：采采芣苡，薄言采之。〕人亦有言，靡日不思。〔《毛诗》曰：人亦有言，靡喆不愚。又曰：有怀于卫，靡日不思。〕矧伊燕婉，胡不凄而？〔《毛诗》曰：矧伊人矣。又曰：人无兄弟，胡不比焉。〕晨风夕逝，讬与之期。〔毛苌《诗传》注曰：晨风鹯也。《楚辞》曰：因归鸟而致词，羌迅高而难当。〕瞻仰王室，慨其永叹。〔《毛诗》曰：瞻仰昊天。《尚书》曰：以蕃王室。《毛诗》曰：慨其叹矣。又曰：我思肥泉，兹之永叹。〕良人在外，谁佐天官？〔《毛诗》曰：维此良人，弗求弗迪。《尚书》曰：天工人其代之。孔安国曰：人代天理官，不以天官私非其材。〕四国方阻，俾尔归蕃。尔之归蕃，作式下国。〔《毛诗》曰：四国于蕃。又曰：俾尔多益。《尚书》曰：世世享德，万邦作式。郑玄《毛诗笺》曰：式，法也。《毛诗》曰：命于下国。〕无曰蛮裔，不虔汝德。〔贾逵《国语注》曰：虔，敬也。〕慎尔所主，率由嘉则。〔《毛诗》曰：慎尔出话。又曰：不不忘，率由旧章。又曰：仲山甫之德，柔嘉维则。〕龙虽勿用，志亦靡忒。〔《周易》曰：潜龙勿用，阳在下也。郑玄《毛诗笺》云：忒，差也。〕悠悠澹澧，郁彼唐林。〔《荆州图》曰：汉寿县城南一百步有澹水。出县西阳山。又曰：澧阳县盖即澧水为名也。在郡西南，接澧水。《晋书》曰：天门有零阳县，南平郡有作唐县。盛弘之《荆州记》曰：零陵东接作唐，然此三县连延相接。唐林，即唐地之林也。〕虽则同域，邈其迥深。〔《尔雅》曰：迥，远也。〕白驹远志，古人所箴。允矣君子，不遐厥心。既往既来，无密尔音。〔《毛诗》曰：皎皎白驹，在彼空谷。生刍一束，其人如玉。无金玉尔音，而有遐心。又曰：允矣君子，展也大成。〕

【赠文叔良一首(四言)】

〔干宝《搜神记》曰：文颖，字叔良，南阳人。《繁钦集》又云：为荆州从事文叔良作移零陵文，而粲集又有赠叔良诗。献帝初平中，王粲依荆州刘表，然叔良之为从事，盖事刘表也。详其诗意，似聘蜀结好刘璋也。〕

※王仲宣

翩翩者鸿，率彼江滨。〔《毛诗》曰：翩翩者鵻。《说文》曰：翩翩，飞疾貌。〕君子于征，爰聘西邻。〔《毛诗》曰：之子于征。西邻，谓蜀也。〕临此洪渚，伊思梁岷。〔《楚辞》曰：伊思兮往古。〕尔往孔邈，如何勿勤？君子敬始，慎尔所主。〔《老子》曰：慎终如始，则无败事。《老孟子》曰：吾闻之，观近臣以其所为主，观远臣以其所主。赵歧曰：近臣，当为远方来贤者为主。远臣而至，主於在朝臣之贤者也。〕谋言必贤，错说申辅。〔郑玄《礼记注》曰：贤，善也。所言说当申相辅也。申或为车，非也。〕延陵有作，侨肸是与。〔公孙侨，子产也。羊舌肸叔向也。《左氏传》曰：吴公子札聘于郑，见子产，如旧相识，与之缟带，子产献纻衣。適晋，说叔向。将行，谓叔向曰：吾子勉之。君侈而多良，大夫皆富，政将在家，吾子直，必思自免於难也。〕先民遗迹，来世之矩。〔《毛诗》曰：先民有作，温恭朝夕。《尚书》曰：予恐来世以台为口实。〕既慎尔主，亦迪知几。探情以华，睹著知微。〔华，喻貌。《越绝书》子胥曰：圣人见微知著，睹始知已。〕视明听聪，靡事不惟。〔《论语》孔子曰：君子有九思，视思明，听思聪。《字林》曰：惟，思也。〕董褐荷名，胡宁不师？〔《国语》曰：吴晋争长，未成。吴王昏乃戒令秣马食士，於是晋师大骇，乃令董褐请事。曰：两君偃兵接好，日中为期，今大国越境而造於弊邑之军垒，敢请辞故。吴王亲对之曰：天子有令，周室既卑，约贡献莫入，上帝鬼神，而不可以之告。孤用视听命於藩离之外。董褐既致命，乃告赵鞅曰：观吴王之色，类有大忧。小则嬖妾嫡子死，不则国有大难。大则越入吴，将毒，不可与战。主其许之，然而不可徒许也。赵孟许诺，晋乃令董褐复命曰：曩君之言，周室既卑，诸侯失礼於天子今君奄王东海，以淫名闻於天下，有短垣而自逾之，况蛮荆则何有於周室。夫诸侯无二君，而周无二王君若卑天子，以干其不祥，而曰吴公孤敢不顺从君命长弟，吴王许诺。及退，就幕而会，吴公先歃，晋侯亚之。韦昭曰：董褐，晋大夫司马寅也。《毛诗》曰：胡宁忍予。〕众不可盖，无尚我言。〔《家语·金人铭》曰：君子知天下之不可盖也，故下之。《广雅》曰：尚，高也。我，叔良也。〕梧宫致辩，齐楚构患。〔《说苑》曰：楚使使者聘於齐，齐王飨之於梧宫。使者曰：大哉梧乎？王曰：江海之鱼必吞舟，大国之树必巨围，使者何怪焉？使者曰：然昔者燕攻齐，焚雍门饮马于淄渑，定获於琅邪。王与太后奔莒，逃於成阳之山。敢问当此之时梧之大小何如？王命陈先生对之，陈子曰：臣不如貂勃。貂勃对曰：使者为问植梧之始邪？昔楚无道，杀子胥之父，子胥奔吴，吴以为相，后将兵伐楚，以复父雠。楚王奔随，吴王入郢，子胥亲射宫门，鞭平王之坟，当此之时，梧始生之年也。齐楚於是构怨，遂举兵相伐也。〕成功有要，在众思欢。〔《尚书》帝曰：成允成功，惟汝贤。又曰：有伦有要。〕人之多忌，掩之实难。〔《左氏传》秦伯谓公孙枝曰：夷吾其定乎？对曰：今其言多忌克，难哉！〕瞻彼黑水，滔滔其流。〔《尚书》曰：华阳黑水惟梁州。《毛诗》曰：滔滔江汉，南国之纪。〕江汉有卷，允来厥休。〔言彼二国席卷而来，信汝之美也。言江汉之君，有席卷之志。信服而来，自是美，非汝之功也。《汉书》刘敬说高祖曰：今陛下径往卷蜀汉，定三秦。〕二邦若否，职汝之由。〔言彼二国若怀不顺，此汝之由。《毛诗》曰：邦国若否，仲山甫明之。毛苌《诗传》曰：若，顺也。否，犹臧否也。谓善恶也。《左氏传》范宣子数诸戎曰：言语漏渫，则职汝之由也。〕缅彼行人，鲜克弗留。〔少能不留，言多淹留也。贾逵《国语注》曰：缅，思貌也。《左氏传》曰：行人，言使人也。《毛诗》曰：靡不有初，鲜克有终。〕尚哉君子，于异他仇。〔《左氏传》楚子木语晋范武子之德，王曰：尚矣哉！能歆神人。杜预曰：尚者，上也。毛苌《诗传注》曰：仇，匹也。〕人谁不勤？无厚我忧。〔《楚辞》曰：惟天地之无穷，哀生民之长勤。我，粲自谓也。〕惟诗作赠，敢咏在舟。〔言为诗以赠者，有在舟之义，忧患同也。《邓析子》曰：同舟渡海，中流遇风，救患若一。〕

【赠五官中郎将四首(五言)】

※刘公幹

昔我从元后，整驾至南乡。〔元后，谓曹操也。至南乡，谓征刘表也。《尚书》曰：众非元后何戴？张衡《思玄赋》曰：爰整驾而亟行。《毛诗》曰：维汝荆楚，居国南乡。〕过彼丰沛都，与君共翱翔。〔丰沛，汉高祖所居，以喻谯也。君，谓五官也。《毛诗》曰：将翱将翔。〕四节相推斥，季冬风且凉。〔四节，已见潘安仁《悼亡诗》。《周易》曰：寒暑相推，而岁成焉。《广雅》曰：斥，推也。〕众宾会广坐，明镫熺炎光。〔《史记》侯嬴曰：公子自是迎嬴群众广坐之中。《楚辞》曰：兰膏明烛华镫错。镫与灯音义同。《广雅》曰：熺，炽也。熺，大明貌。〕清歌制妙声，万舞在中堂。〔《毛诗》曰：公庭万舞。郑玄曰：万舞干舞也。〕金罍含甘醴，羽觞行无方。〔《毛诗》曰：我姑酌彼金罍。《楚辞》曰：瑶浆密勺实羽觞。〕长夜忘归来，聊且为大康。〔《毛诗》曰：无已大康，职思其居。〕四牡向路驰，叹悦诚未央。〔四牡，谓骊驹也。《汉书》王式曰：闻之於师，客歌骊驹，主人歌无庸归。《音义》曰：逸诗篇名也。〕

余婴沈痼疾，窜身清漳滨。〔《礼记》曰：身有痼疾。《说文》曰：痼，久也。《汉书》曰：魏郡武始县漳，水至邯郸，入漳。《山海经》曰：少山，清漳水出焉，东流于浊漳之水。〕自夏涉玄冬，弥旷十馀旬。〔杨雄《羽猎赋》曰：玄冬季月，天地隆烈。杜预《左氏传注》曰：弥，远也。《苍颉篇》曰：旷，疏旷也。〕常恐游岱宗，不复见故人。〔《援神契》曰：太山，天帝孙也。主召人魂。《尚书》曰：至于岱宗，太山为四岳宗也。〕所亲一何笃，步趾慰我身。〔《左氏传》蒍启强曰：今君亲步玉趾。〕清谈同日夕，情眄叙忧勤。〔《毛诗》曰：朝夕思念，至於忧勤也。〕便复为别辞，游车归西邻。〔西邻，邺都。〕素叶随风起，广路扬埃尘。逝者如流水，哀此遂离分。〔《论语》曰：子在川上曰：逝者如斯夫，不舍昼夜。〕追问何时会？要我以阳春。〔《楚辞》曰：无衣裘以御冬，恐死不得见乎阳春。〕望慕结不解，贻尔新诗文。〔蔡邕《瞽师赋》曰：咏新诗以悲歌。〕勉哉修令德，北面自宠珍。〔《左氏传》曰：忠为令德，北面，臣位也。《礼记》曰：君之南乡，答阳之义也。臣之北面，答君之义也。〕

秋日多悲怀，感慨以长叹。〔毛苌《诗传》曰：秋士悲也。〕终夜不遑寐，叙意於濡翰。〔《毛诗》曰：不遑假寐。《楚辞》曰：魂茕茕兮不遑寐。韦昭《汉书注》曰：翰，笔也。〕明镫曜闺中，清风凄已寒。白露涂前庭，应门重其关。〔《楚辞》曰：白露纷以涂。《毛诗》曰：乃立应门。《尔雅》曰：正门谓之应门。〕四节相推斥，岁月忽欲殚。〔《礼记》曰：岁既殚矣。〕壮士远出征，戎事将独难。〔壮士，谓五官也。《汉书》高祖曰：壮士行何畏？出征，谓在孟津也。《魏志》曰：建安十六年，文帝立为五官中郎将。《典略》曰：建安二十二年，魏郡大疫，徐幹、刘桢等俱逝。然其间唯有镇孟津及黎阳，而无所征伐，故疑出征谓在孟津也。以在邺，故曰出征。以有兵卫，故曰戎事也。〕涕泣洒衣裳，能不怀所欢！〔涕泣，幹自谓也。〕

凉风吹沙砾，霜气何皑皑。〔《易通卦验》曰：巽气不至，则大风扬。沙砾，小石也。《说文》曰：皑皑，霜雪貌。刘歆《遂初赋》曰：漂积雪之皑皑。〕明月照缇幕，华灯散炎辉。〔缇，丹色也。华灯，已见上文。〕赋诗连篇章，极夜不知归。〔《论衡》曰：兴论立说，结连篇章者，文人鸿儒也。〕君侯多壮思，文雅纵横飞。〔《汉仪注》曰：列侯为丞相，称君侯。《大戴礼》曰：天子不知文雅之辞，少师之任。〕小臣信顽卤，僶俛安能追。〔《仪礼》曰：小臣正辞。李尤《东观赋》曰：臣虽顽卤，慕《小雅》斯干叹咏之美。僶俛，已见上文。《论语》曰：参也鲁。孔安国曰：鲁钝也。鲁与卤同。〕

【赠徐幹一首(五言)】

※刘公幹

谁谓相去远？隔此西掖垣。〔《毛诗》曰：谁谓宋远？跂予望之。《洛阳故宫铭》曰：洛阳宫有东掖门、西掖门。〕拘限清切禁，中情无由宣。〔《史记》曰：景帝居禁中，禁中者，门户有禁，非侍御不得入。《楚辞》曰：抒中情而为诗。〕思子沈心曲，长叹不能言。〔《毛诗》曰：在其板屋，乱我心曲。古诗曰：气结不能言。〕起坐失次第，一日三四迁。步出北寺门，遥望西苑园。〔《风俗通》曰：尚书侍御御史谒者所止，皆曰寺也。〕细柳夹道生，方塘含清源。〔《思玄赋》曰：旦余沐於清源。〕轻叶随风转，飞鸟何翻翻。〔《楚辞》曰：漂翻翻其上下。〕乖人易感动，涕下与衿连。仰视白日光，皦皦高且悬。〔《毛诗》曰：谓余不信，有如皦日。毛苌曰：皦，白也。《楚辞》曰：晞白日兮皎皎。〕兼烛八纮内，物类无颇偏。〔《韩子》曰：朱孺对卫灵公曰：夫日兼烛天下，一物不能当也。杨雄《解嘲》云：日月之经，不千里，则不能烛六合。耀八纮。《音义》曰：八方之纲维也。《尚书》曰：无偏无陂，遵王之谊。〕我独抱深感，不得与比焉。

【赠从弟三首(五言)】

※刘公幹

汎汎东流水，磷磷水中石。〔《吕氏春秋》曰：水泉东流，日夜不休。《毛诗》曰：杨之水，白石磷磷。毛苌《传》曰：清澈也。〕蘋藻生其涯，华纷何扰弱。采之荐宗庙，可以羞嘉客。〔蘋藻，以喻从弟也。《左氏传》君子曰：苟有明信，涧谿沼沚之毛，蘋繁蕴藻之菜，可荐於鬼神，可羞於王公。《毛诗》曰：所谓伊人，於焉嘉客。〕岂无园中葵，懿此出深泽。〔古诗曰：青青园中葵，朝露待日晞。《尔雅》曰：懿，美也。〕

亭亭山上松，瑟瑟谷中风。风声一何盛，松枝一何劲。冰霜正惨怆，终岁常端正。〔《楚辞》曰：霜露惨凄而交下。〕岂不罗凝寒，松柏有本性。〔凝，严也。《庄子》曰：天寒既至，雪霜将降，吾是以知松柏之茂也。〕

凤凰集南岳，徘徊孤竹根。〔凤生丹穴，故曰南岳。郑玄《毛诗笺》曰：凤凰之性，非竹实，不食，亦喻从弟也。〕於心有不厌，奋翅凌紫氛。岂不常勤苦，羞与黄雀群。〔黄雀，喻俗士也。〕何时当来仪，将须圣明君。〔《尚书》曰：凤凰来仪。孔安国曰：圣人受命，则凤凰至。〕

《文选》　唐·李善注



