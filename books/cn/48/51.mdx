---
---
---
title: 卷五十一 论一
---

【过秦论】

〔《汉书》应劭曰：贾谊书第一篇名也。言秦之过。〕

※贾谊

秦孝公据殽函之固，拥雍州之地。〔韦昭曰：崤，谓二殽。函，函谷关也。《史记》张良曰：关中，左殽函，右陇蜀，〕君臣固守，以窥周室，有席卷天下，包举宇内，〔春秋握诚图曰：诸侯冰散席卷，各争恣妄。〕囊括四海之意，并吞八荒之心。〔张晏曰：括，结囊也。言能苞含天下也。《周易》曰：括囊，无咎无誉。〕当是时也，商君佐之，内立法度，务耕织，修守战之具，外连衡而关诸侯。〔《战国策》苏秦说秦王曰：始将连横。高诱曰：合关东从，通之於秦，故曰连横。文颖曰：关西为横，衡音横。〕於是秦人拱手而取西河之外。〔李斯上书曰：孝公用商鞅之法，获楚、魏之师，举地千里。〕孝公既没，惠文武昭，〔《史记》曰：孝公卒，子惠文王立。卒，子武王立。卒，立异母弟，是曰昭襄王也。〕蒙故业，因遗策，南取汉中，西举巴蜀，东割膏腴之地，收要害之郡。〔李斯上书曰：惠王用张仪之计，西并巴蜀，南取汉中，东据成皋之险，割膏腴之壤。〕诸侯恐惧，会盟而谋弱秦，不爱珍器重宝肥饶之地，以致天下之士，合从缔交，相与为一。〔文颖曰：关东为从。张晏曰：缔，连结也。〕当此之时，齐有孟尝，赵有平原，楚有春申，魏有信陵。〔《史记》曰：平原君赵胜者，赵之诸公子也。又曰：孟尝君者，名文，姓田氏。又曰：春申君者，楚人也，名歇，姓黄氏。又曰：魏公子无忌者，魏安釐王弟也。为信陵君。〕此四君者，皆明智而忠信，宽厚而爱人，尊贤而重士，约从离横，〔言诸侯结约为从，欲以分离秦横也。〕兼韩、魏、燕、赵、宋、卫、中、山之众。於是六国之士，有甯越、徐尚、苏秦、杜赫之属为之谋，〔《吕氏春秋》曰：齐攻廪丘，赵使孔青将而救之。与齐人战，大败齐人，得尸三万，以为二京。甯越谓孔青曰：惜矣！不如归尸以内攻之。彼得尸而府库尽於葬，此之谓内攻之。甯越，赵人也。徐尚，未详。苏秦，已见上文。《吕氏春秋》曰：杜赫以安天下说周昭文君。昭文君谓杜赫曰：愿学所以安周。高诱曰：杜赫，周人也。〕齐明、周最、陈轸、召滑、楼缓、翟景、苏厉、乐毅之徒通其意。〔《战国策》东周齐明谓东周君曰：臣恐西周之与楚韩宝，令之为已求地於东周也。高诱曰：齐明，东周臣也。《战国策》曰：齐令周最使郑，立韩扰而废公叔，周最患之。高诱曰：周最，周君之子也。仕於齐，故齐使之也。《战国策》秦王谓陈轸曰：吾闻子欲去秦而之楚，信乎？轸曰：然。高诱曰：陈轸，夏人，仕秦亦仕楚也。《韩子》于象谓楚王曰：前时王使召滑之越，五年而能成之。《史记》范蠉对楚王曰：王前尝用召滑而郡江东。召音劭。滑音依字。《战国策》曰：秦王伐楚，魏王不欲楼缓谓魏王曰，不与秦攻楚，楚且与秦攻王，王不如令秦楚战，王交制之。高诱曰：楼缓，魏相也。翟景，未详。《史记》曰：苏秦之弟厉，因燕子而求见齐王，齐王怨苏秦，欲囚苏厉，燕子为谢，遂委质为齐臣。又曰：乐毅贤而好兵，为魏昭王使於燕，燕昭王以客礼待之，乐毅遂委质为臣，燕昭王以为亚卿也。〕吴起孙膑带佗、儿良、王廖、田忌、廉颇、赵奢之伦制其兵。〔《史记》曰：吴起，卫人也。闻魏文侯贤，事魏文侯以为将。又曰：孙膑生阿甄之间，膑亦孙武之后也。田忌进孙子於齐威王。带佗，未详。《吕氏春秋》曰：王廖贵先，儿良贵后，此二人者，皆天下之豪士也。《战国策》曰：韩、魏之君朝田侯，邹忌为齐相，田忌为将，使田忌伐魏，三战三胜。高诱曰：田侯，宣王也。《史记》曰：廉颇，赵之良将也。赵惠文王，廉颇为赵将，伐齐大破之。又曰：赵奢者，赵之田部吏也。秦伐韩，赵王令赵奢将而救之。〕尝以十倍之地，百万之众，叩关而攻秦。〔孔安国《论语注》曰：叩，击也。叩或为仰，言秦地高，故曰仰攻之。〕秦人开关而延敌，九国之师，遁逃而不敢进。〔九国，谓齐、楚、韩、魏、燕、赵、宋、卫、中山也。《史记》曰：逡巡遁逃。〕秦无亡矢遗镞之费，而天下诸侯已困矣。〔李巡《尔雅注》曰：镞，以金为箭镞也。〕於是从散约解，争割地而赂秦。秦有馀力而制其弊，追亡逐北，伏尸百万，流血漂橹〔韦昭曰：大楯曰橹。《左氏传》曰：狄虒弥建大车之轮以为橹。〕因利乘便，宰割天下，分裂河山，彊国请伏，弱国入朝。施及孝文王，庄襄王，享国之日浅，国家无事。〔《史记》曰：昭襄王卒，子孝文王立。卒，子庄襄王立。《公羊传》曰：桓公之享国也长。何休曰：享，食也。〕

及至始皇，奋六世之馀烈。〔张晏曰：孝公，惠文王、武王、昭王、孝文王、庄襄王。〕振长策而御宇内，吞二周而亡诸侯。〔以马喻也。《说文》曰：振，举也。《史记》曰：始皇灭二周，置三川郡。〕履至尊而制六合，执敲扑以鞭笞天下，〔臣瓒以为短日敲，长日扑。《说文》曰：敲，击也。〕威振四海。南取百越之地，以为桂林象郡。〔《汉书·音义》曰：百越非一种，若今言百蛮也。《史记》曰：始皇略取陆梁地为桂林、象郡。韦昭曰：桂林，今郁林。象郡，今日南也。〕百越之君，俯首系颈，委命下吏。乃使蒙恬北筑长城，而守蕃篱，却匈奴七百馀里，胡人不敢南下而牧马，士不敢弯弓而报怨。於是废先王之道，燔百家之言，以愚黔首；〔《史记》李斯曰：请废博士官所职，天下敢有藏《诗》、《书》百家语者，诣守尉杂烧之。又曰：秦更名民曰黔首。〕隳名城，杀豪俊，〔应劭曰：坏城，恐复阻以为己害。〕收天下之兵，聚之咸阳，销锋鍉，铸以为金人十二，以弱天下之民。〔如淳曰：鍉，箭足也。邓展曰：鍉是扞头铁也。《史记》曰：始皇收天下兵，聚之咸阳，以销锋鍉为锺鐻，金人十二，重各千石，置宫庭中。鍉音的。鍉或为提。鐻音巨。〕然后践华为城，因河为池。〔服虔曰：断华山为城，美大之也。晋灼曰：践，登也。〕据亿丈之城，临不测之谿以为固。良将劲弩，守要害之处，信臣精卒，陈利兵而谁何？〔谁何，问之也。《汉书》有谁何卒？如淳曰：何，谓何官也。《广雅》曰：何，问也。〕天下已定，始皇之心自以为关中之固，金城千里，〔金城，言坚也。《史记》，张良曰：关中所谓金城千里，天府之国也。〕子孙帝王万世之业。〔《史记》秦始皇曰：朕为始皇帝，后世以计数，二世三世，至于万世，传之无穷。〕

始皇既没，馀威震于殊俗。然而陈涉瓮牖绳枢之子，〔陈涉，已见邹阳上书。《礼记》曰：儒有蓬户瓮牖。韦昭曰：绳枢，以绳扃户为枢也。〕甿隶之人，〔如淳曰：甿，古氓字。氓人也。〕而迁徙之徒也。材能不及中庸，〔方言曰：庸，贱称也，言不及中等庸人也。〕非有仲尼，墨翟之贤，陶朱，猗顿之富，〔《史记》曰：范蠡之陶，为朱公，以为陶天下之中，皆诸侯四通货物所交易也。乃治产，积十九年之间，三致千金。《孔丛子》曰：猗顿，鲁之穷士也。耕则常饥，桑则常寒。闻朱公富，往而问术焉。公告之曰：子欲速富，当畜五牸。乃適河东，大畜牛，羊于猗氏之南，其滋息不可计，以兴富猗氏，故曰猗顿也。〕蹑足行伍之间，俯起阡陌之中，〔如淳曰：蹑音叠。《音义》曰：倪音免。如淳曰：时皆卑屈在阡陌之中。〕率罢散之卒，将数百之众，转而攻秦。斩木为兵，揭竿为旗。〔《埤苍》曰：揭，高举也。《庄子》曰：揭竿求诸海也。〕天下云集而响应，嬴粮而景从，〔《庄子》曰：今使民曰：某所有贤者，嬴粮而趣之。《方言》曰：嬴，担也，音盈。〕山东豪俊，遂并起而亡秦族矣。

且夫天下非小弱也，雍州之地，殽函之固自若也。陈涉之位，非尊於齐、楚、燕、赵、韩、魏、宋、卫、中山之君也，锄耰棘矜，非銛於钩戟长铩也；〔孟康曰：耰，锄柄也。张晏曰：矜音槿。《尔雅》曰：棘，戟也，言锄柄及戟槿也。耰音忧。如淳曰：钩戟似矛，刃下有铁，横上钩曲也。《说文》曰：铩，铍有镡也。〕谪戍之众，非抗於九国之师也；〔《通俗文》曰：罚罪曰谪。〕深谋远虑，行军用兵之道，非及曩时之士也。〔《史记》曰：贤人深谋於廊庙。《论语》曰：人无远虑，必有近忧。〕然而成败异变，功业相反。试使山东之国，与陈涉度长洁大，比权量力，则不可同年而语矣。〔《庄子》曰：大树其洁百围。司马彪曰：洁，币也。〕然秦以区区之地，致万乘之权，招八州而朝同列，百有馀年矣。〔邓展曰：招，犹举也。苏林曰：招音翘。〕然后以六合为家，殽函为宫，一夫作难而七庙隳，身死人手，为天下笑者，何也？〔《春秋考异邮》曰：君杀妻诛，为天下笑。〕仁义不施，而攻守之势异也。

【非有先生论】

※东方曼倩

〔班固《汉书》：东方朔，字曼倩，平原厌次人。武帝即位，言得失，又设《非有先生论》。〕

非有先生仕於吴，进不能称往古以广主意，退不能扬君美以显其功，默然无言者三年矣。吴王怪而问之曰：寡人获先人之功，寄于众贤之上，夙兴夜寐，未尝敢怠也。今先生率然高举，远集吴地，〔率然，轻举之儿。〕将以辅治寡人，诚窃嘉之，体不安席，食不甘味，目不视靡曼之色，耳不听钟鼓之音，虎心定志，欲闻流议者，三年於兹矣。〔《吕氏春秋》曰：越王欲致必死於吴，身不安枕席，口不甘厚味，目不视靡曼，耳不听钟鼓，三年，苦身劳力。高诱曰：靡曼，好色也。流议，犹馀论也。〕今先生进无以辅治，退不扬主誉，窃为先生不取也。盖怀能而不见，是不忠也。见而不行，主不明也。意者寡人殆不明乎？"非有先生伏而唯唯。吴王曰：可以谈矣，寡人将竦意而听焉。先生曰：於戏，可乎哉！可乎哉？〔於戏，叹辞也。於音乌。戏音呼。可乎哉，言不可也。〕谈何容易。〔言谈说之道，何容轻易乎！〕夫谈者有悖於目而佛於耳，谬於心而便於身者，〔《韩子》曰：圣人之救危国，以忠佛耳。《字书》曰：佛，违也。〕或有说於目，顺於耳，快於心，而毁於行者，非有明王圣主，孰能听之矣？吴王曰："何为其然也？中人以上可以语上也。〔《论语》孔子曰：中人以上，可以语上也。中人以下，不可以语上也。〕先生试言，寡人将览焉。

先生对曰："昔关龙逢深谏於桀，而王子比干直言於纣。〔《尸子》曰：义必利，虽桀杀关龙逢，纣杀王子比干，犹谓之必利也。〕此二臣者，皆极虑尽忠，闵主泽不下流，而万民骚动，故直言其失，切谏其邪者，将以为君之荣，除主之祸也。今则不然，反以为诽谤君之行，无人臣之礼，〔如淳曰：《汉书注》曰：诽，非上所行也。〕果纷然伤於身，蒙不辜之名，戮及先人，为天下笑。〔郑玄《礼记注》曰：戮犹辱也。〕故曰谈何容易。是以辅弼之臣瓦解，而邪谄之人并进。〔《春秋考异邮》曰：瓦解土崩。〕遂及飞廉、恶来革等。〔《史记》曰：中潏生蜚廉，蜚廉生恶来，恶来父子俱以材力事殷纣。《说苑》子石曰：费仲，恶来革，长鼻决目，崇侯虎顺纣之心，欲以合於意武王伐纣，四子身死牧之野。〕三人皆诈伪，巧言利口，以进其身，〔《论语》子曰：巧言令色，鲜矣仁。又曰：恶利口之覆邦家，〕阴奉彫琢刻镂之好，以纳其心，务快耳目之欲，以苟容为度。遂往不戒，身没被戮，宗庙崩弛，国家为墟，杀戮贤臣，亲近谗夫。诗不云乎！谗人罔极，交乱四国，此之谓也。〔《毛诗·小雅》文也。郑玄曰：极，犹已也。〕故卑身贱体，说色微辞，愉愉煦煦终无益於主上之治，即志士仁人不忍为也。〔愉愉煦煦，和说之儿也。《孝经钩命决》曰：欢忻慎惧，呕呕喻喻。煦与呕同，音吁。《论语》子曰：志士仁人，无求生以害仁也。〕将俨然作矜庄之色，深言直谏，上以拂人主之邪，下以损百姓之害，〔拂与弼同。〕则忤於邪主之心，历於衰世之法。故养寿命之士莫肯进也，遂居深山之间，积土为室，编蓬为户，弹琴其中，以咏先王之风，亦可以乐而忘死矣。〔《尚书大传》曰：子夏曰：弟子所授书於夫子者不敢忘，虽退而穷居河济之间，深山之中，作壤室，编蓬户，尚弹琴瑟其中，以歌先王之风，则可以发愤矣。〕是以伯夷、叔齐避周，饿于首阳之下，后世称其仁。〔《论语》子曰：伯夷、叔齐、饿於首阳之下，人到于今称之。〕如是，邪主之行，固足畏也。故曰：谈何容易！"

於是吴王惧然易容，〔惧，敬儿也。〕捐荐去几，危坐而听。〔捐荐去几，自贬损也。《管子》曰：少者之事先生，危坐向师，颜色无怍。〕先生曰：接舆避世，箕子被发佯狂。此二子者，皆避浊世以全其身者也。〔《论语》曰：楚狂接舆，歌而过孔子。《尸子》曰：箕子胥馀，漆体而为厉，被发佯狂，以此免也。〕使遇明王圣主，得赐清宴之间，宽和之色，发愤毕诚，图画安危，揆度得失，上以安主体，下以便万民，则五帝三王之道，可几而见也。故伊尹蒙耽辱，负鼎俎和五味以干汤；太公钓於渭之阳，以见文王。〔鲁连子曰：伊尹负鼎佩刀，以干汤，得意，故尊宰舍。《六韬》曰：文王卜田，史扁为卜曰：于渭之阳，将大得焉。非熊，非罴，非虎，非狼，兆得公侯，天遗女师。文王斋戒三日，田于渭阳，卒见吕望坐茅以渔。〕心合意同，谋无不成，计无不从，诚得其君也。深念远虑，引义以正其身，推恩以广其下，〔《孟子》曰：推恩足以保四海。〕本仁祖谊。〔《战国策》苏代说齐王曰：祖仁者王，立义者霸。〕襃有德，禄贤能，诛恶乱，揔远方，壹统类，美风俗，此帝王所由昌也。上不变天性，下不夺人伦，则天地和洽，远方怀之，故号圣王，臣子之职即加矣。於是裂地定封，爵为公侯，传国子孙，名显后世，民到于今称之，以遇汤与文王也。太公伊尹以如此，龙逄、比干独如彼，岂不哀哉！故曰谈何容易！

於是吴王穆然，俯而深惟，仰而泣下交颐，〔穆，犹默，静思貌也。《孙子兵法》曰：令发之日，士寝者涕交颐。〕曰："嗟乎！余国之不亡也，绵绵连连，殆哉！世之不绝也。〔《说文》曰：绵聊，微也。《尔雅》曰：殆，危也。〕於是正明堂之朝，齐君臣之位。举贤才，布德惠，施仁义，赏有功，躬亲节俭，减后宫之费，损车马之用，放郑声，远佞人，〔《论语》，颜回问为邦，子曰：放郑声，远佞人，郑声淫，佞人殆。〕省庖厨，去侈靡，卑宫馆，坏苑囿，填池堑。以与贫民无产业者，开内藏，振贫穷，存耆老，恤孤独，薄赋敛，省刑罚。行此三年，海内晏然，天下大洽，阴阳和调，万物咸得其宜。〔《孙卿子》曰：万物得宜，事变得应。〕国无灾害之变，民无饥寒之色，家给人足，畜积有馀。囹圄空虚；〔《文子》曰：法宽刑缓，囹圄空虚。〕凤皇来集，麒麟在郊，〔《礼记》曰：凤皇麒麟，皆在郊薮。〕甘露既降，朱草萌芽。〔《礼记》曰：天降膏露。郑玄曰：膏，犹甘也。《尚书大传》曰：德光地序，则朱草生。〕远方异俗之人，响风慕义，各奉其职而来朝贺。故治乱之道，存亡之端，若此易见，〔《吕氏春秋》曰：治乱存亡，如可见，如不可见。〕而君人者莫肯为也。臣愚窃以为过，故诗曰王国克生，惟周之贞。济济多士，文王以宁。此之谓也。〔《毛诗·小雅》文也。〕

【四子讲德论(并序)】

※王子渊

襃既为益州刺史王襄作《中和》、《乐职》、《宣布》之诗，又作传，〔《汉书》曰：益州刺史王襄，欲宣风化於众庶，闻王襃有后才，使襃作《中和》、《乐职》、《宣布》诗，选好事者令依《鹿鸣》之声，习而歌之。襃既为刺史作颂，又作传。如淳曰：言王政中和，在官者乐其职，《国语》所谓宣布哲人之令德也。〕名曰《四子讲德》，以明其意焉。

微斯文学问於虚仪夫子曰：盖闻国有道，贫且贱焉，耻也。〔《论语》子曰：邦有道，贫且贱焉，耻也。〕今夫子闭门距跃，专精趋学，有日矣。〔距跃，不行也。应劭《风俗通》曰：涉始於足，足率长十寸，十寸则尺。一单三尺，法天地人，再跃则涉。〕幸遭圣主平世，而久怀宝，〔《论语》阳货谓孔子曰：怀其宝而迷其邦，可谓仁乎？〕是伯牙去锺期，而舜、禹遁帝尧也。〔《广雅》曰：遁，逃也。〕於是欲显名号，建功业，不亦难乎？

夫子曰：然有是言也，夫蚊虻终日经营，不能越阶序，〔《说文》曰：蚊虻，齧人飞虫也。《庄子》曰：蚊虻噆肤。蚊，亡云切。虻，莫衡切。《尔雅》曰：东西墙谓之序。〕附骥尾则涉千里，攀鸿翮则翔四海。〔《文子》曰：{亡虫}与骥致千里而不飞。〕仆虽嚚顽，原从足下。虽然，何由而自达哉？"

文学曰：陈恳诚於本朝之上，行话谈於公卿之门。〔《春秋说题辞》曰：秉懿诚之义，思至忠之功。高诱《淮南子注》曰：本朝，国朝也。〕

夫子曰：无介绍之道，安从行乎公卿？〔《礼记》曰：介绍而传命。〕

文学曰：何为其然也？昔甯戚商歌，以干齐桓，〔《吕氏春秋》曰：甯戚饭牛车下，望桓公而悲，击牛角疾歌。《淮南子》曰：甯越商歌车下，而桓公慨然而悟。许慎曰：商，秋声也。〕越石负刍，而寤晏婴，〔《晏子春秋》曰：晏子之晋，至於中牟，睹弊冠皮裘负刍息於途侧者。晏子曰：吾子何为者？对曰：我越石父者也。晏子曰：何为此？曰：吾为人臣仆於中牟，见使将归。晏子曰：何为为仆？对曰：吾身不免冻饿之地，吾是以为仆也。晏子曰：可得而赎乎？对曰：可。遂解左骖而赎之，因载而与之俱归，至舍，不辞而入。越石父立而请绝，晏子使人应之：子何绝我之暴也？越石父对曰：臣闻之，士者诎乎不知己，而申乎知己。吾三年为人臣，而莫吾知也。今子赎我，吾以子为知我矣。今不辞而入，是与臣仆者同矣。晏子出见之曰：向也见客之容，而今也见客之意。〕非有积素累旧之欢，皆途覯卒遇，而以为亲者也。故毛嫱、西施，善毁者不能蔽其好；〔《慎子》曰：毛嫱、先施，天下之姣也。衣之以皮倛，则见之者皆走；易之玄锡，则行者皆止。先施，西施，一也。〕嫫姆倭傀，善誉者不能掩其丑。〔《孙卿子》曰：闾〈女聚〉子奢，莫之媒也；嫫姆力父，是之喜也。倭傀，丑女，未详所见。〕苟有至道，何必介绍？

夫子曰：咨，夫特达而相知者，千载之一遇也；招贤而处友者，众士之常路也。是以空柯无刃，公输不能以斫，但悬曼矰，蒲苴不能以射。〔《声类》曰：但，徒也。薛君《韩诗章句》曰：曼，长也。郑玄《周礼注》曰：结缴於矢谓之矰。矰，高也。《列子》曰：蒲苴子弋，弱弓纤缴，乘风而振之，连双鸽於青云。〕故膺腾撇波而济水，不如乘舟之逸也。〔《说文》曰：撆，击也。撆与撇同也。〕冲蒙涉田，而能致远，未若遵途之疾也。才蔽於无人，行衰於寡党，此古今之患，唯文学虑之。

文学曰：唯唯，敬闻命矣。

於是相与结侣，携手俱游，求贤索友，历于西州。有二人焉，乘辂而歌。倚輗而听之，〔辂，车也。《白虎通》曰：名车为辂者何，言所以步之於路也。包咸《论语注》曰：輗者，辕端横木，以缚轭也。〕咏叹中雅，转运中律，啴缓舒绎，曲折不失节。〔《礼记》曰：啴谐慢易繁文简节之音作，而民康乐。〕问歌者为谁？则所谓浮游先生陈丘子者也。於是以士相见之礼友焉。〔《仪礼》曰：士相见之礼。贽，冬用雉，夏用朐，左头奉之。〕

礼文既集，〔《韩子》曰：礼有文。礼者，义之文。〕文学夫子降席而称曰：俚人不识，寡见尠闻，〔刘德《汉书注》曰：俚，鄙也。〕曩从末路，望听玉音，窃动心焉。〔《尚书大传》曰：天下诸侯，莫不玉音金声。〕敢问所歌何诗？请闻其说。浮游先生陈丘子曰：所谓《中和》、《乐职》、《宣布》之诗，益州刺史之所作也。刺史见太上圣明，股肱竭力。〔如淳《汉书注》曰：太上，天子也。《尚书大传》曰：股肱，臣也。〕德泽洪茂，黎庶和睦，天人并应，屡降瑞福，故作三篇之诗，以歌咏之也。

文学曰：君子动作有应。从容得度，南容三复白珪，孔子睹其慎戒。〔《论语》曰：南容三复白珪，孔子以其兄之子妻之。〕太子击诵晨风，文侯谕其指意。〔《韩诗外传》曰：魏文侯有子曰击，次曰訢。訢少而立之以为嗣，封击中山，三年莫往来。其傅赵仓唐谏曰：何不遣使乎？则臣请使。击曰：诺。於是遂求北犬晨雁。赍行，仓唐至曰：北藩中山之君，再拜献之。文侯曰：嘻，击知吾好北犬嗜晨雁也。即见使者。文侯曰：中山之君亦何好乎？对曰：好诗。文侯曰：於诗何好？曰：好《晨风》。文侯曰：《晨风》谓何？对曰：《诗》云：鹬彼晨风，郁彼北林，未见君子，忧心钦钦，如何如何，忘我实多。此自以忘我者也。於是文侯大悦曰：欲知其君，视其所使。中山君不贤，恶能得贤传？遂废太子訢。召中山君以为嗣。〕今吾子何乐此诗而咏之也？

先生曰：夫乐者，感人密深，而风移俗易。〔《礼记》曰：乐者，圣人所作也，其感人深。又曰：乐者，所以移风易俗也。〕吾所以咏歌之者，美其君述明而臣道得也。君者中心，臣者外体。外体作，然后知心之好恶；臣下动，然后知君之节趋。〔《子思》子曰：民以君为心，君以民为体。心正则体修，心肃则身敬也。〕好恶不形，则是非不分，节趋不立，则功名不宣。故美玉蕴於碔砆，凡人视之怢焉，〔马融《论语注》曰：蕴，藏也。《战国策》曰：白骨疑象，武夫类玉。张揖《汉书注》曰：武夫，石之次玉者。《广苍》曰：怢，忽忘也。〕良工砥之，然后知其和宝也。精练藏於鑛朴，庸人视之忽焉，〔精练金也。金百练不耗，故曰精练也。《说文》曰：鑛，铜铁璞也。矿与鑛同。〕巧冶铸之，然后知其幹也。况乎圣德巍巍荡荡，民氓所不能命哉！〔《论语》子曰：大哉尧之为君也，荡荡乎民无能名焉，巍巍乎其有成功。《广雅》曰：命，名也。〕是以刺史推而咏之，扬君德美，深乎洋洋，罔不覆载，纷纭天地，寂寥宇宙。〔言所覆者广也。纷纭，众多之貌也。寂寥，旷远之貌也。〕明君之惠显，忠臣之节究。〔《尔雅》曰：究，穷也。郭璞曰：谓穷尽也。〕皇唐之世，何以加兹！是以每歌之，不知老之将至也。〔《论语》子曰：发愤忘食，乐以忘忧，不知老之将至也。〕

文学曰：《书》云：迪一人使四方，若卜筮。〔《尚书》曰：故一人有事四方，若卜筮，无不是孚。孔安国曰：迪，道也。孚，信也。〕夫忠贤之臣，导主志，承君惠，摅盛德而化洪，天下安澜，比屋可封，〔澜，水波。安澜，以喻太平也。《尚书大传》曰：周民可比屋而封。〕何必歌咏诗赋，可以扬君哉？愚窃惑焉。

浮游先生色勃皆溢曰：是何言与？〔《论语》子曰：君召使摈，色勃如也。《孝经》子曰：是何言与？〕昔周公咏文王之德，而作《清庙》，建为《颂》首，吉甫叹宣王，穆如清风，列于《大雅》。〔《毛诗·周颂》曰：清庙，祀文王也。周公既成雒邑，朝诸侯，率以祀文王焉。《毛诗·大雅序》曰：蒸民，尹吉甫美宣王也。《诗》曰：吉甫作诵，穆如清风。〕夫世衰道微，伪臣虚称者，殆也。世平道明，臣子不宣者，鄙也。鄙殆之累，伤乎王道。故自刺史之来也。宣布诏书，劳来不怠，令百姓遍晓圣德，莫不沾濡。庞眉耆耇之老，〔庞，杂也。谓眉有白黑杂色。〕咸爱惜朝夕，原济须臾，且观大化之淳流，於是皇泽丰沛，主恩满溢，百姓欢欣，中和感发，是以作歌而咏之也。〔感发，谓情感於中，发言为诗也。〕传曰：诗人感而后思，思而后积，积而后满，满而后作。言之不足，故嗟叹之，嗟叹之不足，故咏歌之；咏歌之不厌，不知手之舞之足之蹈之也。〔《乐动声仪》文也。〕此臣子於君父之常义，古今一也。今子执分寸而罔亿度，〔亿度之言无限也。《韩子》曰：有尺寸而无亿度。又曰：前识无缘，而妄亿度也。马融《论语注》曰：罔，诬也。〕处把握而却寥廓，乃欲图大人之枢机，道方伯之失得，不亦远乎？"〔大人，谓天子也。《周易》曰：利见大人。又曰：言行，君子之枢机。〕

陈丘子见先生言切，恐二客惭，膝步而前曰：先生详之。〔《战国策》曰：荆轲见太子，太子再拜而跽，膝行流涕。〕行潦暴集，江海不以为多；〔《左氏传》曰：君子曰：潢汙行潦之水。杜预曰：行潦，流潦也。《庄子》，海若曰：天下之水，莫大於海，百川归之而不盈。〕〈鱼龙〉鳟并逃，九罭不以为虚。〔《尔雅》曰：鳛，〈鱼龙〉。郭璞曰：今泥鳅也。郭璞《山海经注》曰：鳟，鱼似蛇。《毛诗》曰：九罭之鱼，鳟鲂。《尔雅》曰：九罭，鱼网也。〕是以许由匿尧而深隐，唐氏不以衰；〔《吕氏春秋》曰：昔尧朝许由於沛泽之中，请属天下於夫子，许由遂之箕山之下。〕夷齐耻周而远饿，文武不以卑。〔夷、齐，已见上文。〕夫青蝇不能秽垂棘，〔《毛诗》曰：营营青蝇，止於樊。郑玄曰：蝇之为虫，汙白使黑，汙黑使白。《左氏传》曰：晋荀息请以垂棘之璧，假道於虞以伐虢。〕邪论不能惑孔墨。今刺史质敏以流惠，舒化以扬名，采诗以显至德，歌咏以董其文，〔《尔雅》曰：董，正也。〕受命如丝，明之如緍，〔《礼记》曰：王言如丝，其出如纶；王言如纶，其出如綍。音弗。郑玄曰：言出弥大也。〕《甘棠》之风，可倚而俟也。〔《毛诗序》曰：甘掌，美召伯也。召伯之教，明於南国。〕二客虽窒计沮议，何伤？〔言二客虽於计窒塞，於议沮败，何伤於理乎？言未伤也。《尔雅》曰：窒，塞也。〕顾谓文学夫子曰：先生微矜於谈道，又不让乎当仁，〔《论语》子曰：当仁不让於师。〕亦未巨过也。原二子措意焉。

夫子曰：否，夫雷霆必发，而潜底震动。〔《吕氏春秋》曰：开春始雷，则蛰虫动矣。〕枹鼓铿锵，而介士奋竦。〔《左氏传》曰：却克援枹而鼓。郑玄《周礼注》曰：介，被甲也。〕故物不震不发，士不激不勇。今文学之言，欲以议愚感敌，舒先生之愤，原二生亦勿疑。"〔言议前敌之愚，以感动之。〕於是文绎复集，及始讲德。〔马融《论语注》曰：绎，寻绎也。〕

文学夫子曰：昔成康之世，君之德与？臣之力也？〔《韩子》曰：晋平公问叔向曰：齐桓公九合诸侯，臣之力邪，君之力邪，与音余。〕

先生曰：非有圣智之君，恶有甘棠之臣？故虎啸而风寥戾，龙起而致云气，〔《周易》曰：云从龙，风从虎，圣人作而万物睹。〕蟋蟀俟秋吟，蜉蝣出以阴。〔《易能卦验》曰：立秋，蜻蛚鸣。蔡邕《月令章句》曰：蟋蟀，虫也。谓之蜻蛚也。〕《易》曰：飞龙在天，利见大人。鸣声相应，仇偶相从。〔《周易》曰：同声相应，同气相求。水流湿，火就燥。〕人由意合，物以类同。是以圣主不遍窥望，而视以明，不殚倾耳，而听以聪。何则？淑人君子，人就者众也。〔《毛诗》曰：淑人君子，其仪不忒。〕故千金之裘，非一狐之腋；大厦之材，非一丘之木；太平之功，非一人之略也。〔慎子曰：廊庙之材，盖非一木之枝。狐白之裘，非一狐之皮也。治乱安危存亡荣辱之施，非一人之力也。〕

"盖君为元首，臣为股肱，明其一体，相待而成。有君而无臣，《春秋》刺焉。〔《公羊传》曰：宋公与楚人期战于泓之阳，宋师大败。故君子大其不鼓不成列，临大事而不忘大礼，有君而无臣，以为难，虽文王之战，亦不过此也。何休曰：惜其有王德，而无王佐也。〕三代以上，皆有师傅；五伯以下，各自取友。〔《说苑》郭隗曰：帝者之臣，其名，臣也，其实，师也；王者之臣，其名，臣也，其实，友也；伯者之臣，其名，臣也，其实，仆也。〕齐桓有管，鲍、隰、甯，九合诸侯，一匡天下。〔《左氏传》曰：鲍叔牙奉公子小白。又曰：齐桓，卫姬之子，有鲍叔牙，隰朋以为辅佐。《说苑》，邹子曰：甯戚叩辕行歌，桓公任之以国政。《论语》，子曰：桓公九合诸侯，不以兵车，管仲之力也。又曰：管仲相桓公，一匡天下，民到于今受其赐。〕晋文公有咎犯、赵衰，取威定霸，以尊天子。〔《左氏传》曰：晋公子重耳奔狄，从者狐偃、赵衰、颠颉、魏武子、司空季子。杜预曰：狐偃，子犯也。司空季子，胥臣臼季也。《左氏传》曰：先轸谓晋侯曰：报施救患，取威定霸，於是乎在矣。〕秦穆有王由、五羖，攘却西戎，始开帝绪。〔《韩诗外传》曰：昔戎将由余使秦，秦缪公问得失之要。对曰：古之有国者，未尝不以恭俭也，失国者，未尝不以骄奢也。缪公然之，於是告内史王廖曰：邻国有圣人，敌国之忧也。由余，圣人也，将奈之何？王廖曰：君其遗之女乐，以淫其志，然后可图。缪公曰：善。乃使王廖以其女乐二列，遗戎王。《史记》曰：百里奚亡秦走宛，秦缪公闻百里奚，故重赎之，恐楚不予，请以五羖羊皮赎之，楚人曰予之。缪公与语国事，大悦。又曰：秦用由余谋，伐戎王，并国十二，遂霸西戎。《春秋保乾图》曰：五帝异绪。宋衷曰：绪，业也。〕楚庄有叔孙、子反，兼定江淮，威震诸夏。〔《韩诗外传》曰：沈令尹进孙叔敖於庄王，叔敖治楚，三年而楚国霸。《左氏传》曰：楚子围郑，子反将右，晋师救郑，及楚师战于邲，晋师败绩。〕勾践有种、蠡、渫庸，克灭彊吴，雪会稽之耻。〔《汉书》曰：江都王问董仲舒曰：越王勾践，与大夫渫庸、种、蠡谋伐吴，遂灭之。孔子称殷有三仁，寡人亦以为越有三仁。《史记》曰：吴王夫差伐越，败之。越王勾践乃以甲兵五千人，栖於会稽。又曰：勾践自会稽归，拊循其士民，伐吴，大破之，吴王自杀也。〕魏文有段干、田翟，秦人寝兵，折冲万里。〔《吕氏春秋》曰：孟尝君问白圭曰：魏文侯名过桓公，而功不及五伯，何也？白圭对曰：文侯师子夏，友田子方，敬段干木，此名之所以过桓公也。而名号显荣者，三士羽翼之也。《史记》魏文侯谓李克曰：寡人之相，非成则璜。璜，翟璜也。成，魏文侯弟名也。《吕氏春秋》曰：段干木者，魏文敬之，过其庐而轼。秦欲攻魏，而司马康谏曰：段干木贤者，而魏礼之，天下皆闻，无乃不可加兵乎？秦君以为然，乃止。〕燕昭有郭隗、乐毅，夷破彊齐，困闵於莒。〔《史记》曰：燕昭王以子之之乱，而齐大破燕。燕昭王怨齐，於是诎身下士，先礼郭隗，以招贤者。乐毅为魏使於燕，燕昭王以为亚卿，使乐毅伐齐，破之，追至于临菑，齐涽王走保於莒。涽与闵同。〕夫以诸侯之细，功名犹尚若此，而况帝王选於四海，羽翼百姓哉！〔高诱《吕氏春秋注》曰：羽翼，辅佐也。〕

故有贤圣之君，必有明智之臣。欲以积德，则天下不足平也。欲以立威，则百蛮不足攘也。〔毛苌《诗传》曰：攘，除也。〕今圣主冠道德，履纯仁，被六艺，佩礼文，屡下明诏，举贤良，求术士，招异伦，拔俊茂。是以海内欢慕，莫不风驰雨集，袭杂并至，填庭溢阙。含淳咏德之声盈耳，登降揖让之礼极目，进者乐其条畅，怠者欲罢不能。〔条，犹理也。《汉书·音义》曰：畅，通也。〕偃息匍匐乎《诗》、《书》之门，游观乎道德之域，咸洁身修思，吐情素而披心腹，各悉精锐以贡忠诚，允原推主上，弘风俗，而骋太平，济济乎多士，文王所以宁也。〔济济多士，已见上文。〕

若乃美政所施，洪恩所润，不可究陈。举孝以笃行，崇能以招贤，去烦蠲苛，以绥百姓，禄勤增奉，以厉贞廉。〔《汉书·宣纪》曰：律令有可蠲除以安百姓，条奏。又曰：吏不廉平，则治道衰，今小吏皆勤事。禄薄，其益吏奉什五也。〕减膳食，卑宫观，〔《宣纪》曰：令太宫损膳省宰。又曰：郡国宫观，勿复修理。〕省田官，损诸苑，〔《宣纪》曰：池篽未御幸者，假与贫人。〕疏繇役，振乏困，〔宣纪曰：流人还归，勿算繇事。又曰：遣使者振贷乏困。〕恤民灾害，不遑游宴。〔《宣纪》曰：今天下颇被疾疫之灾，朕甚愍之。〕闵耄老之逢辜，怜縗绖之服事，〔《宣纪》曰：朕惟耆老之人，发齿堕落，亦无暴虐之心。诸年八十以上，非诬告人杀伤人，他皆勿坐。又曰：百姓遭縗绖凶灾，而吏繇事，伤孝子之心。自今有大父母父母丧者，勿繇事。〕侧隐身死之腐人，凄怆子弟之累匿。〔《宣纪》曰：今系者或以掠辜，若饥寒死狱中，朕甚痛之。又曰：自今子首匿父母，孙匿大父母，皆勿坐。〕恩及飞鸟，惠加走兽，胎卵得以成育，草木遂其零茂。〔《尸子》曰：汤之德及鸟兽矣。《庄子》曰：至德之世，禽兽成群，草木遂长。〕恺悌君子，民之父母，岂不然哉？〔《毛诗·大雅》文。〕

先生独不闻秦之时耶？违三王，背五帝，灭诗书，坏礼义，信任群小，憎恶仁智，诈伪者进达，佞谄者容入。宰相刻峭，大理峻法。〔《广雅》曰：峭，急也，谓严急也。峻与峭同。〕处位而任政者，皆短於仁义，长於酷虐，狼挚虎攫，怀残秉贼。〔《孟子》曰：贼仁者谓之贼，贼义者谓之残。〕其所临莅，莫不肌栗慑伏，吹毛求疵，并施螫毒。百姓征彸，无所措其手足，〔《韩子》曰：古之人君大体者，不吹毛而求小疵，不洒垢而察难知。《方言》曰：征彸，惶遽也。《论语》子曰：刑罚不中，则民无所措手足。〕嗷嗷愁怨，遂亡秦族。是以养鸡者不畜貍，牧兽者不育豺，树木者忧其蠹，保民者除其贼。〔《文子》曰：乳犬噬虎，伏鸡博貍。又曰：所为立君者，以禁暴乱也。夫养禽兽者，必除豺狼，又况牧民乎？又曰：木林生蠹，还自食。人生事，因自贼。〕故大汉之为政也，崇简易，尚宽柔，进淳仁，举贤才，上下无怨，民用和睦。〔《孝经》曰：民用和睦，上下无怨。〕

今海内乐业，朝廷淑清。天符既章，人瑞又明。品物咸亨，山川降灵。〔《周易》曰：云行雨施，品物咸亨。〕神光燿晖，洪洞朗天。〔《宣纪》曰：荐鬯之夕，神光交错，或降于天，或登于地。〕凤皇来仪，翼翼邕邕。群鸟并从，舞德垂容。〔《宣纪》曰：凤皇集鲁，群鸟从之。《尚书》曰：凤皇来仪。《尔雅》曰：翼翼，恭也。邕邕，和也。又曰：邕邕者，声和也。《山海经》曰：凤首文曰德。〕神雀仍集，麒麟自至。〔《宣纪》神雀仍集，九真献奇兽。〕甘灵滋液，嘉禾栉比。〔《宣纪》曰：甘露降未央宫。又曰：嘉穀玄稷，降于郡国。〕大化隆洽，男女条畅。家给年丰，咸则三壤，岂不盛哉！〔《尚书》曰：咸则三壤，成赋中邦。〕昔文王应九尾狐，而东夷归周。〔《春秋元命苞》曰：天命文王，以九尾狐。〕武王获白鱼，而诸侯同辞。〔《尚书璇玑钤》曰：武王得兵钤，谋东观，白鱼入舟，俯取以燎。八百诸侯，顺同不谋，鱼者视用，无足翼从，欲纣如鱼，乃诛。〕周公受秬鬯，而鬼方臣。〔周公受秬鬯，未详。郑玄《诗笺》曰：鬼方，远方也。〕宣王得白狼，而夷狄宾。〔《史记》曰：穆王征犬戎，得四白狼以归。今云宣王，未详。〕夫名自正而事自定也。〔《论语》曰：名不正则言不顺，言不顺则事不成。〕今南郡获白虎，亦偃武兴文之应也。获之者张武，武张而猛服也。是以北狄宾洽，边不恤寇，甲士寝而旌旗仆也。

文学夫子曰：天符既闻命矣，敢问人瑞。

先生曰：夫匈奴者，百蛮之最彊者也。〔《毛诗》曰：因时百蛮。〕天性忄乔蹇，习俗杰暴，〔《左氏传》曰：彼皆偃蹇，杜预曰：偃蹇，忄乔傲也。〕贱老贵壮，气力相高。〔《史记》曰：匈奴贵壮健，贱老弱也。〕业在攻伐，事在猎射，〔《史记》曰：匈奴因射猎为生业，习战攻以侵伐。〕儿能骑羊，走箭飞镞，〔《史记》曰：匈奴儿能骑羊，引弓射鸟鼠也。〕逐水随畜，都无常处。〔《史记》曰：匈奴逐水草迁徙，无城郭常处。〕鸟集兽散，往来驰骛。周流旷野，以济嗜欲。其耒耜则弓矢鞍马，播种则扞弦掌拊。〔《礼记》曰：左佩决扞。郑玄曰：扞，拾也。言所以拾弦也。郑玄《礼记注》曰：拊，弓把也。音夫。〕收秋则奔狐驰兔，获刈则颠倒殪仆，〔《史记》曰：匈奴射狐兔，用为食。〕追之则奔遁，释之则为寇。〔《史记》曰：匈奴利则进，不利则退，不羞遁走。〕是以三王不能怀，五伯不能绥，惊边扤士，屡犯刍荛，诗人所歌，自古患之。〔《毛诗》曰：六月栖栖，戎车既饬。四牡骙骙，载是常服。猃狁孔炽，我是用急。〕今圣德隆盛，威灵外覆，日逐举国而归德，单于称臣而朝贺。〔《宣纪》曰：日逐王先贤拈将人众来降。郑氏曰：掸音缠束之缠。又曰：单于称臣，使弟奉珍朝贺正月。〕乾坤之所开，阴阳之所接，编结沮颜，燋齿枭瞷，翦发黥首，文身裸袒之国，〔编结，即编发也。《汉书》终军曰：解辫发，削左衽。又曰：匈奴有罪，小者轧。《音义》曰：刀刻其面，盖沮颜也。燋齿，未详。又曰：大宛，深目多须，盖枭瞷也。黥首，盖雕题也。《山海经》曰：雕题国在郁林南。〕靡不奔走贡献，欢忻来附，婆娑呕吟，鼓掖而笑。夫鸿均之世，何物不乐？〔孔安国《尚书传》曰：洪，大也。鸿与洪古字通。毛苌《诗传》曰：均，平也。〕飞鸟翕翼，泉鱼奋跃。〔《毛诗》曰：鸳鸯在梁，戢其左翼。郑玄曰：明王之时，人不惊骇也。《韩诗》曰：鸢飞戾天，鱼跃于泉。薛君曰：鱼喜乐则踊跃於泉中。〕是以刺史感懑，舒音，而咏至德。鄙人黠浅，不能究识。〔黠，不明也。〕敬遵所闻，未剋殚焉。

於是二客醉于仁义，饱于盛德，〔《毛诗》曰：既醉以酒，既饱以德。〕终日仰叹，怡怿而悦服。

《文选》　唐·李善注



