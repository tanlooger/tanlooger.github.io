---
---
---
title: 卷三十七 表上
---

〔表者，明也，标也。如物之标表，言标著事序，使之明白，以晓主上，得尽其忠曰表。三王已前谓之敷奏，故《尚书》云：敷奏以言，是也。至秦并天下，改为表，总有四品：一曰章，谢恩曰章。二曰表，陈事曰表。三曰奏，劾验政事曰奏。四曰駮，推覆平论有异事进之曰駮。六国及秦汉兼谓之上书，行此五事。至汉魏已来，都曰表，进之天子称表，进诸侯称上疏。魏已前，天子亦得上疏。〕

【荐祢衡表】

※孔文举〔范晔《后汉书》曰：孔融，字文举，鲁国人也。幼有异才，性好学，举高第，拜御史。历官至将作大匠，迁少府。曹操既积嫌忌，奏诛之，下狱弃市。〕

臣闻：洪水横流，帝思俾乂，〔《孟子》曰：当尧之时，天下犹未平，洪水横流，泛滥於天下。《尚书》曰：汤汤洪水方割，有能俾乂。孔安国《传》曰：俾，使。乂，治也。〕旁求四方，以招贤俊。〔《尚书》曰：旁求天下。孔安国曰：旁，非一方也。〕昔世宗继统，将弘祖业，〔世宗，孝武庙号也。李奇《汉书注》曰：统，绪也。班固《汉书》纪述曰：世宗晔晔，思弘祖业。〕畴咨熙载，群士响臻。〔《尚书》云：帝曰：畴咨，若时登庸。又曰：有能熙帝之载，班固《汉书》述曰：畴咨熙载，髦俊并作。响臻，如应而至也。《孙卿子》曰：下之和上，譬响之应声也。〕陛下睿圣，纂承基绪。〔陛下，谓献帝也。班固《高纪》述曰：纂尧之绪。《尔雅》曰：纂，继也。〕遭遇厄运，劳谦日仄。〔《说文》曰：遇，逢也。《周易》曰：劳谦君子，有终吉。《尚书》曰：文王自朝至于日中昃，弗遑暇食。〕维岳降神，异人并出。〔《毛诗》曰：维岳降神，生甫及申。〕

窃见处士平原祢衡，年二十四，字正平，淑质贞亮，英才卓跞，〔《孟子》曰：得天下英才而教育之。西都宾曰：卓跞诸夏。卓跞，绝异也。〕初涉艺文，升堂睹奥〔《论语》云：子曰：由也升堂矣，未入於室也。《尔雅》曰：西南隅谓之奥。〕目所一见，辄诵於口，耳所暂闻，不忘於心，性与道合，思若有神。〔《淮南子》曰：所谓真人者，性合于道也。〕弘羊潜计，安世默识，以衡准之，诚不足怪。〔《汉书》曰：桑弘羊，洛阳贾人子，以心计，年十三拜侍中。又曰：张安世，字少孺，为郎。上行幸河东，尝亡书三箧，诏问莫能知，唯安世识之，具作其事。后复购得书，以相校，无所遗失。上奇其能，擢为尚书令。〕忠果正直，志怀霜雪，见善若惊，疾恶若仇。〔《国语》楚蓝尹亹谓子西曰：夫阖庐闻一善言若惊，得一士若赏。谢承《后汉书》曰：张俭清絜中正，疾恶若仇。〕任座抗行，史鱼厉节，殆无以过也。〔《吕氏春秋》曰：魏文侯饮，问诸大夫：寡人何如主也？任座曰：君，不肖君也。克中山，不以封君之弟，而以封君之子，是以知不肖君也。文侯不悦。次及翟璜，曰：君，贤君也。臣闻其主贤者其臣直，是以知君之贤也。文侯悦。《文子》曰：傲世贱物，士之抗行也。《广雅》曰：抗，举也。《论语》子曰：直哉史鱼。《广雅》曰：厉，高也。〕

鸷鸟累百，不如一鹗。〔《史记》赵简子曰：鸷鸟累百，不如一鹗。〕使衡立朝，必有可观。〔《论语》子曰：赤也束带立于朝，可使与宾客言。又曰：必有可观者焉。《汉书》成帝诏曰：举博士，使卓然可观。〕飞辩骋辞，溢气坌涌。〔坌，涌貌也。〕解疑释结，临敌有馀。〔《七略》曰：解纷释结，反之於平安。〕昔贾谊求试属国，诡系单于。〔《汉书》贾谊曰：何不试以臣为属国之官，以主匈奴。行臣之计，必系单于之颈而制其命。《说文》曰：诡，责也，自责必系单于也。《汉书》曰：况自诡灭贼。〕终军欲以长缨，牵致劲越。〔《汉书》曰：南越与汉和亲，乃遣终军使南越，说其王，欲令入朝，比内诸侯，军自请，愿受长缨，必羁南越王而致之阙下。《说文》曰：组綦小者为冠缨。〕弱冠慷慨，前代美之。〔《说文》曰：慷慨，壮士不得志於心。贾谊终军皆年十八，故曰弱冠。〕近日路粹严象，亦用异才，擢拜台郎，衡宜与为比。〔典略曰：路粹，字文蔚，少学於蔡邕，高才，与京兆严象拜尚书郎。象以兼有文武，出为扬州刺史，粹后为军谋祭酒，与陈琳，阮瑀等典记室。〕如得龙跃天衢，振翼云汉，〔李陵诗曰：策名於天衢。班固《汉书》述曰：攀龙附凤，并集天衢。《毛诗》曰：倬彼云汉。〕扬声紫微，垂光虹霓，〔《春秋合诚图》曰：北辰，其星七，在紫微中也。《尸子》曰：虹霓为析翳。〕足以昭近署之多士，增四门之穆穆。〔《两都赋》序曰：内设金马、石渠之署。《尚书》曰：宾于四门，四门穆穆。〕钧天广乐，必有奇丽之观。〔《史记》赵简子曰：我之帝所，甚乐。与百神游夫钧天，广乐九奏万舞，不类三代之乐，其声动心。〕帝室皇居，必畜非常之宝。〔应劭《汉官仪》曰：帝室，犹古言王室。《尚书》曰：所宝惟贤，则迩人安。〕若衡等辈，不可多得。激楚阳阿，至妙之容，掌技者之所贪。〔《楚辞》曰：宫庭震惊发激楚。王逸曰：激楚，清声也。《淮南子》曰：足蹀阳阿之舞。〕飞兔騕袅，绝足奔放，良乐之所急也。〔《吕氏春秋》曰：飞兔騕袅，古之俊马也。又曰：古善相马者，若赵之王良，秦之伯乐，尤尽其妙也。〕臣等区区，敢不以闻。〔李陵书曰：区区之心。《广雅》曰：区区，爱也。〕

陛下笃慎取士，必须效试，乞令衡以褐衣召见。〔《汉书》刘敬曰：臣衣褐，衣褐见。〕无可观采，臣等受面欺之罪。〔《汉书》曰：上以张汤怀诈面欺。〕

【出师表】〔《蜀志》曰：建兴五年，亮率军北驻汉中，临发上疏。〕

※诸葛孔明〔《蜀志》云：诸葛亮，字孔明，琅邪人也。时先主屯新野，徐庶谓先主曰：诸葛孔明乃卧龙也，将军岂欲见之乎？先主遂诣见之。及即帝位，拜为丞相。后主即位十二年卒。〕

臣亮言：先帝创业未半，而中道崩徂。〔《孟子》曰：君子创业垂统。〕今天下三分，益州罢弊，此诚危急存亡之秋也。〔岁以秋为功毕，故以喻时之要也。冯衍《与田邑书》曰：忠臣立功之日，志士驰马之秋。〕然侍卫之臣不懈於内，忠志之士，亡身於外者，盖追先帝之遇，欲报之於陛下也。〔遇，谓以恩相接也。《史记》豫让曰：以国士遇我。〕诚宜开张圣听，以光先帝遗德，恢志士之气，〔《汉书》，谷永上书曰：王法纳乎圣听。《庄子》盗跖曰：此父母之遗德也。〕不宜妄自菲薄，引喻失义，以塞忠谏之路也。〔《方言》曰：菲，薄也。郭璞曰：微薄也。〕宫中府中，俱为一体，陟罚臧否，不宜异同。〔《毛诗》曰：呜呼小子，未知臧否？何休《公羊传注》曰：否，不也。〕若有作奸犯科，及为忠善者，宜付有司，论其刑赏，以昭陛下平明之理，不宜偏私，使内外异法也。

侍中、侍郎郭攸之、费祎董允等，〔《楚国先贤传》曰：郭攸之，南阳人，以器业知名。《蜀志》曰：费祎，字文伟，江夏人也。后主袭位，亮上疏曰：侍中郭攸之、费祎。然攸之与祎，俱为侍中。又曰：董允，字休昭，后主袭位，迁黄门侍郎。〕此皆良实，志虑忠纯，是以先帝简拔，以遗陛下。愚以为宫中之事，事无大小，悉以咨之，然后施行，必能裨补缺漏，有所广益也。将军向宠，〔《蜀志》曰：向宠，襄阳人也。建兴元年，为中部督，典宿卫兵，迁中领军。〕性行淑均，晓畅军事，〔《广雅》曰：畅，达也。〕试用於昔日，先帝称之曰能，是以众议举宠为督。愚以为营中之事，悉以谘之，必能使行阵和穆，优劣得所也。亲贤臣，远小人，此先汉所以兴隆也；亲小人，远贤士，此后汉所以倾颓也。先帝在时，每与臣论此事，未尝不叹息痛恨於桓灵也。〔桓、灵、后汉二帝，用阉竖所败也。〕侍中尚书，长史、参军，此悉贞亮死节之臣也，〔《蜀志》曰：建兴二年，陈震拜尚书。又曰：诸葛亮出驻汉中，张裔领留府长史。又曰：蒋琬迁参军，统留府事。〕愿陛下亲之信之，则汉室之隆，可计日而待也。

臣本布衣，躬耕於南阳，〔《说苑》唐且谓秦王曰：王闻布衣之士怒乎？〕苟全性命於乱世，不求闻达於诸侯。〔《论语》子张曰：在邦必闻。又孔子曰：在邦必达。〕先帝不以臣卑鄙，猥自枉屈。〔猥，犹曲也。言己曲蒙先帝自枉屈而来也。〕三顾臣於草庐之中，谘臣以当世之事。〔汉晋春秋曰：诸葛亮家于南阳之邓县。《荆州图副》曰：邓城旧县西南一里，隔沔有诸葛亮宅，是刘备三顾处。刘歆《七言诗》曰：结构野草起室庐。〕由是感激，遂许先帝以驱驰。〔赵岐《孟子章指》曰：千载闻之，犹有感激也。〕后值倾覆，受任於败军之际，奉命於危难之间，尔来二十有一年矣。〔裴松之《蜀志注》曰：案，刘备以建安十三年败，遣亮使吴，亮以建兴五年抗表北伐，自倾覆至此整二十年。然则备始与亮相遇在军败前一年也。〕先帝知臣谨慎，故临崩寄臣以大事也。〔《蜀志》曰：先主於永安病笃，召亮成都，属以后事，谓亮曰：君才十倍曹丕，必能安国，终定大业。若嗣子可辅，辅之；如其不才，君可自取。亮涕泣曰：臣敢竭股肱之力，效忠贞之节，继之以死。〕受命以来，夙夜忧叹，恐托付不效，以伤先帝之明。故五月度泸，深入不毛。〔《蜀志》曰：建兴元年，南中诸部并皆叛乱。三年春，亮率众征之，其秋悉平。《汉书》曰：泸水出牜羊柯郡句町县。《史记》郑襄公曰：君王锡不毛之地，使复得改事君王。何休曰：墝埆不生五穀曰不毛。〕今南方已定，兵甲已足，当奖帅三军，北定中原。〔《尔雅》曰：奖，劝也。〕庶竭驽钝，攘除奸凶，〔《广雅》曰：驽，骀也，谓马迟钝者。毛苌《诗传》曰：攘，除也。〕兴复汉室，还于旧都。此臣之所以报先帝，而忠陛下之职分也。

至於斟酌损益，进尽忠言，则攸之祎允之任也。原陛下托臣以讨贼兴复之效。不效，则治臣之罪，以告先帝之灵。责攸之祎允等咎，以章其慢。〔《蜀志》载亮表云：若无兴德之言，则戮允等以章其慢。今此无上六字，於义有缺，误矣。〕陛下亦宜自课，以咨诹〔足俱〕善道，察纳雅言，深追先帝遗诏。〔王逸《楚辞注》曰：课，试也。《毛诗》曰：载驰，载驱周爰咨诹。毛苌曰：访问於善为咨，咨事为诹。《论语》曰：子所雅言。《南都赋》曰：奉先帝而追孝。〕臣不胜受恩感激！今当远离，临表涕泣，不知所云。

【求自试表】

〔《魏志》曰：太和二年，植还雍丘，植常自愤怨，抱利器而无所施，上疏求自试。〕

※曹子建

臣植言：臣闻士之生世，入则事父，出则事君。〔《论语》子曰：出则事公卿，入则事父兄。〕事父尚於荣亲，事君贵於兴国。故慈父不能爱无益之子，仁君不能畜无用之臣。〔《墨子》曰：虽有贤君，不爱无功之臣，虽有慈父，不爱无益之子。〕夫论德而授官者，成功之君也。量能而受爵者，毕命之臣也。〔《史记》乐毅《报燕惠王书》曰：察能而授官者，成功之君也。《孙卿子》曰：论德而定次，量能而授官，君子之所长也。尸子曰：君子量才而受爵，量功而受禄。〕故君无虚授，臣无虚受。〔王符《潜夫论》曰：故明王不敢以私授，忠臣不敢从虚受。〕虚授谓之谬举，虚受谓之尸禄。诗之素餐，所由作也。〔《韩诗》曰：何谓素餐，素者质也。人但有质朴而无治民之材，名曰素餐。尸禄者，颇有所知，善恶不言，默然不语；苟欲得禄而已，譬若尸矣。〕昔二虢不辞两国之任，其德厚也。〔《左氏传》：晋侯假道於虞以伐虢，宫之奇谏曰：虢仲虢叔，王季之穆也。为王卿士，勋在盟府。《孙卿子》曰：德厚者进，廉节者起。〕旦、奭不让燕鲁之封，其功大也。〔《史记》曰：武王杀纣，封周公旦於少昊之墟曲阜，是为鲁公。又曰：周武王封召公奭於燕。〕

今臣蒙国重恩，三世于今矣。〔三世，谓文、武、明也。〕正值陛下升平之际，〔陛下，明帝也。《孝经钩命决》曰：明王用孝，升平致誉。〕沐浴圣泽，潜润德教，可谓厚幸矣。〔《史记》：太史公成王作颂，沐浴膏泽。《孝经》曰：德教加于百姓。〕而位窃东藩，爵在上列，〔《论语》子曰：臧文仲，其窃位者与。《汉书》中山靖王曰：位虽卑也，得为东藩。〕身被轻暖，口厌百味，〔《孝经援神契》曰：甘肥適口，轻暖適神。《墨子》曰：衣服之法，冬则练帛之中，足以为轻且暖。崔骃《七依》曰：雍人调膳，展选百味。〕目极华靡，耳倦丝竹者，爵重禄厚之所致也。〔郑玄《礼记注》曰：致之言至也。〕退念古之受爵禄者，有异於此，皆以功勤济国，辅主惠民。〔《尔雅》曰：济，益也。〕今臣无德可述，无功可纪，若此终年，无益国朝，将挂风人彼己之讥。〔《毛诗》：彼己之子，不称其服。〕是以上惭玄冕，俯愧朱绂。〔《周礼》曰：王之五冕，玄冕朱里。《礼记》曰：诸侯佩山玄玉，而朱组绶，《苍颉篇》曰：绂，绶也。〕

方今天下一统，九州晏如。〔《尚书大传》曰：周公一统天下，合和四海。然一统，谓其统绪也。〕顾西尚有违命之蜀，东有不臣之吴，使边境未得税甲，谋士未得高枕者，〔《尔雅》曰：税，舍也。《汉书》贾谊曰：陛下高枕垂统，无山东之忧。〕诚欲混同宇内，以致太和也。〔《法言》曰：或问太和，曰：其在唐虞成周也。李轨曰：天下太和。〕故启灭有扈而夏功昭，〔《尚书》曰：启与有扈战于甘之野。《史记》曰：启遂灭有扈氏，天下咸朝夏。〕成克商、奄，而周德著。〔《尚书》曰：武王崩，三监及淮夷叛。周公相成王，将黜殷命。孔安国曰：三监，管、蔡、商也。淮夷，徐奄之属。《史记》曰：成王东伐淮夷徐奄。〕今陛下以圣明统世，将欲卒文武之功，继成、康之隆，〔假周之令德，以喻魏之先王也。臣瓒《汉书注》曰：统，总览也。《毛诗序》曰：文武之功，起於后稷。《春秋历序》曰：成康之隆，澧泉涌。〕简良授能，以方叔、邵虎之臣，镇卫四境，为国爪牙者，可谓当矣。〔《尔雅》曰：简，择也。《毛诗》曰：方叔涖止，其车三千。又曰：江汉之浒，王命邵虎。又曰：祈父，予王之爪牙。〕然而高鸟未挂於轻缴，渊鱼未悬於钩饵者，恐钓射之术，或未尽也。〔高鸟、渊鱼，喻吴、蜀二主也。〕昔耿弇不俟光武，亟击张步，言不以贼遗於君父也。〔《东观汉记》曰：耿弇讨张步，陈俊谓弇曰：虏兵盛，可且闭营休士，以须上来。弇曰：乘舆且到，臣子当击牛酾酒，以待百官，反欲以贼虏遗君父邪。及出大战，自旦及昏，大破之。〕故车右伏剑於鸣毂，雍门刎首於齐境，〔《说苑》曰：越甲至齐，雍门狄请死之。齐王曰：鼓铎之声未闻，矢石未交，长兵未接，子何务死。知为人臣之礼邪。雍门狄对曰：臣闻之，昔王田於囿，左毂鸣，车右请死之。王曰：子何为死？车右曰：为其鸣吾君也。王曰：左毂鸣此者，工师之罪也，子何为死？车右曰：吾不见工师之乘，而见其鸣吾君也。遂刎颈而死。有之乎？齐王曰：有之。雍门狄曰：今越甲至，其鸣吾君，岂左毂之下哉？车右可以死左毂，而臣独不可以死越甲邪？遂刎颈而死。是日，越人引甲而退七十里。齐王葬雍门子以上卿。〕若此二子，岂恶生而尚死哉？诚忿其慢主而陵君也。夫君之宠臣，欲以除害兴利。〔《尸子》曰：禹兴利除害，为万民种也。〕臣之事君，必以杀身静乱，以功报主也。昔贾谊弱冠，求试属国，请系单于之颈，而制其命；终军以妙年使越，欲得长缨占其王，羁致北阙。〔贾谊终军，已见《荐祢衡表》。《尔雅》曰：占，隐也。郭璞曰：隐度之。〕此二臣岂好为夸主而耀世俗哉？志或郁结，欲逞才力，输能於明君也。昔汉武为霍去病治第，辞曰：匈奴未灭，臣无以家为。〔《汉书》文也。〕固夫忧国忘家，捐躯济难，忠臣之志也。〔赵岐《孟子章指》曰：忧国忘家。〕

今臣居外，非不厚也，而寝不安席，食不遑味者，伏以二方未克为念。〔《战国策》曰：秦王告蒙骜曰：寡人一城围，食不甘味，卧不便席。〕伏见先武皇帝武臣宿兵，年耆即世者有闻矣。〔《左氏传》子朝曰：太子寿，卑夭即世。〕虽贤不乏世，宿将旧卒，犹习战也。〔《史记》曰：王翦宿将，始皇师之。〕窃不自量，志在效命，庶立毛发之功，以报所受之恩。若使陛下出不世之诏，效臣锥刀之用，〔《文子》曰：欲治之主不世出。《东观汉记》黄香上疏曰：以锥刀小用，蒙见宿留也。〕使得西属大将军，当一校之队；〔《魏志》曰：太和二年，遣大将军曹真击诸葛亮於街亭。司马彪《汉书》曰：大将军营伍部校尉一人。〕若东属大司马，统偏师之任。〔《魏志》曰：太和二年，大司马曹休率诸军至皖。臣瓒《汉书注》曰：统，由总览也。〕必乘危蹑险，骋舟奋骊，〔《礼记》曰：夏后尚黑，戎事乘骊。郑玄云：马黑色曰骊。〕突刃触锋，为士卒先。〔《汉书》伍被曰：大将军当敌勇，常为士卒先。〕虽未能禽权馘亮，庶将虏其雄率，歼其丑类，〔郑玄《毛诗笺》曰：馘，所获之左耳也。《尔雅》曰：歼，尽也。又曰：丑，众也。〕必效须臾之捷，以灭终身之愧。〔杜预《左氏传注》曰：捷，获也。〕使名挂史笔，事列朝荣，虽身分蜀境，首悬吴阙，犹生之年也。〔《北征赋》曰：首身分而不寤。汉武帝遣使者告单于曰：南越王头，已悬於汉北阙。傅武仲《与荆文姜书》曰：虽死之日，犹生之年。〕如微才不试，没世无闻。〔《论语》曰：君子疾没世而名不称。〕徒荣其躯而丰其体，生无益於事，死无损於数，虚荷上位，而忝重禄，禽息鸟视，终於白首，〔郑玄《周礼注》曰：凡鸟兽未孕曰禽。〕此徒圈牢之养物，非臣之所志也。〔《说文》曰：圈，养兽闲也。郑玄《周礼注》曰：牢，闲也。〕流闻东军失备，师徒小衄，〔《汉书》王音曰：失行流闻。《魏志》曰：休至皖，与吴将陆逊战於石亭，败绩。衄，犹挫折也。〕辍食弃餐，奋袂攘衽，抚剑东顾，而心已驰於吴会矣。〔郑玄《周礼注》曰：攘，却也。谓却扱衽也。《左氏传》曰：子朱抚剑从之。〕

臣昔从先武皇帝，南极赤岸，东临沧海，西望玉门，北出玄塞，〔《七发》曰：凌赤岸，篲扶桑。山谦之《南徐州记》曰：京江，禹贡北江，有大涛，涛至乘北，激赤岸，尤更迅猛。《汉书》敦煌郡龙勒县有玉门关。玄塞，长城也。北方色黑，故曰玄。〕伏见所以行军用兵之势，可谓神妙矣。〔《孙子》曰：兵与敌变化而取胜者谓之神。〕故兵者不可预言，临难而制变者也。〔孙卿曰：水因地而制行，兵因敌而制胜。〕志欲自效於明时，立功於圣世，每览史籍，观古忠臣义士，出一朝之命，以殉国家之难，〔司马迁书曰：李陵奋不顾身，以殉国家之急。〕身虽屠裂，而功铭著於景锺，名称垂於竹帛，未尝不拊心而叹息也。〔《国语》晋悼公曰：昔克路之役，秦来图败晋攻，魏颗以其身却退秦师於辅氏，亲止杜回，其勋铭於景锺。韦昭曰：景锺，景公锺也。《墨子》曰：以其功书於竹帛，传遗后子孙也。〕臣闻明主使臣，不废有罪。故奔北败军之将用，秦鲁以成其功；〔《史记》曰：秦缪公使百里奚子孟明视蹇叔子西乞术及白乙丙将兵袭郑，晋发兵遮秦兵於殽，虏秦三将以归，后还秦三将，穆公复三人官秩，复使将兵伐晋，大败晋人，以报殽之役。又曰：曹沫者，鲁人也，以勇力事鲁庄公。为鲁将，与齐战，三败三北。鲁庄公惧，乃献遂邑之地以和，犹复以为将。齐桓公许与鲁会于柯而盟，桓公与庄公既盟於坛上，曹沫执匕首劫齐桓公。公问曰：子将何欲？曹沫曰：齐强鲁弱，而大国侵鲁，亦已甚矣。今鲁城坏，即压境，君其图之。桓公乃许尽还鲁之侵地，曹沫三战所亡，尽复干鲁。〕绝缨盗马之臣赦，楚赵以济其难。〔《说苑》曰：楚庄王赐群臣酒，日暮华烛灭，有引美人衣者，美人援绝冠缨，告王知之。王曰：赐人酒醉，欲显妇人之节，吾不取也。乃命左右勿上火，与寡人饮，不绝缨者，不欢也，群臣缨皆绝，尽欢而去。后与晋战，引美人衣者五合五获，以报庄王。《吕氏春秋》曰：昔者秦缪公乘马右服失之，野人取之，缪公自往求之，见野人方将食之於岐山之阳。缪公笑曰：食骏马之肉，不饮酒，余恐伤汝也，遍饮而去。韩原之战，晋人已环缪公之车矣，晋梁靡已扣公左骖矣，野人尝食马於岐山之阳者三百有馀人，毕力为缪公疾斗於车下，遂大克晋，及获惠公以归。此秦而谓之赵者。《史记》曰：赵氏之先，与秦共祖，然则以其同祖，故曰赵焉。〕臣窃感先帝早崩，威王弃代。〔先帝，谓文帝也。《魏志》曰：任城王彰薨，谥曰威。〕臣独何人，以堪长久？常恐先朝露，填沟壑，〔《汉书》李陵谓苏武曰：人如朝露。《列女传》，梁寡妇曰：妾之夫，先犬马填沟壑。〕坟土未乾，而身名并灭。〔《汉书》霍禹曰：将军坟土未乾。李宏《武功歌》曰：身非金石，名俱灭焉。〕臣闻骐骥长鸣，伯乐昭其能；〔《战国策》，楚客谓春申君曰：昔骐骥驾车吴坂，迁延负辕而不能进，遭伯乐，仰而长鸣，知伯乐知己也。今仆屈厄日久，君独无意使仆为君长鸣也。〕卢狗悲号，韩国知其才。〔《战国策》曰：齐欲伐魏，淳于髡谓齐王曰：韩子卢者，天下之壮犬也。东郭俊者，海内之狡兔也。韩子卢逐东郭俊，环山者三，腾山者五，兔极於前，犬废於后，犬兔俱罢，各死其处，田父见之而擅其功。今齐魏相持，臣恐强秦大楚承其后，有田父之功。高诱曰：韩国之卢犬，古之名狗也。然悲号之义，未闻也。〕是以效之齐、楚之路，以逞千里之任，〔齐、楚，言远也。《孙卿子》曰：夫骥一日而千里也。〕试之狡兔之捷，以验搏噬之用。今臣志狗马之微功，窃自惟度，终无伯乐、韩国之举，是以於邑而窃自痛者也。〔《楚辞》曰：长呼吸以於悒。王逸曰：於悒，啼貌。〕夫临博而企竦，闻乐而窃抃者，或有赏音而识道也。〔《说文》曰：博，局戏也，大箸十二綦。又曰：企，举踵也。竦，犹立也。《说文》曰：抃，拊也。〕昔毛遂赵之陪隶，犹假锥囊之喻，以寤主立功；〔《史记》曰：秦之围邯郸，赵使平原君求救，合从於楚，约与食客门下有勇力武备具者二十人俱。得十九人，馀无可取者。毛遂前自赞於平原君，平原君曰：先生处胜之门下，几年於此矣？遂曰：三年于此矣。平原君曰：夫贤士之处俗，譬若锥之处囊中，其末立见。今先生处胜之门下三年，胜未有所闻。毛遂曰：臣乃今日请处囊中耳。使遂蚤得处囊中，乃颖脱而出，非特其末见而已也。平原君竟与毛遂偕十九人。平原君与楚合从，日出而言，日中不决，毛遂按剑历阶而上曰：合从者为楚，非为赵也。楚王曰：唯，谨奉社稷以从。〕何况巍巍大魏多士之朝，而无慷慨死难之臣乎？

夫自衒自媒者，士女之丑行也。〔《越绝书》曰：范蠡其始居楚，之越，越王与言尽日。大夫石贾进曰：衒女不贞，衒士不信，客历诸侯，渡河津，无因自致，殆不真贤也。〕干时求进者，道家之明忌也。〔《庄子》曰：功成者隳，名成者亏。孰能去功与名，而还与众人。〕而臣敢陈闻於陛下者，诚与国分形同气，忧患共之者也。〔《吕氏春秋》曰：父母之於子也，子之於父母也。一体而分形，同气血而异息，痛疾相救，忧思相感，生则相驩，死则相哀，此之谓骨肉之亲也。〕冀以尘露之微，补益山海；〔谢承《后汉书》杨乔曰：犹尘附泰山，露集沧海，虽无补益，款诚至情，犹不敢嘿也。〕萤烛末光，增辉日月。〔《淮南子》曰：人主之居也，如日月之明也。〕是以敢冒其丑，而献其忠，必知为朝士所笑。圣主不以人废言，〔《论语》子曰：君子不以人废言。〕伏惟陛下少垂神听，臣则幸矣。

【求通亲表】〔《魏志》曰：太和五年，植上疏求存问亲戚，自因致其意也。〕

※曹子建

臣植言：臣闻天称其高者，以无不覆；地称其广者，以无不载；日月称其明者，以无不照；〔《礼记》子夏问曰：何谓三无私？孔子曰：天无私覆，地无私载，日月无私照，此之谓三无私。〕江海称其大者，以无不容。〔《管子》曰：海不辞水，故能成其大。《墨子》曰：江河不恶小谷之满已也，故能大。〕故孔子曰：大哉尧之为君！惟天为大，惟尧则之。〔《论语》文也。〕夫天德之於万物，可谓弘广矣。盖尧之为教，先亲后疏，自近及远。其《传》曰：克明俊德，以亲九族，九族既睦，平章百姓。〔孔安国曰：能明俊德之士，任用之，以睦高祖玄孙之亲也。又曰：既，已也。百姓，百官也。言化九族而平和章明也。〕及周之文王，亦崇厥化。〔郑玄《礼记注》曰：崇，犹尊也。〕其《诗》曰：刑于寡妻，至于兄弟，以御于家邦。〔毛苌曰：刑，法也。郑玄云：御，治也。寡妻，寡有之妻。文王以礼接其妻，至於宗族，又能为政，治於家邦。〕是以雍雍穆穆，风人咏之。〔《毛诗》曰：有来雍雍。又曰：天子穆穆。〕昔周公吊管、蔡之不咸，广封懿亲，以藩屏王室。〔《左氏传》富辰曰：周公吊二叔之不咸，故封建亲戚，以藩屏周室。马融曰：二叔，管蔡也。〕《传》曰：周之宗盟，异姓为后。〔《左氏传》曰：滕侯、薛侯来朝，争长，公使羽父请於薛侯曰：周之宗盟，异姓为后。〕诚骨肉之恩，爽而不离，〔《汉书》宣帝诏曰：盖闻象有罪，舜封之，骨肉之亲，粲而不殊。如淳曰：粲或为散。《尔雅》曰：爽，差也。〕亲亲之义，实在敦固。〔《礼记》曰：君子贤其贤而亲其亲。〕未有义而后其君，仁而遗其亲者也。〔《孟子》曰：未有仁而遗，其亲者也；未有义而后，其君者也。〕

伏惟陛下咨帝唐钦明之德，〔《尚书》曰：放勋钦明。〕体文王翼翼之仁，〔《毛诗》曰：惟此文王，小心翼翼。〕惠洽椒房，恩昭九亲，〔《汉书仪》曰：皇后称椒房。《诗》：椒聊之实，蔓延盈升，美其繁兴。九亲，犹九族。〕群后百僚，番休递上。〔《列子》曰：巨鳌迭为三番。江伟上便宜曰：上下郎吏，计作四五番休。〕执政不废於公朝，下情得展於私室，亲理之路通，庆吊之情展，诚可谓恕己治人，推惠施恩者矣。〔《论语》子贡问曰：一言可以终身行之者乎？子曰：其恕乎！己所不欲，勿施於人。《三略》曰：良将恕己而治人。又曰：推惠施恩，士力日新。〕至於臣者，人道绝绪，禁固明时，臣窃自伤也。〔《左氏传》曰：申公巫臣奔晋，子反请以重币锢之。杜预曰：禁固勿仕也。锢与固通。〕不敢乃望交气类，脩人事，叙人伦。〔谢承《后汉书》曰：桓〈石严〉鄙营气类。《毛诗序》曰：成孝敬，厚人伦。〕近且婚媾不通，兄弟永绝，吉凶之问塞，庆吊之礼废。恩纪之违，甚於路人；〔苏子卿诗曰：谁为行路人。〕隔阂之异，殊於胡越。〔《淮南子》曰：自其异者视之，肝胆胡越。许慎曰：胡在北方，越在南方。〕今臣以一切之制，永无朝觐之望。〔《汉书·音义》曰：一切，权时也。〕至於注心皇极，结情紫闼，神明知之矣。〔尚书考灵耀曰：建用皇极。宋均曰：建，立也。皇，大。极，天也。崔骃达旨曰：攀台阶，闚紫闼。〕然天寔为之，谓之何哉！〔《毛诗·国风》文。〕退省诸王，常有戚戚具尔之心。〔《毛诗》曰：戚戚兄弟，莫远具尔。〕原陛下沛然垂诏，〔《孟子》曰：油然作云，沛然下雨。〕使诸国庆问，四节得展，以叙骨肉之欢恩，全怡怡之笃义，〔《论语》子曰：兄弟怡怡如也。〕妃妾之家，膏沐之遗，岁得再通。〔《毛诗》曰：岂无膏沐。〕齐义於贵宗，等惠於百司。如此则古人之所叹，风雅之所咏，复存於圣世矣。

臣伏自思惟，岂无锥刀之用！〔《东观汉记》黄香上疏曰：以锥刀小用，蒙见宿留。〕及观陛下之所拔授，若臣为异姓，窃自料度，不后於朝士矣。若得辞远游，戴武弁，〔蔡邕《独断》曰：远游冠者，王侯所服。《傅子》曰：侍中冠武弁。〕解朱组，佩青绂，〔朱组绶，已见《自试表》注。《汉书》曰：凡二千石以上，银印青绶。〕驸马奉车，趣得一号，〔《汉书》曰：奉车都尉掌御乘舆车，驸马都尉掌驸马。《说文》曰：驸，近也。〕安宅京室，执鞭珥笔，〔《论语》子曰：富而可求，虽执鞭之士，吾亦为之。范晔《后汉书》岑彭谓朱鲔曰：彭往者得执鞭侍从。珥笔，戴笔也。《汉书》赵邛曰：张安世持橐簪笔。张晏曰：近臣负橐簪笔从也。〕出从华盖，入侍辇毂，〔刘歆《遂初赋》曰：奉华盖於帝侧。胡广《汉官解故注》曰：毂下，谕在辇毂之下，京兆之中。〕承答圣问，拾遗左右。〔《汉书》曰：议郎掌顾问应对。又曰：萧望之刘更生并拾遗左右。〕乃臣丹情之至愿，不离於梦想者也。远慕《鹿鸣》君臣之宴，〔《毛诗序》曰：鹿鸣，宴群臣嘉宾也。〕中咏《棠棣》匪他之诫，〔《毛诗序》曰：棠棣，燕兄弟也。《毛诗》曰：岂伊异人，兄弟匪他。〕下思《伐木》友生之义，〔《毛诗序》曰：伐木，燕朋友故旧也。诗曰：矧伊人矣，不求友生。〕终怀《蓼莪》罔极之哀。〔《毛诗·蓼莪》曰：父兮生我，母兮鞠我。欲报之德，昊天罔极。〕每四节之会，块然独处，左右惟仆隶，所对惟妻子，高谈无所与陈，发义无所与展，未尝不闻乐而拊心，临觞而叹息也。〔《汉书》曰：中山靖王胜来朝，天子置酒，胜闻乐声而泣，对曰：臣闻悲者不可为参欷，思者不可为叹息。今臣心结日久，每闻幼妙之声，不知泣涕之横集。〕臣伏以为犬马之诚，不能动人，譬人之诚，不能动天。崩城陨霜，臣初信之。以臣心况，徒虚语耳。〔《列女传》曰：杞梁妻者，齐杞梁殖之妻也。齐庄公袭莒，殖战死，杞梁之妻无子，内外皆无五属之亲，既无所归，乃就其夫尸於城下而哭之。内诚动人，道路过者莫不为之挥涕。十日而城为之崩。《淮南子》曰：邹衍尽忠於燕惠王，惠王信谮而系之，邹子仰天而哭，正夏而天为之降霜也。〕若葵藿之倾叶，太阳虽不为之回光。然终向之者，诚也。〔《淮南子》曰：圣人之於道，犹葵之与日，虽不能终始哉，其乡之者诚也。〕臣窃自比葵藿，若降天地之施，垂三光之明者，实在陛下。

臣闻《文子》曰：不为福始，不为祸先。〔《文子》曰：与道为际，与德为邻，不为福始，不为祸先。范子曰：文子者，姓辛，葵丘濮上人也，称曰计然，南游於越，范蠡师事。〕今之否隔，友于同忧，而臣独唱言者，何也？〔《广雅》曰：否，隔也。《尚书》曰：友干兄弟。〕窃不愿於圣代使有不蒙施之物。有不蒙施之物，必有惨毒之怀，故《柏舟》有"天只"之怨，《谷风》有"弃予"之叹。〔《毛诗·柏舟》曰：母也天只，不谅人只。毛苌曰：谅，信也。母也，天也，尚不信我也。又《谷风》曰：将安将乐，汝转弃予。〕伊尹耻其君不为尧、舜。〔《尚书》曰：昔先正保衡，作我先王，乃曰：予弗克俾厥后惟尧舜，其心愧耻，若挞于市。〕《孟子》曰：不以舜之所以事尧事其君者，不敬其君者也。臣之愚蔽，固非虞、伊，至於欲使陛下崇光被时雍之美，宣缉熙章明之德者，〔《尚书》曰：允恭克让，光被四表，协和万邦，黎民於变时雍。《毛诗》曰：维清缉熙，文王之典。章明，已见上文。《尚书》曰：百姓昭明。〕是臣慺慺之诚，窃所独守，〔《尚书传》曰：慺慺，谨慎也。〕实怀鹤立企伫之心，敢复陈闻者，〔《战国策》曰：吴入郢，樊冒勃苏潜行，十日而薄秦，鹤立不转。〕冀陛下倘发天聪而垂神听也。〔《尚书》曰：天聪明，神听。已见《自试表》。〕

【让开府表】

※羊叔子〔臧荣绪《晋书》曰：羊祜，字叔子，太山人也，能属文，为中书郎。陈留王立，封钜平子，世祖受禅，加散骑常侍。后以祜都督荆州诸军事，又为车骑将军、开府仪同三司，祜表让。后以祜为征南大将军，开府辟召仪同三司。薨。〕

臣祜言：臣昨出，伏闻恩诏，拔臣使同台司。〔昨出，为沐浴而出在外。台司，三公也。为台司，故言仪同三司，威仪百物，使同三司也。〕臣自出身已来，適十数年，受任外内，每极显重之地。〔王隐《晋书》曰：太祖引祜为从事中郎，迁中领军，事兼内外。〕常以智力不可强进，恩宠不可久谬，夙夜战栗，以荣为忧。〔中谢。裴氏《新语》曰：若荐其君，将有所乞请。中谢，言臣诚惶诚恐顿首死罪。〕臣闻古人之言，德未为众所服，而受高爵，则使才臣不进；功未为众所归，而荷厚禄，则使劳臣不劝。〔《管子》曰：国有德义未明於朝，而处尊位者，则良臣不进，有功未见於国，而有重禄者，则劳臣不劝。〕今臣身讬外戚，事遭运会，〔王隐《晋书》曰：祜同产姊，配景帝，为弘训太后。〕诫在宠过，不患见遗，而猥超然降发中之诏，加非次之荣。〔猥，犹曲也。孔融《答曹公书》曰：来书恳切，训诲发中。〕臣有何功可以堪之？何心可以安之？以身误陛下，辱高位，倾覆亦寻而至。〔《国语》单襄公曰：高位实疾颠。《左氏传》吕相曰：倾覆我社稷。〕愿复守先人弊庐，岂可得哉！〔《庄子》曰：颜阖守陋闾。《左氏传》：齐侯遇杞梁之妻于郊，使吊之，辞曰：有先人之弊庐在，下妾不得与郊吊。〕违命诚忤天威，曲从即复若此。〔《左氏传》齐侯对宰孔曰：天威不违颜咫尺。〕盖闻古人申於见知。〔《晏子春秋》，越石父谓晏子曰：臣闻之，士者屈於不知己，而申乎知己。〕大臣之节，不可则止。〔《论语》子曰：周任有言曰：陈力就列，不能者止。〕臣虽小人，敢缘所蒙，念存斯义。

今天下自服化已来，方渐八年。〔《列子》曰：子产相郑三年，善者服其化。〕虽侧席求贤，不遗幽贱，〔《国语》曰：越王夫人，侧席而坐。韦昭曰：侧，犹特也，礼忧者侧席而坐。〕然臣等不能推有德，进有功，使圣听知胜臣者多，而未达者不少。假令有遗德於板筑之下，有隐才於屠钓之闲，〔《尚书序》曰：高宗梦得说，说筑傅岩之野。《孟子》曰：傅说举於版筑之间。郭璞《三苍解诂》曰：板，墙上下板。筑，杵头铁沓也。尉缭子曰：太公屠牛朝歌。《史记》曰：太公望吕尚，以渔钓奸周西伯。〕而令朝议用臣不以为非，臣处之不以为愧，所失岂不大哉！〔遗贤不荐，而谬处崇班，非直身殃，抑为朝累，今乃朝议用臣不以为非，已累朝矣。处之又不以为愧，已殃身矣。此失岂不大哉！言甚大也。〕

且臣忝窃虽久，未若今日兼文武之极宠，等宰辅之高位也。〔文武，谓车骑及开府等。宰辅，谓仪同三司。〕臣所见虽狭，据今光禄大夫李喜，秉节高亮，正身在朝。〔晋诸公赞曰：喜，字季和，上党人。少有高行，为仆射。年老逊位，拜光禄大夫。〕光禄大夫鲁芝，絜身寡欲，和而不同。〔臧荣绪《晋书》曰：鲁芝，字世英，扶风人也。耽思坟籍，为镇东将军，徵光禄大夫。《四子讲德论》曰：絜身修德。《老子》曰：少私寡欲。《论语》曰：和而不同。〕光禄大夫李胤，莅政弘简，在公正色。〔王隐《晋书》曰：李胤，字宣伯，辽东人也。稍迁至尚书仆射，转光禄大夫。孔安国《尚书传》曰：简，大也。《尚书》曰：正色率下。〕皆服事华发，以礼终始。〔《周礼》曰：大司徒领，职曰服事。郑司农曰：服事，谓公家服事。《新序》，闾丘卬曰：士亦华发堕领而后用耳。〕虽历内外之宠，不异寒贱之家，而犹未蒙此选。臣更越之，何以塞天下之望，少益日月。〔《圣主得贤臣颂》曰：不足以塞厚望。日月，喻君，已见上《求自试表》。〕是以誓心守节，无苟进之志。〔《左传》季札曰：曹宣公之卒也。诸侯与曹人不义曹君，将立子臧。子臧去之，遂弗为也，以成曹君。君子曰：能守节矣。〕

今道路未通，方隅多事，乞留前恩，使臣得速还屯，〔王隐《晋书》曰：太始五年，出为都督荆州诸军事。〕不尔留连，必於外虞有阙。臣不胜忧惧，谨触冒拜表。惟陛下察匹夫之志不可以夺。〔《论语》子曰：匹夫不可夺志。〕

【陈情事表】

※李令伯〔华阳《国志》曰：李密，字令伯。父早亡，母何氏更適人，密见养於祖母，事祖母以孝闻。侍疾，日夜未尝解带。蜀平后，晋武帝胜为太子洗马，诏书累下。郡县逼迫，密上书。武帝览其表曰：密不空有名者也。嘉其诚款，赐奴婢二人，使郡县供其祖母奉膳。祖母卒，服终，徙尚书郎，为河内温令，左迁汉中太守。一年去官，卒。密一名虔。〕

臣密言：臣以险衅，夙遭闵凶，〔贾逵《国语注》曰：衅，兆也。《左氏传》楚少宰曰：寡君少遭闵凶。〕生孩六月，慈父见背。〔《孟子》曰：孩提之童。赵岐曰：知孩笑，可提抱也。《文子》曰：慈父之爱子，非求报。〕行年四岁，舅夺母志。〔《庄子》田开之曰：单豹行年七十。《毛诗序》曰：卫世子蚤死，其妻守义，父母欲夺而嫁之。〕祖母刘，愍臣孤弱，躬亲抚养。〔《毛诗》曰：父兮生我，母兮鞠我，抚我畜我，长我育我。毛苌曰：鞠，养也。〕臣少多疾病，九岁不行，零丁孤苦，至于成立。〔李陵《赠苏武诗》曰：远处天一隅，苦困独伶丁。《国语》曰：晋赵文子冠，韩献子戒之曰：此之谓成人。《论语》曰：三十而立。〕既无伯叔，终鲜兄弟。〔《毛诗》曰：终鲜兄弟，维予与女。〕门衰祚薄，晚有儿息。〔《字书》曰：祚，福也。〕外无期功强近之亲，内无应门五尺之僮。〔《孙卿子》曰：仲尼之门，五尺竖子，羞言五伯。〕茕茕独立，形影相吊。〔曹植《责躬表》曰：形影相吊，五情愧赧。〕而刘夙婴疾病，常在床蓐，臣侍汤药，未曾废离。

逮奉圣朝，沐浴清化。前太守臣逵，察臣孝廉，后刺史臣荣，举臣秀才。臣以供养无主，辞不赴命。诏书特下，拜臣郎中，寻蒙国恩，除臣洗马。〔朱浮书曰：同被国恩。如淳《汉书注》曰：凡言除者，除故官，就新官也，《汉书》曰：太子属官有洗马。如淳曰：前驱也。〕猥以微贱，当侍东宫，非臣陨首所能上报。〔《广雅》曰：猥，顿也。《汉书》谷永上书王凤曰：齐客陨首公门，以报恩施。《史记》曰：孟尝君相齐，使其舍人魏子收邑，三反而不致。孟尝君问其故，对曰：有贤窃假之。数年，或毁孟尝，孟尝乃奔。魏子所与粟贤者闻之，乃上书言孟尝不作乱，请身盟，遂自刎宫门，以明孟尝。〕臣具以表闻，辞不就职。诏书切峻，责臣逋慢，郡县逼迫，催臣上道。州司临门，急於星火。臣欲奉诏奔驰，则刘病日笃，欲苟顺私情，则告诉不许。臣之进退，实为狼狈。〔《孔丛子》孔子曰：吾於狼狈，见圣人之志。荀悦《汉纪论》曰：周勃狼狈失据，块然囚执。〕

伏惟圣朝以孝治天下，凡在故老，犹蒙矜育，〔《尔雅》曰：矜，怜也。〕况臣孤苦，特为尤甚。且臣少仕伪朝，历职郎署，本图宦达，不矜名节。〔郑玄《礼记注》曰：矜，谓自尊大也。〕今臣亡国贱俘，至微至陋，〔贾逵《国语注》曰：伐国取人曰：俘。〕过蒙拔擢，宠命优渥，〔毛诗曰：既优既渥。〕岂敢盘桓，有所希冀？〔《周易》曰：初九，盘桓利居贞。〕但以刘日薄西山，气息奄奄，〔杨雄《反骚》曰：临汨罗而自陨兮，恐日薄於西山。《广雅》曰：奄，困迫也。〕人命危浅，朝不虑夕。〔《左氏传》赵孟曰：朝不谋夕，何其长也？〕臣无祖母，无以至今日。祖母无臣，无以终馀年。〔《鹦鹉赋》曰：匪馀年之足惜。〕母孙二人，更相为命。是以区区不能废远。臣密今年四十有四，祖母刘今年九十有六，是臣尽节於陛下之日长，报养刘之日短也。乌鸟私情，原乞终养。〔葛龚丧伯父还传记曰：乌鸟之情，诚窃伤痛。《毛诗》曰：蓼莪，孝子不得终养也。〕

臣之辛苦，非独蜀之人士及二州牧伯所见明知，皇天后土实所共鉴。〔《左氏传》，晋大夫曰：皇天后土，实闻君之言。〕原陛下矜愍愚诚，听臣微志，庶刘侥幸，保卒馀年。〔《礼记》曰：子曰：小人行险以侥幸，侥与徼同。〕臣生当陨首，死当结草。〔陨首，已见上文。《左氏传》曰：晋魏颗败秦师於辅氏，获杜回，秦之力人也。初，魏武子有嬖妾，无子，武子疾，命颗，必嫁是。疾病，曰：必为殉颗嫁之。曰：疾病则乱，吾从其治也。及辅氏之役，魏颗见老人结草，以亢杜回，杜回踬而颠，故获之。夜梦之曰：余，而所嫁妇人之父也。〕臣不胜犬马怖惧之情，谨拜表以闻。〔《史记》丞相青翟曰：臣不胜犬马心。〕

【谢平原内史表】

〔臧荣绪《晋书》曰：成都王表理机，起为平原内史，到史上表。〕

※陆士衡

陪臣陆机言：〔蔡邕《独断》曰：诸侯境内，自相以下，皆为诸侯称臣，於朝皆称陪臣。〕今月九日，魏郡太守遣兼丞张含，赍板诏书印绶，假臣为平原内史。〔凡王封拜，谓之板官。时成都摄政，故称板诏。〕拜受祗竦，不知所裁。臣机顿首顿首，死罪死罪。〔范晔《后汉书》陈蕃上疏曰：臣诚悼心，不知所裁。〕

臣本吴人，出自敌国。〔《汉书》蒯通说韩信曰：敌国破，谋臣亡。〕世无先臣宣力之效，才非丘园耿介之秀。〔《尚书》，舜曰：予欲宣力四方，汝为。《易》曰：贲于丘园，东帛戋戋。王肃曰：隐处丘园，道德弥明，必有束帛之聘。《楚辞》曰：独耿介而不随。〕皇泽广被，惠济无远，〔《四子讲德论》曰：皇泽丰沛。《尚书》曰：无远弗届。〕擢自群萃，累蒙荣进。〔《国语》曰：群萃而同处。贾逵曰：萃，亦处也。〕入朝九载，历官有六；身登三阁，官成两宫。〔臧荣绪《晋书》曰：太熙末，太傅杨骏辟机为祭酒。骏诛，徵为太子洗马。吴王出镇淮南，以机为郎中令，迁尚书中兵郎，转殿中郎，又为著作郎。《晋令》曰：秘书郎掌中外三阁经书。两宫，东宫及上台也。〕服冕乘轩，仰齿贵游，〔《左传》卫太子谓浑良夫曰：服冕乘轩，三死无与。杜预《传注》曰：齿，列也。《周礼》曰：师氏以三德教国子，凡国之贵游子弟学焉。〕振景拔迹，顾邈同列。〔臣瓒《汉书注》曰：邈，凌邈也。〕施重山岳，义足灰没。〔葛龚《让州辟文》曰：恩重山岳，言君之义。我身如灰之灭，不足报也。〕遭国颠沛，无节可纪，虽蒙旷荡，臣独何颜？俯首顿膝，忧愧若厉。〔中谢。《周易》曰：夕惕若厉。〕而横为故齐王冏所见枉陷，诬臣与众人共作禅文。〔王隐《晋书》曰：齐王冏，字景治。赵王伦篡位，冏举兵讨伦，临陈斩之。禅文，伦受禅之文。〕幽执囹圄，当为诛始。〔司马迁书曰：深幽囹圄之中。〕臣之微诚，不负天地，仓卒之际，虑有逼迫，乃与弟云及散骑侍郎袁瑜、〔王隐《晋书》曰：袁瑜，字世都。〕中书侍郎冯熊、〔冯熊，字文罴。〕尚书右丞崔基、廷尉正顾荣、〔颜荣，字彦先。〕汝阴太守曹武，〔《晋百官名》曰：曹武，字道渊。〕思所以获免，阴蒙避回，崎岖自列。〔言密自蒙蔽，避回冏党，岐岖艰阻，得自申列也。《广雅》曰：列，陈也。〕片言只字，不关其间，事踪笔迹，皆可推校。〔王隐《晋书》曰：机与吴王晏表曰：禅文本草，今见在中书，一字一迹，自可分别。蔡邕书曰：惟是笔迹，可以当面。〕而一朝翻然，更以为罪。蕞尔之生，尚不足吝，〔《左传》子产曰：谚云：蕞尔之国。杜预曰：蕞，小貌也。《说文》曰：尚，曾也。孔安国《尚书传》曰：吝，惜也。〕区区本怀，实有可悲。〔李陵书曰：区区之心，切慕此尔。〕畏逼天威，即罪惟谨，〔天威，已见上《让开府表》。《公羊传》曰：不即罪尔。何休曰：不就罪也。《汉书》曰：终军诘徐偃，请下御史，徵偃即罪。《论语》曰：子在宗庙朝廷，便便言，惟谨尔。〕钳口结舌，不敢上诉所天。〔《庄子》曰：钳墨翟之口。慎子曰：臣下闭口，左右结舌。《潜夫论》曰：臣钳口结舌，而不敢言。《左传》箴尹克黄曰：君，天也。何休《墨守》曰：君者，臣之天也。〕莫大之衅，日经圣听，〔《孝经》曰：五刑之属三千，而罪莫大於不孝。〕肝血之诚，终不一闻，所以临难慷慨而不能不恨恨者，惟此而已。

重蒙陛下恺悌之宥。〔陛下，谓成都也。《毛诗》曰：恺悌君子。杜预《左传注》曰：宥，赦也。〕回霜收电，使不陨越·〔威如霜，已见《西征赋》。荀悦《申鉴》曰：人主威如雷电之震。《左传》齐侯对宰孔曰：小白恐陨越于下。〕复得扶老携幼，生出狱户，〔《战国策》曰：薛人扶老携幼，迎孟尝君道中。〕怀金拖紫，退就散辈。〔杨子《法言》曰：使我纡朱怀金，其乐不可量也。《解嘲》曰：纡青拖紫，拖。〕感恩惟咎，五情震悼，〔《文子》曰：昔中黄子曰：色有五章，人有五情。〕跼天蹐地，若无所容。〔中谢。《毛诗》曰：谓天盖高，不敢不跼，谓地盖厚，不敢不蹐。《史记》曰：魏公子自责，似若无所容。跼音局。〕不悟日月之明，遂垂曲照，云雨之泽，播及朽瘁。〔尚书，武王曰：惟我文考，若日月之照临。范晔《后汉书》邓骘上疏曰：被云雨之渥泽也。〕忘臣弱才，身无足采，哀臣零落，罪有可察。苟削丹书，得夷平民，〔《左传》曰：斐豹，隶也。著於丹书。《书》曰：延及平民。〕则尘洗天波，谤绝众口，臣之始望，尚未至是。

猥辱大命，显授符虎，〔《汉书·文纪》曰：初与郡守，为铜虎符、竹使符。〕使春枯之条，更与秋兰垂芳，陆沈之羽，复与翔鸿抚翼。〔《庄子》曰：孔子之楚，其邻有夫妻臣妾登极者。仲尼曰：是陆沈者也。班固《汉书·张陈述》曰：携手逐秦，抚翼俱起。〕虽安国免徒，起纡青组，〔《汉书》曰：韩安国事梁孝王，为中大夫。其后安国坐法抵罪，梁内史缺，汉使使者拜安国为梁内史，起徒中为二千石。〕张敞亡命，坐致朱轩。〔《汉书》：张敞为京兆尹，坐与杨惲厚善，不宜处位，免为庶人。数月，冀州部中有大贼，天子思敞功，使使召敞，即装随使者诣公车上书。天子引敞见，拜为冀州刺史，敞起亡命，复奉使典州。命，名也。谓所犯罪名已定，而逃亡避之，谓之亡命。青组朱轩，并二千石之车饰。〕方臣所荷，未足为泰，岂臣蒙垢含吝所宜忝窃？〔范晔《后汉书》陈蕃曰：鄙吝之萌，复存于心。《方言》曰：贪而不施，谓之吝。〕非臣毁宗夷族所能上报。喜惧参并，悲惭哽结。拘守常宪，当便道之官，〔如淳《汉书》注曰：律，二千石以上，告归宁，不过行在所者，便道之官，无问也。〕不得束身奔走，稽颡城阙，瞻系天衢，驰心辇毂。〔天衢，已见上《荐祢衡表》。辇毂，已见上《求通亲亲表》。〕臣不胜屏营延仰，谨拜表以闻。〔《国语》申胥曰：昔楚灵王独行屏营。〕

【劝进表】

〔何法盛《晋书》曰：刘琨连名劝进，中宗嘉之。《晋纪》曰：刘琨作劝进表，无所点窜，封印既毕，对使者流涕而遣之。〕

※刘越石

建兴五年，〔《晋书》曰：建兴，闵帝年号。〕三月癸未朔，十八日辛丑，使持节散骑常侍，都督河北、并、冀、幽三州诸军事、领护军匈奴中郎将司空，并州刺史广武侯臣琨。使持节侍中，都督冀州诸军事，抚军大将军，冀州刺史，左贤王渤海公臣磾。顿首死罪上书：

臣琨、臣磾，顿首顿首！死罪死罪！臣闻天生蒸人，树之以君，所以对越天地，司牧黎元。〔《左传》邾文公曰：天生人而树之君，以利之也。《典引》曰：发祥流庆，对越天地。《左传》师旷曰：天生人而立之君，使司牧之，勿使失性。《孝经钩命决》曰：天有顾盼之义授图于黎元。〕圣帝明王，鉴其若此。〔《易纬》曰：圣帝明王，所以致太平。〕知天地不可以乏飨，故屈其身以奉之。〔范晔《后汉书》袁绍上疏曰：洛邑乏祀。荀悦《申鉴》曰：圣王屈己，以申天下之乐。〕知黎元不可以无主，故不得已而临之。〔《东观汉记》冯异曰：更始败亡，天下无主。《庄子》曰：君子不得已而临莅天下也。〕社稷时难，则戚藩定其倾；郊庙或替，则宗哲纂其祀。所以弘振遐风，式固万世，〔《牵秀卫公诔》曰：仰睎遐风，重辉冠世。《毛诗》曰：式固尔犹。〕三五以降，靡不由之。〔《史记》，楚子西曰：孔丘述三五之法，明周召之业。〕

臣琨臣殚，顿首顿首！死罪死罪！伏惟高祖宣皇帝，肇基景命。〔王隐《晋书》曰：宣皇帝，河内温人，今上受禅，追上尊号曰宣皇帝。《尚书》，武王曰：至于大王，肇基王迹。《诗》曰：景命有仆。毛苌曰：仆，附也。郑玄曰：天之大命，又附著於汝。〕世祖武皇帝，遂造区夏，〔世祖，武帝庙号。《书》曰：惟丕显考文王，用肇造我区夏。〕三叶重光，四圣继轨，〔三世，谓景、宣、文；四圣，谓武帝也。《书》曰：昔我文王，武王宣重光。《广雅》曰：轨，迹也。〕惠泽侔於有虞，卜年过於周氏。〔《左传》王孙满曰：成王定鼎郏鄏，卜世三十，卜年七百。〕自元康以来，艰祸繁兴，〔《晋书》曰：惠帝即位，改元曰元康。〕永嘉之际，氛厉弥昏，〔永嘉，怀帝年号。〕宸极失御，登遐丑裔。〔王隐《晋书·怀纪》曰：羯贼刘曜破洛，皇帝崩於平阳。宸极，喻帝位。《答宾戏》曰：周失其御。《礼》曰：天王崩，告丧曰：天王登遐。〕国家之危，有若缀旒。〔《公羊传》曰：君若赘旒然。赘，犹缀也。何休曰：旒，旗旒也。以譬者。言为下所执持东西尔。〕赖先后之德，宗庙之灵，皇帝嗣建，旧物克甄，〔王隐《晋书·怀纪》曰：洛阳破，大司马南阳王保於长安，立秦王为皇太子。怀帝崩，皇太子即位。《左传》伍员曰：少康祀夏配天，不失旧物。郑玄《尚书纬注》曰：甄，表也。〕诞授钦明，服膺聪哲。〔钦明，已见上《求通亲亲表》。《礼》曰：服膺拳拳。〕玉质幼彰，金声夙振。〔应劭《汉官仪》曰：太子太傅。琢磨玉质，言太子有玉之质，琢磨以道也。《孟子》曰：孔子之谓集大成。集大成也者，金声而玉振之也。〕冢宰摄其纲，百辟辅其治，〔《尚书》曰：冢宰掌邦治，统百官。包咸《论语注》曰：摄，犹兼也。《毛诗》曰：不显维德，百辟其刑。〕四海想中兴之美，群生怀来苏之望。〔《毛诗序》曰：宣王任贤使能，周室中兴。《尚书》曰：傒我后，后来其苏。〕不图天不悔祸，大灾荐臻，〔《左传》郑伯曰：天其悔祸于许。〕国未忘难，寇害寻兴。〔《左传》富辰曰：人未忘祸，王又兴之。〕逆胡刘曜，纵逸西都，〔何法盛《晋书·胡录》曰：建兴四年，刘载使刘曜寇长安。〕敢肆犬羊，凌虐天邑。〔《汉名臣奏》曰：太尉应劭等议，以为鲜卑隔在漠北，犬羊为群。《尚书》曰：肆予敢求尔于天邑商。〕臣等奉表使还，仍承西朝，以去年十一月不守，主上幽劫，复沈虏庭，〔干宝《晋愍纪》曰：贼入掠京都，刘粲寇于城下，天子蒙尘于平阳。傅畅《诸公赞》曰：葛蕃传檄平阳，求连和迎上，上於是见害。谢承《后汉书》序曰：黄他求没将投骸虏庭。〕神器流离，再辱荒逆。〔再，谓怀，愍二帝。《老子》曰：天下神器，不可为，为者败之。韦昭曰：神器，天下玺符，服御之物也。〕臣每览史籍，观之前载，〔小雅曰：载，事也。〕厄运之极，古今未有。苟在食土之毛，含气之类，〔《左传》，芋尹无宇谓楚子曰：食土之毛，谁非君臣。《三略》曰：含气之类，咸愿得志。〕莫不叩心绝气，行号巷哭。〔《新序》，子贡曰：子产死，国人闻之，皆叩心流涕曰：子产已死，吾将安归！皆巷哭。〕况臣等荷宠三世，位厕鼎司，〔三世，谓迈至琨也。王隐《晋书》曰：琨祖迈，相国参军。父蕃，太子洗马，侍御史。鼎司，谓司空也。谢承《后汉书序》曰：王龚幹事，遂陟鼎司。〕承问震惶，精爽飞越，〔谢承《后汉书》窦武上疏曰：奉承诏命，精爽陨越。〕且悲且惋，五情无主，〔五情，已见《上谢平原内史表》注。《庄子》：叶公见龙，失其魂魄，五情无主。〕举哀朔垂，上下泣血。〔谢承《后汉书》胡母班书曰：董卓起朔垂。《毛诗》曰：鼠思泣血。〕

臣琨、臣磾，顿首顿首，死罪死罪！臣闻昏明迭用，否泰相济，〔昏明，谓昼夜也。《文子》曰：春秋之代谢，日月之昼夜。《孙卿子》曰：日月递照。《周易》曰：泰者，通也。物不可终通，故受之以否。〕天命未改，历数有归，〔《左氏传》王孙满谓楚子曰：周德虽衰，天命未改。《书》曰：天之历数在尔躬。〕或多难以固邦国，或殷忧以启圣明。〔《左氏传》曰：楚使椒举如晋，求诸侯，晋侯欲勿许。司马侯曰：不可。邻国之难，不可虞也。或多难以固其国，启其疆土。齐有仲孙之难，而获桓公，至今赖之。晋有里丕之难而获文公，是以为盟主也。《韩诗》曰：耿耿不寐，如有殷忧，启圣，见下注。〕齐有无知之祸，而小白为五伯之长；〔《左传》曰：初，齐襄公立。无常。鲍叔牙曰：君使民慢，乱将作矣。奉公子小白出奔莒，乱作，管夷吾召忽奉公子纠来奔，雍廪杀无知，公伐齐，纳子纠，桓公自莒先入。〕晋有骊姬之难，而重耳主诸侯之盟。〔《左传》曰：初，晋献公以骊姬为夫人，夫人谮太子，太子缢于新城。遂谮二公子曰：皆知之。重耳奔蒲，夷吾奔屈。《汉书》路温舒曰：齐有无知之祸，而桓公以兴，晋有骊姬之难，而文公用伯。繇是观之，祸乱之作，将以开圣人也。〕社稷靡安，必将有以扶其危；〔《盐铁论》曰：定倾扶危。〕黔首几绝，必将有以继其绪。〔《史记》曰：秦更民名曰黔首。〕伏惟陛下玄德通於神明，圣姿合於两仪，〔陛下，谓元帝也。《书》曰：玄德升闻，乃命以位。《孝经援神契》曰：十世升平，至德通神明。两仪，天地也。《易》曰：易有太极，是生两仪。〕应命代之期，绍千载之运。〔《孟子》曰：五百年必有王者兴，其间必有名世者也。《广雅》曰：命，名也。《桓子新论》曰：夫圣人乃千载一出，贤人君子所想思而不可得见也。〕夫符瑞之表，天人有徵，〔《东观汉记》群臣上奏世祖曰：符瑞之应，昭然著闻矣。〕中兴之兆，图识垂典。自京畿陨丧，九服崩离，〔曹子建《责躬诗》曰：得会京畿。《周书》曰：乃辨九服之国，方千里曰王圻，其外曰侯服，甸服，男服、采服、卫服、蛮服、夷服、镇服、蓄服。《论语》子曰：邦分崩离析。〕天下嚣然，无所归怀。〔班固《汉书》赞曰：海内嚣然，丧其乐生之心。〕虽有夏之遘夷羿，宗姬之离犬戎，蔑以过之。〔《左氏传》曰：魏绛对晋侯曰：昔有夏之方襄也。后羿自鉏迁干穷石，因夏人以代夏政。又曰：夷羿收之。杜预曰：夷，氏也。《史记》曰：幽王嬖爱褒姒，竟废后，立褒姒为后。废后父申侯，乃与西夷犬戎共攻幽王，遂杀幽王骊山之下。〕陛下抚宁江左，奄有旧吴，〔王隐《晋书》曰：元帝，琅邪共王之长子，永兴元年就国，二年加扬州诸军事。韦孟讽谏诗曰：抚宁遐荒。江左，江东也。《春秋历序》曰：东方为左。《毛诗》曰：奄有龟蒙。〕柔服以德，伐叛以刑，〔《左氏传》晋随武子曰：伐叛，刑也。柔服，德也。〕抗明威以摄不类，杖大顺以肃宇内。〔《尚书》曰：我有周佑命，将天明威。《汉书·音义》曰：摄，安也。《礼记》曰：天子以德为车，以乐为御，诸侯以礼相与，大夫以法相序。天下之肥也，是谓大顺。〕纯化既敷，则率土宅心，义风既畅，则遐方企踵。〔《尚书》曰：汝丕远惟商耇成人，宅心知训。剧秦美新曰：海外遐方，延颈企踵。〕百揆时叙于上，四门穆穆于下。〔《书》曰：纳于百揆，百揆时叙。宾于四门，四门穆穆。〕昔少康之隆，夏训以为美谈；〔《左氏传》伍员谓吴子曰：昔有过浇灭夏后相，后缗方娠，逃出自窦，归于有仍，生少康焉。为仍牧正，以收夏众，使女艾谍浇，遂灭过戈，复禹之绩。《公羊传》曰：鲁人至今以为美谈。〕宣王之兴，周诗以为休咏。〔《毛诗序》曰：烝民，尹吉甫美宣王也。任贤使能，周室中兴焉。〕况茂勋格于皇天，清辉光于四海！〔《尚书》曰：昔成汤既受命，时则有若伊尹，格于皇天。《孝经》曰：孝悌之至，通于神明，光于四海。〕苍生颙然，莫不欣戴！〔《尹文子》曰：尧德化布于四海，仁惠被于苍生。《淮南子》曰：圣人呼吸阴阳之气，而群生莫不喁喁然，仰其德以和顺。《国语》祭公谋父曰：商王大恶，庶人不忍，欣戴武王。〕声教所加，愿为臣妾者哉！〔《尚书》曰：朔南暨声教。《史记》张良曰：百姓莫不愿为臣妾。〕且宣皇之胤，惟有陛下，〔王隐《晋书》曰：元皇帝，宣帝之曾孙。《左传》介之推曰：献公之子九人，惟君在矣。〕亿兆攸归，曾无与二。〔《尚书》曰：受有亿兆夷人。《晏子春秋》，晏子谓鲁哀公曰：君矫鲁国，化而为一心，君曾无与二，何暇有三乎？〕天祚大晋，必将有主，主晋祀者，非陛下而谁？〔《法言》曰：昔在有熊、高辛、唐虞三代，咸有显德，故天因而祚之。《左传》介之推曰：天未绝晋，必将有主，主晋祀者，非君而谁？〕是以迩无异言，远无异望。〔《汉书》曰：霍光以内外异言。《左传》叔向曰：我先君文公，人从而与之。献无异亲，民无异望矣。〕讴歌者无不吟咏徽猷，狱讼者无不思于圣德。〔《孟子》曰：尧崩，三年之丧毕，舜让避丹朱於南河之南，天下朝觐讼狱者，不之尧之子而之舜，讴歌者，不讴歌尧之子而讴歌舜。曰：天也，夫而后归中国，践天子之位焉。《诗》曰：君子有徽猷。《答宾戏》曰：用纳乎圣德。〕天地之际既交，华裔之情允洽。〔《封禅书》曰：天人之际已交，上下之情允洽。《左传》孔子曰：裔不谋夏，夷不乱华。〕一角之兽，连理之木，以为休徵者，盖有百数；〔《春秋感精符》曰：麟一角，明海内共一主也。王者不刳胎，不剖卵，则出於郊。《孝经援神契》曰：德至草木，则木连理。《尚书》，有休徵。《西都宾》曰：处乎斯列者，盖以百数。〕冠带之伦，要荒之众，〔冠带，谓中国也。《西蜀父老》曰：封疆之内，冠带之伦。《尚书》曰：五百里要服，五百里荒服也。〕不谋而同辞者，动以万计。〔《周书》曰：不谋同辞，会於武王郊下。《羽猎赋》曰：杖莫邪而罗者万计矣。〕是以臣等敢考天地之心，因函夏之趣，昧死以上尊号。〔《汉书》扬雄《河东赋》曰：函夏之大。《汉书》又曰：诸侯昧死再拜，言上尊号。〕原陛下存舜、禹至公之情，狭巢，由抗矫之节，以社稷为务，不以小行为先，〔《东观汉记》群臣上奏世祖曰：大王社稷为计，万姓为心。《汉书》，贾谊上书曰：人主之行，异布衣。布衣节小行，以自讬於乡党，人主惟社稷固尔。〕以黔首为忧，不以克让为事。〔《书》曰：允恭克让。〕上以慰宗庙乃顾之怀，下以释普天倾首之望。〔《诗》曰：乃眷西顾。又曰：溥天之下。《汉书》，翟义曰：天下倾首服从，莫能抗扦国难。〕则所谓生繁华於枯荑，育丰肌於朽骨。〔《易》曰：枯杨生稊。王弼曰：稊者杨之秀。稊与荑通。《左传》，薳子冯曰：所谓生死而肉骨。〕神人获安，无不幸甚！〔《尚书》，帝曰：夔，命汝典乐，神人以和。《汉书》汉王曰：以韩信为大将军，萧何曰：幸甚。〕

臣琨、臣磾，顿首顿首！死罪死罪！臣闻尊位不可久虚，万机不可久旷。〔《史记》，李斯曰：明主圣皇，所能久处尊位。《东观汉记》诸将上奏世祖曰：帝王不可以久旷。〕虚之一日，则尊位以殆，旷之浃辰，则万机以乱。〔《公羊传》曰：缘臣之心，不可一日无君。《左氏传》君子曰：莒恃陋，不修其城郭，浃辰之间，而楚克其二都。杜预曰：浃辰，十二日也。〕方今锺百王之季，当阳九之会，〔曹植《九咏章句》曰：锺，当也。班固《汉书》赞曰：汉承百王之弊。《左传》叔向问晏子曰：齐其何如？《晏子》曰：此季世也。《汉书》曰：阳九之厄曰：初入，百六阳九。《音义》曰：易传所谓阳九之厄，百六之会。〕狡寇窥窬，伺国瑕隙。〔《左氏传》师服曰：民服其上，下无觊觎。杜预曰：下不冀望上位也。窬与觎同。杜预《左传注》曰：狡，猾也。《说文》曰：窥，小视也。又曰：觎，欲也。毛苌《诗传》曰：瑕，犹过也。隙，间隙也。〕齐人波荡，无所系心，安可以废而不恤哉？〔《汉书》曰：富人博戏，乱齐人。如淳曰：齐民，齐等无有贵贱，故谓之齐，若今平民也。范晔《后汉书》李熊说公孙述曰：方今四海波荡，匹夫横议。《谷永集》曰：国家久无继嗣，天下无所系心。〕陛下虽欲逡巡，其若宗庙何，其若百姓何？〔《公羊传》曰：齐侯逡巡而谢。范晔《后汉书》马武谓世祖曰：大王虽欲执谦退，奈宗庙社稷何！〕昔惠公虏秦，晋国震骇。吕郤之谋，欲立子圉，外以绝敌人之志，内以固阖境之情。故曰：丧君有君，群臣辑穆，好我者劝，恶我者惧。〔《左传》僖十五年，晋与秦战于韩原，秦伯获晋侯以归，乃许晋平。晋侯使郤乞告瑕吕饴甥，且召之，吕甥曰：将若君何？众皆曰：何为而可？对曰：征缮以辅孺子，诸侯闻之，丧君有君，群臣辑睦。甲兵益多，好我者劝，恶我者惧，庶有益乎？《庄子》曰：方二千馀里，阖四境之内。〕前事之不忘，后代之元龟也。〔《战国策》张孟谈谓赵襄子曰：前事之不忘，后事之师也。《吴志》，魏文帝策命孙权曰：前代之懿事，后王之元龟。〕陛下明并日月，无幽不烛，〔《家语》孔子曰：所谓圣者，明并日月。《东都赋》曰：散皇明以烛幽。〕深谋远虑，出自胸怀。〔《过秦论》曰：深谋远虑，行军用兵之道，不及曩时之士也。〕不胜犬马忧国之情，迟睹人神开泰之路。〔《史记》丞相翟青曰：臣不胜犬马心。〕是以陈其乃诚，布之执事。〔《左氏传》晋使吕相绝秦曰：敢尽布之执事。〕臣等各忝守方任，职在遐外，不得陪列阙庭，共观盛礼，踊跃之怀，南望罔极。谨上。臣琨谨遣兼左长史，右司马臣温峤，〔王隐《晋书》曰：温峤，字泰真，太原人也。刘琨假守左长史，西台除司空右司马，五年，琨使诣江南。〕主簿臣辟闾训。〔臧荣绪《晋书》曰：辟闾训，字祖明，乐安人也。没石勒，为幽州刺史。〕臣磾遣散骑常侍、征虏将军、清河太守领右长史、高平亭侯臣荣劭，〔晋百官名曰：荣劭，字茂世，北平人，为清河太守。〕轻车将军、关内侯臣郭穆〔《百官名》曰：郭穆，字景通，没胡中。〕奉表。臣琨、臣磾等顿首顿苜，死罪死罪！

《文选》　唐·李善注



