---
---
---
title: 卷四 赋乙
---

○京都中

【南都赋】〔挚虞曰：南阳郡，治宛，在京之南，故曰南都。〕

※张平子

於显乐都，既丽且康。〔毛苌《诗传》曰：於，欢辞。《诗》曰：適彼乐国。〕陪京之南，居汉之阳。〔京，谓洛阳也。《尚书》曰：嶓冢导漾，东流为汉。郑玄曰：漾水至武都为汉。〕割周楚之丰壤，跨荆豫而为疆。〔《西京赋》曰：周即豫而弱。《吕氏春秋》曰：河汉之间为豫州也。《汉书·地理志》注曰：南阳属荆州。又曰：荆州，楚故都。〕体爽垲以闲敞，纷郁郁其难详。〔爽垲，已见《西京赋》。杨雄《豫州箴》曰：郁郁京河，伊洛是经也。〕

尔其地势则武阙关其西，桐柏揭其东。〔武阙山为关，在西也。《汉书·音义》文颖曰：武阙山为关，而在西，弘农界也。《汉书》曰：南阳之平阳县有桐柏山。〕流沧浪而为隍，廓方城而为墉。〔尚书曰：汉水又东为沧浪之水。《左氏传》屈完曰：楚国方城以为城，汉水以为池。《说文》曰：城池无水曰隍。毛苌《诗传》曰：墉，城也。〕汤谷涌其后，淯水荡其胸。〔盛弘之《荆州记》曰：南阳郡城北有紫山，紫山东有一水，无所会通，冬夏常温，因名汤谷。《山海经》曰：攻离之山，淯水出焉。南流注于汉。郭璞曰：今淯水在淯阳县南荡。〕推淮引湍，三方是通。〔淮水自此而去，故曰推；湍水自彼而来，故曰引。《说文》曰：推，排也。《山海经》曰：翼望之山，湍水出焉。郭璞曰：今湍水迳南阳穰县而入淯也。三方，东、西及南也。〕

其宝利珍怪，则金彩玉璞，随珠夜光，〔彩，金之彩也；璞，玉之未理者。《淮南子》曰：随侯之珠，和氏之璧，得之而富，失之而贫。高诱曰：随侯，汉中国姬姓诸侯也。随侯见大蛇伤断，以药傅而涂之，后蛇於夜中衔大珠以报之，因曰随侯之珠，盖明月珠也。邹阳曰：夜光之璧。刘琨云：夜光之珠。《尹文子》曰：田父得宝玉径尺，置於庑上，其夜明照一室。然则夜光为通称，不系之於珠璧也。〕铜锡铅锴，赭垩流黄，〔郑玄《周礼注》曰：锡，镴也。《说文》曰：铅，青金。又曰：九江谓铁为锴。《山海经》曰：陆垝之山，其下多垩，若之山，其上多赭。郭璞曰：赭，赤土也。垩，似土，白色也。垝音跪。《本草经》曰：石流黄，生东海牧阳山谷中。《本草》言其所出，此亦兼而有之。《博物志》曰：雄黄似石流黄。〕绿碧紫英，青雘丹粟。〔《广志》曰：碧，有缥碧，有绿碧。《本草经》曰：紫石英生太山之谷。《山海经》曰：景山之西曰骄山，其下多青雘。郭璞曰：雘，黝属。音瓠。《山海经》曰：荆山之首曰景山，睢水出焉，其中多丹粟。郭璞曰：细沙如粟。〕太一馀粮，中黄珏玉。〔《本草经》曰：太一禹馀粮，一名石〈月悤〉，生山谷。《博物志》曰：石中黄子黄石脂。又曰：欲得好珏玉，用合浆於襄乡县旧穴中凿取，大者如魁斗，小者如鸡子。〕松子神陂，赤灵解角。〔习凿齿《襄阳耆旧记》曰：神陂在蔡阳县界，有松子亭，下有神陂也。赤灵，赤龙也。解角，脱角也，事未详。〕耕父扬光於清泠之渊，游女弄珠於汉皋之曲。〔《山海经》曰：有神耕父，处丰山，常游清泠之渊，出入有光。《韩诗外传》曰：郑交甫将南適楚，遵波汉皋台下，乃遇二女，佩两珠，大如荆鸡之卵。〕

其山则崆〈山凶〉，嶱嵑，嵣〈山芒〉{山尞}剌，〔崆〈山凶〉嶱嵑，山石高峻之貌。《字书》曰：崆山貌也。嵣〈山芒〉，山石广大之貌也。{山尞}，山高而相戾也。《广雅》曰：{山尞}，高也。《说文》曰：剌，戾也。〕岝{山客}{山摧}嵬，嵚巇屹〈山齧〉〔《埤苍》曰：岝{山客}，山不齐也。《说文》曰：{山摧}嵬，山石崔嵬，高而不平也。廞巇，山相对而危险之貌也。屹〈山齧〉，断绝之貌也。〕幽谷嶜岑，夏含霜雪。〔《毛诗》曰：出自幽谷。杨雄《蜀都赋》曰：玉石嶜岑。又曰：夏含霜雪。嶜岑，高峻之貌也。〕或峮嶙而纚连，或豁尔而中绝。〔峮嶙，相连之貌。〕鞠巍巍其隐天，俯而观乎云霓。〔鞠，高貌也。班孟坚《西都赋》曰：其阳则崇山隐天。杨雄《蜀都赋》曰：苍山隐天。〕

若夫天封大狐，列仙之陬〔天封，未详，或曰山名也。《南郡图经》曰：大胡山，故县县南十里。张衡云：天封，大胡也。薛综《注》曰：区陬，隅隙之间也。〕上平衍而旷荡，下蒙笼而崎岖〔《孙子兵法》曰：草树蒙笼。《广雅》曰：崎岖，倾侧也。〕坂坻嶻〈山薛〉而成甗。谿壑错缪而盘纡。〔郭璞《上林赋》注曰：坻，岸也。又曰：〈山截〉嶭，高峻也。毛苌《诗传》曰：巘，小山，别大山也。错缪，杂乱貌也。〕芝房菌蠢生其隈，玉膏滵溢流其隅。〔芝房，芝生成房也。菌蠢，是芝貌也。《山海经》曰：密山，丹水出焉，其中多白玉，是有玉膏。滵溢，流貌。〕昆仑无以奓，阆风不能逾。〔东方朔《十州记》曰：昆仑，其北角日阆风之颠。〕

其木则柽松楔〈木畟〉，槾柏杻橿〔柽似柏而香。《尔雅》曰：楔曰荆桃。郭璞曰：樱桃也。郭璞《山海经》注曰：〈木畟〉似松柏，有刺。槾荆也。又曰：杻，似桑而细叶。又曰：橿，中车材。〕枫柙栌枥，帝女之桑。〔《尔雅》曰：枫，聂。枫音风。刘逵《吴都赋》注曰：柙，香木。郭璞《上林赋》注：栌，橐栌。枥与栎同《山海经》曰：宣山有桑焉，其枝四衢，名帝女之桑。郭璞曰：妇人主蚕，因以名桑也。〕楈枒栟榈，柍柘檍檀，〔郭璞《上林赋》注曰：楈枒，似栟榈，皮可作索。张揖注《上林赋》曰：栟榈，棕也，皮可以为索。柍未详。《尔雅》曰：杻，檍。郭璞曰：似桑。《苍颉篇》曰：檀，木名。〕结根竦本，垂条婵媛。〔袁。结，犹同也。《广雅》曰：竦，上也。婵媛，枝相连引也。〕布绿叶之萋萋，敷华蕊之蓑蓑。〔毛苌《诗传》曰：萋萋，茂盛貌。王逸《楚辞注》曰：蕊，实貌也。刘渊林《蜀都赋注》曰：蕊，一曰花头点也。蓑蓑，下垂貌。〕玄云合而重阴，谷风起而增哀。〔《淮南子》曰：玄云素朝。《毛诗》曰：习习谷风。〕攒立丛骈，青冥盱瞑〔言林木攒罗，众色幽昧也。《楚辞》曰：远望兮芊眠。王逸曰：芊眠，遥视闇未明也。芊眠与盱瞑音义同。〕杳蔼蓊郁於谷底，森〈艹尊〉〈艹尊〉而刺天。〔皆茂盛貌也。司马相如《吊二世》曰：众树之蓊郁兮。〕虎豹黄熊游其下，豰玃猱犭廷戏其巅。〔《六韬》曰：散宜生得黄熊而献之纣。《说文》曰：豰，类犬，腰以上黄，以下黑。《尔雅》曰：玃父喜顾。郭璞曰：似猕猴而大，苍黑色。郑玄《礼记注》曰：猱，猕猴也。张载《吴都赋注》曰：犭廷猿属。〕鸾鸑鹓雏翔其上，腾猿飞蠝栖其间。〔《国语》曰：周之兴也，鸑鷟鸣於岐山。贾逵曰：鸑鷟，凤之别名也。《山海经》曰：南禺之山有鹓雏。郭璞曰：凤属也。《上林赋》曰：蜼玃飞蠝。张揖曰：蠝飞鼠也。蠝与犭畾同，并音垒。〕其竹则籦笼{竹堇}{竹堇}薎，筱簳箛箠〔戴凯之《竹谱》曰：籦笼，竹名也。伶伦吹以为律，竹堇皮白如霜，大者宜为篙。筱出鲁郡山，堪为笙。孔安国曰：薎，桃枝也。簳，小竹也。宋玉《笛赋》曰：奇簳，箛箠，二竹名，其形未详。〕缘延坻阪，澶漫陆离，〔陆离，尤参差。〕阿娜蓊茸，风靡云披。〔阿娜，柔弱之貌。《说文》曰：蓊，竹貌也。《埤苍》曰：茸，竹头有文也。风靡云披，言随风而靡，如云之披也。〕

尔其川渎则滍澧泺浕，发源岩穴。〔《水经》曰：滍水出南阳县西尧山。《山海经》曰：澧水出雅山。郭璞曰：今出南阳。《字书》曰：泺水出泚阳。泚音此。郦善长《水经注》曰：浕水出襄乡县东北阳中山。〕潜〈厂盍〉洞出，没滑瀎潏〔〈厂盍〉，山傍穴也，言水洞出此穴。没滑瀎潏，疾流之貌也。〕布濩漫汗，漭沆洋溢。〔言广大也。漭沆，已见《西京赋》。〕总括趋欱，箭驰风疾。〔言江海欱受诸水，故总括而趋之。《说文》曰：欱，歠也。《慎子》曰：西河下龙门，其流敌於竹箭。《孙子》曰：其疾如风。〕流湍投濈，砏汃輣轧〔许慎《淮南子注》曰：湍，水行疾也。《埤苍》曰：濈，水行出也。砏汃輣轧，波相激之声也。《埤苍》曰：砏，大声也。〕长输远逝，漻泪淢汨〔《广雅》曰：输，写也。《韩诗外传》曰：漻，清貌也。《淮南子》曰：水泪破舟。《说文》曰：淢，疾流也。王逸《楚辞注》曰：汨，去貌。〕其水虫则有蠳龟鸣蛇，潜龙伏螭。〔《抱朴子》曰：蠳龟啖蛇。《山海经》曰：鲜水多鸣蛇，其状如蛇。四翼，其音如磬，见则其邑大旱。《说文》曰：螭若龙而黄也。〕鲟鳣鰅騄，鼋鼍鲛觿〔以规反。鲟、鳣，已见上文。郭璞《上林赋注》曰：鰅，鱼有文采。鱅似鲢而黑。《山海经注》曰：鲛，〈鱼昔〉属也，皮有班文而坚鲛觿，已见《东京赋》。〕巨蜯函珠，駮瑕委蛇。〔杨雄《蜀都赋》曰：蜯函珠而擘裂，蜯与蚌同，函与含同。郭璞《尔雅注》曰：虾大者长一二丈。委蛇，长貌。瑕与虾古字通。〕

於其陂泽，则有钳卢玉池，赭阳东陂。〔杜预《表》曰：所领部曲。皆居南乡界，所近钳卢大陂，下有良田。《旧说》曰：玉池在宛也。〕贮水渟洿，亘望无涯〔《说文》曰：贮，积也。《广雅》曰：渟，止也。《说文》曰：洿浊水不流也。方言曰：亘，竟也。《上林赋》曰：察之无涯。〕其草则藨苎薠莞，蒋蒲蒹葭。〔《说文》曰：藨，粦之属。又曰：苎可以为索。郭璞《山海经》注曰：薠，青薠，似莎而大。郑玄毛诗笺曰：莞，小蒲也。《说文》曰：蒋，菰蒋也。《尔雅》曰：蒹，薕也。葭，芦也。〕藻茆菱芡，芙蓉含华。从风发荣，斐披芬葩。〔已见《西京赋》。《尔雅》曰：茆，凫葵。菱芡、芙蓉，并见《东京赋》。〕其鸟则有鸳鸯鹄鹥鸿鸨鴐鹅。〈契鸟〉鶂〈辟鸟〉鶙，鹔鹴鹍鸕〔《毛诗》曰：鸳鸯于飞。班孟坚《西都赋》曰：黄鹄鵁鹳，凫鹥鸿雁。张平子《西京赋》曰：鹔鹴鹄鸨，鴐鹅鸿鶤。《说文》曰：〈契鸟〉鶂，凫属。方言曰：野凫，甚小而好没水中者，南楚之外，谓之〈辟鸟〉鶙。鹍与鶤同。《苍颉篇》曰：鸕甪似鶂而黑。甪，音磁。〕嘤々和鸣，澹淡随波。〔言自恣也。《毛诗》曰：鸟鸣嘤々。《尔雅》曰：关关嘤嘤，声之和也。《上林赋》曰：随风澹淡。〕

其水则开窦洒流，浸彼稻田。〔郑玄《周礼注》曰：窦，孔穴也，音豆。《汉书》音义曰：洒，分也。《毛诗》曰：浸彼稻田。〕沟澮脉连，隄塍相輑〔丘筠反。《尔雅》曰：水注沟曰澮。韦昭《国语》注曰：脉，理也。隄塍已见《西都赋》。輑，相连之貌。〕朝云不兴，而潢潦独臻。〔《左氏传》曰：潢汙行潦之水。《说文》曰：潢，积水池也。潦，雨水。〕决渫则暵，为溉为陆。冬稌夏穱，随时代熟。〔《说文》曰：渫，去除也。又曰：暵，乾也。又曰：溉，灌也。稌，已见《东京赋》。《楚辞》曰：稻粢穱麦挐黄粱。〕其原野则有桑漆麻苎，菽麦稷黍，百穀蕃庑，翼翼与与。〔《说文》曰：苎，麻属。郑玄《毛诗笺》曰：菽，大豆也。百穀蕃庑，并已见《东京赋》。《毛诗》曰：我黍与与，我稷翼翼。〕

若其园圃则有蓼蕺蘘荷，藷蔗姜〈韭番〉，菥蓂芋瓜。〔《说文》曰：蓼，辛菜也。《风土记》曰：蕊，香菜，根似茆根，蜀人所谓菹香。蕊与蕺同。《说文》曰：蘘荷，葍菹也。《汉书·音义》曰：藷蔗，甘柘也。字书曰：〈韭番〉，小蒜也。《尔雅》曰：菥蓂，大荠。〕乃有樱梅山柿，侯桃梨栗。〔《汉书·音义》曰：樱桃，含桃也。郭璞《尔雅注》曰：梅似杏，实酸。《说文》曰：柿，赤实果也。曹毗《魏都赋注》曰：侯桃，山桃，子如麻子。〕梬枣若留，穰橙邓橘。〔《说文》曰：梬，枣，似〈木耎〉，《广雅》曰：石留，若榴也。《汉书》南阳郡有穰县、邓县。《说文》曰：橙，橘属也。〕其香草则有薜荔蕙若，薇芜荪苌，〔王逸《楚辞注》曰：薜荔，香草也。郭璞《山海经注》曰：蕙，香草也，若，杜若也。《本草经》曰：靡芜，一名薇芜。陶隐居注曰：蕙，叶似蛇床而香。王逸《楚辞注》曰：荪，香草也。苌，苌楚也。《尔雅》曰：荪，楚銚戈也。銚音遥。〕暗暧蓊蔚，含芬吐芳。〔言草木闇暝而茂盛也。《说文》曰：暗，不明貌。王逸《楚辞注》曰：暧，闇昧貌。〕

若其厨膳，则有华芗重秬，滍〔秩履〕皋香秔〔华芗，乡名也。毛苌《诗传》曰：秬，黑黍。一稃二米，若曰重也。稃音敷。滍皋，滍水之泽也。《广雅》曰：粳，籼也。籼，音仙。〕归雁鸣鵽，黄稻鲜鱼，以为芍药〔雁能候时去来，故曰归。《史记》曰：楚人有以弱弓微□，加归雁之上。《尔雅》曰：鵽鸠，寇雉。郭璞曰：鵽大如鸽，群飞，出北方沙漠。《声类》曰：鲜，小鱼也。《子虚赋》曰：芍药之和具而后进也。《文颖》曰：五味之和。〕酸甜滋味，百种千名。〔《说文》曰：甜，美也。〕春卵夏笋，秋韭冬菁〔《尔雅》曰：笋，竹萌也。《广雅》曰：韭，其华谓之菁。〕苏蔱紫姜，拂彻膻腥。〔《尔雅》曰：苏，桂荏。《字书》曰：蔱，茱萸也。司马彪《上林赋》注曰：紫姜，紫色之姜也。杜预《左氏传》注曰：彻，犹去也。〕酒则九酝甘醴，十旬兼清。醪敷径寸，浮蚁若蓱。〔《魏武集》：上九酝酒，奏曰：三日一酿，满九斛米止。《广雅》曰：酝，投也。《韩诗》曰：醴，甜而不泲也。十旬，盖清酒百日而成也。郑玄《周礼注》曰：清酒，今之中山冬酿接夏而成也。《汉书·音义》，晋灼曰：百日之末酒也。《说文》曰：醪，汁滓酒也。径寸，盖酒膏之径寸也。《释名》曰：酒有汎齐，浮蚁在上，汎汎然如蓱之多者。〕其甘不爽，醉而不酲。〔《老子》曰：五味令人口爽。《广雅》曰：爽，伤也。毛苌《诗传》曰：病酒曰酲。〕

及其纠宗绥族，礿祠蒸尝。〔《左氏传》曰：召公思周德之不类，故糺合宗族于成周。《尔雅》曰：绥，安也。《毛诗》曰：礿祠蒸尝，于公先王。〕以速远朋，嘉宾是将，揖让而升，宴于兰堂。〔《仪礼》曰：速宾。郑玄曰：速，召也。《论语》曰：有朋自远方来。《毛诗》曰：我有嘉宾，鼓瑟吹笙。吹笙鼓簧，承筐是将。《仪礼》曰：若四方宾燕，则揖让而升。贾逵《国语注》曰：不脱履升堂。《汉书》曰：袚兰堂。〕珍羞琅玕，充溢圆方。〔《尔雅》曰：珍，美也。《方言》曰：羞，熟。以羞之美，故喻於玉也。圆方，器也。《尚书》曰：厥贡琅玕。又曰：惟辟玉食。〕琢雕狎猎，金银琳琅。〔《尔雅》曰：玉谓之雕。雕与彫古字通也。《尔雅》曰：理玉曰琢。狎猎，饰之儿。《尚书》曰：厥贡球琳琅玕。〕侍者蛊媚，巾韝鲜明。〔蛊，已见《西京赋》。毛苌《诗传》曰：綦巾，女服也。《字书》曰：韝，上衣。〕被服杂错，履蹑华英，〔杂错，非一也。华英，光耀也。〕儇才齐敏，受爵传觞。〔《方言》曰：儇，急疾也，毛苌《诗传》曰：敏，疾也。〕献酬既交，率礼无违。〔《毛诗》曰：献酬交错。《左氏传》晋侯曰：鲁侯自郊劳至于赠贿，礼无违者。《东观汉记》曰：朱浮上疏曰：陛下率礼无违。〕弹琴擫龠，流风徘徊。〔言乐声之结风也。《说文》曰：擪，一指按也。擪与擫同。郑玄《周礼注》曰：龠，舞者所吹也。如笛，三孔。龠音药。笛音敌。〕清角发徵，听者增哀。〔言既奏清角而又发徵声，故增哀也。《韩子》师旷曰：清徵之声，不如清角。许慎《淮南子注》曰：清角弦急，其声清也。〕客赋醉言归，主称露未晞。〔《毛诗》曰：鼓咽咽，醉言归。又曰：湛湛露斯，匪阳不晞。厌厌夜饮，不醉无归。〕接欢宴於日夜，终恺乐之令仪。〔《毛诗》曰：恺乐饮酒。又曰：莫不令仪。〕

於是暮春之禊，元巳之辰，方轨齐轸，祓于阳濒。〔《毛诗》曰：惟暮之春。《史记》曰：武帝禊霸上。《续汉书》曰：三月上巳，宫人皆禊於东流水上，祓除宿垢疾也。《周礼》曰：女巫掌岁时祓除。杨雄《蜀都赋》曰：相与如乎阳濒。〕朱帷连网，曜野映云。〔网，维网也。〕男女姣服，骆驿缤纷。〔骆驿缤纷，往来从多貌。〕致饰程蛊，偠绍便娟。〔《广雅》曰：程，示也。便娟则蝉蜎也。蛊及偠绍便娟，已见《西京赋》。〕微眺流睇，蛾眉连卷。〔郑玄《礼记注》曰：睇，倾视也。《毛诗》曰：螓首蛾眉。郭璞《尔雅注》曰：蚕蛾也。连卷，曲貌。卷音权。〕於是齐僮唱兮列赵女，〔齐、赵，二国名也。杨惲书曰：妇，赵女也。〕坐南歌兮起郑舞。白鹤飞兮茧曳绪，〔《吕氏春秋》曰：禹行水，见涂山之女，禹未之遇，而省南土。涂山之女，乃令其妾往候禹于涂山之阳，女乃作歌曰：候人猗兮。实始为南音，周公、召公取风焉。高诱曰：取南音以为乐歌也。《楚辞》曰：二八齐容起郑舞。王逸曰：郑国舞也。白鹤飞兮茧曳绪，皆舞人之容。〕脩袖缭绕而满庭，罗袜蹑蹀而容与。〔缭绕，袖长貌。蹑蹀，小步貌。《说文》曰：蹑，蹈也。许慎《淮南子》注曰：蹀，蹈也，苏协切。〕翩绵绵其若绝，眩将坠而复举。〔毛苌《诗传》曰：绵绵，长而不绝貌。《国语》曰：观美而眩。贾逵曰：眩，惑也。〕翘遥迁延，〈足敝〉〈足薛〉蹁跹。〔翘遥，轻举貌。迁延，却退貌。《上林赋》曰：便跚蹩屑。〕结九秋之增伤，怨西荆之折盘。〔古乐府有历九秋妾薄相行歌，辞曰：齐讴楚舞纷纷，歌声上彻青云。西荆，即楚舞也。折盘，舞貌。张衡有《七盘舞赋》，咸以折盘为七盘也。〕弹筝吹笙，更为新声。〔毛诗曰：吹笙鼓簧。《史记》曰：卫灵公见晋平公曰，今者未闻新声，请奏之。〕寡妇悲吟，鹍鸡哀鸣。〔寡妇曲未详。《古相和歌》有鹍鸡之曲。〕坐者凄欷，荡魂伤精。〔《楚辞》曰：憯凄增欷，伤精神也。《神女赋》曰：精神相依凭。〕

於是群士放逐，驰乎沙场。〔逐，驰逐也。〕騄骥齐镳，黄闲机张。〔騄骥，骏马之名也。《穆天子传》八骏，有赤骥騄耳，音录。《说文》曰：镳，马衔也。《汉书》曰：李广以大黄射其裨将。郑氏曰：黄间，弩渊中黄牙。《尚书》曰：若虞机张。孔安国曰：机，弩牙。〕足逸惊飙，镞析毫芒。〔言马疾而矢利。析，音锡。〕俯贯鲂鱮，仰落双鸧。〔鲂鱮，已见《西京赋》。《列子》曰：蒲且子连双鸧於青云之上。鸧，已见《西都赋》。〕鱼不及窜，鸟不暇翔。〔言急遽也。《高唐赋》曰：飞鸟未及起，走兽未及发。〕尔乃抚轻舟兮浮清池，乱北渚兮揭南涯。〔浮，已见《西都赋》。《尔雅》曰：水正绝流曰乱。《说文》曰：揭，高举也。〕汰瀺灂兮船容裔，阳侯浇兮掩凫鹥。〔《楚辞》曰：齐吴榜以激汰。王逸曰：汰，水波也。《上林赋》曰：瀺灂陨队。《战国策》曰：塞漏舟而轻阳侯之波，则舟覆矣。《淮南子》曰：武王伐纣，渡于孟津，阳侯之波，逆流而击之。高诱曰：阳侯，阳国侯也。溺死於水，其神能为大波。王逸《楚辞注》曰：回波为浇。《毛诗》曰：凫鹥在潀。〕追水豹兮鞭魍魉，惮夔龙兮怖蛟螭。〔水豹，已见《西京赋》。《说文》曰：魍魉，山川之精物也。蛟螭，若龙而黄。《国语》曰：木石之怪夔，水之怪龙。韦昭曰：木石为山也。夔，一足也。〕

於是日将逮昏，乐者未荒。〔《毛诗》曰：好乐无荒。〕收驭命驾，分背回塘。〔《孔丛子》曰：巾车命驾。《广雅》曰：塘，堤也。〕车雷震而风厉，马鹿超而龙骧。〔雷震，言多也。风厉，言疾也。《毛诗》曰：戎车焞々，如霆如雷。毛苌《诗传》曰：雷出地奋，震惊百里。古诗曰：凉风率已厉。杜预《左氏传注》曰：厉，猛也。《韩子》曰：马如鹿者千金。邹阳上书曰：蛟龙骧首。《舞赋》曰：龙骧横举，扬镳飞沫。《周礼》曰：凡马八尺已上为龙。〕夕暮言归，其乐难忘。此乃游观之好，耳目之娱，未睹其美者，焉足称举。〔言此游观耳目之乐，非极美也。〕

夫南阳者，真所谓汉之旧都者也。远世则刘后甘厥龙醢，视鲁县而来迁。〔《左氏传》曰：刘累学扰龙于豢龙氏，以事孔甲，龙一雌死，潜醢以食夏后，夏后飨之，既又使求之，惧而迁於鲁县。《汉书》曰：南阳郡鲁阳县，即御龙氏所迁。〕奉先帝而追孝，立唐祀乎尧山。〔先帝，谓尧也。皇甫谧曰：尧始封於唐，今中山唐县是也。后徙晋阳，及为天子，都平阳，於诗为唐国，是尧以唐侯升为天子也。《水经》曰：南阳县西尧山。郦元曰：鲁县立尧祠於西山，谓之尧山也。〕固灵根於夏叶，终三代而始蕃。〔言刘氏植根於夏叶，终三代而始蕃昌也。毛苌《诗传》曰：叶，世也。三代，已见班固《两都序》。〕非纯德之宏图，孰能揆而处旃。〔孔安国《尚书传》曰：揆，度也。郑玄《毛诗笺》曰：旃，之也。〕

近则考侯思故，匪居匪宁。秽长沙之无乐，历江湘而北征。〔《东观汉记》曰：舂陵节侯，长沙定王中子买，节侯生戴侯，戴侯生考侯。考侯仁以舂陵地势下湿难以久处，上书原徙南阳，守坟墓。元帝许之，於是北徙。考或为孝。非也。〕曜朱光於白水，会九世面飞荣。〔朱光，火德也。已见《东京赋》。《东观汉记》曰：考侯仁徙封南阳白水乡。又曰：世祖光武皇帝，高祖九世孙，承文景之统，出自长沙定王。荣光荣也。《封禅书》曰：发号荣。〕察兹邦之神伟，启天心而寤灵。〔言考侯既察此都之神伟，且启上天之心，又寤先灵之意，使之而王也。《说文》曰：伟，奇也。〕

於其宫室则有园庐旧宅，隆崇崔嵬。〔《说文》曰：崔，高大也。〕御房穆以华丽，连阁焕其相徽。〔御房，帝旧房也。相徽，言俱美。孔安国《尚书传》曰：徽，美也。〕圣皇之所逍遥，灵祇之所保绥。〔圣皇，谓光武也。逍遥，谓潜龙之昌。《韩诗外传》曰：逍遥也。灵祇，天地之神也。《毛诗》曰：神保是飨。又曰：绥以多福也。〕章陵郁以青葱，清庙肃以微微。〔《东观汉记》曰：建武中更名舂陵为章陵，光武过章陵祠园庙。《尔雅》曰：青谓之葱，林木茂盛之貌。微微，幽静貌。〕皇祖歆而降福，弥万祀而无衰。〔《毛诗》曰：献之皇祖。《说文》曰：歆，神食气也。《毛诗》曰：降福孔夷。《尔雅》曰：弥，终也。又曰：祀，年也。〕帝王臧其擅美，咏南音以顾怀。〔帝王，光武也。顾怀，过章陵祠园庙之时也。《尔雅》曰：臧，善也。《说文》曰：擅，专也。《左氏传》，楚锺仪囚於晋，与之琴，操南音《剧秦美新》曰：后土顾怀。〕且其君子，弘懿明叡，允恭温良，容止可则，出言有章。进退屈伸，与时抑扬。〔班固说东平王苍曰：体弘懿之姿。叡，哲也，已见《东京赋》。《尚书》曰：允恭克让。《论语》子贡曰：夫子温良恭俭让。《孝经》曰：容止可观，进退可度。《毛诗》曰：其容不改，出言有章。《周易》曰：往者屈也，来者伸也。屈伸相感，而利害生焉。班固《汉书》叔孙通述曰：叔孙奉常，与时抑扬。〕

方今天地之睢剌，帝乱其政，豺虎肆虐，真人革命之秋也。〔《汉书·音义》曰：方，向也。谓高祖之时。《苍颉篇》曰：今，时辞也。谓光武。天地，犹天下也。睢剌，喻祸乱也，谓秦二世也。《淮南子》曰：万物盱睢。《楚辞》曰：独垂刺而无当。王逸曰：刺，邪也。帝谓高祖也。马融《论语注》曰：乱，理也。豺狼贪残，谓王莽也。真人，光武也。《文子》曰：得天地之道，故谓之真人。革命，已见《东都赋》。〕尔其则有谋臣武将，皆能攫戾执猛，破坚摧刚，排揵陷扃，槅蹈咸阳。〔《苍颉篇》曰：攫，搏也。《说文》曰：揵，距门也。又曰：扃，外闭之关也。〕高祖阶其涂，光武揽其英。〔《汉书》曰：沛公围宛城，南阳守齮降，引兵西，无不下者。《尔雅》曰：阶，因也。齮，音蚁。《东观汉记》曰：邓禹吴汉，并南阳人。《三略》曰：主将之体，务在揽英雄之心。〕是以关门反距，汉德久长。〔言居西而距东，居东而距西，故言反也。杜笃《论都赋》曰：是时山东翕然狐疑，意圣朝之西都，惧关门之反距。〕及其去危乘安，视人用迁。〔去危乘安，谓太平也。视人用迁，谓观人所安而设教。〕周召之俦，据鼎足焉，以庀王职。〔《史记》曰：周公旦者，周武王弟也，辅武王。又召公奭，姓姬氏，成王时，召公为三公。《汉书》曰：夫三公，鼎足之辅也。贾逵《国语注》曰：庀，由理也。〕缙绅之伦，经纶训典，赋纳以言。〔《汉书·音义》，臣瓒曰：缙，赤白色。绅，大带也。周奇曰：搢插笏於大带。《周易》曰：君子以经纶。《国语》曰：修其训典。《尚书》曰：敷纳以言也。〕是以朝无阙政，风烈昭宣也。〔《春秋考异邮》曰：后虽殊世，风烈犹合於持方。宋均曰：持方，受命者名。〕於是乎鲵齿眉寿〈鱼台〉背之叟，皤皤然被黄发者，〔《毛诗》曰：以介眉寿。毛苌曰：眉寿，毫眉也。《尔雅》曰：黄发鲵齿，〈鱼台〉背耇老，寿也。皤皤，已见《东京赋》。〕喟然相与歌曰："望翠华兮葳蕤，建太常兮裶裶。〔《上林赋》曰：建翠华之旗。葳蕤，翠华貌。太常，已见《东京赋》。《上林赋》曰：衯衯裶裶。〕驷飞龙兮骙骙，振和鸾兮京师。〔飞龙，言疾也。《周易》曰：飞龙在天。《毛诗》曰：四牡骙骙。郑玄《礼记注》曰：銮辂，有虞氏之车也，有銮和之节。〕总万乘兮徘徊，按平路兮来归。〔万乘，见《东京赋》。毛苌《诗传》曰：回，迟也。然徘徊即迟迟也。《毛诗》曰：行道迟迟，南阳旧居，故曰来归。《毛诗》曰：来归自镐。〕岂不思天子南巡之辞者哉？遂作颂曰：〔《毛诗》曰：岂不尔思《尚书》曰：五月南巡狩。〕

皇祖止焉，光武起焉。〔皇祖，高祖也。《周易》曰：庖牺氏没，神农氏作。〕据彼河洛，统四海焉。〔河洛，谓东都也。《西都赋》曰：尝有意乎都河洛。〕本枝百世，位天子焉。〔《毛诗》曰：文王子孙，本枝百世。〕永世克孝，怀桑梓焉。〔《毛诗》曰：永世克孝。又曰：维桑与梓，必恭敬止。〕真人南巡，睹旧里焉。〔《东观汉记》曰：光武征秦丰，幸旧宅。郦元《水经注》曰：光武征秦丰，张衡以为真人南巡，观旧里焉。〕

【三都赋序】

※左太冲〔善曰：臧荣绪《晋书》曰：左思，字太冲，齐国人。少博览文史，欲作《三都赋》，乃诣著作郎张载，访岷邛之事，遂构思十稔。门庭藩溷，皆著纸笔，遇得一句，即疏之。徵为秘书。赋成，张华见而咨嗟，都邑豪贵，竞相传写。三都者，刘备都益州，号蜀，孙权都建业，号吴。曹操都邺，号魏。思作赋时，吴蜀已平，见前贤文之是非，故作斯赋，以辨众惑。〕(刘渊林注)〔《三都赋》成，张载为注。魏都，刘逵为注。吴蜀，自是之后，渐行於俗也。〕

盖诗有六义焉，其二曰赋。〔善曰：子夏诗序文也。〕杨雄曰：诗人之赋丽以则。〔善曰：法言文也。〕班固曰：赋者，古诗之流也。〔善曰：《两都赋》序文。〕先王采焉，以观土风。〔善曰：《礼记》曰：命太师陈诗，以观民风。郑玄曰：陈诗，谓采其诗以观视之。〕见绿竹猗猗，则知卫地淇澳之产。〔善曰：《毛诗·卫风》曰：瞻彼淇澳，绿竹猗猗。〕见在其版屋，则知秦野西戎之宅。〔善曰：《毛诗·秦风》曰：在其版屋，乱我心曲。毛苌曰：西戎版屋也。〕故能居然而辨八方。〔善曰：《河图》龙文曰：镇星光明，八方归德。《难蜀父老》曰：六合之内，八方之外。〕然相如赋《上林》，而引"卢橘夏熟"杨雄赋《甘泉》而陈"玉树青葱"。班固赋《西都》而叹以出比目。张衡赋《西京》，而述以游海若。〔凡此四者，皆非西京之所有也。〕假称珍怪，以为润色。若斯之类，匪啻于兹。〔善曰：兹，此也，假称珍怪也。若斯珍之流，不啻於此多。《尚书》曰：不啼如自其口出。〕考之果木，则生非其壤，校之神物，则出非其所。於辞则易为藻饰，於义则虚而无徵。〔盖韩非所谓"画鬼魅易为好，画狗马难为工"之类。〕且夫玉卮无当，虽宝非用，〔卮，一名觯，酒器也。当，底也。善曰：《韩子》堂溪公谓韩昭侯曰：今有白玉之卮无当，有瓦卮有当。君宁何取？盬曰：取瓦卮也。〕侈言无验，虽丽非经。〔善曰：刘廙《答丁仪刑礼书》曰：崇饰侈言，欲其往来。〕而论者莫不诋讦其研精，和者大氐举为宪章。〔善曰：《墨子》曰：虽有诋讦之人，无所依矣。《说文》曰：诋，诃也。讦面相序罪也。《尚书》序曰：研精覃思。司马迁书曰：诗三百篇，大氐贤圣发奋之所为也。《礼记》曰：宪章文武。〕积习生常，有自来矣。〔传曰：习实生常。善曰：《左传》，叔孙曰：叔出季处，有自来矣。〕

余既思摹《二京》而赋《三都》。其山川城邑，则稽之地图；其鸟兽草木，则验之方志。〔善曰：《周礼》曰：外史掌四方之志。郑玄曰：志，记也。〕风谣歌舞，各附其俗，魁梧长者，莫非其旧。〔善曰：《汉书·音义》，应劭曰：魁梧，丘墟壮大之意也。《韩子》曰：重厚自尊，谓之长者。〕何则？发言为诗者，咏其所志也；〔善曰：《毛诗序》曰：诗者，志之所之。在心为志，发言为诗。〕升高能赋者，颂其所见也。〔善曰：毛苌《诗传》曰：升高能赋，可以为大夫。〕美物者贵依其本，赞事者宜本其实。〔善曰：《释名》曰：称人之美曰赞。〕匪本匪实，览者奚信？且夫任土作贡，《虞书》所著；辩物居方，《周易》所慎。〔《虞书》曰：禹别九州，任土作贡，定其肥磽之所生也。而著九州贡赋之法也。《周易》曰：君子以慎辩物居方。〕聊举其一隅，摄其体统，归诸诂训焉。

【蜀都赋】

有西蜀公子者，言於东吴王孙〔善曰：圣主得贤臣颂曰：今臣僻在西蜀。《史记》：武王得仲雍曾孙周章，封之东吴。《汉书》曰：漂母谓韩信曰：吾哀王孙而进食。苏林曰：如言公子也。《博物志》曰：王孙公子，皆相推敬之辞。〕曰：盖闻天以日月为纲，地以四海为纪。九土星分，万国错跱。崤函有帝皇之宅，河洛为王者之里。〔非日月无以观天文，非四海无以著地理。故圣人仰观俯察穷神尽微者，必须纲纪也。崤，东西崤也。函，函谷关也。贾生《过秦》曰：以崤，函为宫。里，居也，言周汉皆以河洛为都邑。善曰：《越绝书》范蠡曰：天贵持盈，不失日月星辰之纲纪。《毛诗》曰：滔滔江汉，南国之纪。《周礼》曰：以星土分辨九州之地所封域。《尚书》曰：万国咸宁。张衡《灵宪》曰：星体生於地，列居错峙。崔骃《河南尹箴》曰：唐虞商周，河洛是居。〕吾子岂亦曾闻蜀都之事欤？请为左右扬搉而陈之。〔韩非有《扬搉篇》。班固曰：扬搉古今，其义一也。善曰：许慎《淮南子注》曰：扬搉，粗略也。〕

夫蜀都者，盖兆基於上世，开国於中古。廓灵关以为门，包玉垒而为宇。带二江之双流，抗峨眉之重阻。〔杨雄《蜀王本纪》曰：蜀王之先名蚕丛拍濩鱼凫，蒲泽开明，是时人萌。椎髻左言，不晓文字，未有礼乐。从开明上到蚕丛，积三万四千岁，故曰兆基於上代也。秦惠王讨灭蜀王，封公子通为蜀侯。惠王二十七年，使张若与张仪筑成都城。其后置蜀郡，以李冰为守。《地理志》曰：蜀守李冰凿离堆，穿两江，为人开田，百姓飨其利。是时蜀人始通中国，言语颇与华同，故言开国於中古也。灵关，山名。在成都西南汉寿界，在前，故曰门也。玉垒，山名也。湔水出焉，在成都西北岷山界，在后，故曰宇也。江水出岷山，分为二江，经成都南，东流，经之，故曰带也。杨雄《蜀都赋》曰：两江珥其前。峨眉，山名也，在成都南犍为界。面之，故曰抗也。〕水陆所凑，兼六合而交会焉。丰蔚所盛，茂八区而庵蔼焉。〔八区，四方四隅也。《地理志》曰：巴蜀土地肥美，有山林菓实之饶。班固《西都赋》曰：郊野之富，号为近蜀。美其丰盛。善曰：六合。已见《西都赋》。《长杨赋》曰：洋溢八区。〕

於前则跨蹑犍牂，枕輢交趾，经途所亘，五千馀里。山阜相属，含谿怀谷，岗峦糺纷，触石吐云。〔阜，大山也。峦，山长而狭也。一曰：山小而锐也。《水注》川曰谿。注：壑曰谷。善曰：《汉书志》有犍为郡，牂牁郡，并属益州，又有交趾郡，属交州。輢，寄也。《春秋元命苞》曰：山有含精藏云，故触石而出也。〕郁葐蒀以翠微，崛巍巍以峨峨。干青霄而秀出，舒丹气而为霞。〔翠微，山气之轻缥也。霞，赤云也。《严夫子哀时命》曰：红霓纷其朝霞，山泽气通，故曰：舒丹气以为霞也。善曰：《甘泉赋》曰：腾青霄而轶浮景。《河图》曰：昆仑山有五色水。赤水之气，上蒸为霞而赫然也。〕龙池浩瀑濆其隈，漏江伏流溃其阿。汨若汤谷之扬涛，沛若濛汜之涌波。〔龙池在朱堤南十里，地周四十七里。漏江在建宁，有水道，伏流数里复出，故曰：漏江汤谷，日所出也。濛汜，日所入也。善曰：浩瀑，水沸之声也。《公羊传》曰：濆泉者何？涌泉也。《淮南子》曰：日出于汤谷，浴于咸池。《楚辞》云：日出于阳谷，入于濛汜。濛汜，见《西京赋》。〕於是乎邛竹缘岭，菌桂临崖。旁挺龙目，侧生荔枝。布绿叶之萋萋，结朱实之离离，迎隆冬而不凋，常晔晔以猗猗。〔邛竹，出兴古盘江以南。竹中实而高节，可以作杖。神农《本草经》曰：菌桂出交阯，圆如竹，为众药通使。一曰：菌，薰也。叶曰蕙，根曰薰。《南裔志》曰：龙眼荔枝，生朱堤南广县犍为僰道县。随江东至巴郡江州县，往往有荔枝树，高五六丈，常以夏生，其变赤可食。龙眼似荔枝，其实亦可食。邛竹、菌桂、龙眼、荔枝，皆冬生不枯，郁茂於山林。善曰：王逸《荔枝赋》曰：缘叶蓁蓁。又曰：朱实丛生。《孙卿子》曰：松柏经隆冬而不凋，蒙霜雪而不挛，晔晔猗猗。已见《西都赋》〕孔翠群翔，犀、象竞驰。白雉朝雊，猩猩夜啼。金马骋光而绝景，碧鸡儵忽而曜仪。火井沈荧於幽泉，高爓飞煽於天垂。〔孔，孔雀也。翠，翠鸟也。孔雀特出永昌南涪县。翡翠常以二月、九月，群翔兴古十馀。白雉出永昌，猩猩生交趾封溪，似猿，人面，能言语。夜闻其声，如小儿啼。《春秋传》曰：豕人立而啼。服子慎曰：啼，呼也。《淮南子》曰：猩猩知往。《地理志》曰：金马碧鸡，在越巂青蛉县禺同山。汉宣帝时，方士言益州有金马碧鸡之神，可以醮祭而置也。宣帝使谏议大夫王褒持节而求之。褒道病卒，竟不能致也。蜀郡有火井，在临邛县西南。火井，盐井也。欲出其火，先以家火投之，须臾许，隆隆如雷声，爓出通天，光辉十里。以筩盛之，接其光而无炭也。煽，炽也。善曰：《广雅》曰：荧，光也。《说文》曰：爓，火焰也，音艳。天垂，天四垂也。〕其间则有虎珀丹青，江珠瑕英。金沙银砾，符采彪炳，晖丽灼烁。〔永昌博南县出虎珀。牂牁有白曹山，出丹青。曾青，空青也。《本草经》云：皆出越巂郡。瑕，玉属也。杨雄《蜀都赋》云：瑕英江珠，永昌有水，出金如糠在沙中。兴古盘町山出银。符采，玉之横文也。灼烁，艳色也。善曰：《博物志》曰：虎珀一名江珠。〕

"於后则却背华容，北指昆仑。缘以剑阁，阻以石门。〔华容，水名，在江由之北。昆仑，山名也。杨雄《蜀都赋》曰：北属昆仑。剑阁，谷名，自蜀通汉中道，一由此。背有阁道，在梓潼郡东北，石门在汉中之西，褒中之北。此二处蜀之险隘於是在焉。〕流汉汤汤，惊浪雷奔，望之天回，即之云昏。水物殊品，鳞介异族。或藏蛟螭，或隐碧玉。嘉鱼出於丙穴，良木攒於襃谷。〔有鳞曰蛟螭。蛟螭，水神也，一曰雌龙也，一曰龙子也。相如《上林赋》曰：蛟龙赤螭。碧玉，谓水玉也。《尸子》曰：龙渊生玉英。丙穴在汉中沔阳县北，有鱼穴二所，常以三月取之。现地名也。襃中县南口，斜谷水源在北，南流经襃中，故北口曰斜，南口曰襃，同一谷耳，长四百七十里。襃斜出良材，《汉书》曰：斜谷之木，有足为我械。善曰：枚乘《七发》曰：波涌而涛起，横奔似雷行。任豫《益州记》曰：嘉鱼鳞似鳟鱼。〕其树则有木兰梫桂，杞櫹椅桐，棕枒楔枞。楩楠幽蔼於谷底，松柏蓊郁於山峰。〔木兰，大树也。叶似长生，冬夏荣，常以冬华。其实如小柿，甘美，南人以为梅，其皮可食。杨雄《蜀都赋》曰：树以木兰。梫桂，木桂也。《传》曰：杞梓之木。櫹，大木也。《诗》曰：其桐其椅。棕枒出蜀，其皮可作绳履。楔，似松有刺也。枞，柏叶松身。楩楠，二树名，皆大木也。〕擢脩幹，竦长条。扇飞云，拂轻霄。羲和假道於峻歧，阳乌回翼乎高标。〔言山木之高也。善曰：《楚辞》曰：吾令羲和弭节兮。《广雅》曰：日御谓之羲和。《左传》曰：假道於虞。《春秋元命苞》曰：阳成於三，故日中有三足乌。乌者阳精。〕巢居栖翔，聿兼邓林。穴宅奇兽，窠宿异禽。〔邓林，林名也。窠，鸟巢也。善曰：邓林，已见《西京赋》。〕熊罴咆其阳，雕鹗窎其阴。猿狖腾希而竞捷，虎豹长啸而永吟。〔鹗，其形如雕，皆鸷鸟也。枚乘曰：鸷鸟累百，不如一鹗。窎，疾貌也。善曰：《楚辞》曰：虎豹斗兮熊罴咆。《说文》曰：咆，嗥也。《毛诗》曰：窎彼晨风。《春秋元命苞》曰：猛虎啸，谷风起。杜笃《连珠》曰：长吟永啸。〕

於东则左绵巴中，百濮所充。〔濮，夷也。《传》曰：麇人率百濮。今巴中七姓有濮也。〕外负铜梁於宕渠，内函要害於膏腴。〔铜梁，山名。宕渠，县名。铜梁在巴东，宕县在巴西，出铁。要害，地险隘也。膏腴，土地肥沃也。〕其中则有巴菽、巴戟，灵寿桃枝，樊以菹圃，滨以盐池。〔巴菽，巴豆也。巴戟，巴戟天也。灵寿，木名也，出涪陵县。桃枝，竹属也，出垫江县。二者可以为杖。樊，蕃也。《诗》曰：营营青蝇，止于樊。菹，草名也。亦名土茄。叶覆地而生，根可食，人饥则以继粮。盐池，出巴东北新井县，水出地如涌泉，可煮以为盐。善曰：《埤苍》曰：菹，蕺。〕蟞蛦山栖，鼋龟水处。潜龙蟠於沮泽，应鸣鼓而兴雨。〔蟞蛦，鸟名也，如今之所谓山鸡。其雄色班斑雌色黑，出巴东。鼋，大龟也。谯周《异物志》曰：涪陵多大龟。其甲可以卜，其缘中又似玳瑁，俗名曰灵又。沮，有菜泽也。巴东有泽水，人谓有神龙，不可鸣鼓，鸣鼓其傍，即便雨也。善曰：李尤《七叹》曰：龙黾水处。《方言》曰：未升天龙，谓之蟠龙。綦母邃《孟子注》曰：泽生草言菹。沮与菹同。〕丹沙赩炽出其坂，蜜房郁毓被其阜。山图采而得道，赤斧服而不朽。〔涪陵、丹兴二县出丹砂。丹砂出山中，有穴。《尚书·禹贡》曰：厥土赤埴。巴西汉昌县，多野蜂蜜蜡。山图，陇西人也，随道士之名山采药，身轻不食，莫知所如。赤斧，巴人也，能炼丹砂与消石，服之身体毛发尽赤，皆古仙者也。见《列仙传》。善曰：毛苌《诗传》曰：赩，赤貌也。郑玄《尚书注》曰：炽，赤也。班固《终南颂》曰：蜜房溜其巅。郁毓，盛多也。〕若乃刚悍生其方，风谣尚其武，奋之则賨旅，玩之则渝舞；锐气剽於中叶，蹻容世於乐府。〔善曰：《广雅》曰：悍，勇也。应劭《风俗通》曰：巴有賨人，剽勇。高祖为汉王时，阆中人范目，说高祖募取賨人，定三秦，封目为阆中慈凫乡侯，并复除目所发賨人，卢、朴、沓、鄂、度、夕、袭七姓，不供租赋。阆中有渝水，賨人左右居，锐气喜舞。高祖乐其猛锐，数观其舞，后令乐府习之。杨雄《荆州箴》曰：风飘以悍，气锐以刚。《毛诗》曰：昔在中叶。《汉书》曰：武帝乐府。〕

於西则右挟岷山，涌渎发川。陪以白狼，夷歌成章。〔江水出岷山也。白狼夷在汉寿西界。汉明帝时，作诗三章以颂汉德，益州刺史朱辅驿传其诗奏之，语在辅传也。〕坰野草昧，林麓黝儵。交让所植，蹲鸱所伏。〔交让，木名也。两树对生，一树枯则一树生。如是岁更，终不俱生俱枯也。出岷山在安都县。蹲鸱，大芋也，其形类蹲鸱，故卓王孙曰：吾闻岷山之下沃野，下有蹲鸱，至死不饥。善曰：黝儵，茂盛貌。〕百药灌丛，寒卉冬馥。异类众夥，于何不育？其中则有青珠黄环，碧砮芒消。或丰绿荑，或蕃丹椒。麋芜布濩於中阿，风连莚蔓於兰皋。红葩紫饰，柯叶渐苞。敷蕊葳蕤，落英飘飖。〔青珠，出蜀郡平泽。黄镮，出蜀郡。碧石，生越巂郡无会县，砮可作箭镞。禹贡，梁州厥贡砮石。芒消，出蜀郡广阳山。绿荑、辛荑、麋芜，皆香草也。麋芜出岷山替陵山。风连出岷山。一曰出广都山。岷山特多药草，其椒尤好，异於天下。渐苞，相苞裹而同长也。《书》曰：草木渐苞，蕊者，或谓之华，或谓之实。一曰花须头点也。《楚辞》曰：采薜荔之落英。〕神农是尝，卢、跗是料。芳追气邪，味蠲疠痟〔扁鹊，卢人，古良医。杨雄《法言》曰：扁鹊，卢人，而医多卢。疠气，不和之气也。痟，亦头病也。《周礼》：四时皆有疠疾，春多痟首之疾。《汉书》相如常有痟病。善曰：《淮南子》曰：神农乃始教人播种五穀，尝百草之滋味。《史记》曰：虢中庶子谓扁鹊曰：臣闻上古之时，医有俞跗，医病不以汤液。〕其封域之内，则有原隰坟衍，通望弥博。演以潜沬，浸以绵雒。〔《禹贡·梁州》云。沲、潜既道，有水从汉中沔阳县南流至梓橦汉寿县，入穴中，通冈山下，西南潜出，今名複水。旧说云：禹贡潜水也。又有水出岷山之西，东流，过汉寿南流，有高山上合下开，水经其中，曰沬水。水潜行曰演，此二水伏流，故曰演以潜沬。绵水在绵竹县，出紫岩山。雒水在上雒县，出桐柏山。《周礼》曰：扬州，其浸五湖。言益州之有绵雒，犹扬州之有五湖，故曰浸以绵雒也。潜、沬、绵、雒四水所经，本皆蜀郡，故皆谓之封域之内也。〕沟洫脉散，疆里绮错。黍稷油油，粳稻莫莫，指渠口以为云门，洒滮池而为陆泽。虽星毕之滂沲，尚未齐其膏液。〔广深四尺为沟，倍沟为洫。《左氏传》曰：先王疆理天下，谓地势纵横之宜也。莫莫，茂也。李冰於湔山下造大堋以壅江水，分散其流，溉灌平地，故曰指渠口以为云门也。滮，流貌。《诗》曰：滮池北流，浸彼稻田。蔡邕曰：凝雨曰陆。《尚书·洪范》曰：星有好雨，月失道而入毕，则多雨。《诗》曰：月离于毕。俾滂沲矣。善曰：郑玄《周礼注》曰：黄帝乐曰《云门》，言黄帝之德，如云之出门也，然此唯取云门之名，不取乐也。〕尔乃邑居隐赈，夹江傍山。栋宇相望，桑梓接连。家有盐泉之井，户有橘柚之园。〔隐，盛也。赈，富也。梓，木名，可以为琴瑟。蜀都临邛县，江阳汉安县皆有盐井，巴西充国县有盐井数十。大曰柚，小曰橘。犍为南安县，出黄甘橘。《地理志》曰：蜀都严道，巴郡朐忍，鱼複二县出橘，有橘官。善曰：杨雄《蜀都赋》曰：夹江缘山。又曰：西有盐泉铁冶，橘林铜陵。〕其园则林有檎枇杷，橙柿柹梬楟，榹桃函列，梅李罗生。〔皆果名也。林檎，实似赤柰而小，味如梨。枇杷，冬华黄实，本出蜀。蜀有给客橙，冬夏华实相继。张揖曰：楟，山梨。善曰：《尔雅》曰：榹桃，山桃也。〕百果甲宅，异色同荣。朱樱春熟，素柰夏成。〔善曰：《周易》曰：百果草木皆甲坼。郑玄曰：木实曰果，皆读如人倦之解。解谓拆呼。皮曰甲，根曰宅。宅，居也。《汉书》叔孙通曰：古有春尝果，令樱桃熟可尝也。素柰，白柰也。王逸《荔枝赋》曰：酒泉白柰。〕若乃大火流，凉风厉，白露凝，微霜结。〔《诗》曰：七月流火。《礼记·月令》，孟秋凉风至。善曰：毛苌《诗传》曰：火，大火也。流，下也。《毛诗》曰：白露为霜。《楚辞》曰：微霜结兮眇眇。〕紫梨津润，樼栗罅发。蒲陶乱溃，若榴竞裂。甘至自零，芬芬酷烈。〔《诗》云：树之榛栗。《传》曰：榛栗枣脩。罅发，栗皮坼罅而发也。甘至，言熟也。善曰：《西京杂记》曰：上林有紫梨。郭璞《上林赋注》曰：蒲陶似燕薁，可作酒。马融《西第颂》曰：紫房溃漏。又曰：胡桃自零。若榴，已见《两都赋》。《上林赋》曰：酷烈淑郁。榛与樼同。〕其园则有蒟蒻茱萸，瓜畴芋区，甘蔗辛姜，阳蓲阴敷。〔蒟，蒟酱也，缘树而生，其子如桑椹，熟时正青，长二三寸。以蜜藏而食之，辛香，温调五脏。蒻，草也。其根名蒻头，大者如斗，其肌正白，可以灰汁，煮则凝成，可以苦酒淹食之，蜀人珍焉。茱萸，一名蔱也。畴者，界埒小畔际也。杨雄《太元经》曰：阳蓲万物，言阳气蓲煦生万物也。阴敷，姜生於阴也。〕日往菲薇，月来扶踈。任土所丽，众献而储。〔任土，任其土地所生也。《尚书》所谓任土作贡也。《易》曰：百穀草木丽乎土。〕其沃瀛则有攒蒋丛蒲，绿菱红莲，杂以蕴藻，糅以蘋蘩。〔《楚辞》曰：倚沼畦瀛。王逸云：瀛，泽中也。班固以为畦。蒋，菰名也。蕴藻蘋蘩，皆水草也。蕴，丛也。〕总茎柅柅，裛叶蓁蓁。蕡实时味，王公羞焉。〔柅柅蓁蓁，盛茂貌也。《诗》曰：尔肴既将。《传》曰：苟有明信，涧谿沼沚之毛，蘋蘩蕴藻之菜。可荐於鬼神，可羞於王公。善曰：《毛诗》曰：敦彼行苇，维叶柅柅。又曰：桃之夭夭，其叶蓁蓁。又曰：桃之夭夭，有叶其实。〕其中则有鸿俦鹄侣，{振鸟}鹭鹈鹕。晨凫旦至，候雁衔芦。〔皆水鸟名。鸿鹄多群飞，故言侣俦也。{振鸟}鹭、鹈鹕。二鸟名也。晨凫，常以晨飞也，雁候时南北，故曰候雁。衔芦以御缯缴，令不得截其翼也。《淮南子》曰：雁衔芦而翔，以备缯缴。善曰：《毛诗》曰：振鹭于飞。《尔雅》曰：鹈，洿泽也。郭璞曰：即鹈鹕也。《说苑》曰：魏文侯嗜晨凫。《吕氏春秋》曰：季秋之月候雁来。〕木落南翔，冰泮北徂。云飞水宿，哢吭清渠。其深则有白鼋命鳖，玄獭上祭。鳣鲔鳟鲂，鮷鱧魦鲿。〔木落者，叶落也。木叶落，秋时也。冰泮，春时也。善曰：《淮南子》曰：木叶落而长年悲。《家语》曰：冰泮而农桑起。《尔雅》曰：吭，鸟咙。《礼记·月令》：孟春，獭祭鱼，将食之，先以祭也。鳣，〈鱼亘〉鲿也。鮷似鳅，魦似鲋。鳟、鲂，皆见《诗》也。《楚辞》曰：乘白鼋兮逐文鱼。张衡《应问》曰：鼋鸣而鳖应。命，呼也。〕差鳞次色，锦质报章，跃涛戏濑，中流相忘。〔庄周云：泉涸，鱼相与处陆。相煦以湿，相濡以沫，不若相忘於江湖。善曰：《毛诗》曰：终日七襄，不成报章。〕

於是乎金城石郭，兼匝中区。既丽且崇，实号成都。〔金石，言坚也。故朝错曰：神农之教，虽有金城汤池也。〕辟二九之通门，画方轨之广涂，营新宫於爽垲，拟承明而起庐。〔汉武帝元鼎二年，立成都十八门。《周礼》：经涂九轨。画，言端直也。爽垲，高明也。善曰：《左氏传》曰：齐景公欲更《晏子》之宅，曰：请更诸爽垲者。杜预曰：就高燥也。《汉书》曰：严助为会稽太守。帝赐书曰：君厌承明之庐。张晏曰：承明庐在石渠门外。〕结阳城之延阁，飞观榭乎云中。开高轩以临山，列绮窗而瞰江。〔阳城，蜀门名也。善曰：《淮南子》曰：延阁栈道。高轩，堂左右长廊之有窗者。张载《鲁灵光殿赋注》曰：轩槛，所以开明也。古诗曰：交疏结绮窗。〕内则议殿爵堂，武义虎威。宣化之闼，崇礼之闱。〔议殿爵堂，殿堂名也。武义虎威，二门名也。宣化、崇礼，皆闱闼之名也。〕华阙双邈，重门洞开，金铺交映，玉题相晖。〔金铺，门铺首以金为之。玉题，以玉为之。《孟子》曰：榱题数尺。杨雄曰：旋题玉英。善曰：《西都赋》曰：树中天之华阙。《长门赋》曰：挤玉户而撼金铺。〕外则轨躅八达，里闬对出，比屋连甍，千庑万室。〔闬，里门也。《管子》曰：闾闬不可以无阖。卢绾与高祖同里。班固曰：绾自同闬。庑，庌也。苏秦说魏襄王曰：庐庑之数也。善曰：《汉书》班嗣与桓生书曰：伏孔氏之轨躅。《音义》曰：三辅说牛蹄处为躅。《尔雅》曰：八达谓之崇期。孙炎曰：崇，多也。多道会期於此。〕亦有甲第，当衢向术。坛宇显敞，高门纳驷。〔术，道也。《楚辞·九章》曰：燕雀乌鹊，巢堂坛兮。王逸曰：坛，犹堂也。汉于公高其门，使容驷马高盖。此言甲第高门，可以纳驷。善曰：《西京赋》曰：北阙甲第，当道直启。李尤高《安馆铭》曰：增台显敞，禁室静幽。〕庭扣锺磬，堂抚琴瑟。匪葛匪姜，畴能是恤？〔畴，谁也。善曰：《蜀志》曰：诸葛亮为丞相。又曰：姜维初为亮仓曹掾，稍迁为大将军。〕

亚以少城，接乎其西。市廛所会，万商之渊。列隧百重，罗肆巨千。贿货山积，纤丽星繁。〔少城，小城也。在大城西，市在其中也。〕都人士女，袨服靓〈米壮〉。贾贸墆鬻，舛错纵横。异物崛诡，奇於八方。布有橦华，面有桄榔。邛杖传节於大夏之邑，蒟酱流味於番禺之乡。〔苏林曰：袨服，谓盛服也。张揖曰：靓谓粉白黛黑也。墆，贮也。橦华者，树名橦，其花柔毛，可织为布也，出永昌。桄榔，树名也，木中有屑，如面，可食，出兴古。《张骞传》曰：臣在大夏时，见邛竹杖蜀布，问安得此？大夏国人曰：吾贾人往市之身毒国。身毒国在大夏东南，可数千里。《南越传》曰：使唐蒙讽晓南越，食蒙以蒟酱，蒙问所从来？答曰：西北牂牁江，广数里，出番禺城下。故《汉书》曰：感蒟酱竹杖，则开牂牁越巂也。邛竹杖以节为奇，故曰传节也。善曰：都人士女，已见《西都赋》。《汉书》曰：富商大贾，或墆财。八方，已见上《三都序》。〕舆辇杂沓，冠带混并。累毂叠迹，叛衍相倾。諠譁鼎沸，则哤聒宇宙；嚣尘张天，则埃壒曜灵。〔叛，乱也。庄周曰：何贵何贱？是谓叛衍。善曰：蔡邕《月令章句》曰：冠，首饰也。带，大带，所以束身也。司马彪《庄子注》曰：叛衍，犹漫衍也。《国语·管子》曰：四人杂处，则其言哤。《说文》曰：聒，欢语也。《文子》曰：四方上下曰宇。《说文》曰：宙，舟舆所极覆也。《西都宾》曰：轶埃壒之混浊。《楚辞》曰：角宿未旦，耀灵焉藏。《广雅》曰：耀灵，白日也。〕闤阓之里，伎巧之家。百室离房，机杼相和。贝锦斐成，濯色江波。黄润比筒，籝金所过。〔闤，市巷也。阓，市外内门也。贝锦，锦文也。谯周益州志云：成都织锦既成，濯於江水，其文分明，胜於初成。他水濯之，不如江水也。黄润，谓筒中细布也。司马相如《凡将篇》曰：黄润纤美宜制裈。杨雄《蜀都赋》曰：筒中黄润，一端数金。籝，幐也。《韦贤传》曰：黄金满籝。善曰：《毛诗》曰：百室盈止。古诗曰：札札弄机杼。《毛诗》曰：萋兮斐兮，成是贝锦也。〕侈侈隆富，卓郑埒名。公擅山川，货殖私庭，藏鏹巨万，〈派中"氵改钅"〉摫兼呈。亦以财雄，翕习边城。〔《汉书·货殖传》曰：蜀卓氏之临邛，公擅山川铜铁。上争王者之利，下锢齐人之业，富至僮八百人。程郑亦冶铸，富埒卓氏。《司马相如传》云：临邛富人程郑，僮亦数百人。鏹，钱贯也。《殖货志》曰：藏鏹千万。杨雄《方言》云：〈派中"氵改钅"〉、摫，裁也。梁益之间裁木为器，曰〈派中"氵改钅"〉，裂帛为衣，曰摫。兼呈者，皆有常课。至拟於王者，亦以财雄，犹班壹以财雄边城也。《汉书·班氏叙传》：当孝惠高后时，以财雄边，出入弋猎，旌旗鼓吹。以临邛是蜀郡之边县，故云边城。善曰：藏鏹，《管子》之文也。〕三蜀之豪，时来时往。养交都邑，结俦附党。〔三蜀，蜀郡、广汉、犍为也。本一蜀国，汉高祖分置广汉，汉武帝分置犍为。善曰：《孙卿子》曰：偷合苟容，以持禄养。〕剧谈戏论，扼腕抵掌。出则连骑，归从百两。〔剧，甚也。鬼谷先生书有《抵戏篇》。《桓谭七说》曰：戏谈以要誉。《张仪传》曰：天下之士，莫不扼腕以言。《战国策》曰：苏秦说赵王华屋之下，抵掌而言，皆谈说之客也。百两，百乘也。《诗》云：之子于归，百两御之。善曰：《汉书》曰：杨雄口吃，不能剧谈。连骑，已见《西京赋》。〕若其旧俗，终冬始春。吉日良辰，置酒高堂，以御嘉宾。〔杨雄《蜀都赋》曰：其俗迎春送冬，百金之家，千金之公。善曰：《楚辞》曰：吉日兮良辰。曹植《箜篌引》曰：置酒高殿上。《毛诗》曰：以御宾客，且以酌醴。〕金罍中坐，肴槅四陈。觞以清醥，鲜以紫鳞。羽爵执竞，丝竹乃发。巴姬弹弦，汉女击节。〔鲜，鱼鲙也。《诗》云：炮鳖鲙鲤。巴姬，汉之美人。犹卫之雅质，蔡之幼女。善曰：《毛诗》曰：肴核维旅。郑玄曰：肴，菹醢也。核，桃梅之属也。《左氏传》：楚共王有巴姬。槅与核义同。〕起《西音》於促柱，歌《江上》之〈尞风〉厉。纡长袖而屡舞，翩跹跹以裔裔。〔昔周昭王涉汉，中流而陨，其右辛游靡拯王，遂卒，不复还。周乃侯其子于西翟，实为长公。楚徙宅西河，长公思故处，始作《西音》。长公继是音以处西山，秦国之风，盖取乎此。见《吕氏春秋》。《韩子》曰：长袖善舞。《诗》曰：屡舞跹跹。〕合樽促席，引满相罚。乐饮今夕，一醉累月。〔言频饮也。善曰：东方朔《六言诗》曰：合樽促席相娱。《汉书》曰：赵李侍中，皆引满举白。《毛诗》曰：今夕何夕。又曰：一醉日富。〕

若夫王孙之属，却公之伦，人禽于外，巷无居人。并乘骥子，俱服鱼文。玄黄异校，结驷缤纷。〔王孙，卓王孙也。《货殖传》曰：卓王孙田宅射猎之乐，拟於人君。却公，豪侠也。杨雄《蜀都赋》曰：若其渔弋却公之徒，相与如乎巨野？罗车百乘，观者万堤。服，箭服。《诗》云：象弭鱼服。善曰：《周易》曰：即鹿无虞，以从禽也。《毛诗》曰：叔于田，巷无居人。桓子《新论》曰：善相马者曰薛公。得马，恶貌而正走，名骥子。《周礼》：六厩成校，校有左右。《楚辞》曰：青骊结驷齐千乘。〕西逾金隄，东越玉津。朔别期晦，匪日匪旬。〔金隄在岷山都安县西，隄有左右口，当成都西也。璧玉津在犍为之东北，当成都之东也。杨雄《羽猎赋》：前曰邪界虞渊，后曰浮彭蠡。张衡《羽猎》前曰逐息昆仑，后曰劳许公于箕隅。道里辽迥，非一日所游。金堤玉津，东西分行，所欲经营，亦非一所其间悠远，故曰朔别晦期也。若云一月之中，乃能周遍，不以旬日者也。〕蹴蹈蒙笼，涉〈足葛〉寥廓。鹰犬倏眒，罻罗络幕。〔倏眒，疾速也。罻罗，鸟兽网也。络幕，施张之貌也。善曰：蒙笼，已见《南都赋》。《桓谭新论》曰：道路皆蒿草，寥廓狼籍。《子云赋》曰：倏眒倩浰。〕毛群陆离，羽族纷泊。翕响挥霍，中网林薄。〔毛群，兽也。羽族，鸟也。陆离，分散也。纷泊，飞薄也。翕响挥霍，奄忽之间也。〕屠麖麋，翦旄麈，带文蛇，跨彫虎。〔皆猎之所得也。麖麋体大，故屠之；旄麈有尾，故翦之。蛇虎可畏，而带跨之，言其勇也。《尸子》曰：中黄伯云：余左执太行之犹，而右搏彫虎。善曰：越人衣文蛇。〕志未骋，时欲晚，追轻翼，赴绝远。出彭门之阙，驰九折之坂；经三峡之峥嵘，蹑五屼之蹇浐。〔岷山都安县，有两山，相对立如阙，号曰彭门。杨雄《蜀都赋》曰：彭门鸿屼。九折坂，在汉寿严道县邛莱山。三峡，巴东永安县，有高山相对，相去可二十丈左右，崖甚高，人谓之峡，江水过其中。五屼，山名也。一山有五重，在越巂，当犍为南安县之南也。杨雄《蜀都赋》曰：五屼参差。善曰：《楚辞》曰：下峥嵘兮无地。《子虚赋》曰：蹇浐沟渎。〕戟食铁之兽，射噬毒之鹿。皛貙氓於葽草，弹言鸟於森木。〔貊兽毛黑，白臆，似熊而小，以舌舐铁，须臾便数十斤，出建宁郡也。有神鹿两头，主食毒草，名之食毒鹿，出云南郡。此二事魏完《南中志》所记也。《易》曰：噬腊肉遇毒，貙氓，谓貙人也。言鸟，鹦鹉之属，皆出南中。文立《蜀都赋》：虎豹之人。善曰：《方言》曰：噬，食也。《博物志》曰：江汉有貙人，能化为虎。《说文》曰：拍，拊也。《汉书·音义》曰：葽，盛貌。〕拔象齿，戾犀角；鸟铩翮，兽废足。〔铩翮，不能飞。废足，不能行也。善曰：《淮南子》曰：飞鸟铩羽，走兽废足。许慎曰：铩，残也。〕

殆而朅来相与，第如滇池，集于江洲。试水客，舣轻舟，娉江斐，与神游。〔朅去也。第，且也。《相如传》曰：第如临邛。谯周《异物志》曰：滇池在建宁界，有大泽水，周二百馀里，水乍深广，乍浅狭，似如倒池，故俗云滇池。江洲在巴郡。杨雄《蜀都赋》曰：分川并注，合乎江洲。滇池、江洲，非一处也，今连之者，说或有在滇池时，或有在江洲时，无有常也。应劭曰：舣，正也。一曰：南方俗谓，正船回济处为舣。《项羽传》曰：乌江亭长舣船待羽江斐二女，游於江滨，逢郑交甫，挑之，不知其神女也。遂解珮与之，交甫悦，受珮而去。数十步，空怀无珮，女亦不见。语在《列仙传》。〕罨翡翠，钓鰋鲉，下高鹄，出潜虬，〔鰋鲉，鱼名。〕吹洞箫，发棹讴，感醰鱼，动阳侯。〔洞箫，长箫无底也，王褒所颂者也。汉元帝能吹洞箫，棹讴，鼓棹而歌也。醰鱼，出江中，头与身正半，口在腹下。《淮南子》曰：瓠巴鼓琴，醰鱼出听。善曰：棹讴，已见《西都赋》。阳侯，已见《南都赋》。〕腾波沸涌，珠贝汜浮，若云汉含星，而光耀洪流。〔《管子》曰：若江湖之人，求珠贝者，不舍也。言鱼骇波动，珠贝浮见也。善曰：《相贝经》曰：素质红里，谓之珠贝。〕将飨獠者，张帟幕，会平原，酌清酤，割芳鲜，饮御酣，宾旅旋。车马雷骇，轰轰阗阗，若风流雨散，漫乎数百里间。〔獠，猎也。帟，平帐也。《周礼》曰：田则张幕设帟。《月令》曰：躬耕帝籍，反乃执爵。命曰：劳酒，言以宴群臣也。鲜，新杀者也。一曰生肉也。善曰：既载清酤。毛苌《诗》曰：酤，酒也。〕斯盖宅土之所安乐，观听之所踊跃也。焉独三川，为世朝市？

若乃卓荦奇谲，倜傥罔已。一经神怪，一纬人理。远则岷山之精，上为井络。天帝运期而会昌，景福肸飨而兴作。碧出苌弘之血，鸟生杜宇之魄。妄变化而非常，羌见伟於畴昔。〔张仪曰：争名者於朝，争利者於市。今三川周室，天下之朝市也。《河图括地象》曰：岷山之地，上为井络。帝以会昌，神以建福。上为天井。言岷山之地，上为东井维络。岷山之精，上为天之井星也。昌，庆也。言天帝於此会庆建福也。庄周曰：苌弘死於蜀，藏其血，三年化为碧。《蜀记》曰：昔有人姓杜，名宇。王蜀，号曰望帝。宇死，俗说云，宇化为子规。子规，鸟名也。蜀人闻子规鸣，皆曰望帝也。善曰：降丘宅土。刘向《雅琴赋》曰：观听之所至，乃知其美也。《汉书·音义》，韦昭曰：有河洛伊，故曰三川。《上林赋》曰：肸飨布写。〕近则江汉炳灵，世载其英。蔚若相如，皭若君平。王褒韡晔而秀发，杨雄含章而挺生。幽思绚《道德》，摛藻掞天庭。考四海而为俊，当中叶而擅名。是故，游谈者以为誉，造作者以为程也。〔相如，司马长卿也。君平，严遵也。王褒，字子渊。杨雄，字子云，皆蜀人。君平作《老子指归》，子云作《太玄法言》，故曰幽思绚道德也。郑玄曰：文章成谓之绚。汉武帝读相如《子虚赋》而善之。吾独不得与此人同时哉。元帝善王褒所作《甘泉洞箫颂》，令后宫贵人左右皆诵之。杨雄奏《羽猎赋》：天子异焉。又云：班固述《雄传》曰：初拟相如，献赋黄门，故曰摛藻掞天庭也。《汉书·礼乐志》曰：长丽前掞光耀明。善曰：《史记》曰：屈原浮游於尘埃之外，皭然泥而不泽者也。徐广曰：皭，踈净之貌也。《周易》曰：含章可贞。冯衍《德诰》曰：沈情幽思，引六经之精微。《毛诗》曰：昔在中叶。《战国策》苏秦曰：外客游谈之士，无敢自进於前也。〕至乎临谷为塞，因山为障。峻岨塍埒长城，豁险吞若巨防。〔苏秦曰：齐，南有太山，东有琅邪，北有渤海，西有清河，所谓四塞之国也。史迁述《蒙恬传》曰：据河为塞，大曰隄，小曰塍。云峻岨之严，视长城若塍埒也。豁，深貌也。《战国策》曰：齐有长城巨防，足以为塞也。〕一人守隘，万夫莫向。〔善曰：《淮南子》曰：一人守隘，千夫莫向。〕公孙跃马而称帝，刘宗下辇而自王。〔善曰：范晔《后汉书》曰：公孙述，字子阳，扶风人也。王莽时为导江卒正。更始立，述恃其地险众附，遂自立为天子。《蜀志》曰：先主姓刘，讳备，汉靖王胜后也。益州牧刘璋使人迎先主，令讨张鲁，先主遂进围成都。璋出降，先主即皇帝位。备汉后，故曰宗。〕由此言之，天下孰尚？故虽兼诸夏之富有，犹未若兹都之无量也。〔《论语》曰：夷狄之有君，不如诸夏之亡。《周易》曰：富有之谓大业也。又《论语》曰：惟酒无量。〕

《文选》　唐·李善注



