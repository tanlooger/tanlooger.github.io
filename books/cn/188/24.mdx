---
---
---
title: 王瑬——道光间建议管理货币及白银国有政策者
---



《续清经世文编·钱币门》载有王瑬之《钞币议》，乃一管理货币及白银国有之详细方案也。如下文所考，王瑬乃道光间人，而此议乃倡于鸦片战争之前，此时此议，不独在我国，即在世界，亦为创见。其议固未尝有任何实际影响，然此经济学史上重要无伦之文件，见于极习见之书中，而近廿余年来治我国学术史者竟未尝注意及之，滋可异也。今先述其建议之大要，次考王瑬之时代及事绩。

（一）王瑬之货币制度建议要略

①货币限用钞票及铜钱两种，其发行权皆由政府专之。“钞分七等：曰五千贯，曰千贯，曰五百贯，为大钞；曰百贯，曰五十贯，为中钞；曰十贯，曰二贯，为小钞，二贯以下无钞，更铸当百、当十大钱，以便民用。钱分三等。”“或曰：何不银钞兼用？答曰：苟欲两利而俱存之，则银与钞必互相低昂，而其价不能划一也。明之已事可征矣。明初禁银不用而钞行，其后弛禁而钞渐不行，故必废银不用而钞重也。”“或曰：何不并钱废之？答曰：既用钞则用钱之自少；若必并钱废之，则钞必琐屑而不可行也。”

②由政府以钞币及大钱换收民间之银，并“下令二年之后，钞法通行，禁民间不得以银为币，和以银交易者没入其银与物，以其半赏告者，惟为器皿不禁”。或曰：国家何不径自行钞，而必易民间之银乎？答曰：“以钞易银者，非贪天下之银也。盖径自用钞则银归无用，而富家之藏银者受其害，惟以钞易银，则民之贫富，通如其故，富者自不怨矣。”收银之办法如下：





（甲）以大钞、中钞发与各银号，即禁其不得私出会票。……半年之后，覆其换银若干，如已用完，则收其银，……以一分之利与银号。

（乙）以小钞及当百、当十大钱发与钱庄，即禁其私出钱票（按当时钱庄多私出钱票，故云），民以银易钱即小钞易之。如银数不满二贯，或有零者则以大钱与之。半年之后，覆其所入银数，而收其十之九，以一分之利与钱庄。

（丙）民以银（直接向政府）易钞，在下令半年之内，准加一分之利与之；一年之内，加五厘之利与之；一年之后照时价不加。

（丁）民以钞纳钱粮及关税者，二贯之钞准折二贯二百文。（后此当是限于下令后二年之内。）





③政府对收得之白银之处置如下：“禁银之后，募商人领银开设管局，挞造银器，以减半之价售于民间……（是时）民以银易钞者亦作半价。”

④铜亦收归国有。“设立收铜之局，民间有卖铜器者，官重价收之，以供鼓铸。禁绝挞造铜器之铺，惟销钮乐器不禁。其余铜器不准民间买卖，胥吏不得向民间搜刮旧铜器，以致骚扰。”

⑤关于国际贸易之办法如下：“商人与外洋交易，准以钞向沿海地方官局易银去；及还，准以银易钞，出入口价如一。银器不准载入外洋。”又“外蕃贡使入朝，欲市中国之货者，准以银易钞行用”。

⑥此新货币制度所予政府之财政上莫大便利，亦王瑬所见及。他主张此制实行后，政府既有充裕之财力，应举行下列诸惠政：





（甲）令学中（谓地方学官）稽察贫士，给钞周恤。

（乙）民有鳏寡孤独，及遇水火凶荒之灾，皆发钞赈给。

（丙）地方有水利当兴及荒土可耕者皆发钞修治。

（丁）关税、田赋、盐课，皆议减。





（二）王瑬事迹考

《续清经世文编》虽录王瑬之文却不著其里贯、年世，更无论其平生。流行之人名辞典中亦不见王瑬之名。予按《海外番夷录》有王瑬一短序，为《钞币议》而外，作者遗文之存于今者，且可借以考知关于作者之若干重要事实。兹全录于下：





近世多博闻强识之士，其著述每长于舆地。若予所识，沈君小宛、徐君星伯、沈君子敦，虽古曹耽、刘敞之徒，未之或先也。然其书往往详于中国，略于外洋。岂以耳目所不及，遂存而不欺欤？方今烽烟告警，有志者抱漆室忧葵之念，存中流击楫之思。外洋舆地，不可以弗考也。而前史所载綦略。即以《明史》考之，与今势有不同。独《海录》一书，近而可征。蕴香侄素爱奇书，乐以公之于人。得其本而梓之。附以他书言海事者，粲然可观。吾尝叹刻书者未能有益于世也。若蕴香之用心，其真切于时务者哉！道光壬寅孟秋，王瑬序。





据此序可知关于作者三事。

①作者之交游有徐星伯、沈小宛、沈子敦。二沈未详，俟续考。徐星伯即大兴徐松，为嘉道间第一流之学者。作者获与之交游，当亦一时博闻之士也。

②《序》作于道光壬寅，即道光二十二年，公元1842年，实《南京条约》订定之年也。是时作者已与当世名宿论交，年当在四十上下。以此推之，作者之一生，当占十九世纪之前六七十年。

③作者有侄为一收藏家，且能刊异书，则作者之家也似当是俗所谓“书香人家”。

《钞币议》之撰年不可确考。但其中涉及外人之来华互市只有“外番贡使入朝，欲市中国之货者，准以银易钞”云云。显已泄露时世背景，使此文撰于《南京条约》成立，五口通商实现之后，以作通达时务之人，当不作此等语也。

从《钞币议》本文中，可考知关于作者三事。

①作者于我国钞币史曾作深澈之探究。《钞币议》一文大部分为我国钞币史之分析。而其个人之建议则附于其后，故不易为读者所注意也。

②文末《附识》有云：“耕当问奴，织当问婢，钱币当问富商大贾。故与精于会计者参酌事情，思其兴利防弊之法，略备于此。”（防弊法之细节，前段提要中从略）

以上二事明《钞币议》之渊源。

③《附识》又有云：“瑬尝拟《时务策》十数篇，观者颇不以为非。后阅诸书，则前人多先我而言者，特所论有详略耳，因不欲存。惟钞法一事，疑者十人而九，前人亦罕论及此者。陆中丞《均问斋文钞》、贺方伯《经世文论》，仅载铜钱之说，而为钱钞之利皆未其及。故详考诸书。反复思维，求其有利无害之方著为此论。”可知作者为清末最初谙时务者之一人，又可见其对《钞币议》之自负而并世知音之希也。

又梁章钜《浪迹丛谈》中《请行钞法条》有云：





近在江南，读王亮生学博所撰《钱币刍言》，至详至确。谢默卿郡丞又隐括为《钞贯说》，至简且明，皆可坐言而起行。成书具在，无庸赘述。





此王亮生当即王瑬。本训“垂玉，有莹亮之质”，故名“瑬”而字“亮生”。审尔则《钱币刍言》乃《钱币议》之本名。此小册初行于江南，则作者当是江南人。由“学博”之称可知作者为一生员，无怪其兴利之议首令“学中”赒恤贫士也。凡此事，若编检江南府县郡之《选举志》当可证实，惜撰此文时作者方避寇滇南，无缘得见此等志书也。





原载《益世报·史学副刊》（重庆版），1940年3月28日、4月11日。





附录：张荫麟译作两篇