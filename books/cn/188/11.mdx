---
---
---
title: 王德卿传
---




王德卿为清乾嘉间一女子，博学工古文诗词。所著书有《星象图释》二卷，《象数窥余》四卷，《历算简存》若干卷，《筹算易知》《西洋筹算增删》《重订策算正讹》《女蒙拾诵》《沉疴呓语》各一卷，《文选诗赋参评》十卷，《德风亭初集》十三卷，《二集》六卷，《绣笺》十余卷。今惟见《德风亭初集》（以下简称《初集》）刊于《金陵丛书》中，余殆尽散佚矣。予读此集，不独德卿识见学诣为过去我国女子中所罕觏，且其品格高峻莹洁，其在世三十年之生活，直是一首美丽之诗，是乌可以无传乎！（关于德卿著作目，据同治《上元江宁合志》卷十二中及《初集》卷一。）

德卿名贞仪，生于清乾隆三十四年（1768），本籍安徽天长县，祖父始迁南京。父锡珍，读书困于场屋，精医，著有《医方验钞》四卷。后此德卿亦通医学，乃因其父之濡染也。然德卿一生受其父影响者少，受其祖父影响者多。祖父名者辅，字觐颜，号惺斋，清雍正五年以优贡知广东海丰县，治盗有声，又革海船陋规，听讼视地之远近为先后。在任二年，以本府勒受前任亏空，互揭，为所诬，拟追赃不偿当斩，民争代输，得免，为巡抚某延入幕。知其能，以人才保荐发往甘肃军前效力。乾隆元年，清军凯旋，议叙，补固安知县，升顺天府北路同知，立书院，建营房，旋升知宣化府（乾隆五年）。期年，为揭帖所陷，降官，仍发广东。后补嘉应州知州，在任四年（乾隆九年至十三年），得民爱戴，为立位于名宦祠。（以上德卿父之名，据《县志》卷十五下，关于惺斋事，据光绪《安徽通志》卷二○一及光绪《畿辅通志》卷三及道光《广东志》卷四九、卷四八、卷五七；其余及以下不注明出处者，皆据《初集》。）此后事迹，载籍阙略，惟知其在乾隆四十四年以前尝罢官归，营宅于金陵，是年以事（今不详何事）获罪遣戍吉林。越三年，殁于其地。

惺斋不仅为能吏，且好学博览，著述甚富。在吉林时遭火焚者十八九，惟存《读书记事》一部，曾经蓝鹿州、龚天如校订，未刊。又好聚书，殁时藏书尚有七十五橱。此后德卿之获亲典籍，全赖其祖父搜藏之力。盖其父不重女学，德卿长成后，攻习诗歌文章，其父知而责之，且禁其呫毕也。

然惺斋却与其子异致，德卿方在髫龄，即教之学，并授以算术。九岁，其祖母董氏复教之学诗。德卿早慧，是时已颇知立志，自言“自九龄始知学女子之道，行有余力，旁及诗书。又仰企乎古贤媛哲母之才之德，于是颇专读书。稍长，先大母亦或命操笔学为文章”。

惺斋之获罪，德卿方十一岁，随祖母及父等往省之，因留居吉林。至惺斋殁后年余，始扶榇南归。德卿虽在羁旅，不辍研诵，而学日进，自言“间读诸注疏之书，矻矻然终日尽夜涉心其中，异同离合……必证，名物象数……必晰，义类指归必加研求……至于既久，盖旷然若有所见，怡然若有所知，几高视一切”。以十余龄女子，而力学知方若是，无怪其高视一切也。时吉林有蒙古阿将军者，德卿从其夫人习骑射。又有卜谦爻夫人者，年已老，随其夫陈瀹斋侍御有差于吉林。瀹斋与惺斋交最善，卜夫人一见德卿即爱重之，逐为其姆师，时德卿年十四也。夫人为一模范之旧式中国贤妇，教德卿本德行而末文采，务婉顺而避声华，于是德卿深自敛束，不复如前此之活泼自熹矣。夫人有孙女名凝田，字宛玉，时年十七，亦娴文翰，与德卿结为姊妹。时相过从，或论文，或酬唱，今《德风亭集》中有《答陈宛玉姊》一书，可见其闺中乐事也。书云：





一见吾姊，不特知为才媛，即知为贤媛矣。……别倏匝月，正尔惝恍。忽尺一见报，风旨幽静，而词语古茂。……前者投诗洵美，率然奉答，强无盐而并嫱施，益见形丑。奈何？承欲惠临，欣喜不胜。谨订月生魄夜，当扫竹窗，横素琴，俟我美人，幸勿过门题字而返也。





如是者年余，而德卿归金陵，时年十六也。方其去时，犹是提挈下之孩儿；及归，已成婷婷之少女，能为古文诗词，且有超俗异众之见解矣。集中所存，在吉林作之诗词，不下十数首，尚幼稚，鲜足称。然如《环翠园十咏为卜太夫人作之一》云“抱琴横石台，中宵繁籁歇。泠然时一弹，松梢下晴月”，冲淡而颇有意境。以十三四岁女子而能为此，亦可惊矣。

返里未久，即随其父及祖母等宦游。经山东入京师，自京师赴陕西，复由湖北溯江至江西，逾大庾岭以抵粤，经广州以至雷州。所至观风问俗，览胜吊古，襟怀为之扩拓，诗囊因而满积。其最著者，至山东则登泰山，有记；至陕西则登华山，至湖北则登岳阳楼，至广州则登粤秀山，皆有诗。其他小名迹之歌咏，更不可悉数。舟经庐山及石钟山，近望而不得上游，以为生平恨事，有诗纪之云：





舟行四月未踏地，客心览胜殊不同。奇山每每倏经眼，石尤转叹何昏懵。推篷终日但兀坐，忧来百端还相攻。偶尔一吟遣烦闷，细声真似号寒虫。前此溯流九江楫，欣然望见庐山容。虽已过眼睹真面，峰岚未陟心难穷。花宫百五付想象，何曾一一凌崆峒。后来乘风渡京口，又值疟病侵身侗。金焦在目不可上，但看突兀撑睛峰。生平恨事此其二，至今耿耿常留衷。朅来一棹过彭蠡，五更起碇安樯栊。飕飕饱送片帆去，倏忽已向湖口东。遥望石钟数余里，今朝快拟相追从。急呼榜人落蒲叶，好觅小艇循山踪。岂意湖飙忽狂发，退飞十里如翀。船头有缆不得系，打头掠尾吹颠风。瞬时风烈转前促，片刻已运青芙蓉。是时五月正暄热，炎威顿觉皆飘空。雨师助力亦狡狯，雷声电影腾蛟龙。大点飒飒下如霰，跳如打浪看横纵。窾坎镗大响作，噌吰澎湃相回冲。江豚逆波拱髻鬣，众人失诧看篙工。苍鹰钩脱马羁溜，回旋湖面难为功。逝波力劲不可竞，有如猛箭初离弓。震涛万叠巨鲸吼，峭壁千尺洪钟汹。悔不豫事买缳瓠，或可缚膊存微躬。相顾共笑比鹣鲽。何为狼狈同飞蓬。一息不知几百里，轻舟掀簸浮惊鸿。向午偶遇浅沙阁，恍惚生气方回融。拭舱理舵整乱箧，抵涯立柱支危篷。舟子仰面指天末，十丈烂熳垂长虹。转顾湖口杳莫辩，石钟山影皆迷蒙。吁嗟乎，山灵与我似相忌，兹游又使行匆匆。他时再买过湖棹，驱箕真欲笺天公。





年十八，归天长旧宅。十九复回金陵，遂定居于是，以至出嫁前凡六年。时值升平，家道殷裕，父母俱存，姊妹相伴，闺帏暇豫，恣意读书。女儿之幸运，无加于此矣。而所居饶有园林之胜，更增益其生活之诗意。德卿自记曰：





初大父罢官归，择家园之隙地二十亩，以十七疏而为池，蓄以水，甃以石，养鱼数百头，种莲数千柄；东造桥，西制亭（疑即德风亭），四旁多植花树；又以一亩尽栽以竹，余亩计二以短垣缭之，中架数椽，屋阔与长称，圆其脊瓴，当乎池之上，盖俨然舫形也，故名之曰舫寄。倚其槛，波光交豁，萍藻相漾，堤梁互亘。……其中则有榻，有几，有琴，有书，有笔，有墨，有炉，有灶，有茶具，有酒器……其为地高而且旷，凡金陵之山水皆在眉睫间。





又曰：





于家园东偏，洒扫一室，方阔以二丈度，临乎水池之曲。……户牖方圆高下，而其临诸水也同。室中厘为二分，伏腊所居，因乎时也。其为室也，无镂壁画栋之饰，无珠帘绣幄之容。室内几三，不必为何木也。砚二，不必为何石也。石盂、磁盏、瓦壶以及瓶罍之器，各六七具，不必为何窑也。书四橱，不必尽为三坟五典也。画轴楹帖各数事，不必为古今名人笔也。笔数管，墨数锭，不必为诸葛廷珪制也。绣绒针黹之属数十具，不必越绫蜀锦也。余与二妹读书其中，外一丑婢，用待呼使。





德卿名此室曰虚室，取“虚室生白，虚心受益”之意也。园中又有德风亭，德卿亦恒与姊妹等读书其中。诗集中有《同家姊妹等读书德风亭偶作》一首云：





读书偏爱德风亭，小隐幽居共止形。竹树当窗闲索句，鼎彝供坐自题铭。一春花事留香谱，六代山光补画屏。欲拟修园稽董氏，女红同课户常扃。





又《初夏德风亭作》云：





笔砚新凉雨后加，繁阴深处启窗纱。红香乍拂莲开瓣，绿粉初调作绽花。绣得鸳鸯还检线，梦回鹦鹉惯呼茶。幽斋即此添清课，好句吟成日未斜。





可见其生活之幽静与闲适。

德卿“生平最爱花木，凡园以内本有之树木花草，一一整理之。其所无者，则买之市中而种蓄之，或植诸畦，或置诸盎，各因其性之所宜。四时之交，花者不少歇。偶游邗江（扬州）复买得蔷薇一本，携归……种于藕花洲之东，历三四岁，其蔓粗仅如大竹，循垣而下，罗络墙壁，枝干屈盘，至花时红萼绿叶，流影池水，如张绣屏，如濯鲜锦”。德卿作词以咏之（不存）。“凡金陵之名媛闺秀，游于园者，莫不流连赏爱，或歌或诗，皆有题品。”而德卿岁时或邀集三数朋好于园中为文酒之会，对花联句，意兴飙举。然青春之乐日，不能永驻。“既长，各习女红事，经年至园不过数次。”而彼薇花，亦随其主人之逸兴以俱尽。“时有园丁巫老者，初涉理花务。适值冬季，众卉尽雕〔凋〕，蔷薇亦藤瘦叶脱，疑其枯也，遂伐之，且其根。”诸姐妹咸以德卿之词为之谶云，录此不禁令人联想大观园诸姊妹散后之景象也。

在如此之环境中，德卿博览家中藏书，自成其学焉。

与德卿同读书于园中者，为从姊某及二妹静仪。从姊亦好学，能读《几何原本》等书，并自作图演草，然天资逊于德卿，每待德卿为之指正。静仪少德卿九岁，自幼“亲姊依姊，行必随肩，左右不越”。禀赋尤慧，“九龄教学书，楷法知拨镫。十二学诗文，亦问知其扃。十四娴刺绣，遂能习女红。淡墨出花谱，枝叶皆玲珑”。尝有鬻自鸣钟于其家者，以价不遂，静仪乃图其式，以笔画按其中枢纽形象，分毫微缕，密识于心，遂以铜片铁线自依为之，阅一月余，制成。虽不能准定时刻，而拨之亦传声响，见者皆诧其绝巧。既长，能与其姊唱和。今德卿集中附存静仪《新秋诗》一首云：





曲径残苔碧，遥山夕照明。掩书开绣幕，对菊出银罂。虚室嚣尘远，新添翰墨清。晚风吹雨过，蕉叶作秋声。





盖不过十四五岁时所作，亦难能矣。其父囿于迷信，习命数之术，偶以授之，彼一学即通其理。平日每推究己星命，戚然断不能过十六，尝自悲泣，不幸后竟如其言。

德卿还金陵后，所与论文励学之友，以山阴胡慎容（卧云）姊妹为最卓。慎容与其姊慎淑（景素）及堂姊淑仪（采齐）俱有隽才，时称胡氏三才女。而慎容诗尤工，所著《红鹤山庄集》，由蒋士铨为之刊行，颇著称于时。慎容尝随宦大兴，德卿在京师时已识之。及归，虽吴越相隔，会晤不常，然音讯时通，赠答不绝。慎容《红鹤山庄集》成，属德卿删汰论定，并题诗其后焉。是时与德卿同城而居者，有无行之文士袁枚，年已七十余矣。其人淫欲熏心，丑秽无耻。先是“变风”既歌于濮上，买笑复厌于花丛，乃大开门墙，广收其“女弟子”，征选诗话，以标榜为招徕。一时粗弄文翰、希慕虚声之女子，群起趋附，或捧花笺以求赏鉴，或献绣诗以示殷勤，以得“名传太史编”为毕生莫大之光宠。流风所扇，愈趋愈下。每甫解吟哦，辄刊诗稿，或柔肠难索，则倩捉刀，竞求名士之品题，以市才媛之声价。当德卿幼时，此种风气已遍于大江南北矣。德卿生性孤耿，自幼羞与此辈才媛同流，其《寄题红鹤山庄集诗》开端即讥之曰：





名闺才女多少年，绸青媲白能齐肩。香奁解咏即鄙世，推敲妙绪思涌泉。气粗语大尚编集，背后倾毁当面怜。……锦囊好句刀可捉，半出剿袭归陈编。一经巨识遂称播，闺中名姓皆相宣。





而己则孤芳自挺。“闺中知己而外，讲学就正者无复有他。”“抑且守身畏名，所谓踽踽凉凉，自笑以为殆闺中之狂士也。”

德卿少亲典籍，对于女子教育，即抱一特殊之见解。其《上卜太夫人书》有曰：





今世迂疏之士，动谓妇人女子不当诵读吟咏为事。夫同是人也，则同是心性，六经诸书皆教人以正性明善。修身齐家之学，而岂徒为男子设哉！





此不独持“女子无才是德”说者所不能梦及，抑亦非但以吟风弄月为女学者之所能梦及也。而我国历来言女学者胥不出此二派，德卿之论可谓勇矣。德卿具此信仰，故凡男子之所学者，皆欲学之。而其诗文则务隐藏闺阁之本来面目，使与男子所作无异，此则矫枉过正者也。

德卿诗文所就不甚高，然其论诗文之理，则语语精绝。综其大要，厥有二端。第一，论情感与格律并重，首言情感。德卿抨击当时下等之作者曰：





无病而强呻，无忧而强叹，无足为解颜动笑而强欢欣陶舞者，皆非正也。学呫哔之未几，而集裒然成，几为风尚。佥曰法汉魏，法唐宋。噫！此所谓帚之享也，豕之白也，徒自忘其陋也。





而以为不刊之作，归本于性情：





《三百篇》者，三百篇人之性情也。汉魏者，汉魏人之性情也。盛唐者，盛唐人之性情也。此所谓诗以言志也。





嘻！何其言之类于近世文学革命家之所倡导者耶？然尤有进于是者，德卿又言曰：





诗必出之以性情，此固人人知之，而不待言者。夫亦知性情之中，有兼尚者乎？是故有律法焉。律法者，性情之用也。又必备乎体裁，体裁者，律法之绪也。推之志贵其高古，却谊卑也。气贵其浑浩，绝薾弱也。调贵其噌宏，斥嘤伊也。识贵其旷达，去隘拘也。语贵其和平，忌刻薄也。律贵其周谧，鄙纤佻也。意贵其严核，黜浮肤也。典贵其融新，弃腐杂也。莫不由性情而推之。律法体裁之所由生者，视之若繁纡杂远，其实一也。





第二论摹仿。友有以诗稿就正者，德卿贻书规之曰：





尊作固能扫去脂粉气，而余犹惜其调高而意率，才大而体浮，律整而气虚，巧有余而力不足。此四者之受弊何哉？以矫造太过，摹仿太深也。矫造则和平不及，摹仿则陶熔不及。来示有云，法《三百篇》，又云，古不汉魏非古，律不盛唐非律。斯言固是已，而必规规焉倚墙附壁以为诗。诗道果如是乎？……后之学者，因求所师承，故上取法乎《三百篇》与汉魏与盛唐。而究之所以为诗，则无非富我之志，发我之性情而已。语云，分道扬镳，城门一轨，此之谓矣。譬之嗜物者然，其性情之所近，有彼此不能相易者。如以我之所好，强彼之所不好，方枘圆凿，其不合也明甚。唯平日取古人诗，潜心玩味，得其解则求会其法，会其法则求味其神理。与我合者诵之，不与我合者置之。朝夕玩索，境由心生，妙由思出，下笔得句，则犹然我之性情，我之志趋，而规距复不相越，斯为善法古者矣。





德卿又博涉史籍，集中有《读史偶序》一长文，可作一史学通论观。首言史学之功用，次举历代之正史及杂史而略言其得失，次举历代之各类重要人物比较而品评之。所论多空泛肤浅，然亦可见其历史常识之丰富。其中亦间有通达之语。如云：“史之有褒贬，谓作史者据事直书，而是非以判。”又云：





观研传纪……非徒以取资见闻，必尚其与古今之常变，权宜之大道。心历目下，求其会归，其间或事异而时一，或事同而旨殊，或千百年而旷世相符，或一人之事而前后各别。……将于此以吾目为监司，吾心为治吏……而且各有其类。欲求经籍者，不得通于兵刑。则经籍之条熟，欲求世系者，不得淆于封建，而后世系之统明。欲攻象纬，则专观象纬。欲攻文章，则专观文章。汇而仍分之，不流乎庞杂，则易读而无所病矣。





然德卿用力最勤者尤在天文及数学。彼自幼从其祖父惺斋习算法，既长复读家藏历学书十余种，其中以梅氏（定九）全书为最主要。又研究勾股测量（三角）及方程（代数）之术，十余年不少倦，恒废寝食以求之。惟冥索自通，初无可供质疑问难之人也。德卿所撰关于历算之书，今可考者凡六种，仅三种之自序存于集中。其中《筹算易知》及《历算简存》二种，乃居金陵之六年中所成者。前一种（成书确年不详）自序谓：“值构微疾，枨闷中偶检架上梅氏书（《筹算原本》），而损繁指奥，述成一编，使初学朝得暮能，习之显若指掌。复截去其六法（原书共有八法），而独用乘除；既熟乘除，则此六法自可贯化而无虑。”此书盖全为阐述以便初学者，无创获也。后一种（成于乾隆壬子，时年二十四）自序谓：“凡目藏耳食者，并诸编所载之说，每笔之成帙，且偶得心解，亦记存之。”“久之乃日积……所笔者有如腋裘，引类而伸，皆撮其要。其义约而达，其理简而显，可相说以解焉。”此书盖其习历算之札记，大部仅为抄撮；至其偶得之心解为何若，惜此书不存，无从证知矣。《德风亭初集》中关于历算之论文凡三卷。其论三角法之理，论地圆，论月蚀，论岁差日至，论黄赤道，论经星，等等，皆述而不作。然于此诸文中，可知德卿极熟于我国历算学之沿革。总而论之，百余年前，历算之学，世所罕习，而其书又艰晦难通，德卿以一少女，无师而自入其堂奥，诚属难能。惜其但能阐述而无新发现，此则因其只知墨守书本，而不知从事观测也。

乾隆五十六年（1793）德卿二十五岁，此为德卿一生中变迁最剧之年。是年秋，其爱妹静仪卒。冬十一月，德卿于归安徽宣城。夫詹枚，亦嗜文墨，能与唱和联句，与德卿似颇相得，然其人他无所表现也。婚后八月，偕其夫归宁，居金陵三月，复返宣城。时德卿已“分职中馈，半废笔墨”矣。次年春，成《象数窥余》四卷。据其自序，亦不过“多半述之，而不尽由己作也”。次年，与其夫理奁具中杂稿，既删且焚，得少可存者十之二三，为《德风亭初集》。越二年卒，无子。未几，其夫亦卒。

德卿受传统伦理观念之束缚，与年俱紧。为文力辟佛老，盛颂未嫁殉夫之烈女。其作诗绝口情爱，刊落绮艳。其卓荦峥嵘之气概，亦随处女时代而俱尽。“仪自于归以后，笔墨文翰，久已厌事。或间有所作，亦复深自韬晦。兢业自矢，妇职自修，常惧有少得罪于舅姑，贻讥于内外，至忝我所生。”嗟乎！社会羁勒之抑遏女子个性，有如是耶！然德卿身在樊笼之中，有时想象海阔天空之境界，未尝不鼓舞奋跃。试读其《感赋》一诗云：





拔剑欲舞宝，我非聂隐娘。张琴待鼓曲，我非汉女沧。愿言梦游仙，飘然驾鸾凰。桃花春浪碧复碧，轻云飞越过三湘。如乘蝶翅下瀛海，六铢衫底行鸳鸯。采采朱兰翠水浦，紫琼碗里烹霞光。青禽化却鹦鹉榼，金盖翦作芙蓉裳。凡颜漆发独难老，广寒天阙随翱翔。





其题《女中丈夫图》一诗，为嫁后三年所作。追忆处女时代之豪情，当亦不胜今昔之感矣。兹录之以殿此篇：





君不见，木兰女，娉婷弱质随军旅。代父从军十二年，英奇谁识闺中侣。又不见，大小乔，阴符熟读谙钤韬。一十三篇同指授，不教夫婿称雄豪。得毋记载真非果，谁把虚声让婀娜。当时女杰徒闻名，每恨古人不见我。朅来忽睹倾城色，青娥冶貌凭调墨。恍然惊诧女嫖姚，掷戟挥戈情自得。梅肢柳领芙蓉面，裳系鸾环腰宝剑。莫邪为妇干将夫，霜花绣出龙班艳。乍看疑是虞兮妆，对面犹疑聂隐娘。翩翩体态轻堪举，叱咤应生口舌香。鸠缳凤履袜无尘，意气昂藏绝少伦。岂是彩旗出女帅，还猜锦伞来夫人。冰盈犀甲寒凝铁，紫塞黄沙风惨烈。美人小队出郊原，笑指睛皋鹰集劣。习武归来不挂弓，脸波愁腻粉光融。丁香双叩锦袜缬，羽衣未脱胭脂红。因思画工大有意，偶假娥眉作游戏。不然拔舞岂无人，何须更仿公孙器。时平将士老良材，徒使闺媛叹落埃。可怜学书不学剑，途穷斫地歌不哀。我观此卷翻然失，百事不能较人一。伏雌缩猬徒自惭，壮情往复怀芳姞。忆昔历游山海区，三江五岳快攀途。足行万里书万卷，尝拟雄心胜丈夫。西出临潼东黑水，策马驱车幼年喜。亦曾习射复习骑，羞调粉黛逐绮靡。归来换我襦衫轻，幼车重开亦有情。复尔贞吉事中馈，犹然呫毕如书生。满耳纷纷听扬播，未必名闺可虚座。秦姬赵女夸妍华，相逢大抵娇无那。吁嗟乎！画图中人孰能同，丈夫之志才子胸。始信须眉等巾帼，谁言儿女不英雄。





原载《学衡》第67期，1929年1月。