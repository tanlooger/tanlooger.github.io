---
---
---
title: 第二折 破橙
---



〈（生扮周美成上 用支思韵）〉

〔仙吕引子〕〔紫苏丸〕穷秀才学问不中使，是门庭那堪投止！甚因缘得逗女娇姿？总君王禁不住相思死。

〔忆秦娥〕香馥馥，樽前有个人如玉。人如玉，翠翘金凤，内家装束。娇羞爱把眉儿蹙，逢人只唱相思曲。相思曲，一声声是，怨红愁绿。自家周邦彦，字美成，钱塘人氏。才学拟扬云，曾献《汴都》之赋；风流欺柳七，同传乐府之名。典册高文，不晓是翰墨林中大手；淫词艳曲，多认做繁华队里当家。只得混俗和光，偷闲寄傲。见作开封监税，权为吏隐金门。此间有个上厅行首李师师，乃是当今道君皇帝所幸。此女风情不凡，委是烟花魁首，亦且善能赏鉴，钟爱文人。小生蒙彼不弃，忝在相知。今日天气寒冷，料想官家不出来了，不免步至他家，取醉一回则个。〈（行介）〉

〔仙吕过曲〕〔醉扶归〕他九重兀自关情事，我三生结下小缘儿，两字温柔是证明师。尽树起莺花帜，任奇葩开暖向南枝，这芳香自惹蜂蝶恣。

〈（旦扮李师师上）〉

〔前腔〕舞裙歌扇烟花市，便珠宫蕊殿，有甚参差？谁许轻来觑罘罳，须不是闲阶址！花胡同排下个海神祠，破题儿先把君王试。

奴家李师师是也。谁人在客堂中？上前看去。〈（相见介）〉呀！元来是周官人，甚风吹得到此？〈（生）〉小生心绪无聊，愿与贤卿一谈。想今日天气严寒，官家不出，故尔造访。〈（旦）〉既如此，小妹暖酒，与官人敌寒清话。丫鬟，取酒过来！

〈（丑扮丫鬟持酒上）〉有酒。〈（旦送介）〉

〔桂枝香〕高贤来至，撩人清思。俺这家门户呵！假饶终日喧阗，只算做黄昏独自。论知心有几？论知心有几？多情相视，甘当陪侍。

〈（合）〉意孜孜，最是疼人处，吹灯带笑时。

〈（生）〉

〔前腔〕迂疏寒士，馋穷酸子。谢娘行眼底种情，早赏识胸中奇字。论知音有几？论知音有几？这般怜才谁似？办取志诚无二。〈（合前）〉〈（小生扮宋道君，道服带二内侍上）〉

〔赚〕美玉于斯，微服潜行有所之。风流事，谁知王者必无私？〈（内侍喝）〉驾到！〈（生旦慌介）〉〈（旦）〉忙趋俟。〈（生）〉书生俏胆无双翅，〈（躲床下介）〉且向床阴作伏雌。〈（小生）〉听宣示，从容祗对无迁次。〈（旦拜介）〉妾当万死，妾当万死！

〈（小生）〉赐卿平身。〈（旦）〉愿官家万岁！〈（小生）〉爱卿坐了讲话。〈（旦谢恩介）〉圣驾光临，龙体劳顿，臣妾敢奉卮酒上寿。〈（内作乐，旦送酒介）〉〈（小生）〉朕有新物，可以下酒。〈（袖出橙介）〉〈（旦）〉芳香酷烈，此地所未有也。〈（小生）〉此江南初进到，与卿同之。〈（旦）〉容臣妾手破，以刀作齑，配盐下酒。〈（小生进酒介）〉

〔棹角儿序〕这新橙芳香正滋，驿传来江南初至。须不是一骑红尘，也烦着几多星使。试看他下并刀，醮吴盐，胜金齑，同玉脍，手似凝脂。〈（吹笙合唱）〉寒威方肆，兽烟袅丝。笑欣欣调笙坐对，醉眼迷眵。

〈（小生）〉酒兴已阑，朕将还宫矣。〈（旦）〉臣妾有一言，向官家敢道么？〈（小生）〉恕卿无罪。〈（旦附耳，作低唱）〉

〔前腔〕问今宵谁行侍私？〈（小生笑介）〉不要管他。〈（旦）〉这些时犹烦唇齿。听严城鼓已三挝，六街中少人行止。试看他露霜浓，骑马滑；到不如休，回去，着甚嗟咨？〈（合前）〉

〈（小生）〉爱卿爱朕，言之有理。传与内侍，明早还宫。〈（搂旦肩介）〉

〔尾声〕留侬此处欢情恣，抵多少昭阳殿里梦回时。〈（合）〉怎知道，行雨行云在别一司。〈（同下）〉

〈（生作床下出介）〉奇哉，奇哉！吓杀我也！侥幸杀我也！你看他剖橙而食，促膝而谈，欲去欲留，相调相谑。若中史官在旁，也该载入起居注了。小臣何缘，得以亲见亲闻？不免将一时光景，作一新词，以记其事。〈（词寄《少年游》念介）〉

并刀如水，吴盐胜雪，纤手破新橙。锦幄初温，兽烟不断，相对坐调笙。低声问，向谁行宿？城上已三更。马滑霜浓，不如休去，直是少人行。

词已写完，明日与师师看了，以博一笑。

〔皂罗袍〕偶到阳台左次，遇东皇雨露，正洒旁枝。新橙剖出傲霜姿，玉笙按就纤纤指。低声厮诨，含娇带嗤。不如休去，殷勤致辞，怕官家不押个鸳鸯字？未许流莺过院墙，天家于此赋《高唐》。

大鹏飞在梧桐上，自有旁人说短长。