

昭公·三十一年

一、三十有一年，春，王正月，公在干侯。

二、季孙意如会晋荀栎于适历。

三、夏，四月，丁巳，薛伯谷卒。

四、晋侯使荀栎唁公于干侯。

唁公不得入于鲁也，曰：“既为君言之矣，不可者意如也。”

五、秋，葬薛献公。

六、冬，黑肱以滥来奔。

其不言邾黑肱何也？别乎邾也。其不言滥子何也？非天子所封也。来奔，内不言叛也。

七、十有二月，辛亥，朔，日有食之。

