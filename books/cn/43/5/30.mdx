

僖公·三十年

一、三十年，春，王正月。

二、夏，狄侵齐。

三、卫杀其大夫元咺及公子瑕。卫侯郑归于卫。

称国以杀，罪累上也，以是为讼君也。卫侯在外，其以累上之辞言之何也？待其杀而后入也。公子瑕，累也，以尊及卑也。

四、晋人、秦人围郑。

五、介人侵萧。

六、冬，天王使宰周公来聘。

天子之宰，通于四海。

七、公子遂如京师，遂如晋。

以尊遂乎卑，此言不敢叛京师也。

