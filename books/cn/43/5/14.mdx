

僖公·十四年

一、十有四年，春，诸侯城缘陵。

其曰诸侯，散辞也。聚而曰散何也？诸侯城，有散辞也，桓德衰矣。

二、夏，六月，季姬及缯子遇于防，使缯子来朝。

遇者，同谋也。来朝者，来请己也。朝不言使，言使，非正也，以病缯子也。

三、秋，八月，辛卯，沙鹿崩。

林属于山为鹿。沙，山名也。无崩道而崩，故志之也。其日，重其变也。

四、狄侵郑。

五、冬，蔡侯肸卒。

诸侯时卒，恶之也。

