

成公·十三年

一、十有三年，春，晋侯使郄锜来乞师。

乞，重辞也。古之人重师，故以乞言之也。

二、三月，公如京师。

公如京师，不月，月非如也。非如而曰如，不叛京师也。

三、夏，五月，公自京师，遂会晋侯、宋公、卫侯、郑伯、曹伯、邾人、滕人伐秦。

言受命，不敢叛周也。

四、曹伯庐卒于师。

闵之也。公、大夫在师曰师，在会曰会。

五、秋，七月，公至自伐秦。

六、冬，葬曹宣公。

葬时，正也。

