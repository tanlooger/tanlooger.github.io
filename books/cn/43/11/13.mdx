

定公·十三年

一、十有三年，春，齐侯次于垂葭。

二、夏，筑蛇渊囿。

三、大搜于比蒲。

四、卫公孟彄帅师伐曹。

五、秋，晋赵鞅入于晋阳以叛。

以者，不以者也。叛，直叛也。

六、冬，晋荀寅、士吉射入于朝歌以叛。

七、晋赵鞅归于晋。

此叛也，其以归言之何也？贵其以地反也。贵其以地反，则是大利也。非大利也，许悔过也。许悔过，则何以言叛也？以地正国也。以地正国，则何以言叛？其入无君命也。

八、薛弒其君比。

