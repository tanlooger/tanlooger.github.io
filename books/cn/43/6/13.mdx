

文公·十三年

一、十有三年，春，王正月。

二、夏，五月，壬午，陈侯朔卒。

三、邾子蘧篨卒。

四、自正月不雨，至于秋七月。

五、大室屋坏。

大室屋坏者，有坏道也，讥不修也。大室犹世室也。周公曰大庙，伯禽曰大室，群公曰宫。礼，宗庙之事，君亲割，夫人亲舂，敬之至也。为社稷之主，而先君之庙坏，极称之，志不敬也。

六、冬，公如晋。卫侯会公于沓。

七、狄侵卫。

八、十有二月，乙丑，公及晋侯盟。

九、公还自晋，郑伯会公于棐。

还者，事未毕也，自晋事毕也。

