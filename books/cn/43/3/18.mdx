

庄公·十八年

一、十有八年，春，王三月，日有食之。

不言日，不言朔，夜食也。何以知其夜食也？曰，王者朝日，故虽为天子，必有尊也。贵为诸侯，必有长也。故天子朝日，诸侯朝朔。

二、夏，公追戎于济西。

其不言戎之伐我何也？以公之追之，不使戎迩于我也。于济西者，大之也。何大焉？为公之追之也。

三、秋，有蜮。

一有一亡曰有。蜮，射人者也。

四、冬，十月。

