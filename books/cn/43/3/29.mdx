

庄公·二十九年

一、二十有九年，春，新延廐。

延廐者，法廐也。其言新，有故也。有故，则何为书也？古之君人者，必时视民之所勤。民勤于力，则功筑罕；民勤于财，则贡赋少；民勤于食，则百事废矣。冬，筑微。春，新延廐，以其用民力为已悉矣。

二、夏，郑人侵许。

三、秋，有蜚。

一有一亡曰有。

四、冬，十有二月，纪叔姬卒。

五、城诸及防。

可城也，以大及小也。

