

庄公·二年

一、二年，春，王二月，葬陈庄公。

二、夏，公子庆父帅师伐于余丘。

国而曰伐。于余丘，邾之邑也。其曰伐何也？公子贵矣，师重矣，而敌人之邑，公子病矣。病公子，所以讥乎公也。其一曰，君在而重之也。

三、秋，七月，齐王姬卒。

为之主者，卒之也。

四、冬，十有二月，夫人姜氏会齐侯于禚。

妇人既嫁，不踰竟。踰竟，非正也。妇人不言会，言会，非正也。

五、乙酉，宋公冯卒。

