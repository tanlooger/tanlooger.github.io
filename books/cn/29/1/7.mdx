---
---
---
title: 卷七·本纪第七·世宗中
---

 ◎世宗中

十二年正月庚午朔，宋、高丽、夏遣使来贺。戊寅，诏有司：“凡陈言文字，皆国政利害，自今言有可行，以其本封送秘书监，当行者录副付所司。”丙申，以水旱，免中都、西京、南京、河北、河东、山东、陕西去年租税。

二月壬寅，上召诸王府长史谕之曰：“朕选汝等，正欲劝导诸王，使之为善。如诸王所为有所未善，当力陈之，尚或不从，则具某日行某事以奏。若阿意不言，朕惟汝罪。”丙午，尚书省奏，廉察到同知城阳军事山和尚等清强官，上曰：“此辈暗察明访皆著政声，可第其政绩，各进官旌赏。其速议升除。”庚戌，上如顺州春水。癸丑，还都。丙辰，诏：“自今官长不法，其僚佐不能纠正又不言上者，并坐之。”户部尚书高德基滥支朝官俸钱四十万贯，杖八十。

三月己巳朔，万春节，宋、高丽、夏遣使来贺。乙亥，诏尚书省：“赃污之官，已被廉问，若仍旧职，必复害民。其遣使诸道，即日罢之。”丁丑，诏遣宿直将军乌古论思列，册封王皓为高丽国王。庚寅，雨土。癸巳，以前西北路招讨使移剌道为参知政事。回纥遣使来贡。丁酉，北京曹贵等谋反，伏诛。

四月，旱。癸卯，尚书右丞孟浩罢。丁巳，西北路纳合七斤等谋反，伏诛。癸亥，以久旱，命铸祠山川。诏宰臣曰：“诸府少尹多阙员，当选进士虽资叙未至而有政声者，擢用之。”以宿直将军唐括阿忽里为横赐夏国使。乙丑，大名尹荆王文以赃罪夺王爵，降授德州防御使。回纥使使来贡。丙寅，尚书右丞相纥石烈志宁薨。丁卯，宋、高丽遣使贺尊号。阻珝来贡。

五月癸酉，上如百花川。甲戌，命赈山东东路胡剌温猛安民饥。丁丑，次阻居。久旱而雨。戊寅，观稼。禁扈从蹂践民田。禁百官及承应人不得服纯黄油衣。癸未，谕宰臣曰：“朕每次舍，凡就秣马之具皆假于民间，多亡失不还其主。此弹压官不职，可择人代之。所过即令询问，但亡失民间什物，并偿其直。”乙酉，诏给西北路人户牛。

六月甲寅，如金莲川。

九月丙子，至自金莲川。辛巳，以右副都点检来谷清臣等为贺宋生日使，右卫将军粘割斡特剌为夏国生日使。丁亥，太白昼见，在日前。鄜州李方等谋反，伏诛。

十月，高丽国王王皓遣使谢封册。乙未，临奠故右丞相纥石烈志宁丧，志宁妻永安县主进铠甲、弓矢、鹰鹘、重彩。壬子，召皇太子及赵王永中上殿，上顾谓宰臣曰：“京尝图逆，今不除之，恐为后患。”又曰：“天下大器归于有德。海陵失道，朕乃得之。但务修德，余何足虑。”皇太子及永中皆曰：“诚如圣训。”遂释之。丙辰，以德州防御使文赀产赐其兄之子咬住，且谕其母：“文之罪，汝等皆当连坐。念宋王有大功于国，故置不问，仍以家产赐汝子。”

十一月甲戌，上谓宰臣曰：“宗室中有不任官事者，若不加恩泽，于亲亲之道，有所未弘。朕欲授以散官，量予廪禄，未知前代何如？”左丞石琚曰：“陶唐之亲九族，周家之内睦九族，见于《诗》、《书》，皆帝王美事也。”丙子，上以曹国公主家奴犯事，宛平令刘彦弼杖之，主乃折辱令，既深责公主，又以台臣徇势偷安，畏忌不敢言，夺俸一月。以陕西统军使璋为御史大夫。以户部尚书曹望之为贺宋正旦使。壬午，同州民屈立等谋反，伏诛。戊子，上屏侍臣，与宰臣议事，记注官亦退，上曰：“史官记人君善恶，朕之言动及与卿等所议，皆当与知。其于记录无或有隐，可以朕意谕之。”

十二月乙未朔，以济南尹刘萼在定武军贪墨不道，命大理少卿张九思鞫之。丁酉，诏遣官及护卫二十人，分路选年二十以上四十以下有门地才行及善射者，充护卫，不得过百人。冀州王琼等谋反，伏诛。德州防御使文以谋反，伏诛。辛丑，出宫女二十余人。己酉，枢密副使移剌成罢。辛亥，禁审录官以宴饮废公务。诏金、银坑冶听民开采，毋得收税。癸丑，猎于近郊。以殿前都点检徒单克宁为枢密副使。己未，诏自今除名人子孙有在仕者并取奏裁。

十三年正月乙丑朔，宋、高丽、夏遣使来贺。癸酉，尚书省奏，南客车俊等因榷场贸易，误犯边界，罪当死。上曰：“本非故意，可免罪发还，毋令彼国知之，恐复治其罪。”诏有司严禁州县坊里为民害者。

闰月壬子，诏太子詹事曰：“东宫官属尤当选用正人，如行检不修及不称职者，具以名闻。”辛酉，太白昼见。洛阳县贼聚众攻卢氏县，杀县令李庭才，亡入于宋。

三月癸巳朔，万春节，宋、高丽、夏遣使来贺。乙卯，上谓宰臣曰：“会宁乃国家兴王之地，自海陵迁都永安，女直人浸忘旧风。朕时尝见女直风俗，迄今不忘。今之燕饮音乐，皆习汉风，盖以备礼也，非朕心所好。东宫不知女直风俗，第以朕故，犹尚存之。恐异时一变此风，非长久之计。甚欲一至会宁，使子孙得见旧俗，庶几习效之。”太子詹事刘仲诲请增东宫牧人及张设，上曰：“东宫诸司局人自有常数，张设已具，尚何增益。太子生于富贵，易入于侈，惟当导以淳俭。朕自即位以来，服御器物，往往仍旧，卿以此意谕之。”

四月己巳，定出继子所继财产不及本家者，以所继与本家财产通数均分制。以有司言，特授洺州孝子刘政太子掌饮丞。乙亥，上御睿思殿，命歌者歌女直词。顾谓皇太子及诸王曰：“朕思先朝所行之事，未尝堑忘，故时听此词，亦欲令汝辈知之。汝辈自幼惟习汉人风俗，不知女直纯实之风，至于文字语言，或不通晓，是忘本也。汝辈当体朕意，至于子孙，亦当遵朕教诫也。”辛巳，更定盗宗庙祭物法。

五月壬辰朔，日有食之。戊戌，禁女直人毋得译为汉姓。壬寅，真定尹孟浩薨。甲辰，尚书省癸，邓州民范三殴杀人，当死，而亲老无侍。上曰：“在丑不争谓之孝，孝然后能养。斯人以一朝之忿忘其身，而有事亲之心乎？可论如法，其亲，官与养济。”六月，枢密使完颜思敬薨。

七月庚子，复以会宁府为上京。庚戌，罢岁课雉尾。

八月丁卯，以判大兴尹赵王永中为枢密使。诏赐诸猛安谋克廉能三等官赏。己卯，御史大夫璋罢。丙戌，以左副都点检襄等为贺宋生日使。丁亥，秋猎。

九月辛卯朔，以宿直将军胡什赉为夏国生日使。辛亥，还都。大名府僧李智究等谋反，伏诛。

十月乙丑，岁星昼见。丙子，以前南京留守唐括安礼为尚书右丞。

十一月，以大兴尹璋为贺宋正旦使，引进使大洞为高丽生日使。上谓宰臣曰：“外路正五品职事多阙员，何也？”太尉李石对曰：“资考少有及者。”上曰：“苟有贤能，当不次用之。”壬子，吏部尚书梁肃请禁奴婢服罗绮。上曰：“近已禁其服明金。行之以渐可也。且教化之行，当自贵近始。朕宫中服御，常自节约，旧服明金者，已减太半矣！近民间风俗，比正隆时闻稍淳俭，卿等当更务从俭素，使民知所效也。”

十四年正月已丑朔，宋、高丽、夏遣使来贺。

二月壬戌，以大兴尹璋使宋有罪，杖百五十，除名，仍以所受礼物入官。丙寅，以刑部尚书梁肃等为宋详问使。庚午，以太尉、尚书令李石为太保，致仕。戊寅，诏免去年被水旱百姓租税。

三月戊子朔，万春节，宋、高丽、夏遣使来贺。甲午，上谓大臣曰：“海陵纯尚吏事，当时宰执止以案牍为功。卿等当思经济之术，不可狃于故常也。”又诏：“猛安谋克之民，今后不许杀生祈祭。若遇节辰及祭天日，许得饮会。自二月一日至八月终，并禁绝饮燕，亦不许赴会他所，恐妨农功。虽闲月亦不许痛饮，犯者抵罪。可遍谕之。”又命：“应卫士有不闲女直语者，并勒习学，仍自后不得汉语。”辛丑，太白、岁星昼见。甲辰，上更名雍，诏中外。丙辰，太白、岁星昼见，经天。

四月乙丑，上谕宰臣曰：“闻愚民祈福，多建佛寺，虽已条禁，尚多犯者，宜申约束，无令徒费财用。”戊辰，有事于太庙，以皇太子摄行事。乙亥，以劝农副使完颜蒲涅为横赐高丽使。上御垂拱殿，顾谓皇太子及亲王曰：“人之行，莫大于孝弟，孝弟无不蒙天日之佑。汝等宜尽孝于父母，友于兄弟。自古兄弟之际，多因妻妾离间，以至相违。且妻者乃外属耳，可比兄弟之亲乎？若妻言是听，而兄弟相违　，甚非理也。汝等当以朕言常铭于心。”戊子，以枢密副使徒单克宁兼大兴尹。

五月丙戌朔，详问使梁肃等还自宋。甲午，如金莲川。

六月乙未，太白昼见。

八月丁已，次糺里舌。日中，白龙见御帐东小港中，须臾，乘云雷而去。癸亥，猎于弥离补。己卯，太白昼见。

九月丁亥，还都。乙未，以兵部尚书完颜让等为贺宋生日使，宿直将军崇肃为夏国生日使。癸卯，上退朝，谓侍臣曰：“朕自在潜邸及践阼以至于今，于亲属旧知未尝欺心有徇。近御史台奏，枢密使永中尝致书河南统军使完颜仲，托以卖为。朕知而不问。朕之欺心，此一事耳，夙夜思之，其如有疾。”己酉，宋遣使报聘。

十月乙卯朔，诏图画功臣二十人衍庆宫圣武殿之左右庑。

十一月甲申朔，日有食之。丙申，御史中丞刘仲诲等为贺宋正旦使。戊戌，召尚食局使，谕之曰；“太官之食，皆民脂膏。日者品味太多，不可遍举，徒为虚费。自今止进可口者数品而已。”戊申，以仪鸾局使曹士元为高丽生日使。

十二月戊寅，以平章政事完颜守道为右丞相，枢密副使徒单克宁为平章政事。

十五年正月。(此下阙。)

七月丙午，粘拔恩与所部康里孛古等内附。

九月戊子，至自金莲川。辛卯，高丽西京留守赵位宠叛其君，请以慈悲岭以西，鸭渌江以东四十于城内附，不纳。丙申，幸新宫。

闰月己酉朔，定应禁弓箭枪刀路分品官家奴客旅等许带弓箭制。上谓左丞相良弼曰：“今之在官者，须职位称惬所望，然后始加勉力。其或稍不如意，则止以度日为务，是岂忠臣之道耶？”丁巳，又谓良弼曰：“海陵时，领省秉德、左丞相言皆有能名，然为政不务远图，止以苛刻为事。言及可喜等在会宁时，一月之间，杖而杀之者二十人，罪皆不至于死，于理可乎？海陵为人如虎，此辈尚欲以术数要之，以至卖直取死，得为能乎？”己未，以归德尹完颜王祥等为贺宋生日使，符宝郎斜卯和尚为夏国生日使。辛酉，高丽国王奏告赵位宠伏诛，诏慰答之。诏亲王、百官傔人所服红紫改为黑紫。甲戌，诏年老之人毋注县令。年老而任从政，其佐亦择壮者参用。

十月乙卯，冬猎。丁未，还都。十一月乙卯，上幸东宫。初，唐古部族节度使移剌毛得之子杀其妻而逃，上命捕之。至是，皇姑梁国公主请赦之。上谓宰臣曰：“公主妇人，不识典法，罪尚可恕。毛得请托至此，岂可贷宥？”不许。戊午，以右宣征使靖等为贺宋正旦使。甲子，太白昼见。戊辰，以宿直将军阿典蒲鲁虎为高丽生日使。

十六年正月戊申朔，宋、高丽、夏遣使来贺。甲寅，诏免去年被水、旱路分租税。甲子，诏宗属未附玉牒者并与编次。丙寅，上与亲王、宰执、从官从容论古今兴废事，曰：“经籍之兴，其来久矣，垂教后世，无不尽善。今之学者，既能诵之，必须行之。然知而不能行者多矣，苟不能行，诵之何益？女直旧风最为纯直，虽不知书，然其祭天地，敬亲戚，尊耆老，接宾客，信朋友，礼意款曲，皆出自然，其善与古书所载无异。汝辈当习学之，旧风不可忘也！”戊辰，宫中火。庚午，上按鹰高桥，见道侧醉人堕驴而卧，命左右扶而乘之，送至其家。辛未，皇姑邀上至私第，诸妃皆从，宴饮甚欢。公主每进酒，上立饮之。

二月庚寅，皇子豳王妃徒单氏以奸，伏诛。己亥，平章政事单克宁罢，以女故。

三月丙午朔，日有食之。是日，万春节，改用明日，宋、高丽、夏遣使来贺。戊申，雨豆于临潢之境。戊午，上御广仁殿，皇太子、亲王皆侍膳，上从容训之曰：“大凡资用当务节省，如其有余，可周亲戚，勿妄费也。”因举所御服曰：“此服已三年未尝更换，尚尔完好，汝等宜识之。”壬申，复置吾都碗部秃里。

四月丙戌，诏京府设学养土，及定宗室、宰相子程试等第。戊子，制商贾舟车不得用马。以东京留守崇尹为枢密副使。壬寅，如金莲川。

五月戊申，南京宫殿火。甲寅，太白昼见。庚申，遣使祷雨静宁山神，有顷而雨。

六月，山东两路蝗。

七月壬子，夏津县令移剌山往坐赃，伏诛。

八月辛巳，次霹雳泺。

九月乙巳，至自金莲川。己酉，谕左丞相纥石烈良弼曰：“西边自来不备储蓄，其令所在和籴，以为缓急之备。”癸丑，以殿前都点检蒲察通等为贺宋生日使，宿直将军完颜觌古速为夏国生日使。谕左丞相良弼曰：“海陵非理杀戮臣下，甚可哀悯。其孛论出等遗骸，仰逐处访求，官为收葬。”辛酉，以南京宫殿火，留守、转运两司皆抵罪。

十月丙申，诏谕宰执曰：“诸王小字未尝以女直语命之，今皆当更易，卿等择名以上。”

十一月壬寅朔，参知政事王蔚罢。尚书省奏，河北东路胡剌温猛安所辖谋克孛术鲁舍厮，参谋克让其兄子蒲速列。上贤而从之，仍令议加舍厮恩赏。戊午，以同知宣徽院事刘珫等为贺宋正旦使。庚申，以吏部尚书张汝弼为参知政事。甲子，以粘割韩奴之子详古为尚辇局直长，娄室为武器直长。初，韩奴被旨招契丹大石，后不知所终，至是因粘拔恩部长撒里雅寅特斯等来，询知其死节之详，故录其后。遣兵部郎中移剌子元为高丽生日使。

十二月壬申朔，诏诸科人出身四十年方注县令，年岁太远，今后仕及三十二年，别无负犯赃染追夺，便与县令。丙子，诏诸流移人老病者，官与养济。上谕宰臣曰：“凡已经奏断事有未当，卿等勿谓已行，不为奏闻改正。朕以万几之繁，岂无一失？卿等但言之，朕当更改，必无吝也！”庚寅，定榷场香茶罪赏法。

十七年正月壬寅朔，宋、高丽、夏遣使来贺。高丽并表谢不纳赵位宠。丙午，有司奏，高丽所进玉带乃石似玉者，上曰：“小国无能辨识者，误以为玉耳！且人不易物，惟德其物，若复却之，岂礼体耶？”戊申，诏于衍庆宫圣武殿西建世祖神御殿，东建太宗、睿宗神御殿。诏西北路招讨司契丹民户，其尝叛乱者已行措置，其不与叛乱及放良奴隶可徙乌古里石垒部，令及春耕作。尚书省奏，吾都碗部体土胡鲁雅里密斯请入献，许之。庚戌，诏诸大臣家应请功臣号者，既不许其子孙自陈，吏部考功郎其详考其劳绩，当赐号者，即以闻。壬子，上谓宰臣曰：“宗室中年高者，往往未有官称。其先皆有功于国，朕欲稍加以官，使有名位可称，如何？”对曰：“亲亲报功，先王之令则。”丁巳，诏朝官嫁娶给假三日，不须申告。壬戌，诏宰臣：“海陵时，大臣无辜被戮家属籍没者，并释为良。辽豫王、宋天水郡王被害子孙，各葬于广宁、河南旧茔。”其后复昭：“天水郡王亲属于都北安葬外，咸平所寄骨殖，官为葬于本处。辽豫王亲属未入本茔者，亦迁祔之”。

三月辛丑朔，宋、高丽、夏遣使来贺。辛亥，诏免河北、山东、陕西、河东、西京、辽东等十路去年被旱、蝗租税。赈东京、婆速、曷速馆三路。乙丑，尚书省奏，三路之粟，不能周给。上曰：“朕尝语卿等，遇丰年即广籴以备凶歉。卿等皆言天下仓廪盈溢。今欲赈济，乃云不给。自古帝王皆以蓄积为国家长计，朕之积粟，岂欲独用之耶？今既不给，可于邻道取之以济。自今预备，当以为常。”

四月甲戌，制世袭猛安谋克若出仕者，虽年未及六十，欲令子孙袭者，听。戊寅，谕宰臣曰：“郡县之官虽以罪解，一二岁后，亦须再用。猛安谋克皆太祖创业之际于国勤劳有功之人，其世袭之官，不宜以小罪夺免。”戊子，以滕王府长史徒单乌者为横赐高丽使。

五月，尚书省奏，定皇家袒免以上亲燕飨班次，并从唐制。癸卯，幸姚村淀，阅七品以下官及宗室子、诸局承应人射柳，赏有差。

六月乙卯，谓宰臣曰：“朕年老矣！恐因一时喜怒，处置有所不当，卿等即当执奏，毋为面从，成朕之失。”乙未，以英王爽之子思列为忠顺军节度副使。爽入谢，上曰：“朕以卿疾故，特任卿子，所冀卿因喜而愈也。欲即加峻授，恐思列年幼，未闲政事。汝当训之，使有善可观，更当升擢。”

七月壬子，尚书省奏，岁以羊三万赐西北路戍兵，上问如何运致，宰臣不能对。上曰：“朕虽退朝，留凡政务，不遑安宁。卿等勿谓细事非帝王所宜问，以卿等于国家之事未尝用心，故问之耳。”是月，大雨，河决。

八月己巳，观稼于近郊。壬申，以监察御察御史体察东北路官吏，辄受讼牒，为不称职，笞之五十。庚辰，上谓宰臣曰：“今之在官者，同僚所见，事虽当理，必以为非，意谓从之则恐人谓政非己出。如此者多，朕甚不取。今观大理寺所断，虽制有正条，理不能行者别具情见，朕惟取其所长。夫为人之理，他人之善者从之，则可谓善矣。”壬午，上谓宰臣曰：“今在下僚岂无人材，但在上者不为汲引，恶其材胜己故耳。”丙戌，上谓御史中丞纥石烈邈曰：“台臣纠察吏治之能否，务去其扰民，且冀其得贤也。今所至辄受讼牒，听其妄告，使为政者如何则可也。”

九月丁酉朔，日有食之。辛丑，封子永德为薛王。以右副都点检完颜习尼烈等为贺宋生日使。癸卯，以兵部郎中石抹忽土为夏国生日使。戊申，秋猎。庚戌，岁星、荧惑、太白聚于尾。甲子，还都。

十月己巳，夏国进百头帐，诏却之境上。癸酉，有司奏：“衍庆宫所画功臣二十人，惟五人有谥，今考检余十五人功状，拟定谥号以进。”诏可，诏以羊十万付乌古里石垒部畜牧，其滋息以予贫民。丁丑，制诸猛安，父任别职，子须年二十五以上方许承袭。辛巳，上谓宰臣曰：“今在位不闻荐贤，何也？昔狄仁杰起自下僚，力扶唐祚，使既危而安，延数百年之永。仁杰虽贤，非娄师德何以自荐乎？”癸未，更护送罪人逃亡制。上谓宰臣曰：“近观上封章者，殊无大利害。且古之谏者既忠于国，亦以求名，今之谏者为利而已。如户部尚书曹望之、济南尹梁肃皆上书言事，盖觊觎执政耳，其于国政竟何所补。达官如此，况余人乎！昔海陵南伐，太医使祁宰极谏，至戮于市，此本朝以来一人而已。”丁亥，上命宰臣曰：“监察御史田忠孺尝上书言事，今当升擢，以励其余。”

十一月戊戌，以南京留守徒单克宁为平章政事。庚戌，上谓宰臣曰：“朕常恐重敛以困吾民，自今诸路差科之烦细者，亦具以闻。”有司奏，夏国进御帐使因边臣恳求进入，乃许之。以尚书左丞石琚为平章政事。丙辰，以延安尹完颜蒲剌睹等为贺宋正旦使。

十二月戊辰，以渤海旧俗男女婚娶多不以礼，必先攘窃以奔，诏禁绝之，犯者以奸论。以宿直将军仆散怀忠为高丽生日使。己巳，太白昼见。壬申，以尚书右丞唐括安礼为左丞，殿前都点检蒲察通为右丞。上谓宰执曰：“朕今年已五十有五，若年逾六十，虽欲有为，而莫之能矣！宜及朕之康强，其女直人猛安谋克及国家政事之未完，与夫法令之未一者，宜皆修举之。凡所施行，朕不为怠。”

十八年正月丙申朔，宋、高丽、夏遣使来贺。壬寅，定杀异居周亲奴婢、同居卑幼，辄杀奴婢及妻无罪而辄殴杀者罪。庚戌，修起居注移剌杰上书言：“每屏人议事，虽史官亦不与闻，无由纪录。”上以问平章政事石琚、左丞唐括安礼，对曰：“古者，天子置史官于左右，言动必书，所以儆戒人君，庶几有所畏也。”庚申，免中都、河北、河东、山东、河南、陕西等路前年被灾租税。壬戌，如春水。

二月丙寅朔，次管庄。丙子，次华港。己丑，还宫。

三月乙未朔，万春节，宋、高丽、夏遣使来贺。乙巳，命戍边女直人遇祭祀、婚嫁、节辰许自造酒。丁未，上谓宰执曰：“县令之职最为亲民，当得贤材用之。迩来犯法者众，殊不闻有能者。比在春水，见石城、玉田两县令，皆年老，苟禄而已。畿甸尚尔，远县可知。”平章政事石琚对曰：”良乡令焦旭、庆都令李伯达皆能吏，可任。”上曰：“审如卿言，可擢用之。”己酉，禁民间无得创兴寺观。献州人殷小二等谋反，伏诛。

四月己巳，上谓宰臣曰：“朕巡幸所至，必令体访官吏臧否。向玉田知主簿石抹杳乃能吏也，可授本县令。”己丑，以太子左赞善阿不罕德甫为横赐夏国使。

五月丙午，上如金莲川。

六月庚午，尚书左丞相纥石烈良弼薨。

闰月辛丑，命赈西南、西北两招讨司民，及乌古里石垒部转户饥。

七月丙子，上谓宰臣曰：“职官始犯赃罪，容有过误，至于再犯，是无改过之心。自今再犯不以赃数多寡，并除名。”

八月乙巳，至自金莲川。丙辰，以尚书右丞相完颜守道为左丞相，平章政事石琚为右丞相。

九月辛未，以大理卿张九思等为贺宋生日使，侍御史完颜蒲鲁虎为夏国生日使。癸酉，以尚书左丞唐括安礼为平章政事。乙亥，以右丞蒲察通为左丞，参知政事移剌道为右丞，刑部尚书粘割斡特剌为参知政事。

十月庚寅朔，陕州防御使石抹靳家奴以罪除名。甲午，御史中丞刘仲诲、侍御史李瑜坐失纠察大长公主事，各削官一阶。

十一月庚申朔，尚书省奏，拟同知永宁军节度使事阿可为刺史，上曰：“阿可年幼，于事未练，授佐贰官可也。”平章政事唐括安礼奏曰：“臣等以阿可宗室，故拟是职。”上曰：“郡守系千里休戚，安可不择人而私其亲耶？若以亲亲之恩，赐与虽厚，无害于政。使之治郡而非其才，一境何赖焉。”壬申，以静难军节度使乌延查剌等为贺宋正旦使。丙子，尚书省奏，崇信县令石安节买车材于部民，三日不偿其直，当削官一阶，解职。上因言：“凡在官者，但当取其贪污与清白之尤者数人黜陟之，则人自知惩劝矣。夫朝廷之政，太宽则人不知惧，太猛则小玷亦将不免于罪，惟当用中典耳。”戊寅，上责宰臣曰：“近问赵承元何故再任，卿等言，曹王尝遣人言其才能干敏，故再任之。官爵拟注，虽由卿辈，予夺之权，当出于朕。曹王之言尚从之，假皇太子有所谕，则其从可知矣。此事因卿言始知，其不知者知复几何？且卿等公受请属，可乎？”盖承元前为曹王府文学，与王邸婢奸，杖百五十除名，而复用也。丙戌，以吏部尚书乌古论元忠为御史大夫，以东上阁门使左光庆为高丽生日使。

十二月庚戌，封孙吾都补温国公，麻达葛金源郡王，承庆道国公。壬子，群臣奉上“大金受命万世之宝。”

十九年正月庚申朔，宋、高丽、夏遣使来贺。丁卯，如春水。

二月己酉，还宫。乙卯，免去年被水旱民田租税。

三月乙未朔，万春节，宋、高丽、夏遣使来贺。乙丑，尚书省奏，亏课院务官颜葵等六十八人，各合削官一阶。上曰：“以承废人主榷沽，此辽法也。法弊则当更张，唐、宋法有可行者则行之。”己巳，上与宰臣论史事，且曰：“朕观前史多溢美。大抵史书载事贵实，不必浮辞谄谀也。”辛未，上谓宰臣曰：“奸邪之臣，欲有规求，往往私其党与，不肯明言，托以他事，阳不与而阴为之力。朕观古之奸人，当国家建储之时，恐其聪明不利于己，往往风以阴事，破坏其议，惟择昏懦者立之，冀他日可弄权为功利也。如晋武欲立其弟，而奸臣沮之，竟立惠帝，以致丧乱，此明验也。”丁丑，上谓宰臣曰：“朕观前代人臣将谏于朝，与父母妻子决，示以必死。同列目睹其死，亦不顾身，又为之谏。此尽忠于国者，人所难能也。”己卯，制纠弹之官知有犯法而不举者，减犯人罪一等科之，关亲者许回避。上谓宰臣曰：“人多奉释老，意欲徼福。朕蚤年亦颇惑之，旋悟其非。且上天立君，使之治民，若盘乐怠忽，欲以侥幸祈福，难矣！果能爱养下民，上当天心，福必报之。”四月己丑朔，诏赈西南路招讨司所部民。己酉，以升祔闵宗，诏中外。丁巳，岁星昼见。五月戊寅，幸太宁宫。六月戊子朔，诏更定制条。七月辛未，有司奏拟赵王子石古乃人从，上不从，谓宰相曰：“儿罪尚幼，若奉承太过，使侈心滋大，卒难节抑，此不可长。诸儿每入侍，当其语笑娱乐之际，朕必渊默，莅之以严，庶其知朕教戒之意，使常畏慎而寡过也。”癸酉，密州民许通等谋反，伏诛。丙子，太白昼见。庚辰，至自太宁宫。

八月壬辰，尚书右丞相石琚致仕。戊戌，以宋大观钱当五用。丙午，济南民刘溪忠谋反，伏诛。

九月戊午，以左宣徽使蒲察鼎寿等为贺宋生日使，太子左卫率府率裴满胡剌为夏国生日使。癸亥，秋猎。癸未，还都。

十月辛卯，西南路招讨使哲典以赃罪，伏诛。辛亥，制知情服内成亲者，虽自首仍依律坐之。

十一月壬戌，改葬昭德皇后，大赦。以御史中丞移剌綎等为贺宋正旦使。戊辰，以西上阁门使卢拱为高丽生日使。壬申，上如河间冬猎。癸未，至自河间。

二十年正月甲寅朔，宋、高丽、夏遣使来贺。戊午，定试令史格。壬戌，命岁以钱五千贯造随朝百官节酒及冰、烛、药、炭，视品秩给之。己巳，如春水。丙子，幸石城县行宫。丁丑，以玉田县行宫之地偏林为御林，大淀泺为长春淀。

二月丁未，还都。

三月癸丑朔，万春节，宋、高丽、夏遣使来贺。己未，诏凡犯罪被问之官，虽遇赦，不得复职。乙丑，以新定猛安谋克，诏免中都、西京、河北、山东、河东、陕西路去年租税。辛巳，以平章政事徒单克宁为尚书右丞相，御史大夫乌古论元忠为平章政事。

四月丁亥，定冒荫罪赏。己亥，制宗室及外并一品命妇，衣服听用明金。以西上阁门使郭喜国为横赐高丽使。太宁宫火。乙巳，上谓宰臣曰：“女直官多谓朕食用太俭，朕谓不然。夫一食多费，岂为美事。况朕年高，不欲屠宰物命。贵为天子，能自节约，亦不恶也。朕服御或旧，常使浣濯，至于破碎，方始更易。向时帐幕常用涂金为饰，今则不尔，但令足用，何必事纷华也。”庚戌，如金莲川。

五月丙寅，京师地震，生黑白毛。

七月，旱。

八月壬午，秋猎。

九月壬戌，至自金莲川。以太府监李佾等为贺宋生日使，少府少监赛补为夏国生日使。丙子，蒲速宛群牧老忽谋叛，伏诛。

十月庚辰朔，更定铨注县令丞簿格。诏西北路招讨司每进马驼鹰鹘等，辄率敛部内，自今并罢之。壬午，上谓宰臣曰：“察问细微，非人君之体，朕亦知之。然以卿等殊不用心，故时或察问。如山后之地，皆为亲王、公主、权势之家所占，转和于民，皆由卿等之不察。卿等当尽心勤事，毋令朕之烦劳也。”诏徙遥落河、移马河两猛安于大名、东平等路安置。戊戌，上谓宰臣曰：“凡人在下位，欲冀升进，勉为公廉贤肖何以知之。及其通显，观其施为，方见本心。如招讨哲典，初任定州同知，继为都司，未尝少有私徇，所至皆有清名，及为招讨，不固守。人心险于山川，诚难知也。”壬寅，上谓宰臣曰：“近览《资治通鉴》，编次累代废兴，甚有鉴戒，司马光用心如此，古之良史无以加也。校书郎毛麾，朕屡问以事，善于应对，真该博老儒，可除太常职事，以备讨论。”甲辰，以殿前都点检襄为御史大夫。

十一月丁巳，尚书右丞移剌道罢。乙丑，以真定尹单守素等为贺宋正旦使。癸酉，以御史大夫襄为尚书右丞。乙亥，上谕宰臣曰：“郡守选人，资考虽未及，廉能者则升用之，以励其余。”以太常少卿任倜为高丽生日使。

十二月辛巳，上谓宰臣曰：“岐国用人，但一言合意便升用之，一言之失便责罚之。凡人言辞，一得一失，贤者不免。自古用人咸试以事，若止以奏对之间，安能知人贤否？朕之取人，众所与者用之，不以独见为是也。”己亥，河决卫州。辛丑，猎于近郊。癸卯，特授袭封衍圣公孔总兖州曲阜令，封爵如故。

