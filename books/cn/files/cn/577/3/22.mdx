---
---
---
title: 铁堂峡
---



铁堂峡〔一〕


山风吹游子，缥缈乘险绝。硖形藏堂隍〔二〕，壁色立积荆作精铁。径摩穹苍蟠，石与厚地裂。修纤无垠一作限竹〔三〕，嵌空一作孔太始雪。威迟哀壑底，徒旅惨不悦一作徒怀松柏悦。水寒长冰横，我马骨正折。生涯抵弧矢，盗贼殊未灭。飘蓬逾三年，回首肝肺热。

〔一〕铁堂峡：《方舆胜览》：铁堂山，在天水县东五里。硖有石笋、青翠，长者至丈余，小者可以为砺，蜀姜维世居此。《通志》：硖有铁堂庄，四山环抱，对面有孤冢，相传是维祖茔。

〔二〕堂隍：《汉书·胡建传》：列坐堂皇上。师古曰：堂无四壁曰皇。旧注：谓山台如堂皇，硖藏于两山之间也。

〔三〕竹：《秦州记》：陇西上邽县北有利山，川中平地有土堆，高五丈，生细竹。翠茂殊常，知陇西地多细竹也。