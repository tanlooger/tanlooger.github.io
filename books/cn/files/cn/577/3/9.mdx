---
---
---
title: 太平寺泉眼
---




招提凭高冈，疏散连草莽。出泉枯柳根，汲引岁月古。石间一作门见海眼，天畔萦水府。广深丈尺间，宴息敢轻侮。青白二小蛇，幽姿可时睹。如丝气或上，烂熳为云雨。山头到山下，凿井不尽土。取供十方僧，香美胜牛乳〔一〕。北风起寒文，弱藻舒一作胜翠缕。明涵客衣净，细荡林影趣。何当宅下流，余润通药圃。三春湿黄精〔二〕，一食生毛羽。

〔一〕牛乳：《维摩经》：阿难白佛言：忆念昔时，世尊身有小疾，当用牛乳。

〔二〕黄精：《博物志》：天老谓黄帝曰：太阳之草名黄精，饵之可以长生。世传华陀“漆叶青黏散”，云：青黏是黄精之正叶者。