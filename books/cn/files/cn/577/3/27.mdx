---
---
---
title: 龙门镇
---



龙门镇〔一〕


细泉兼轻冰，沮洳栈道湿〔二〕。不辞辛苦行，迫一作迨此短景急。石门雪云一作云雷隘一作溢〔三〕，古镇峰峦集。旌竿暮惨澹，风水白刃涩。胡马屯成皋〔四〕，防虞此何及。嗟尔远戍人，山寒夜中泣。

〔一〕龙门：《水经注》：洛谷水又南径仇池郡西，瞿堆东，西南入汉水。汉水又东合洛溪水，水北发洛谷，南径威武戍，又西南与龙门水合。水出西北龙门谷，东流与横水会，东北穷溪，即水源也。又南径龙门戍东，又东南入洛，汉水又东南径上禄县故城西。《寰宇记》：龙门山，在梁州三泉故县西七十里。

〔二〕栈道：《元和郡国志》：褒斜道，一名石牛道。张良令烧绝栈道，即此道也。《水经注》：俗谓千梁无柱也。诸葛亮与兄瑾书曰：前赵子龙退军，烧坏赤崖以北阁道，缘谷一百余里。详见《飞仙阁》注。

〔三〕石门：《水经注》：褒水西北出衙岭山，东南径大石门，历故栈道下谷。又东南历小石门，门穿山通道，六丈有余。《蜀都赋》曰：岨以石门。斯之谓也。门在汉中之西，褒中之北。

〔四〕成皋：旧注言安史之兵屯于成皋，而置戍于此，道里辽远不相及也。