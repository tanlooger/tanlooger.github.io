---
---
---
title: 积草岭
---



积草岭〔一〕


连峰积长阴，白日递隐见。飕飕林响交，惨惨石状变。山分一作外积草岭，路异明水县〔二〕。旅泊吾道穷一作东，衰年岁时倦。卜居尚百里，休驾投诸彦。邑有佳主人，情如已会面。来书语绝妙，远客惊深眷。食蕨不愿余，茅茨眼中见。

〔一〕积草岭：《通志》：岭在旧天水、同谷之间。

〔二〕明水：《元和郡国志》：鸣水县属兴州，东至州一百一十里，本汉沮县地也。后魏置鸣水县，以谷为名。梦弼曰：谓此岭之外，东西别行，东则同谷，西则明水也。