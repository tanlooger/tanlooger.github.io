---
---
---
title: 法镜寺
---




身危适他州，勉强终劳苦。神伤山行深，愁破崖寺古。婵娟碧鲜净〔一〕，萧摵寒箨聚。回回一作洄洄山一作石根水，冉冉松上雨。泄云蒙清晨，初日翳复吐。朱甍半光炯，户牖粲可数。拄一作枉策忘前期，出萝已亭午。冥冥子规叫，微径不复一作敢取。

〔一〕婵娟：《楚辞》：便娟之修竹兮，寄生于江潭。《吴都赋》：檀栾婵娟，玉润碧鲜。枚乘《兔园赋》：修竹檀栾夹池水。