---
---
---
title: 发同谷县
---



乾元二年十二月一日，自陇右赴剑南纪行。


贤有不黔突，圣有不暖席。况我饥愚人一作夫，焉能尚安宅？始来兹山中，休驾喜一作嘉地僻。奈何迫物累，一岁四行役〔一〕。忡忡去绝境，杳杳更远适。停骖龙潭云，回首白一作虎崖石。临岐别数子，握手泪再滴。交情无旧深一作虽无旧深知，一作虽旧情深知，穷老多惨戚。平生懒拙意，偶值栖遁迹。去住与愿违，仰惭林间翮。

〔一〕四行役：夏发华州，冬离秦州，十一月至成州，十二月发同谷。