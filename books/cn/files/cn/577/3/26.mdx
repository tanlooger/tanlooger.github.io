---
---
---
title: 青阳峡
---




塞外苦厌山，南行道一云登路弥恶。冈峦相经亘，云水气参错。林迥硖角来，天窄一作穿壁面削。磎西五里石，奋怒向我落。仰看日车侧，俯恐坤轴弱。魑魅啸有一作有狂风〔一〕，霜霰浩漠漠。昨忆一作忆昨逾陇坂〔二〕，高秋视吴岳〔三〕。东笑莲华卑，北知崆峒薄。超然侔壮观，已谓殷一作隐寥廓。突兀犹趁人，及兹叹一作谷冥寞。

〔一〕魑魅：《芜城赋》：木魅山鬼，野鼠城狐。风嗥雨啸，昏见晨趋。

〔二〕陇坂：《后汉志》：有大坂，名陇坻。《三秦记》：其坂九回，不知高几许。欲上者，七日乃越。

〔三〕吴岳：《周礼》：雍州，其山镇曰岳山。孙炎曰：雍州镇有吴岳山也。《汉志》：吴岳在汧县西，古文以为汧山。《国语》谓之西吴。秦都咸阳，以为西岳。《元和郡国志》：吴山在县西南五十里，今为国之西镇山。