---
---
---
title: 石龛
---



石龛〔一〕


熊罴咆我东，虎豹号我西。我后鬼长啸，我前狨又啼〔二〕。天寒昏无日，山远道路迷。驱车石龛下，仲冬见虹蜺。伐竹一作木者谁子，悲歌上一作抱云梯。为官采美箭，五岁供梁齐〔三〕。苦云直簳一作笴尽，无以充一作应提携。奈何渔阳骑，飒飒惊蒸黎。

〔一〕石龛：《方舆胜览》：石龛在成州近境。

〔二〕狨：《本草》：狨似猴而大，毛长，黄赤色。生川南山谷中，人将其皮作鞍褥。

〔三〕梁齐：谓剑南、河北用兵，而箭簳取给于陇右也。