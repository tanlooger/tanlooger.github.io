---
---
---
title: 发秦州
---



发秦州乾元二年，自秦州赴同谷县，纪行十二首。〔一〕


我衰更懒拙，生事不自谋。无食问乐土，无衣思南州〔二〕。汉源十月交〔三〕，天气凉如秋。草木未黄落，况闻山水一作东幽。栗亭名更佳〔四〕，下有良田畴。充肠多薯蓣〔五〕，崖蜜亦易求〔六〕。密竹复冬笋，清池可方舟。虽伤一作云旅寓远，庶遂平生游。此邦俯要冲，实恐人事稠。应接非本性，登临未销忧。溪谷无异石，塞田始微收。岂复慰老夫一作大，惘一作炯然难久留。日色隐孤戍，乌啼满城头。中宵驱车去，饮马寒塘流。磊落星月高，苍茫云雾浮。大哉乾坤内，吾道长悠悠。

〔一〕同谷：《寰宇记》：本汉下辨道，后魏定仇池，置广业郡，领白石、栗亭二县。后元元年，改白石为同谷县。赵傁曰：日在房公起秦亭，十一月至西康。冬春之交，发同谷，登剑门。公在同谷茅茨，盖不盈月。

〔二〕南州：《元和郡国志》：成州东北至秦州一百八十里。《地志》：同谷，蜀北秦南。郭仲产《秦州记》曰：度汧陇，无蚕桑。八月乃麦，五月乃解冻。赵傁曰：天水地寒，田瘠于同谷，而同谷丝麻，多于秦塞故也。

〔三〕汉源：《水经注》：常璩《华阳国志》曰：汉水有二源，东源出武都氐道县漾山，为漾水。《禹贡》“导漾东流为汉”是也。西源出陇西嶓冢山，会白水，经葭萌入汉，始源曰沔。《后汉志》：陇西郡氐道，养水出此。注：《巴汉志》：汉水二源，东源此县之养山。

〔四〕栗亭：《寰宇记》：同谷县有栗亭镇，兴州左溪水，自成州栗亭县来，北合嘉陵江。咸通中，刺史赵鸿刻石同谷曰：工部题栗亭十韵，不复见。鸿诗曰：“杜甫栗亭诗，诗人多在口。悠悠二甲子，题记今何有。”

〔五〕薯蓣：《本草》：薯蓣补虚劳，充五脏，久服轻身不饥。注云：蜀道者尤良。

〔六〕崖蜜：《本草》：石蜜。陶隐居云：即崖蜜也。