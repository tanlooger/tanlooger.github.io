---
---
---
title: 遣兴五首
---




天用莫如龙，有时系扶桑。顿辔海徒涌〔一〕，神人身更长。性命苟不存，英雄徒自强。吞声勿复道，真宰意茫茫。

〔一〕扶桑、顿辔：刘向《九叹》：维六龙于扶桑。补注：《春秋命历序》曰：皇伯登扶桑日之阳，驾六龙以上下。陶渊明《读山海经》诗：灵人侍丹池，朝朝为日浴。《山海经》：钟山之神，名曰烛龙，其长千里。何承天云：日为阳精，光曜炎炽，一夜入海，所经焦竭，百川归注，足以相补。

地用莫如马，无良复谁记。此日千里鸣，追风可君意。君看渥洼种，态与驽骀异。不杂一作在蹄啮间，逍遥有能事。

陶潜避俗翁，未必能达道。观其著诗集，颇亦恨枯槁。达生岂是足，默识盖不早。有子贤与愚，何其挂怀抱。

贺公雅吴语，在位常清狂〔一〕。上疏乞骸骨，黄冠归故乡。爽气不可致，斯人今则亡。山阴一茅宇，江一作淮海日凄凉。

〔一〕清狂：知章为礼部侍郎，取舍非允，门荫子弟，喧诉盈庭。于是以梯登墙，首出决事，时人咸嗤之。晚年尤加纵诞，因病恍惚，乃上疏请度为道士，求还乡里，仍舍本乡宅为观，上许之。

吾怜孟浩然，裋褐即长夜。赋诗何必多，往往凌鲍谢。清江空旧鱼一作旧鱼美，一作旧美鱼，春雨余甘蔗。每望东南云，令人几悲吒。