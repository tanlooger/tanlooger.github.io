---
---
---
title: 泥功山
---



泥功山〔一〕


朝行青泥上〔二〕，暮在青泥中。泥泞一作穽非一时，版筑劳人功。不畏道途一作路永，乃将一云反将，一云及此汨没同。白马为铁骊〔三〕，小儿成老翁。哀猿一作猱透却坠，死鹿力所穷。寄语北来人，后来莫匆匆。

〔一〕泥功山：《寰宇记》：雷牛山、泥公山、五仙山三山，皆历栗亭县界。《方舆胜览》：在同谷郡西二十里。《梁书·西夷传》：齐永明中，魏氏南梁州刺史、仇池公杨灵珍据泥功山归款。《元和郡国志》：贞元五年，于同谷县西界泥公山上权置行成州。

〔二〕青泥：《元和郡国志》：青泥岭，在兴州长举县西北五十三里，接溪山东，即今通路也。悬崖万仞，上多云雨，行者屡逢泥淖，故号为青泥岭。

〔三〕铁骊：《诗》：驷铁孔阜。《尔雅》：马纯黑曰骊。