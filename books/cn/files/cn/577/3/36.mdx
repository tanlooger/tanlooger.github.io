---
---
---
title: 水会渡
---




水会渡〔一〕一云水回渡


山行有常程，中夜尚未安。微月没已久，崖倾路何难。大江动一作当我前〔二〕，汹若溟渤宽。篙师暗理楫，歌笑轻波澜。霜浓木石滑，风急一作烈，一作冽手足寒。入舟已千忧，陟仍万盘〔三〕。迥一作回眺一作出积水一作石外，始知众星干。远游令人瘦，衰疾惭加餐。

〔一〕水会渡：《水经注》：汉水又东南径浊水城南，又径甘泉戍南，又东径平洛戍南，又东入汉，谓之会口。汉水东南径修道城，南与修水合，水总二原，东北合汉。汉水又东南于槃头郡南与浊水合，浊水又东径武街城南，故下辨县治也。槃头城，在兴州长举县南三里下辨，即今同谷县。

〔二〕大江：《寰宇记》：嘉陵江去兴州长举县南十里。《水经注》：汉水又南入嘉陵道，而为嘉陵水，世俗名之为阶陵水，非也。

〔三〕陟：《水经注》：汉水又东径小城固南，东历上涛，而径于龙下。伏石惊湍，流屯激怒，故有上下二涛之名。龙下，地名也，自白马迄此，则平川夹势，水丰壤沃，利方三蜀矣。自此溯洄从汉，为山行之始。