---
---
---
title: 桔柏渡
---



桔柏渡〔一〕


青冥寒江渡，驾竹为长桥。竿湿烟一云竹竿湿漠漠，江永一作水风萧萧。连笮动袅娜〔二〕，征衣飒飘飖。急流鸨鹢散，绝岸鼋鼍骄。西辕自兹异，东逝不可要。高通荆门路，阔会沧海潮。孤光隐顾眄，游子怅寂寥。无以洗心胸，前登但山椒。

〔一〕桔柏：《峡程记》：泸、合、遂、蜀四州，皆峡之郡，自峦江、桔柏池、导江等渡至此。二百八十江，会于峡前。《寰宇记》：《唐书》：广明二年，僖宗幸蜀，张恶子神见于利州桔柏津，知属利州也。陈浩然本注：桔柏，乃文州、嘉陵二江合流处也。东下入渝，合通荆门矣。《方舆胜览》：桔柏渡在昭化县，今昭化驿有古柏，土人呼桔柏，故以名潭。玄宗幸蜀，至益昌县，渡桔柏江，即桔柏渡也。

〔二〕笮：连竹索而为桥，谓之笮。《元和郡国志》：翼州卫山县有笮桥，以竹篾为索，架北江水。