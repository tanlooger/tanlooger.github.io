---
---
---
title: 赠太子太师汝阳郡王琎
---



天宝九载卒


汝阳让帝子，眉宇真天人。虬须似太宗〔一〕，色映塞外一作寒夜春。往者开元中，主恩视遇频〔二〕。出入独非时，礼异见群臣。爱其谨洁极，倍此骨肉亲。从容听一作退朝后，或在风雪晨。忽思格猛兽〔三〕，苑囿腾清尘。羽旗动若一，万马肃駪駪。诏王来射雁，拜命已挺身。箭出飞鞚内，上又一作入回翠麟。翻然紫塞翮，下拂明月轮。胡人虽获多，天笑不为新。王每中一物，手自与金银。袖中谏猎书，扣马久上陈。竟无衔橛虞，圣聪一作慈矧多仁。官免供给费，水有在藻鳞。匪唯帝老大，皆是王忠勤。晚年务置醴，门引申白宾。道大容无能，永怀侍芳茵。好学尚贞烈，义形必沾巾。挥翰绮绣扬，篇什若有神。川广不可溯，墓久狐兔邻。宛彼汉中郡王弟汉中王瑀，文雅见天伦。何以开一作慰我悲，泛舟俱远津。温温昔风味，少壮已书绅。旧游易磨灭，衰谢增一作多酸辛。

〔一〕虬须：《南部新书》：太宗文皇帝，虬须上可挂一弓。《酉阳杂俎》：太宗虬须，常戏张挂弓矢。

〔二〕主恩：南卓《羯鼓录》：汝阳王琎，宁王长子也，姿容妍美，秀出藩邸，玄宗特钟爱焉。自传受之，又以其聪悟敏慧，妙达音旨。每随游幸，顷刻不舍。上尝语：“花奴资质明莹，肌发光细，非人间人，必神仙谪堕也。”宁王谦谢，随而短斥之。上笑曰：“大哥不在过虑，阿瞒自是相师。花奴端秀迈人，当更得公卿间令誉耳。”《新书》：琎眉宇秀整，性谨洁，善射，帝爱之。

〔三〕猛兽：张彦远《名画记》：高平公镇太原，进《玄宗马射真图表》曰：“玄宗天纵神武，艺冠前王，凡所游畋，必有绘事。岂止云梦殪兕，楚人美旌盖之雄；浔阳射蛟，汉史称舳舻之盛。”《玉海》：陈闳画《玄宗马射图》。