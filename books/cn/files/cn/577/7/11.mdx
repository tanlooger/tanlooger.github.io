---
---
---
title: 可叹
---




天上浮云如一作似白衣，斯须改变如苍狗。古往今来共一时，人生万事无不有。近者抉眼去其夫陈作眯，河东女儿身姓柳。丈夫正色动引经，酆城客子王季友〔一〕。群书万卷常暗诵，孝经一通看在手。贫穷老瘦家卖屐一作履，好事就之为携酒。豫章太守高帝孙〔二〕，引为宾客敬颇久。闻一作问道三年未曾语，小心恐惧闭其口。太守得之更不疑，人生反复看亦丑。明月无瑕岂容易，紫气郁郁犹冲斗。时危可仗真豪俊，二人得置君侧否。太守顷者领山南，邦人思之比父母。王生早曾拜颜色，高山之外皆培塿。用为羲和天为成，用平水土地为厚。王也论道阻江湖，李也丞疑旷前后。死为星辰终不灭，致君尧舜焉肯朽。吾辈碌碌饱饭行，风后力牧长回首〔三〕。

〔一〕王季友：《困学纪闻》：季友，肃、代间诗人也。殷璠谓其诗放荡、爱奇、务险，然而白首短褐。钱起有《赠季友赴洪州幕下诗》云：“列郡皆用武，南征所从谁。诸侯重才略，见子如琼枝。”即豫章宾客之事也。《潘淳诗话》：元结《箧中集》载季友数诗，殊高古。《唐江西新幢子记题名》云：使兼御史中丞李勉，兼监察御史王季友。盖勉罢京兆尹，以御史中丞归两台，出为江西观察使，故结衔如此。于邵《送王司议季友赴洪州序》云：洪州之为连率旧矣，朝廷重于镇定。咨尔宗枝，勉移独坐之权，实专方面之寄。是以王司议得为副车，况嘉彼数贤，为之督理。

〔二〕豫章太守：勉于肃宗初为梁州都督，山南西道观察使，后由京兆尹徙江西观察使。大历二年来朝，拜京兆尹。故云“顷者领山南”。潘淳曰：高帝孙者，李勉也。郑惠王元懿生安德郡公琳，琳生择言，择言生勉。鹤云：勉为京兆尹，故曰“领南山”，误也。鹤曰：隆兴有石幢，载勉在张镐之后，魏少游之前。镐以广德二年九月卒，勉即以是月继之，则诗当作于二年也。

〔三〕风后力牧：《圣贤群辅录》：风后受金法，力墨受准斥。宋均曰：力墨或作“力牧”。右黄帝七辅，见《论语摘辅象》。