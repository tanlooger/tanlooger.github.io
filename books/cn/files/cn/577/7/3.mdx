---
---
---
title: 故司徒李公光弼
---



广德二年七月卒


司徒天宝末，北收晋阳甲〔一〕。胡一作犷骑攻吾城，愁寂意不惬。人安若泰山，蓟北断右胁。朔方气乃一作多苏，黎首见帝业。二宫泣西郊，九庙起颓压。未散河阳卒〔二〕，思明伪臣妾。复自碣石来，火焚乾坤猎。高视笑禄山，公又大献捷一云献大捷。异王册崇勋，小敌信所怯。拥兵镇河汴〔三〕，千里初妥帖。青蝇纷一作徒营营，风雨秋一叶。内省未入朝，死泪终映睫。大屋去高栋，长城扫遗堞。平生白羽扇，零落蛟龙匣。雅望与晋作叹英姿，恻怆槐里接〔四〕。三军晦光彩〔五〕，烈士痛稠叠。直笔在史臣，将来洗箱箧。吾思哭孤冢，南纪阻归楫。扶颠永萧条，未济失利涉。疲苶竟何人，洒涕巴东峡。

〔一〕晋阳：禄山之乱，命郭子仪为朔方节度，收兵河西。玄宗眷求良将，委以河北、河东之事，以问子仪。子仪荐光弼堪当阃寄，以光弼为云中太守，充河东节度副使。潼关失守，授户部尚书，兼太原尹、北京留守。史思明等四伪帅率众十万余攻太原，拒守五十余日，伺其怠出击，大破之，斩首七万余级。

〔二〕河阳：思明杀庆绪，即伪位，破洛阳。光弼率军赴河阳，大破贼众，斩万余级，生擒八千余人，收怀州。思明来救，逆击于泌水之上，又败之。遂拔怀州，生擒安太清、周挚、杨希文等，送于阙下，进爵临淮郡王。《颜鲁公神道碑》：乾元二年冬十月甲申，贼将周挚悉河北之众，萃于河阳城北。思明以河南之众，顿于河阳南城之南。南北夹攻，表里受敌。公设奇分锐，袭其虚而大破挚军，擒其大将徐璜玉。挚仅以身免，思明心悸气索，烟火不举者三日，官军大振。

〔三〕河汴：《谭宾录》：光弼之未至河南也，田神功平刘展后，逗留于杨府，尚衡殷仲卿相攻于兖郓，来瑱旅拒而还襄阳。朝廷患之，及光弼自河中入朝，复拜太尉，出镇临淮，至徐州，史朝义退走。田神功遽归河南，尚衡、殷仲卿、来瑱皆惧其威名，相继赴阙。吐蕃犯都，上手诏追光弼率众赴长安，光弼与程元振不协，迁延不至。初，光弼御军严肃，天下服其威名。及惧朝恩之害，不敢入朝。田神功等诸军，皆不受其制，因此不得志，愧耻成疾，薨于徐州。《神道碑》：遂趣徐州，因召田神功与同寝宿，以宋州之难告，祖道郊外，俾先饮以宠之。分麾下隶于其将乔岫，仍令兵马使郝庭玉与岫犄角而击之，贼遂一战而走。上在陕州，以公兼东都留守。制书未下，久待命于徐州。将赴中都，属痢疾增剧。公知不起，使使赍表奉辞。广德二年七月，薨于官舍，将吏问以后事，公曰：“吾久在军中，不得就养。今为不孝子矣，夫复何言！”

〔四〕槐里：《长安志》：槐里故城，即大丘城，在兴平县东南一十里，即《汉书》所谓“槐里环堤者”也。《神道碑》：窆公于富平县先茔之东。铭曰：渭水川上，檀山路旁。檀山在县西北四十里。汉武帝墓在槐里之茂陵，卫青、霍去病墓去茂陵不三里。光弼葬在冯翊，犹卫、霍之接近槐里，故曰“恻怆槐里接”。

〔五〕光彩：《国史补》：郭汾阳自河阳入，李太尉代领其兵。旧营垒也，旧士卒也，旧旗帜也，光弼一号令之，精彩皆变。