---
---
---
title: 奉酬薛十二丈判官见赠
---




忽忽峡中睡，悲风一作秋方一醒。西来有好鸟，为我下青冥。羽毛净一作尽白雪，惨淡飞云汀。既蒙主人顾，举翮唳孤亭。持以比佳士，及此慰扬舲。清文动哀玉，见道发新硎。欲学鸱夷子，待勒燕山铭。谁重断蛇剑一云国重斩邪剑〔一〕，致君君未听。志在麒麟阁，无心云母屏。卓氏近新寡，豪家朱门一作户扃。相如才调逸，银汉会双星。客来洗粉黛，日暮拾流萤。不是无膏火，劝郎勤六经。老夫自汲涧，野水日泠泠。我叹黑头白，君看银印青。卧病识山鬼，为农知地形。谁矜坐锦帐，苦厌食鱼腥。东西两岸坼晋作岸两坼，横一作积水注沧溟。碧色忽一作苦惆怅，风雷搜百灵。空中右一作有白虎，赤节引娉婷。自云帝里一作季女，噀雨凤凰翎。襄王薄行迹，莫学冷如丁一作冰。千秋一拭泪，梦觉有微馨。人生相感动，金石两青荧。丈人但安坐，休辨渭与泾。龙蛇尚格斗，洒血暗郊垧。吾闻聪明主，治一作活国用轻刑。销兵铸农器，今古岁方宁。文一作天王日俭德，俊乂始盈庭。荣华贵少壮，岂食楚江萍。

〔一〕断蛇：吴若本注云：斩邪用朱云事，断蛇恐非人臣所用。按李贺《寄权璩杨敬之》诗云：自言汉剑当飞去。唐人使事，无容拘泥若此。