---
---
---
title: 昔游
---




昔者与高李适、白，晚一作同登单父台〔一〕。寒芜际碣石〔二〕，万里风云来。桑柘叶如雨，飞藿去一作共徘徊。清霜大泽冻，禽兽有余哀。是时仓廪实，洞达寰区一作瀛开。猛士思灭胡，将帅望三台〔三〕。君王无所惜，驾驭英雄材。幽燕盛用武，供给亦劳哉。吴门转粟帛，泛海陵蓬莱。肉食三一作四十万，猎射起黄埃。隔河忆长眺，青岁已摧颓。不及少年日，无复故人杯。赋诗独流涕，乱世想贤才。有一作君能市骏骨，莫恨少龙媒。商山议得失〔四〕，蜀主脱嫌猜。吕尚封国邑一云内国〔五〕，傅说已盐梅。景晏楚山深，水鹤去低回。庞公任本性，携子卧苍苔。

〔一〕单父台：《元和郡国志》：单父县，古鲁邑。贞观十七年，隶宋州。《寰宇记》：琴台在县北一里，高三丈。

〔二〕碣石：《水经》：碣石山，在今辽西临渝县南水中也。注曰：秦始皇、汉武帝皆尝登之。海水西侵，岁月逾甚而苞其山，故言水中矣。《山海经注》：或曰在右北平骊城县海边山。

〔三〕三台：梦弼曰：时宠任蕃将，侥幸边功，禄山领范阳节度，求平章事也。

〔四〕商山：谓李泌为肃宗弥缝匡救，上皇即日还京也。唐人多以蜀王指明皇者，李贺《过华清宫》云“蜀王无近信，泉上有芹芽”是也。

〔五〕吕尚：似指房公罢相后册封清河郡公也。言国邑虽封，而相业则已矣。“楚山”以下，自伤其不遇也。其文意似断续不可了，所谓“定哀多微词”耳。