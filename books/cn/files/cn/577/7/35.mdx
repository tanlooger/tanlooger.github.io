---
---
---
title: 寄柏学士林居
---




自胡之反持干戈，天下学士亦奔波。叹彼幽栖载典籍，萧然暴露依一作向山阿。青山万里一作重静散地，白雨一洗空垂萝。乱代飘零余一作馀到此，古人成败子如何。荆扬春冬异风土，巫峡日夜多云一作风雨。赤叶枫林百舌鸣，黄泥一作花野岸天鸡舞〔一〕。盗贼纵横甚密迩，形神寂寞甘辛苦。几时高议排金门，各使苍生有环堵。

〔一〕天鸡：《尔雅》：鶾，天鸡。谢灵运诗：天鸡弄和风。《尔雅·释虫[1]》，亦有螒，天鸡。《杨文公谈苑》：杜诗两用天鸡，皆指鸟也。

	[1] 虫：原作“鸟”，据《尔雅》改。