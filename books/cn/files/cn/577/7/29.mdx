---
---
---
title: 赤霄行
---




孔雀未知牛有角〔一〕，渴饮寒泉逢抵触。赤霄玄圃须往来，翠尾金花不辞辱。江中淘河吓飞燕〔二〕，衔泥却落羞华屋。皇孙犹曾莲勺困〔三〕，卫一作鲍庄见贬伤其足〔四〕。老翁慎莫怪少年，葛亮贵和书有篇〔五〕。丈夫垂名动万年，记忆细故非高贤。

〔一〕孔雀：《岭南异物志》：交趾郡人网捕孔雀，采其金翠毛，装为扇拂。或全株生截其尾为方物，云生取，则金翠之色不减耳。

〔二〕淘河：《本草》：鹈鹕一名淘河，胸前有两块肉，云昔人窃肉入河所化，故名逃河。

〔三〕莲勺：《宣帝纪》：常困于莲勺卤中。

〔四〕卫庄：见《左传》成十七年。

〔五〕贵和：陈寿定《诸葛氏集目录》，凡二十四篇，《贵和》第十一。