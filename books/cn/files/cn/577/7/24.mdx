---
---
---
title: 秋风二首
---




秋风淅淅吹巫山，上牢下牢修水关〔一〕。吴樯楚柂牵百丈〔二〕，暖向神一作成都寒未还〔三〕。要路何日罢长戟，战自青羌〔四〕连百一作白蛮〔五〕。中巴不曾消息好〔六〕，暝传戍鼓长云间。

〔一〕上牢下牢：《唐志》：峡州西北二十八里，有下牢镇，有黄牛山。《元和郡县志》：下牢镇，在夷陵县二十八里，隋于此置峡州。贞观九年，移于步阐垒，其旧城因置镇。《方舆胜览》：下牢溪，在秭归县西六十里。旧注：上牢巫峡，下牢夷陵。

〔二〕百丈：《演繁露》：杜诗多用百丈。问之蜀人，云：水峻，岸石又多廉棱，若用索牵，遇石辄断，故劈竹为大瓣，以麻索连贯，以为牵具，是名百丈。《南史·朱超石传》：宋武北伐，超石董舟师入河阳，军人缘河南岸牵百丈，有漂度北岸者。陆游《入蜀记》：上峡惟用橹及百丈，不复张帆。百丈以巨竹四破为之，大如人臂，予所乘千六百斛舟，凡用橹六枝，百丈两车。

〔三〕神都：《唐志》：光宅元年，号东都曰神都。

〔四〕青羌：《水经注》：青衣县，故有青衣羌国也。《竹书记年》：梁惠成王九年，瑕阳人自秦导岷山青衣水来归。《华阳国志》：天汉四年，罢沈黎，置两部都尉，一治旄牛，主外羌；一治青衣，主汉民。《郡国志》：汉嘉故青衣，阳嘉二年改。 白蛮：《唐会要》：东谢蛮在黔州之西数百里，北至白蛮。《通鉴》：武德七年，以白狗羌等地，置维、恭二州。

〔五〕中巴：《方舆纪胜》：《华阳国志》云：刘璋为益州牧，以垫江以上为巴郡，江州至临江为永宁郡，朐䏰至鱼复为固陵，巴遂分矣。巴州居其中，为中巴。

秋风淅淅吹我衣，东流之外西日微。天清小城捣练急，石古细路行人稀。不知明月为谁好，早晚孤帆他一作也夜归。会将白发倚庭树，故园池台今是非。