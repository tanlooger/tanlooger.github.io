---
---
---
title: 览柏中允兼子侄数人除官制词因述父子兄弟四美载歌丝纶
---




纷然丧乱际，见此忠孝门。蜀中寇亦甚，柏氏功弥存。深诚补王室，戮力自元昆。三止锦江沸，独清玉垒昏。高名入竹帛，新渥照乾坤。子弟先卒伍，芝兰叠玙璠。同心注师律，洒血在戎轩。丝纶实具载，绂冕已殊恩。奉公举骨肉，诛叛经寒温一作暄。金甲雪犹冻，朱旗尘不翻。每闻战场说，歘激懦气奔。圣主国多盗，贤臣官则尊。方当节钺用，必绝祲沴根。吾病日回首，云台谁再论。作歌挹盛事，推毂期孤骞。

柏中允，蔡兴宗《正异》云：当作中丞。注家云：即柏茂琳贞节，起兵讨崔旰者，集所谓“夔府柏都督”也。按《新》《旧书·帝纪》及《杜鸿渐》《崔宁传》载茂琳贞节事，彼此互异。今合而考之，为郭英乂之前军，与崔旰战，败于成都西门者，柏茂琳也。以邛州牙将，起兵讨崔旰者，柏贞节也。英乂之败，郭英幹以都知兵马使为左军，郭嘉琳以都虞侯为后军，而茂琳为前军，是时旰亦西山都知兵马使耳。茂琳之官，与三人相颉颃可知。茂琳败，英乂死，而贞节复自邛剑起兵，与旰为难。柏氏实为职志。是故鸿渐至骆谷，即请授茂琳为邛南防御使，旰为西山防御使，以两解之。既入成都，又请授旰为西川节度行军司马，茂琳为邛南节度使，而贞节等为本州刺史，各令解兵。《方镇表》云：大历元年，置邛南防御使，治邛州，寻升为节度使，未几废。置剑南西山防御使，治茂州，未几废。二使之置废，专为旰与茂琳也。《旧书·帝纪》：邛州牙将，误书茂琳。又《帝纪》不书授贞节刺史，而《鸿渐传》不书授茂琳节度，故先后踳驳也。邛南节度旋废，史不书茂琳他除，岂即拜夔州都督乎！《谢上表》云：就其小效，复分深忧，察臣剑南区区，恐失臣节如彼，失臣节者，旰也。曰剑南区区，则由剑南而荆南可知也。《丝纶》诗曰：“纷纷丧乱际，见此忠孝门。深诚补王室，戮力自元昆。同心注师律，洒血在戎轩。奉公举骨肉，诛叛经寒温。”则岂非茂琳、贞节出于一门，同心讨旰之证乎？杜又有《柏二别驾将中丞命》诗云：“迁转五州防御使。”广德二年，置夔涪忠都防御使，治夔州，夔州都督当兼领防御使，中丞盖其兼官也。茂琳以节度使迁夔州，而贞节自牙将起兵，遂授刺史。此诗云“方当节钺用”，必茂琳，非贞节也。史既不详，而《通鉴》尤为阙误，故详辨之于此。