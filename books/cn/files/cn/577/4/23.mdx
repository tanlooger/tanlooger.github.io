---
---
---
title: 溪涨
---




当时浣花桥，溪水才尺余。白石一作日明可把，水中有行车。秋夏忽泛溢，岂惟一作伊入吾庐。蛟龙亦狼狈，况是鳖与鱼。兹晨已半落，归路跬步疏。马嘶未敢动，前有深填淤〔一〕。青青屋东麻，散乱床上书。不意一作知远山雨，夜来复何如。我游都市间一云或作所，晚憩必村墟。乃知久行客，终日思其居。

〔一〕填淤：《沟洫志》：来春桃花水盛，必羡溢，有填淤反壤之害。