---
---
---
title: 丈人山
---



丈人山〔一〕


自为青城客，不唾青城地〔二〕。为爱丈人山，丹梯近幽意。丈人祠西佳气浓〔三〕，缘云拟住最高峰。扫除白发黄精在，君看他时冰雪容。

〔一〕丈人山：《寰宇记》：青城山，在县西北三十二里。道书《福地记》云：上有没溺池，有甘露芝草。《玉匮经》曰：黄帝破山通道，遍历五岳，封青城山为五岳丈人，乃岳渎之上司，真仙之崇秩。一月之内，群岳再朝，六时洒泉，以代晷漏。一名赤城，一名青城都，一名天国山，亦为第五大洞。宝仙九室之天，对郡之西北，在岷山之南。群峰掩映，互相连接。灵仙所宅，神异甚多。黄帝刻石拜谒，篆书犹存。又有石日月像，天师立青城治于其中。杜光庭《青城山记》：岷山连峰接岫，千里不绝，青城乃第一峰也。此山前号青城，后曰大面山，其实一耳。有七十二小洞，应七十二候。有八大洞，应八节。天仓诸峰，屹然三十有六。

〔二〕不唾：《左传》：不顾而唾。《智度论》：若入寺时，当歌呗赞叹，不唾僧地。

〔三〕丈人祠：《舆地纪胜》：丈人观，在青城北二十里。《上清宫记》云：昔宁封先生栖于北岩之上，黄帝师焉，乃筑坛，拜宁君为五岳丈人。