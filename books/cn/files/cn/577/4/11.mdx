---
---
---
title: 徐卿二子歌
---




君不见徐卿二子生绝奇，感应吉梦相追随。孔子释氏亲抱送，并是天上麒麟儿〔一〕。大儿九龄色清澈，秋水为神玉为骨。小儿五岁气食牛，满堂宾客皆回头。吾知徐公百不忧，积善衮衮生公侯。丈夫生儿有如此二雏者，名位岂肯卑微休一云异时名位岂肯卑微休。

〔一〕麒麟：《陈书》：徐陵母臧氏，尝梦五色云化而为凤，集左肩上，已而诞陵焉。宝志上人者，世称其有道。陵年数岁，家人携以候之。宝志手摩其顶曰：天上石麒麟也。