---
---
---
title: 渔阳
---




渔阳突骑犹精锐〔一〕，赫赫雍王都一作前节制〔二〕。猛将飘然恐后时，本朝不入非高计。禄山北筑雄武城〔三〕，旧防败走归其营。系书请问燕耆旧，今日何须十万兵。

〔一〕突骑：吴汉亡命在渔阳，说太守彭宠曰：“渔阳突骑，天下所闻也。”光武克邯郸，谓马武曰：“吾得渔阳、上谷突骑，欲令将军将之。”蔡邕幽州刺史议曰：“幽州突骑，冀州强弩，天下精兵，国家瞻仗。四方有事，未尝不取办于二州也。”

〔二〕雍王：宝应元年九月，鲁王适改封雍王。十月，诏天下兵马元帅雍王，统河东、朔方及诸道行营、回纥等兵十余万讨史朝义，会军于陕州。

〔三〕雄武城：《安禄山事迹》：禄山归范阳，筑雄武城，外示御寇，内贮兵器，养同罗及降奚、契丹曳落河八千余为己子。又畜单于、护真战马数万匹，牛羊五万余头。

赵傁曰：公在梓，闻雍王授钺，作此诗以讽河北诸将。谓“飘然”而来，犹“恐后时”，乃拥兵不入本朝，岂高计乎？末又举禄山往事以戒之。旧注以后事傅会，错乱殊甚。