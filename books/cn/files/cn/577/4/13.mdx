---
---
---
title: 病橘
---




群一作伊橘少生意，虽多亦奚为。惜哉结实小一作少，酸涩如棠梨。剖一作割之尽蠹虫樊作蚀，采掇爽其一作所宜。纷然不适口，岂只存其皮。萧萧半死叶，未忍一作匆匆别故枝。玄冬霜雪积，况乃回风吹。尝闻蓬莱殿，罗列潇湘姿。此物岁不稔，玉食失一作少光辉。寇盗尚凭陵，当君减膳时。汝病是天意，吾谂一云愁，荆作敢罪有司。忆昔南一作闻海使〔一〕，奔腾献荔支。百马死山谷，到今耆旧悲。

〔一〕南海：《后汉·和帝纪》：南海献龙眼、荔支，十里一置，五里一候，奔腾险阻，死者继路。时临武长汝南唐羌，县接南海，乃上书陈状。杜田曰：唐所贡，乃涪州荔支，由子午道而往，公借其事以谕也。按：贵妃嗜荔支，涪与南海并进，详在《解闷》注中。