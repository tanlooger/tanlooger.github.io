---
---
---
title: 石犀行
---



石犀行〔一〕


君不见秦时蜀太守，刻石立作三犀牛《草堂》本注云“当作五犀牛”。自古虽有厌胜法，天生江水向一作须东流。蜀人矜夸一千载，泛溢不近张仪楼〔二〕。今年灌口一作注损户口〔三〕，此事或恐为神羞。终藉《草堂》作修筑堤防出众力，高拥木石当清秋。先王作法皆正道，诡怪何得参人谋。嗟尔三犀不经济，缺讹只与长川逝。但见元气常一作相调和，自免洪涛恣凋瘵〔四〕。安得壮士一作作者提天纲，再平水土犀奔一作苍茫。

〔一〕石犀：《华阳国志》：秦孝文王以李冰为蜀守，冰作石犀五头，以压水精。穿石犀溪于江南，命曰犀牛里。《水经注》：市桥下谓之石犀渊，李冰昔作石犀五头，以压水精。后转移犀牛二头在府中，一头在市桥，一头沉之于渊也。《寰宇记》：《李膺记》云：市北有石犀，李冰所立。陆游《笔记》：石犀在庙之东阶下，亦粗似一犀，正如陕之铁牛耳。一足不备，以他石续之，气象甚古。

〔二〕张仪楼：《华阳国志》：张仪筑成都城，屡颓不立，忽有大龟周行旋走，巫言依龟行处筑之，遂得坚立。城西南楼，百有余尺，名张仪楼，临山瞰江。《李膺记》：张仪楼，即宣明门楼也。重阁复道，跨阳城门。

〔三〕灌口：《元和郡国志》：灌口山，在彭州导江县西北二十六里。文翁穿湔江溉灌，故以灌口名山。灌口镇，在县西二十六里。灌口镇城内，有望帝祠，西有李冰祠。《华阳国志》：李冰至湔及县，见两山对如阙，因号天彭阙。仿佛若见神，遂从水上立祠三所。祭用三牲，圭璧沉。汉兴，数使使祭之。冰乃壅江作堋，穿郫江、检江，别支流，双过郡下，以行舟船。岷山膏腴，绵、络为浸沃也。 户口：鹤曰：《旧书》：上元二年七月霖雨，至八月方止。“灌口损户口”，当是其时。

〔四〕凋瘵：《海赋》：昔在帝妫巨唐之世，天纲浡潏，为凋为瘵，洪涛澜汗，万里无际。

赵曰：此寓意于三犀，指庙堂无经济之人也。