---
---
---
title: 述古三首
---




赤骥顿长缨，非无万里姿。悲鸣泪至地，为问驭者谁？凤凰从东一作天来，何意复高飞。竹花不结实，念子忍朝饥。古时君臣合，可以物理推。贤人识定分，进退一作用固一作因其宜。

市人日中集，于利竞锥刀。置膏烈火上，哀哀自煎熬。农人望岁稔，相率除蓬蒿。所务谷一作农为本，邪赢无乃劳。舜举十六相，身尊道何高。秦时任商鞅，法令如牛毛。

汉光得天下，祚永固有开。岂惟高祖圣，功自萧曹来。经纶中兴业，何代无长才。吾慕寇邓勋，济时信良哉。耿贾亦宗臣，羽翼共徘徊。休运终四百〔一〕，图画在云台。

〔一〕四百：《后汉书·献帝赞》：终我四百，永作虞宾。