---
---
---
title: 泛溪
---




落景下高堂，进舟泛回溪。谁谓筑居小，未尽乔木西。远郊信荒僻，秋色有余凄。练练峰上雪〔一〕，纤纤云表霓。童戏左右岸一云儿童戏左右，罟弋毕提携。翻倒荷芰乱，指挥径路迷。得鱼已割一作剧鳞，采藕不洗泥。人情逐鲜美，物贱事已一云迹暌。吾村霭暝姿，异舍鸡亦栖。萧条欲何适，出处庶可齐。衣上见新月，霜中登故畦。浊醪自初熟，东城多鼓鼙。

〔一〕练练：江淹《丽色赋》：色练练而欲夺。