---
---
---
title: 枯楠
---




楩楠枯峥嵘，乡党皆莫记。不知几百岁，惨惨无生意。上枝摩皇一作苍天，下根蟠厚地。巨围雷霆坼，万孔虫蚁萃。冻雨落流胶〔一〕，冲风夺佳气。白鹄遂不来，天鸡为愁思。犹含栋梁具，无复霄汉一作云霄志。良工古昔少，识者出涕泪。种榆水中央〔二〕，成长何容易。截承金露盘，袅袅不自畏。

〔一〕冻雨：《大司命》：使冻雨兮洒尘。《尔雅》注：今江东呼夏月暴雨为冻雨。

〔二〕种榆：师古[1]曰：榆生水中，地卑而物贱。今截以承露盘，以柔脆之物而胜此重任，可不自畏乎？

石林云：此诗当为房次律而作。

	[1] 古：原脱，今补。