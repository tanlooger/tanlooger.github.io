---
---
---
title: 入奏行
---



入奏行〔一〕赠西山检察使窦侍御


窦侍御，骥之子，凤之雏。年未三十忠义俱，骨鲠绝代无。炯如一段清冰出万壑，置在迎风寒露之玉壶〔二〕。蔗浆归厨金碗冻，洗涤烦热足以宁君躯。政一作整用疏通合典则，戚联豪贵耽文儒。兵革未息人未苏，天子亦念西南隅。吐蕃凭陵气颇粗，窦氏检察应时须樊作才能俱。运粮绳桥壮士喜〔三〕，斩木火井穷猿呼〔四〕。八州刺史思一战〔五〕，三城守边却可图〔六〕。此行入奏计未小，密奉圣旨恩宜一作应殊。绣衣春当一云飘飘霄汉立，彩服日向一云粲粲庭闱趋樊本此下有“开济人所仰，飞腾正时须”。省郎京尹必俯拾一云相付，江花未落还成都。江花未落还成都此句一云还成都多暇，肯访浣花老翁无一云公来肯访浣花老。为君酤酒满眼酤二句一云“携酒肯访浣花老，为君着衫捋髭须”，与奴白饭马青刍。

〔一〕入奏：《唐会要》：有剑南西山运粮使，检校户部员外郎，即此官也。

〔二〕迎风寒露：《西都赋》：既新作于迎风，增露寒与储胥。

〔三〕绳桥：《元和郡国志》：绳桥，在茂州汶川县西北三里。架大江水，篾笮四条，以葛藤纬络，布板其上。虽从风摇动，而牢固有余，夷人驱牛马去来无惧。今按：其桥，以竹为索，阔六尺，长十步。《舆地纪胜》：绳桥，在维州保宁县东十五里。辫竹为绳，其上施木板，长三十丈，通蕃汉路。《旧书·玄宗赞》：西蕃君长，越绳桥而竞款玉关。

〔四〕火井：《蜀都赋》：火井沉荧于幽泉。善注：蜀郡有火井，在临邛县西南。《元和郡国志》：火井，在临邛县南一百里，邛州西，至羌夷一百三十里。

〔五〕八州：适奏云：梓、遂、果、阆等八州，分为东川节度。嘉陵北为蛮獠所陷，今虽小定，疮痍未平，所谓“八州”也。

〔六〕三城：又云：自卭关黎雅，界于南蛮也。茂州而西，经羌中至平戎数城，界于吐蕃。临边小郡，各举军戎，并取给于剑南。公有东西两川说云，如此处分，八州之人，愿贾勇复取三城不日矣。梦弼曰：西山三城，谓姚、维、松也，皆当吐蕃之要冲。

笺曰：剑南自玄宗还京后，于绵、益二州，各置一节度。百姓劳弊，高适为蜀州刺史，因出西山三城置戍论之，请罢东川节度。以一剑南，西山不急之城，稍以灭削，疏奏不纳。公为阆州王使君进《论巴蜀安危表》，亦请罢东川兵马，悉付西川，与适议合。而是时适在成都，与公往来草堂，则罢西川捐三城之奏，适盖与公咨议而后行也。此诗云“此行入奏计未小”，盖适以此疏托侍御入奏，故题曰“入奏行”也。“兵革未息”以下，括入奏之语。“江花未落”以下，望其奉圣旨以苏蜀民，相与酤酒相贺。“白饭青刍”，下及“奴马”，宴喜之至也。