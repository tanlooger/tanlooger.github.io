---
---
---
title: 别张十三建封
---




尝读唐实录，国家草昧初。刘裴建首义〔一〕，龙见尚踌蹰。秦王拨乱姿，一剑总兵符。汾晋为丰沛，暴隋竟涤除。宗臣则庙食，后祀何疏芜。彭城英雄种，宜膺将相图。尔惟外曾孙，倜傥汗血驹。眼中万少年，用意尽崎岖。相逢长沙亭，乍问绪业余。乃吾故人子〔二〕，童丱联居诸。挥手洒衰泪，仰看八尺躯。内外名家流，风神荡江湖。范云堪晚晋作结友〔三〕，嵇绍自不孤〔四〕。择材征南幕〔五〕，湖一作潮落回鲸鱼。载感贾生恸，复闻乐毅书。主忧急盗贼，师老荒京都。旧丘岂税驾，大厦倾宜扶。君臣各有分，管葛本时须。虽当霰雪严，未觉栝柏枯。高义在云台，嘶鸣望天衢。羽人扫碧海，功业竟何如。

〔一〕刘裴：刘文静，隋末为晋阳令，遇裴寂为晋阳宫监，因而结友，引寂交于太宗，得通谋议，事见本传。

〔二〕故人子：张建封，兖州人，父玠，少豪侠。安禄山反，令伪将李庭伟率番兵胁下城邑，玠率乡豪集兵杀之。太守韩择木方遣使奏闻，玠流荡江南，不言其功。公父为兖州司马，当以趋庭之日，与玠游也。

〔三〕范云：云本传：云好节尚奇，专趋人之急。少时与领军长史王畡善，畡亡于官舍，贫无居宅，云乃扶丧还家，躬营唅殡。

〔四〕嵇绍：康临诛，谓其子绍曰：“巨源在，汝不孤矣。”

〔五〕征南：大历初，道州刺史裴虬荐建封于观察使韦之晋，辟为参谋，奏授左清道兵曹，乃不乐吏役而去。