---
---
---
title: 宿花石戍
---




午辞空灵岑，夕得花石戍。岸疏开辟水一作山，木杂今古树。地蒸南风盛，春热西日暮。四序本平分，气候何回互。茫茫天造间，理乱岂恒数。系舟盘藤轮，策杖古樵路。罢人不在村，野圃泉自注。柴扉虽芜没，农器尚牢固。山东残逆气，吴楚守王度。谁能扣君门，下令减征赋。

《水经注》：湘水又北经三石山，东山枕侧湘川，此即三石水口也。水北有三石戍，戍城为二水之会也。《地理志》：潭州长沙，有渌口、花石二戍。