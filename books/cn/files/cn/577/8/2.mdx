---
---
---
title: 敬寄族弟唐十八使君
---



敬寄族弟唐十八使君〔一〕


与君陶唐后，盛族多其人。圣贤冠史籍，枝派罗源津。在今气磊落，巧伪莫敢亲。介立实吾弟，济时肯杀身。物白讳受玷，行高无污真。得罪永泰末，放之五溪滨。鸾凤有铩翮，先儒曾抱麟。雷霆霹长松，骨大却生筋。一失不足伤，念子孰自珍。泊舟楚宫岸，恋阙浩酸辛。除名配清江〔二〕，厥土巫峡邻。登陆将首途，笔札枉所申。归朝跼病肺，叙旧思重陈。春风洪涛壮，谷转颇弥旬。我能泛中流，搪突鼍獭瞋。长年已省柂，慰此贞良臣。

〔一〕族弟：旧注：甫自撰《万年县君京兆杜氏墓志》云：其先系统于伊祁，分姓于唐杜。范宣子曰：祖自虞以上为陶唐氏，在夏为御龙氏，在商为豕韦氏，在周为唐杜氏。师古曰：唐，太原晋阳县也；杜，京兆杜县也。

〔二〕清江：清江，施州郡。《九域志》：施与夔为邻，在夔之南三百余里。