---
---
---
title: 过津口
---



过津口〔一〕


南岳自兹近，湘流东逝深。和风引桂楫，春日涨云岑。回首过津口，而多枫树林。白鱼困密网，黄鸟喧嘉音。物微限通塞，恻隐仁者心。瓮余不尽酒，膝有无声琴。圣贤两寂寞，眇眇独开襟。

〔一〕津口：《水经注》：江陵故城有江津戍，北对大岸，谓之江津口。《家语》曰：江水至江津，非方舟避风，不可涉也。故郭景纯云：济江津以起涨。