---
---
---
title: 次空灵岸
---




沄沄逆素浪，落落展清眺。幸有舟楫迟，得尽所历妙。空灵霞石峻，枫栝一作枯隐奔峭。青春犹无一作有私，白日亦一作已偏照。可使营吾居一作屋，终焉托长啸。毒瘴未足忧，兵戈满边徼。向者留遗恨，耻为达人诮。回帆觊赏延，佳处领其要。

梦弼曰：空灵当作“空舲”，刀笔误耳。《水经注》：湘水县北有空舲峡，惊浪雷奔，浚同三峡。《十道四番志》：湘水空舲滩。《水经注》又云：江水自建平至东界峡，盛弘之谓空舲峡，峡甚高峻，即宜都、建平二郡界也。