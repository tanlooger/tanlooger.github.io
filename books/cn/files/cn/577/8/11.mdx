---
---
---
title: 醉歌行赠公安颜少府请顾八题壁
---




《英华》作“赠公安县颜十少府”。

神仙中人不易得，颜氏之子才孤标。天马长鸣待驾驭，秋鹰整翮当云霄。君不见东吴顾文学〔一〕，君不见西汉杜陵老。诗家笔势君不嫌，词翰升堂为君扫。是日霜风冻七泽，乌蛮落照衔赤壁。酒酣耳热忘头白，感君意气无所惜，一为歌行歌主客一本云醉歌行，歌主客。《英华》同。

〔一〕顾文学：即顾八分文学也。旧注以为顾况，甚误。