---
---
---
title: 次晚洲
---




参错云石稠，坡陁风涛壮。晚洲适知名，秀色固异状。棹经垂猿把，身在度鸟上。摆浪散帙妨，危沙折花当〔一〕。羁离暂愉悦，羸老反惆怅。中原未解兵，吾得终疏放。

〔一〕花当：俞舜卿云：危沙既险，无他标识，插花以当之，非“玉巵无当”之“当”字也。《广韵》：当，底也。今体诗云：“常苦沙崩损药阑。”危沙易崩，故折花以为之当，此亦偶写近江之景色也。