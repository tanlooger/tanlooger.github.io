---
---
---
title: 宿青溪驿奉怀张员外十五兄之绪
---



宿青溪驿奉怀张员外十五兄之绪〔一〕


漾舟千山内，日入泊枉渚。我生本飘飘，今复在何许。石根青枫林，猿鸟聚俦侣。月明游子静，畏虎不得语。中夜怀友朋，乾坤此深阻。浩荡前后间，佳期付荆楚。

〔一〕青溪：《寰宇记》：青溪，在峡州远安县南六十里，源出青溪山下。《鬼谷先生传》云：楚有青溪，下深千仞，其水灵异。青溪驿当以此为名，公出峡下荆州，宿此，故曰“佳期付荆楚”。太白诗：“夜发青溪向三峡。”亦即此地也。《舆地纪胜》：青溪驿在嘉州犍为县。恐地名偶同耳。