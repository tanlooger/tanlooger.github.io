---
---
---
title: 送重表侄王砅评事使南海
---



砅，力制切。


《说文》引《诗》“深则砅”。

我之曾祖吴作老姑，尔之高祖母。尔祖未显时，归为尚书妇王珪也〔一〕。隋朝大业末，房杜俱交友。长者来在门，荒年自糊口。家贫无供给，客位但箕箒。俄顷羞颇珍一作颇羞珍，寂寥人散后。入怪鬓发空，吁嗟为之久。自陈剪髻鬟，鬻市充杯一作沽酒。上云天下乱，宜与英俊厚。向窃窥数公，经纶亦俱有。次问最少年，虬髯十八九。子等成大名，皆因此人手。下云风云合，龙虎一吟吼。愿展丈夫雄，得辞儿女丑。秦王时在坐，真气惊户牖。及乎贞观初，尚书践台斗。夫人常肩舆〔二〕，上殿称万寿。六宫师柔顺，法则化妃后。至尊均嫂叔，盛事垂不朽。凤雏无凡毛，五色非尔曹。往者胡作逆，乾坤沸嗷嗷。吾客左冯翊，尔家同遁逃。争夺至徒步，块独委蓬蒿。逗留热尔肠，十里却呼号。自下所骑马，右持腰间刀。左牵紫游缰〔三〕，飞走使我高。苟活到今日，寸心铭佩牢。乱离又聚散，宿昔恨滔滔。水花笑白首，春草随青袍。廷评近要津，节制收英髦。北驱汉阳传，南泛上泷舠〔四〕。家声肯坠地，利器当秋毫。番禺亲贤领，筹运神功操。大夫出卢宋樊作宗〔五〕，宝贝休脂膏。洞主降接武，海胡舶千艘。我欲就丹砂，跋涉觉身劳。安能陷粪土，有志乘鲸鳌。或骖鸾腾天〔六〕，聊樊作不作鹤鸣皋。

〔一〕王珪：《新书》：珪始隐居时，与房玄龄、杜如晦善。母李尝曰：尔必贵，但未知所与游者何如人，而试与偕来。会玄龄等过其家，李窥大惊，敕具酒食，欢尽日。喜曰：“二客公辅才，汝贵不疑。”《复斋漫录》：房、杜旧不与太宗相识，太宗起兵，玄龄杖策谒军门，乃荐如晦，珪则建成诛后始见召。以史传参考，诗为误也。《西清诗话》：以《新唐书》所载，质之子美是诗，则珪之妇杜，非其母李也。且一妇人识真主于侧微，其事甚伟，史阙而不录，是诗载之为悉，世号诗史，信不诬也。《容斋随笔》：珪与太宗非素交。《唐书》载李氏事，亦采之小说，恐未必然。而杜公称其祖姑事，不应不实。且太宗朝宰相，别无姓王者，真不可晓也。赵傁曰：珪与房、杜同游文中子之门，则交友可知矣。

〔二〕肩舆：《唐会要》：命妇朝谒，并不得乘檐子，其尊属年高，特敕赐檐子者，不在此例。

〔三〕紫游缰：《晋中兴书》：太和中，邺下童谣曰：“青青御路杨，白马紫游缰。”

〔四〕上泷：《水经注》：武溪水又南入重山，山名蓝豪，广圆五百里，悉曲江县界。崖峻岨，岩岭干天，交柯云蔚，霾天晦景，谓之泷中。悬湍回注，崩浪震山，名之泷水。泷水又南出峡，谓之泷口。泷水又南径曲江县东。

〔五〕卢宋：大历四年，李勉除广州刺史，兼岭南节度观察使。番禺贼帅冯崇道、桂州叛将朱济时阻洞为乱，遣将招讨，悉斩之，五岭平。前后西域舶泛海至者，岁才四五，勉性廉洁，舶来都不检阅，故末年至者四十余。代归至石门，停舟，悉搜家人所贮南货犀象诸物，投之江中。耆老以为可继前朝宋璟、卢奂、李朝隐之徒。人吏诣阙请立碑，代宗许之。诗所谓“亲贤大夫”者，谓李勉也。梦弼以为并指王砅，失之远矣。

〔六〕骖鸾：《别赋》：驾鹤上汉，骖鸾腾天。