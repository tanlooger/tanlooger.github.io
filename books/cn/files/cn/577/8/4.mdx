---
---
---
title: 魏将军歌
---




将军昔着从事衫，铁马驰突重两衔。被坚执锐略西极，昆仑月窟东崭岩〔一〕。君门羽林万猛士，恶若哮虎子所监。五年起家列霜戟，一日过海收风帆。平生流辈徒蠢蠢，长安少年气欲尽。魏侯骨耸精爽紧，华岳峰尖见秋隼。星缠宝校金盘陁〔二〕，夜骑天驷超天河〔三〕。欃枪荧惑不敢动，翠蕤云旓相荡摩〔四〕。吾为子起歌都护〔五〕，酒阑插剑肝胆露。钩陈苍苍风玄武一云玄武暮〔六〕，万岁千秋奉明主，临江节士安足数〔七〕。

〔一〕东崭岩：荆溪吴子良曰：昆仑月窟在西南。云东者，谓将军略地至西方之极，而昆仑月窟反在东也。

〔二〕星缠宝校：吕东莱注曰：“星缠宝校金盘陁。”盖马装也。颜延年《赭白马赋》云：“具服金组，兼饰丹雘。宝铰星缠，缕章霞布。”注云：以金组丹雘饰其装具，如星霞之布。又张平子《东京赋》：“龙辀华轙，金錽镂锡。方釳左纛，钩膺玉瓖。”注：蔡邕曰：金錽者，马冠也。高广各五寸，上如玉华形，在马髦前。镂，雕饰也，当颅刻金以为之。《诗》：“钩膺镂锡。”所谓宝校，此其具也。第尊卑之制殊耳。又古乐府：“白马金具装，横行辽水旁。”

〔三〕天驷：《天官书》：汉中四星曰天驷，旁一星曰王良，旁八星绝汉曰天潢。

〔四〕翠蕤云旓：吕东莱注：旓，所交反，旌旗旒也。翠蕤云旓，皆旗也。相荡摩，舒闲也。《选》：启翠华之葳蕤。张平子《西京赋》曰：栖鸣鸢，曳云旓。司马相如《子虚赋》：下摩兰蕙，上拂羽盖，错翡翠之葳蕤。注：徐广曰：错音措，或作“错纷翠蕤”。

〔五〕歌都护：乐府《丁督护歌》，一曰《阿都护》。《唐志》曰：“《丁督护》，晋、宋间曲也。”今歌是宋武帝所制，云“督护北征去，前锋无不平”。李白集作《丁都护歌》云：一唱都护歌，心摧泪如雨。

〔六〕钩陈：《甘泉赋》注曰：勾陈，紫宫外营钩陈星也。《水经注》：河南有钩陈垒，世传武王伐纣，八百诸侯所会处。紫微有钩陈之宿，主斗讼兵陈，故遁甲攻取之法。以所攻神与钩陈并气，下制所临之辰，则决禽敌，是以垒资其名矣。《隋志》：勾陈六星，在紫微宫中，故天子殿前，亦有钩陈，所以法天也。 玄武：《汉志》：北宫玄武虚危，其南有众星，曰羽林天军，军西为垒。《晋志》：壁垒阵十二星，在羽林北，羽林之垣垒也。

〔七〕临江节士：宋陆厥有《临江王节士歌》。