---
---
---
title: 望岳
---




南岳配朱鸟〔一〕，秩礼自百王。歘吸领地灵，鸿一作洞半炎方。邦家用祀典，在德非馨香。巡守何寂寥，有虞今则亡。洎一作泊吾隘世网，行迈越潇湘。渴日绝壁出，漾舟清光旁。祝融五一作三峰尊，峰峰次低昂。紫盖独不朝〔二〕，争长嶪相望。恭闻魏夫人〔三〕，群仙夹翱翔。有时五峰气，散风如飞霜。牵迫限一作恨修途，未暇杖崇冈。归来觊命驾，沐浴休玉堂。三叹问府主，曷以赞我皇。牲璧忍一作感衰俗，神其思降祥。

〔一〕南岳：《后汉志》：湘南侯国，衡山在东南。郭璞曰：俗谓之岣嵝山。《风俗通》：衡山一名霍山。《水经注》：湘水又北径衡山县东，山在西南，有三峰焉，一名紫盖，一名容峰。最为竦杰，独容峰焉。自远望之，苍苍隐天。故罗含云：望若阵云，自非清霁素朝，不见其峰。《山经》谓之岣嵝山，为南岳也。山下有舜庙，南有祝融冢。容峰之东，有仙人石室，学者经过，往往闻讽诵之音矣。衡山东南二面，临映湘川，自长沙至此，江湘七百里，中有九背。故渔者歌曰：“帆随湘转，望衡九面。”罗含《湘中记》云：衡山九疑，皆有舜庙。逢衡山如阵云，沿湘九里，九向九背，乃不复见。又云：度应权衡，位直离宫，故曰衡山，又名霍山。徐灵期《南岳记》云：衡山者，朱陵之灵台，太灵之宝洞。上承翼轸，钤总万物。故名衡山。下踞离宫，统摄大师，故号南岳。赤帝馆其巅，祝融宅其阳，逮于轩辕，以潜、霍二山副焉。《元和郡国志》：衡岳庙在衡山县西三十里。《南岳记》曰：南宫四面皆绝，人兽莫至，周回天险，无得履者。汉武帝移于江北霍山，隋文帝复移于今所。 朱鸟：《天官书》：南宫朱鸟。《索隐》曰：南宫赤帝，其精为朱鸟也。《唐·天文志》：星纪鹑尾，以负南海，其神主乎衡山，荧惑位焉。

〔二〕紫盖：《荆州记》：衡山有三峰，其一名紫盖，每见有双白鹤徊翔其上，一峰名石囷，一曰芙蓉。《长沙记》：衡山轩翔耸拔，九十余丈，尊卑差次，七十二峰，最大者五：芙蓉、紫盖、石廪、天柱、祝融，而祝融为最高。《树萱录》：岳之诸峰，皆朝于祝融，独紫盖一峰，势转东去。

〔三〕魏夫人：颜真卿《魏夫人仙坛碑铭》：夫人白日升晨，北诣上清宫玉阙之下。授夫人玉札金文，位为紫虚玄君，领上真司命南岳夫人，比秩仙公。陶弘景《真诰》所呼“南真”即夫人也。