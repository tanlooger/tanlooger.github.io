---
---
---
title: 陪王侍御同登东山最高顶宴姚通泉晚携酒泛江
---




姚公美政谁与俦，不减昔时陈太丘。邑中上客有柱史，多暇日陪骢马游。东山高顶罗珍羞，下顾城郭销我忧。清江白日落欲尽，复携美人登彩舟。笛声愤怨一作怒哀中流，妙舞逶迤夜未休。灯前往往大鱼出，听曲低昂如有求。三更风起寒浪涌，取乐喧呼觉船重。满空星河光破碎，四座宾客色不动。请公临深一作江莫相违，回船罢酒上马归。人生欢会岂有极，无使霜一作露过沾人衣。