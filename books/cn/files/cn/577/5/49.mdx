---
---
---
title: 除草
---



吴若本注：去荨草也，荨音潜，山韭。


草有害于人，曾何生阻修。其毒甚峰虿，其多弥道周。清晨步前林，江色未散忧。芒刺在我眼，焉能待高秋。霜露一作雪一沾凝一作衣，蕙叶亦难留。荷锄先童稚，日入仍讨求。转致水中央，岂无双钓舟〔一〕。顽根易滋蔓，敢使依旧丘。自兹一作移藩篱旷，更觉松竹幽。芟夷不可阙，疾恶信如仇。

〔一〕钓舟：晏曰：《周礼》：薙氏掌杀草，若欲其化，则以水火变之。以钓舟载而致之水，此水化也。