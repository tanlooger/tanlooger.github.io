---
---
---
title: 观薛稷少保书画壁
---




少保有古风，得之陕郊篇〔一〕。惜哉功名忤，但见书画传。我游梓州东，遗迹涪江边。画藏青莲界，书入金榜悬。仰看垂露姿〔二〕，不崩亦不骞。郁郁三大字，蛟龙岌相缠。又挥西方变，发地扶屋椽。惨淡壁飞动，到今色未填。此行叠壮观，郭薛俱才贤。不知百载后，谁复来通泉〔三〕。

张彦远《名画记》：薛稷字嗣通，河东汾阴人。多才藻，工书画。外祖魏文贞公，富有书画，多虞、褚手写表疏。稷锐意模学，穷年忘倦，官至银青光禄大夫、太子少保，封晋国公。窦怀贞累之，年六十九。朱景玄《名画录》：薛稷，天后朝位至宰辅。学书师褚河南，时称买褚得薛。不失其节，画踪如阎立本。曾旅游新安郡，遇李白，因相留。请书永安寺额，兼画西方佛一壁。笔力潇洒，风姿逸秀，曹、张之匹也。二迹之妙，李翰林题赞见在。张燕公《豫州判魏君碑》：公讳叔瑜。考太师郑文贞公，公善于草隶，妙绝时人，以笔意传次子华及甥河东薛稷。世称前有虞、褚，后有薛、魏。《金壶记》：吕总曰：薛稷书，如风惊苑花，雪惹山柏。《舆地纪胜》：薛稷书“慧普寺”三字，方径三尺，笔画雄健，在通泉寿圣寺聚古堂。

〔一〕陕郊：吴若本注：公诗曰“驱车越陕郊，北顾临大河”。

〔二〕垂露：《金壶记》：汉曹喜，字仲则，工篆隶，变悬针垂露之法，后世不易。

〔三〕通泉：梦弼曰：《赵彦昭传》云：与郭元振、薛稷善。郭传云：与薛稷、赵彦昭同入太学。盖郭与薛旧为同舍，后又会于通泉也。