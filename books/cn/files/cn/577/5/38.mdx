---
---
---
title: 释闷
---




四海十年不解兵，犬戎一作羊也复临咸京。失道非关出襄野，扬鞭忽是过胡晋作湖城〔一〕。豺狼塞路人断绝，烽火照夜尸纵横。天子亦应厌奔走，群公固合思升平。但恐诛求不改辙，闻道嬖孽能一作今全生〔二〕。江边老翁错料事，眼暗不见风尘清。

〔一〕扬鞭：《世说》：王大将军领军姑熟。晋明帝着戎服，骑巴賨马，赍一金马鞭，阴察军形势。按，《晋书》：敦屯兵于湖阴，故曰湖城。吴若本注曰：晋王敦举兵内向，元帝微行至于湖，阴察敦营垒事。自唐以来，皆破句读。故温庭筠乐府有《湖阴曲》，金陵地名有湖阴。张文潜云“微行至于湖”句断。

〔二〕嬖孽：谓代宗不能诛程元振也。