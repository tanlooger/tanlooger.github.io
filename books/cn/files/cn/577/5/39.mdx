---
---
---
title: 赠别贺兰铦
---




黄雀饱野粟，群飞动荆榛。今君抱何恨，寂寞向时人。老骥倦骧首，苍一作饥鹰愁易驯。高贤世未识，固合婴饥贫。国步初返正〔一〕，乾坤尚风尘。悲歌鬓发白，远赴湘吴春。我恋岷下芋〔二〕，君思千里莼。生离与死别，自古鼻酸辛。

〔一〕国步：谓代宗幸陕初还也。

〔二〕芋：《水经注》：江都县滨文井江。江上有常氏堤，跨四十里。有朱亭，亭南有青城山，山上有嘉谷，山下有蹲鸱，即芋也。所谓“下有蹲鸱，至老不饥”，卓氏之所以乐远徙也。