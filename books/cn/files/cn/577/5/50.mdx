---
---
---
title: 扬旗
---



二年夏六月，成都尹严公置酒公堂，观骑士试新旗帜。


江一作风雨飒长夏，府中有余清。我公会宾客，肃肃有异声。初筵阅军装，罗列照广庭。庭空六一作四马入，駊騀扬旗一作斾旌。回回偃飞盖，熠熠迸流星。来缠一作冲风飙急，去擘山岳倾。材归俯身尽，妙取略地平。虹霓就掌握，舒卷随人轻。三州陷犬戎〔一〕，但见西岭青。公来练猛士，欲夺天边城。此堂不易升，庸蜀日已宁。吾徒且加餐，休适蛮与荆。

〔一〕三州：柳芳《唐历》：广德元年，粮运绝，剑南节度高适不能军，吐蕃陷松、维、保三州。