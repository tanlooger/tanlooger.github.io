---
---
---
title: 通泉驿南去通泉县十五里山水作
---



通泉驿南去通泉县十五里山水作〔一〕


溪行衣自湿，亭午气始散〔二〕。冬温蚊蚋在一作集，人远凫鸭乱。登顿生曾阴，欹倾出高岸。驿楼衰柳侧，县郭轻烟畔。一川何绮丽，尽目一作日穷壮观。山色远寂寞，江光夕滋漫。伤一作知时愧孔父，去国同王粲。我生苦飘零，所历有嗟叹。

〔一〕通泉：《寰宇志》：通泉县，故西宕渠郡涌泉县，地名黄浒川，隋置通泉县。通泉山在县西北二十里，东临涪江，壁绝二百余丈，水从山顶涌出，下注涪江。

〔二〕亭午：《天台赋》：羲和亭午。《纂要》：日在午曰“亭午”。