---
---
---
title: 越王楼歌
---



越王楼歌〔一〕


绵州州府何磊落，显庆年中越王作。孤城西北起高楼，碧瓦朱甍照城郭。楼下长江百丈清，山头落日半轮明。君王旧迹今人赏，转见千秋万古情。

〔一〕越王楼：《绵州图经》：在绵州城外，西北有台，高百尺。上有楼，下瞰州城。唐显庆中，太宗子越王贞为绵州刺史日建。李偓诗：“越王曾牧剑南州，因向城隅建此楼。横玉远开千峤雪，暗雷下听一江流。”贞刺绵州，本传不载，盖史阙也。