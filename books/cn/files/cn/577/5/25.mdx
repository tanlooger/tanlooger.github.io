---
---
---
title: 桃竹杖引
---



赠章留后


江心一作上蟠石生桃竹〔一〕，苍波喷浸尺度足。斩根削皮如紫玉，江妃水仙惜不得〔二〕。梓橦使君一作者开一束，满堂宾客皆叹息。怜我老病赠两茎，出入仄甲铿有声。老夫复欲东南征，乘涛鼓枻一作棹白帝城。路幽必为鬼神夺，拔一作杖剑或与蛟龙争。重为告曰：杖兮杖兮，尔之生也甚正直，慎勿见水踊跃学变化为龙。使我不得尔之扶持，灭迹于君山湖上之青峰。噫！风尘洞兮豺虎咬人，忽失双杖兮吾将曷从。

〔一〕桃竹：《蜀都赋》：灵寿桃枝。注曰：桃枝，竹属也。出蛰江县，可以为杖。《元和郡国志》：合州铜梁山出桃枝竹。东坡《跋桃枝杖引后》：桃竹，叶如棕，身如竹。密节而实中，犀理瘦骨，盖天成拄杖也。岭外人多种此，而不知其为桃竹，流传四方，视其端有眼者，盖自东坡出也。又《书柳子厚诗》云：盛时一失贵反贱，桃笙葵扇安可常。偶阅《方言》：簟，宋、魏之间谓之笙。乃悟桃笙以桃竹为簟也。梁简文《答南平王饷舞簟书》云：五离九折，出桃枝之翠笋。乃谓桃枝竹簟也。郭璞有《桃杖赞》。桃竹出巴渝间。子美有《桃竹歌》。

〔二〕江妃水仙：《江赋》：冯夷倚浪以傲睨，江妃含嚬而绵眇。王逸《楚词注》：冯夷，水仙人。