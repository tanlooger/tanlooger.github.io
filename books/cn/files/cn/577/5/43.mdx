---
---
---
title: 三绝句
---




前一作去年渝州杀刺史，今年开州杀刺史。群盗相随剧虎狼，食人更肯留妻子。

“渝州杀刺史”，鲍钦止谓段子璋。子璋反梓州，袭绵陷剑，于渝无与也。师古云：吴璘杀渝州刺史刘卞，杜鸿渐讨平之。翟封杀开州刺史萧祟之，杨子琳讨平之。黄鹤云：事在大历元年与三年。考《杜鸿渐传》，无讨平吴璘事。大历三年，杨子琳攻成都，为崔宁妾任氏所败，何从讨平开州？天宝乱后，蜀中山贼塞路，渝、开之乱，史不及书，而杜诗载之。师古妄人，因杜诗而曲为之说，并吴璘等姓名，皆师古伪撰以欺人也。注杜者之可恨如此。

二十一家同入蜀，唯残一人出骆谷〔一〕。自说二女啮臂时，回头却向秦云哭。

〔一〕骆谷：《寰宇记》：骆谷道，汉、魏旧道也，南通蜀、汉。曹爽伐蜀，入骆谷三百余里，不得前。牛马驴骡，以转运死略尽。姜维出骆谷，军于长城，即此谷道也。此道废塞，武德七年复开。东北自鄠县界，西南经盩厔县，又西南入骆谷，出骆谷，入洋州兴势县界。

殿前兵马虽骁雄，纵暴略与羌浑同。闻道杀人汉水上，妇女多在官军中。