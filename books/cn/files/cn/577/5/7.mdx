---
---
---
title: 光禄坂行
---



光禄坂行〔一〕


山行落日下绝壁，西望千山万山一作水赤。树枝有鸟乱鸣一作栖时，暝色无人独归客。马惊不忧深谷坠，草动只怕长弓射〔二〕。安得更似开元中，道路即今多一云何拥隔。

〔一〕光禄坂：旧注：在梓州铜山县。

〔二〕长弓：吴若本注云：白日贼多，翻是长弓子弟。

鹤曰：《崔宁传》云：宝应初，蜀中乱，山贼拥绝道路，代宗忧之。此诗乃宝应元年作。