---
---
---
title: 别蔡十四著作
---




贾生恸哭后，寥落无其人。安知蔡夫子，高义迈等伦。献书谒皇帝，志已清风尘。流涕洒丹极，万乘为酸辛。天地则创痍，朝廷当一作多正臣。异才复间出，周道日惟新。使蜀见知己，别颜始一伸。主人薨城府〔一〕，扶榇归咸秦。巴道此相逢，会我病江滨。忆念凤翔都，聚散俄十春。我衰不足道，但愿子意一作音陈。稍令社稷安，自契鱼水亲。我虽消渴甚，敢忘帝力勤。尚思未朽骨，复睹耕桑民。积水驾三峡，浮龙倚长津一云轮囷。扬舲洪涛间，仗子济物身。鞍马下秦塞，王城通北辰。玄甲聚不散，兵久食恐贫。穷谷无粟帛，使者来相因。若凭一云逢南辕吏陈作使，书札到天垠。

〔一〕主人：赵云：指郭英乂。鹤云：指严武为是。盖英乂单骑奔简州，为晋州刺史韩澄所杀，不当云“薨城府”也。