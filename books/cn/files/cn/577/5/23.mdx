---
---
---
title: 山寺
---



得开字。章留后同游。


野寺根一作限石壁，诸龛遍崔嵬。前佛不复辨，百身一莓苔。虽一作唯有古殿存，世尊亦尘埃。如闻龙象泣，足令信者哀。使君骑紫马，捧拥从西来。树羽静千里，临江久徘徊。山僧衣蓝缕，告诉栋梁摧。公为顾一作领宾徒荆作从，一作兵从，咄嗟檀施开。吾知多罗树〔一〕，却倚莲华台。诸天必欢喜，鬼物无嫌猜。以兹抚士卒，孰曰非周才。穷子失净处〔二〕，高人忧祸胎。岁晏风破肉，荒林寒可回。思量入一作人道苦，自哂同婴孩。

〔一〕多罗：《酉阳杂俎》：贝多出摩伽陀国，长六七丈，经冬不凋。此树有三种：一者多罗婆力义贝多，二者多黎婆力义贝多，三者都阇婆力义贝多。多罗多黎，汉翻为叶。贝多婆力义者，汉言叶树也。西域经书，用此三种皮叶。若能保护，亦得五六百年。《翻译名义》：旧名贝多，此翻岸。形如此方棕榈，极高，长八九十尺。有人云：一多罗树，高七仞。《西域记》云：南印建那补罗国北不远，有多罗树林，三十余里。其叶长广，其色光润。诸国书写，莫不采用。

〔二〕穷子：见《法华经》。