---
---
---
title: 观打鱼歌
---




绵州江水之一作水东津〔一〕，鲂鱼色胜银。渔人漾舟沉大网，截江一拥数百鳞。众鱼常才尽却弃，赤鲤腾出如有神〔二〕。潜龙无声老蛟怒，回晋作西风飒飒吹沙尘。饔子左右挥霜刀，鲙飞金盘白雪高。徐州秃尾不足忆一作惜〔三〕，汉阴槎头远遁逃〔四〕。鲂鱼肥美知第一〔五〕，既饱欢娱亦萧瑟。君不见朝来割素鬐〔六〕，咫尺波涛永相失。

〔一〕绵州：《寰宇记》：汉为涪县，属广汉郡，即涪水之所经。隋开皇五年，改潼州为绵州，以绵水为称。《水经注》：绵水西出绵竹县，又与湔水合，亦谓之郫江也。又言是洛水，洛水又南径洛县故城南，广汉郡治也。

〔二〕赤鲤：《古今注》：兖州人谓赤鲤为赤骥。《酉阳杂俎》：国朝律，取得鲤鱼即宜放，仍不得吃，号赤鲩公，卖者决六十。杜宝《大业拾遗录》：梁郡清泠水有大鱼似鲤，头一角，长尺余，鳞正赤，从水出入，横渎迸流西北十余里。入通济渠，皆谓赤龙。大鲤从渊而出，此亦唐祚将兴之兆。

〔三〕秃尾：《诗义疏》：鱮似鲂而大头，鱼之不美者。故里语曰：“买鱼得鱮，不如啖茹。”徐州谓之鲢，或谓之鳙，殆所谓徐州秃尾也。

〔四〕槎头：《襄阳耆旧传》：岘山下汉水中出鳊鱼，肥美，常禁人采捕，以槎断水，谓之槎头鳊。宋张敬儿为刺史，齐高帝求此鱼。敬儿作辘轳船，置鱼而献曰：奉槎头缩项鳊鱼一千六百头。梦弼曰：孙炎释《尔雅》：积柴木水中养鱼曰椮，襄阳俗谓椮为槎头，言积柴木槎枒然也。

〔五〕鲂鱼：《诗义疏》：辽东梁水鲂，特肥而厚，尤美于中国鲂。故其乡语曰：“居就粮，梁水鲂。”《洛阳伽蓝记》：京师语曰：“洛鲤伊鲂，贵于牛羊。”

〔六〕素鬐：《西征赋》：华鲂跃鳞，素鱮扬鬐。