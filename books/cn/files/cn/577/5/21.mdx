---
---
---
title: 陪章留后惠义寺饯嘉州崔都督赴州
---




中军待上客，令肃事有恒。前驱入宝地，祖帐飘金绳〔一〕。南陌一作伯既留欢，兹山亦深登。清闻树杪磬，远谒云端僧。回策匪新岸樊作崖，所攀仍旧藤。耳激洞门飙，目存寒谷冰。出尘轨躅，毕景遗炎蒸。永愿坐长夏，将衰栖大乘。羁旅惜宴会，艰难怀友朋。劳生共几何，离恨兼相仍。

〔一〕金绳：《法华经》：国名离垢，琉璃为地，有八交道，黄金为绳。