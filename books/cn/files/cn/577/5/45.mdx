---
---
---
title: 四松
---




四松初移时，大抵三尺强。别来忽三载一作岁，离立如人长。会看根不拔，莫计枝凋伤。幽色幸一作会秀发，疏柯亦一作已昂藏。所插小藩篱，本亦有堤防。终然掁直庚切拨损，得吝一作愧千叶黄。敢为故林主，黎庶犹未康。避贼今始归，春草满空堂。览物叹衰谢，及兹慰凄凉。清风为我起，洒面若微霜。足以送老姿一作足为送老资，聊待一作将偃盖张。我生无根带一作蒂，配尔一作汝亦茫茫。有情且赋诗，事迹可两一作两可忘。勿矜千载后，惨澹蟠穹苍。