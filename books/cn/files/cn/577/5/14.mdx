---
---
---
title: 过郭代公故宅
---



过郭代公故宅〔一〕


豪俊初未遇，其迹或脱略。代公尉通泉，放意何自若。及夫登衮冕，直气森喷薄一本此下有“精魄凛如在，所历终萧索”。磊落见异人，岂伊常情度。定策神龙后，宫中翕清廓。俄顷辨尊亲，指挥存顾托。群公有一作见惭色，王室无削弱。迥出名臣上，丹青照台阁。我行得遗迹一作址，池馆皆疏凿。壮公临事断，顾步涕横落《草堂》本“精凛魄如在”一联在此下。高咏宝剑篇，神交付冥漠。

〔一〕郭代公：张说撰《行状》云：公少倜傥，廓落有大志。十六入太学，与薛稷、赵彦昭同业。十八擢进士第，其年判入高等。请外官，授梓州通泉尉。落拓不拘小节，常铸钱，掠良人财以济四方，海内同声合气，有至千万者。则天闻其名，驿征引见，语至夜，甚奇之。问蜀川之迹，对而不隐。令录旧文，乃上《古剑歌》。则天览而佳之，令写数十本，遍赐学士。先天二年，知政事。太平公主、窦怀贞潜结凶党，谋废皇帝。睿宗犹豫不决，诸相皆阿谀顺旨，惟公廷争不受诏。及举兵诛怀贞等，宫城大乱，睿宗步肃章门观变，诸相皆窜外省，公独登奉天门楼躬侍。睿宗闻东宫兵至，将欲投于楼下。公亲扶圣躬，敦劝乃止。及上即位，宿中书十四日，独知政事，下诏封代国公。

笺曰：按，代公定策在先天二年，而杜诗云“定策神龙后”，盖太平、安乐二公主及韦后用事，俱在神龙二年，故云“神龙后”也。吴若本注云：明皇与刘幽求平韦庶人之乱，正在神龙后。元振常有功其间，而史失之。微此诗，无以见。不知元振为宗楚客等所嫉，出之安西，几为所陷。楚客等被诛，始得征还。何从与平韦后之乱，此泥诗而不考古之过也。