---
---
---
title: 冬狩行
---



时梓州刺史章彝，兼侍御史，留后东川。


君不见东川节度兵马雄，校猎亦似观成功。夜发猛士三千人，清晨合围步骤同。禽兽已毙十七八，杀声落日回苍穹。幕前生致九青兕，馲驼峞垂玄熊。东西南北百里间，仿佛蹴踏寒山空。有鸟名鸲鹆，力不能高飞逐走蓬。肉味不足登鼎俎，何为见羁虞罗中。春搜冬狩侯一作候得同，使君五马一马骢。况今摄行大将权，号令颇有前贤风。飘然时危一老翁，十年厌见旌旗红。喜君士卒甚整肃，为我回辔擒西戎。草中狐兔尽何益，天子不在咸阳宫。朝廷虽无幽王祸，得不哀痛尘再蒙！呜呼，得不哀痛尘再蒙！

《旧书·严武传》：上皇诰：以剑两川合为一道。是时已废东川节度使，故章以刺史领留后事。诗云“东川节度”，则循其旧称也。时代宗幸陕，诏征天下兵，无一人应召者。故公感激言之。