---
---
---
title: 别唐十五诫因寄礼部贾侍郎
---



别唐十五诫因寄礼部贾侍郎〔一〕


九载一相逢，百年能几何。复为万里别，送子山之阿。白鹤久同林，潜鱼本同河。未知栖集期，衰老强高歌。歌罢两凄恻，六龙忽蹉跎。相视发皓白，况难驻羲和。胡星坠燕地〔二〕，汉将仍横戈。萧条四海内，人少豺虎多。少人慎莫投，多虎信所过。饥有易子食，兽犹畏虞罗。子负经济才，天门郁嵯峨。飘飖适东周，来往若一作亦崩波。南宫吾故人，白马金盘陀。雄笔映千古，见贤心靡一作匪他。念子善师事，岁寒守旧柯。为吾谢贾公，病肺卧江沱。

〔一〕贾侍郎：按，《贾至传》：广德二年，转礼部侍郎。

〔二〕胡星坠燕地：广德二年，史朝义缢死，传首京师。