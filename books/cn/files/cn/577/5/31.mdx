---
---
---
title: 严氏溪放歌行
---



严氏溪放歌行〔一〕


天下甲晋作兵马未尽销，岂免沟壑常漂漂。剑南岁月不可度，边头公卿仍独骄樊作何其骄〔二〕。费心姑息是一役，肥肉大酒徒相要。呜呼古人已粪土，独觉志士甘渔樵。况我飘转无定所，终日慽慽忍羁旅。秋宿樊作夜霜一作清溪素月高，喜得与子长夜语。东游西还力实倦，从此将身更何许。知子松根长茯苓，迟暮有意来同煮。

〔一〕严氏溪：颜鲁公《离堆记》：阆州之东百余里，有县曰新政。新政之南数千步，有山曰离堆。斗入嘉陵江，上峥嵘而下洄洑，不与众山相联属。东面有石堂焉，故京兆鲜于君之所开凿也。堂有室，堂北盘石之上，有九曲流杯池。堂南有茅斋，其壁间有诗焉。皆君舅著作郎严从、君甥殿中侍御史严侁之等，美君考槃之所作也。按：严氏溪，疑即此地。史称阆州严氏子疏言：鲜于叔明少孤，养子于外族，冒严姓。《华阳国志》：阆中大姓有三狐、五马、蒲、赵、任、黄、严也。

〔二〕公卿：边头公卿，未知所指，旧注纷纷，指郭英乂、严武，皆说梦耳。