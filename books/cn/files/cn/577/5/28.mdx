---
---
---
title: 送韦讽上阆州录事参军
---




国步犹艰难，兵革未衰息。万方哀一作尚嗷嗷，十载一作年供军食。庶官务割剥，不暇忧反侧。诛求何多门，贤者贵为德晋作贤俊愧为力。韦生富春秋，洞澈有清识。操持纪纲地，喜见朱丝直。当令晋作因循豪夺吏，自此无颜色。必若救疮痍，先应去蟊贼。挥泪临大江，高天意凄恻。行行树佳政，慰我深相忆。