---
---
---
title: 通泉县署屋壁后薛少保画鹤
---




薛公十一鹤，皆写青田真〔一〕。画色久欲尽，苍然犹出尘。低昂各有意，磊落如长人。佳此志气远，岂惟粉墨新。万里不以力，群游森会神。威迟白凤态，非是仓鹒邻。高堂未倾覆，常一作幸得慰嘉宾。曝露墙壁外，终嗟风雨频。赤霄有真骨〔二〕，耻饮洿池津。冥冥任所往，脱略谁能驯。

《名画记》：稷尤善花鸟人物杂画，画鹤知名，屏风六扇鹤样，自稷始也。《名画录》：今秘书省有稷画鹤，时号一绝。又蜀郡亦有鹤并佛像、菩萨、青牛等传于世，并居神品。《封氏闻见记》[1]：今尚书省考功员外郎厅有稷画鹤，宋之问为赞。工部尚书厅有稷画树石，东京尚书坊岐王宅亦有稷画鹤，皆称精绝。米芾有《题所得苏氏薛稷二鹤》诗。

〔一〕青田：晋《永嘉郡记》曰：有沐溪，去青田九里。此中有双白鹤，年年生子，长大便去，只余父母一双在耳。精白可爱，多云神所养。

〔二〕赤霄：《七命》：挂归翮于赤霄之表。

	[1] 闻见记：原作“见闻记”，据本书改。