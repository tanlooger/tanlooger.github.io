---
---
---
title: 将适吴楚留别章使君留后兼幕府诸公得柳字
---




我一作甫来入蜀门，岁月亦已久。岂唯长儿童，自觉成老丑。常恐性坦率，失身为杯酒。近辞痛饮徒，折节万夫一作人后。昔如樊作若纵壑鱼，今如丧家狗。既无游方恋，行止复何有。相逢半新故，取别随薄厚。不意青草湖〔一〕，扁舟落吾手。眷眷章梓州，开筵俯高柳。楼前出骑马，帐下罗宾友。健儿簸红旗，此乐或一作几难朽。日车隐昆仑，鸟雀噪户牗。波涛未足畏一作慰，三峡徒雷吼。所忧盗贼多，重见衣冠走。中原消息断，黄屋今安否。终作适荆蛮，安排用庄叟。随云拜东皇〔二〕，挂席上南斗。有使即寄书，无使长回首。

〔一〕青草湖：《荆州记》：巴陵南有青草湖，周回百里，日月出没其中。湖南有青草山，故因以为名，一名洞庭湖。《南迁录》：洞庭湖西岸有沙洲，堆阜隆起，即青草庙下。一湖之内，中有此洲，南名青草，北名洞庭，所谓重湖也。

〔二〕东皇：《隋志》曰：荆州尤重祠祀，屈原制《九歌》，盖由此也。五臣曰：太乙，星名。天之尊神。祠在楚东，以配东帝，故曰东皇。