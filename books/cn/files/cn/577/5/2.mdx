---
---
---
title: 又观打鱼
---




苍江渔子清晨集，设网提纲万一作取鱼急。能者操舟疾若风，撑突波涛挺叉入〔一〕。小鱼脱漏不可记一作纪，半死半生犹戢戢。大鱼伤损皆垂头，屈强泥沙一作沙头有时立。东津观鱼已再来，主人罢鲙还倾杯。日暮蛟龙改窟穴，山根鳣鲔随云雷〔二〕。干戈兵革斗未止一云干戈格斗尚未已，凤凰麒麟安在哉？吾徒胡为纵此乐，暴殄天物圣所哀。

〔一〕挺叉：《西征赋》：垂饵出入，挺叉来往。注：叉，取鱼叉也。《西京赋》曰：叉簇之所搀捔。

〔二〕山根：《东京赋》：“王鲔岫居。”山有穴曰岫，其穴在河南小平山，故有山根之句。《古今注》：鲤之大者曰鳣，鳣之大者曰鲔。