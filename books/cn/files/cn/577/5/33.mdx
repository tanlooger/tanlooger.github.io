---
---
---
title: 发阆中
---



发阆中〔一〕


前有毒蛇后猛虎，溪行尽日无村坞。江风萧萧云拂地，山木惨惨天欲雨。女病妻忧归意速一作急，秋花锦石谁复樊作能数。别家三月一得书一作书来，避地何时免愁苦！

《云溪友议》：李太白为《蜀道难》，乃为房、杜危之也。杜初作《阆中行》：豺狼当路，无地游从。太白初出蜀，即以《行路难》示贺知章。而野史记严武与房、杜相忤，皆在太白已卒之后。知《友议》非笃论也。

〔一〕阆中：《水经注》：汉水又东南过巴郡。阆中县，巴西郡治也。刘璋之分三巴，此其一焉。《寰宇志》：阆中县，本汉旧县。阆水迂曲，经其三面。县居其中，盖取为县名。《阆地志》：阆江迂曲，三面环之，曰阆中。