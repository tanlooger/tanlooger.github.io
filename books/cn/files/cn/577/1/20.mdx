---
---
---
title: 苦雨奉寄陇西公兼呈王征士
---



陇西公，即汉中王瑀；征士，琅琊王澈〔一〕。


今秋乃淫雨，仲月来寒风。群木水光下，万象一作家云气中。所思碍行潦，九里信不通。悄悄素浐路〔二〕，迢迢天汉东〔三〕。愿腾六尺马一作驹〔四〕，背若孤征鸿。划见公一作君子面，超然欢笑同。奋飞既胡越，局促伤樊笼。一饭四五起，凭轩心力穷。嘉蔬没溷浊〔五〕，时菊碎榛丛。鹰隼亦屈猛〔六〕，乌鸢何所蒙。式瞻北邻居，取适南巷翁。挂席钓川涨，焉知清兴终。

〔一〕陇西公：汉中王瑀，让皇帝第三子，初为陇西郡公。

〔二〕素浐：潘岳《西征赋》：玄灞素浐。《长安志》：浐水在万年县东，北流四十里入渭。

〔三〕天汉：《三辅黄图》：渭水贯都，以象天汉。横桥南渡，以法牵牛。

〔四〕六尺马：《周礼》：马八尺以上为龙，七尺以上为，六尺以上为马。

〔五〕嘉蔬：《记》：稻曰嘉蔬。《江赋》：挺自然之嘉蔬。

〔六〕屈猛：张华《鹪鹩赋》：苍鹰鸷而受绁，屈猛志以服养。