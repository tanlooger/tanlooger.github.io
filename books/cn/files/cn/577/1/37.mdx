---
---
---
title: 去矣行
---




君不见鞲上鹰，一饱则飞掣。焉能作堂上燕，衔泥附炎热。野人旷荡无䩄颜，岂可久在王侯间？未试囊中餐玉法〔一〕，明朝且入蓝田山〔二〕。

鲍钦止曰：天宝十四载，公在率府。数上赋颂，不蒙采录。欲辞职，遂作《去矣行》。

〔一〕餐玉法：《后魏书》：李预每羡餐玉法，乃采访蓝田，躬往掘得若环璧杂器形者，大小百余。至而观之，皆光润可玩。预乃椎七十枚为屑，日服食之。

〔二〕蓝田山：《汉·地理志》：蓝田县，本秦孝公置，山出美玉。《三秦记》曰：玉之美者曰“球”，其次曰“蓝”，盖以县出美玉，故名。