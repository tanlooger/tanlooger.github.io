---
---
---
title: 送高三十五书记
---



送高三十五书记〔一〕


崆峒小麦熟〔二〕，且一作吾愿休王师。请公问主将，焉用穷荒为〔三〕。饥鹰未饱肉，侧翅随人飞。高生跨鞍马，有似幽并一作并州儿。脱身簿尉中，始与捶楚辞〔四〕。借问今何官，触热向武威〔五〕。答云一作言一书记，所愧国士知。人实不易知，更一作尤须慎其仪一作宜。十年出幕府，自可持旌麾一作旗。此行既特达，足以慰所思一云亦足慰远思。男儿功名遂，亦在老大唐佐切，《夜归》诗“明星当空大”，同时。常恨结欢浅，各在天一涯。又如参与商，惨惨中肠悲。惊风吹一作飘鸿鹄，不得相追随。黄尘翳沙漠，念子何当一作时归。边城有余力，早寄从军诗。

〔一〕书记：《旧书》：适解褐汴州封丘尉，非其好也，乃去位。客游河右，河西节度哥舒翰见而异之，表为左骁卫兵曹，充翰府掌书记，从翰入朝，盛称之于上前。《通鉴》：天宝十三载五月，哥舒翰奏前封丘尉高适为掌书记。

〔二〕崆峒：先是，吐蕃每至麦熟时，即率部众至积石军获取之，共呼为“吐蕃麦庄”。天宝六载，哥舒翰使王难得、杨景晖等潜引兵至积石军，设伏以待之，吐蕃以五千骑至，翰于城中率骁勇邀击，匹马不还。《太平寰宇记》：崆峒山，在岷州溢乐县西二百步，长城在县南一里。本秦之临洮县，唐属陇右道。

〔三〕穷荒：《旧书》：玄宗方有事石堡城，诏问王忠嗣以攻取之略，忠嗣奏云：石堡险固，吐蕃举国而守之，臣恐所得不如所失。玄宗因不快。六载，董延光献策，请下石堡城，诏分兵接应，忠嗣僶勉而从。延光过期不克，诉忠嗣缓师，征入贬官。八载，哥舒翰大举兵伐石堡城，拔之，士卒死者数万，果如忠嗣之言。《通鉴》：“翰又遣兵于赤岭西开屯田，以谪卒二千戍龙驹岛。冬冰合，吐蕃大集，戍者尽没。”玄宗有事于西戎，垂二十年，用哥舒翰于陇右，始克石堡，而靡敝中国多矣。此诗以穷荒为戒，亦以见哥舒之谋国不如忠嗣也。

〔四〕捶楚：《邵氏闻见录》：“退之《赠张功曹》诗云：‘判司卑官不堪说，未免捶楚尘埃间。’杜牧《寄侄阿宜诗》云：‘参军与簿尉，尘土惊劻勷。一语不中治，鞭笞身满疮。’乃知唐参军簿尉，有罪加挞罚，如今之胥吏也。高子勉见山谷云尔。予读《唐史》，代宗命刘晏考所部官善恶，刺史有罪者，五品以上劾治，六品以上杖讫奏，参军簿尉，不足道也。”吴曾《漫录》：《于传》：为湖州刺史，改苏州，追憾湖州旧尉，封杖以计强决之。《太平广记》载：李逊决包尉臀杖十下，则簿尉果不免杖决也。

〔五〕武威：《唐志》：凉州中都督府，隋武威郡，属河西道。武德二年，置凉州总管府。天宝元年，改为武威郡，督凉、甘、肃三州。乾元元年，复为凉州。