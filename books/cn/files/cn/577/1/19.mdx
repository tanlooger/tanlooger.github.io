---
---
---
title: 赠卫八处士
---




人生不相见，动如参与商。今夕一作此复何夕，共此灯烛光一云共宿此灯光。少壮能几时，鬓发各已苍。访旧鲁作问半为鬼，惊呼热中肠〔一〕。焉知二十载，重上君子堂。昔别君未婚，儿女忽成行。怡然敬父执，问我来何方。问答乃未已陈浩然作未及已，儿女一作驱儿罗酒浆。夜雨剪春韭，新一作晨炊间一作闻黄粱〔二〕。主称会面难，一举累一作蒙十觞。十觞一云百觞亦不醉一作辞，感子故意长。明日隔山岳，世事两茫茫。

〔一〕惊呼：近时胡俨曰：常于内阁见子美亲书《赠卫八处士》诗，字甚怪伟。“惊呼热中肠”作“呜呼热中肠”。

〔二〕黄粱：《招魂》：“稻粢穱麦，挐黄粱些。”注曰：挐，糅也。言饭则以秔稻糅稷，择新麦糅以黄粱，和而柔濡，且香滑也。《本草》：香美逾于诸粱，号为“竹根黄”。按：此诗“间黄粱”，即“挐”字之义。作“闻”字，非是。