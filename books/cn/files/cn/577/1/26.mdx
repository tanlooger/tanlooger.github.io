---
---
---
title: 曲江三章章五句
---




曲江萧条秋气高〔一〕，菱荷枯折随风涛，游子空嗟垂二毛。白石素沙亦相荡，哀鸿独叫求其曹。

〔一〕曲江：司马相如《哀二世赋》：临曲江之隑洲。注：曲江在杜陵西北五里。《寰宇记》：曲江池，汉武帝所造，名为“宜春苑”。其水曲折，有似广陵之江，故名之。《西京杂记》：朱雀街东第五街，皇城之东第三街，升道坊龙华尼寺南，有流水屈曲，谓之“曲江”。

即事非今亦非古〔一〕，长歌激越梢林莽，比屋豪华固难数。吾人甘作心似灰〔二〕，弟侄何伤泪如雨。

〔一〕即事：《列子》云：周之尹氏，有老役夫，昼则呻吟即事。陶渊明云：即事多所欣。谢诗：即事怨睽携。

〔二〕吾人：汉武帝歌曰：泛滥不止兮愁吾人。《西都赋》：实列仙之攸馆，非吾人之所宁。《西征赋》：陋吾人之拘挛。

自断此生休问天，杜曲幸有桑麻田〔一〕，故将移住南山边〔二〕。短衣匹马随李广，看射猛虎终残年。

〔一〕杜曲：《雍录》：樊川韦曲东十里，有南杜、北杜。杜固谓之南杜，杜曲谓之北杜。二曲名胜之地。

〔二〕南山：《李广传》：屏居蓝田南山中射猎。