---
---
---
title: 玄都坛歌
---



寄元逸人


故人昔隐东蒙峰〔一〕，已佩含景苍精龙〔二〕。故人今居子午谷〔三〕，独在一作并阴崖结一作白茅屋。屋前太古玄都坛〔四〕，青石漠漠常风寒。子规夜啼山竹裂，王母昼下云旗翻一作蟠〔五〕。知君此计成或作诚长往，芝草琅玕日应长〔六〕。铁锁高垂不可攀〔七〕，致身福地何萧爽〔八〕。

〔一〕东蒙：陆游《笔记》：“东蒙，终南山峰名。种明逸《东蒙新居诗》：‘登遍终南峰，东蒙最孤秀。’”南士不知，故注杜诗者，妄引东蒙主为说。

〔二〕含景：《初学记》：后汉公孙端《剑铭》：“从革庚辛，含景吐商。”苍精龙：《春秋繁露》：剑之在左，苍龙象也。

〔三〕子午谷：《长安志》：《汉书》：子午道，从杜陵直绝南中径汉中，今京城直南山有谷通梁、汉道者，名“子午谷”。《风土记》曰：王莽以皇后有子，通子午道，从杜陵直抵终南。

〔四〕玄都：《玉京经》曰：玄都，在玉京山。有七宝城，太上无极大道虚皇君之所治也，高仙之玄都在焉。

〔五〕王母：《酉阳杂俎》：“齐郡函山有鸟，三足青，嘴赤黄，素翼绛颡，名‘王母使者’。昔汉武登此山，得玉函，长五寸，帝下山，玉函忽化为白鸟飞去，世传山上有王母药函，常令鸟守之。”梦弼曰：“此正假‘王母’以对‘子规’也。”

〔六〕芝草：《十洲记》：钟山在北海，地隔弱水之北，自生玉芝及神草，方丈洲仙家数十万，耕田种芝草，课计顷亩，如种稻状。亦有玉石泉，上有九源丈人宫。

〔七〕铁锁：《法苑珠林》：终南山大秦岭竹林寺者，至贞观初，采蜜人山行，闻有钟声，寻而往至焉。寺舍二间，有人住处。傍大竹林，可有二顷。其人断二节竹以盛蜜，可得五升许。两人负下，寻路而至大秦戍，具告防人。从林至此，可十五里。戍主利其大竹，将往伐取。遣人依言往觅，过小竹谷，达于崖下，有铁锁，长三丈许。防人曳锁，掣之大牢，将上，有二虎踞崖头，向下大呼，其人怖，急返走。又将十人重寻，值大洪雨，便返。

〔八〕福地：《福地记》：终南太乙山在长安西南五十里，左右四十里，内皆福地。