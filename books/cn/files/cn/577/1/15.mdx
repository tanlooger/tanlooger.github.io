---
---
---
title: 秋雨叹三首
---



秋雨叹三首〔一〕


雨中百草秋烂死，阶下决明颜色鲜〔二〕。著叶满枝翠羽盖，开花无数黄金钱。凉风萧萧吹汝急，恐汝后时难独立。堂上书生空白头，临风三嗅馨香泣。

〔一〕秋雨：天宝十三载秋，霖雨六十余日，上忧雨伤稼。国忠取禾之善者献之曰：“雨虽多，不害稼也。”秋述，杜子卧病长安旅次，多雨生鱼，青苔及榻。

〔二〕决明：《本草》：决明子生龙门川泽，石决明生豫章。《唐本草》云：皆主明目，故并有决明之名。《图经》曰：夏初生苗，高三四尺许，根带紫色。叶似苜蓿而大，七月有花，黄白色。其子作穗，如青菉豆而锐。

阑一作兰风长去声，一作伏，荆公作仗雨一作东风细雨秋纷纷〔一〕，四海一云万里八荒同一云〔二〕。去马来牛不复辨〔三〕，浊泾清渭何当分〔四〕。禾一作木头生耳黍穗黑〔五〕，农夫田妇一作父无消息。城中斗米换一作抱衾裯，相许宁论两相直。

〔一〕阑风长雨：赵子栎曰：“阑，如谢灵运所谓‘阑暑’之‘阑’。伏，如《左传》‘夏无伏阴’之伏也。”《东皋杂录》曰：“‘伏’乃‘仗’之误。言阑珊之风，冗仗之雨也。胡仔曰：善本作‘长雨’。《世说》：恭作人无长物。用‘长’字为是。”按：“兰”字与“阑”通。旧注引“光风泛崇兰”，非是。

〔二〕同云：陶潜诗：“霭霭停云，濛濛时雨。八表同昏，平路伊阻。”此云“四海八荒同一云”，亦停云之意。

〔三〕马牛：《秋水篇》：“渚涯之间，不辨牛马。”

〔四〕泾渭：《西征赋》：“北有清渭浊泾。”

〔五〕禾头：《朝野佥载》：“俚谚云：春雨甲子，赤地千里；夏雨甲子，行船入巿；秋雨甲子，禾头生耳。”单父人戴寂云：“久雨则禾生耳，谓牙蘖卷挛如耳形也。”王原叔以“禾”作“木”。“木”固有耳，恐非本旨。

长安布衣谁比数，反锁衡门守环堵。老夫不出长蓬蒿，稚子无忧走读作奏风雨。雨声飕飕催早寒，胡雁翅湿高飞难。秋来未曾陈浩然本作省见白日，泥污后一作厚土何时干〔一〕？

〔一〕后土：《九辩》：“皇天淫溢而秋霖兮，后土何时而得干。”