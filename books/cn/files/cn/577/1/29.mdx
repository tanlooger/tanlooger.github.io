---
---
---
title: 渼陂行
---




岑参兄弟皆好奇〔一〕，携我远来游渼陂〔二〕。天地黯惨忽异色，波涛万顷堆琉璃。琉璃漫汗泛舟入，事殊兴极忧思集。鼍作鲸吞不复知，恶风白浪何嗟及。主人锦帆相为开，舟子喜甚无氛埃。凫鹥散乱棹讴发，丝管啁啾空翠来。沉竿续蔓深莫测，菱叶荷花静一作净如拭〔三〕。宛在中流渤澥清〔四〕，下归无极一云下临无地终南黑。半陂已南纯浸山，动影袅窕冲融间〔五〕。船舷暝戛云际寺〔六〕，水面月出蓝田关〔七〕。此时骊龙亦吐珠，冯夷击鼓群龙趋。湘妃汉女出歌舞，金支翠旗光有无〔八〕。咫尺但愁雷雨至，苍茫不晓神灵意。少壮几时奈老何〔九〕，向来哀乐何其多。

〔一〕岑参：天宝三载进士，释褐为右内率府兵曹参军。

〔二〕渼陂：《长安志》：渼陂，在鄠县西五里，出终南山诸谷，合朝公泉为陂。《十道志》曰：有五味陂，陂鱼甚美，因误名之，本属奉天。又《说文》曰：渼陂在京兆鄠县，其周一十四里，北流入潆水。《通志》：元末游兵决水取鱼，水去而陂涸为田。

〔三〕拭：《杂记》：雍人拭羊。注：拭，净也。

〔四〕渤澥：应劭曰：海别支也。

〔五〕冲融：《海赋》：冲融沆漾。

〔六〕船舷：《江赋》：咏采菱以扣舷。《楚辞》：鼓栧而歌。王逸曰：扣船舷也。 云际寺：《长安志》：云际山大安寺，在鄠县东南六十里，隋置居贤捧日寺。

〔七〕蓝田关：《长安志》：蓝田关，在蓝田县东南六十八里，即秦峣关也。后周明帝徙青泥故城侧，改曰“青泥关”，武帝改“蓝田关”。《雍录》：杜诗：“水面月出蓝田关。”峣关在渼陂之东南也。

〔八〕金支：《安世房中歌》：金支秀华，庶旄翠旌。臣瓒曰：乐上众饰，有流苏羽葆，以黄金为支。相如《赋》：建翠华之旗。

〔九〕少壮：《秋风辞》：欢乐极兮哀情多，少壮几时兮奈老何。