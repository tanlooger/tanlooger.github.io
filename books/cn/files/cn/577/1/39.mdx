---
---
---
title: 奉先刘少府新画山水障歌
---



《英华》题云：《新画山水障歌》奉先尉刘单宅作。


堂上一作中不合生枫树，怪底江山一作山川起烟雾。闻君扫却赤县图〔一〕，乘兴遣画沧洲趣。画师亦无数，好手不可遇。对此融心神，知君重毫素。岂但祁岳与郑虔〔二〕，笔迹远过杨契丹〔三〕。得非玄圃裂一作坼，无乃潇湘翻。悄然坐我天姥下〔四〕，耳边已似闻清猿。反思前夜风雨急，乃一作恐是蒲一作满城鬼神入。元气淋漓障犹湿，真宰上诉天应泣。野亭春还杂花远，渔翁暝踏孤舟立。沧浪水深青溟阔《英华》云：沧浪之水深且阔，欹岸侧岛《英华》云：欹峰侧岸秋毫末。不见湘妃鼓瑟时，至今斑竹临江活。刘侯天机精，爱画入骨髓。自有两儿郎，挥洒亦莫比。大儿聪明到，能添老树巅崖里。小儿心孔开，貌音邈得山僧及童子。若耶溪〔五〕，云门寺〔六〕。吾独胡为在泥滓，青鞋布袜从此始〔七〕。

〔一〕赤县：刘为奉先尉，写其邑之山水，故曰“赤县图”。

〔二〕祁岳：朱景玄《唐朝名画录》：李嗣真《画录》云“空有其名，不见踪迹，二十五人”，祁岳在李国恒之下。岑参《送祁乐还山东诗》：“有时或乘兴，画出江上峰。床头苍梧云，帘下天台松。”瞽者唐仲云：疑即其人，“岳”之与“乐”，传写之误也。

〔三〕杨契丹：张彦远《名画记》：隋杨契丹，官至上仪同。沙门法琮云：六法备该，殊丰骨气。山东体制，允属斯人。品在阎立本下。李云：田杨声侔董展，昔田杨与郑法士同于京师光明寺画小塔，杨以簟蔽画处，郑窃视之，谓杨曰：“卿画终不可学，何劳障蔽。”杨托以婚姻，有对门之好。又求杨画本，杨引郑至朝堂，指以宫阙、衣冠、人物、车马曰：“此是吾画本也。”由是郑深叹服。

〔四〕天姥：《寰宇记》：“天姥山，在剡县南八十里。”《名山志》曰：“山上有枫千余丈，萧萧然。”《吴录》云：“登者闻天姥歌谣之响。”《郡国志》：“天姥山与括苍山相连。石壁上有刊字，科斗形，高不可识。春月樵者，闻箫鼓笳吹之声聒耳。元嘉中，遣名画写状于团扇，即此山也。”谢灵运诗曰：“暝投剡中山，明登天姥岑。”《壮游》诗“归帆拂天姥”，盖旧游之地，故云“悄然坐我天姥下”也。

〔五〕若耶溪：《寰宇记》：在会稽县东二十八里。《水经注》：若耶溪水，上承嶕岘麻溪。溪之下，孤潭周数亩，甚清深。有孤石临潭，垂崖俯视，猿狖惊心。寒木被潭，森沉骇观。上有一栎树，谢灵运与从弟惠连常游之，作联句，题刻树侧。麻潭下注若耶溪，水至清，照众山倒影，窥之如画。

〔六〕云门寺：《会稽志》：云门山，在县南三十里。《水经注》：山阴县南，有玉笥、竹林、云门天柱精舍，并疏山创基，架林裁宇，割润延流，尽泉石之好。《南史》：何胤以会稽山多灵异，往游焉，居若耶山云门寺。

〔七〕青鞋布袜：《送孔巢父》诗云“南寻禹穴见李白”，公方悲乱，思孔、李辈或在剡中，欲往从之而不可得。故曰“我独胡为在泥滓”。《草堂诗笺》序于自京赴奉先县之后。