---
---
---
title: 夏夜叹
---




永日不可暮，炎蒸毒我一作中肠。安得万里风，飘飖吹我裳？昊天出华月，茂林延疏光。仲夏苦夜短，开轩纳微凉。虚明见纤毫，羽虫亦飞扬。物情无巨细，自适固其常。念彼荷戈士，穷年守边疆。何由一洗濯，执热互相望。竟夕击刁斗，喧声连万方。青紫虽被体〔一〕，不如早还乡。北城悲笳发，鹳鹤号且翔。况复一作怀烦促倦，激烈思时康。

〔一〕青紫：鹤曰：时府库无蓄积，专以官爵赏功。及清渠之败，又以官爵收散卒。应募入军者，一切衣金紫。故曰“青紫虽被体”也。