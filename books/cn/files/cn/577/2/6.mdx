---
---
---
title: 述怀一首
---



此已下自贼中窜归凤翔作


去年潼关破，妻子隔绝久。今夏草木长，脱身得西走。麻鞋见天子〔一〕，衣袖露两肘。朝廷慜生还，亲故伤老丑。涕泪授拾遗，流离主恩厚。柴门虽得去，未忍即开口。寄书问三川，不知家在否。比闻同罹祸，杀戮到鸡狗。山中漏茅屋，谁复依户牖。摧颓苍松根，地冷骨未朽。几人全性命，尽室岂相偶。嵚岑一作崟猛虎场，郁结回我首。自寄一封书，今已十月后。反畏消息来，寸心亦何有。汉运初中兴，生平老耽酒。沉思欢会处，恐作穷独一作途叟。

《旧书》：十五载，肃宗征兵灵武，甫自京师宵遁，赴河西，谒肃宗于彭原郡，拜右拾遗。《新书》：天子入蜀，甫避走三川。肃宗立，自鄜州羸服，欲奔行在，为贼所得。至德二载，亡走凤翔，谒上，拜左拾遗。时所在寇夺，甫家寓鄜，弥年艰窭，孺弱至饿死，因许甫自往省视。从还京师。唐授左拾遗诰：“襄阳杜甫，尔之才德，朕深知之。今特命为宣义郎，行在左拾遗。授职之后，宜勤是职毋怠。命中书侍郎张镐赍符告谕。至德二载五月十六日行。”右敕用黄纸，高广皆可四尺，字大二寸许，年月有御宝，宝方五寸许。今藏湖广岳州府平江县裔孙杜富家。

〔一〕麻鞋：吴曾《漫录》：王叡《炙毂子》云：夏商以草为屩。左氏曰：菲，屦也，至周以麻为之，谓之“麻鞋”，贵贱通着。晋永嘉中，以丝为之，宫中妃嫔皆着。