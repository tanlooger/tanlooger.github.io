---
---
---
title: 逼仄行赠毕曜
---



逼仄行赠毕曜〔一〕一云行，篇中字亦作，《英华》作赠毕四曜。


逼仄何逼仄，我居巷南子巷北。可恨邻里间，十日不一见颜色。自从官马送还官〔二〕，行路难行涩如棘。我贫无乘非无足，昔者相过今不得。实不是一作未敢爱微躯一云慵相访，又非关足无力。徒步翻愁官长怒，此心炯炯君应识。晓来急雨春风颠，睡美不闻钟鼓传。东家蹇驴许借我，泥滑不敢骑朝天。已令请急会通籍一云已令把牒还请假〔三〕，男儿信一作性命绝可怜。焉能终日心拳拳，忆君诵诗神凛然。辛夷始花亦一作又已落，况我与子非壮年。街头酒价常苦贵，方外酒徒稀醉眠。速宜一作径须相就饮一斗〔四〕，恰有三百青铜钱〔五〕。

〔一〕逼仄：《上林赋》：逼侧泌瀄。司马彪曰：逼侧，相逼也。

〔二〕官马：至德二载二月，上幸凤翔，议大举收复两京，尽括公私马以助军。给事中李廙署云“无马”。大夫崔光远劾之，贬廙江华太守。

〔三〕请急：《晋令》：急假者，五日一急，一岁中以六十日为限。《元熹起居注》云：请急跨月，有违宪制。《唐令》：诸京官请假职事，三品以上给三日，五品以上给十日。 通籍：《元帝纪》注：籍者，为二尺竹牒，记其年纪、名字、物色，悬之宫门省禁，相应乃得入也。

〔四〕相就：鲍照《行路难》：且愿得志数相就，床头恒有沽酒钱。

〔五〕三百：鹤曰：唐初无酒禁。乾元二年，京师酒贵，肃宗以廪食方缺，乃禁京城酤酒。建中三年，置肆酿酒，斛收直三千。贞元二年，斗钱百五十。真宗问唐时酒价，丁晋公引此诗以对。丁盖知诗，而未知史也。