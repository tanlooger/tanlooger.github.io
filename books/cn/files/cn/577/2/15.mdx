---
---
---
title: 徒步归行
---



赠李特进，自凤翔赴鄜州，途经邠州作。


明公壮年值时危，经济实藉英雄姿。国之社稷今若是，武定祸乱非公谁。凤翔千官且饱饭，衣马不复能轻肥〔一〕。青袍朝士最困者，白头拾遗徒步归。人生交契无老少，论交一作心何必先同调。妻子山中哭向天，须公枥上追风骠〔二〕。

〔一〕轻肥：时当肃宗括马之后，故曰“不复能轻肥”也。

〔二〕追风：《古今注》：始皇七马，一曰“追风”。 骠：《说文》：骠，黄马发白色。一曰“白鬣尾”。《广韵》：马黄白色曰“骠”。