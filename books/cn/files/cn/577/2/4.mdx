---
---
---
title: 喜晴
---



喜晴一云喜雨


皇天久不雨，既雨晴亦佳。出郭眺西郊，肃肃一作萧萧春增华。青荧陵陂麦〔一〕，窈窕桃李一作杏花。春夏各有实，我饥岂无涯？干戈虽横放，惨澹斗龙蛇。甘泽不犹愈，且耕今未赊。丈夫则带甲，妇女终在家。力难及黍稷，得种菜与麻。千载商山芝，往者东门瓜。其人骨已朽一作灭，此道谁疵瑕？英贤遇轲，远引蟠泥沙。顾惭昧所适，回首白日斜。汉阴有鹿门，沧海有灵一作云查。焉能学众口，咄咄空一作同咨嗟。

〔一〕陵陂：《庄子》：青青之麦，生于陵陂。