---
---
---
title: 送从弟亚赴安西判官
---



安西：一云河西

南风作秋声，杀气薄炎炽。盛夏鹰隼击，时危异人至。令弟草中来，苍然一作茫请论事〔一〕。诏书引上殿，奋舌动天意。兵法五十家〔二〕，尔腹为箧笥。应对如转丸，疏通略文字。经纶皆新语，足以正神器。宗庙尚为灰〔三〕，君臣俱一作皆下泪。崆峒地无轴，青海浩然本作清海天轩轾〔四〕一作䡹，未详。西极最疮痍，连山暗烽燧。帝曰大布衣，藉卿佐元帅。坐看清流沙〔五〕，所以子奉使。归当再前席，适远非历一作虚试。须存武威郡〔六〕，为画长久利。孤峰石戴驿〔七〕，快马金缠辔。黄羊饫不膻〔八〕，芦一作鲁酒多还醉〔九〕。踊跃常人情，惨澹苦士志。安边敌何有，反正计始遂。吾闻驾鼓车〔十〕，不合用骐骥。龙吟回其头，夹辅待所致。

〔一〕论事：《旧书》：杜亚，字次公，自云京兆人也。少颇涉学，善言物理及历代成败之事。至德初，于灵武献封章，言政事，授校书郎。其年，杜鸿渐为河西节度，辟为从事，累授评事、御史。

〔二〕兵法：《艺文志》：凡兵书五十三家，七百九十篇。

〔三〕宗庙：《肃宗纪》：九庙为贼所焚，上入长安，素服哭于庙三日。

〔四〕清海：《元和郡国志》：北庭都护府西七百里有清海军。

〔五〕流沙：《元和郡国志》：居延海，在张掖县东北一千六百里，即居延泽。古文以为流沙者，风吹流行，故曰流沙。

〔六〕武威：汉武帝置张掖、酒泉、敦煌、武威四郡，昭帝又置金城一郡，谓之河西五郡。地势西北斜出，在南山之间，隔绝西羌、西域。于时号为断匈奴右臂，自建武初大扰，而河西独安。天宝元年，复为武威郡。是时，吐蕃乘间侵扰河西，故曰“须存武威郡”也。

〔七〕石戴：《释山》：石戴土，谓之崔嵬。

〔八〕黄羊：梦弼注：大观三年，郭随使虏，常举此诗以问虏使时立爱。立爱云：黄羊，野物，可猎取，食之不膻。

〔九〕芦酒：糜谷酝成，可拨醅，取不榨也。但力微，饮多即醉。芦，蔡肇作“虏”，引“虏酒千钟不醉人”为证。庄绰《鸡肋编》：关右塞上有黄羊，无角，色类獐鹿，人取其皮以为衾褥。有虏人造噆酒，以荻管吸于瓶中，杜诗“黄羊”“芦酒”盖谓此也。

〔十〕鼓车：《南史》：王融谓宋弁曰：若千里斯至，圣上当驾鼓车。