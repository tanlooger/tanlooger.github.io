---
---
---
title: 新婚别
---




兔丝附蓬麻〔一〕，引蔓故一作固不长。嫁女与征夫，不如弃路旁。结发为妻子樊作子妻，席不暖君床。暮婚晨告别，无乃太匆忙。君行虽一作既不远，守边赴一作戍河阳。妾身未分明，何以拜姑嫜〔二〕。父母养我时，日夜《草堂》本作月夜令我藏。生女有所归，鸡狗一作犬亦得一作相将。君今往死地陈浩然本“君今死生地”，《草堂》本“君生往死地”，沉痛迫中肠。誓欲随君去一作往，形势反苍黄。勿为一作改新婚念，努力事戎行。妇人在军中，兵气恐不扬〔三〕。自嗟贫家女，久致罗襦裳。罗襦不复施，对君洗红妆。仰视百鸟飞，大小必双翔。人事一作生多错迕，与君永相望。

〔一〕兔丝：《古诗》：与君为新婚，兔丝附女萝。

〔二〕姑嫜：《前汉》：背尊章，嫖以忽。师古注：尊章，谓舅姑也。《释名》：兄妐亦曰兄嫜，舅妐亦曰舅嫜。

〔三〕兵气：《李陵传》：我士气少衰而鼓不起者何也，军中岂有女子乎？