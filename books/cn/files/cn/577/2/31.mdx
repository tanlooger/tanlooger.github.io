---
---
---
title: 新安吏
---



新安吏〔一〕收京后作，虽收两京，贼犹充斥。


客行新安道，喧呼闻点兵。借问新安吏，县小更无丁。府帖一作符昨夜一作日下，次选中男行。中男绝短小，何以守王城？肥男有母送，瘦男独伶俜。白水暮东流，青山犹一作闻哭声。莫自使眼枯，收汝泪纵横。眼枯即一作却见骨，天地终无情。我军取一作至相州〔二〕，日夕望其平。岂意贼难料，归军星散营。就粮近故垒，练卒依旧京。掘壕不到水〔三〕，牧一作看马役亦轻。况乃王师顺，抚养甚分明。送行勿泣血一作垂泣，仆射如父兄〔四〕。

〔一〕新安：《元和郡国志》：本汉旧县，属弘农郡。贞观元年，属河南府。《汉书》：元鼎三年，徙函谷关于新安，以故关为弘农县。

〔二〕相州：《旧书》：武德元年，以魏郡置相州。天宝元年，改为邺郡。乾元元年，复为相州。二年，改为邺城。乾元二年三月，九节度之师败于安阳河北。《通鉴》：九节度围邺城，自冬涉春，庆绪食尽，一鼠直钱四千。淘墙及马矢以食马，克在朝夕。而诸军既无统帅，城久不下，上下解体。思明自魏州引兵趋邺，每营选精骑五百，日于城下抄掠。官军出，辄散归其营。诸军人马牛车，日有所失。樵采甚艰，乏食思溃。三月壬申，战于安阳河北。大风忽起，天地昼晦。官军溃而南，贼溃而北。子仪以朔方军断河阳桥，保东京，筑南北两城守之。

〔三〕掘壕：《安禄山事迹》：十一月五日，庆绪以五万众列阵于愁思冈。贼众大败，遂至相州城下，四面穿濠围之。庆绪以残伤出战，多至摧败，却入城守。

〔四〕仆射：汾阳初败于潏水，诣阙请贬，降为左仆射。已而加司徒，进中书令，此复称“仆射”者，本相州之溃，举其初贬之官，亦春秋之书法也。《洗兵马》则目之曰“郭相”。

诸诗皆乾元二年，自华之东郡，道途所经次，感事而作也。