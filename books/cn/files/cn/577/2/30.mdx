---
---
---
title: 瘦马行
---



《英华》作老马


东郊瘦一作老马使我伤，骨骼一作骸硉兀如堵墙。绊之欲动转欹侧，此岂有意仍腾骧〔一〕。细看六一作火，非印带官字〔二〕，众道三一作官军遗路旁。皮干剥落杂一作尽泥滓，毛暗萧条连雪霜。去岁奔波逐余寇，骅骝不惯不得将。士卒多骑内厩马，惆怅恐是病乘黄〔三〕。当时历块误一蹶，委弃非汝能一作难周防。见人惨澹若哀诉，失主错莫无晶光。天寒远放雁为伴一作侣，日暮不一作未收乌啄疮一云不衣乌作疮。谁家且养愿终惠〔四〕，更试明年春草长。

〔一〕腾骧：《西京赋》：仍奋翅而腾骧。

〔二〕六印：《唐六典》：诸牧监凡在牧之马皆印。印右膊以小官字，右髀以年辰，尾侧以监名，皆依左右厢。若形容端正，拟送尚乘，不用监名。二岁始春，则量其力，又以“飞”字印印其左髀髆。细马、次马以龙形印印其项左。送尚乘者，尾侧依左右闲，印以三花。其余杂马送尚乘者，以“风”字印，印左膊。以“飞”字印印左髀。官马赐人者，以赐字印；配诸军及充传送驿者，以出字印，并印左右颊也。

〔三〕乘黄：《唐六典》：乘黄署令，一人。《齐职仪》云：乘黄，兽名也。龙翼马身，黄帝乘之而仙，故以名厩。

〔四〕终养：《赭白马赋》：愿终惠养，荫本枝兮。傅玄《乘舆马赋》：往日刘备之初降也，太祖赐之骢马，使自至厩选之。历名马以百数，莫可意者。次至下厩，有的颅马，委弃莫视，瘦瘁骨立，备抚而取之。

旧注云：此诗为房琯而作也。至德二载，贬琯为太子少师。琯既在散地，朝臣多以为言，琯亦自言有文武之用，合当国家驱策。公尝疏救之而不得，故作是诗。此似幕府求知之语，非指琯也。