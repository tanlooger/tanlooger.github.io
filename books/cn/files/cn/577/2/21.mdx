---
---
---
title: 洗兵马
---



洗兵马〔一〕收京后作


中兴诸将收山东〔二〕，捷书日荆作夜，又作夕报清昼同。河广传闻一苇过，胡危命在破竹中。只残邺城不日得，独任朔方无限功〔三〕。京师皆骑汗血马，回纥喂肉葡萄宫〔四〕。已喜皇威清海岱，常思仙仗过崆峒〔五〕。三年笛里关山月〔六〕，万国兵前草木风。成王功大心转小〔七〕，郭相谋深一作谋猷，一作深谋古来少〔八〕。司徒清鉴悬明镜〔九〕，尚书气与秋天杳〔十〕。二三豪俊为时出，整顿乾坤济时了。东走无复忆鲈鱼，南飞觉有安巢鸟。青春复随冠冕入，紫禁吴本作驾正耐烟花绕。鹤禁通霄凤辇备〔十一〕，鸡鸣问寝龙楼一作蛇晓〔十二〕。攀龙附凤势一作世莫当〔十三〕，天下尽化为侯王。汝等岂知蒙一作象帝力，时来不得夸身强。关中既留萧丞相，幕下复用张子房〔十四〕。张公一生江海客〔十五〕，身长九尺须眉苍。征起适遇风云会，扶颠始知筹策良。青袍白马更何有〔十六〕，后汉今周喜再昌。寸地尺天皆入贡，奇祥异瑞争来送。不知何国致白环，复道诸山得银瓮〔十七〕。隐士休歌紫芝曲〔十八〕，词人解《西溪丛语》善本作角撰河清一云清河颂〔十九〕。田家望望惜雨干，布谷处处催春种。淇上健儿归莫懒，城南思妇愁多梦。安得壮士挽天河，净洗甲兵长不用。

〔一〕洗兵马：《西溪丛语》：左思《魏都赋》：“洗兵海岛，刷马江洲。”《六韬》：武王问太公：“雨辎车至轸，何也？”云：“洗甲兵也。”《说苑》：“武王伐纣，风霁而乘以大雨。散宜生谏曰：此非妖与？王曰：非也，天洗兵也。”魏武《兵要》曰：“大将将行，雨湿衣冠，是谓‘洗兵’。”

〔二〕收山东：十月，广平王统郭子仪等，与贼战于陕城之新店。官军与回纥夹击，大败之，安庆绪自苑门夜遁，走河北，保邺郡。广平王入东京。

〔三〕朔方：《旧书》：肃宗大阅六军，南趋关辅，至彭原郡。房琯败于陈陶斜，方事讨除，而军半殪，惟倚朔方军为根本。

〔四〕葡萄宫：叶护自东京还，宴之于宣政殿。《汉书》：元寿二年，单于来朝，舍之于上林蒲萄宫。

〔五〕崆峒：《雍录》：崆峒山，在原州高平县，即“笄头山”，泾水之所发源也。《元和志》：陇山在陇州，陇山之北即灵州。灵州，即“灵武”也。肃宗即位灵武，南回自原州入，即崆峒在回銮之地矣。《南部新书》：崆峒山，在松州，属陇州西北界。蜀破后，路不通。即古之“空桐”也。

〔六〕关山月：《乐府解题》：关山月，伤别离也。

〔七〕成王：乾元元年三月，广平王俶自楚王徙封成王。五月，立为皇太子。

〔八〕郭相：吴若本注：郭子仪。

〔九〕司徒：李光弼。

〔十〕尚书：仆固怀恩。或云：王思礼收两京，迁户部尚书，怀恩虽有功，止诏加鸿胪卿。上元二年，始加工部尚书，岂即是怀恩？《八哀诗》哀思礼云：“爽气春淅沥。”亦与此诗语合。

〔十一〕鹤禁：《类聚》：太子晋乘白鹤仙去，后世称太子之驾曰“鹤驾”，禁曰“鹤禁”。《白帖》：《汉宫阙疏》曰：白鹤，太子所居之地，凡人不得辄入，故云“鹤禁”也。

〔十二〕问寝：肃宗即位，下制曰：复宗庙于函洛，迎上皇于巴蜀，道銮舆而反正，朝寝门而问安，朕愿毕矣。上皇至自蜀，即日幸兴庆宫。肃宗请归东宫，不许。此诗援据寝门之诏，引太子东朝之礼以讽谕也。“鹤驾”“龙楼”，不欲其成乎为君也。颜鲁公《天下放生池碑》云：“迎上皇于西蜀，申子道于中京。一日三朝，大明天子之孝。问安侍膳，不改家人之礼。”东坡云：“鲁公知肃宗有愧于是，故以此谏也。”《高力士传》：太上皇至凤翔，贼臣李辅国诏收随驾甲仗。上曰：“临至皇城，安用此物？”悉令收付所由。辅国趋驰末品，小了纤人，一承攀附之恩，致位云霄之上，欲令猜阻，更树勋庸。移仗之端，莫不由此。 龙楼：成帝初居桂宫，上尝急召，太子出龙楼门，不敢绝驰道。王融《曲水诗》序：储后睿哲在躬，出龙楼而问竖。

〔十三〕攀龙附凤：是时，方加封蜀郡灵武元从功臣。肃宗之意，独厚于灵武，故婉辞以讥之。“攀龙附凤”，郭湜谓李辅国一承攀附之恩，致位云霄之上是也。“岂知蒙帝力”“不得夸身强”，介子推所谓二三子贪天功以为己力，不亦难乎是也。

〔十四〕萧丞相、张子房：萧丞相，指房琯也。琯自蜀郡奉册，留相肃宗，故曰“既留”。或以谓指“杜鸿渐”，据《新书》“卿乃吾萧何”之语，非也。琯既罢，张镐代琯为相，故曰“复用张子房”。琯以至德二载五月罢相，以镐代。八月，出镐于河南。次年五月，镐罢。六月，琯贬邠州。琯、镐皆上皇旧臣，遣赴行在。肃宗疑之，用之而不终者也。

〔十五〕张公：《旧书》：镐风仪魁岸，廓落有大志，好谈王霸大略，自褐衣拜左拾遗。玄宗幸蜀，自山谷徒步扈从。玄宗遣赴行在，至凤翔，奏议多有弘益，拜谏议大夫。寻代房琯为相。独孤及《张公颂》：“隐居终南，盖三十期。天宝十四载，始褐衣召见。”令狐峘《颜真卿墓志》：“在平原，尝荐安陵处士张镐，有公辅之望。数年后，镐位列鼎司。”

〔十六〕青袍白马：《梁书·侯景传》：普通中，童谣曰：“青丝白马寿阳来。”后景果乘白马，兵皆青衣。《哀江南赋》：“青袍如草，白马如练。”

〔十七〕白环、银瓮：《竹书纪年》：帝舜九年，西王母来朝，献白环玉玦。马融《广成颂》：受王母之玉环，礼运山出器车。郑氏注：谓若银瓮、丹甑。《孝经援神契》：神灵滋液，有银瓮不汲自满。

〔十八〕紫芝曲：隐士，谓李泌也。肃宗即位八九日，泌谒见于灵武，调护玄、肃父子之间，为张良娣、李辅国所恶。及上皇东行有日，泌求归山不已，乃听归衡山。公以四皓拟泌，不独著其羽翼之功，盖亦以正肃宗为太子之名也。《收京》诗云：羽翼怀商老。其意深如此。

〔十九〕河清颂：宋元嘉中，河、济俱清，鲍照为《河清颂》，其序甚工。是时文士争献歌颂，如杨炎《灵武受命》《凤翔出师》之类是也。

笺曰：《洗兵马》，刺肃宗也。刺其不能尽子道，且不能信任父之贤臣，以致太平也。首叙“中兴诸将”之功，而即继之曰“已喜皇威清海岱，常思仙仗过崆峒”，崆峒者，朔方回銮之地。安不忘危，所谓愿君无忘其在莒也。两京收复，銮舆反正，紫禁依然，寝门无恙。“整顿乾坤”皆二三豪俊之力，于灵武诸人何与？诸人徼天之幸，“攀龙附凤”“化为侯王”，又欲开猜阻之隙，建非常之功，岂非所谓贪天功以为己力者乎？斥之曰“汝等”，贱而恶之之辞也。当是时，内则张良娣、李辅国，外则崔圆、贺兰进明辈，皆逢君之恶，忌疾蜀郡元从之臣。而玄宗旧臣，遣赴行在，一时物望最重者，无如房琯、张镐。琯既以进明之谮罢去，镐虽继相而旋出，亦不能久于其位，故章末谆复言之。“青袍白马”以下，言能终用镐，则扶颠筹策，太平之效，可以坐致。如此望之也，亦忧之也，非寻常颂祷之词也。“张公一生”以下，独详于张者，琯已罢矣，犹望其专用镐也。是时李邺侯亦先去矣。泌亦琯、镐一流人也。泌之告肃宗也，一则曰：陛下家事，必待上皇。一则曰：上皇不来矣。泌虽在肃宗左右，实乃心上皇。琯之败，泌力为营救，肃宗必心疑之，泌之力辞还山，以避祸也。镐等终用，则泌亦当复出，故曰“隐士休歌紫芝曲”也。两京既复，诸将之能事毕矣，故曰“整顿乾坤济时了”。收京之后，洗兵马以致太平，此贤相之任也。而肃宗以谗猜之故，不能信用其父之贤臣，故曰“安得壮士挽天河，净洗甲兵常不用”。盖至是而太平之望益邈矣，呜呼，伤哉！

公之自拾遗移官，以上疏救房琯也。琯夙负重名，驰驱奉册，肃宗以其为上皇建议，诸子悉领大藩，心忌而恶之。乾元元年六月，下诏贬琯，并及刘秩、严武等，以琯党也。《旧书》甫本传云：房琯布衣时与甫善，琯罢相，甫上言琯不宜罢，肃宗怒，贬琯为刺史，出甫为华州司功参军。按：杜集有至德二载六月《奉谢口敕放三司推问状》，盖琯罢相时，公抗疏论救，诏三司推问，以张镐救，敕放就列。至次年六月，复与琯俱贬也。然而诏书不及者，以官卑耳。镐代琯相亦罢，亦坐琯党也。公流落剑外，卒依严武，拜房相之墓，哭其旅榇，而肃、代间论事，则于封建三致意焉。此公一生出处、事君交友之大节，而后世罕有知之者。则以房琯之生平为《唐史》抹杀，而肃宗之逆状隐而未暴故也。史称琯登相位，夺将权，聚浮薄之徒，败军旅之事。又言其高谈虚论，招纳宾客，因董庭兰以招纳货贿。若以周行具悉之诏，为金科玉条者，琯以宰相，自请讨贼，可谓之夺将权乎？刘秩固不足当曳落河，王思礼、严武亦可谓浮薄之徒乎？门客受赃，不宜见累，肃宗犹不能非张镐之言，而史顾以此坐琯乎？请循本而论之。肃宗擅立之后，猜忌其父，因而猜忌其父所遣之臣，而琯其尤也。贺兰进明之谮琯曰：“琯昨于南朝，为圣皇制置天下，于圣皇为忠，于陛下则非忠。”圣皇于陛下，何人也？而敢以忠不忠为言，其仇雠视父之心，进明深知之矣。李辅国之言曰：“陈玄礼、高力士谋不利于陛下，六军将士，尽灵武功臣，皆反仄不安。”琯与镐在朝，何啻十玄礼、百力士，肃宗志岂尝斯须忘之？是故琯之将兵，知不安其位而以危事自效也。许之将，而又使中人监之，不欲其专兵也，又使其进退不得自便也。败兵之后，不即去，而以琴客之事罢，俾正衙门弹劾，以秽其名也。罢琯而相镐，不得已而从人望也。五月相，八月即出之河南，不欲其久于内也。六月贬琯，而五月先罢镐，汲汲乎惟恐锄之不尽也。琯败师而罢，镐有功而亦罢，意不在乎功罪也。自汉以来，钩党之事多矣，未有人主自钩党者，未有人主钩其父之臣以为党，而文致罪状，榜在朝堂，以明欺天下后世者。六月之诏，岂不大异哉？肃宗之事上皇，视汉宣帝之于昌邑，其心内忌，不啻过之。幽居西内，辟谷成疾，与主父之探雀何异！移仗之日，玄宗呼力士曰：“微将军，阿瞒几为兵死鬼矣。”论至于此，当与商臣、隋广同服上刑，许世子止岂足道哉！《唐史》有隐于肃宗，归其狱于辅国，而后世读史者无异辞。司马公《通鉴》乃特书曰：令万安、咸宜二公主视服膳，四方所献珍异，先荐上皇。呜呼！斯岂李辅国所谓匹夫之孝乎！何儒者之易愚也。余读杜诗，感“鸡鸣问寝”之语，考信《唐史》房琯被谮之故，故牵连书之如此。