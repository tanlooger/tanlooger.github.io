---
---
---
title: 信行远修水筒
---




汝性不茹荤，清静仆夫内。秉心识本一作根源，于事少滞碍。云端水筒坼，林表山石碎。触热藉子修，通流与厨会。往来四十里，荒险崖谷大。日曛惊未餐一作食，貌赤愧相对。浮瓜供老病，裂饼尝所爱。于斯答恭谨，足以殊殿最。讵要方士符〔一〕，何假将军盖高丽本作佩〔二〕。行诸直如笔，用意崎岖外。

〔一〕方士符：《神仙传》：葛玄取一符投江中，顺流而下。又取一符投江中，逆流而上。又取一符投江中，停立不动。须臾，下符上，上符下，三符合一处，玄乃取之。

〔二〕将军盖：《古今注》：曲盖，太公所作。武王伐纣，大风折盖，太公因折盖之形，而为曲盖焉。战国尝以赐将军。高丽刻草堂诗作“佩”，注引李贰师拔剑刀刺山而泉飞。“佩”字较“盖”字为稳，宜从之。