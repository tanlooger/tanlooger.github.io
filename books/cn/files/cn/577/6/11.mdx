---
---
---
title: 折槛行
---



折槛行〔一〕


呜呼房魏不复见〔二〕，秦王学士时难羡。青衿胄子困泥涂，白马将军若雷电。千载少似朱云人，至今折槛空嶙峋。娄公不语宋公语〔三〕，尚忆先皇容直臣。

〔一〕折槛：《容斋续笔》：至今宫殿正中一间横槛，独不施栏楯，谓之折槛。盖自汉以来相传如此。

〔二〕房魏：吴若本注云：房乔，故秦府学士，魏公佐建成，非十八人之列。

〔三〕娄宋：娄师德，器量宽厚，虽参知政事，深怀畏逊，竟能以功名终。杜《祭房相文》云：群公间出，魏、赵、娄、宋。亦并二公称之。

笺曰：永泰元年，命左仆射裴冕、右仆射郭英乂等文武之臣十三人，于集贤殿待制，独孤及上疏，以为虽容其直而不录其言，故曰“秦王学士时难羡”。叹集贤待制之臣，不及秦王学士之时也。次年，国子监释奠，鱼朝恩率六军诸将往听讲，子弟皆服朱紫为诸生，遂以朝恩判国子监事。故曰“青衿胄子困泥涂，白马将军若雷电”也。当时大臣钳口饱食，效师德之畏逊，而不能继宋璟之忠谠，故以“折槛”为讽。言集贤诸臣自无宋、魏辈尔，未可谓朝廷不能容直臣如先皇也。