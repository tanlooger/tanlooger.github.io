---
---
---
title: 晚登瀼上堂
---




故跻瀼岸高，颇免崖石拥。开襟野堂豁，系马林花动。雉堞粉如云，山田麦无垄。春气晚更生，江流静犹涌。四序婴我怀，群盗久相踵。黎民困逆节，天子渴垂拱。所思注东北，深峡转修耸。衰老自成病，郎官未为冗。凄其望吕葛，不复梦周孔。济世数向时，斯人各枯冢〔一〕。楚星南天黑，蜀月西雾重。安得随鸟翎，迫此惧将恐。

〔一〕斯人：盖指房琯、张镐、严武之流。公所相期济世者也。