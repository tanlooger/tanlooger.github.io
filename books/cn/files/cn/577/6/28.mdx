---
---
---
title: 送殿中杨监赴蜀见相公
---



送殿中杨监赴蜀见相公〔一〕


去水绝还波，泄云无定姿。人生在世间，聚散亦暂时。离别重相逢，偶然岂定期。送子清秋暮，风物长年悲。豪俊贵勋业，邦家频出师。相公镇梁益，军事无孑遗。解榻再见今，用才复择谁。况子已高位，为郡得固辞。难拒供给费，慎哀渔夺私。干戈未甚息，纪纲正所持。泛舟巨石横，登陆草露滋。山门日易久一云夕，当念居者思。

〔一〕相公：大历元年二月，杜鸿渐镇蜀，明年六月入朝。鹤曰：此诗当是元年秋作。按：《旧书·杜亚传》：杜鸿渐以宰相出领山剑副元帅，以亚及杨炎并为判官。《崔宁传》：鸿渐至蜀日，与判官杨炎、杜亚纵观高会。《羯鼓录》：鸿渐出蜀，至嘉陵江，与从事杨崖州、杜亚辈登驿楼望月，行觞宴语。此诗所谓“杨监”者，岂即崖州耶？炎以元载败，贬道州司马。诗云“况子已高位，为郡得固辞”，则知炎为判官，正以道州司马辟也。《炎传》不记其为殿中监，其为鸿渐从事，却于别传见之，则史之阙遗多矣。