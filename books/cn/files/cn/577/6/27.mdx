---
---
---
title: 杨监又出画鹰十二扇
---




近时冯绍正〔一〕，能画鸷鸟样。明公出此图，无乃传其状〔二〕。殊姿各独立，清绝心有向一作尚。疾禁千里马，气敌万人将。忆昔骊山宫〔三〕，冬移含元仗。天寒大羽猎，此物神俱王。当时无凡材，百中皆用壮。粉墨形似间，识者一惆怅。干戈少暇日，真骨老崖嶂。为君除狡兔，会是翻一作飞韝上。

〔一〕冯绍正：《历代名画记》：冯绍正，开元中任少府监，八年为户部侍郎。尤善画鹰鹘、鸡雉，尽其形态，嘴眼、脚瓜、毛彩俱妙。曾于禁中画五龙堂，亦称其善，有降云蓄雨之感。朱景玄《名画录》：冯绍正善鸡鹤龙水，时称其妙。

〔二〕图状：谢赫《画品》：画有六法，六传移模写是也。张彦远云：顾恺之有摹拓妙法，古时好拓画，十得七八，亦有御府拓本，谓之官拓。十二扇，盖拓冯监画本也。

〔三〕骊山：《津阳门诗》注：申王有高丽赤鹰，岐王有北山黄鹘，逸气奇姿，特异他等。上爱之，每校猎，必置于驾前，目为决胜儿。《酉阳杂俎》：目为决云儿。