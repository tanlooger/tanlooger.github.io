---
---
---
title: 上后园山脚
---




朱夏热所婴，清旭一作旦步北林。小园背高冈，挽葛上崎崟。旷望延驻目，飘飖散疏襟。潜鳞恨水一作川壮，去翼依云深。勿谓地无疆，劣于山有阴〔一〕。石榞遍天下〔二〕，水陆兼浮沉。自我登陇首，十年经碧岑〔三〕。剑门来巫峡，薄倚浩至今。故园暗戎马，骨肉失追寻。时危无消息，老去多归心。志士惜白日，久客藉黄金。敢为苏门啸，庶作《梁父吟》。

〔一〕山阴：陈浩然注：山北曰阴。时丧乱，九州分裂，孰若山阴可以避乱也。

〔二〕石榞：杜田《补遗》：《唐韵》曰：榞，音原，木名，皮可食。或云：善本止是“石原”。

〔三〕十年：鹤曰：公以乾元二年入陇右，至大历二年为十年。