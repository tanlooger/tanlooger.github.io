---
---
---
title: 牵牛织女
---




牵牛出河西，织女处其东。万古永相望，七夕谁见同。神光一作仙意一作竟难候〔一〕，此事终蒙胧。飒然精灵合，何必秋遂通。亭亭新妆立，龙驾具曾空一作穹。世人亦为尔，祈请走儿童。称家随丰俭，白屋达公宫。膳夫翊堂殿，鸣玉凄房栊〔二〕。曝衣遍天下〔三〕，曳月扬微风。蛛丝小人态〔四〕，曲缀一作掇瓜果中。初筵重露，日出甘所终一作从。嗟汝未嫁女，秉心郁忡忡。防身动如律，竭力机杼中。虽无姑舅事，敢昧织作功。明明君臣契，咫尺或未容。义无弃礼法，恩始夫妇恭。小大有佳期，戒之在至公。方圆苟龃龉，丈夫多英雄一云勿替丈夫雄。

〔一〕神光：周处《风土记》：七月七日，其夜洒扫于庭，露施几筵，设酒脯时果，散香粉于河鼓、织女，言此二星神当会，守夜者咸怀私愿。或云见天汉中有奕奕正白气，光耀五色，以此为征应。

〔二〕鸣玉：吴若本注：《晋·嵇康传》：鸣玉殿省。

〔三〕曝衣：宋卜子《杨园苑疏》：太液池西，有武帝曝衣阁。至七月七日，宫女出后衣，登楼曝之。

〔四〕蛛丝：《荆楚岁时记》：七夕，人家妇女结彩楼，穿七孔针，陈瓜果于庭中以乞巧，有喜子网于瓜上者，则以为符应。