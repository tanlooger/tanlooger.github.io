---
---
---
title: 三韵三篇
---




高马勿唾一作捶面，长鱼无损鳞。辱马马毛焦，困鱼鱼有神。君看磊落士，不肯易其身。

荡荡万斛船，影若扬白虹扬，一作摇。起樯必椎牛，挂席集众功。自非风动天，莫置大水中。

烈一作列士恶多门，小人自同调。名利苟可取，杀身傍权要。何当官曹清，尔辈堪一笑。

鹤曰：此诗刺广德、永泰间朝士之趋附元载、鱼朝恩者。