---
---
---
title: 雨
---




山雨不作埿，江云薄为雾。晴飞半岭鹤，风乱平沙树。明灭洲景微，隐见岩姿露。拘闷出门游，旷绝经目趣。消中日伏枕，卧久尘及屦。岂无平肩舆，莫辨望乡路。兵戈浩未息，蛇虺反相顾。悠悠边月破，郁郁流年度。针炙阻朋曹，糠籺对童孺。一命须屈色，新知渐成故。穷荒益自卑，飘泊欲谁诉。尪羸愁应接，俄顷恐违一作危迕。浮俗何万端，幽人有独吴作高步。庞公竟独往，尚子终罕遇。宿留洞庭秋〔一〕，天寒潇湘素。杖策可入舟，送此齿发暮。

〔一〕宿留：《汉书》：宿留海上。师古曰：有所须待也。