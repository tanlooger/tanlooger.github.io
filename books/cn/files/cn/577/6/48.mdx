---
---
---
title: 雨
---




行云递崇高，飞雨霭而至。潺潺石间溜，汩汩松上驶。亢阳乘秋热，百谷皆一作亦已弃。皇天德泽降，焦卷有生意。前雨伤卒暴，今雨喜容易。不可无雷霆，间作鼓增气。佳声达中宵，所望时一致。清霜九月天，仿佛见滞穗。郊扉及我私一云栽耘，我圃日苍翠。恨无抱瓮力，庶减临江费。吴若本注：峡内无井，取江水吃。