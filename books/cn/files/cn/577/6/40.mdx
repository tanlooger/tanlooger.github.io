---
---
---
title: 秋行官张望督促东渚耗稻向毕清晨遣女奴阿稽竖子阿段往问
---



耗一作刈

东渚雨今足，伫闻粳稻香。上天无偏颇，蒲稗各自长。人情见非类，田家戒其荒。功夫竞榾榾，除草置岸旁。谷者命之一云令士本，客居安可忘。青春具所务，勤垦免乱常。吴牛力容易，并驱去声动莫当一云纷游场。丰苗亦已穊，云水照方塘。有生固蔓延，静一资堤防。督领不无人，提携一作挈颇在纲。荆扬风土暖，肃肃候微霜。尚恐主守疏，用心未甚臧。清朝遣婢仆，寄语逾崇冈。西成聚必散，不独陵我仓。岂要仁里誉，感此乱世忙。北风吹蒹葭，蟋蟀近中堂。荏苒百工休，郁纡迟暮伤。