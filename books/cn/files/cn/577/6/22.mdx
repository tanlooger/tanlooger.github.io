---
---
---
title: 火
---




楚山经月火，大旱则斯举。旧俗烧蛟一作蛇龙，惊惶致雷雨。爆嵌魑魅泣，崩冻岚阴昈〔一〕。罗落沸百泓，根源皆万一作太古。青林一灰烬，云气无处所〔二〕。入夜殊赫然，新秋照牛女。风吹巨焰作，河棹一作淡腾一作胜烟柱〔三〕。势欲焚昆仑，光弥焮洲渚。腥至焦长蛇，声吼一云吼争缠猛虎。神物已高飞，不一作只见石与土。尔宁要谤，凭此近荧侮。薄关长吏忧，甚昧至精主。远迁谁扑灭，将恐及环堵。流汗卧江亭，更深气如缕。

〔一〕昈：《广韵》：文彩状，又明也。旧注谓沍寒之处。亦为火所崩迫，故“岚阴”亦著明也。按《西京赋》：渐台立于中央，赫昈昈以弘敞。善注：埤苍曰：昈，赤文也，音户。火之焚山冻崩，而岚阴皆赤，其义自明。

〔二〕云气：《高唐赋》：风止雨霁，云无处所。

〔三〕河棹：《汉皋诗话》：河棹应作“河汉”，诸本皆误。