---
---
---
title: 客居
---




客居所居堂，前江后山根。下堑万寻岸，苍涛郁飞翻。葱青众木梢，邪竖杂石痕。子规昼夜啼，壮士敛精魂。峡开四千里〔一〕，水合数百源。人虎相半居，相伤终两存。蜀麻久不来，吴盐拥荆门。西南失大将〔二〕，商旅自星奔。今又降元戎，已闻动行轩。舟子候利涉，亦凭节制尊。我在路中央，生理不得论。卧愁病脚废，徐步视小园。短畦带碧草，怅望思王孙。凤随其皇去，篱雀暮喧繁。览物想故国，十年别荒村。日暮归几翼，北林空自昏。安得覆八溟，为君洗乾坤。稷契易为力，犬戎何足吞。儒生老无成，臣子忧四番《草堂》本作四藩，鲁直刊作忧思翻。箧中有旧笔，情至时复援。

〔一〕峡开：《荆州记》：巫峡首尾一百六十里。旧云：自三峡取蜀，数千里恒是一山，此盖好大之言也。惟三峡七百里中，两岸连山，略无阙处。梁简文《蜀道难》诗：峡山七百里，巴水三回曲。公所谓“峡开四千里”，盖统论江山之大势，非专指言峡山也。

〔二〕大将：永泰元年闰十月，郭英乂为崔旰所杀，蜀中大乱。大历元年二月，以杜鸿渐为山南西道、剑南东西川副元帅。