---
---
---
title: 近闻
---



近闻〔一〕


近闻犬戎远遁逃，牧马不敢侵临洮。渭水逶迤白日净，陇山萧瑟秋云高。崆峒五原亦无事〔二〕，北庭数有关中使。似闻赞普更求亲〔三〕，舅甥和好应难弃。

〔一〕近闻：永泰元年，子仪与回纥定约，请击吐蕃为效。上停亲征，京师解严，是年，仆固名臣及党项帅皆来降。次年二月，命杨济修好于吐蕃，吐蕃遣首领论泣钦陵来朝。此诗盖记其事也。

〔二〕五原：《后汉·郡国志》：五原郡，秦置为九原，武帝更名。徐广曰：阴山在河南，阳山在河北。《史记》曰：蒙恬筑长城临洮，延袤万里余，度河据阳山。《寰宇记》：唐改为盐州，领五原县，以其地势有五原。旧有五原关，因为郡邑之称。五原：龙游原、乞地千原、青岭原、岢岚贞原、横槽原。

〔三〕赞普：《吐蕃传》：其国人号其王为赞普，相为大论、小论。