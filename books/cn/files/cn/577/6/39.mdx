---
---
---
title: 驱竖子摘苍耳
---




江上秋已分，林一作村中瘴犹剧。畦丁告劳苦，无以供日夕。蓬莠独不独一作犹焦，野蔬暗泉石。卷耳况疗风，童儿且时摘一云童仆先时摘。侵星驱之去，烂熳任远适。放筐亭一作当午际，洗剥相蒙羃〔一〕。登床半生熟，下箸还小益。加点瓜薤间，依稀橘一作木奴迹。乱世诛求急，黎民糠籺窄。饱食复何心，荒哉膏粱客。富家厨肉臭，战地骸骨白。寄语恶少年，黄金且休掷。

〔一〕蒙羃：梦弼曰：谓洗其土，剥其毛，以筐盛而巾覆之也。