---
---
---
title: 殿中杨监见示张旭草书图
---




斯人已云亡，草圣秘难得。及兹烦见示，满目一凄恻。悲风生微绡，万里起古色。锵锵鸣玉动，落落群松直。连山蟠其间，溟涨与笔力。有练实先书，临池真尽墨〔一〕。俊拔为之主，暮年思转极。未知张王后，谁并百代则。呜呼东吴精〔二〕，逸气感清识。杨公拂箧笥，舒卷忘寝食。念昔挥毫端，不独观酒德。

〔一〕临池：《金壶记》：张芝临池学书，池水尽黑。凡家之衣帛，必书而后练之。

〔二〕东吴精：李颀《赠张颠》诗：皓首穷草隶，时称太湖精。