---
---
---
title: 七月三日亭午已后较热退晚加小凉稳睡有诗因论壮年乐事戏呈元二十一曹长
---




今兹商用事，余热亦已末。衰年旅炎方，生意从此活。亭午减汗流，北邻耐人聒。晚风爽乌匼〔一〕，筋力苏摧折。闭目逾十旬，大江不止渴。退藏恨雨师，健步闻一作供旱魃〔二〕。园蔬抱金玉，无以供采掇。密云虽聚散，徂暑终一作经衰歇。前圣慎焚巫，武王亲救暍〔三〕。阴阳相主客，时序递回斡。洒落唯清秋，昏霾一空阔。萧萧紫塞雁，南向欲行列。歘思红颜日，霜露冻阶闼。胡马挟雕弓，鸣弦不虚发。长鈚逐一作及狡兔，突羽当满月。惆怅白头吟，萧条游侠窟。临轩望山阁，缥缈安可越。高人炼丹砂，未念将朽骨。少壮迹颇疏，欢乐曾倏忽。杖蔾风尘际，老丑难翦拂。吾子得神仙，本是池中物。贱夫美一睡，烦促婴词笔。

〔一〕乌匼：吴若本注：匼，魏武拟古皮弁，裁缣帛以为帢，以色别贵贱。晋咸和中制，尚书八座丞郎、门下三省，皆白帢，二宫直官乌纱帢。作帢，字书无“匼”字，音恰。

〔二〕旱魃：《神异经》：南方有人，长二三尺，走行如风，名曰魃。注曰：俗曰旱魃。

〔三〕救暍：《帝王世纪》：武王自孟津还，及于周，见暍人，王自左拥右扇之。《淮南子》：武王荫暍人于柳下，而天下怀。