---
---
---
title: 课伐木并序
---




课隶人伯夷、幸一作辛秀、信行等入谷斩阴木，人日四根止。维条伊枚，正直挺然。晨征暮返，委积庭内。我有藩篱，是缺是补，载伐筿簜，伊仗一作杖支持，则旅次于小安。山有虎，知禁。若恃爪牙之利，必昏黑樘晋作撑，一作搪突。夔人屋壁〔一〕，列一作例树白菊一作萄。镘为墙，实以竹，示式遏。为与虎近，混沦乎无良。宾客忧一作齿害马之徒，苟活为幸，可嘿息已。作诗示宗武一作文诵。

长夏无所为，客居课奴一作童仆。清晨饭其腹一作肠，持斧入白谷。青冥曾巅后，十里斩阴木。人肩四根已，亭午下山麓。尚闻丁丁声，功课日各足。苍皮成委积吴本作积委，素节相照烛。藉汝跨小篱，当仗一云杖，一云材苦一云若虚竹。空荒咆熊罴，乳兽待人肉。不示知禁情，岂惟干戈哭。城中贤府主〔二〕，处贵如白屋。萧萧理体净，蜂虿不敢毒。虎穴连里闾，堤防旧风俗。泊舟沧江岸，久客慎所触。舍西崖峤壮，雷雨蔚含蓄。墙宇资屡修，衰年怯幽独。尔曹轻执热，为我忍烦促。秋光近青岑，季月当泛菊。报之以微寒，共给酒一斛。

〔一〕夔人：朱仲晦曰：夔人，正谓夔州人耳。而山谷乃有“黑月虎夔藩”之语，此颂又用躨触。按，躨跜，见《鲁灵光殿赋》。自为虬龙动貌，元无触义，不知山谷何所据也？

〔二〕贤府主：鹤曰：当是柏都督。