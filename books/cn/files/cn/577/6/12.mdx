---
---
---
title: 引水
---




月峡瞿塘云作顶〔一〕，乱石峥嵘俗无井。云安沽水奴仆悲〔二〕，鱼复移居心力省〔三〕。白帝城西万竹蟠，接筒引水喉不干。人生留滞生理难，斗水何直百忧宽。

〔一〕月峡：《寰宇记》：三峡谓巫峡、巴峡、明月峡。惟明月峡在利州绵谷县界。又云：明月峡在渝州巴县东八十里。《华阳国志》“巴郡江州县有明月峡”，即此。李膺《益州记》：广阳州东七里，水南有遮要三搥石谷，东二里至明月峡，峡首南岸，壁高四十丈，其壁有圆孔，形若满月，因以为名。 瞿塘：《水经注》：江水又东经广溪峡，斯乃三峡之首也。峡中有瞿塘、黄龛二滩，夏水回复，溯沿所忌。

〔二〕云安：《寰宇记》：本汉朐䏰县地，属巴郡，唐属夔州。上水去州二百里。《水经注》：常璩曰：朐䏰县在巴东郡西二百九十里，县治故城，跨其山阪，南临大江，江[1]之南岸，有方山，山形方峭，枕侧江。沽水：《酉阳杂俎》：云安井，自大江溯别泒，凡三十里。近井十五里，澄清如镜，舟楫无虞。近江十五里，皆滩石险恶，难于沿溯。天师翟乾祐，于汉城山上结坛，考召追命群龙，谕以滩波之险，使皆平之。一夕之间，风雷震击，十四里尽为平潭，惟一滩仍旧，龙亦不至。乾祐复严敕神吏追之。又三日，一女子至曰：“某所以不来者，欲助天师广济物之功耳。云安之贫民，自江口负财货至近井潭以给衣食者众矣。今若轻舟利涉，平江无虞，即贫民无佣负之所，绝衣食之路。余宁险滩波以赡佣负，不能利舟楫以安富商也。”乾祐善其言，使诸龙皆复其故，风雷顷刻，而长滩如旧。

〔三〕鱼复：《水经注》：江水又东经鱼复县故城南，故鱼国也。《地理志》：江关都尉治，公孙述名之为白帝。

	[1] 江：原脱，据《水经注》补。