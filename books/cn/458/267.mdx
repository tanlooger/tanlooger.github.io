---
---
---
title: 又 西溟言别，赋此赠之
---



又 西溟言别，赋此赠之¹





谁复留君住。叹人生、几番离合，便成迟暮。最忆西窗同剪烛，却话家山夜雨。不道只、暂时相聚²。衮衮长江萧萧木³，送遥天、白雁哀鸣去。黄叶下，秋如许。　　曰归因甚添愁绪⁴？料强似、冷烟寒月，栖迟梵宇⁵。一事伤心君落魄，两鬓飘萧未遇⁶。有解忆、长安儿女⁷。裘敝入门空太息⁸，信古来才命真相负⁹。身世恨，共谁语？





【校】


〔题〕袁本有“姜”字。

〔强似〕古今作“强如”。

〔落魄〕汪本作“落拓”。





【笺注】


¹清史列传卷七十一姜宸英传：姜宸英，字西溟，浙江 慈溪人。连蹇不得志。康熙三十六年成进士，授翰林院编修，年已七十矣。病卒，年七十二。著有湛园集八卷、苇间集诗十卷。按姜宸英于康熙十二年离京，参加徐乾学主持的一统志编撰（据清史列传 徐乾学传，徐与蔡启僔主持康熙十一年顺天乡试，受人弹劾，“尚书徐乾学罢官，即家领一统志事，设局于洞庭东山，疏请宸英偕行。……明年二月，陛辞。”），十七年回京。据严绳孙金缕曲 送西溟奔母丧南归次韵及陈维崧贺新郎 送西溟南归和容若韵时西溟丁内艰（贺新郎即金缕曲），则此次离京，实因母丧。又据朱彝尊孝洁姜先生墓志铭，西溟之父孝洁“卒于草坪旅舍，时康熙十一年五月日也……先生殁后七年，孙孺人亦卒”，则西溟之母死于康熙十八年。此词当作于十八年秋。此首写西溟告别，后作者又作潇湘雨词送别。

²西溟于十七年来京，与作者相聚仅一年。

³杜甫登高诗：“无边落木萧萧下，不尽长江滚滚来。”

⁴曰归：曰，语助词。诗东山：“我东曰归，我心西悲。”

⁵时纳兰性德将西溟安顿于什刹海之龙华寺。参见前点绛唇（小院新凉）词注⁴。

⁶飘萧：飘动貌。杜甫义鹘行诗：“飘萧觉素发，凛欲冲儒冠。”

⁷杜甫月夜诗：“遥怜小儿女，未解忆长安。”

⁸战国策 秦策：“苏秦始将连横说秦王，书十上而说不行，黑貂之裘敝，黄金百斤尽。”

⁹李商隐有感诗：“中路因循我所长，古来才命两相妨。”





【附】


贺新郎 送西溟南归，和容若韵。时西溟丁内艰


／陈维崧

三载徐园住。记缠绵、春衫雪屐，几曾离阻。又作昭王台畔客，日日旗亭画句。最难得、他乡欢聚。眼底独怜君落拓，又何堪、鹃鸟啼红去。都不信，竟如许。　　千丝漫理无头绪。问愁悰、原非只为，渭城朝雨。如此人还如此别，说甚凌云遭遇。笑多少、痴儿呆女。本拟三冬长剪烛，怅今番、旧约成孤负。和残菊，隔篱语。





金缕曲 送西溟奔母丧南归次韵


／严绳孙

此恨何当住。也须知、王和生死，总成离阻。真使通都闻恸哭，废尽蓼莪诗句。算母子、寻常欢聚。秔稻登场春韭绿，便休论、万里封侯去。须富贵，竟何许。　　片帆触处成悲绪。问从今，樯乌堠燕，几番风雨。不尔置君天禄阁，未算人生奇遇。甚一种、世间儿女。画荻教成羞半豹，早高堂、鸾诰偏无负。天可告，傥相语。