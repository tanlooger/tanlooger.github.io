---
---
---
title: 鹧鸪天 离恨
---




背立盈盈故作羞¹。手挼梅蕊打肩头²。欲将离恨寻郎说，待得郎来恨却休。　　云澹澹，水悠悠。一声横笛锁空楼³。何时共泛春溪月，断岸垂杨一叶舟⁴。





【笺注】


¹盈盈：美好貌。古诗十九首之二：“盈盈楼上女，皎皎当窗牖。”

²晏幾道玉楼春词：“手挼梅蕊寻香径，正是佳期期未定。”

³唐赵嘏长安晚秋诗：“残星几点雁横塞，长笛一声人倚楼。”

⁴断岸：江岸断绝处。辛弃疾小重山词：“垂杨影、断岸西东。”