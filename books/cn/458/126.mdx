---
---
---
title: 画堂春
---







一生一代一双人¹，争教两处销魂²。相思相望不相亲³，天为谁春？　　浆向蓝桥易乞⁴，药成碧海难奔⁵。若容相访饮牛津⁶，相对忘贫⁷。





【笺注】


¹唐 骆宾王代女道士王灵妃赠道士李荣诗：“相怜相念倍相亲，一生一代一双人。”

²江淹别赋：“黯然销魂者，唯别而已矣。”周邦彦忆旧游词：“渐暗竹敲凉，疏萤照晚，两地魂销。”

³唐 王勃寒夜怀友杂体二首之二：“故人故情怀故宴，相望相思不相见。”李白相逢行：“相见不相亲，不如不相见。”

⁴蓝桥：在陕西 蓝田县东南蓝溪上。据裴硎传奇，秀才裴航途经蓝桥驿，口渴求饮。老妪命女云英饮以琼浆。裴欲娶云英为妻。老妪告裴，需以玉杵臼为聘。裴访得玉杵臼，与云英捣药百日，药成成仙。

⁵碧海：汉 东方朔十洲记：“扶桑在东海之东岸，岸直，陆行登岸一万里，东复有碧海，海广狭浩汗，与东海等，水既不咸苦，正作碧色，甘香味美。”李商隐常娥诗：“常娥应悔偷灵药，碧海青天夜夜心。”

⁶晋 张华博物志 杂说：“旧说云，天河与海通。近世有人居海渚者，年年八月有浮槎去来不失期。人有奇志，立飞阁于槎上，多赍粮乘槎而去……奄至一处，有城郭状，屋舍甚严，遥望宫中多织妇，见一丈夫牵牛渚次饮之。牵牛人乃惊问曰：‘何由至此？’此人具说来意，并问此是何处。答曰：‘君还至蜀郡，访严君平则知之。’……后至蜀，问君平，曰：‘某年月日客星犯牵牛宿。计年月，正是此人到天河时也。’”秦观玉楼春词：“当时误入饮牛津，何处重寻闻犬洞。”

⁷文子卷上符言：“老子曰，古之存己者，乐德而忘贱，故名不动志；乐道而忘贫，故利不动心。”