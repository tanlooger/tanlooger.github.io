---
---
---
title: 阮郎归
---







斜风细雨正霏霏¹，画帘拖地垂²。屏山几曲篆烟微³，闲庭柳絮飞。　　新绿密，乱红稀。乳莺残日啼。春寒欲透缕金衣⁴，落花郎未归。





【校】


〔调〕通本、张本、袁本作“醉桃源”。

〔烟〕原校：一作“香”。通本、张本、袁本作“香”。

〔春〕原校：一作“余”。通本、张本、袁本作“余”。





【笺注】


¹唐 张志和渔父词：“青箬笠，绿簑衣，斜风细雨不须归。”诗 采薇：“今我来思，雨雪霏霏。”

²五代 张泌浣溪沙词：“黄昏微雨画帘垂。”

³明 陈子龙醉落魄词：“几曲屏山，竟日飘香篆。”

⁴缕金衣：即金缕衣，饰以金缕的舞衣。顾夐荷叶杯词：“菊冷露微微，看看湿透缕金衣。”