---
---
---
title: 又
---



又¹





又到绿杨曾折处²，不语垂鞭³，踏遍清秋路。衰草连天无意绪⁴，雁声远向萧关去⁵。　　不恨天涯行役苦，只恨西风，吹梦成今古。明日客程还几许，霑衣况是新寒雨。





【笺注】


¹此词可能作于康熙二十一年八月去梭龙时。作者于当年三月曾扈驾东出山海关至盛京，这次奉命往觇梭龙，仍走去山海关之老路，故曰“又到绿杨曾折处”也。参见前长相思词注¹。

²吴文英桃源忆故人词：“潮带旧愁生暮，曾折垂杨处。”

³温庭筠赠知音诗：“景阳宫里钟初动，不语垂鞭上柳堤。”

⁴秦观满庭芳词：“山抹微云，天连衰草，画角声断谯门。”

⁵萧关：古关名，故址在今宁夏 固原县东南。