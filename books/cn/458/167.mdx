---
---
---
title: 鹧鸪天
---







独背残阳上小楼，谁家玉笛韵偏幽¹？一行白雁遥天暮²，几点黄花满地秋³。　　惊节序，叹沉浮，秾华如梦水东流⁴。人间所事堪惆怅⁵，莫向横塘问旧游⁶。





【校】


〔调〕通本、张本、袁本作“于中好”。以下数阕同。

〔残阳〕通本作“斜阳”。





【笺注】


¹李白春夜洛城闻笛诗：“谁家玉笛暗飞声？散入春风满洛城。”

²白雁：宋 彭乘续墨客挥犀七白雁至则霜降：“北方有白雁，似雁而小，色白，秋深则来。”唐 李颀送皇甫曾游襄阳山水兼谒韦太守诗：“白雁暮冲雪，青林寒带霜。”

³李清照声声慢词：“满地黄花堆积。”

⁴秾华：谓繁盛的花。唐 陆龟蒙和重题蔷薇诗：“秾华自古不得久，况是倚春春已空。”

⁵诗词曲语辞汇释卷三：“所事，犹云事事或件件也。……钟继先一枝花套自叙丑斋：‘所事堪宜，件件可咱家意。’”唐 曹唐张硕重寄杜兰香诗：“人间何事堪惆怅，海色西风十二楼。”

⁶横塘：在今南京市西南。宋 张敦颐六朝事迹 江河门：“吴大帝时，自江口沿淮筑堤，谓之横塘。”但在诗词中不一定实指其地。温庭筠池塘七夕诗：“万家砧杵三篙水，一夕横塘似旧游。”