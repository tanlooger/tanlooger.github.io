---
---
---
title: 临江仙
---







点滴芭蕉心欲碎¹，声声催忆当初。欲眠还展旧时书²。鸳鸯小字，犹记手生疏³。　　倦眼乍低缃帙乱，重看一半模糊。幽窗冷雨一灯孤⁴。料应情尽，还道有情无？





【笺注】


¹杜牧芭蕉诗：“芭蕉为雨移，故向窗前种。怜渠点滴声，留得归乡梦。”

²蔡伸生查子词：“看尽旧时书，洒尽今生泪。”

³王次回湘灵诗：“戏仿曹娥把笔初，描花手法未生疏。沉吟欲作鸳鸯字，羞被郎窥不肯书。”

⁴汤显祖牡丹亭悼觞：“冷雨幽窗灯不红。”