---
---
---
title: 又
---







游丝断续东风弱，悄无语半垂帘幕¹。红袖谁招曲槛边²，飏一缕秋千索。　　惜花人共残春薄³，春欲尽纤腰如削⁴。新月才堪照独愁，却又照梨花落。





【校】


〔东风弱〕张本作“东风悄”。

〔悄无语〕通本作“浑无语”，张本、箧中词作“无一语”。

〔红袖〕通本、张本、袁本、箧中词作“茜袖”。

〔飏〕通本、张本、袁本、箧中词作“弄”。

〔一缕〕张本作“几缕”。

〔残春〕昭代作“残阳”。





【笺注】


¹宋 朱淑真即事诗：“帘幕半垂灯烛暗，酒阑时节未忺眠。”

²韦庄菩萨蛮词：“骑马倚斜桥，满楼红袖招。”

³惜花人：指荡秋千的少女。朱淑真春阴古律二首之一：“芳意被他寒约住，天应知有惜花人。”

⁴鲍照拟行路难十八首之八：“床席生尘明镜垢，纤腰瘦削发蓬乱。”宋 侯寘满江红词：“念沈郎、多感更伤春，腰如削。”