---
---
---
title: 又
---







萧瑟兰成看老去¹，为怕多情，不作怜花句。阁泪倚花愁不语²，暗香飘尽知何处？　　重到旧时明月路。袖口香寒³，心比秋莲苦⁴。休说生生花里住⁵，惜花人去花无主⁶。





【笺注】


¹兰成：北周诗人庾信小字。此处借以自指。杜甫咏怀古迹五首其一：“庾信平生最萧瑟，暮年诗赋动江关。”

²阁泪：犹言含泪。宋 夏竦鹧鸪天词：“尊前只恐伤郎意，阁泪汪汪不敢垂。”

³晏幾道西江月词：“醉帽檐头风细，征衫袖口香寒。”

⁴晏幾道生查子词：“遗恨几时休，心抵秋莲苦。”

⁵生生：犹言一生。李贺秦宫诗：“秦宫一生花里活。”

⁶辛弃疾定风波词：“毕竟花开谁作主？记取，大都花属惜花人。”





【辑评】


谭献箧中词：势纵语咽，凄淡无聊，延巳、六一而后，仅见湘真。