---
---
---
title: 浪淘沙 望海
---



浪淘沙 望海¹





蜃阙半模糊²。踏浪惊呼³。任将蠡测笑江湖⁴。沐日光华还浴月，我欲乘桴⁵。　　钓得六鳌无⁶？竿拂珊瑚⁷。桑田清浅问麻姑⁸。水气浮天天接水，那是蓬壶⁹？





【笺注】


¹此词可能作于康熙二十一年三月扈驾至山海关时。参见前长相思注¹。

²蜃阙：海市蜃楼。史记 天官书：“海旁蜃气象楼台，广野气成宫阙然。”

³萨都剌黯淡滩歌：“欢呼踏浪棹歌去，晴雪洒面风吹衣。”

⁴蠡测：汉书 东方朔传答客难：“语曰：以筦窥天，以蠡测海。”庄子 秋水：“秋水时至，百川灌河，泾流之大，两涘渚崖之间不辨牛马。于是焉河伯欣然自喜，以天下之美为尽在己。顺流而东行，至于北海。东面而视，不见水端。于是焉河伯始旋其面目，望洋向若而叹曰：‘野语有之曰“闻道百，以为莫己若者”，我之谓也。……吾长见笑于大方之家。’”

⁵论语：“子曰：道不行，乘桴浮于海。”

⁶列子 汤问：“渤海之东，有大壑焉，其中有山，常随波潮上下。帝恐流于西极，失群圣之居，使巨鳌十五举首而戴之。龙伯之国，有大人……一钓而连六鳌。”后以钓鳌比喻远大的抱负或豪迈的举止。唐 李中送王道士游东海诗：“必若思三岛，应须钓六鳌。”

⁷杜甫送孔巢父谢病归游江东兼呈李白诗：“诗卷长留天地间，钓竿欲拂珊瑚树。”

⁸神仙传：王远，字方平，过蔡经家，召麻姑。既至，是好女子，年可十八九许，顶上作髻，余发散垂至腰，手爪似鸟，衣有文采，又非锦绣。自说云：“接侍以来，已见东海三为桑田。向到蓬莱，水又浅于往者会时略半也，岂将复还为陵陆乎？”方平笑曰：“圣人皆言，海中行复扬尘也。”

⁹蓬壶：即蓬莱，海上仙山。王嘉拾遗记卷一：“三壶则海中三山也。一曰方壶，则方丈也；二曰蓬壶，则蓬莱也；三曰瀛壶，则瀛洲也，形如壶器。”