---
---
---
title: 又
---







春深浅¹，一痕摇漾青如剪²。青如剪，鹭鸶立处，烟芜平远。　　吹开吹谢东风倦³，缃桃自惜红颜变⁴。红颜变，兔葵燕麦，重来相见⁵。





【笺注】


¹唐 朱庆余同友人看花诗：“寻花不问春深浅，纵是残红也入诗。”

²温庭筠春野行：“草浅浅，春如剪。”

³欧阳修玉楼春词：“东风本是开花信，及至花时风更紧。吹开吹谢苦匆匆，春意到头无处问。”

⁴缃桃：桃树的一种，结浅黄色果实。花谱：“千叶桃为缃桃。”

⁵刘禹锡再游玄都观绝句诗引：“居十年，召至京师。人人皆言有道士手植仙桃，满观如红霞，遂有前篇，以志一时之事。旋又出牧，今十有四年，复为主客郎中。重游玄都观，荡然无复一树，唯兔葵燕麦，动摇于春风耳。”三句谓旧地重来，不禁有前度刘郎之感。