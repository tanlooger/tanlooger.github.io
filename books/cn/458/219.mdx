---
---
---
title: 又 咏浴
---







鬓云松¹，红玉莹²。早月多情，送过梨花影³。半晌斜钗慵未整。晕入轻潮⁴，刚爱微风醒⁵。　　露华清⁶，人语静。怕被郎窥，移却青鸾镜⁷。罗韈凌波波不定⁸。小扇单衣，可奈星前冷。





【笺注】


¹松：蓬乱。周邦彦鬓云松令词：“鬓云松，眉叶聚。”

²红玉：喻妇女肌肤红润。柳永红窗听词：“如削肌肤红玉莹。”

³王安石夜直诗：“春色恼人眠不得，月移花影上栏干。”

⁴潮：指脸色发红。

⁵刚：犹言偏，只。

⁶秦观临江仙词：“月高风定露华清。”

⁷伶玄飞燕外传：“昭仪夜入浴兰室，肤体光发占灯烛，帝从帏中窃望之。侍儿白昭仪。昭仪揽巾撤烛。他日，帝约赐侍儿金，使无得言。私婢不豫约，中出闱，值帝，即白昭仪。昭仪遽隐避。自是帝窥昭仪浴，多袖金，逢侍儿辄赐之。”

⁸曹植洛神赋：“凌波微步，罗袜生尘。”