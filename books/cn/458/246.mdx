---
---
---
title: 东风第一枝 桃花
---







薄劣东风¹，凄其夜雨²，晓来依旧庭院³。多情前度崔郎，应叹去年人面⁴。湘帘乍卷，早迷了、画梁栖燕。最娇人清晓莺啼，飞去一枝犹颤。背山郭、黄昏开遍。　　想孤影、夕阳一片⁵。是谁移向亭皋⁶，伴取晕眉青眼⁷。五更风雨，算减却、春光一线⁸。傍荔墙牵惹游丝⁹，昨夜绛楼难辨¹⁰。





【校】


〔算减却〕瑶华集作“莫减却”。





【笺注】


¹薄劣：情爱少，犹言无情。张元幹踏莎行词：“薄劣东风，夭斜落絮，明朝重觅吹笙路。”

²凄其：寒凉。诗绿衣：“兮绤兮，凄其以风。”

³晏幾道碧牡丹词：“月痕依旧庭院。”

⁴前度崔郎：博陵 崔护，清明日独游都城南，得居人庄，叩门求饮。有女子以盂水至，开门设床命坐。独倚小桃斜柯伫立，而意属殊厚。……崔辞去，送至门，如不胜情而入。崔亦睠盼而归，自后绝不复至。及来岁清明日，忽思之，情不可抑。径往寻之，门墙如故，而已锁扃之。因题诗于左扉曰：“去年今日此门中，人面桃花相映红。人面只今何处去，桃花依旧笑春风。”见唐 孟棨本事诗。

⁵明 冯小青诗：“夕阳一片桃花影，知是亭亭倩女魂。”

⁶亭皋：水边平地。王安石移桃花示俞秀老诗：“枝柯蔫绵花烂熳，美锦千两敷亭皋。”

⁷晕眉：模糊的淡眉，喻柳叶。韦庄女冠子词：“依旧桃花面，频低柳叶眉。”青眼，初生柳叶细长如眼，因称柳眼。宋 葛长庚蝶恋花词：“管领风光谁是伴，一堤杨柳开青眼。”

⁸王建宫词：“树头树底觅残红，一片西飞一片东。自是桃花贪结子，错教人恨五更风。”

⁹荔墙：谓攀附着薜荔的墙。

¹⁰绛楼：红楼。此句谓夜间红色的桃花和红色的楼台连成一片，几乎分辨不清。