---
---
---
title: 又
---







未得长无谓¹。竟须将、银河亲挽，普天一洗²。麟阁才教留粉本³，大笑拂衣归矣⁴。如斯者、古今能几。有限好春无限恨，没来由、短尽英雄气⁵。暂觅个，柔乡避⁶。　　东君轻薄知何意⁷。尽年年、愁红惨绿，添人憔悴⁸。两鬓飘萧容易白，错把韶华虚费。便决计、疏狂休悔。但有玉人常照眼⁹，向名花美酒拚沉醉¹⁰。天下事，公等在。





【笺注】


¹无谓：没有意义。李商隐无题诗：“人生岂得长无谓，怀古思乡共白头。”

²杜甫洗兵马诗：“安得壮士挽天河，净洗甲兵长不用。”

³麟阁：麒麟阁，在未央宫内。汉书卷五十四苏武：“上思股肱之美，乃图画其人于麒麟阁。”注：“张晏曰：‘武帝获麒麟时作此阁，图画其像于阁，遂以为名。’师古曰：‘汉宫阁疏名云萧何造。’” 粉本：谓画稿。古人作画，于墨稿上加描粉笔，用时扑入缣素，依粉痕落墨，故曰粉本。

⁴拂衣：表示归隐。南朝 宋谢灵运述祖德诗：“高揖七州外，拂衣五湖里。”

⁵蔡伸点绛唇词：“一点情钟，销尽英雄气。”

⁶柔乡：温柔乡。伶玄飞燕外传：“是夜进合德，帝大悦，以辅属体，无所不靡，谓为温柔乡。”

⁷东君：司春之神。辛弃疾满江红 暮春词：“可恨东君，把春去春来无迹。”

⁸宋 杨无咎阳春词：“尽憔悴、过了清明候，愁红惨绿。”

⁹照眼：映入眼中。王次回梦游十二首之八：“但有玉人长照眼，更无尘务暂经心。”

¹⁰性德致严绳孙书札：“弟比来从事鞍马间，益觉疲顿。……从前壮志，都已隳尽。昔人言，身后名不如生前一杯酒。此言大是。弟是以甚慕魏公子之饮醇酒近妇人也。”