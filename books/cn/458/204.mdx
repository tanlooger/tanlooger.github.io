---
---
---
title: 又
---







带得些儿前夜雪，冻云一树垂垂¹。东风回首不胜悲²。叶干丝未尽，未死只颦眉³。　　可忆红泥亭子外，纤腰舞困因谁⁴？如今寂寞待人归。明年依旧绿，知否系斑骓⁵？





【校】


〔带得句〕通本、张本作“夜来带得些儿雪”。





【笺注】


¹冻云：形容柳枝上的积雪。杜甫和裴迪登蜀州东亭送客逢早梅相忆见寄诗：“江边一树垂垂发，朝夕催人自白头。”

²韦庄春陌二首之一：“肠断东风各回首，一枝春雪冻梅花。”

³骆宾王王昭君诗：“古镜菱花暗，愁眉柳叶颦。”

⁴李白鲁郡尧祠送窦明府薄华还西京诗：“红泥亭子赤阑干，碧流环转青锦湍。”柳永夜半乐词：“舞腰困力，垂杨绿映，浅桃秾李夭夭，嫩红无数。”

⁵李商隐无题二首之一：“斑骓只系垂杨岸，何处西南任好风。”