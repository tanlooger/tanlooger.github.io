---
---
---
title: 木兰花 拟古决绝词柬友
---



木兰花 拟古决绝词柬友¹





人生若只如初见，何事秋风悲画扇²。等闲变却故人心，却道故人心易变³。　　骊山语罢清宵半⁴，泪雨零铃终不怨⁵。何如薄幸锦衣郎，比翼连枝当日愿⁶。





【校】


〔调〕通本、张本、袁本作“木兰花令”。

〔题〕通本、张本、袁本无“柬友”二字。

〔语罢〕通本、张本作“雨罢”。





【笺注】


¹古辞白头吟：“闻君有两意，故来相决绝。”唐 元稹有古决绝词三章。

²汉 班婕妤怨歌行：“新裂齐纨素，皎洁如霜雪。裁为合欢扇，团团似明月。出入君怀袖，动摇微风发。常恐秋节至，凉飚夺炎热。弃捐箧笥中，恩情中道绝。”晏殊蝶恋花词：“一霎秋风惊画扇。”

³等闲二句：故人，指前夫。古诗为焦仲卿妻作：“新妇识马声，蹑履相逢迎，怅然遥相望，知是故人来。”谓故人轻易变心，反说人心本来就是易变的，不足为奇。

⁴唐陈鸿长恨歌传：“昔天宝十载，侍辇避暑骊山宫。秋七月牵牛织女相见之夕……夜殆半，休侍卫于东西厢，独侍上。上凭肩而立，因仰天感牛女事，密相誓心，愿世世为夫妇。”

⁵泪雨零铃：见前浣溪沙（凤髻抛残秋草生）注⁵。句谓明皇虽闻铃声而悲，但为保全皇位，而抛弃爱妃，终无悔恨之心。

⁶何如二句：锦衣郎指明皇，谓其当年虽有比翼连枝之誓言，而终于薄情。白居易长恨歌：“在天愿为比翼鸟，在地愿为连理枝。”