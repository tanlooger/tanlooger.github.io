---
---
---
title: 又
---



又¹





小构园林寂不哗，疏篱曲径仿山家。昼长吟罢风流子²，忽听楸枰响碧纱³。　　添竹石，伴烟霞⁴。拟凭尊酒慰年华。休嗟髀里今生肉⁵，努力春来自种花。





【校】


〔昼长〕瑶华集作“春窗”。

〔忽听句〕瑶华集作“一鸟声中日上纱”。

〔休嗟二句〕瑶华集作“休言筋肉俱驽缓，尝向东风自种花”。





【笺注】


¹此词可能作于康熙十九年或稍后。参见前满江红（问我何心）注¹。

²风流子：词牌名。孙光宪风流子词：“茅屋槿篱溪曲，鸡犬自南自北。菰叶长，水葓开，门外春波涨绿。听织声促，轧轧鸣梭穿屋。”

³楸枰：指棋盘。碧纱：指碧纱窗。白居易邻女诗：“何处闲教鹦鹉语，碧纱窗下绣床前。”

⁴烟霞：泛指山水、山林。

⁵三国志 蜀先主传注：“九州春秋曰：（刘）备住荆州数年，尝于（刘）表坐起至厕，见髀里肉生，慨然流涕。还坐，表怪问备，备曰：‘吾常身不离鞍，髀肉皆消。今不复骑，髀里肉生。日月若驰，老将至矣，而功业不建，是以悲耳。’”