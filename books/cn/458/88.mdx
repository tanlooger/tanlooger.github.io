---
---
---
title: 又
---







花丛冷眼¹，自惜寻春来较晚²。知道今生，知道今生那见卿！　　天然绝代，不信相思浑不解。若解相思，定与韩凭共一枝³。





【笺注】


¹元稹离思五首之四：“取次花丛懒回顾，半缘修道半缘君。”

²唐 于邺扬州梦记：“太和末，（杜）牧自御史出佐宣州幕，虽所至辄游，终无属意。因游湖州，得鸦头女十余岁，惊为国色。因语其母，将接至舟中。母女皆惧。牧曰：‘且不即纳，当为后期，吾不十年，必守此郡。不来，乃从尔所适。’母许诺，为盟而别。故牧归，颇以湖州为念。寻拜黄州、池州、睦州，皆非意也。牧与周墀善，会墀为相，乃并以三笺，求守湖州。大中三年，始授湖州刺史，则已十四年矣。所约者已从人三载，而生二子。牧乃为诗曰：‘自是寻春去较迟，不须惆怅怨芳时。狂风落尽深红色，绿叶成阴子满枝。’”

³晋 干宝搜神记卷十一：“宋康王舍人韩凭，娶妻何氏，美。康王夺之。凭怨，王囚之……凭乃自杀。其妻乃阴腐其衣。王与之登台，妻遂自投台。左右揽之，衣不中手而死。遗书于带曰：‘……愿以尸骨赐凭合葬。’王怒，弗听，使里人埋之，冢相望也。王曰：‘尔夫妇相爱不已，若能使冢合，则吾弗阻也。’宿昔之间，便有大梓木生于二冢之端，旬日而大盈抱，屈体相就，根交于下，枝错于上。又有鸳鸯，雌雄各一，恒栖树上，晨夕不去，交颈悲鸣，音声感人。宋人哀之，遂号其木曰相思树，相思之名起于此也。南人谓此禽即韩凭夫妇之精魂。”