---
---
---
title: 又 简梁汾，时方为吴汉槎作归计
---



又 简梁汾，时方为吴汉槎作归计¹





洒尽无端泪。莫因他、琼楼寂寞²，误来人世。信道痴儿多厚福，谁遣偏生明慧。就更著、浮名相累。仕宦何妨如断梗，只那将、声影供群吠³。天欲问，且休矣。　　情深我自憔悴。转丁宁、香怜易爇，玉怜轻碎。羡煞软红尘里客⁴，一味醉生梦死。歌与哭、任猜何意。绝塞生还吴季子⁵，算眼前、此外皆闲事。知我者，梁汾耳⁶。





【校】


〔题〕通本、张本、昭代作“简梁汾”。

〔偏〕原校：一作“天”。昭代作“天”。

〔就〕原校：一作“谁”。袁本作“孰”，通本、张本、昭代作“莫”。





【笺注】


¹清史列传卷七十吴兆骞传：吴兆骞，字汉槎，江苏 吴江人。少有隽才，及长，才名动一世。顺治十四年，举于乡，以科场事逮系，遣戍宁古塔，居塞上二十三年。后其友顾贞观商于纳兰性德、徐乾学为纳锾。康熙二十年蒙恩赦还。逾三年卒，年五十四。著秋笳集。顾贞观作金缕曲二首寄吴兆骞，其序云作于丙辰（一六七六）冬。纳兰性德读之大为感动，遂挺身相助。本词当作于此时或稍后。

²琼楼：指仙界楼台或月中宫殿。苏轼水调歌头词：“我欲乘风归去，又恐琼楼玉宇，高处不胜寒。”

³东汉 王符潜夫论：“谚曰：‘一犬吠形，百犬吠声。’世之疾此，固久矣哉。”此二句谓官职本无足道，可以视同断梗残枝，但以莫须有的罪名被人论罪，实在冤枉。

⁴软红尘：指都市繁华。苏轼次韵蒋颖叔钱穆父从驾景灵宫二首之一：“半白不羞垂领发，软红犹恋属车尘。”自注：“前辈戏语，有西湖风月，不如东华软红香土。”

⁵吴季子：春秋时吴王 寿梦少子，封于延陵，故称延陵季子。此处借指吴汉槎。

⁶辛弃疾贺新郎词：“不恨古人吾不见，恨古人不见吾狂耳。知我者，二三子。”





【纪事】


清 谢章铤赌棋山庄词话：汉槎，梁汾友耳。容若感梁汾词，谋赎汉槎归，曰：“三千六百日中，吾必有以报梁汾。”厥后卒能不食其言，遂有“绝塞生还吴季子，算眼前此外皆闲事”句。

清 袁枚随园诗话：康熙初，吴汉槎 兆骞谪戍宁古塔。其友顾贞观 华峰馆于纳兰太傅家，寄吴金缕曲云云。太傅之子成容若见之，泣曰：“河梁生别之诗，山阳死友之传，得此而三。此事三千六百日中，我当以身任之。”华峰曰：“人寿几何，公子乃以十载为期耶？”太傅闻之，竟为道地，而汉槎生入玉门关矣。