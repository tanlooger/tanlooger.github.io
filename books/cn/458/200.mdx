---
---
---
title: 又
---







长记碧纱窗外语，秋风吹送归鸦。片帆从此寄天涯，一灯新睡觉¹，思梦月初斜²。　　便是欲归归未得³，不如燕子还家⁴。春云春水带轻霞，画船人似月⁵，细雨落杨花⁶。





【校】


〔长记句〕今词、词汇、瑶华集、词雅作“长记曲阑干外语”，箧中词作“长记纱窗窗外语”。

〔秋风句〕今词、词汇瑶华集、词雅作“西风吹逗窗纱”。





【笺注】


¹姚合庄居即事诗：“斜月照床新睡觉，西风半夜鹤来声。”

²白居易凉夜有怀诗：“灯尽梦初罢，月斜天未明。”

³唐 刘兼中春登楼诗：“归去莲花归未得，白云深处有茅堂。”

⁴顾夐临江仙词：“何事狂夫音信断，不如梁燕犹归。”

⁵韦庄菩萨蛮词：“炉边人似月，皓腕凝双雪。”

⁶陆游晚春感事诗：“护雏燕子常更出，著雨杨花又懒飞。”