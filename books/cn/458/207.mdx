---
---
---
title: 又
---







眼底风光留不住¹，和暖和香，又上雕鞍去²。欲倩烟丝遮别路³，垂杨那是相思树⁴？　　惆怅玉颜成间阻，何事东风，不作繁华主⁵。断带依然留乞句⁶，斑骓一系无寻处。





【校】


〔玉颜〕汪本作“玉烟”，疑刻误。





【笺注】


¹辛弃疾蝶恋花词：“有底风光留不住，烟波万顷春江橹。”此词可能作于康熙二十一年三月，参阅下阕注¹。

²王次回骊歌二叠送韬仲春往秣陵诗：“怜君孤负晓衾寒，和暖和香上马鞍。”

³别路：分别的道路。温庭筠送李亿东归诗：“别路青青柳弱，前溪漠漠苔生。”

⁴相思树：文选左思吴都赋：“楠榴之木，相思之树。”李善注引刘成曰：“相思，大树也。材理坚，邪斫之则文，可作器。其实如珊瑚，历年不变。东冶有之。”

⁵宋 严蕊卜算子词：“花落花开自有时，总是东风主。”宋 杜旟蓦山溪词：“春风如客，可是繁华主？”

⁶李商隐柳枝五首序：“柳枝，洛中里娘也。……余从昆让山，比柳枝居为近。他日春曾阴，让山下马柳枝南柳下，咏余燕台诗，柳枝惊问：‘谁人有此？谁人为是？’让山谓曰：‘此吾里中少年叔耳。’柳枝手断长带，结让山为赠叔乞诗。”