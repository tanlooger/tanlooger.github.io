---
---
---
title: 又 题元人芦洲聚雁图
---



又 题元人芦洲聚雁图¹





似有猿啼，更无渔唱，依稀落尽丹枫。湿云影里，点点宿宾鸿²。占断沙洲寂寞³，寒潮上、一抹烟笼⁴。全不似、半江瑟瑟，相映半江红⁵。　　楚天秋欲尽，荻花吹处，竟日冥濛。近黄陵祠庙⁶，莫采芙蓉⁷。我欲行吟去也，应难问、骚客遗踪⁸。湘灵杳、一樽遥酹，还欲认青峰⁹。





【笺注】


¹芦洲：长着芦苇的水中陆地。

²宾鸿：指暮秋仍未飞走的鸿雁。礼 月令：“季秋之月……鸿雁来宾。”注：“言其客止未去也。”

³诗词曲语辞汇释卷三：“占断，犹云占尽或占住。……僧仲殊念奴娇词咏荷花：‘绛彩娇春，铅华掩昼，占断鸳鸯浦。’”

⁴杜牧泊秦淮诗：“烟笼寒水月笼沙，夜泊秦淮近酒家。”

⁵瑟瑟：碧绿貌。白居易暮江吟：“一道残阳铺水中，半江瑟瑟半江红。”

⁶黄陵庙：在湖南湘阴县北。水经注三八湘水：“湖水西流径二妃庙南，世谓之黄陵庙也。言大舜之陟方也，二妃从征，溺于湘江。……故民为立祠于水侧焉。”

⁷芙蓉：荷花的别名。古诗十九首之六：“涉江采芙蓉，兰泽多芳草。”

⁸骚客：指屈原。屈原渔父：“屈原既放，游于江潭，行吟泽畔，颜色憔悴。”

⁹湘灵：湘水之神。屈原远游：“使湘灵鼓瑟兮，令海若舞冯夷。”唐 钱起湘灵鼓瑟诗：“曲终人不见，江上数峰青。”此三句谓湘水之神杳不可见，只能以杯酒遥祭。忽然想起钱起的湘灵鼓瑟诗来，所以又向画上认看。





纳兰词笺注卷四