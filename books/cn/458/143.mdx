---
---
---
title: 太常引 自题小照
---



太常引 自题小照¹





西风乍起峭寒生，惊雁避移营²。千里暮云平³，休回首长亭短亭⁴。　　无穷山色⁵，无边往事，一例冷清清。试倩玉箫声，唤千古英雄梦醒。





【笺注】


¹作者有多幅画像，其中一幅是出塞图。姜宸英题容若出塞图诗二首：“一行秋雁促归程，千里山河感慨深。半亸吟鞭望天末，白沙空碛少人行。”“奉使曾经葱岭回，节毛暗落白龙堆。新词烂漫谁收得？更与辛勤渡海来。”吴天章题楞伽出塞图：“出关塞草白，立马心独伤。秋风吹雁影，天际正茫茫。岂念衣裳薄，还惊鬓发苍。金关千里月，中夜拂流黄。”性德别号楞伽山人。这几首诗与此词所叙时地景物极相似。据此可以推测此词所题即出塞图。

²惊雁：惊弦之雁。庾肩吾九日侍宴乐游苑应令诗：“腾猨疑矫箭，惊雁避虚弓。”移营，拆移的营地，即旧营。

³王维观猎诗：“回看射雕处，千里暮云平。”

⁴欧阳修浪淘沙词：“长亭回首短亭遥。”

⁵宋向子諲秦楼月词：“伤心切，无边烟水，无穷山色。”