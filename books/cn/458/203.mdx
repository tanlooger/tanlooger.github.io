---
---
---
title: 又 寒柳
---







飞絮飞花何处是？层冰积雪摧残。疏疏一树五更寒¹。爱他明月好，憔悴也相关。　　最是繁丝摇落后，转教人忆春山²。湔裙梦断续应难³。西风多少恨，吹不散眉弯。





【笺注】


¹宋 陈造春寒诗：“小杏惜香春恰恰，新杨弄影午疏疏。”李煜浪淘沙词：“帘外雨潺潺，春意阑珊，罗衾不耐五更寒。”

²春山：见前摊破浣溪沙（欲语心情梦已阑）注²。

³湔裙：见前遐方怨词注⁴。李商隐柳枝五首序：“明日，余比马出其巷。柳枝丫鬟毕妆抱立扇下，风鄣一袖指曰：‘若叔是？后三日邻当去溅裙水上，以博山香待，与郎俱过。’余诺之。会所友有偕当诣京师者，戏盗余卧装以先，不果留。雪中让山至，且曰：‘为东诸侯取去矣。’”





【辑评】


陈廷焯白雨斋词话：……余最爱其临江仙寒柳云：“疏疏一树五更寒。爱他明月好，憔悴也相关。”言中有物，几令人感激涕零。容若词亦以此篇为压卷。

又词则 大雅集：缠绵沉著，似此真可伯仲小山，颉颃永叔。