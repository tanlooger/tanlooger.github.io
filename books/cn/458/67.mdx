---
---
---
title: 又
---







窗间桃蕊娇如倦¹，东风泪洗胭脂面²。人在小红楼³，离情唱石州⁴。　　夜来双燕宿，灯背屏腰绿⁵。香尽雨阑珊⁶，薄衾寒不寒？





【校】


〔间〕原校：一作“前”。通本、张本、袁本作“前”。





【笺注】


¹温庭筠春暮宴罢寄宋寿先辈诗：“窗间桃蕊宿妆在，雨后牡丹春睡浓。”

²白居易后宫词：“三千宫女胭脂面，几个春来无泪痕。”

³宋 施枢摸鱼儿词：“人在小红楼，朱帘半卷，香注玉壶露。”

⁴石州：唐商调曲名，乐府诗集卷七十九载其辞曰：“自从君去远巡边，终日罗帏独自眠。看花情转切，揽镜泪如泉。一自离君后，啼多双脸穿。何时狂虏灭，免得更留连。”是戍妇思夫之作。李商隐代赠二首之二：“东南日出照高楼，楼上离人唱石州。”

⁵屏腰：屏风的中间部分。龚鼎孳望海潮词：“闲倚玉屏腰。”

⁶阑珊：将尽。唐皮日休重题后池诗：“细雨阑珊眠鹭觉，钿波悠漾并鸳娇。”