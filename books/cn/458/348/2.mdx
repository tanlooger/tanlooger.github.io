---
---
---
title: 附录二 总评
---




冯金伯辑词苑萃编：顾梁汾曰：容若词，一种凄惋处，令人不能卒读。人言愁我始欲愁。

陈其年曰：饮水词哀感顽艳，得南唐二主之遗。

陈廷焯白雨斋词话：容若饮水词，在国初亦推作手，较东白堂词（佟世南撰）似更闲雅。然意境不厚，措词亦浅显。余所赏者，惟临江仙 寒柳第一阕及天仙子 渌水亭秋夜、酒泉子（谢却荼蘼一篇）三篇耳，余俱平衍。又菩萨蛮云：“杨柳乍如丝，故园春尽时。”亦凄惋，亦闲丽，颇似飞卿语。惜通篇不称。又太常引云：“梦也不分明，又何必催教梦醒。”亦颇凄警。然意境已落第二乘。

又：容若饮水词，才力不足，合者得五代人凄婉之意。余最爱其临江仙 寒柳云：“疏疏一树五更寒，爱他明月好，憔悴也相关。”言中有物，几令人感激涕零。容若词亦以此篇为压卷。

李佳左庵词话：八旗词家，向推纳兰容若饮水、侧帽二词，清微淡远。

谢章铤赌棋山庄词话：纳兰容若深于情者也。固不必刻划花间，俎豆兰畹，而一声河满，辄令人怅惘欲涕。

谭献复堂词话：有明以来，词家断推湘真第一，饮水次之。其年、竹垞、樊榭、频伽，尚非上乘。

又：以成容若之贵，项莲生之富，而填词皆幽艳哀断，异曲同工，所谓别有怀抱者也。

又：周稚圭有言：成容若欧、晏之流，未足以当李重光。

又：周稚圭云：或言纳兰容若，南唐 李重光后身也。予谓重光天籁也，恐非人力所及。容若长调多不协律，小令则格高韵远，极缠绵婉约之致，能使残唐坠绪，绝而复续。第其品格，殆叔原、方回之亚乎。

胡薇元岁寒居词话：倚声之学，国朝为盛。竹垞、其年、容若鼎足词坛。……容若饮水一卷，侧帽数章，为词家正声。散璧零玑，字字可宝。杨蓉裳称其骚情古调，侠肠俊骨，隐隐奕奕，流露于毫楮间。

李慈铭越缦堂日记：容若为纳兰太傅明珠之子，少年侍卫禁廷，好学能文，与国初诸名士相角逐，著有通志堂集二十卷，多说经之书，而词特传。华峰 顾贞观首刻之，其后杨蓉裳又为续刊，所谓饮水 侧帽。□□□恒不得见，所见者昭代词选及词综所载数阕耳，幽情侧艳，心焉系之。去年秋季贶自禾中归，以全帙示余，盖娄东汪氏所刻本，共三百二十三阕，殆搜辑无遗矣。今摘其尤者于此。余尝论作词之道，固另有一种婉丽软媚之致，必性情近者始足语此，然亦须书卷富才力厚，草堂骫骳，元明浅陋，岂彼之人皆性情拙欤！国朝谭词推朱、陈两家。伽陵病在熟，竹垞病在陈，顾伽陵胜于竹垞者，笔意灵也。余子不足数。求与伽陵鼎峙者，其容若及金风亭长乎。余于词非当家，所作者真诗余耳，然于此中颇有微悟。盖必若近若远，忽去忽来，如蛱蝶穿花，深深款款。又须于无情无绪中，令人十步九回，如佛言食蜜中边皆甜。古来得此旨者，南唐二主、六一、安陆、淮海、小山及李易安漱玉词耳。屯田近俗，稼轩近霸，而两家佳处，均契渊微。本朝董文友小令最佳，惜不见其集。次则厉樊榭，真宋人嫡髓，而太近白石、草窗，兰荃遗韵，夐乎邈矣！纳兰词在当日为伽□□□□□徐菊庄、吴薗次辈皆推许之，今则鲜有举其姓氏者。其词弦弦掩抑，令人不欢，洵有如顾梁汾所谓非文人不能多情，非才子不能善怨者。然根柢太浅，每露底蕴，长调犹时若不醇，此不读书之故。徐健庵、韩慕庐作容若墓志，言其所作多于扈跸侍猎时得之，容或然也。余尝见其所著渌水亭杂识，固不见佳，而词独哀怨骚屑。以承平贵公子，而憔悴忧伤，常若不可终日，虽性情有独至，亦年命不永之征也。

大约词与诗之别，诗必意余于言，词则言余于意，往往申衍□□□□□□以盛气包举之，词则不得游移一字，故异曲同工。词之小令，犹诗中五绝七绝，须天机凑泊，不著一字；以字句新隽见奇者，次也。或以小令为易工，是犹作七绝者，但观摹晚唐、南宋诸家，而不知有龙标、太白也。长调须流宕而不剽，雄厚而不竞。清真未免剽，稼轩未免竞，东坡则或上类于诗，或下流于曲，故足以鼓吹骚雅者尠已。伽陵词如丝竹迭奏广场，繁响中时作渊渊金石声，纳兰词如寡妇夜哭，缠绵幽咽，不能终听。近来汴人周誉芬东沤词则如儿女子花前月下，喁喁私语，温丽闻芗泽，故虽未能尽两家之长，而实为两家所未有也。余词非叔子所服，顾尝自谓如松竹间语，清婉无响，不肯一语同东沤，而心实喜之。或有讥其不醇者，虽未必知言，然能再加洗伐，则五代、两宋无人矣。因论容若词及之。咸丰乙卯（一八五五）九月初十日。

又：终日无事，去年定子太史以成容若纳兰词属评点，久庋不还，今日既暇，因为加墨一过。容若词，天分殊胜而学力甚歉。予于乙卯秋曾选其佳者录之，时于此事犹未深入，故别择尚疏。其词长调殊鲜合作，小令、中令多得钟隐、淮海之悟。如“寄语酿花风日好，绿窗来与上琴弦”、“记得别伊时，桃花柳万丝”、“妆罢只思眠，江南四月天”、“刚与病相宜，琐窗薰绣衣”、“没个音书，尽日东风上绿除”、“风也萧萧，雨也萧萧，瘦尽灯花又一宵”、“月上桃花，雨歇春寒燕子家”、“被酒莫惊春睡重，赌书消得泼茶香。当时只道是寻常”、“烟丝欲袅，露光凝泫，春在桃花”、“满地梨花似去年，却多了廉纤雨”、“五月江南麦已稀，黄梅时节雨霏微，闲看燕子教雏飞”、“一般心事，两样愁情，犹记碧桃影里誓三生”、“画船人似月，细雨落杨花”、“帘影谁摇，燕蹴风丝上柳条”、“甚日还来，同领略夜雨空阶滋味”、“一钩残照，半帘微絮，总是恼人时”，皆清灵婉约，诵之使人之意也消。故所作不及伽陵、竹垞之半，才力亦相去远甚，而讫今谈艺家与朱、陈并称，繇其独契性灵，冥臻上乘，亦非二家所能及也。此本为道光丁酉岁镇洋汪元治所刻，合饮水、侧帽二集，又搜其遗剩，共得三百二十三阕，所作大约已备。惜校雠不精，又指其琵琶仙、秋水等调为自度曲，盖全不知此事者矣。咸丰辛酉（一八六一）二月十八日。

丁绍仪听秋声馆词话：国朝词人辈出，然工为南唐五季语者，无若纳兰相国明珠子容若侍卫。所著饮水词于伽陵 小长芦二家外，别立一帜。其古今体诗亦温雅。

张德瀛词征：成容若填词诗云：“往往欢娱工，不如忧患作……”愚按：容若词与顾梁汾唱和最多。“往往欢娱工，不如忧患作”两语，则容若自道甘苦之言。然容若词幽怨凄黯，其年词高阔雄健，犹之晋侯不能乘郑马，赵将能用楚兵。两家诣力，固判然若别也。

王国维人间词话：纳兰容若以自然之眼观物，以自然之舌言情，此由初入中原，未染汉人风气，故能真切如此。北宋以来，一人而已。

又：谭复堂箧中词选谓蒋鹿潭水云楼词与成容若、项莲生三百年间分鼎三足。然水云楼词小令颇有境界，长调惟存气格，忆云词精实有余，超逸不足，皆不足与容若比。

况周颐蕙风词话：寒酸语不可作，即愁苦之音，亦以华贵出之，饮水词人所以为重光后身也。

又：容若与顾梁汾交谊甚深，词亦齐名，而梁汾稍不逮容若。论者曰失之脆。

又：纳兰容若为国初第一词人，其饮水诗填词古体云（略）。容若承平少年，乌衣公子，天分绝高。适承元 明词敝，甚欲推尊斯道，一洗雕虫篆刻之讥。独惜享年不永，力量未充，未能胜起衰之任。其所为词纯任性灵，纤尘不染，甘受和，白受采，进于沉著浑至何难矣。

蔡嵩云柯亭论词：纳兰小令，丰神迥绝，学后主未能至，清丽芊绵似易安而已。悼亡诸作，脍炙人口。尤工写塞外荒寒之景，殆扈从时所身历，故言之亲切如此。其慢词则凡近拖沓，远不如其小令，岂词才所限欤？

吴梅词学通论：容若小令，凄惋不可卒读。顾梁汾、陈其年皆低首交称之。究其所诣，洵足追美南唐二主。清初小令之工，无有过于容若者矣。同时佟世南有东白堂词，较容若略逊。而意境之深厚，措词之显豁，亦可与容若相埒。然如临江仙 寒柳、天仙子 渌水亭秋夜、酒泉子 荼蘼谢后作，非容若不能作也。又菩萨蛮云：“杨柳又如丝，故园春尽时。”凄惋闲丽，较驿桥春雨更进一层。或谓容若是李煜转生，殆专论其词也。承平宿卫，又得通儒为师，搜辑旧籍，刊布艺林，其志向自足千古，岂独琢词之工已哉。