---
---
---
title: 杨序
---




倚声之学，唯国朝为盛。文人才子，磊落间起。词坛月旦，咸推朱 陈二家为最。同时能与之角立者，其惟成容若先生乎。陈词天才艳发，辞锋横溢，盖出入北宋 欧 苏诸大家。朱词高秀超诣，绮密精严，则又与南宋白石诸家为近。而先生之词，则真花间也。今所传湖海楼词多至千八百阕，曝书亭词亦不下六百余阕。先生所著饮水词，仅百余阕耳。然花间逸格，原以少许胜人多许。握兰一卷，阳春数章，散翠零玑，均可宝也。先生貂珥朱轮，生长华膴，其词则哀怨骚屑，类憔悴失职者之所为。盖其三生慧业，不耐浮尘，寄思无端，抑郁不释。韵澹疑仙，思幽近鬼，年之不永，即兆于斯。尝谓桃叶、团扇，艳而不悲，防露、桑间，悲而不雅，词殆兼之，洵极诣矣。或者谓高门贵胄，未必真嗜风雅，或当时贡谀者代为操觚耳。今其词具在，骚情古调，侠肠俊骨，隐隐奕奕，流露于毫楮间，斯岂他人所能摹拟乎？且先生所与交游，皆词场名宿，刻羽调商，人人有集，亦正少此一种笔墨也。嗟乎，蛾眉谣诼，没世犹然，真赏难逢，为可累息。余向欲以朱 陈二家词合先生所著为三家词选，顾力有未暇。先手钞此本，藏之箧笥。凄风暗雨，凉月三星，曼声长吟，辄复魂销心死。声音感人，一至此乎。先生有知，其以余为隔世之知己否也。时嘉庆丁巳夏五，梁溪 杨芳灿 蓉裳氏序。