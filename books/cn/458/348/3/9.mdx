---
---
---
title: 汪后跋
---




元治辑纳兰词四卷，伯兄跋之详矣。剞劂告竣，将次印刷，复于吴门彭丈桐桥处得通志堂全集，共二十卷。内词四卷，计三百四阕。参互详考，所遗有四十六阕。爰即补刊于后编，为五卷。而元治所辑，亦有一十九阕为全集所未载，殆当时失传故耳。今汇得三百二十三阕，可称大备，无遗憾矣。复跋数语，以致深幸云。道光壬辰秋七月既望，汪元治书于结铁网斋。