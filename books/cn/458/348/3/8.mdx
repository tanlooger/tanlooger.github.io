---
---
---
title: 汪跋
---




余自束发，稍解四声，即好倚声之学。小令好南唐主，慢词好玉田生，以能移我情，不知其一往而深也。国初才人辈出，秀水以高逸胜，阳羡以豪宕胜，均出入南北两宋间。同时纳兰容若先生则独为南唐主、玉田生嗣响。徐韩两尚书碑志，称先生有文武才，所著恒于射飞逐走之暇得之。四库全书收有合订删补大易集成粹言八十卷，陈氏礼记集说补正三十八卷。诗余特余事耳，已超入古作者之室如此。顾易 礼二编，未见刊本。即诗、古文亦流传者少。所共知者词，而又罕睹其全，读者恨之。余弟仲安从王丈少仙假得先生侧帽词，好之笃，故其笔墨间有近之者。曾质之赵丈艮甫，丈赏为纳兰再世，仲安未敢当也。余因谓之曰：古人于所好，得似者而喜矣，况其真乎。纳兰词之散见于他选者，诚搜而辑之，以子之好，公之海内，吾知海内必争先睹为快。仲安乃因顾梁汾原辑本，及杨蓉裳抄本、袁兰邨刊本、昭代词选、名家词钞、词汇、词综、词雅、草堂嗣响、亦园词选等书，汇钞得二百七十余阕。其前后之次，则按体编之。字句异同，悉加注明。并采词评、词话，录于卷首。夫纳兰氏异时必有全集汇刊，并朱 陈二集以传。兹特嘉仲安搜罗之勤，付诸剞劂，以公同好，且望海内得见其全者补所未备焉。道光壬辰夏六月上澣，汪元浩跋于梦云馆。