---
---
---
title: 张序
---




国朝诗别裁集载容若 辽阳人，康熙癸丑进士，丙辰殿试，官侍卫，著有通志堂集。其诗登五首，而全集罕见。是集饮水诗词，锡山 顾贞观阅定，古燕 张纯修序而行之。盖两公与容若交最深，故思所以不朽容若者。考别裁所登拟卢子谅时兴、山海关、柳枝词俱是集所未录：则知是集亦选存之本。余在桂林，侧闻大中丞稚圭先生绪论及词学，推容若为南唐 后主真派，令曲胜于慢序。出是集，云得之京师厂肆，惜其后阙页。余亟请刊布，以广其传。先生颔之。窃思容若为大学士明公之子，天姿慧悟，清澈灵府，年少通籍，不永其年。所作善言情，又好言愁。其缠绵悱恻之概，时动简外。谓非得风人之旨而为骚 雅之遗哉。道光乙巳夏五月既望，华亭 张祥河。