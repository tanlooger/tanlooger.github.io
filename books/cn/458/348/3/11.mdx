---
---
---
title: 重刻纳兰词序
---




庚辰之夏，还自京师，将客武昌，许丈迈孙方有纳兰词之刻，授简命序。预时弭櫂在门，办严星旦，盖卒卒未有以应也。既而擥衣黄鹄之渚，鼓枻鹦鹉之洲，山高川悠，岩豁波逝，忾焉思古，愀焉兴怀，缘感缀文，请弁简首。夫祥金沉照，腾英于赤土；古瑟希御，响于朱弦。幽赏代绵，灵契攸赖。容若先生以银牓金章之裔，抱烟高风逸之姿。绮芬缛情，缨尘视。故其颉文囿，驰驱武校。入卫侠陛，然桦宣室之对；出扈霄甸，负羽帷宫之趋。顾问则谊 舒之俦，禁中则颇 牧之选，而独颌轸臆，缠绵抒情，沉幽骚屑之思，婉丽凄清之体，工愁善怨，均感顽艳。盖夫洒蜕尘滓，别存怀抱，菌华虽淹，兰响自缀，此其词之所由传也。若乃汉槎塞外，携侧帽之编；梁汾 吴中，创饮水之刻。梁溪后起，乃瘁手钞；娄东私淑；益殚采葺。良以先生通侻好友，嵚崎嗜才，故能谟觞斟酌，走胜流于并时；炱简廋疏，役名隽于隔世。微特旗亭壁画，解唱黄河；蛮徼弓衣，都织春雪而已。今许丈刻频伽词既成，乃仍娄东纳兰词旧本，踵为斯刻。笙磬迭奏，绝偨池之音；玑翠并罗，粲雕镂之色。灵因古欢，缔会匪偶。傥亦先生赠梁汾词中所云后身之缘，他生重结者欤。嗟乎！夫世有孤羇之士，趢趗宙合之内，无纳兰之凭藉，有频伽之沉晦。弹豪仰屋，覆瓿什九。盛意如吾丈者，又安得绨锦齐饰，珉瑜并镌？俾夫椒兰之芳，委灰而不灭；牛斗之气，埋剑而终明。此则预所为溯江流之滔滔，悲心日夜；吊作者之落落，枨感烟霜者也。光绪庚辰六月下澣，钱唐 张预序于武昌节署之运甓斋。