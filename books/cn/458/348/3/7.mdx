---
---
---
title: 周序
---




汪子珊渔辑纳兰氏词竟，问序于余。余受而读之，曰：异哉，汪子之用心也。纳兰词其必传于后无疑，不待言。窃怪诸君子先后所刊，无汇其全者，何也？尝论文章一道，其可致不朽者，求诸己而已，而亦不能无待于后贤。古人著述，散佚多矣。不得有心人爱护之，则等诸飘风过耳，草木华落已尔。即有爱护之者，出之鼠啮丛残，存什一于千百，取太山一石，酌海水一杯，而曰太山与海之奇观在是，吾不信也。幸矣搜罗勤矣，或闻见有限，未竟厥美，读者犹有遗憾。宋人乐府如石帚、玉田，最为卓卓，得陶南村手录本而所作始备。我不知南村得善本而录之耶，抑亦搜罗之不遗余力始编此集耶。今珊渔于饮水、侧帽诸刊外，汇诸家所录，分体编辑，美矣备矣，读者无遗憾矣。珊渔方偕其兄子泉辑娄东词派，断章残简，靡不兼收，以继静厓宫庶诗派之选，盖好古而笃，且以显微阐幽为己任。异哉，汪子之用心也。如谓珊渔词骚情雅骨，悱恻芬芳，仿佛纳兰氏，以似己者而好之，则又浅之乎言珊渔矣。是为序。道光壬辰三月下澣，同里周僖书于吴门寓斋。