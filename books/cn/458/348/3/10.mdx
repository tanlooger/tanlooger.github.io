---
---
---
title: 选刻饮水词序
---




曩在京师与友人论词，或言纳兰容若 南唐 李重光后身也。余谓重光天籁也，恐非人力所及。然填词家自南宋以来，专工慢词，不复措意令曲。其作令曲，仍与慢词音节无异。盖花间遗响，久成广陵散矣。容若长调多不协律。小调则格高韵远，极缠绵婉约之致，能使南唐坠绪绝而复续。第其品格，殆叔原、方回之亚乎。原集刻版久失。余购诸厂肆，凡诗二卷、词三卷，藏箧中三十余年。张诗舲方伯见而好之，为重刊以广其传。余惟容若诗不如词，慢不如令。因复精择百余阕，乞陈桂舫孝廉写而锓诸木。其音律舛误，词近浅率者，概弗登。庶饮水一编，无瑕可摘，且俾后之学者不惑于歧趋。寄正诗舲，或当即可。道光丙午初，金梁外史识。