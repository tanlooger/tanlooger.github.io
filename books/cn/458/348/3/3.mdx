---
---
---
title: 张序
---




余既裒容若诗词付之梓人，刻既成，谨泚笔而为之序曰：嗟乎！谓造物者而有意于容若也，不应夺之如此其速。谓造物者而无意于容若也，不应畀之如此其厚。岂一人之身故有可解不可解者耶？容若与余为异姓昆弟，其生平有死生之友曰顾梁汾。梁汾尝言：人生百年，一弹指顷，富贵草头露耳。容若当思所以不朽，吾亦甚思所以不朽容若者。夫立德非旦暮间事，立功又未可预必，无已，试立言乎。而言之仅仅以诗词见者，非容若意也，并非梁汾意也。语云：非穷愁不能著书。古之人欲成一家之言，网罗编葺，动需岁月。今容若之才得于天者非不最优，而有章服以束其体，有职守以劳其生，复不少假之年，俾得殚其力以从事于儒生之所为。噫嘻！岂真以畀之者夺之，而其所不可解者即其所可解者耶？梁汾从京师南来，每与余酒阑灯炧，追数往事，辄相顾太息，或泣下不可止。忆容若素矜慎，不轻为文章，极留意经学，而所为经解诸序，从未出以相示。此卷得之梁汾手授，其诗之超逸，词之隽婉，世共知之。而其所以为诗词者，依然容若自言，如鱼饮水，冷暖自知而已。区区痛惜之私，欲不言不忍，姑述其大略如是云。时康熙辛未仲秋，古燕 张纯修书于广陵署之语石轩。