---
---
---
title: 清史列传卷七十一
---




性德，原名成德，字容若，纳兰氏，满洲正黄旗人。康熙十五年进士，授乾清门侍卫。少从姜宸英游，喜为古文辞。乡试出徐乾学之门，遂授业焉。善诗，其诗飘忽要眇，绝句近韩偓。尤工于词，所作饮水、侧帽词，当时传写，遍于村校邮壁。生平淡于荣利，书史外无他好。爱才喜客，所与游皆一时名士。晚更笃意经史，嘱友人秦松龄、朱彝尊购求宋 元诸家经解。后启于乾学，得钞本一百四十种，晓夜穷研，学益进。尝延友人陆元辅合订删补大易集议萃言八十卷、陈氏礼记集说补正三十八卷。又刻通志堂九经解一千八百余卷，皆有功后学。精鉴藏。书学褚河南，见称于时。尝奉使觇梭龙诸羌。二十四年卒，年三十一。殁后旬日，适诸羌输款，上时避暑关外，遣中使拊其几筵哭而告之，以其尝有劳于是役也。著有通志堂诗集五卷、词四卷、文五卷、渌水亭杂识四卷，又有全唐诗选、词韵正略。