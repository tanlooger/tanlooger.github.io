---
---
---
title: 通议大夫一等侍卫进士纳兰君神道碑铭
---




／韩菼

维天笃我劢相之臣，神灵和气，萃于厥家。常开哲嗣，趾美前人。自厥初才子，罔不世济。若伊之有陟，巫之有贤。媲于功宗，登于策书。后之名公卿子，发闻能益人家国者，亦往往间出。其或年之有永有不永，斯造物者之不齐。虽休光美实，显有令闻，足以自寿无穷，而存亡之系，在于有邦有家，则当吾世而尤痛我纳兰君。君氏纳兰，讳成德，后改性德，字容若。惟君世远有代序，常据有叶赫之地。明初内附，为君始祖星恳达尔汉。六传至君高祖讳养汲弩，女为高皇后，生太宗文皇帝。曾祖讳金台什。祖讳倪迓韩。父今大学士太傅公也。母觉罗氏，封一品夫人。太傅公勋高望鉅，为时柱石，而庭训以义方。君胚胎前光，重休袭嘉，自少小已杰然见头角。喜读书，有堂构志。人皆曰太傅有子。年十八九，联举京兆礼部试。又三年而当丙辰廷对，劲直切劘，累累数千言，一时惊叹。今上知君材，欲引以自近，以二甲久次，选授三等侍卫，再迁至一等。盖上方厉精思治，大正于群仆侍御之臣，欲罔非正人，以旦夕承弼。其惟君吉士，以重此选也。君日侍上所，所巡幸，无近远必从，从久不懈，益谨。上马驰猎，拓弓作霹雳声，无不中。或据鞍占诗，应诏立就。白金、文绮、中衣、佩刀、名马、香扇、上尊、御馔之赐相属也。康熙二十一年秋，奉使觇梭龙羌。道险远，君间行疾抵其界，劳苦万状，卒得其要领还报。后梭龙输款，而君已殁，上时出关，遣宫使拊其几筵哭而告之，重悯其劳也。君既以敬慎勤密当上意，而上益稔其有文武才。且久更明习，可属任。尝亲书唐 贾至早朝诗赐之，又令赋乾清门应制诗，译御制松赋。上皆称善。中外咸谓君将不久于宿卫，行付以政事，以展其中之所欲施。君亦自感厉，思竭所以报者，而不幸遽病。病七日，遂不起。时上日遣中官侍卫及御医问所苦，命以其状日再三报，亲处方药赐之，未及进而绝。上震悼，遣使赐奠，恩恤有加，屡慰谕太傅公毋过悲。然上弥思之弗置也。呜呼，君其竟死矣，而君之志未一竟也。君性至孝，未闿明入直，必之太傅夫人所问安否。归晚亦如之。燠寒之节，寝膳之宜，日候视以为常。而其志尤在于守身不辱，保家亢宗，不仅以承颜色娱口体为孝也。侍禁闼数年，进止有常度，不失尺寸。盛寒暑必自强，不敢辄乞澣沐。其从行于南海子、西苑、沙河、西山、汤泉尤数。尝西登五台，北陟医无闾山，出关临乌喇，东南上泰岱，过阙里，度江淮，至姑苏，揽取其山川风物，以自宽广，资博闻。而上有指挥，未尝不在侧，无几微毫发过。性周防，不与外庭一事，而于往古治乱，政事沿革兴坏，民情苦乐，吏治清浊，人才风俗盛衰消长之际，能指数其所以然，而亦不敢易言之。窥其志，岂无意当世者，惟其惓惓忠爱之忱，蕴蓄其不言之积，以俟异日之见庸，为我有邦于万斯年之计，而家亦与其福也。君虽履盛处丰，抑然不自多。于世无所芬华，若戚戚于富贵，而以贫贱为可安者。身在高门广厦，常有山泽鱼鸟之思。达官贵人相接如平常，而结分义，输情愫，率单寒羁孤侘傺困郁守志不肯悦俗之士。其翕热趋和者，辄谢弗为通。或未一造门，而闻声相思，必致之乃已。以故海内风雅知名之士，乐得君为归，藉君以起者甚众。而吴江 吴孝廉兆骞以隽才久戍绝塞，君力赎以还而馆之，爱重如辽海之得幼安与根矩也。读书机速过人，辄能举其要。著诗若干卷，有开天丰格。颇好为词，爱作长短句，跌宕流连，以写其所难言。尝辑全唐诗选，词韵正略。而君有集名侧帽、饮水者，皆词也。工书，妙得拨镫法，临摹飞动。晚乃笃意于经史，且欲窥寻性命之学，将尽裒辑宋 元以来诸儒说经之书以行世。其志盖日进而未止也。嗟夫，君于地则亲臣，即他日之世臣也。使假之年而充斯志也，以竟其用，譬若登高顺风，不疾声速，与夫疏逖新进之臣较其难易，夫岂可同日而语。昊天不吊，百年之乔木，其坏也忽诸。斯海内之知与不知者，无不摧伤，而余独尤为邦家致惜者也。君卒于康熙乙丑夏五月，距其生年三十有一。娶卢氏，赠淑人，两广总督尚书兴祖之女。继官氏，封淑人，某官某之女。子二，长曰福哥，次曰某，女二，俱幼。始君与余同出学士东海先生之门。君之学皆从指授。先生亟叹其才佳，其器识之远。殁而哭之恸，既为文以志其藏，而顾舍人贞观、姜征君宸英雅善君，复状而表之矣。太傅公以君之常道余不置也，属以文其隧上之碑。余方悼斯世之失君，而非徒哭吾私，其敢以荒落辞？辄论次君志之大者如此，而系之以铭。铭曰：

凤觜麟角绝世稀，渥洼云种权奇，家之令器邦之基。弱年文史贯珠玑，胸罗星斗翼天垂。拜献昌言白玉墀。致身端不藉门资。雀弁峨峨吉士宜，帝简厥良汝予为。周庐陛桓中矩规，郎曹窃视足不移。手挽繁弱仰月支，错杂帐帟书与诗。奉使绝徼穷羌氐，冰雪皲瘃不宿驰，山川阸塞抵掌知，卒降其王若鞭笞。帝方用嘉足指麾，将试以政工允厘。岁星执戟亦暂期，阿鸿摩天竟长辞，正人元气身不訾。平生菀结何所思，要扶羲和浴咸池，明良长见唐 虞时。千秋万世此志赍，埋玉黄泉当语谁。泰山毫芒一见之，琳琅金薤散为词，我今特书表其微。荒郊白烟冢离离，独君不朽征君碑。