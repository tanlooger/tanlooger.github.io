---
---
---
title: 通议大夫一等侍卫进士纳兰君神道碑文
---




／徐乾学

侍卫纳兰君容若之既葬，太傅公复泣而谓余曰：吾子之丧，君既铭而掩诸幽矣，余犹惧吾子之名传之弗远也，揭而表诸道，庶其不磨。然非君无与属者。余固辞，不可。在昔蔡中郎为人作志铭，复为之庙碑者，不一而足。韩退之于王常侍弘中厚也，既志其墓，又为其隧道之碑，情至无已也。况余于容若，师弟谊尤笃，是于法为碑，于古为无戾，乃更撰次其辞，以复于太傅。惟纳兰氏旧著姓，为金三十一姓之一，望载图史，代产英隽。君始祖讳星恳达尔汉，据有叶赫之地二百余年，中国所谓北关者也。数传至高祖考讳养汲弩，曾祖考讳金台什，女弟作嫔太祖高皇帝，实生太宗文皇帝。而叶赫世附中国，当国家之兴，东事方殷，甘与俱烬，太宗悯焉。乃厚植我宗，俾续其世祀，以及其次子讳倪迓韩者，则太傅之父，而君之祖考也。太傅娶觉罗氏，一品夫人，生君于京师，钟灵储祉，既丰且固。君自髫龀，性异恒儿，背讽经史，常若夙习。十七补诸生，贡太学有声；十八登贤书；十九举礼部试。越三年廷对，敷事析理，谙熟出老宿儒上。结字端劲合古法。诸公嗟叹，天子用嘉，成二甲进士。未几，授以三等侍卫之职。盖欲置诸左右，成就其器而用之。而上所巡幸，南北数千里外，登岱幸鲁，君常佩刀鞬随从，虔恭祗栗。每导行，在上骑前，却视恒不失尺寸。遇事劳苦，必以身先，不避艰险退缩。上心怜之，其前后赉予重叠，视他侍卫特过渥。已，进一等侍卫。值万寿节，上亲御笔书唐 贾至早朝诗赐之。后月余，令赋诗献，又令译御制松赋，皆称善久之。然君自以蒙恩侍从，无所展效，辄欲得一官自试。会上亦有意，将大用之。人皆为君喜，忽以去年五月晦得寒疾卒。卒之日，人皆哀君，而又以才不竟用死为君深惜云。君自少无子弟过，天性孝友。黎明起，趋太傅夫人所问安否。朝退复然。友爱二幼弟，与之嬉游，同其嗜好，怡怡庭闱间，日以至夜。暇则扫地读书，执友四五人考订经史，谈说古今，吟咏继作。精工乐府，时谓远轶秦 柳。所刻饮水、侧帽词，传写遍于村校邮壁。海内文士，竞所摹仿。然君不以为意。客来上谒，非其愿交，屏不肯一觌面。尤不喜接软热人。所相知心，款款吐心腑，倒囷囊，与为酬酢不厌。或问以世事，则不答，间杂以他语。人谓其慎密，不知其襟怀雅旷，固如是也。当君始得疾，上命医数辈来。及卒，上在行宫，闻之震悼。后梭龙诸羌降，命宫使就几筵哭告之，以君前年奉使功故。君有文武才，每从猎，射鸟兽必命中。卒有成功于西方，亦不为无所表见。殁时年仅三十有一。余既序，而又系之以辞曰：

绵绵祚氏，著于上京。巍巍封国，叶赫是营。惟叶赫之祀，施于孙子。既绝复完，天子之恩。笃生相国，补衮是职。蓄久而丰，发为文章。宜其黼黻，为帝衣裳。帝谓汝才，爰寘左右。出入陪从，刀鞬笔彄。匪朝伊夕，自天子所。亦文亦武，惟天子是。使生于膏腴，不有厥家；被服儒士，古也吾徒。何才之盛，而德之静。我勒其封，谁曰不永。