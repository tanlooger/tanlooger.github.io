---
---
---
title: 摊破浣溪沙
---







林下荒苔道蕴家¹，生怜玉骨委尘沙²。愁向风前无处说，数归鸦³。　　半世浮萍随逝水⁴，一宵冷雨葬名花⁵。魂是柳绵吹欲碎，绕天涯⁶。





【校】


〔调〕通本、张本、袁本作“山花子”。以下数阕同。

〔魂是〕通本作“魂似”。





【笺注】


¹道蕴：谢道蕴，东晋女诗人，谢安侄女，王凝之之妻。见后眼儿媚（林下闺房世罕俦）注¹。此处系借指。

²生怜：深怜，甚怜。

³辛弃疾玉蝴蝶词：“暮云多，佳人何处？数尽归鸦。”

⁴唐朱庆余涂中感怀诗：“迹似萍随水，情同鹤在田。”

⁵韩偓哭花诗：“若是有情争不哭，夜来风雨葬西施。”

⁶顾夐虞美人词：“玉郎还是不还家，教人魂梦逐杨花，绕天涯。”