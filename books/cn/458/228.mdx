---
---
---
title: 剪湘云 送友
---







按此调为顾梁汾自度曲。

险韵慵拈¹，新声醉倚²。尽历遍情场³，懊恼曾记。不道当时肠断事，还较而今得意。向西风约略数年华，旧心情灰矣。　　正是冷雨秋槐，鬓丝憔悴，又领略愁中送客滋味。密约重逢知甚日，看取青衫和泪。梦天涯绕遍尽由人⁴，只樽前迢递。





【校】


〔按语〕通本、张本、古今无。

〔当时〕古今作“当年”。

〔灰〕原校：一作“休”。





【笺注】


¹晏幾道六幺令词：“昨夜诗有回文，韵险还慵押。”

²新声醉倚：谓醉中按新的曲调填词。朱彝尊解珮令词：“不师秦七，不师黄九，倚新声玉田差近。”

³王次回即事诗：“历遍情场滟滪滩，近来心性耐波澜。”

⁴顾夐虞美人词：“玉郎还是不还家，教人魂梦逐杨花，绕天涯。”