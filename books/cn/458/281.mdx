---
---
---
title: 又
---







江南好，城阙尚嵯峨。故物陵前惟石马¹，遗踪陌上有铜驼²。玉树夜深歌³。





【笺注】


¹陵：指明孝陵。杜甫玉华宫诗：“当时侍金舆，故物独石马。”

²晋书 索靖传：“靖有先识远量，知天下将乱，指洛阳宫门铜驼，叹曰：‘会见汝在荆棘中耳！’”太平寰宇记引陆机洛阳记：汉铸铜驼二枚，在宫之南四会道，夹路相对。俗语曰：“金马门外聚群贤，铜驼陌上集少年。”言人物之盛也。

³玉树：陈书 后主张贵妃：“后主每引宾客对贵妃等游宴，则使诸贵人及女学士与狎客共赋新诗，互相赠答。采其尤艳丽者，以为曲调，被以新声。选宫女有容色者以千百数，令习而歌之。分部迭进，持以相乐。其曲有玉树后庭花、临春乐等，大抵所归，皆美张贵妃、孔贵嫔之容色也。”此句即杜牧泊秦淮诗“商女不知亡国恨，隔江犹唱后庭花”之意。