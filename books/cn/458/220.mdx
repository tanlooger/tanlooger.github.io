---
---
---
title: 淡黄柳 咏柳
---







三眠未歇¹，乍到秋时节。一树斜阳蝉更咽²，曾绾灞陵离别³。絮已为萍风卷叶，空凄切。　　长条莫轻折。苏小恨⁴，倩他说。尽飘零、游冶章台客⁵。红板桥空⁶，湔裙人去，依旧晓风残月⁷。





【笺注】


¹三眠：三辅旧事：“汉苑中有柳状如人形，号曰人柳，一日三眠三起。”

²李商隐柳诗：“如何肯到清秋日，已带斜阳又带蝉。”

³刘禹锡杨柳枝词九首之八：“长安陌上无穷树，唯有垂杨绾别离。”灞陵：汉文帝陵，在陕西 长安县东灞水上。水上有桥，曰灞桥，汉人送客至此，折柳赠别。

⁴苏小：见前卜算子（娇软不胜垂）注⁶。

⁵章台：在陕西 长安县故城西南隅，台下有街，名章台街，后以为歌楼妓馆的代称。唐 韩翃章台柳词：“章台柳，章台柳，昔日青青今在否？纵使长条似旧垂，也应攀折他人手。”欧阳修蝶恋花词：“玉勒雕鞍游冶处，楼高不见章台路。”

⁶白居易杨柳枝词八首之四：“红板江桥青酒旗，馆娃宫暖日斜时。可怜雨歇东风定，万树千条各自垂。”

⁷柳永雨霖铃词：“今宵酒醒何处，杨柳岸晓风残月。”