---
---
---
title: 摸鱼儿 午日雨眺
---



摸鱼儿 午日雨眺¹





涨痕添、半篙柔绿²，蒲稍荇叶无数。空濛台榭烟丝暗，白鸟衔鱼欲舞³。桥外路。正一派、画船箫鼓中流住⁴。呕哑柔橹⁵，又早拂新荷，沿堤忽转，冲破翠钱雨⁶。　　蒹葭渚⁷，不减潇湘深处。霏霏漠漠如雾⁸。滴成一片鲛人泪⁹，也似汨罗投赋〔一〇〕。愁难谱。只彩线、香菰脉脉成千古〔一一〕。伤心莫语。记那日旗亭〔一二〕，水嬉散尽〔一三〕，中酒阻风去〔一四〕。





【校】


〔空濛句〕通本、张本作“台榭空濛烟柳暗”。

〔桥外〕原校：一作“红桥”。通本、张本作“红桥”。





【笺注】


¹午日：农历五月初五端午节。

²涨痕：水涨后留下的痕迹。元 张翥摸鱼儿词：“涨西湖，半篙新绿。”

³诗 振鹭：“振鹭于飞。”汉 毛亨传：“鹭，白鸟也。”

⁴汉武帝秋风辞：“泛楼船兮济汾河，横中流兮扬素波，箫鼓鸣兮发棹歌。”

⁵唐 胡宿赵宗道归辇下诗：“江浦呕哑风送橹，河桥勃窣柳垂堤。”

⁶翠钱：即荷钱，荷叶初长时，形小如钱，故名。

⁷蒹葭：芦苇。

⁸吴融春雨诗：“霏霏漠漠暗和春，羃翠凝红色更新。”

⁹鲛人泪：形容雨滴如珠。晋 张华博物志：“南海水有鲛人，水居如鱼，不废织绩，其眼能泣珠。”

〔一〇〕屈原作离骚，后投汨罗江而死。汉书 扬雄传：“又怪屈原文过相如，至不容，作离骚，自投江而死。悲其文，读之未尝不流涕也。以为君子得时则大行，不得时则龙蛇，遇不遇命也，何必湛身哉。乃作书，往往摭离骚文而反之，自岷山投诸江流，以吊屈原，名曰反离骚。”

〔一一〕续齐谐记：“屈原五月五日投汨罗水，楚人哀之。至此日，以竹筒子贮米投水以祭之。汉 建武中，长沙 区曲忽见一士人，自云三闾大夫，谓曲曰：‘闻君当见祭，甚善。常年为蛟龙所窃。今若有惠，当以楝叶塞其上，以彩丝缠之，此二物蛟龙所惮。’曲依其言。今五月五日作粽，并带楝叶五花丝，皆汨罗之遗风也。”唐 徐坚等初学记卷四：“周处风土记曰：‘仲夏端午，烹鹜角黍。’注云：端，始也，谓五月五日。……以菰叶裹黏米。”

〔一二〕旗亭：酒楼。宋 范成大揽辔录：“过相州市，有秦楼、翠楼、康乐楼、月白风清楼，皆旗亭也。”

〔一三〕水嬉：水上游乐，如赛舟之类。

〔一四〕中酒：醉酒。阻风：船泊因大风而停止航行。韦庄宿蓬船诗：“却忆紫微情调逸，阻风中酒过年年。”后四句回忆旧事，记得那年端五日，酒后漫步，游人散尽，忽然见一属意女子，至今心中还感到惆怅。参见前减字木兰花（花丛冷眼）注²。