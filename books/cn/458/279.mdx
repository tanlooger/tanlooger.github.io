---
---
---
title: 调笑令
---







明月，明月。曾照个人离别¹。玉壶红泪相偎。还似当年夜来²。来夜，来夜。肯把清辉重借？





【校】


〔调〕通本、张本作“转应曲”。





【笺注】


¹冯延巳三台令词：“明月，明月。照得离人愁绝。”

²晋王嘉拾遗记卷七：“魏文帝（曹丕）所爱美人，姓薛，名灵芸，常山人也。……乃以献文帝，灵芸闻别父母，歔欷累日，泪下霑衣。至升车就路之时，以玉唾壶承泪，壶即红色。既发常山，及至京师，壶中泪凝如血矣。”又：“灵芸未至京师十里，帝乘雕玉之辇以望车徒之盛，嗟曰：‘昔者言朝为行云，暮为行雨，今非云非雨，非朝非暮。’改灵芸之名曰夜来。”