---
---
---
title: 卷十八·志第十·祥瑞
---

○祥瑞

天符瑞命，遐哉邈矣。灵篇秘图，固以蕴金匮而充石室，炳《契决》，陈《纬候》者，方策未书。启觉天人之期，扶奖帝王之运。三五圣业，神明大宝，二谋协赞，罔不由兹。夫流火赤雀，实纪周祚。雕云素灵，发祥汉氏。光武中兴，皇符为盛，魏膺当涂之谶，晋有石瑞之文，史笔所详，亦唯旧矣。齐氏受命，事殷前典。黄门郎苏偘撰《圣皇瑞应记》，永明中庾温撰《瑞应图》，其馀众品，史注所载。今详录去取，以为志云。

《老子河洛谶》曰“年历七七水灭绪，风云俱起龙麟举”宋水德王，义熙十四年，元熙二年，永初三年，景平一年，元嘉三十年，孝建三年，大明八年，永光一年，泰始七年，泰豫一年，元徽四年，昇明三年，凡七十七年，故曰七七也。《易》曰“云从龙，风从虎”关尹云“龙不知其乘风云而上天也”

谶又曰“肃草成，道德怀书备出身，形法治吴出南京”上即姓讳也。南京，南徐州治京口也。

谶又曰“墥堨河梁塞龙渊，消除水灾泄山川”墥堨河梁，为路也，路即道也。渊塞者，譬路成也。即太祖讳也。消水灾，言除宋氏患难也。

谶又曰“上参南斗第一星，下立草屋为紫庭。神龙之岗梧桐生，凤鸟舒翼翔且鸣”南斗第一星，吴分也。草屋，萧字也。又箫管之器，像凤鸟翼也。

谶又曰“萧为二士，天下大乐”二士，主字也。谶又曰“天子何在草中宿”宿，肃也。

《尚书中候·仪明篇》曰“仁人杰出，握表之象，曰角姓，合音之于”苏偘云“萧，角姓也。又八音之器有箫管也”

史臣曰：案晋光禄大夫何祯解音之于为曹字，谓魏氏也。王隐《晋书》云“卯金音于，亦为魏也”《候》书章句，本无铨序，二家所称，既有前释，未详偘言为何推据。

《孝经钩命决》曰“谁者起，视名将”君者群也，理物为雄，优劣相次以期兴，将，太祖小讳也。征西将军萧思话见之曰“此我家讳也”

王子年歌曰“金刀治世后遂苦。帝王昏乱天神怒，灾异屡见戒人主。三分二叛失州土。三王九江一在吴。馀悉稚小早少孤，一国二主天所驱”金刀，刘也。三分二叛，宋明帝世也。三王九江者，孝武于九江兴，晋安王子勋虽不终，亦称大号，后世祖又于九江基霸迹，此三王也。一在吴，谓齐氏桑梓，亦寄治南吴也。一国二主，谓太祖符运潜兴，为宋氏驱除寇难。

歌又曰“三禾掺掺林茂孳，金刀利刃齐刈之”刈，翦也。《诗》云“实始翦商”

歌又曰“欲知其姓草肃肃，谷中最细低头熟，鳞身甲体永兴福”谷，道。熟，成。又讳也。太祖体有龙鳞，斑驳成文，始谓是黑历，治之甚至而文愈明。伏羲亦鳞身也。

《金雄记》曰“铄金作刀在龙里，占睡上人相须起”又云“当复有作肃入草”萧字也。《易》云“圣人作之”《记》又云“草门可怜乃当悴，建号不成易运沸”《诗》云不时，时也。不成，成也。建号，建元号也。易运，革命也。

谶曰“周文王受命，千五百岁，河雒出圣人，受命于己未，至丙子为十八周。旅布六郡东南隅，四国安定可久留”案周灭殷后七百八十年，秦四十九年，汉四百二十五年，魏四十五年，晋百五十年，宋六十年，至建元元年，千五百九年也。

武进县彭山，旧茔在焉。其山岗阜相属数百里，上有五色云气，有龙出焉。宋明帝恶之，遣相墓工高灵文占视，灵文先与世祖善，还，诡答云“不过方伯”退谓世祖曰“贵不可言”帝意不已，遣人于墓左右校猎，以大铁钉长五六尺钉墓四维，以为厌胜。太祖后改树表柱，柱忽龙鸣，响震山谷，父老咸志之云。

会稽剡县刻石山，相传为名，不知文字所在。昇明末，县民兒袭祖行猎，忽见石上有文凡三处，苔生其上，字不可识。刊苔去之，大石文曰“此齐者，黄公之化气也”立石文曰“黄天星，姓萧字某甲，得贤帅，天下太平”小石文曰“刻石者谁。会稽南山李斯刻秦望之封也”

益州齐后山，父老相传，其名亦不知所起。昇明三年，有沙门玄畅于山丘立精舍，其日，太祖受禅日也。

嵩高山，昇明三年四月，荥阳人尹午于山东南涧见天雨石，坠地石开，有玺在其中，方三寸。其文曰“戊丁之人与道俱，肃然入草应天符”又曰“皇帝兴运”午奉玺诣雍州刺史萧赤斧，赤斧表献之。

史臣案：昔大人见临洮而铜人铸，临洮生董卓而铜人毁。有卓而世乱，世乱而卓亡，如有似也。晋末嵩高山出玉璧三十二，宋氏以为受命之祥。今此山出玺，而水德云谢，终始之征，亦有类也。

元徽四年，太祖从南郊，望气者陈安宝见太祖身上黄紫气属天，安宝谓亲人王洪范曰“我少来未尝见军上有如此气也”

太祖年十七，梦乘青龙西行逐日，日将薄山乃止，觉而恐惧，家人问占者，云“至贵之象也”。苏偘云“青，木色。日暮者，宋氏末运也”

泰始七年，明帝遣前淮南太守孙奉伯往淮阴监元会。奉伯与太祖同寝，梦上乘龙上天，于下捉龙脚不得。觉谓太祖曰“兖州当大庇生民，弟不见也”奉伯卒于宋。

清河崔灵运为上府参军，梦天帝谓己曰“萧道成是我第十九子，我去年已授其天子位”自三皇五帝至齐受命君，凡十九人也。

宋泰始中，童谣云“东城出天子”，故明帝杀建安王休仁。苏偘云“后顺帝自东城即位，论者谓应之，乃是武进县上所居东城里也”熊襄云“上旧乡有大道，相传云秦始皇所经，呼为天子路，后遂为帝乡焉”案顺帝实当援立，犹如晋之怀、愍，亦有征符。齐运既无巡幸，路名或是秦旧，疑不能详。

世祖年十三，梦举体生毛，发生至足。又梦人指上所践地曰“周文王之田”。又梦虚空中飞。又梦著孔雀羽衣。庾温云“雀，爵位也”又梦凤皇从天飞下青溪宅斋前，两翅相去十馀丈，翼下有紫云气。及在襄阳，梦著桑屐行度太极殿阶。庾温云“屐者，运应木也”臣案桑字为四十而二点，世祖年过此即帝位，谓著屐为木行也。屐有两齿有声，是为明两之齿至四十二而行即真矣，及在郢州，梦人从天飞下，头插笔来画上衣两边，不言而去。庾温释云“画者，山龙华虫也”

世祖宋元嘉十七年六月己未夜生，无火，婢吹灰而火自燃。世祖于南康郡内作伎，有弦无管，于是空中有篪声，调节相应。

世祖为广兴相，岭下积旱水涸不通船，上部伍至，水忽暴长。庾温云“《易》利涉大川之义也”

世祖顿盆城，城内无水，欲凿引江流，试掘井，得伏泉九处，皆涌出。

建元元年四月，有司奏“延陵令戴景度称所领季子庙，旧有涌井二所，庙祝列云旧井北忽闻金石声，即掘，深三尺，得沸泉。其东忽有声铮铮，又掘得泉，沸涌若浪。泉中得一银木简，长一尺，广二寸，隐起文曰：庐山道人张陵再拜谒诣起居。简木坚白而字色黄”谨案《瑞应图》“浪井不凿自成，王者清静，则仙人主之”《孔氏世录》云“叶精帝道，孔书明巧，当在张陵”宋均注云“张陵佐封禅。一云陵，仙人也”

元徽三年，太祖在青溪宅，斋前池中忽扬波起浪，涌水如山，有金石响，须臾有青龙从池中出，左右皆见之。昇明元年，青龙见齐郡。建元四年，青龙见顺阳郡清水县平泉湖中。

永明七年，黄龙见曲江县黄池中，一宿二日。

中兴二年，山上云障四塞，顷有玄黄五色如龙，长十馀丈，从西北升天。

宋泰始末，武进旧茔有兽见，一角，羊头，龙翼，马足，父老咸见，莫之识也。

永明十年，鄱阳郡献一角兽，麟首，鹿形，龙鸾共色。《瑞应图》云“天子万福允集，则一角兽至”十一年，白象九头见武昌。

史臣曰：《记》云，升中于天，麟凤至而龟龙格。则凤皇巢乎阿阁，麒麟在乎郊薮，岂非驯之在庭，扰以成畜，其为瑞也如此。今观魏、晋已来，世称灵物不少，而乱多治少，史不绝书。故知来仪在沼，远非前事，见而不至，未辨其为祥也。

昇明三年三月，白虎见历阳龙亢县新昌村。新昌村，嘉名也。《瑞应图》云“王者不暴白虎仁”建元四年三月，白虎见安蛮虔化县。中兴二年二月，白虎见东平寿张安乐村。

昇明二年，驺虞见安东县五界山，师子头，虎身，龙脚。《诗传》云“驺虞，义兽，白虎黑文，不食生物，至德则出”昇明三年，太祖为齐王，白毛龟见东府城池中。

建元二年，休安陵获玄龟一头。永明五年，武骑常侍唐潜上青毛神龟一头。七年六月，彭城郡田中获青毛龟一头。八月，延陵县前泽畔获毫龟一枚。

八年四月，长山县王惠获六目龟一头，腹下有“万欢”字，并有卦兆。六月，建城县昌城田获四目龟一头，下有“万齐”字。九年五月，长山县获神龟一头，腹下有巽、兑卦。

中兴二年正月，逻将潘道盖于山石穴中获毛龟一头。昇明三年，世祖遣人诣宫亭湖庙还福，船泊渚，有白鱼双跃入船。永明五年，南豫州刺史建安王子真表献金色鱼一头。

建元元年八月，男子王约获白雀一头。九月，秣陵县获白雀一头。二年四月，白雀集郢州府馆。五月，白雀见会稽永兴县。永明元年五月，郢州丁坡屯获白雀一头。

三年七月，安城王暠第获白雀一头。九月，南郡江陵县获白雀一头。四年七月，白雀见临汝县。七年六月，盐官县获白雀一头。

八年，天门临澧县获白雀一头。九年七月，吴郡钱塘县获白雀一头。八月，豫州获白雀一头。十年五月，齐郡获白雀一头。建元元年五月，白乌见巴郡。

永明四年三月，三足乌巢南安中陶县庭。八年四月，阳羡县获白乌一头。隆昌元年四月，阳羡县获白乌一头。建元二年，江陵县获白鼠一头。

永明六年，白鼠见芳林园。十年九月，义阳郡获白鼠一头。永明四年，丹阳县获白兔一头。昇明元年六月，庆云见益都。

建元元年，世祖拜皇太子日，有庆云在日边。

三年，华林园醴泉堂东忽有瑞云，周圆十许丈，高下与景云楼平，五色藻密，光彩映山，徘徊良久，行转南行，过长船入华池。昇明二年，宣城临成县于藉山获紫芝一枝。

永明八年三月，阳城县获紫芝一株。隆昌元年正月，襄阳县获紫芝一茎。昇明二年四月，昌国县徐万年门下棠树连理。

九月，豫州万岁涧广数丈，有树连理，隔涧腾枝相通，越壑跨水为一干。

建元二年九月，有司奏上虞县枫树连理，两根相去九尺，双株均耸，去地九尺，合成一干。

故鄣县枫树连理，两株相去七尺，大八围，去地一丈，仍相合为树，泯如一木。山阳县界若邪村有一槻木，合为连理。淮阴县建业寺梨树连理。

建康县梨树耀欀〔一本作耀攘〕五围，连理六枝。永明元年五月，木连理生安成新喻县。又生南梁陈县。闰月，璿明殿外阁南槐树连理。八月，盐官县内乐村木连理。

二年七月，乌程县陈文则家槿树连理。

七月，新冶县槐栗二木合生异根连理，去地数尺，中央小开，上复为一。三年正月，安城县榆树二株连理。

二月，安阳县梓树连理。九月，句阳县之谷山槿树连理，异根双挺，共杪为一。

十二月，永宁左郡樠木连理。四年二月，秣陵县乔天明园中李树连理生，高三尺五寸，两枝别生，复高三尺，合为一干。五年正月，秣陵县华僧秀园中四树连理。

六年四月，江宁县北界赖乡齐平里三成逻门外路东太常萧惠基园楥树二株连理，其高相去二尺，南大北小，小者倾柯南附，合为一树，枝叶繁茂，圆密如盖。

七年，江宁县李树二株连理，两根相去一丈五尺。八年，巴陵郡树连理四株。

三月，武陵白沙戍槻木连理，相去五尺，俱高三尺，东西二枝，合而通柯。十二月，柴桑县陶委天家树连理。

永明五年，山阴县孔广家园柽树十二层。会稽太守随王子隆献之，种芳林园凤光殿西。

九年，秣陵县斗场里安明寺有古树，众僧改架屋宇，伐以为薪，剖树木里，自然有“法大德”三字。始兴郡本无欓树，调味有阙。世祖在郡，堂屋后忽生一株。

昇明二年十月，甘露降建康县。十一月，甘露降长山县。十二月，甘露降彭山松树，至九日止。

建元元年九月，甘露降淮南郡桃石榴二树。有司奏甘露降新汲县王安世园树。永明二年四月，甘露降南郡桐树。四年二月，甘露降临湘县李树。

三月，甘露降南郡桐树。四月，甘露降睢阳县桃树。五年四月，甘露降荆州府中阁外桐树。六年，甘露降芳林园故山堂桐树。

九年八月，甘露降上定林寺佛堂庭，中天如雨，遍地如雪，其气芳，其味甘，耀日舞风，至晡乃止。尔后频降钟山松树，四十馀日乃止。十月，甘露降泰安陵树。

中兴二年三月，甘露降茅山，弥漫数里。元徽四年三月，醴泉出昌国白鹿山，其味甚甘。永明元年正月，新蔡郡固始县获嘉禾，一茎五穗。八月，新蔡县获嘉禾，二茎九穗，一茎七穗。

十一月，固始县获嘉禾，一茎九穗。二年八月，梁郡睢阳县界野田中获嘉禾，一茎二十三穗。五年九月，莒县获嘉禾一株。十年六月，海陵齐昌县获嘉禾，一茎六穗。

十一年九月，睢阳县田中获嘉禾一株。

昇明二年九月，建宁县建昌村民采药于万岁山，忽闻涧中有异响，得铜钟一枚，长二尺一寸，边有古字。

建元元年十月，涪陵郡蜑民田健所住岩间，常留云气，有声响澈若龙吟，求之积岁，莫有见者。去四月二十七日，岩数里夜忽有双光，至明往，获古钟一枚，又有一器名淳于，蜑人以为神物，奉祠之。

永明四年四月，东昌县山自比岁以来，恒发异响，去二月十五日，有一岩褫落。县民方元泰往视，于岩下得古钟一枚。五年三月，豫宁县长岗山获神钟一枚。

九年十一月，宁蜀广汉县田所垦地入尺四寸，获古钟一枚，形高三尺八寸，围四尺七寸，县柄长一尺二寸，合高五尺，四面各九孔。更于陶所瓦间见有白光，窥寻无物，自后夜夜辄复有光。既经旬日，村民张庆宣瓦作屋，又于屋间见光照内外，庆宣疑之，以告孔休先，乃共发视，获玉玺一钮，璧方八分，上有鼻，文曰“帝真”。

曲阿县民黄庆宅左有园，园东南广袤四丈，每种菜，辄鲜异，虽加采拔，随复更生。夜中恒有白光，皎质属天，状似县绢，私疑非常。请师卜候，道士傅德占使掘之，深三尺，获玉印一钮，文曰“长承万福”。

永明二年正月，冠军将军周普孙于石头北厢将堂见地有异光照城堞，往获玉玺一钮，方七分，文曰“明玄君”十一月，虏国民齐祥归入灵丘关，闻殷然有声，仰视之，见山侧有紫气如云，众鸟回翔其间。祥往气所，获玺方寸四分，兽钮，文曰“坤维圣帝永昌”。送与虏太后师道人惠度，欲献虏主。惠度睹其文，窃谓“当今衣冠正朔，在于齐国”。遂附道人惠藏送京师，因羽林监崔士亮献之。

三年七月，始兴郡民龚玄宣云，去年二月，忽有一道人乞食，因探怀中出篆书真经一卷，六纸，又表北极一纸，又移付罗汉居士一纸，云从兜率天宫下，使送上天子，因失道人所在。今年正月，玄宣又称神人授皇帝玺，龟形，长五寸，广二寸，厚二寸五分，上有“天地”字，中央“萧”字，下“万世”字。

十年，兰陵民齐伯生于六合山获金玺一钮，文曰“年予主”。世祖治盆城，得五尺刀一十口，永明年历之数。

昇明三年，左里村人于宫亭湖得靫戟二枚，傍有古字，文远不可识。

泰始中，世祖于青溪宅得钱一枚，文有北斗七星双节，又有人形带剑。及治盆城，又得一大钱，文曰“太平百岁”。

永明七年，齐兴太守刘元宝治郡城，于堑中获钱百万，形极大，以献台为瑞，世祖班赐朝臣以下各有差。

十年，齐安郡民王摄掘地得四文大钱一万二千七百十枚，品制如一。

建元元年，郢州监利县天井湖水色忽澄清，出绵，百姓采以为纩。永明二年，护军府门外桑树一株，并有蚕丝绵被枝茎。

史臣案：汉光武时有野蚕成茧，百姓得以成衣服。今则浮波幕树，其亦此之类乎。永明八年，始兴郡昌乐村获白鸠一头。二年，彭泽县获白雉一头。

七年，郁林获白雉一头。十年，青州洍液戍获白雉一头。五年，望蔡县获白鹿一头。九年，临湘获白鹿一头。

六年，蒲涛县亮野村获白獐一头。七年，荆州获白獐一头。八年，馀干县获白獐一头。九年，义阳安昌县获白獐一头。

十年，司州清激戍获白獐一头。十一年，广陵海陵县获白獐一头。

七年，越州献白珠，自然作思惟佛像，长三寸。上起禅灵寺，置刹下。七年，吴郡太守江斅于钱塘县获苍玉璧一枚以献。

七年，主书朱灵让于浙江得灵石，十人举乃起，在水深三尺而浮，世祖亲投于天渊池试之，刻为佛像。二年，从阳丹水县山下得古鼎一枚。

三年，越州南高凉俚人海中网鱼，获铜兽一头，铭曰“作宝鼎，齐臣万年子孙承宝”。

赞曰：天降地出，星见先吉。造物百品，详之载述。

