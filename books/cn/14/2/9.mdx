---
---
---
title: 卷十七·志第九·舆服
---

○舆服

昔三皇乘祗车出谷口，夏氏以奚仲为车正，殷有瑞车，山车垂句是也。《周礼》匠人为舆，以象天地。汉武天汉四年，朝诸侯甘泉宫，定舆服制，班于天下。光武建武十三年，得公孙述葆车，舆辇始具。蔡邕创立此志，马彪勒成汉典，晋挚虞治礼，亦议五辂制度。江左之始，车服多阙，但有金戎，省充庭之仪。太兴中，太子临学，无高盖车，元帝诏乘安车。元、明时，属车唯九乘。永和中，石虎死后，旧工人奔叛归国，稍造车舆。太元中，苻坚败后，又得伪车辇，于是属车增为十二乘。义熙中，宋武平关、洛，得姚兴伪车辇。宋大明改修辇辂，妙尽时华，始备伪氐，复设充庭之制。永明中，更增藻饰，盛于前矣。案《周礼》以检《汉志》，名器不同，晋、宋改革，稍与世异，今记时事而已。

玉辂，〔汉金根也。〕漆画轮，〔金涂纵容后路受福輠。〕两厢上望板前优游，〔通缘金涂镂鍱，碧绞罽，凿镂金薄帖。两厢外织成衣，两厢里上施金涂镂面钉，玳瑁帖。望板厢上金薄帖，金博山，登仙纽松精。优游上和鸾鸟立花趺衔铃，银带玳瑁筒瓦，金涂镂鍱，刀格，织成手匡金花钿锦衣。优游下，隐膝，里施金涂镂面钉，织成文。优游横前，施玳瑁帖，金涂花钉。优游前，金涂倒龙，后梢凿银玳瑁龟甲金涂花沓。望板金涂受福望龙诸校饰。抗及诸末，皆螭龙首。〕龙形板，〔在车前，银带花兽，金涂受福，缘里边，镂鍱玳瑁织成衣。里，金涂镂面花钉。外，金涂博山、辟邪虎、凤皇衔花诸校饰。〕斗盖，〔金涂镂鍱，二十八爪支子花，黄锦斗衣，复碧绢柒布缘油顶，绛系络，织成颜芚赭舌孔雀毛复锦，绿绞随阴，悬珠蚌佩，金涂铃，云朱结，仙人绶，杂色真孔雀毦。〕一辕漆画车衡，〔银花带，衡上金涂博山，四和鸾鸟立花趺衔铃，所谓“鸾鸟立衡”也。又龙首衔轭，叉髦插翟尾，上下花沓，绛绿系的，望绳八枚。〕旂十二旒，〔画升龙，竿首金涂龙衔火焰幡，真毦。〕棨戟，〔织成衣，金涂沓驻及受福，金涂雁镂鍱。〕漆案立床，〔在车中，锦复黄绞，为案立衣。〕锦复黄绞鄣泥。〔八幅，长九尺，缘红锦芚带，织成花芚的。〕

五辂，江左相承驾四马，左右騑为六。施绛系游御绳，其重毂贰辖飞軨幡，〔用赤油金，有紫真毦。〕左纛，〔置左騑马轭上。〕金鍐〔金加冠，状如玉华形，在马鍐上。〕方釳，〔铁广数寸，有三孔，插翟尾其中。〕繁缨，〔金涂紫皮，紫真毦，横在马膺前。〕镂钖，〔刻金为马面当颅。〕皆如古制。世祖永明初，加玉辂为重盖，又作麒麟头，采画，以马首戴之。竟陵王子良启曰“臣闻车旗有章，载自前史，器必依礼，服无舛法。凡盖员象天，轸方法地，上无二天之仪，下设两盖之饰，求之志录，恐为乖衷。又假为麟首，加乎马头，事不师古，鲜或可施”建武中，明帝乃省重盖等。

金辂。〔制度校饰如玉辂，而稍减少，亦以金涂。〕象辂。〔如金辂而制饰又减。〕木辂。〔制饰如象辂而尤减。〕革辂，〔如大辂。〕

建大麾。〔赤旗也。首施火焰幡。〕

宋昇明三年，锡齐王大辂、戎辂各一。乘黄五辂，无大辂、戎辂。左丞王逡之议“大辂，殷之祭车，故不登周辂之名，而《明堂位》云：大辂，殷辂也。注云：大辂，木辂也。《月令》：中央土，乘大辂。注云：殷辂也。《礼器》大辂繁缨一就，注云：大辂，殷之祭天车也。《周礼》五路：玉路、金路、象路、革路、木路。则周之木辂，殷之大路也。周革路建大白，以即戎，此则戎路也。意谓国之大事，在祀与戎，故锡以殷祭天之车，与周之即戎之路。祀则以殷，戎必以周者，明郊天义远，建前代之礼，即戎事近，故以今世之制。《明堂位》云：鲁君孟春乘大路，载十有二旒日月之章，祀帝于郊。天子以大辂以锡诸侯，良有以也。今木路，即大路也”太尉左长史王俭议，宜用金辂九旒。时乘黄无副，借用五辂，大朝临轩，权列三辂。

玉、金辂，建碧旂。象木辂，建赤旂。永明初，太子步兵校尉伏曼容议，以为“齐德尚青，五路五牛及五色幡旗，并宜以先青为次。军容戎事之所乘，牺牲茧握之所荐，并宜悉依尚色。三代服色，以姓音为尚，汉不识音，故还尚其行运之色。今既无善律，则大齐所尚，亦宜依汉道。若有善吹律者，便应还取姓尚”太子仆周颙议“三代姓音，古无前记，裁音配尚，起自曼容。则是曼容善识姓声，不复方假吹律。何故能识远代之宫商，而更迷皇朝之律吕，而云当今无知吹律以定所尚，宜附汉以从阙邪。皇朝本以行运为所尚，非关不定于音氏。如此，设有善律之知音，不宜遵声以为尚”散骑常侍刘朗之等十五人并议驳之，事不行。

皇太子象辂。〔校饰如御，旂九旒降龙。〕

皇太后皇后重翟车，〔金涂校具，白地人马锦帖，厢隐膝后户，白牙的帖，金涂面钉，漆画轮，铁铛，金涂纵容后路輠，师子辖、抗檐皆施金涂螭头及神龙雀等诸饰。轭衡上施金博山，又有金涂长角巴首。盖，金涂，爪支子花二十八，青油侠碧绢黄绞盖，漆布里。紫颜芚，黄绞紫绞随阴，碧芚。外上施绛紫系络。〕碧旂九旒，棨戟。宋元嘉《东宫仪记》云中宫仆御重翟金根车，未详得称为金根也。

皇太子妃厌翟车。〔如重翟，饰微减。〕

指南车。〔四周厢上施屋，指南人衣裙襦天衣，在厢中。上四角皆施龙子竿，县杂色真孔雀毦，乌布皂复幔，漆画轮，驾牛，皆铜校饰。〕

记里鼓车。〔制如指南，上施华盖子，纟禁衣漆画，鼓机皆在内。〕

辇车，〔如犊车，竹蓬。厢外凿镂金薄，碧纱衣，织成芚，锦衣。厢里及仰顶隐膝后户，金涂镂面钉，玳瑁帖，金涂松精，登仙花纽，绿四缘，四望纱萌子，上下前后眉，镂鍱。辕枕长角龙，白牙兰，玳瑁金涂校饰。漆鄣尘板在兰前，金银花兽玃天龙师子镂面，榆花细指子摩尼炎，金龙虎。扶辕，银口带，龙板头。龙辕轭上，金凤皇铃璅银口带，星后梢，玳瑁帖，金涂香沓，银星花兽幔竿杖，金涂龙牵，纵横长衤冈，背花香柒兆床副。自辇以下，二宫御车，皆绿油幢，绛系络。御所乘，双栋。其公主则碧油幢云。〕《司马法》曰“夏后氏辇曰金车，殷曰胡奴车，周曰辎车”，皆辇也。《汉书·叔孙通传》云“皇帝辇出房”，成帝辇过后宫，此朝宴并用也。《舆服志》云“辇车具金银丹青采雘雕画蒲陶之文，乘人以行”。信阳侯阴就见井丹，左右人进辇，是为臣下亦得乘之。晋武帝给安平献王孚云母辇。晋中朝又有香衣辇，江左唯御所乘。

卧辇。〔校饰如坐辇，不甚服用。〕

漆画轮车，〔金涂校饰如辇，微有减降。金涂铛，纵容后輠师子副也。〕御为群公举哀临哭所乘。皇后、太子妃亦乘之。

漆画牵车，〔小形如舆车，金涂纵容后路师子輠，铁铛，锦衣。厢里隐膝后户，牙兰，辕枕梢，幰竿戍栋梁，皆金涂校饰。〕御及皇太子所乘，即古之羊车也。晋泰始中，中护军羊琇乘羊车，为司隶校尉刘毅所奏。武帝诏曰“羊车虽无制，非素者所服，免官”《卫玠传》云“总角乘羊车，市人聚观”今不驾羊，犹呼牵此车者为羊车云。

舆车，〔形如轺车，漆画，金校饰，锦衣。两厢后户隐膝牙兰，皆玳瑁帖，刀格，镂面花钉。幰竿戍校栋梁。下施八，金涂沓，兆床副。人举之。〕一曰小舆，小行幸乘之。皇太子亦得于宫内乘之。

衣书十二乘，〔资榆毂轮，箕子壁，绿油衣，厢外绿纱萌，油幢络，通幰，竿刺代栋梁，柮檽真形龙牵，支子花。辕后伏神抗、承泥、沓，金涂校具。〕古副车之象也。今亦曰五时副车。

青萌车，是谓扌翕幔车。

油络画安车，公主、王妃、三公特进夫人所乘。汉制，皇后贵人紫罽軿车。晋皇后乘云母油画安车，驾六，以两辕安车驾五为副。公主画安车驾六，以两辕安车驾三为副。公主画安车驾三，三夫人青交络安车驾三，皆以紫绛罽軿车驾三为副。九嫔世妇軿车驾二，王公妃特进夫人皂交络为副。汉贱轺车而贵軿车，晋贱辎軿而贵轺车，皆行礼所乘。

黄屋车，建碧旂九旒，〔九旒，鸾辂也。汉《舆服志》云“金根车，盖黄缯为里，谓之黄屋”今金、玉辂皆以黄地锦，唯此车以黄缯。皆金涂校具，黄隐随阴，青毛羽，二十八爪支子花，绛系络。〕九命上公所乘。

青盖安车，朱轓漆班轮，驾一，左右騑，通幰车为副，诸王礼行所乘。凡车有轓者谓之轩。皂盖安车，朱轓漆班轮，驾一，通幰牛车为副，三公礼行所乘。

安车，黑耳皂盖马车，朱轓，驾一，牛车为副，国公列侯礼行所乘。

马车，驾一，九卿、领、护、二卫、骁游、四军、五校从郊陵所乘。

晋制，三公下至九卿，又各安车黑耳一乘，公驾三，特进驾二，卿驾一，复各轺车施黑耳后户皂轮一乘。

油络轺车，尚书令、仆射、中书监、令、尚书、侍中、常侍、中黄门、中书、散骑侍郎，皆驾一牛，朝直所乘。晋制，尚书令施黑耳后户皂轮，仆射、中书监、令直施后户皂轮，尚书无后户，皆漆轮毂，今犹然。

安车，赤屏，驾一，又辂车，施后户，为副，太子二傅礼行所乘。

四望车，〔通幰，油幢络，班漆轮毂。〕亦曰皂轮，以加礼贵臣。晋武诏给魏舒阳燧四望小车。

三望车，〔制度如四望。〕或谓之夹望，亦以加礼贵臣。次四望。油幢络车，〔制似三望而减。〕王公加礼者之常乘，次三望。

平乘车，〔竹箕子壁仰，资榆为轮，通幰，竿刺代栋梁，柮檽真形龙牵，金涂支子花纽，辕头后梢沓伏神承泥。庶人亦然，但不通幰。〕三公诸王所乘。自四望至平乘，皆铜校饰。

辒辌车，〔四轮，饰如金根。四角龙首，施组衔璧，垂五采，析羽葆流苏，前后云气错画帷裳，以素为池而黼黻。驾四白骆马，太仆执辔。贵臣薨，亦如之，羽饰驾御，微有减降。〕

《虞书》曰“予欲观古人之象，日、月、星辰、山、龙、华虫作缋，宗彝、藻、火、粉米、黼、黻，絺绣，以五采章施于五色”天子服备日、月以下，公山、龙以下，侯伯华虫以下，子男藻、火以下，卿大夫粉米以下。天子六冕，王后六服，著在《周官》。公侯以下，咸有名则，佩玉组绶，并具礼文，后代沿革，见《汉志》《晋服制令》，其冠十三品，见蔡邕《独断》，并不复具详。宋明帝泰始四年，更制五辂，议修五冕，朝会飨猎，各有所服，事见《宋注》。旧相承三公以下冕七旒，青玉珠，卿大夫以下五旒，黑玉珠。永明六年，太常丞何諲之议，案《周礼》命数，改三公八旒，卿六旒。尚书令王俭议，依汉三公服，山、龙九章，卿华虫七章。从之。

平冕黑介帻，今谓平天冠。皂表朱缘里，广七尺，长尺二寸，垂珠十二旒，以朱组为缨，如其绶色。衣皂上绛下，裳前三幅，后四幅。衣画而裳绣，为日、月、星辰、山、龙、华虫、藻、火、粉米、黼、黻十二章。素带广四寸，朱里，以朱绿裨饰其侧，要中以朱，垂以绿，垂三尺。中衣，以绛缘其领袖，赤皮韨，绛袴袜，赤舄，郊庙临朝所服也。汉世，冕用白玉珠为旒。魏明帝好妇人饰，改以珊瑚珠。晋初仍旧，后乃改。江左以美玉难得，遂用琫珠，世谓之白璇珠。

衮衣，汉世出陈留襄邑所织。宋末用绣及织成。建武中，明帝以织成重，乃采画为之，加饰金银薄，世亦谓为天衣。

史臣曰：黼黻之设，经纬为用，故五色六章十二衣还相为质也。历代龙衮，织以成文，今体不胜衣，变易旧法，岂致美黻冕之谓乎。

通天冠，黑介帻，金博山颜，绛纱袍，皂缘中衣，乘舆常朝所服。旧用驳犀簪导，东昏改用玉。其朝服，臣下皆同。

黑介帻，单衣，无定色，乘舆拜陵所服。其白帢单衣，谓之素服，以举哀临丧。

远游冠，太子诸王所冠。太子朱缨，翠羽緌珠节。诸王玄缨，公侯皆同。

平冕，各以组为缨，王公八旒，衣山、龙九章，卿七旒，衣华虫七章，并助祭所服。皆画皂绛缯为之。

进贤冠，诸开国公、侯，乡、亭侯，卿，大夫，尚书，关内侯，二千石，博士，中书郎，丞、郎，秘书监、丞、郎，太子中舍人、洗马、舍人，诸府长史，卿，尹、丞，下至六百石令长小吏，以三梁、二梁、一梁为差，事见《晋令》。

武冠，侍臣加貂蝉，馀军校武职、黄门、散骑、太子中庶子、二率、朝散、都尉，皆冠之。唯武骑虎贲服文衣，插雉尾于武冠上。

史臣曰：应劭《汉官》释附蝉，及司马彪志并不见侍中与常侍有异，唯言左右珥貂而已。案项氏说云“汉侍中蝉，刻为蝉像，常侍但为珰而不蝉”，未详何代所改也。

法冠，廷尉等诸执法者冠之。高山冠，谒者冠之。樊哙冠，殿门卫士冠之。

黑介帻冠，文冠。平帻冠，武冠。尚书令、仆射、尚书纳言帻，后饰为异。童子空顶帻，施假髻，贵贱同服。救日蚀，文武官皆免冠，著赤介帻对朝服。赤帻，示威武也。

袴褶，车驾亲戎、中外纂严所服。黑冠，帽缀紫褾，以络带代鞶带。中官紫褾，外官绛褾。其纂严戎服不缀褾，行留悉同。校猎巡幸，从官戎服革带鞶带，文官不缨，武官脱冠。

袿衤属大衣，谓之袆衣，皇后谒庙所服。公主会见大首髻，其燕服则施严杂宝为佩瑞。袿衤属用绣为衣，裳加五色，锁金银校饰。

绶，乘舆黄赤绶，黄赤缥绿绀五采。太子朱绶，诸王纁朱绶，皆赤黄缥绀四采。妃亦同。相国绿綟绶，三采，绿紫绀。郡公玄朱。侯伯青朱，子男素朱，皆三采。公世子紫，侯世子青，乡、亭、关内侯墨绶，皆二采。郡国太守、内史青，尚书令、仆、中书监、令、秘书监皆黑，丞皆黄，诸府丞亦黄。皇后与乘舆同赤，贵嫔、夫人、贵人紫，王太妃，长公主、封君亦紫绶，六宫青绶，青白红，郡公、侯夫人青绶。

乘舆传国玺，秦玺也。晋中原乱没胡。江左初无之，北方人呼晋家为“白板天子”。冉闵败，玺还南。别有行信等六玺，皆金为之，亦秦、汉之制也。皇后金玺，太子诸王金玺，皆龟钮。公侯五等金章，公世子金印，侯银印，贵嫔、夫人金章，公主、王太妃、封君金印，六宫以下公侯太夫人夫人银印。其公、将军金章，光禄大夫、卿、尹、太子傅、诸领护将军、中郎将、校尉、郡国太守内史、四品五品将军，皆银章，尚书令、仆、中书监、令、秘书监丞、太子二率，诸府长史、卿、尹、丞、尉、中丞、都水使者、诸州刺史，皆铜印。

三台五省二品文官，皆簪白笔。王公五等及武官不簪，加内侍乃簪。

百官执手板，尚书令、仆、尚书，手板头复有白笔，以紫皮裹之，名曰“笏”。汉末仲长统谓百司皆宜执之。其肩上紫袷囊，名曰“契囊”，世呼为“紫荷”。

佩玉，自乘舆以下，与晋、宋制同。建元四年，制王公侯卿尹珠水精，其馀用牙蚌。太官宰人服离支衣，后定。

赞曰：文物煌煌，仪品穆穆。分别礼数，莫过舆服。

