---
---
---
title: 卷四十二·列传第二十三·王晏等
---

○王晏  萧谌  萧坦之  江祏

王晏，字士彦，琅邪临沂人也。祖弘之，通直常侍。父普曜，秘书监。晏宋大明末起家临贺王国常侍，员外郎，巴陵王征北板参军，安成王抚军板刑狱，随府转车骑。晋熙王燮为郢州，晏为安西主簿。世祖为长史，与晏相遇。府转镇西，板晏记室谘议。

沈攸之事难，镇西职僚皆随世祖镇盆城，上时权势虽重，而众情犹有疑惑，晏便专心奉事，军旅书翰皆委焉。性甚便僻，渐见亲侍。乃留为上征虏抚军府板谘议，领记室。从还都，迁领军司马，中军从事中郎。常在上府，参议机密。建元初，转太子中庶子。世祖在东宫，专断朝事，多不闻启，晏虑及罪，称疾自疏。寻领射声校尉，不拜。世祖即位，转长兼侍中，意任如旧。

永明元年，领步兵校尉，迁侍中祭酒，校尉如故。遭母丧，起为辅国将军、司徒左长史。晏父普曜藉晏势宦，多历通官。晏寻迁左卫将军，加给事中。未拜，而普曜卒，居丧有称。起冠军将军、司徒左长史、济阳太守，未拜，迁卫尉，将军如故。四年，转太子詹事，加散骑常侍。六年，转丹阳尹，常侍如故。晏位任亲重，朝夕进见，言论朝事，自豫章王嶷、尚书令王俭皆降意以接之，而晏每以疏漏被上呵责，连称疾久之。上以晏须禄养，七年，转为江州刺史。晏固辞不愿出外，见许，留为吏部尚书，领太子右卫率。终以旧恩见宠。时尚书令王俭虽贵而疏，晏既领选，权行台阁，与俭颇不平。俭卒，礼官议谥，上欲依王导谥为“文献”，晏启上曰“导乃得此谥，但宋以来，不加素族”出谓亲人曰“平头宪事已行矣”八年，改领右卫将军，陈疾自解。上欲以高宗代晏领选，手敕问之。晏启曰“鸾清干有馀，然不谙百氏，恐不可居此职”上乃止。明年，迁侍中，领太子詹事，本州中正，又以疾辞。十年，改授散骑常侍、金紫光禄大夫，给亲信二十人，中正如故。十一年，迁右仆射，领太孙右卫率。

世祖崩，遗旨以尚书事付晏及徐孝嗣，令久于其职。郁林即位，转左仆射，中正如故。隆昌元年，加侍中。高宗谋废立，晏便响应推奉。延兴元年，转尚书令，加后将军，侍中、中正如故。封曲江县侯，邑千户。给鼓吹一部，甲仗五十人入殿。高宗与晏宴于东府，语及时事，晏扺掌曰“公常言晏怯，今定何如”建武元年，进号骠骑大将军，给班剑二十人，侍中、令、中正如故。又加兵百人，领太子少傅，进爵为公，增邑为二千户。以虏动，给兵千人。

晏为人笃于亲旧，为世祖所称。至是自谓佐命惟新，言论常非薄世祖故事，众始怪之。高宗虽以事际须晏，而心相疑斥，料简世祖中诏，得与晏手敕三百馀纸，皆是论国家事，以此愈猜薄之。初即位，始安王遥光便劝诛晏，帝曰“晏于我有勋，且未有罪”遥光曰“晏尚不能为武帝，安能为陛下”帝默然变色。时帝常遣心腹左右陈世范等出涂巷采听异言，由是以晏为事。晏轻浅无防虑，望开府，数呼相工自视，云当大贵。与宾客语，好屏人清闲，上闻之，疑晏欲反，遂有诛晏之意。伧人鲜于文粲与晏子德元往来，密探朝旨，告晏有异志。世范等又启上云“晏谋因四年南郊，与世祖故旧主帅于道中窃发”会虎犯郊坛，帝愈惧。未郊一日，敕停行。元会毕，乃召晏于华林省诛之。下诏曰“晏闾阎凡伍，少无持操，阶缘人乏，班齿官途。世祖在蕃，搜扬擢用，弃略疵瑕，遂升要重。而轻跳险锐，在贵弥著，猜忌反覆，触情多端。故以两宫所弗容，十手所共指。既内愧于心，外惧宪牍，掩迹陈痾，多历年载。频授蕃任，辄辞请不行，事似谦虚，情实诡伏。隆昌以来，运集艰难，匡赞之功，颇有心力。乃爵冠通侯，位登元辅，绸缪恩寄，朝莫均焉。溪壑可盈，无厌将及。视天画地，遂怀异图。广求卜相，取信巫觋。论荐党附，遍满台府。令大息德元渊薮亡命，同恶相济，剑客成群。弟诩凶愚，远相唇齿，信驿往来，密通要契。去岁之初，奉朝请鲜于文粲备告奸谋。朕以信必由中，义无与贰，推诚委任，觊能悛改。而长恶易流，构扇弥大，与北中郎司马萧毅、台队主刘明达等克期窃发。以河东王铉识用微弱，可为其主，得志之日，当守以虚器。明达诸辞列，炳然具存。昔汉后以反唇致讨，魏臣以虬须为戮，况无君之心既彰，陵上之迹斯著。此而可容，谁寘刑辟。并可收付廷尉，肃明国典”

晏未败数日，于北山庙答赛，夜还，晏既醉，部伍人亦饮酒，羽仪错乱，前后十馀里中，不复相禁制。识者云“此势不复久也”。

晏子德元，有意尚。至车骑长史。德元初名湛，世祖谓晏曰“刘湛、江湛，并不善终，此非佳名也”晏乃改之。至是与弟晋安王友德和俱被诛。

晏弟诩，永明中为少府卿。六年，敕位未登黄门郎，不得畜女妓。诩与射声校尉阴玄智坐畜妓免官，禁锢十年。敕特原诩禁锢。后出为辅国将军、始兴内史。广州刺史刘缵为奴所杀，诩率郡兵讨之。延兴元年，授诩持节广州刺史。诩亦笃旧。晏诛，上又遣南中郎司马萧季敞袭诩杀之。

萧谌，字彦孚，南兰陵兰陵人也。祖道清，员外郎。父仙伯，桂阳国下军。谌初为州从事，晋熙国侍郎，左常侍。谌于太祖为绝服族子，元徽末，世祖在郢州，欲知京邑消息，太祖遣谌就世祖宣传谋计，留为腹心。昇明中，为世祖中军刑狱参军，东莞太守。以勋勤封安复县男，三百户。建元初，为武陵王冠军、临川王前军参军，除尚书都官郎，建威将军，临川王镇西中兵。

世祖在东宫，谌领宿卫。太祖杀张景真，世祖令谌口启乞景真命，太祖不悦，谌惧而退。世祖即位，出谌为大末令，未之县，除步兵校尉，领射阳令，转带南濮阳太守，领御仗主。永明二年，为南兰陵太守，建威将军如故。复除步兵校尉，太守如故。世祖斋内兵仗悉付之，心膂密事，皆使参掌。除正员郎，转左中郎将，后军将军，太守如故。世祖卧疾延昌殿，敕谌在左右宿直。上崩，遗敕谌领殿内事如旧。

郁林即位，深委信谌，谌每请急出宿，帝通夕不得寐，谌还乃安。转卫军司马，兼卫尉，加辅国将军。丁母忧，敕还复本任，守卫尉。高宗辅政，有所匡谏，帝既在后宫不出，唯遣谌及萧坦之遥进，乃得闻达。谌回附高宗，劝行废立，密召诸王典签约语之，不许诸王外接人物。谌亲要日久，众皆惮而从之。郁林被废日，初闻外有变，犹密为手敕呼谌，其见信如此。谌性险进无计略，及废帝日，领兵先入后宫，斋内仗身素隶服谌，莫有动者。

海陵立，转中领军，进爵为公，二千户。甲仗五十人。入直殿内，月十日还府。

建武元年，转领军将军，左将军，南徐州刺史，给扶，进爵衡阳郡公，食邑三千户。高宗初许事克用谌为扬州，及有此授，谌恚曰“见炊饭熟，推以与人”王晏闻之曰“谁复为萧谌作瓯箸者”谌恃勋重，干豫朝政，诸有选用，辄命议尚书使为申论。上新即位，遣左右要人于外听察，具知谌言，深相疑阻。

二年六月，上幸华林园，宴谌及尚书令王晏等数人尽欢。坐罢，留谌晚出，至华林閤，仗身执还入省，上遣左右莫智明数谌曰“隆昌之际，非卿无有今日。今一门二州，兄弟三封，朝廷相报，政可极此。卿恒怀怨望，乃云炊饭已熟，合甑与人邪。今赐卿死”谌谓智明曰“天去人亦复不远，我与至尊杀高、武诸王，是君传语来去。我今死，还取卿”于省杀之，至秋而智明死，见谌为祟。诏曰“萧谌擢自凡庸，识用轻险，因藉幸会，早预驱驰。永明之季，曲颁恩纪。郁林昏悖，颇立诚效。宠灵优渥，期遇兼隆，内总戎柄，外畅蕃威，兄弟荣贵，震灼朝野。曾不感佩殊荷，少答万一。自以勋高伊、霍，事均难赏，才冠当时，耻居物后。矫制王权，与夺由己。空怀疑惧，坐构嫌猜。觇候宫掖，希觊非望。蔽上罔下之心，诬君不臣之迹，固以彰暴民听，喧聒遐迩。遂潜散金帛，招集不逞，交结禁卫，互为唇齿，密契戚邸，将肆奸逆。朕以其任寄既重，爵列河山，每加弥缝，弘以大信，庶能怀音，翻然悛改。而豺狼其性，凶谋滋甚。夫无将必戮，《阳秋》明义，况衅积祸盈，若斯之大。可收付廷尉，速正刑书。罪止元恶，馀无所问”

谌好左道，吴兴沈文猷相谌云“相不减高帝”谌喜曰“感卿意，无为人言也”至是文猷伏诛。

谌兄诞，字彦伟，初为殿中将军。永明中为建康令，与秣陵令司马迪之同乘行，车前导四卒，左丞沈昭略奏“凡有卤簿官，共乘不得兼列驺寺。请免诞等官”诏赎论。延兴元年，自辅国徐州为持节督司州刺史，将军如故。明帝立，封安德侯，五百户。进号冠军。建武二年春，虏攻司州，诞尽力拒守，虏退，增封四百户。征左卫将军。上欲杀谌，以诞在边镇拒虏，故未及行。虏退六旬，谌诛，遣黄门郎梁王为司州别驾，使诛诞，束身受戮，家口系尚方。

谌弟诔，与谌同豫废立，为宁朔将军、东莞太守，转西中郎司马。建武初，封西昌侯，千户。转太子左率。领军解司州围还，同伏诛。谌伯父仙民，官至太中大夫，卒。

萧坦之，南兰陵兰陵人也。祖道济，太中大夫。父欣祖，有勋于世祖，至武进令。坦之与萧谌同族。初为殿中将军，累至世祖中军板刑狱参军。以宗族见驱使。除竟陵王镇北征北参军，东宫直阁，以勤直为世祖所知。除给事中，淮陵令，又除兰陵令，给事中如故。尚书起部郎，司徒中兵参军。世祖崩，坦之随太孙文武度上台，除射声校尉，令如故。未拜，除正员郎、南鲁郡太守。

少帝以坦之世祖旧人，亲信不离，得入内见皇后。帝于宫中及出后堂杂戏狡狯，坦之皆得在侧。或值醉后裸袒，坦之辄扶持谏喻。见帝不可奉，乃改计附高宗，密为耳目。除晋安王征北谘议。隆昌元年，追录坦之父勋，封临汝县男，食邑三百户。徙征南谘议。

高宗谋废少帝，既与萧谌及坦之定谋。帝腹心直阁将军曹道刚疑外间有异，密有处分，谌未能发。始兴内史萧季敞、南阳太守萧颖基并应还都，谌欲待二萧至，藉其势力以举事。高宗虑事变，以告坦之，坦之驰谓谌曰“废天子古来大事。比闻曹道刚、朱隆之等转已猜疑。卫尉明日若不就事，无所复及。弟有百岁母，岂能坐听祸败，政应作馀计耳”谌遑遽，明日遂废帝，坦之力也。

海陵即位，除黄门郎、兼卫尉卿，进爵伯，增邑为六百户。建武元年，迁散骑常侍，右卫将军，进爵侯，增邑为千五百户。明年，虏动，假坦之节，督徐州征讨军事。虏围钟离，春断淮洲，坦之击破之。还加领太子中庶子，未拜，迁领军将军。永泰元年，为侍中、领军。

东昏立，为侍中、领军将军。永元元年，遭母丧，起复职，加右将军，置府。江祏兄弟欲立始安王遥光，密谓坦之，坦之曰“明帝取天下，已非次第，天下人至今不服。今若复作此事，恐四海瓦解。我其不敢言”持丧还宅。宅在东府城东，遥光起事，遣人夜掩取坦之，坦之科头著裈逾墙走，从东冶僦渡南渡，间道还台，假节督众军讨遥光，屯湘宫寺。事平，迁尚书右仆射，丹阳尹，右将军如故。进爵公，增邑千户。

坦之肥黑无须，语声嘶，时人号为“萧痖”。刚佷专执，群小畏而憎之。遥光事平二十馀日，帝遣延明主帅黄文济领兵围坦之宅，杀之。子赏，秘书郎，亦伏诛。

坦之从兄翼宗，为海陵郡，将发。坦之谓文济曰“从兄海陵宅故应无他”文济曰“海陵宅在何处”坦之告之。文济曰“应得罪”仍遣收之。检家赤贫，唯有质钱帖子数百，还以启帝，原死，系尚方。

和帝中兴元年，追赠坦之中军将军、开府仪同三司。

江祏，字弘业，济阳考城人也。祖遵，宁朔参军。父德邻，司徒右长史。祏姑为景皇后，少为高宗所亲，恩如兄弟。宋末，解褐晋熙国常侍，太祖徐州西曹，员外郎，高宗冠军参军，带滠阳令，竟陵王征北参军，尚书水部郎。高宗为吴兴，以祏为郡丞，加宣威将军，庐陵王中军功曹记室，安陆王左军谘议，领录事，带京兆太守。除通直郎，补南徐州别驾。高宗辅政，委以心腹。隆昌元年，自正员郎补丹阳丞，中书郎。高宗为骠骑，镇东府，以祏为谘议参军，领南平昌太守，与萧诔对直东府省内。

时新立海陵，人情未服，高宗胛上有赤志，常秘不传，祏劝帝出以示人。晋寿太守王洪范罢任还，上袒示之，曰“人皆谓此是日月相。卿幸无泄言”洪范曰“公日月之相在躯，如何可隐。转当言之公卿”上大悦。会直后张伯、尹瓒等屡谋窃发，祏、诔忧虞无计，每夕辄托事外出。及入纂议定，加祏宁朔将军。高宗为宣城王，太史密奏图纬云“一号当得十四年”。祏入，帝喜以示祏曰“得此复何所望”及即位，迁守卫尉，将军如故。封安陆县侯，邑千户。祏祖遵，以后父赠金紫光禄大夫。父德邻，以帝舅亦赠光禄大夫。

建武二年，迁右卫将军，掌甲仗廉察。四年，转太子詹事。祏以外戚亲要，势冠当时，远致饷遗，或取诸王第名书好物。然家行甚睦，待子侄有恩意。

上寝疾，永泰元年，转祏为侍中、中书令，出入殿省。上崩，遗诏转右仆射，祏弟卫尉祀为侍中，敬皇后弟刘暄为卫尉。东昏即位，参掌选事。高宗虽顾命群公，而意寄多在祏兄弟。至是更直殿内，动止关谘。永元元年，领太子詹事。刘暄迁散骑常侍，右卫将军。祏兄弟与暄及始安王遥光、尚书令徐孝嗣、领军萧坦之六人，更日帖敕，时呼为“六贵”。

帝稍欲行意，孝嗣不能夺，坦之虽时有异同，而祏坚意执制，帝深忿之。帝失德既彰，祏议欲立江夏王宝玄。刘暄初为宝玄郢州行事，执事过刻。有人献马，宝玄欲看之，暄曰“马何用看”妃索煮肫，帐下谘暄，暄曰“旦已煮鹅，不烦复此”宝玄恚曰“舅殊无《渭阳》之情”暄闻之亦不悦。至是不同祏议，欲立建安王宝夤，密谋于遥光。遥光自以年长，属当鼎命，微旨动祏。祏弟祀以少主难保，劝祏立遥光。暄以遥光若立，己失元舅之望，不肯同。故祏迟疑久不决。遥光大怒，遣左右黄昙庆于清溪桥道中刺杀暄，昙庆见暄部伍人多，不敢发。事觉，暄告祏谋，帝处分收祏兄弟。祀时直在内殿，疑有异，遣信报祏曰“刘暄似有异谋，今作何计”祏曰“政当静以镇之耳”俄而召祏入见，停中书省。初，直斋袁文旷以王敬则勋当封，祏执不与。帝使文旷取祏，以刀环筑其心曰“复能夺我封否”祏、祀同日见杀。

祀字景昌，初为南郡王国常侍，历高祖骠骑东阁祭酒，秘书丞，晋安王镇北长史，南东海太守，行府州事。治下有宣尼庙，久废不修，祀更开扫构立。

祀弟禧，居丧早卒。有子廞，字伟卿，年十二，闻收至，谓家人曰“伯既如此，无心独存”赴井死。

后帝于后堂骑马致适，顾谓左右曰“江祏若在，我当复能骑此不”

暄字士穆，出身南阳国常侍。遥光起事，以讨暄为名。事平，暄迁领军将军，封平都县侯，千户。其年，又见杀。和帝中兴元年，赠祏卫将军，暄散骑常侍、抚军将军，并开府仪同三司，祀散骑常侍、太常卿。

史臣曰：士死知己，盖有生所共情，虽愚智之品有二，而逢迎之运唯一。夫怀可知之才，受知人之眄，无惭外物，此固天理，其犹藏在中心，衔恩念报。况乎义早蕃僚，道同遇合，逾越胜己，顾迈先流，弃子如遗，曾微旧德，使狗之喻，人致前讥，惭包疚心，我无其事。呜呼。陆机所以赋《豪士》也。

赞曰：王萧提契，世祖基之。乐羊食子，里克无辞。江、刘后戚，明嗣是维。废兴异论，终用乖疑。

