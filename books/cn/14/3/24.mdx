---
---
---
title: 卷四十三·列传第二十四·江斅等
---

○江斅  何昌宇  谢{艹瀹}  王思远

江斅，字叔文，济阳考城人也。祖湛，宋左光禄大夫、仪同三司。父恁，著作郎，为太初所杀。斅母，文帝女淮阳公主。幼以戚属召见，孝武谓谢庄曰“此小儿方当为名器”少有美誉。桂阳王休范临州，辟迎主簿，不就。尚孝武女临汝公主，拜驸马都尉。除著作郎，太子舍人，丹阳丞。时袁粲为尹，见斅叹曰“风流不坠，政在江郎”数与晏赏，留连日夜。迁安成王抚军记室，秘书丞，中书郎。斅庶祖母王氏老疾，斅视膳尝药，七十馀日不解衣。及累居内官，每以侍养陈请，朝廷优其朝直。寻转安成王骠骑从事中郎。初，湛娶褚秀之女，被遣，褚渊为卫军，重斅为人，先通音意，引为长史。加宁朔将军。顺帝立，随府转司空长史，领临淮太守，将军如故。转太尉从事中郎。

齐台建，为吏部郎。太祖即位，斅以祖母久疾连年，台阁之职，永废温凊，启乞自解。初，宋明帝敕斅出继从叔愻，为从祖淳后。于是仆射王俭启“礼无后小宗之文，近世缘情，皆由父祖之命，未有既孤之后，出继宗族也。虽复臣子一揆，而义非天属。江忠简胤嗣所寄，唯斅一人，傍无眷属，斅宜还本。若不欲江愻绝后，可以斅小儿继愻为孙”尚书参议，谓“间世立后，礼无其文。荀顗无子立孙，坠礼之始。何琦又立此论，义无所据”于是斅还本家，诏使自量立后者。出为宁朔将军、豫章内史，还除太子中庶子，领骁骑将军。未拜，门客通赃利，世祖遣信捡核，斅藏此客而躬自引咎，上甚有怪色。王俭从容启上曰“江斅若能治郡，此便是具美耳”上意乃释。

永明初，仍为豫章王太尉谘议，领录事，迁南郡王友，竟陵王司徒司马。斅好文辞，围棋第五品，为朝贵中最。迁侍中，领本州中正。司徒左长史，中正如故。五年，迁五兵尚书。明年，出为辅国将军、东海太守，加秩中二千石，行南徐州事。七年，徙为侍中，领骁骑将军，寻转都官尚书，领骁骑将军。王晏启世祖曰“江斅今重登礼阁，兼掌六军，慈渥所覃，实有优忝。但语其事任，殆同闲辈。天旨既欲升其名位，愚谓以侍中领骁骑，望实清显，有殊纳言”上曰“斅常启吾，为其鼻中恶。今既以何胤、王莹还门下，故有此回换耳”

郁林即位，迁掌吏部。隆昌元年，为侍中，领国子祭酒。郁林废，朝臣皆被召入宫，斅至云龙门，托药醉吐车中而去。明帝即位，改领秘书监，又改领晋安王师。

建武二年，卒，年四十四。遗令俭约葬，不受赙赠。诏赙钱三万，布百匹。子蒨启遵斅令，让不受。诏曰“斅贻厥之训，送终以俭，立言归善，益有嘉伤，可从所请”赠散骑常侍、太常，谥曰敬子。

何昌，字俨望，庐江灊人也。祖叔度，吴郡太守。父佟之，太常。昌少而淹厚，为伯父司空尚之所遇。宋建安王休仁为扬州，辟昌州主簿。迁司徒行参军，太傅五官，司徒东閤祭酒，尚书仪曹郎。建平王景素为征北南徐州，昌又为府主簿，以风素见重。母老求禄，出为湘东太守，加秩千石。为太祖骠骑功曹。昌宇在郡，景素被诛，昌宇痛之。至是启太祖曰：

伏寻故建平王，因心自远，忠孝基性，徽和之誉，早布国言，胜素之情，夙洽民听。世祖绸缪，太宗眷异，朝中贵人，野外贱士，虽闻见有殊，谁不悉斯事者。元徽之间，政关群小，构扇异端，共令倾覆。殷勤之非，古人所悼，况苍梧将季，能无衒惑。一年之中，藉者再三，有必巅之危，无暂立之安，行路寒心，往来跼蹐。而王夷虑坦然，委之天命，惟谦惟敬，专诚奉国，闺无执戟之卫，门阙衣介之夫，此五尺童子所见，不假阔曲言也。一沦疑似，身名顿灭，冤结渊泉，酷贯穹昊。时经隆替，岁改三元，旷荡之惠亟申，被枉之泽未流。俱沐温光，独酸霜露。

明公铺天地之施，散云雨之润，物无巨细，咸被庆渥。若今日不蒙照涤，则为万代冤魂。昌非敢慕慷慨之士，激扬当世。实义切于心，痛入骨髓。沥肠纾愤，仰希神照。辩明枉直，亮王素行，使还名帝籍，归灵旧茔，死而不泯，岂忘德于黄垆。分躯碎首，不足上谢。

又与司空褚渊书曰：

天下之可哀者有数，而埋冤于黄泉者为甚焉。何者。百年之寿，同于朝露，挥忽去留，宁足道哉。政欲阖棺之日，不陨令名，竹帛传芳烈，钟石纪清英。是以昔贤甘心于死所者也。若怀忠抱义而负枉冥冥之下，时主未之矜，卿相不为言，良史濡翰，将被以恶名，岂不痛哉。岂不痛哉。

窃寻故建平王，地属亲贤，德居宗望，道心惟冲，睿性天峻。散情风云，不以尘务婴衿，明发怀古，惟以琴书娱志。言忠孝，行惇慎，二公之所深鉴也。前者阮、杨连党，构此纷纭，虽被明于朝贵，愈结怨于群丑。觇察继踪，疑防重著，小人在朝，诗史所叹，〔少一句〕清识饮涕。王每永言终日，气泪交横。既推信以期物，故日去其备卫，朱门萧条，示存典刑而已。求解徐州，以避北门要任，苦乞会稽，贪处东瓯闲务。此并彰于事迹。与公道味相求，期心有素，方共经营家国，劬劳王室，何图时不我与，契阔屯昏，忠诚弗亮，罹此百殃。

岁朔亟流，已经四载。皇命惟新，人沾天泽，而幽然深酷，未蒙照明。封殡卑杂，穷魂莫寄，昭穆不序，松柏无行。事伤行路，痛结幽显。吾等叩心泣血，实有望于圣时。公以德佐世，欲物得其所，岂可令建平王枉直不分邪。田叔不言梁事，袁丝谏止淮南，以两国衅祸，尚回帝意，岂非亲亲之义，宁从敦厚。而今疑似未辨，为世大戮。若使王心迹得申，亦示海内理冤枉，明是非。夫存亡国，继绝世，周汉之通典，有国之所急也。昔叔向之理，恃祁大夫而获亮，戾太子之冤，资车丞相而见察。幽灵有知，岂不眷眷于明顾。碎首抽胁，自谓不殒。

渊答曰“追风古人，良以嘉叹。但事既昭晦，理有逆从。建平初阻，元徽未悖，专欲委咎阮、杨，弥所致疑。于时正亦谬参此机，若审如高论，其愧特深”太祖嘉其义，转为记室，迁司徒左西、太尉户曹属，中书郎，王俭卫军长史。俭谓昌宇曰“后任朝事者，非卿而谁”

永明元年，竟陵王子良表置文、学官，以昌为竟陵王文学，以清信相得，意好甚厚。转扬州别驾，豫章王又善之。迁太子中庶子，出为临川内史。除庐陵王中军长史，未拜，复为太子中庶子，领屯骑校尉。迁吏部郎，转侍中。

临海王昭秀为荆州，以昌为西中郎长史、辅国将军、南郡太守，行荆州事。明帝遣徐玄庆西上害蕃镇诸王，玄庆至荆州，欲以便宜从事。昌曰“仆受朝廷意寄，翼辅外蕃，何容以殿下付君一介之使。若朝廷必须殿下还，当更听后旨”昭秀以此得还京师。

建武二年，为侍中，领长水校尉，转吏部尚书。复为侍中，领骁骑将军。四年，卒。年五十一。赠太常，谥简子。昌不杂交游，通和泛爱，历郡皆清白，士君子多称之。

谢{艹瀹}，字义洁，陈郡阳夏人也。祖弘微，宋太常。父庄，金紫光禄大夫。{艹瀹}四兄飏、朏、颢、嵸，世谓谢庄名儿为风、月、景、山、水。颢字仁悠，少简静。解褐秘书郎，累至太祖骠骑从事中郎。建元初，为吏部郎，至太尉从事中郎。永明初，高选友、学，以颢为竟陵王友。至北中郎长史。卒。

{艹瀹}年七岁，王彧见而异之，言于宋孝武。孝武召见于稠人广众之中，{艹瀹}举动闲详，应对合旨，帝甚悦，诏尚公主，值景和败，事寝。仆射褚渊闻{艹瀹}年少清正不恶，以女结婚，厚为资送。解褐车骑行参军，迁秘书郎，司徒祭酒，丹阳丞，抚军功曹。世祖为中军，引为记室。

齐台建，迁太子中舍人。建元初，转桂阳王友。以母老须养，出为安成内史。还为中书郎。卫军王俭引为长史，雅相礼遇。除黄门郎，兼掌吏部。寻转太子中庶子，领骁骑将军，转长兼侍中。{艹瀹}以晨昏有废，固辞不受。世祖敕令速拜，别停朝直。

迁司徒左长史，出为吴兴太守。长城县民卢道优家遭劫，诬同县殷孝悌等四人为劫，{艹瀹}收付县狱考正。孝悌母骆诣登闻诉称孝悌为道优所诽谤，横劾为劫，一百七十三人连名保征，在所不为申理。{艹瀹}闻孝悌母诉，乃启建康狱覆，道优理穷款首，依法斩刑。有司奏免{艹瀹}官。{艹瀹}又使典药吏煮汤，失火，烧郡外斋南厢屋五间。又辄鞭除身，为有司所奏，诏并赎论。在郡称为美绩。母丧去官。服阕，为吏部尚书。

高宗废郁林，领兵入殿，左右惊走报{艹瀹}。{艹瀹}与客围棋，每下子，辄云“其当有意”。竟局，乃还斋卧，竟不问外事也。明帝即位，{艹瀹}又属疾不视事。后上宴会，功臣上酒，尚书令王晏等兴席，{艹瀹}独不起，曰“陛下受命，应天顺民，王晏妄叨天功以为己力”上大笑解之。座罢，晏呼{艹瀹}共载还令省，欲相抚悦，{艹瀹}又正色曰“君巢窟在何处”晏初得班剑，{艹瀹}谓之曰“身家太傅裁得六人。君亦何事一朝至此”晏甚惮之。

加领右军将军。兄朏在吴兴，论启公事稽晚，{艹瀹}辄代为启，上见非其手迹，被问，见原。转侍中，领太子中庶子，豫州中正。永泰元年，转散骑常侍，太子詹事。其年卒，年四十五。赠金紫光禄大夫。谥简子。

初，兄朏为吴兴，{艹瀹}于征虏渚送别，朏指{艹瀹}口曰“此中唯宜饮酒”{艹瀹}建武之初，专以长酣为事，与刘瑱沈昭略以觞酌交饮，各至数斗。

世祖尝问王俭，当今谁能为五言诗。俭对曰“谢朏得父膏腴。江淹有意”上起禅灵寺，敕{艹瀹}撰碑文。

王思远，琅邪临沂人。尚书令晏从弟也。父罗云，平西长史。思远八岁，父卒，祖弘之及外祖新安太守羊敬元，并栖退高尚，故思远少无仕心。宋建平王景素辟为南徐州主簿，深见礼遇。景素被诛，左右离散，思远亲视殡葬，手种松柏。与庐江何昌宇、沛郡刘琎上表理之，事感朝廷。景素女废为庶人，思远分衣食以相资赡，年长，为备笄总，访求素对，倾家送遣。

除晋熙王抚军行参军，安成王车骑参军。建元初，为长沙王后军主簿，尚书殿中郎，出补竟陵王征北记室参军，府迁司徒，仍为录事参军。迁太子中舍人。文惠太子与竟陵王子良素好士，并蒙赏接。思远求出为远郡，除建安内史。长兄思玄卒，思远友于甚至，表乞自解，不许。及祥日，又固陈，世祖乃许之。除中书郎，大司马谘议。

世祖诏举士，竟陵王子良荐思远及吴郡顾暠之、陈郡殷叡。邵陵王子贞为吴郡，世祖除思远为吴郡丞，以本官行郡事，论者以为得人。以疾解职，还为司徒谘议参军，领录事，转黄门郎。出为使持节、都督广交越三州诸军事、宁朔将军、平越中郎将、广州刺史。高宗辅政，不之任，仍迁御史中丞。临海太守沈昭略赃私，思远依事劾奏，高宗及思远从兄晏、昭略叔父文季请止之，思远不从，案事如故。

建武中，迁吏部郎。思远以从兄晏为尚书令，不欲并居内台权要之职，上表固让。曰“近频烦归启，实有微概。陛下矜遇之厚，古今罕俦。臣若孤恩，谁当戮力。既自誓轻躯命，不复以尘卖为疑，正以臣与晏地惟密亲，必不宜俱居显要。慺慺丹赤，守之以死。臣实庸鄙，无足奖进。陛下甄拔之旨，要是许其一节。臣果不能以理自固，有乖则哲之明。犯冒之尤，诛责在己，谬赏之私，惟尘圣鉴。权其轻重，宁守褊心。且亦缘陛下以德御下，故臣可得以礼进退。伏愿思垂拯宥，不使零坠。今若祗膺所忝，三公不足为泰，犯忤之后，九泉未足为剧。而臣苟求刑戮，自弃富荣，愚夫不为，臣亦庶免。此心此志，可怜可矜。如其上命必行，请罪非理，圣恩方置之通涂，而臣固求摈压，自愍自悼，不觉涕流。谨冒鈇钺，悉心以请。穷则呼天，仰祈一照”上知其意，乃改授司徒左长史。

初，高宗废立之际，思远与晏闲言，谓晏曰“兄荷世祖厚恩，今一旦赞人如此事，彼或可以权计相须，未知兄将来何以自立。若及此引决，犹可不失后名”晏不纳。及拜骠骑，集会子弟，谓思远兄思微曰“隆昌之末，阿戎劝吾自裁，若从其语，岂有今日”思远遽应曰“如阿戎所见，犹未晚也”及晏败，故得无他。

思远清修，立身简洁。衣服床筵，穷治素净，宾客来通，辄使人先密觇视，衣服垢秽，方便不前，形仪新楚，乃与促膝。虽然，既去之后，犹令二人交帚拂其坐处。上从祖弟季敞性甚豪纵，上心非之。谓季敞曰“卿可数诣王思远”

上既诛晏，迁为侍中，掌优策及起居注。永元二年，迁度支尚书。未拜，卒，年四十九。赠太常，谥贞子。思远与顾暠之友善。暠之卒后家贫，思远迎其儿子，经恤甚至。

暠之，字士明，少孤，好学有义行。初举秀才，历宦府閤。永明末，为太子中舍人，兼尚书左丞。隆昌初，为安西谘议，兼著作，与思远并属文章。建武初，以疾归家，高宗手诏与思远曰“此人殊可惜”就拜中散大夫。卒，年四十九。

思微，永元中为江州长史，为陈伯之所杀。

史臣曰：德成为上，艺成为下。观夫二三子之治身，岂直清体雅业，取隆基构。行礼蹈义，可以勉物风规云。君子之居世，所谓美矣。

赞曰：江纂世业，有闻时陂。何申旧主，辞出乎义。谢献寿觞，载色载刺。思远退食，冲心笃寄。

