---
---
---
title: 第一章　心性本体论
---




如是我闻[1]。一时佛[2]在室罗筏（音伐）城[3]。祇（音其）桓精舍[4]。与大比丘众[5]。千二百五十人俱。皆是无漏大阿罗汉[6]。佛子住持。善超诸有。能于国土。成就威仪。从佛转轮。妙堪遗嘱。严净毗尼[7]。弘范三界。应身无量。度脱众生。拔济未来。越诸尘累。其名曰。大智舍利弗[8]。摩诃目犍（音肩）连。摩诃拘（音痴）罗。富楼那弥多罗尼子。须菩提。优波尼沙陀等。而为上首。复有无量辟支无学[9]。并其初心。同来佛所。属诸比丘休夏自恣。十方菩萨咨决心疑。钦奉慈严将求密义。即时如来敷座宴安。为诸会中。宣示深奥。法筵清众。得未曾有。迦陵仙音[10]。遍十方界。恒沙菩萨。来聚道场。文殊师利而为上首。时波斯匿王[11]。为其父王讳日营斋。请佛宫掖（音亦）。自迎如来。广设珍羞无上妙味。兼复亲延诸大菩萨。城中复有长者居士同时饭（音反）僧。伫（音柱，待也）佛来应（音硬）。佛敕（音饬，令也）文殊。分领菩萨及阿罗汉。应诸斋主。唯有阿难[12]。先受别请。远游未还。不遑（音皇，暇也）僧次。既无上座。及阿阇（读蛇）黎[13]。途中独归。其日无供。即时阿难。执持应器。于所游城。次第循乞。心中初求最后檀越[14]。以为斋主。无问净秽。刹利[15]尊姓。及旃（音占）陀罗[16]。方行等慈。不择微贱。发意圆成。一切众生。无量功德。阿难已知如来世尊。诃（同呵，责斥也）须菩提。及大迦叶（读摄）。为阿罗汉。心不均平。钦仰如来。开阐（音产）无遮。度诸疑谤。经彼城隍（隍城外池也）。徐步郭门。严整威仪。肃恭斋法。尔时阿难。因乞食次。经历媱室。遭大幻术。摩登伽女[17]。以娑毗迦罗先梵天咒[18]。摄入媱席。媱躬抚摩。将毁戒体。如来知彼媱术所加。斋毕旋归。王及大臣长者居士。俱来随佛。愿闻法要。于时世尊。顶放百宝无畏光明。光中出生千叶宝莲。有佛化身。结跏趺（音加夫，盘足坐也）坐。宣说神咒。敕文殊师利将咒往护。恶咒消灭。提奖阿难。及摩登伽。归来佛所。阿难见佛。顶礼悲泣。恨无始来。一向多闻。未全道力。殷勤启请。十方如来得成菩提[19]。妙奢摩他[20]。三摩。禅那。最初方便。于时复有恒沙菩萨。及诸十方大阿罗汉。辟支佛等。俱愿乐闻。退坐默然。承受圣旨。

尔时世尊。在大众中。舒金色臂。摩阿难顶。告示阿难及诸大众。有三摩提[21]。名大佛顶首楞严王。具足万行。十方如来一门超出妙庄严路。汝今谛（音帝，详审也）听。阿难顶礼。伏受慈旨。佛告阿难。汝我同气。情均天伦。当初发心。于我法中。见何胜相。顿舍世间深重恩爱。阿难白佛。我见如来三十二相[22]。胜妙殊绝。形体映彻犹如琉璃。常自思惟。此相非是欲爱所生。何以故。欲气麤（同粗）浊。腥臊（读星，骚臭气也）交遘。脓血杂乱。不能发生胜净妙明紫金光聚。是以渴仰。从佛剃落。