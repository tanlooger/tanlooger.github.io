---
---
---
title: 卷五
---





钦定四库全书

剑南诗槀卷五

宋　陆游　撰

晓叹

一鸦飞鸣窗已白推枕欲起先叹息翠华东巡五十年赤县神州满戎狄主忧臣辱古所云世间有粟吾得食少年论兵实狂妄谏官劾奏当窜殛不为孤囚死岭海君恩如天岂终极容身有禄愧满颜灭贼无期泪横臆未闻含桃荐宗庙至今铜駞没荆棘幽并从古多烈士悒悒可令长失职王师入秦驻一月传檄足定河南北安得扬鞭出散关下令一变旌旗色

苦笋

藜藿盘中忽眼明骈头脱襁白玉婴极知耿介种性别苦节乃与生俱生我见魏徵殊媚妩约束儿童勿多取人才自古要养成放使干霄战风雨

月下作

池上迎微风柏间蹋凉月冷然醉梦醒一洗烦恼热嗟予世外人火食常呕噎易求云表露难觅大古雪况欲试秘方琼浆和玉屑俛首居俗间愁若鹰在绁惟兹服月芒比岁稍得诀但令天无云岂复计圜缺玉钩定谁挂冰轮了无辙诗成独高咏灵府炯澄澈

又

畏暑不巾袜步月搘短筇瘦身髪鬅鬙顾影如孤松径幽萤开阖池涨鱼噞喁飞泉穿北垣珠玉相撞舂东湖更奇绝百亩银初熔但能抱琴往绝恨欠鹤从重露倾荷盘微风堕芙蓉欢言美清夜缥渺吹疏钟空中飞仙人粲然冰雪容笑我老尘世不记瑶台逢

小宴

洗君鹦鹉杯酌我蒲萄醅冒雨莺不去过春花续开英雄漫青史富贵亦黄埃今夕湖边醉还须秉烛回

小阁纳凉

侵床月白病全苏掠面风清酒欲无渺渺塘阴下鸥鹭萧萧秋意满菰蒲纵输烟渡横孤艇也胜京尘暗九衢莫遣良工更摹写此诗端是卧游图

晨雨

挥汗驱蚊废夜眠清晨一雨便翛然凉生池阁衣巾爽润入园林草木鲜青蒻云腴开鬭茗翠罂玉液取寒泉饭余一枕华胥梦不怪门生笑腹便

湖上笋盛出戏作长句

穿苔玳瑁簪按行日夜待成林养渠百尺干霄气见我平生及物心剩挿藩篱忧玉折豫期风雨听龙吟明年又徙囊衣去谁与平安报好音

雨后集湖上

野水交流自满畦芳池新涨恰平堤花藏密叶多时在莺占高枝尽日啼绣袂宝裙催结束金尊翠杓共提携白头自喜能狂在笑襞蛮笺落醉题

过大蓬岭度绳桥至杜秀才山庄

度筰临千仞梯山蹑半空湿云朝莫雨阴壑古今风亭观参差见阑干诘曲通柳空丛筱出松偃翠萝蒙负笼银钗女鉏畲鹤髪翁何由有余俸小筑此山中

宿杜氏晨起遇雨

怪藤十围蔽白日老木千尺干青霄水泛戛滩竹作舫陆行跨空绳系桥阴阴古屋精灵语惨惨江云蛟鳄骄吾道非耶行至此诸公正散紫宸朝

翠围院

晓入翠围寺拥门千万峰山空鸟自命林茂鹿相从袅袅风中筰昏昏云外钟将归兴未尽清啸倚长松

野饭

薏实炊明珠苦笋馔白玉轮囷㔉区芋芳辛采山蔌山深少盐酪淡薄至味足往往八十翁登山逐犇鹿可怜城南社零落依涧曲面余作诗瘦趋拜尚不俗【杜氏自谱以为子美下硖留一子守浣花旧业其后避成都乱徙眉州大垭或徙大蓬云】病夫益倦游颇愿老穷谷是家吾所慕食菜如食肉时能唤邻里小瓮酒新漉何必怀故乡下箸厌雁?

化成院

翠围至化成七里几千盘肩舆掀泞淖叹息行路难缘坡忽入谷蜒蜿苍龙蟠孤塔挿空起双柟当夏寒飞屐到上方渐觉所见宽前山横一几稻陂白漫漫肥僧大腰腹呀喘趋迎官走疾不得语坐定汗未干高人遗世事跏趺穴蒲团作此望尘态岂如返巾冠日落闻鹿鸣感我平生欢客游殊未已芳岁行当阑

慈云院东阁小憩

横阁院东偏翛然拂榻眠香浓烟穗直茶嫩乳花圆岩倚团团桂筒分细细泉凭谁为题版榜作小壶天游灵鹫寺堂中僧阗然独作礼开山定心尊者尊者唐人有问法者辄点胸示之时号点点和尚

半世吴松理钓丝蜀山着脚岂前知云堂已散三三众卯塔空寻点点师戴雪数峰临峭绝浮花一水舞沦漪【寺西望雪山下临桃源】劳生未尽能重到应扫流尘读此诗

桃源

木缺桥横一径微断烟残霭晩霏霏十年倦客明双眼五月游人换夹衣翠峡束成寒练静苍崖溅落素鲛飞尔来自笑痴顽甚着处吟哦不记归

白塔院【时小雨初霁】

冷翠千竿玉浮岚万幅屏凭栏避微雨挈笠遇归僧残日明楼角屯云拥塔层溪山属闲客随意倚枯藤

急雨

炎炎赤日当空烧簿书围坐如居窑黑云压檐忽迢嶤急雨鼎来风驾潮弹压旱气苏枯焦祝融退听不敢骄父老歌舞看稻苗杀鸡买酒更相邀我亦巾褐凉萧萧酒醒点滴闻梧蕉珍簟不御扇罢揺安用万里登凌歊

东湖新竹

挿棘编篱谨护持养成寒碧映沦漪清风掠地秋先到赤日行天午不知解箨时闻声簌簌放梢初见叶离离官闲我欲频来此枕簟仍教到处随

睡起试茶

笛材细织含风漪蝉翼新裁云碧帷端谿砚璞斵作枕素屏画出月堕空江时朱栏碧甃玉色井自候银缾试蒙顶门前剥啄不嫌渠但恨此味无人领

五月五日蜀州放解榜第一人杨监具庆下孤生怆然有感

甲午五月之庚寅渊鱼跃起三江津震雷霔雨夜达晨我知决定非凡鳞人生富贵不逮亲万锺五鼎空酸辛少年得禄羞常珍调节滋味躬?薪彻食奉盥授帨巾此乐岂复论贱贫嗟我不孝负鬼神俯仰二纪悲如新仕宦空饱息与嫔左右供养无复辰子行射策对枫宸彩衣楚楚暎华绅溯江亟归娯老人切勿着意长安春

病酒新愈独卧苹风阁戏书

用酒驱愁如伐国敌虽摧破吾亦病狂呼起舞先自困闭户垂帷真庙胜今朝屏事卧湖边不但心空兼耳静自烧沉水瀹紫笋聊遣森严配坚正【紫笋蒙顶之上者其味尤重】追思昨日乃可笑倚醉题诗恣豪横逝从屈子学独醒免使曹公怪中圣

神君歌【谒英显庙作】

泰山可为砺东海可扬尘惟有壮士志死生要一伸我梦神君自天下威仪奕奕难具陈飞龙驾车不用马诃前殿后皆鬼神奇形诡状密如鱼鳞齾齾争扶车轮黑纛白旄其来无垠黄雾紫氛合散轮囷考录魑魅号呼吟呻约束蛟螭夭矫服驯后车百两载美人巾褠鲜丽工笑颦金尊翠杓溢芳醇琵琶箜篌饰怪珍世间局促常悲辛神君欢乐千万春呜呼生不封侯死庙食丈夫岂得抱志长默默

读胡基仲旧诗有感

少日飞腾翰墨场莫年相见尚昂藏沈沙舟畔千帆过剪翮笼边百鸟翔访古每思春并辔说诗仍记夜连床囱囱去日多于髪不独悲君亦自伤

夏日湖上

乌帽筇枝散客愁不妨胥史杂沙鸥迎风枕簟平欺暑近水帘栊探借秋茶灶远从林下见钓筒常向月中收江湖四十余年梦岂信人间有蜀州

对酒叹

镜虽明不能使丑者妍酒虽美不能使悲者乐男子之生桑弧蓬矢射四方古人所怀何磊落我欲北临黄河观禹功干戈不息尘漠漠又欲南适苍梧吊虞舜九疑难寻眇聨络惟有一片心可受生死托千金轻掷重意气百舍孤征赴然诺或携短剑隐红尘亦入名山烧大药儿女何足顾岁月不贷人黑貂十年弊白髪一朝新半酣耿耿不自得清啸长歌裂金石曲终四座惨悲风人人掩泪无人色

病后暑雨书怀

髪毛萧飒疾初平云物轮囷气未清水涨小亭无路到雨多幽草上墙生窗昏顿减雠书课屋老时闻堕瓦声止酒无聊还自笑少年豪饮似长鲸

雨声

暑气满天地薄莫加烦促清风吹急雨集我北窗竹竹声萧萧固自奇况得雨声相发挥令人忽忆云门寺半夜长松堕雪时

同何元立赏荷花追怀镜湖旧游

少狂欺酒气吐虹一笑未了千觞空凉堂下帘人似玉月色泠泠透湘竹三更画船穿藕花花为四壁船为家不须更踏花底藕但嗅花香已无酒花深不见画船行天风空吹白纻声双桨归来弄湖水往往湖边人已起即今憔悴不堪论赖有何郎共此尊红绿疏疏君勿叹汉嘉去岁无荷看

小楼

吾州近在西山麓雪山万仞临冰谷小楼森森阅三伏清簟疏帘对棋局肌肤凄凛起芒粟肝肺峥嵘叠琼玉香泉向夕初罢浴桐竹生风吹细縠九衢憧憧车击毂黄尘赤日汗可掬还家欲休客陆续借与此诗令一读

怡斋

东湖仲夏草树荒屋古无人亭午凉萱房微呀不见日笋箨自解时吹香野藤蟠屈入窗罅湿菌扶疏生屋梁跨沟数椽最幽翳涨水及槛雨败墙静涵青苹舞藻荇闲立白鹭浮鸳鸯芙蕖虽瘦亦弥漫照眼翠盖遮红妆水纹珍簟欲卷却团团素扇懒复将天风忽送塔铃语唤觉清梦游潇湘

龙湫歌

环湫巨木老不花奫沦千尺龙所家爪痕入木欲数寸观者心掉不敢哗去年大旱绵千里禾不立苗麦垂死林神社鬼无奈何老龙欠伸徐一起隆隆之雷浩浩风倒卷江水倾虚空鳞间出火作飞电金蛇夜掣层云中明朝父老来赛雨大巫吹箫小巫舞祠门人散月姢姢龙归抱珠湫底眠

月夕

我昔隐天台夜半游句曲弄月过垂虹万顷一片玉烟艇起菱唱水风吹钓丝更欲小徙倚恐失初平期今年游青城三十六峰峦白云反在下使我毛骨寒天如玻璃锺倒覆湿银海素璧行其间草木尽光彩姮娥顾我笑手抚玉兔儿莫怪世人生白髪秋风桂老欲无枝

蒸暑思梁州述怀

宣和之末予始生遭乱不及游司并从军梁州亦少慰土脉深厚泉流清季秋岭谷浩积雪二月草木初抽萌夏中高凉最可喜不省举手驱蚊虻藏冰一出卖满市玉璞堆积寒峥嵘柳阴夜卧千驷马沙上露宿连营兵胡笳吹堕漾水月烽燧传到山南城最思出甲戍秦陇戈戟彻夜相摩声两年剑南走尘土肺热烦促无时平荒池昏夜蛙合合食案白日蝇营营何时王师自天下雷雨澒洞收搀抢老生衰病畏暑湿思卜鄠杜开柴荆

湖上晩归

地僻多幽事官闲慰古心晩花藏密叶新笋补疏林硕果畦丁献芳醪稚子斟碧云遮日尽归路更萧森

秋声

人言悲秋难为情我喜枕上闻秋声快鹰下韝爪觜健壮士抚剑精神生我亦奋迅起衰病唾手便有擒戎兴弦开雁落诗亦成笔力未饶弓力劲五原草枯苜蓿空青海萧萧风卷蓬草罢捷书重上马却从銮驾下辽东

观小孤山图

江平风不生镜面渺千里轲峩万斛舟远望一点耳大孤江中央四面峭挿水小孤特奇丽丹翠凌云起重楼邃殿神之家帐中美人粲如花游人徙倚栏干处俊鹘横江东北去

饮酒

陆生学道欠力量胸次未能和盎盎百年自笑足悲欢万事聊须付酣畅有时堆阜起峥嵘大呼索酒浇使平世间岂无道师与禅老不如闭门参麹生朋旧年来散如水惟有铛杓同生死一日不见令人愁昼夜共处终无尤世言有毒在麹糵腐胁穿肠凝血脉人生适意即为之醉死愁生君自择

北窗梧叶坐间落四五有感

高梧一叶脱便觉秋不远晨起髪满梳吾衰孰云晩古来追电足历块或小踠金鼔噪陈间此任岂驽蹇女子则多怨丈夫当自反默观忧患机推见生死本山林嫌独往台省亦衮衮会稽归去来皋桥住差稳

神山歌

吾闻海中五神山其根戴以十五鳌一朝六鳌被钓去岱舆员峤沉洪涛尚余三山岿然在当时不没争秋毫如何蓬莱又已浅忽见平地生藜蒿伏羲迨今几万岁世事如火煎油膏娶妻不敢待翁命治水无暇怜儿号避谗犇楚仅得免历聘返鲁终不遭老?关尹亦又死人实危脆无坚牢有口惟可饮醇醪有手惟可持霜螯勿令他人复笑汝后有万世来滔滔

久雨

昏昏风雨暗东湖恰似梅黄四月初高树送声惊客枕小池分溜入清渠飞蚊屏迹知何在团扇生尘已暗疏须信西游有奇事今年三伏夜观书

古意

绁足饲饥鹰鹰饱意未平伏枥岂不安老骥终悲鸣士生固欲达又惧徒富贵素愿有未伸五鼎淡无味茅屋秋雨漏稻陂春水深长歌倾浊酒举世不知心

自唐安之成都

出门犹苦雨度堑喜新晴日正车无影风高盖有声疏疏稚苗立郁郁晩桑生宿醉行犹倦无人为解酲

度筰【江原县】

翩翩翻翻筰受风行人疾走缘虚空回观目眩浪花上小跌身裹蛟涎中汗沾两握色如菜数乘此险私自怪九折元非叱驭行千金空犯垂堂戒此身老大足悲伤岁岁天涯忆故乡安得画船明月夜满川歌吹入盘阊【盘阊姑苏二门名】

故袍

青衫犹是国工裁破箧尘侵手自开莫笑浑如霜叶暗两朝曾见圣君来

寓宝相有作

扫地镜面清烧香云气润道人敬爱客危坐目不瞬童子髠两髦经禅亦精进我来愿同龛欢喜无少吝临堂坐夜分佛灯看堕烬清晨爽如秋摄衣相问讯道在氛埃表此语其殆信永愧小阮高超然弃须鬓【从子绰弃其妇为僧庐山】

寓驿舍【予三至成都皆馆于是】

闲坊古驿掩朱扉又憩空堂绽客衣九万里中鲲自化一千年外鹤仍归绕庭数竹饶新笋解带量松长旧围惟有壁间诗句在暗尘残墨两依依

题宇文子友所藏薛公鹤

仙人骐骥绝世稀卵生凡禽似而非宫保妙笔穷化机缟衣玄裳真令威千年华表聊一归回首幸脱乘轩讥喙吞不恨菰米微从吾曹游安得肥

宴西楼

西楼遗迹尚豪雄锦绣笙箫在半空万里因循成久客一年容易又秋风烛光低映珠帘丽酒晕徐添玉颊红归路迎凉更堪爱摩诃池上月方中

月中归驿舍【六月十四日】

岁岁常为锦水行驿前双堠惯逢迎草深闲院虫相语人静空廊月自明病起酒徒嘲小户才衰诗律愧长城何时却泛耶溪路卧听菱歌四面声

江渎池醉归马上作

久住西州似宿缘笙歌丛里着华顚每嗟相见多生客却忆初来尚少年迎马绿杨争拂帽满街丹荔不论钱浮生何处非羇旅休问东吴万里船

离成都后却寄公夀子友德称

萧条常闭爵罗门点检朋侪几个存吾道将为天下裂此心难与俗人言逢时尚可还三代掩卷何由作九原寄语龟城旧交道新凉殊忆共清尊

晨至湖上

剑南无剧暑长夏更宜人啼鸟常终日幽花不减春荷香浮绿酒藤露落乌巾莫作天涯想翛然梦里身

又

园古逢秋好身闲与懒宜空堂赏疏豁重阁望参差竹粉有新意松风含古姿低回惭禄米官事少于诗

池上见鱼跃有怀姑孰旧游

雨过回塘涨碧漪幽人闲照角巾欹银刀忽裂圆波出宛似姑溪晩泊时

六月二十五日晓出郊

剑南作客岁再淹正如病翼遭黏短衣射虎性所乐不耐龌龊垂车幨今晨偶出得一快欣然意若脱楚钳晓星已疏更磊磊残月欲尽犹纤纤鸡鸣已与夜漏断鸦起似逐朝阳暹扬鞭走马忘老惫自笑狂疾何由砭作雨不成终夜极凉时去立秋五日也

云映星芒澹风阑雨脚回体轻知病去气爽喜秋来疏放抛乌帢歌呼覆绿杯东归定何日滟滪欲崔嵬

池上晩雨

乌纱白葛一枝筇罨画池边溯晩风云叶初生高树外雨声已到乱荷中凭阑顿觉氛埃远回首方知暑毒空阅世万端惟小忍何人更事似衰翁

五十

五十未名老无如衰疾何肺肝空激烈颜鬓已蹉跎夜宴看长剑秋风舞短蓑此身如砥柱犹足阅颓波

记梦

梦泛扁舟禹庙前中流拂面风泠然楼台缥缈知几叠云物点缀多余妍莲房芡觜采无主渔歌菱唱声满川梦中了了知是梦却恐燕语来惊眠弄桡顾谓共载客乖离不记经几年即今相逢两幻质转盼变灭如飞烟斯言未竟客大笑人生寓世岂独坚元章嘉叟君所见一别丹旐俱翩翩君知梦觉本无异勿为画?流馋涎我惭俛首梦亦断尚觉细浪鸣船舷

凭栏

蝉嘒晩尤壮鸦栖久未安不成浮舴艋故作凭阑干露重倾荷盖风尖蹙芡盘新秋动归思更觉五湖宽

听琴

疏帘曲槛苹风凉细腰美人藕丝裳绿藤水纹穿矮床玉指纤纤弹履霜高林莺啭日正长幽涧泉鸣夜未央哀思不怨和而庄有齐淑女礼自防世人但惑青楼倡琵琶箜篌杂胡羌试听一曲醒汝狂文姬指法传中郎

秋思

烈日炎天欲不禁喜逢秋色到园林云阴映日初萧瑟露气侵帘已峭深衰髪凋零随槁叶苦吟凄断杂疏砧雁来不得中原信抚剑何人识壮心

醉书

似闲有俸钱似仕无簿书似长免事任似属非走趋病能加餐饭老与酒不疏婆娑东湖上幽旷足自娱时时唤客醉小阁临红蕖钓鱼斫银丝擘荔见玉肤檀槽列四十遗声传故都岂惟豪两川自足夸东吴但恨诗不进榛荒失耘锄何当扫纤艳杰作追黄初

樊氏庄龟泉

曳尾穹龟不负图一泓寒碧照庭除醉中只合长来此卧听蛮童放辘轳

书怀

楚泽巴江两鬓残夕阳又是倚阑干敢言日与长安远惟恨天如蜀道难客枕五更归梦短新诗千首后人看青帘白舫何时发醉听琵琶兴已阑【唐安弦索为两川冠】

又

西风萧瑟晚吹衣又见亭皋木叶飞已是中年频作恶更堪秋日送将归【时何守还青城】黄尘颜鬓无人识青史功名与愿违强把一杯还径醉羁怀何必不依依

秋思

大面山前秋笛清细腰宫畔莫滩平吴樯楚柁动归思陇月巴云空复情万里风尘旧朝士百年铅椠老书生水村渔市从今始安用区区海内名

又

巢燕成归秋景奇颇容老子醉哦诗山晴更觉云含态风定闲看水弄姿痛饮何由从次道并游空复忆安期天涯又作经年客莫对青铜恨?丝

又

西风吹叶满湖边初换秋衣独慨然白首有诗悲蜀道清宵无梦到钧天迂疏早不营三窟流落今寜直一钱把酒未妨余兴在试凭丝管饯流年

东园晩步

久客天涯忆故园强名官寺只衡门秋桐蠧遍无全叶古柳吹斜出半根痛饮每思尊酒窄微官空羡布衣尊何时定下三巴去思卧孤舟听断猿

秋夜读书戏作

别驾生涯似蠧鱼简编垂老未相疏也知赋得寒儒分五十灯前见细书

太平花【花出剑南似桃四出千百包骈萃成朵天圣中献至京师仁宗赐名太平花】

扶床踉蹡出京华头白车书未一家宵旰至今劳圣主泪痕空对太平花

日莫至湖上

篮舆晩绕湖乐此新秋凉粉落竹方老红凋荷更香天宇无纤云仰视鸿鹄翔小楼久不登抚槛悲慨慷浮生寄一梦共尽无彭殇况我数月客转眼促去装顾作儿女态裵徊惜流光檐角迎夜月林间送斜阳四年已五迁终岁常遑遑安得一茆屋归老樵风旁【会稽山南有溪名樵风泾其上即若耶】

秋兴

无处逢秋不黯然驿前斜日渡头烟吟肩雅与寒驴称归梦频争社燕先百岁犹穿几两屐千诗不及一囊钱故应身世如团扇已向人间耐弃捐

秋色

一段凄凉傍酒杯中年剩作楚囚哀迢迢似伴明河出惨惨如随落照来客路半生常泪眼乡关万里更危台蓼汀荻浦江南岸自入秋来梦几回

秋声

萧骚拂树过中庭何处人间有此声涨水雨余晨放闸骑兵战罢夜还营闲凭曲几听虽久强抚哀弦写不成暑退凉生君勿喜一年光景又峥嵘

观长安城图

许国虽坚鬓已斑山南经岁望南山横戈上马嗟心在穿堑环城笑敌孱【谍者言敌穿堑三重环长安城】日莫风烟传陇上秋高刁斗落云间三秦父老应惆怅不见王师出散关

雨中作

方惊岁更端不觉秋已孟虽云暑毒俟无奈风雨横荷空湖面阔叶脱树枝劲百卉亦已衰非复昔华盛游子老忘归一榻卧衰病欲谈无客来向壁弄麈柄

夜读了翁遗文有感

秋雨萧萧夜不眠挑灯开卷意凄然吾曹自欲期千载世论何曾待百年当日公卿笑迂阔即今河洛警烽烟阴阳消长从来事玩易深知屡绝编【公有易传】

雷

君不见冬月雷深藏九地底寂默如寒灰纷纷槁叶木尽脱蠢蠢蛰户虫争坯坚冰积雪一朝尽风揺天边斗柄回雷声却擘九地出殷殷似挟春俱来鱼龙振鳍熟睡醒桃李一笑韶颜开候耕老农喜欲舞掀泥百草知谁催惟嗟妇女不解事深屋揜耳藏婴孩吾闻阴阳有常数非时动静皆为菑无人为报阿香道时来何至劳卿推

龙眠画马

国家一从失西陲年年买马西南夷瘴乡所产非权奇边头岁入几番【一作数】皮崔嵬瘦骨带火印离立欲不禁风吹圉人太仆空列位龙媒汗血来何时李公太平官京师立仗惯见渥洼姿断缣岁久墨色暗逸气尚若不可羁赏奇好古自一癖感事忧国空余悲呜呼安得毛骨若此三千疋衘枚夜度桑干碛

秋夜池上作

短髪飕飕病骨轻临池闲看露荷倾月明何与浮云事正向圆时故故生

秋雨

西山云千重东园泥一尺可怜墙下路十日无履迹空庭桐叶尽古甃土花碧坐怀江湖间病雁湿羽翮寒窗向人青衰髪垂领白孤吟更不寐聊伴候虫啧

卧病

人生寓一气血脉日夜流秋毫或壅隔百体若相仇嗟予少多囏衣食拙自谋方寸丛百虑如箭集射侯犇走连数岁呻吟剧兹秋生死亦何有成坏同一沤胡为不自爱森然起戈矛一笑众妄灭霜天鹰睨鞲呼儿屏药囊吾疾今其瘳

梦入禅林有老宿方陞座或云通悟禅师也

尘埃车马何憧憧麞头鼠目厌妄庸乐哉梦见德人容巍巍堂堂人中龙举头仰望太华峰摄衣欲往路无从忽然梦断难再逢空记说法声如钟

蜀州大阅【八月二十七日】

晓束戎衣一怅然五年奔走遍穷边平生亭障休兵日惨澹风云阅武天戍陇旧游真一梦渡辽奇事付他年刘琨晩抱闻鸡恨安得英雄共着鞭

放怀亭独立有感

苇丛枯倒蓼花红小立东湖更向东委肉本知居几上翦翎何恨蓍笼中一筇信脚乾坤迮百榼浇愁宠辱空谁道穷途知旧少此心念念与天通

九月三日同吕周辅教授游大邑诸山

大邑知名杜叟诗山中仍値菊花时节旄落尽羁臣老髀肉生来壮士悲豪举每嫌杯绿浅痴顽颇怪鬓丝迟广文别乘官俱冷相伴宽为五日期

次韵周辅道中

山灵喜我马蹄声正用此时秋雨晴日淡风斜江上路芦花也似柳花轻

又

从来重九如寒食天气微阴正自佳莫问茱茰赐朝士一尊随处有黄花

憩黄秀才书堂

吾生如虚舟万里常泛泛终年厌作客着处思系缆道边何人居花竹颇闲淡门庭净如拭窗几光可监堂上满架书朱黄方点勘把茅容卜邻老死更谁憾

夜宿鹄鸣山【山盖张天师学道之地事与史合】

西游万里已关天采药名山亦宿缘老柏干霄如许夀幽花泣露为谁妍苔黏石磴扪萝上灯耿云房扫榻眠安得仙翁索米术一生留此弄寒泉【索米谓五斗米法】

次韵周辅雾中作

一日篮舆十过溪丹茰黄菊及佳时端居恐作他年恨聨辔聊成此段奇侧磴下临重涧黑乱云高出一峯危何时关辅烟尘静太华山头更卜期

山中得长句戏呈周辅并简朱县丞

鹤鸣山空无鹤来青霞嶂深天壁开千岩角逐互吞吐一峰拔起矜崔嵬日光微漏潭见底【青霞嶂碧玉潭皆雾中佳处】水气上薄云成堆幽禽飞鸣报客至奇树璀璨知谁栽花藤怪蔓白昼暗犇猿落狖无时哀路穷尚蹑一千级忽见密竹藏楼台共言神僧昔住此至今光景如天台搘筇负笠出复没喜动妇人惊提孩高人何至作狡狯无乃翫世聊相诙不然学道穷实际讵舍正大崇奇瓌儒林丈人学擅世余事尚压蔡与崔名山未死可再到此士一失难重陪赞府摘山事如织摆拨领客何奇哉境幽神怆不可住归倩玉手传金杯【朱君有侍儿许为客出】

捣药鸟【雾中有此鸟鸣声清绝正如杵药】

白髪无情日日生?愁聊复作山行幽禽似欲嘲衰病故学禅房杵药声

出山

出山似与高人别回首时时一怅然它日再来缘要熟遍题名姓绿岩边

平云亭【大邑】

满榼芳醪何处倾金鳌背上得同行天垂绿野三边尽云与朱阑一様平烟树微茫疑误墨风松萧瑟有新声黄花未吐无多恨也胜湘累拾落英

高秋亭【大邑】

三日山中醉复醒径归回首愧山灵从今惜取观书眼长看天西万叠青

九日小疾不出

病厌追游懒举觞今年闭户作重阳香烟袅袅闲萦几书卷纷纷静满床斜日更增秋惨淡黄花应怪客凄凉长安光景还如昨谁醉城南杜曲旁【昔官都下每以九日游西湖诸寺】

九日试雾中僧所赠茶

少逢重九事豪华南陌雕鞍拥钿车今日蜀州生白髪瓦炉独试雾中茶

我有美酒歌

我有美酒起自斟劝君一卮为君吟素衣未遂京尘化绿鬓已受吴霜侵三巴涂路何嵚崟五溪雾?多毒淫虎豹夜啸裂崖谷魑魅昼出矜山林身如槁叶堕幽阱窅窅何啻千尺深无因剖胸出此心一寸孤忠天实临

次韵师伯浑见寄

穷乡久客易消魂短髪秋来白几分梦泛扁舟镜湖月身骑瘦马剑关云万钉宝带知何用九转金丹幸有闻欲与先生同此计会营茅舍近江滨【伯浑隐龙山仆亦有结茅蟆津之意】

自江源过双流不宿径行之成都

断笮飘飘挂渡头临江立马唤渔舟少城已破繁华梦老境聊寻汗漫游斜日驿门双堠立早霜风叶一林秋诗材满路无人取凖拟归骖到处留

过绿杨桥

过县东驰十里遥行吟不觉度谿桥硙轮激水无时息酒斾迎风尽日揺半掩店门灯煜煜横穿村市马萧萧秦吴万里行几遍莫恨尊前绿鬓凋

五鼔自筰桥入府

晓月有余光秋树无浓影野烟浩无际陂路行愈永堰声何澎湃露气正凄冷忽然客愁破更觉诗律整昔人千载意忙里一笑领山林岂难归吾计自不猛

客多福院晨起

万鲸传响彻修廊唤起衰翁晓梦长万事可怜随日出一生常是伴人忙驰驱深厌交飞盖息偃何时静炷香四到锦城身愈老更堪重入少年场

雨中出谒归昼卧

宿雨盈车辙秋风涨帽裙爱闲惟兀兀应俗苦纷纷病眼添花晕颜?缬纹归来炷香卧窗底看微云

长歌行

人生不作安期生醉入东海骑长鲸犹当出作李西平手杖旄钺清旧京金印煌煌未入手白髪种种来无情成都古寺卧秋晩落日偏傍僧窗明岂其马上破敌手哦诗长作寒螀鸣兴来买尽市桥酒大车磊落堆长缾哀丝豪竹助剧饮如钜野受黄河倾平时一滴不入口意气顿使千人惊国雠未报壮士老匣中宝剑夜有声何当凯还宴将士三更雪压飞狐城

夜食炒栗有感【漏舍待朝朝士往往食此】

齿根浮动叹吾衰山栗炮燔疗夜饥唤起少年京辇梦和寜门外早朝来

秋夜怀吴中

秋夜挑灯读楚辞昔人句句不吾欺更堪临水登山处正是浮家泛宅时巴酒不能消客恨蜀巫空解报归期灞桥烟柳知何限谁念行人寄一枝

游三井观

三井久知名暇日偶一访栋宇坏欲尽基址尚闳壮画墙皆国工烟云俨天仗旌旄亚戈戟佩玉杂弓?太古实杰作笔落九天上吴生名擅世睥睨未肯让规模远有考意象豪不放最奇老癯仙骨立神愈王石恪虽少怪用笔亦跌宕两姝淡蛾眉非复火食状尘埃久侵蚀风雨无盖障好事未易逢寜能久亡恙雍洛劫火余妙迹尽凋丧斯游恐难继伫立增悄怆

仙游阁

张公一去二百载杰阁依然横霭中徙倚看碑仍看画时闻柏子落秋风

寓居小庵才袤丈戏作

早衰甚畏寒飕飕压空馆登阁望东庵亭亭长一伞欣然愿暂寓竹底门可款外看磔猬毛仰视覆鹄卵席才置锥地牖若窥天管瓦炉香不去菅寝衾易暖颇疑渔庵结又类土室窽家具止囊衣弛担着亦满客来勿嗤陋老我善用短犹能设胡床相唤共茗椀

送华师从剑州张秘书之招

三年相伴锦江头一日翩然不可留官冷蓬门无客恋时清剑阁有僧游关山默数来时路风月悬知别后愁禅版经龛有余暇频登高处望西州

剑南诗稿卷五

<集部,别集类,南宋建炎至德佑,剑南诗藁>