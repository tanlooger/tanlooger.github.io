---
---
---
title: 卷三
---





钦定四库全书

劎南诗稿卷三

宋　陆游　撰

饭三折舗舗在乱山中

平生爱山每自叹举世但觉山可玩皇天怜之足其愿着在荒山更何怨南穷闽粤西蜀汉马蹄几历天下半山横水掩路欲断崔嵬可陟流可乱春风桃李方漫漫飞栈凌空又奇观但令身健能强饭万里只作游山看

小市

小市门前沙作堤杏花虽落不沾泥客心尚壮身先老江水方东我独西暂憩轩窗仍汛扫远游书劎亦提携子规应笑飘零惯故傍茆檐尽意啼

酒无独饮理

酒无独饮理常恨欠佳客忽得我辈人岂计晨与夕少年事虚名岁月驹过隙自从老大来一日亦可惜糟丘未易办小计且千石颓然置万事天地为幕帟人生如刀砺磨尽要有日不须荷锸随况问几两屐

畏虎

?路?如苔涩路涩若梯更堪都梁下一雪三日泥泥深尚云可委身饿虎蹊心寒道上迹魄碎茆叶低常恐不自免一死均猪鸡老马亦甚畏愶愶不敢嘶吾闻虎虽暴未尝窥汝栖孤行莫不止取祸非排挤彼谗实有心平地生沟谿哀哉马新息薏苡成珠犀

戏题

走马平欺刺绣坡放船横截乱丝涡从来倚个心平稳遇险方知得力多

蟠龙瀑布

远望纷珠缨近观转雷霆人言水出奇意使行人惊人惊我何得定非水之情水亦有何情因物以赋形处高势趋下岂乐与石争退之亦隘人强言不平鸣古来贤达士初亦愿躬耕意气或感激邂逅成功名

题梁山军瑞丰亭

我行都梁窘风雪史君喜事能留客瑞丰亭上一尊酒渺渺郊原水初白峡中地褊常苦贫政令愈简民愈淳本来无事只畏扰扰者才吏非庸人都梁之民独无苦须晴得晴雨得雨史君心爱稼如云时上斯亭按歌舞歌阑舞罢史君醉父老罗拜丰年赐圣朝尚实抑虚文纵产芝房非上瑞

马上

残年流转似萍根马上伤春易断魂烘暖花无经日蕊涨深水过去年痕迷行每问樵夫路投宿时敲竹寺门不信太平元有象牛羊点点散烟村

邻山县道上作

微雨晴时出驿门乱莺啼处过江村挽花醉袖沾余馥迎日征鞍借小温客路一身真吊影故园万里欲招魂鬓毛无色心犹壮藉草悲歌对酒尊

邻水延福寺早行

化蝶方酣枕闻鸡又着鞭乱山徐吐日积水远生烟淹泊真衰矣登临独惘然桃花应笑客无酒到愁边【酒偶尽市酤不可饮】

岳池农家

春深农家耕未足原头叱叱两黄犊泥融无块水初浑雨细有痕秧正绿绿秧分时风日美时平未有差科起买花西舍喜成婚持酒东邻贺生子谁言农家不入时小姑画得城中眉一双素手无人识空村相唤看缫丝农家农家乐复乐不比市朝争夺恶宦游所得真几何我已三年废东作

过广安吊张才叔谏议

春风疋马过孤城欲吊先贤涕已倾许国肺肝知激烈照人眉宇尚峥嵘中原成败寜非数后世忠邪自有评叹息知人真未易流芳遗臭尽书生

果州驿

驿前官路堠累累叹息何时送我归池馆莺花春渐老窗扉灯火夜相依孤鸾怯舞愁窥镜老马贪行强受鞿到处风尘常扑面岂惟京洛化人衣

留樊亭三日王觉民检详日携酒来饮海棠下比去花亦衰矣

留落犹能领物华名园又作醉生涯何妨海内功名士共赏人间富贵花

又

石卫尉家锦步障移在樊家园馆中醉到花残呼马去聊将侠气压春风

柳林酒家小楼

桃花如烧酒如油缓辔郊原当出游微倦放教成午梦宿酲留得伴春愁远途始悟乾坤大晩节偏惊岁月遒记取晴明果州路半天高柳小青楼

南池【杜诗所谓安知有苍池万顷浸坤轴者今已尽废】

二月莺花满阆中城南搔首立衰翁数茎白髪愁无那万顷苍池事已空陂复岂惟民食足渠成终助霸图雄眼前碌碌谁知此漫走樷祠乞岁丰【池上有汉高帝庙】

唐长庆中南池新亭碑在汉高帝庙侧亭已失所在矣

池废新亭亦已无遗碑半灭卧春芜文章绮靡虽非古今代词人不办渠

闻杜鹃戏作绝句

半世羇游厌路岐凭鞍日日数归期劳君树杪丁寜语似劝饥人食肉糜

鼓楼舗醉歌

书生迫饥寒一饱轻三巴三巴未云已北首趋褎斜囱囱出门去裘马不复华短?障赤日烈风吹黄沙俶装先晨鸡投鞭后昏鸦壮哉利阆间崖谷何谽谺地荒多牧卒往往闻芦笳我行春未动原野今无花稚子入旅梦挽须劝还家起坐不能寐愁肠如转车四方丈夫事行矣勿咨嗟

登慧照寺小阁

少年富贵已悠悠老大功名定有不岁月消磨阅亭传山川辽邈弊衣裘杀身有地初非惜报国无时未免愁局促每思舒望眼虽非吾土强登楼

春雨

江头一夜雨晓路无新花我今为陈人感此重叹嗟羲和挟两曜疾走不可遮古今俛仰间那暇惜物华

风雨中过龙洞阁

飘然醉袖怒人扶个里何曾有畏涂卷地黑风吹惨澹半天朱阁挿虚无阑边归鹤如争捷云表飞仙定可呼莫怪衰翁心胆壮此身元是一枯株

驿舍海棠已过有感

凄凉古驿官道傍朱门沈沈春日长暄妍光景老海棠顚风吹花满空廊物生荣悴固其常惜哉无与持一觞游蜂戏蝶空自忙岂知美人在西厢我虽已老犹能狂伫立为尔悲容光盛时不遇诚可伤零落逢知更断肠

筹笔驿【有武侯祠堂】

运筹陈迹故依然想见旌旗驻道边一等人间管城子不堪谯叟作降笺

嘉川铺遇小雨景物尤奇

一春客路厌风埃小雨山行亦乐哉危栈巧依青嶂出飞花并下绿岩来面前云气翔孤凤脚底江声转疾雷堪笑书生轻性命每逢险处更徘徊

老君洞【有石刻载唐明皇幸蜀见老君于此】

丹凤楼头语未终崎岖蜀道复相逢太清宫阙俱煨烬岂亦南来避敌锋

大安病酒留半日王守复来招不往送酒解酲因小饮江月馆

江驿春酲半日留更烦送酒为扶头柳花漠漠嘉陵岸别是天涯一段愁

金牛道中遇寒食

乍换春衫一倍轻况逢寒食十分晴莺穿驿树惺愡语马过溪桥蹀躞行画柱彩绳喧笑乐艳妆丽服角鲜明谁知此日金牛道非复当时铁马声【绍兴初敌大入至金牛而遁】

晓发金牛

客枕何时稳匆匆又束装快晴生马影新?坼花房沮水春流绿嶓山晓色苍阿瞒狼狈地千古有遗伤【自金牛以西皆明皇幸蜀路】

山南行

我行山南已三日如绳大路东西出平川沃野望不尽麦陇青青桑郁郁地近函秦气俗豪秋千蹴鞠分朋曹苜蓿连云马蹄健杨柳夹道车声高古来历历兴亡处举目山川尚如故将军坛上冷云低丞相祠前春日暮国家四纪失中原师出江淮未易吞会看金鼓从天下却用关中作本根

南郑马上作

南郑春残信马行通都气象尚峥嵘迷空游絮凭陵去曳线飞鸢跋扈鸣落日断云唐阙废【德宗诏山南比两京】淡烟芳草汉坛平【近郊有韩信拜大将坛】犹嫌未豁胸中气目断南山天际横【城中望见长安南山】

和高子长参议道中二绝

梁州四月晩莺啼共忆扁舟罨画谿莫作世间儿女态明年万里驻安西

又

丰年食少厌儿啼觅得微官落五谿大似无家老禅衲打包还度栈云西

次韵张季长题龙洞

我昔谒紫皇翳凤骖虬龙俯不见尘世浩浩万里空谪堕尚远游忽到汉始封西望接蜀道北顾连秦中壮哉形胜区有此蜿蜒宫雷霆自鞺鞳环玦亦珑石屋如建章万户交相通来者各有得尽取知无从凭高三叹息自古几英雄老我文字衰挥毫看诸公

次韵子长题吴太尉云山亭

参谋健笔落纵横太尉清樽赏快晴文雅风流虽可爱关中遗敌要人平

送刘戒之东归

去国三年恨未平东城况复送君行难凭魂梦寻言笑空向除书见姓名残日半竿斜谷路西风万里玉关情兰台粉署朝回晩肯记麤官数寄声

周元吉蟠室诗

天下有广居非阿房建章宾饯日及月阖辟阴与阳山川坦然平何者为藩墙孔公暨瞿聃同坐此道场哀哉世日隘肝胆分界疆蹙缩战蜗角崎岖走羊肠周先早得道所证非复常小室古城隅宛如野僧房能容人天众杂?来烧香三万二千人各据狮子床实际正如此切忌错商量须弥芥子话今夕当举扬

送范西叔赴召

天涯流落过重阳枫叶揺丹已着霜衰病强陪莲幕客凄凉又送石渠郎杜陵雁下悲徂岁笠泽鱼肥梦故乡便恐从今长隔阔旧交新贵例相忘

又

欲驾征车劝小留南山南畔更逢秋数声过雁催行色一盏昏灯话别愁自昔文章关治道即今台阁要名流白头尚作书痴在?乞朱黄与挍雠

寄邓公夀

高标瑶树与琼林灵府清寒出苦吟海内十年求识面江边一见即论心纷纷俗子常成市亹亹微言孰赏音闻道南池梅最早要君携手试同寻

简章德茂

殊方邂逅岂无缘世事多乖复怅然造物无情吾辈老古人不死此心传冷云黯黯朝横栈红叶萧萧夜满船个里约君同着句不应输与灞桥边

自三泉泛嘉陵至利州

日日邅途处处诗书生活计绝堪悲江云垂地滩风急一似前年上硖时

木瓜舗短歌

鼓楼坡前木瓜铺岁晩悲辛利州路当车礧礧石如屋百里夷途无十步溪桥缺断水啮沙崖腹崩颓风拔树虎狼妥尾择肉食狐狸竖毛啼日莫冢丘短草声窸窣往往精灵与人遇我生胡为忽在此正坐一饥忘百虑五更出门寒裂面半夜燎衣泥满袴妻孥八月离夔州寄书未到今何处余年有几百忧集日夜朱颜不如故即今台省盛诸贤细思寜是儒冠误

夜抵葭萌惠照寺寓榻小阁

亭驿驱驰髀肉消故山归梦愈迢迢夜行触尉那能避旦过随僧不待招雨后风云犹惨澹霜前草木已萧条衰迟事事非平日醉里题诗亦复聊

太息【宿青山舗作】

太息重太息吾行无终极冰霜迫残岁鸟兽号落日秋砧满孤村枯叶拥破驿白头乡万里堕此虎豹宅道边新食人膏血染草棘平生铁石心忘家思报国即今冒九死家国两无益中原久丧乱志士泪横臆切勿轻书生上马能击贼

又

凄凄复凄凄山路穷攀跻仆病卧草间马困声酸嘶脱兔截道犇穷狖上树啼崩湍一何哀下落万仞谿昏黑投孤戍洗我衣上泥下愚不可迁大惑终身迷仕宦十五年曾不饱糠粞客路少睡眠月白闻号鸡欲行且复止虎来茆叶低

阆中作

残年作客遍天涯下马长亭便似家三叠凄凉渭城曲数枝闲澹阆中花襞笺授管相逢晩理鬓熏衣一笑哗俱是邯郸枕中梦坠鞭不用忆京华

又

挽住征衣为濯尘阆州斋酿绝芳醇莺花旧识非生客山水曾游是故人遨乐无时冠巴蜀语音渐正带咸秦平生?有寻梅债作意城南看小春

游锦屏山谒少陵祠堂

城中飞阁连危亭处处轩窗临锦屏涉江亲到锦屏上却望城郭如丹青虚堂奉祠子杜子眉宇高寒照江水古来磨灭知几人此老至今元不死山川寂寞客子迷草木揺落壮士悲文章垂世自一事忠义凛凛令人思夜归沙头雨如注北风吹船横半渡亦知此老愤未平万窍争号泄悲怒

仙鱼舗得仲高兄书

病酒今朝载卧舆秋云漠漠雨疏疏阆州城北仙鱼舗忽得山阴万里书

自阆复还汉中次益昌

北首褒斜又几程骄云未放十分晴马经断栈危无路风掠枯茆飒有声季子貂裘端已弊吴中菰菜正堪烹朱颜渐改功名晩击筑悲歌一再行

驿亭小憩遣兴

淡日微云共陆离曲阑危栈出参差老松临道阅千载杜宇号山连四时汉水东流那有极秦关北望不胜悲邮亭下马开孤劎老大功名颇自期

再过龙洞阁

天险龙门道霜清客子游一筇缘绝壁万仞俯洪流着脚初疑梦回头始欲愁危身无补国忠孝两堪羞

自笑

自笑谋生事事疏年来锥与地俱无平章春韭秋菘味拆补天吴紫凤图食肉定知无骨相珥貂空自诳头颅惟余数卷残书在破箧萧然笑獠奴

三泉驿舍

残钟断角度黄昏小驿孤灯早闭门霜气峭深摧草木风声浩荡卷郊原故山有约频回首末路无归易断魂短鬓萧萧不禁白强排幽恨近清樽

嘉川铺得檄遂行中夜次小柏

黄旗传檄趣归程急服单装破夜行肃肃霜飞当十月离离斗转欲三更酒消顿觉衣裘薄驿近先看炬火迎渭水函关元不远着鞭无日涕空横

归次汉中境上

云栈屏山阅月游马蹄初喜蹋梁州地连秦雍川原壮水下荆杨日夜流遗敌孱孱寜远略孤臣耿耿独私忧良时恐作他年恨大散关头又一秋

沔阳夜行

夜发沔阳驿坡陁冈阜重月斜欹帽影霜重湿裘茸野岸鸣枯叶烟林度晓钟梁州明日到一笑解衰容道中累日不肉食至西县市中得羊因小酌

门外倚车辕颓然就醉昏栈余羊绝美压近酒微浑一洗穷边恨重招去国魂客中无晤语灯烬为谁繁

初离兴元

梦里何曾有去来高城无奈角声哀连林秋叶吹初尽满路寒泥蹋欲开笠泽决归犹小憩锦城未到莫轻回炊菰斫脍明年事却忆斯游亦壮哉

自兴元赴官成都

平生无远谋一饱百念已造物戏饥之聊遣行万里梁州在何处飞蓬起孤垒凭高望杜陵烟树略可指今朝忽梦破跋马临漾水此生均是客处处皆可死劎南亦何好小憩聊尔尔舟车有通涂吾行良未止

书事

生长江湖狎钓船跨鞍塞上亦前缘云埋废苑呼鹰处雪暗荒郊射虎天醪酒芳醇偏易醉胡羊肥美了无膻杨州虽有东归日闭置车中定怅然

雨中过临溪古堠

道边相送驿边迎水隔山遮似有情岁晩无聊莫相笑君方雨立我泥行

南沮水道中

硙舍临湍濑罾船聚小潭山形寒渐瘦雪意莫方酣久客情怀恶频来道路谙家山空怅望无梦到江南

长木晩兴

沮水嶓山名古今聊将行役当登临断桥烟雨梅花瘦绝磵风霜槲叶深末路清愁常衮衮残冬急景易骎骎故巢东望知何处空羡归鸦解满林

遣兴

貂裘破弊色凄凉塞上归来路更长老骥嘶鸣常伏枥寒龟藏缩正支床雕零客路新霜鬓扫洒先师旧草堂九折阪头休绝叹世间何地不羊肠

长木夜行抵金堆市

夜行长木村重雾杂零雨湿萤粘野蔓寒犬吠云坞道坏交细泉亭废立遗堵时时过农家灯火照鸣杼嗟予独何事无岁得安处即今穷谷中性命寄豺虎三更投小市买酒慰羁旅高咏东山诗怅望怀往古

赴成都泛舟自三泉至益昌谋以明年下三峡

诗酒清狂二十年又摩病眼看西川心如老骥常千里身似春蚕已再眠莫雪乌奴停醉帽秋风白帝放归船飘零自是关天命错被人呼作地仙

壬辰十月十三日自阆中还兴元游三泉龙门十一月二日自兴元适成都复携儿曹往游赋诗

胜地惜轻别短筇成后游门呀一境异木落四山秋野鸽翔深窦蟠蛟擅古湫栈危萦峭壁桥迥跨犇流白雨穿林至腥风卷地浮真成起衰病不但洗孤愁登陟知难再吟哦为小留回头即万里雪满戴谿舟

予行蜀汉间道出潭毒关下每憩罗汉院山光轩今复过之怅然有感

山光轩上几闲游潭毒关前又小留麦陇雪苗寒剡剡柘林风叶莫飕飕马行劎阁从今始门泊吴船亦已谋醉眼每嫌天地迮尽将万里着吾愁

栈路书事

危阁闻铃驮湍流见硙船汲江人负盎骑马客蒙毡梨美来秦地橙香接楚天痴顽殊耐事随处一欣然

雪晴行益昌道中颇有春意

杜陵雁下岁将残疋马西游雪拥关憔悴敢忘双阙路淹迟遍看两川山春回柳眼梅须里愁在鞭丝帽影间安得黄金成大药为人千载驻颓颜

思归引

善泅不如稳乘舟善骑不如谨持辔妙于服食不如寡欲工于揣摩不如省事在天有命谁得逃在我无求直差易散人家风脱纠缠烟蓑雨笠全其天莼丝老尽归不得但坐长饥须俸钱此身不堪阿堵役寜待秋风始投檄山林聊复取熊掌仕宦真当弃鸡肋锦城小憩不淹迟即是轻舠下硖时那用更为麟阁梦从今正有鹿门期

志公院在劎门东五里院东石壁间有若僧负杖者杖端髣髴有刀尺拂子之状

江东争夺缠妖祲哀哉斯民乱方甚锦幪老人盖古佛现身为作大慈?萧翁八十尚儿痴旛盖锺螺闹中禁当时此老默笑渠大法栋梁身独任杖头示人三转语开口丧身如饮鸩纷纷放弑但可怜何曾为汝陈符谶

劎门道中遇微雨

衣上征尘杂酒痕远游无处不消魂此身合是诗人未细雨骑驴入劎门

劎门关

劎门天设险北乡控函秦客主固殊势存亡终在人栈云寒欲雨关柳暗知春羇客垂垂老凭高一怆神劎门城北回望劎关诸峯青入云汉感蜀亡事慨然有赋

自昔英雄有屈信危机变化亦逡巡阴平穷宼非难御如此江山坐付人

丹芝行

劎山峨峨挿穹苍千林万谷蟠其阳大丹九转古所藏灵芝三秀夜吐光如火非火森有芒朝阳欲升尚煌煌何由㔉取换肝肠往驾素虬朝紫皇

过武连县北柳池安国院煮泉试日铸顾渚茶院有二泉皆甘寒传云唐僖宗幸蜀在道不豫至此饮泉而愈赐名报国灵泉云

滴沥珠玑翠壁间遭时曾得奉龙颜栏倾甃缺无人管满院松风昼掩关

又

行殿凄凉迹已陈至今父老记南巡一泓寒碧无今古付与闲人作主人

又

我是江南桑苎家汲泉闲品故园茶只应碧缶苍鹰爪可压红囊白雪芽【日铸贮以小缾蜡纸丹印封之顾渚贮以红蓝缣囊皆有岁贡】

宿武连县驿

平日功名浪自期头颅到此不难知宦情薄似秋蝉翼乡思多于春茧丝野店风霜俶装早县桥灯火下程迟鞭寒熨手戎衣窄忽忆南山射虎时

初入西州境述怀

我无飞仙术御气周八极寸步常依人囏哉万里役自行劎关南大道平如席日高徐驾车薄莫亦两驿及兹山愈远原野若加辟茂树冬不凋寒花晩犹拆昔我卜远游至蜀龟辄食弛装有定处呜呼岂人力颇传岷山下清淑无疠疫士风尚豪举意气喜远客薪米家可求借书亦易得思吴虽不忘所愿少休息吾闻右达人雅志在山泽岂无及物心但恨俗褊迫揽德虽成留引去常勇决骇机满人间着脚无上策

绵州魏成县驿有罗江东诗云芳草有情皆碍马好云无处不遮楼戏用其韵

老夫乘兴忽西游远跨秦吴万里秋尊酒登临遍山寺歌辞散落满江楼孤城木叶萧萧下古驿滩声??流未许诗人夸此地茂林修竹忆吾州

即事

渭水岐山不出兵却携琴劎锦官城醉来身外穷通小老去人间毁誉轻扪虱雄豪空自许屠龙工巧竟何成雅闻?下多区芋聊试寒炉玉糁羮

青村寺

十年淹泊望修门临水登山几断魂短鬓星星身欲老小楼微月宿青村

行绵州道中

三年客江硖万死脱鱼鼋平地从今始穷涂敢复论园畦棋局整坡垅海涛翻瘦犊应多恨泥涂伏短辕

越王楼

上尽江边百尺楼倚栏极目莫江秋未甘便作衰翁在两脚犹堪蹋九州

又

蒲萄酒绿似江流夜燕唐家帝子楼约住筦弦呼羯鼔要渠打散醉中愁

东津

岁莫涪江水归壑白沙渺然石荦角蜀天常燠少雪霜绿树青林不揺落阑干诘曲临官道烟霭参差望城郭打鱼斫脍修故事豪竹哀丝奉欢乐乐莫乐于新相知美人一笑回春姿四方本是丈夫事安用一生无别离

东山

今日之集何佳哉入关剧饮始此回登山正可小天下跨海何用寻蓬莱青天肯为陆子见妍日似趣梅花开有酒如涪绿可爱一醉直欲空千罍駞酥鹅黄出陇右熊肪玉白黔南来眼花耳热不知夜但见银烛高花摧京华故人死太半欢极往往潜生哀聊将豪纵压忧患鼔吹动地声如雷

绵州录参厅观姜楚公画鹰少陵为作诗者

我来访古涪之滨不辞百罔冀一真走马朝寻海?馆斫脍夜醉鲂鱼津越王高楼亦已换俯仰今古堪悲辛督邮官舍最卑陋栋挠楹腐知几春岿然此壁独亡恙老槎劲翮完如新向来劫火何自免叱呵守护疑有神妖狐九尾穴中国共置不问如越秦天时此物合致用下韝指呼端在人会当原野洒毛血坐令万里清烟尘老眼还忧不及见诗成肝胆空轮囷

罗江驿翠望亭读宋景文公诗

扑马征尘拂不开高亭欹帽一徘徊蜀山地?稀逢雪闰岁春迟未见梅陂水近人无鹭下烟林藏寺有钟来宋公出牧曾题壁锦段虽残试剪裁

鹿头关过厐士元庙

士元死千载凄恻过遗祠海内常难合天心岂易知英雄今古恨父老岁时思苍藓无情极秋来满断碑

游汉州西湖

房公一跌樷众毁八年汉州为刺史绕城凿湖一百顷岛屿曲折三四里小庵静院穿竹入危榭飞楼压城起空蒙烟雨媚松楠顚倒风霜老葮苇日月苦长身苦闲万事不理看湖水向来爱琴虽一癖观过自足知夫子画船载酒凌湖光想公乐饮千万场叹息风流今未泯两川名醖避鹅黄【鹅黄汉中酒名蜀中无能及者】

严君平卜台

先生久已蜕氛埃道上犹传旧卜台乞得寒泉濯肝肺真成万里不虚来【台后有大井名通仙井相传君平所浚】

梅花

家是江南友是兰水边月底怯新寒画图省识惊春早玉笛孤吹怨夜残冷淡合教闲处着清臞难遣俗人看相逢剩作樽前恨索笑情怀老渐阑

拜张忠定公祠二十韵

张公世外人与蜀偶有缘天将靖蜀乱生公在人间厥初大盗兴乐祸迭相挻天子辍玉食贵臣拥戎旃生杀出喜怒死者常差肩公曰此何哉从之吾欺天河流触地轴砥柱屹不迁胁从尽纵舍飞章交帝前上意竟开悟至仁胜凶残贵臣不极赏追还黜其权安危关社稷岂惟蜀民全后来有阿童握兵事开边晩策睦州功上公珥金蝉势张不可御北乡挑幽燕神京遂丘墟迄今天步囏时无忠定公孰能折其姧我来拜遗祠乔木含苍烟死者不可作愀然衰涕澘愤切感虏祸慷慨思公贤春秋送迎神谁为歌此篇

成都岁莫始微寒小酌遣兴

革带频移纱帽宽茶铛欲熟篆香残疏梅已报先春信小雨初成十月寒身似野僧犹有髪门如村舍强名官鼠肝虫臂元无择遇酒犹能罄一欢

再赋梅花

老来爱酒賸狂顚况复梅花到眼边不怕幽香妨静观正须疏影伴癯仙松筠共叹冰霜晩桃李从教雨露偏此去西湖八千里破愁一笑得无缘

登塔

冷官无一事日日得闲游壮哉千尺塔摄衣上上头眼力老未减足疾新有瘳幸兹济胜具俯仰隘九州雪山西北横大江东南流画栋云气涌铁铎风声遒旅怀忽恻怆涕下不能收十年辞象魏万里怀松楸仰视去天咫绝叫当闻不帝阍守虎豹此计终悠悠

先主庙次唐贞元中张俨诗韵

猾贼挟至尊天命矜在已岂知高帝业煌煌汉中起

又

吴蜀本唇齿悲哉乃连兵尽锐下三硖谁使复两京

又

洛阳化为灰棘生铜駞陌讨贼志不成父老泣陵柏【庙在惠陵侧】

睡起书事

京华豪饮釂千锺濯锦江边怯酒浓烈士壮心虽未减狂奴故态有谁容折梅着句聊排闷闭户焚香剩放慵午枕如雷君莫怪西风吹梦过吴松

西郊寻梅

西郊梅花矜绝艳走马独来看不厌似羞流落蒙市尘寜堕荒寒傍茆店翛然自是世外人过去生中差一念浅颦常鄙桃李学独立不容莺蝶觇山矾水仙晩角出大是春秋吴楚僭余花岂无好颜色病在一俗无由砭朱栏玉砌渠有命断桥流水君何欠嗟余相与颇同调身客劎南家在剡凄凉万里归无日萧飒二毛衰有渐尚能作意晩相从烂醉不辞杯潋滟

分韵作梅花诗得东字

浅寒篱落清霜后疏影池塘淡月中北客同春俱税驾南枝与我两飘蓬从来遇酒千锺少此外评花四海空惟恨广平风味减坐看徐庾擅江东

宇文子友闻予有西郊寻梅诗以诗借观次其韵

拾遗遗迹付缁郎槁叶凝尘欲满堂已恨樽罍孤胜饯更堪风雨病幽芳兰荪千古有同调蜂蝶一春空自忙马上得诗归绝叹故园三径久成荒

海棠【范希元园】

谁道名花独故宫【谓故蜀燕王宫】东城盛丽足争雄横陈锦障阑干外尽吸红云酒盏中贪看不辞持夜烛倚狂直欲擅春风拾遗旧咏悲零落瘦损腰围拟未工【老杜不应无海棠诗意其失传尔】

简南禅勤长老

宦游处处是君恩归去无期莫更论眼正修行新有力心空忧患已无根钵盂分我云堂饭拄杖敲君竹院门屈宋向来堪一笑故乡何恋更招魂

和谭德称送牡丹

洛阳春色擅中州檀晕鞓红总胜流憔悴劎南人不管问渠情味似侬不

又

吾生何拙亦何工忧患如山一笑空犹有余情被花恼醉搔华髪倚屏风

初到蜀州寄成都诸友

流落天涯鬓欲丝年来用短始能奇无材藉作长闲地有懑留为剧饮资万里不通京洛梦一春最负牡丹时襞笺报与诸公道罨画亭边第一诗

自蜀州暂还成都奉简诸公

不染元规一点尘行歌偶到锦江滨淋漓诗酒无虚日判断莺花又过春客路柳阴初堕絮还家梅子欲生仁更须作意勤相过要信年光属散人

摩诃池

摩诃古池苑一过一消魂春水生新涨烟芜没旧痕年光走车毂人事转萍根犹有宫梁燕衘泥入水门【蜀宫中旧泛舟入此池曲折十余里今府后门虽已为平陆然犹号水门】

三月十七日夜醉中作

前年脍鲸东海上白浪如山寄豪壮去年射虎南山秋夜归急雪满貂裘今年摧颓最堪笑华髪苍颜羞自照谁知得酒尚能狂脱帽向人时大叫敌人未灭心未平孤劎床头铿有声破驿梦回灯欲死打窗风雨正三更

嘉佑院观壁间文湖州墨竹

石室先生笔有神我来拂拭一酸辛败墙惨澹欲无色老气森严犹逼人惯阅冰霜元耐久耻随儿女更争春纷纷可笑空摹拟尔辈毫端万斛尘

春晩书怀

吹尽郊原万点红燕梁考室亦匆匆老来偏觉岁华速客里忽惊春事空病有药方传肘后懒无诗句付囊中归心日夜随江水只欲东门觅短篷【入吴者皆自小东郭登舟】

又

经春淹泊锦官城作个归期苦未成老向轩裳增力量病于风月减心情官闲有味缘高卧酒贵无忧为细倾忆探梅花如昨日西斋榆荚与阶平

又

老客天涯心尚孩惜春直欲挽春回长绳纵系斜阳住右手难移故国来暑近蚊雷先隐辚雨前螘垤正崔嵬茹芝却粒终无术万事惟须付一杯

偶忆万州戏作短歌

峡中天下最穷处万州萧条谁肯顾去年正月偶过之曾为巴人三日住南浦寻梅雪满舟西山载酒云生屦至今梦听竹枝声灯火纷纷驿前路残春犹客蜀江边陈迹回思一怆然渐老定知欢渐少明年还复忆今年

驿舍见故屏风画海棠有感

厌烦只欲长面壁此心安得顽如石杜门复出叹习气止酒还开惭定力成都二月海棠开锦绣裹城迷巷陌燕宫最盛号花海霸国雄豪有遗迹猩红鸭绿极天巧叠萼重跗眩朝日繁华一梦忽吹散闭眼细思犹历历忧乐相寻岂易知故人应记醉中诗夜阑风雨嘉州驿愁向屏风见折枝

思政堂东轩偶题

羁愁酒病两无聊小篆吹香已半消唤起十年闽岭梦赪桐花畔见红蕉【赪桐嘉州谓之百日红】

荔枝楼小酌

碧瓦朱栏已半摧强呼歌舞试樽罍邦人莫讶心情懒新出莺花海里来

又

病与愁兼怯酒船巴歌闻罢更凄然此身未死长为客回首夔州又二年

嘉阳官舍奇石甚富散弃无领略者予始取作假山因名西斋曰小山堂为赋短歌

昔人何人爱岩壑为山未成储荦确散落支床压酒槽大或专车小拳握幽人邂逅为绝叹修绠趣取寒泉濯峭峯幽窦相吐吞翠岭丹崖渺聨络石不能言意可解问我胡为怜寂寞人间兴废自有数昔弃何伤今岂乐斯言妙矣予则陋敢对石友辞罚爵为君宽作十日留在眼便同真着脚

望云楼晩兴

小阁东南独咏诗此生终与世差池夕阳明处苍烟合栖燕归时画角悲人与江山均是梦心非风月尚谁知旧交几岁音尘隔三抚阑干有所思

护国天王院故神霄玉清万夀宫也废圯略尽而规模尚极壮丽过之有感

太霄帝君神霄府一日玺书行海?筑宫犇走谁敢后万牛挽材山作础步虚夜半落云间玉磬漻漻鸾鹤舞帝师丞相领使君侍晨挍籍纷如雨洛阳临淮小睥睨御史立奏投裔土从来桑门喜嘲竞举国冠巾噤无语古传东海会扬尘君看此地亦荆榛霓旌仙仗空遗堵甃缺台倾知几春牧儿驱牛啮庭草谁记劎佩来朝真斜阳却上笋舆去沟水泠泠愁杀人

登荔枝楼

平羌江水接天流凉入帘栊已似秋唤作主人元是客知非吾土强登楼闲凭曲槛常忘去欲下危梯更小留公事无多厨酿美此身不负负嘉州【薛能诗不负嘉州只负身】

再赋荔枝楼

只道文书拨不开未妨高处独徘徊山横瓦屋披云出水自牂牁裂地来暝入帘阴吹细雨凉生楼角转轻雷痴顽也拟忘乡国不奈城头暮角哀

能仁院前有石像丈余盖作大像时様也

江阁欲开千尺像云龛先定此规模斜阳徙倚空三叹尝试成功自古无

劎南诗稿卷三

<集部,别集类,南宋建炎至德佑,剑南诗藁>