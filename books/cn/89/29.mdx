---
---
---
title: 卷二十九
---





钦定四库全书

劎南诗稿卷二十九

宋　陆游　撰

水村曲

山村今年晚禾旱奏下民租蠲太半水村雨足米狼戾也放三分慰民意看榜归来迭歌舞共喜清平好官府老翁犹记军兴时汝辈少年那得知

石洞饷酒

忘忧自古无上策欲饮家贫酒杯迮今朝鹊喜报远饷未坼赤泥先动色鱼长三尺催脍玉巨蟹两螯仍斫雪勿言地僻少过从清风明月俱吾客驱除二竖走三彭零落眼花生耳热陶然酣卧听松声愧尔公卿足忧责

病退

病退身仍健春回日渐长神诃金鼎药龙出玉函方美睡三竿日安禅半篆香残年已如许幸复起膏盲

偶书

身放江湖远年推里巷尊邻翁分酒子羽客借桐孙决决冰消涧纎纎柳映门小车非汉相时亦到前村

读史

南言莼菜似羊酪北说荔枝如石榴自古论人多类此简编千载判悠悠

饮石洞酒戏作

酣酣霞晕力通神澹澹鹅雏色可人一笑破除垂老日满怀揺荡隔年春梅花的的吹初破杨柳纎纎染未匀醉倒桥边人不怪西曹免护相君茵

霜寒

霜重晨檐滴薪干夜焙温老惟便布褐病不出柴门瓶里梅花堕窗间鹊语喧闲人信无事午睡到黄昏

赛神曲

击鼔坎坎吹笙呜呜绿袍槐简立老巫红衫绣裙舞小姑乌桕烛明蜡不如鲤鱼糁美出神厨老巫前致词小姑抱酒壶愿神来享常驩娱使我嘉谷收连车牛羊暮归塞门闾鸡鹜一母生百雏岁岁赐粟年年蠲租蒲鞭不施圜土空虚束草作官但形模刻木为吏无文书淳风复还羲皇初绳亦不结况其余神归人散醉相扶夜深歌舞官道隅

凉州行

凉州四面皆沙碛风吹沙平马无迹东门供张接中使万里朱宣布袄敕敕中墨色如未干君王心念儿郎寒当街谢恩拜舞罢万岁声上黄云端安西北庭皆郡县四方朝贡无征战旧时强敌陷关中五丈原头作边面

望夫石

送君远戍交河北男儿自以身许国不能弯弓骑恶马欲随君去何由得登山矫首西北云形容虽变心犹存月明夜夜照泪痕铁心石肠输与君

江村道中书触目

短篱曲曲对开门修竹阴阴不见村别浦回潮鱼沪密孤舟春近雁沙温路逢行客时交辔店卖新醅一举樽忽过乱山幽绝处恍如白帝到东屯

采莲曲

采莲吴姝巧笑倩小舟点破烟波面双头折得欲有赠重重叶盖羞人见女伴相邀拾翠羽归棹如飞那可许倾鬟障袖不譍人遥指石帆山下雨

兀坐颇念游历山水戏作

万里当时寄一官十年客枕不曾安鬼愁滩下扁舟晩虵退陂前古驿寒昔叹远游生雪?近缘多病学金丹功名非复衰翁事独有江山兴未阑【鬼愁滩在安康汉江中虵退陂在夔施两郡之间皆畏途也然山水特奇】

五杂组

五杂组山雉羽往复还江头路不得已贵臣去

又

五杂组机上绮往复还冶游子不得已富儿死

渔扉

湖上千峯翠作围正应佳处着渔扉迂疏自计难谋食老病谁令未拂衣万里沧波鸥乍没千年华表鹤重归一盂粟饭吾何恨自古高人有采薇

咏史

夜雨灯前感概深为邦一士重千金风云未展康时略天地能知许国心剑忽拄颐都将相帽曾压耳隐山林英雄自古常如此君看隆中梁甫吟

乌栖曲

楚王手自格猛兽七泽三江为苑囿城门夜开待猎归万炬照空如白昼乐声前后震百里树树栖乌尽惊起宫中美人谓将旦发泽口脂费千万乐声早莫少断时莫怪栖乌无稳枝

古别离

君北游司并我南适熊湘邂逅淮阴市共饮官道傍丈夫各有怀穷达讵可量临别一取醉浩歌神激扬勲业有际会风云正苍茫乱点剑峯血苦寒芒屦霜死即万鬼邻生当致虞唐丹鸡不须盟我非儿女肠

书叹

夜深青灯耿窗扉老翁稚子穷相依韲盐不给脱粟饭布褐仅有悬鹑衣偶然得肉思共饱吾儿苦让不忍违儿饥读书到鸡唱意虽甚壮气力微可怜落笔渐健快其奈瘦面无光辉布衣儒生例骨立纨袴市儿皆瓠肥勿言学古徒自困吾曹舍此将安归作诗自寛亦慰汝吟罢抚几频歔欷

十二月二十六夜听雨

新春尚七日小雨暗江城茆檐夜点滴已作春雨声轻黄上柳枝嫩绿抽菊萌造物本何心谁主此发生颇疑重云外斗杓已东倾老至不可却一尊忘浊清

起晩

傍檐百舌语珑已觉新春在眼中欲起未成还小睡忽看初日满窗红

陈少监饷澄清堂酒

酣畅年来岂易逢韲汤蜜汁亦时中玉醅忽逐春风至一吸悬知百榼空

雪中作

黑风卷地连三日密雪穿帘又一回衰病不禁天色恶笑谈谁共酒尊开忍寒瘦马嘶空枥觅食饥鸦啄废台笑遣蛮童撼园竹辍羮分火待归来

甲寅元日予七十矣酒间作短歌示子

我昔自蜀归百年已过半观棋未终局回视斧柯烂饱知山林乐富贵何足换退休失健决正坐暗且懦齿发日衰残岁月难把玩萧朱尚或隙籍湜固宜畔出门无一欣抚事有三叹新年遂七十推敬愧里闬眷眷惜兹夕凛凛畏明旦豁然忽大笑愁若春冰泮穷达真两忘生死付一贯清尊既潋滟硕果亦璀璨拥门纷鼔笛上夀列童冠老翁亦忘疲起舞影零乱不独夸痴顽自足洗患难投床判宿酲美睡到日旰

七十

七十残年百念枯桑榆元不补东隅但存隐具金鸦觜那梦朝衣玉鹿卢身世蚕眠将作茧形容牛老已垂胡客来莫问先生处不钓娥江即镜湖

正旦后一日

七十今年是连朝乐未休比邻更颂祷亲党共迟留羊映红纒酒花簪绦帕头从今日有喜农事起西畴【绦帕头盖以绦帛饰巾帻之类】

立春

采花枝上宝旛新看遍秦山楚水春村舍不知时节换傍檐百舌苦撩人

老境

发白未及童齿揺未及脱正如一席饮烧烛将见跋谿山环草舍霜露侵布褐文章虽自力亦已强弩末寜将垂老耳更受世事聒匡庐入我梦行已寄瓶钵

偶怀小益南郑之间怅然有赋

西戍凉州鬓未丝嶓山漾水几题诗剑分苍石高皇迹【嶓冢庙傍有高皇试剑石中分如截】岩拥朱门老子祠【三泉道上有老君洞景趣幽邃】烧兔驿亭微雪夜骑驴栈路早梅时登临不用频凄断未死安知无后期

再用前韵不依次

忆昨从戎丞相府元瑜书檄仲宣诗云屯骑士临边日鱼贯降戎献捷时史册误人悲壮志关河回首负初期岂知二纪身犹在衰鬓星星老侍祠

北坡梅开已久一枝独不着花立春日忽放一枝戏作

日日来寻坡上梅枯槎忽见一枝开广寒宫里长生药医得冰魂雪魄回

人日

新岁逢人日老夫持道斋断冰浮野水微绿发枯荄霁景丰年象【今年元日至人日皆晴】闲吟旷士怀春旛已陈迹鬭巧笑吴娃【前一日立春】

夜读吕化光文章抛尽爱功名之句戏作

玉关西望气横秋肯信功名不自由却是文章差得力至今知有吕衡州

遇术士饮以卮酒

行药来村北观鱼立水边忽逢长揖客能算小行年酒薄聊頳頬囊空阙赠钱时清君未死访我华山前

闲趣

老子即今双白鬓镜湖自古几青山半窗萝月独欹枕满院松风常掩关天地许寛谁碍汝琴尊是处可开颜将行亦莫买春草幸有一筇相伴闲

正月二十日晨起弄笔

深院窗扉晓色迟新愁宿醉两参差雨声欲与梦相入春意不随人共衰零落残梅临小彴纵横野水赴清池物华撩我缘何事似恐新年渐废诗

春夜读书

枉是儒冠遇太平穷人那许共功名枯肠不饱三升稷皓首犹亲二尺檠寓世已为当去客爱书更付未来生夜阑抚几愁无奈起视离离斗柄倾

春晴泛湖入城

春色初回杜若洲隔烟时见矫轻鸥嵩云缑月年年梦楚柁吴樯处处愁鱼跃银刀论网买酒倾绿蚁满杯浮前生杜牧吾身是又向江南遍倚楼

书斋壁

老病人扶气力微阑干西角立斜晖流年冉冉功名误新冢累累故旧稀仗马曾鸣宜永弃牧羝虽乳敢言归住庵活计无多子只要筇枝与衲衣

又

落魄人间不记年晚营茆栋镜湖边室空惟是四壁立面瘦渐生双頬颧地僻门无残客到岁丰路有醉人眠君看朝市红尘闹始信吾曹是地仙

春日睡起

睡起悠然弄衲琴铜猊半烬海南沉凄凉故里逢春处忠愤孤臣许国心水满凫鹥初拍拍雨余花木已阴阴吾儿捩柂淮边未归近清愁转不禁【子虡书报二月离古夀】

老病谢客或者非之戏作

病侵腰膂两经秋欲下绳床不自由客至难令三握发佛来仅可小低头安禅还我闲蒙衲怒气从渠勇挟辀亦欲署门还懒去死生贵贱两悠悠

永日无一事作诗自诒

目昏罢观书足蹇停游山二事差可乐造物乃复悭得非闵我老作意镌其顽扫除尽宿习使得终日闲闲亦何负汝剡曲?三间奇石玩荦角清流听潺湲勿言村醪薄数酌可解颜翛然日已夕卧看飞鸟还

窗前作小土山蓻兰及玉簪最后得香百合并种之戏作

方兰移取遍中林余地何妨种玉簪更乞两丛香百合老翁七十尚童心

泛舟观桃花

花泾二月桃花发霞照波心锦裹山说与东风直须惜莫吹一片落人间【花泾桃花最盛处】

又

桃源只在镜湖中影落清波十里红自别西川海棠后初将烂醉荅春风【自梅仙坞至花泾恰十里】

又

种桃亦解比封君世故纷纷寂不闻九转金丹应已熟全家仙去隐红云

又

湖南小山花更多不醉将如春色何钓得鲜鳞堪斫脍任教微雨湿渔簔【湖南山名在柯山之南】

又

邻曲一生花里活村翁疑是古遗民初来自被春留住枉道当时为避秦

新辟小园

人生如意每难全草草园池却自然世事已抛高枕外春风常在短筇前堕空花片纷红雨遍地苔痕长绿钱酒户渐增诗兴在天容此老剩狂颠

又

西戍归来?已霜生儿又过乃翁长眼明身健残年足饭软茶甘万事忘学废仅能书妵字客来懒复倒衣裳山园寂寂春将晩酷爱幽花似蜜香

又

席地幕天君勿嘲随宜野蓛与山殽幽花避日藏深叶归燕寻人理旧巢曲水咏觞空念昔斜川邻曲自论交清贫尚愧茶山在送老湖边有把茆【曾文清至殁常寓僧含】

又

新展山园半亩强笑人车马出笼坊山禽乍?殷懃语野花无风自在香点点水纹迎细雨疏疏篱影界斜阳出门遥向邻翁说释耒相从共一觞

又

东轩嫩日上疏棂吹尽浮云作意晴林?墙头双鹊语水清池面小鱼行畦添药品谁能别架引藤阴忽已成倚杖怡然便终日老夫那复不平鸣

又

祠禄縻人未弃官春深幽谷有余欢笋生遮道妨行药果熟团枝碍整冠煮酒拆泥初滟滟生绡裁扇又团团退飞风际由来事莫羡青霄刷羽翰

上已小饮追忆乾道中尝以是日病酒留三泉江月亭凄然有感

零落残花一两枝绿阴庭院燕差池隔墙笑语秋千散惆怅三泉驿里时【元微之诗三泉驿内逢上已】

晩步门外散怀

大千沙界一浮沤成坏元知不自由寓迹个中谁耐久问君底事不归休春陂欲雨黄鸦闹晩渡无人白犊浮七十之年何啻足戏凭药物小迟留

又

万化纷纷本一机不为腐骨欲安归彭殇共尽孰修短尧桀两忘无是非濡首极知当痛饮剪翎那复许群飞江郊未解春寒恶高柳吹花又满衣

欲出遇雨

东风吹雨恼游人满路新泥换细尘花睡柳眠春自懒谁知我更懒于春

饥坐戏咏

衰鬓萧然满镜霜一庵归老镜湖傍有怀每恨交朋远无食方知日月长落笔未妨诗衮衮闭门犹喜气扬扬晩来袖手蒲团稳笑唤儿童代夜香

蔬食

今年彻底贫不复具一肉日高对空案肠鸣转车轴春荠忽已花老笋欲成竹平生饭蔬食至此亦不足孰知读书却少进忍饥对客谈尧舜但令此道粗有传深山饿死吾何恨

山亭

风恶阑回雨天寒勒住花寻幽扶楖栗息倦倚槎枒分韵僧吟苦争碁客笑哗相逢仍草草归路并山斜

久不得张汉州书

尽道三巴远那无一纸书衰迟自难记不是故人疏

春晩村居

一事元无可得忙悠然半醉倚胡床牡丹枝上青春老燕子声中白日长身世已如风六鹢文章仍似闰黄杨太平有象无人识南陌东阡捣𪎊香

游云山诸兰若

花过木阴合溪云生莫凉牛行响白水鹭下点青秧古寺宛如昔穉松森已行【道傍松及三十年则僧辄伐去复种小者予自幼岁至今已见三种矣】耆年不下榻童子为烧香

与子坦子聿游明觉十四韵

我自何山来觅路占楼钟聨翩两葛巾跌荡一短筇深谷已曛黑夕阳犹半峰堂中千岁师磊砢如古松残僧三四辈斗粟各自舂长廊久寂寞香火亦阙供颇闻在世时一钵制恶龙时时出雷雨百里常年丰宿缘忽云尽献供无春农馋乌晨攫饭饥鼠夜穿墉而况我辈人生世本不逢胡不安汝分终年抗尘容静观兴废事可洗芥蒂胸一笑下山去村坞烟重重

净智西窗

一窗新绿惬幽情袖手哦诗取次成墙外蜜蜂来又去可怜终日太忙生

小僧乞诗

风前掩苒草吹香溪上霏微雨送凉万里安西无梦到却寻僧话破年光

西窗睡起

老便寂寂厌纷纷借得禅房卧看云夜宴怕逢觥录事秋山佣伴猎将军余年敢望十寒暑夙习正须三沐熏斜日满窗谁唤起数声啼鸟隔溪闻

平水

旅饭风埃小市傍却呼拄杖踏斜阳可怜陌上离离草一种逢春各短长

三月二十五夜达旦不能寐

愁眼已无寐更堪衰病婴萧萧窗竹影磔磔水禽声捶楚民方急烟尘敌未平一身那敢计雪涕为时倾

又

忧国心常折观书眼欲枯百年终坎𡒄一饭且枝梧忽忽残春过迢迢清夜徂壮心空万里老病要人扶

园中小饮

此老胸中万顷寛小园幽径日追欢寜教酒欠寻常债耻就人求本分官高柳阴浓烟欲暝丛花红湿露初溥【时月桂方盛开】要知泽国年光晩已过清明尚浅寒

舟中夕望

船掠湖堤不入城葛巾羽扇试春行女墙迤逦横轻霭佛阁峥嵘倚晩晴树冒藤花堆故绣风吹莺语送新声细思造物何由报遣作闲人过此生

四月一日作

桃李逢春次第开坐看零落付苍苔压车麦穗黄云重食叶蚕声白雨来镜里顿惊年事速天边谁挽斗杓回可怜团扇尘侵损又见生绡月様裁

舟行过梅市

新换单衣细葛轻翛然随处得闲行绿阴浦口维舟处霁日场中打麦声醉叟卧途知酒贱耕农满野喜时平老来无复雕龙思遇兴新诗取次成

山园杂赋

初夏未觉暑微阴殊胜晴藤冠称新沐莼菜解余酲偶据盘陀坐还扶楖栗行平生志勋业今日一毫轻

又

藤阴初覆架菱蔓渐穿萍水绕篱根绿山从树罅青长辞帝所梦不愧草堂灵赖有黄醅法终年任醉醒

又

一日老一日一年贫一年元无肉食相且作地行仙本不营三窟何须直一钱村墟樱笋闹剩放醉中颠

又

芳荃真妙士霜菊亦奇才邂逅心生敬殷懃手自培扶持新长桂护惜欲残梅此意何人解颓然付酒杯

西窗

西窗偏受夕阳明好事能来慰此情看画客无寒具手论书僧有折钗评姜宜山茗留闲啜?下湖莼喜共烹酒朱门非我事诸君小住听松声

山头鹿

呦呦山头鹿毛角自媚好渴饮涧底泉饥啮林间草汉家方和亲将军灞陵老天寒弓力劲木落霜气早短衣日驰射逐鹿应弦倒金盘犀箸命有系翠壁苍崖迹如扫何时诏下北开边却起将军远征讨泉甘草茂上林中使我母子常相保

夏四月渴雨恐害布种代乡邻作插秧歌

浸种二月初插秧四月中小舟载秧把往来疾于鸿吴盐雪花白村酒粥面浓长歌相赠答宛转含豳风日莫飞桨归小市鼔冬冬起居问尊老勤俭教儿童何人采此谣为我告相公不必赐民租但愿常年丰

云童童行

云童童挟雨来雨未濡土云已开不能为人敛浮埃山南山北空闻雷青秧欲槁吁可哀

董逃行【读古乐府拟作】

汉末盗贼如牛毛千戈万槊更相鏖两都宫殿摩云高坐见霜露生蓬蒿渠魁赫赫起临洮僵尸自照脐中膏危难继作如崩涛王朝荒秽谁复薅逾城散走坠空壕扶老将幼山中号昔者群枉根株牢众愤不能损秋毫谁知此乱亦不遭名虽放斥实遁逃平民踣死声嗸嗸今兹受祸乃我曹

闵雨

黄沙白雾昼常昏嗣岁丰凶讵易论寂寂不闻秧鼔动哑哑实厌水车翻粟囷久尽无遗粒泪席尝沾有旧痕闻道忧民又传诏苍生何以报君恩【有诏祷雨天竺山】

又

赤日黄尘江上村征租惟有吏过门微风敢喜北窗卧大旱恐非东海冤千载傅岩疑可致一篇洪范向谁论青蔬半亩垂生死且唤邻翁共灌园

喜雨

楚巫奔走畏天悭变化寜知转盼间初夜电光揺北斗【父老以北斗下有电候雨】平明云气冒南山坐令沃野新秧遍已觉丰年旧观还白首老农愁破处梦回高枕听潺潺

初夏

已作梅黄雨犹余麦秀寒穿林红练带拔地碧琅玕酒向愁边薄衣从病后寛所欣消渴减乳酪正甘酸

村舍

门巷桑麻暗庖厨笋?香僮奴课鉏菜婢子学烧糠贫任青春过闲知白日长非关爱疏懒无事可成忙

鸟啼

野人无历日鸟啼知四时二月闻子?春耕不可迟三月闻黄鹂幼妇闵蚕饥四月鸣布谷家家蚕上簇五月鸣鸦舅苗稚忧草茂人言农家苦望晴复望雨乐处谁得知生不识官府葛衫麦饭有即休湖桥小市酒如油夜夜扶归常烂醉不怕行逢灞陵尉

感旧

废陇荒陂浥浥耕生无勲业死无名衰颓日甚君休问三十年前白发生【绍兴壬午予年三十八与查元章王嘉叟同出垂拱殿门二君指予问日子亦有白发耶相与太息今三十二年矣】

读书至夜半灯尽欲睡慨然有感

白髪萧萧老空谷人叹厄穷心自足东郊晓射堕锦雉北崦春耕叱黄犊区区世事何足论未死断知常闭门关河好在万里路理乱不至三家村夜分灯暗月入户赋诗肯道儒冠误饥鹰劲翮高有声横截陂湖正南去

遣兴

壮岁元多病长年敢自期贱贫交易绝忧患梦常悲续食叨微禄寛心赖小儿平生镜湖上天乞小?茨

农舍

农舍虽云苦君恩讵可忘茧稠初满簇麦熟已登场渺渺开村路登登筑野塘但须时雨足击壤咏时康

四月晦日小雨

霏霏乱点暗朝光蓛蓛奇声度野塘一浦未输新涨绿四郊聊压旱尘黄风生团扇清无暑衣覆熏笼润有香竹屋茆檐得奇趣不须殿阁咏微凉

泛舟过吉泽

萧萧菰蒲如荻林五月已觉秋意深烟波灭没有渔艇浦溆飞鸣多水禽稽山出云极奇变陆子岸帻方微吟一声菱唱起何许洗尽万里功名心

书叹

高庙衣冠月出游中原父老泪交流诸公谁效回天力散吏空怀恤纬忧雨细渔庵晨举网月明耕陇夜驱牛神州克复知何日北望飞蓬万里秋

五月得雨稻苗尽立

城郭迎龙鼔吹喧甘膏三夕慰黎元草荒常日经行路水到前村旧涨痕黄犊尽耕稀旷土绿苗无际接旁村家家足食山无盗安枕何劳夜闭门

薄醉遣怀

局蹐蜗庐迮萧条鹤髪新途穷贫入梦身老病欺人带索忘三组羮藜抵八珍蓬窗一杯酒自觉胆轮囷

劎南诗稿卷二十九

<集部,别集类,南宋建炎至德佑,剑南诗藁>