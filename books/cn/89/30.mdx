---
---
---
title: 卷三十
---





钦定四库全书

剑南诗稿卷三十

宋　陆游　撰

五月十一日夜坐达旦

莫笑耽书不计年寒儒业定几生前读经今日韦编绝作赋当时铁砚穿公路晩悲身至此令威归叹冢累然三更听雨蓬窗底又作鳏鱼夜不眠

题阳关图

谁画阳关赠别诗断肠如在渭桥时荒城孤驿梦千里远水斜阳天四垂青史功名常蹭蹬白头襟抱足乖离山河未复边尘暗一寸孤愁只自知

新暑书事

城中五月汗沾衣吾爱吾庐暑气微珍簟含风来远饷轻罗叠雪出鸣机艾人当户佳时过筒黍堆盘旧俗非漫欲题诗还懒去老来百事与心违【去岁叶正则饷蕲簟得以御暑今年蚕事仅得五六分遂办署服】

时雨

时雨及芒种四野皆插秧家家麦饭美处处菱歌长老我成惰农永日付竹床衰髪短不栉爱此一雨凉庭木集奇声架藤发幽香莺衣湿不去劝我持一觞即今幸无事际海皆农桑野老固不穷击壤歌虞唐

示客

桑柘成阴百草香缫车声里午风凉客来莫说人间事且共山林夏日长

南堂默坐

日日树头鹎鵊鸣夜夜溪边姑恶声堂中老子独无语寂然似可终吾生大鹏一举九万程下视海内徒营营秋虫春鸟非我类何至伴渠鸣不平

夏日

燕子生雏梅子黄断云残雨过林塘孤舟正作笭箵梦九陌难随褦襶忙团扇兴来闲弄笔寒泉漱罢独焚香太平处处熏风好不独宫巾爱日长

小酌

白发萧然海上村犹能草草置清樽今年项里杨梅熟绿李来禽不足言

夏夜

露湿芙蕖冷月明薝卜香残醉吹欲无飕飕发根凉岂惟弃世事形影亦相忘空忆南山下新秋射虎场

又

我昔在南郑夜过东骆谷平川月如霜万马皆露宿思从六月师关辅谈笑复那知二十年秋风枯苜蓿

看镜

凋尽朱颜白尽头神仙富贵两悠悠沙尘遮断阳关路空听琵琶奏石州

又

七十衰翁卧故山镜中无复旧朱颜一聨轻甲流尘积不为君王戍玉关【马正惠公喜功名每曰幸未甚哀若有边警愿预征行得良马数疋轻甲一聨足矣】

明妃曲

汉家和亲成故事万里风尘妾何罪掖庭终有一人行敢道君王弃憔悴双駞驾车羌笛悲公卿谁悟和戎非蒲桃宫中颜色惨鸡鹿塞外行人稀沙碛茫茫天四围一片云生雪即飞太古以来无寸草借问春从何处归

思远游

我志日已衰诗亦无杰句正如随翅鹤怅望辽海路虽云须药物幸未迫霜露裂裳裹两踵此诗亦已屡嵯峨青城云惨淡嶓冢树秋风吹短裘万里入芒屦

太息

太息重太息吾生谁与归那知暮景迫但觉故人稀避祸归犹困忧谗默亦非今年贫彻底拟卖旧渔矶

六月二十六日夜梦赴季长招饮

少城骏马逐春风二十年间万事空清梦都忘双鬓改绣筵还喜一尊同乌巾掩冉簪花重羯鼔敲铿列炬红安得此欢真入眼碧油幢拥主人翁

夜分不寐起坐园中至旦

?气苏衰疾幽情入杖藜月惊孤鹊起天带众星西松菊今彭泽山川古会稽清吟殊未惬喔喔已晨鸡

露坐

此手乃可怜经月不把酒着书又苦晩何以图不朽空庭坐三更磊落垂北斗向来历关河万里空回首岂知三十年竟作越中叟后生虽满眼非复旧交友形体迫衰谢妻子亦何有怅望怀古人吞声死农亩

晨起

心安已到无心处病去浑如未病前晨起更知秋色好一庭风露听鸣蝉

散步东村

偶从北崦缭东岗曳杖行歌踏夕阳一径入云多鹿迹数家临水共渔梁埜风萧瑟知秋早社酒淋漓喜岁穰邻曲不须怜老惫尚能寻句荅年光

早秋

凉飔淅淅撼庭柯微雨潇潇集浦荷草阁檐虚觉山近蓬窗地迮得香多谋身自拙穷无鬼闭户长闲睡有魔台省诸公盛冠剑固应老子得婆娑

又

秋入房栊夜渐长纱厨笛簟怯新凉萤光得意穿帘隙桐叶知时拂井床世事本来谁得鹿人生何处不亡羊灯前笑向吾儿说又过铜匜半篆香

又

落魄巴江号放翁斯名岁晩亦成空酒醒遥夜孤舟雨睡美清秋一榻风骇浪千重无死地神丹九转有新功云端不遇飞仙过谁顾幽人寂寞中

又

貂裘尘土忆东周瓜陇风霜隐故侯懒似老鸡频失旦衰如蠧叶早知秋壶觞非复平生友岁月空添客子愁病起笔端犹健在未妨挥洒赋登楼

七月二十一日午睡梦泛江风涛甚壮觉而有赋

梦中不记适何邦风饱蒲帆入大江久矣眼中无此快蹴天雪浪溅船窗

幽居戏赠邻曲

莫年远屏天所借落佩倒冠如得谢虽无壶酒助歌呼幸有蠧书供枕藉市声不闻耳差静车辙扫空身转暇雨悭葵叶未吐甲露重榴房初坼罅深红菱角密覆水烂紫蒲桃重垂架直令掩关避世俗未害煎茶唤邻舍萧萧鸡犬衡门晩寂寂灯火幽窗夜劝君切勿纵高谈性命如丝不禁吓

遣兴

失马真成福移山未必愚故园三径废余俸一钱无望道心常渴观书眼欲枯宦游归自好不必为莼鲈

又

疗饥惟恃粥动步已须人欲午犹支枕经旬不过邻鹊栖寒自稳鸥没远难驯莫笑谋身拙黄冠学季真

步至湖上寓小舟还舍

凄凉怀古地惨澹莫秋天红树秦驰道青山禹庙壖湖风飘断角墟日起孤烟老恨功名晩无人共着鞭

又

山居苦无事携稚出门行酒贱逢人醉农闲到处耕巷牛听晩笛池鹜唼枯萍东望生秋兴楼台压缭城

又

病堕支离境闲寻漫浪游湖平天镜晓山峭石帆秋賖酒家家许看花处处留归途倦扶杖却上钓鱼舟

又

万壑争流地身闲得纵观未能容蟹舍聊得寄渔竿远浦樵风急空山窆石寒踟蹰不知晩磔磔有归翰

又

细浪随揺檝新凉入岸巾断行初到雁空担莫归人漫道贫非病谁知懒是真疏钟起诗思迢逓度烟津

送王仲言倅泰州绝句

汝阴太史万籖藏酸枣先生六世芳豹尾属车留不住却寻陈迹海陵仓【晁景迂与先太史有海陵唱酬】

又

紫薇杰作传千载物色分留待下车老病难陪曳裾客因来时寄一行书【刘贡甫尝为泰倅】

醉中作

舴艋为家云作友流年尽付樽中酒清歗穿林鸾凤吟草书落纸龙蛇走人间无复王景略千载风云常寂寞安得熊罴十万师蹴踏幽并洗河洛

秋夜书感

阑干斗插酉惨淡河络角开岁财属尔草木忽揺落平生历畏途赤手犯蛟鳄幸收垂尽日归卧一丘壑乡邻怪此老肮脏尚如昨使无湖海寛朝市何处着诸公方衮衮一士要谔谔谋食古所羞终身美藜藿

八月三日骤凉有感

残暑侵人畏汗沾清秋乍见月纎纎自烧熟火添香兽旋把寒泉注砚蟾佳客误占萤入户远书空喜鹊鸣檐悠然独对清灯卧谁念柴门老病兼【俗以萤飞入室为有客至之兆】

南堂与儿辈夜坐

残暑初归肺病苏胡床清夜集前除风高木叶危将脱月上天河淡欲无鹊影绕枝栖未稳荷盘擎露重相扶凄然又起流年感两鬓如蓬日夜枯

泛舟至鲁墟

南荡东陂弄夕霏葛巾鹤氅试秋衣纤纤新月迎船出两两珍禽背水飞病思渐苏开酒戒宦情已绝谢尘鞿郊居是处堪乘兴不怕城笳苦唤归

园蔬荐村酒戏作

身入今年老囊从早岁空元无击鲜事常作啜醨翁菹有秋菰白羮惟野苋红何人万钱箸一笑对西风

雨夕排闷

买牛耕剡曲举世笑迂踈流落愈忧国衰残犹读书滔滔安税驾耿耿独愁余破屋秋多雨情怀用底摅

又

烟雨暗郊墟颓然卧草庐虫喧梦回枕灯伴读残书短褐频关念荒畦久废锄更堪湖水涨累日食无鱼【湖水泛则鱼不可捕】

雨中作

社瓮醅香燕子归阴风吹雨暗郊扉疏沟园叟方携锸采药蛮童已湿衣山雉尾垂冲霭去水鸡翅重蹋波飞凭阑一笑君知否肺渴秋来势渐微

读易

揖逊干戈两不知巢居穴处各熙熙无端凿破乾坤秘祸始羲皇一画时

郊行夜归有感

小市歌呼散幽人悄独行断鸿沙际冷重露草根明信古痴常绝酬恩命本轻还家掩屏卧衰涕浩纵横

醉歌

三十六策醉独奇竹林诸公端可师秋风萧萧吹鬓丝蟹螯正可左手持醉倒村路儿扶归瞠眼不识问是谁浩歌起舞夜何其北斗磊落明河移贵人惜醉渠自痴黄金络马夸市儿一朝祸来莫支持新州如山不可移

买酒

放翁病起不禁愁买酒看山自献酬八月吴中未揺落谁令衰鬓早知秋

秋雨叹

淙淙雨声泻高秋稻粱浸烂雨不休志士仁人万行泪孤臣孽子无穷忧一身穷困未暇恤如此无事理有不圣言古训举不验简编可用汗马牛呜呼有粟吾得食夜睡何时得安席我生犹及宣和年建炎以来身所历高皇一言感天地盗贼千群扫无迹疽囊虽惨固可医谁为圣代施鍼石

忧国

恩许还山已六年誓凭耕稼饯华颠养心虽若冰将释忧国犹虞火未然议论孰能忘忌讳人材正要越拘挛群公亦采刍荛否贞观开元在目前

夜意

居家元是客在俗亦如僧点滴檐间雨青荧帐外灯壮心终蹭蹬去日捷飞腾不及寒沙雁来时下杜陵

大风雨中作【甲寅八月二十三日夜】

风如拔山怒雨如决河倾屋漏不可支窗户俱有声乌鸢堕地死鸡犬噤不鸣老病无避处起坐徒叹惊三年稼如云一旦败垂成夫岂或使之忧乃及躬耕邻曲无人色妇子泪纵横且抽架上书洪范推五行

题斋壁

闭门无事不胜闲心境超然一室寛香岫火深生细霭砚池风过起微澜睡余但欲依书几坐久还思弄钓竿扰扰平生成?事镜湖归隐老黄冠

又

手㔉云根结草庐平生心事满无余二升菰米晨炊饭一椀松灯夜读书天理直须闲处看人谋常向巧中疏烟波有趣君知否裂网伸钩也得鱼

穷途

穷途多感概老境少知闻酒里闲消日书中自策勲全躯希碌碌扫轨厌纷纷每愧吾乡老头童念致君【先友傅公给事莫年髪髠每酒酣脱帻览镜叹曰吾其已乎】

贫病

行年七十尚携鉏贫悴还如白纻初好事邻僧勤送米过门谿友强留鱼客来旋过墙头酒睡起闲抽架上书要信荣枯元不动胸中浩浩着空虚

秋晩

春粳入甑香炊玉压酒鸣槽滴碎珠甲第朱门漫豪侈山家风味定应无

又

新筑场如镜面平家家欢喜贺秋成老来懒惰惭丁壮美睡中闻打稻声

又

秋菰出水白于玉寒荠绕墙甘若饴正是长斋岂不可凛然大节固难移

又

竹竿坡面老别驾饭颗山头瘦拾遗自古诗人例如此放翁穷死未须悲

山村书所见

老枳垂藤昼常黑雏莺声作婴儿啼伐薪归来遇急雨石路下山如踏梯

又

荒坡茫茫牧牛童扳角上背捷如风腰间一枝搢枯竹横吹短笛过村东

三年前与儿辈步过东泾小岭得胜处可营别墅贫不能成偶复至其地怅然有感

前年度岭踏斜阳曾卜松阴置草堂只倚气吞云梦泽竟无钱买雪堆庄烟脂菱角空频摘火齐杨梅已再尝事不如心居十九往来常羡捕鱼郎【山多杨梅有合抱者下临镜湖皆菱荡】

园中秋夕

季秋哉生明风露正凄冷放翁澹无事乐此清夜永饥鹰栖不稳劲翅起东岭湖边千树柳何处寄幽影人生寓宇内俯仰一炊顷此心无愧负箪食均五鼎许身辈稷卨终亦输箕颍天风倘可乘采莲登玉井

秋晴每至园中辄抵莫戏示儿子

老翁七十如童儿置书不观事游嬉园中垒瓦强名塔庭下埋盆聊作池青蒲红蓼共掩映病棕瘦竹相扶持衰颓已作老骥卧来往尚如黄犊驰但知身存百无害莫问老健能几时汝勤挟䇲乃堪笑且共饭豆羮秋葵

醉睡初觉偶作

小圃醒还醉幽窗起复眠虚明炷香地清润㔉花天老去才虽尽穷来志益坚阿瞒那可语平日笑桥玄

汪茂南提举挽词

学已三冬富书犹万卷藏名场虽蹭蹬朝论极揄扬小试袴襦咏遂辞鹓鹭行秋风九原路挽铎倍凄凉

又

往者绍兴末江淮闻战鼙上流烦旧德下客辱深知陈迹成今古追怀每涕洟郎君虽不识抚事亦增悲【先相公督师荆襄游首蒙招致幕府会留枢属不克行】

谢徐居厚汪叔潜携酒见访

我虽生乱离犹及见前辈衣冠方南奔文献往往在幸供洒埽役迹忝诸生内话言犹在耳造次敢不佩残年趋死近孤学与时背妄出更何求终老事耕耒史君稽古学力大障横溃广文亦伟士名字震当代同舟肯过我凛与前修配忧时抱忠鲠论事极慷慨嗟予虽益衰耳目幸未废何当卜邻墙早莫聆謦欬

喜郑唐老相过

郑子有书癖对书百事忘头乱不暇栉?冷不暇尝持此金石心力求古文章吟哦屈宋作蚤夜声琅琅方挥却日戈耻窥及肩墙不见今六年所得非复常扁舟夜过我剧论神激扬徐出二三篇稊米于太仓已足起衰懦黑丝生鬓霜使得尽见之殆可鍼膏肓愿子继自今勿惜倾锦囊因来数为寄岁晩慰所望

秋晩散步门外

栗里归栽菊青门隐卖瓜羸躯病天色衰鬓怯年华野旷乌声乐溪清雁影斜门前秋潦退也拟筑堤沙【潦水坏道数丈方与邻曲共修之】

寄徐秀才斯远并呈庄贤良器之

徐子作别十年余无人可寄一纸书闲门美睡畏剥啄自怪一念常关渠西风萧萧吹槁叶秋光正满蜗牛庐读书易倦出无友抚几惝恍空愁子蜀庄之孙住南郭亦复迹远非情疏何时同载过老子共饭赤米羮青蔬

闲中

闲中高趣傲羲皇身卧维摩示病床活眼砚凹宜墨色长毫瓯小聚茶香门无客至惟风月案有书存但老庄问我东归今几日坐看庭树六番黄

秋霁

驱除云雾极知难敢意天公不作悭汛埽中庭待明月攀跻危榭望青山取琴理曲茶烟畔看鹤梳翎竹影间不为新晴宜着句拟将幽事破除闲

晨起

晨起梳头拂面丝行年七十岂前期此生犹着几两屐长日惟消一局棋空釜生鱼忍贫惯闲门罗雀与秋宜区区名义真当勉正是先师戒得时

箜篌谣二首寄季长少卿

庭树非不荣霜霣万叶枯朋友岂我弃渐远势自疏中夜起太息发箧觅旧书尘昏蠧蚀损行缺字欲无一读色已变再读涕泪濡卷书置箧中寜使饱蠧鱼

又

少壮离别时回顾日月长会合终有期何恨天一方我齿如败屐君发如新霜余日复几何万里遥相望欲泣老无泪欲梦不可常寄书何时到江汉春茫茫

闷极有作

贵已不如贱狂应又胜痴新寒压酒夜微雨种花时堂下藤成架门边枳作篱老人无日课有兴即题诗

自咏

常记当年入洛初华灯百万掷摴蒱平生意薄刀笔吏投老身为山泽臞已罢向空书咄咄尚能击缶和呜呜今朝客至无寻处正伴园丁㔉芋区

梦范参政

梦中不知何岁月长亭惨淡天飞雪酒肉如山鼔吹喧车马结束有行色我起持公不得语但道不料今遽别平生故人端有几长号顿足泪迸血生存相别尚如此何况一旦泉壤隔欲怀鸡黍病为重千里关河阻临穴速死从公尚何憾眼中寜复见此杰青灯耿耿山雨寒援笔诗成心欲裂

乞奉祠未报食且不继

富贵常求系日绳厄穷却羡弃家僧强颜始觉贫为害对镜方嗟老可憎出户风霜欺短褐读书父子共昏灯圣师梦奠二千载一卷遗言终可凭

山寺

信步得佳寺入门吹断香林深栗鼠健屋老瓦松长吊古增凄怆凭高寄慨慷匆匆兴未尽新月映方塘

太师魏国史公挽歌词

早擅渊源学常怀恳款忠云龙际千载典册冠三公论谏寜中止谋谟不苟同此心谁复识志士泣秋风

又

位历公卿贵身兼将相荣珥貂仪一品锡带价连城入告惟忠厚躬行本志诚斯民何以报万里遍春耕

又

道德补天石勋劳夹日龙犯颜无不尽造膝略皆从岁贡来戎币秋防灭塞烽画图麟阁上犹足折遐冲

又

旧弼初收召惟公力赞扬都亭移供帐全魏彻封疆大度寜猜阻群言自中伤拳拳虚左意犹可质穹苍【公初扳附即力荐张忠献公于寿王如赐馆都亭驿超封魏国公皆公密奏且尝乞用张公为首相而已佐之】

又

垅干劳久戍大将未班师抗议回天意忘身为圣时人心崄莫测时事远难知汗简方传信孤生欲语谁【吴璘戍德顺军师老欲还不敢自请公为相詧其情即力请班师西鄙赖以无事后议者乃指公为弃地公不辨也】

三峡歌

乾道庚寅予始入蜀上下三峡屡矣后二十五年归耕山阴偶读梁简文巴东三峡歌感之拟作九首实绍煕甲寅十月二日也

神女庙前秋月明黄牛峡里莫猿声危途性命不容恤百丈牵船侵夜行

又

不怕滩如竹节稠新滩已过可无忧古妆峩峩一尺髻木盎银杯邀客舟

又

十二巫山见九峯船头彩翠满秋空朝云莫雨浑虚语一夜猿啼明月中

又

锦绣楼前看卖花麝香山下摘新茶长安卿相多忧畏老向夔州不用嗟

又

险诈沾沾不愧天交情回首薄如烟东游万里虽堪乐滟滪瞿唐要放船

又

蛮江水碧瘴花红白舫黄旗无便风涪万四时常避水棚居高出乱云中

又

乱插山花𬕂子红蛮歌相和瀼西东忽然四散不知处踏月扪萝归峒中

又

万州溪西花柳多四邻相映竹枝歌问君今夕不痛饮奈此满川明月何

又

我游南宾春莫时蜀船曾系挂猿枝云迷江岸屈原塔花落空山夏禹祠

十月三日泛舟湖中作

桑落可酿酒草枯可呼鹰平生当此时意气十倍增即今境界别千钱买短篷镜湖三百里往来寒日中小甑炊雕胡玉食无此美卧闻水鸟声世念去如洗知此恨太晩享此恐不足南山忽已昏更就渔村宿

早行

寒漏参差断晨鸡次第鸣匆匆半枕梦草草一杯羮泽国多逢雨闲人不计程云间出寸塔迎我有余情

晩泊

楼上呜呜角桥边点点灯聚沙新到雁趁渡独归僧日隐山光暗天低海气蒸居人笑老子醉发乱鬅鬙

遣怀

莫年世事转悠悠揽涕凄然类楚囚不道浑无排遣处病观周易闷梳头

舟行戏书

世事无穷膏火煎羇魂病骨久羸然觉时不及梦差乐死去始嗟生可怜慷慨知非请缨日推移忽及挂冠年扬帆海浦差强意卧看秋涛蹴远天

剑南诗稿卷三十