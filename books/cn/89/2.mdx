---
---
---
title: 卷二
---





钦定四库全书

剑南诗稿卷二


宋　陆游　撰

## 自笑

自笑平生醉后狂，千钟使气少年场。
那知病叶先摧落，却羡寒龟巧缩藏。
药物及时希老健，山家随日了穷忙。
凶年坐待新春麦，莫厌清吟雪夜长。

## 夜闻松声有感

清晨放船落星石，大风吹颿如箭激，
回头已失庐山云，却上吴城观落日。
夜深龙归擘祠门，入木数寸留爪痕。
明朝就视心尚栗，腥风卷地雷霆奔。
归船买酒持自慰，性命平生惊屡戏。
固知神怒有定时，波纹蹙作鱼鳞细。
如今衰病卧林垧，霜覆茆檐月满庭。
松声惊破三更梦，犹作当时风浪听。
【余丙戌七月自京口移官豫章冒风涛自星子解舟不半日至吴城山小龙庙】

## 十二月一日

病愈都忘老，晴和已似春。
畦蔬青长甲，塘水绿生鳞。
酒碗论交密，丹炉作梦新。
穷居那敢恨，幸远庾公尘。


又

东风吹斗柄，暖律变严凝。
草色迷残烧，溪流带断冰。
儿书春日牓，女翦上元灯。
莫笑蒲龛睡，山翁怯岁增。

## 春日

老夫一卧三山下，两见城门送土牛。
贫舍春盘还草草，暮年心事转悠悠。
湖光涨绿分烟浦，柳色摇金映市楼。
药饵及时身尚健，无风无雨且闲游。

又

久抛朝帻懒重弹，华发萧然二寸冠。
不恨凄凉侵晚境，犹能语笑向春盘。
银杯酒色家家绿，箬笠烟波处处宽。
一片梅花无复在，却嫌新暖换馀寒。

## 僧房假榻

过尽青山唤渡船，晚窗洗脚卧僧毡。
剩偿平日清游愿，更结来生熟睡缘。
吞啄渐稀如老鹤，鸣声已断似寒蝉。
旁观莫苦嘲痴钝，此妙吾宗秘不传。

## 闻雨

慷慨心犹壮，蹉跎鬓已秋。
百年殊鼎鼎，万事祗悠悠。
不悟鱼千里，终归貉一丘。
夜阑闻急雨，起坐涕交流。

## 休日有感

少年从宦地，休日喜无涯。
坐上强留客，街头旋买花。
开轩催汛扫，脱帽共諠哗。
村巷朋游绝，逢春祗自嗟。


## 题徐子礼宗丞自觉斋

末俗纷纷只自谩，惟公肯向静中观。
闲看此事从何得，正自他人著力难。
茶熟松风生石鼎，香残云缕遶蒲团。
江湖多少痴禅衲，蹋破青鞋觅话端。

## 送张叔潜编修造朝

此士名高北斗南，眼中独许我同参。
匆匆却作临分恨，一月何曾笑二三。

又

简牍清闲胜校雠，题诗应肯寄夔州。
东厨羊美聊堪饱，北面铃稀莫强愁。
【东厨密院厨也烹羊最珍北面房行边事每闻铃声驰至则知有警】

又

北窗铜碾破云腴，扪腹翛然一事无。
安用雁行排院吏，正须鱼贯看胡奴。
【院吏视属官倨甚每军中解降俘至密院属官先见之】

又

芒屩年来渐嬾穿，闭门日日只高眠。
今朝出送张夫子，借得南邻放鸭船。


## 有感

云崦重重不易寻，庖厨性命走山林。
但令有月同幽梦，更用何人识苦心。
流辈渐稀知死近，鬓毛无色觉愁侵。
平生自许忘情者，颇怪灯前感慨深。

## 涧松

药出山来为小草，楸成树後困长藤。
涧松郁郁何劳叹，却是人间奈废兴。

## 将赴官夔府书怀

病夫喜山泽，抗志自年少。
有时缘龟饥，妄出丐鹤料。
亦尝厕朝绅，退懦每自笑。
正如怯酒人，虽爱不敢釂。
一从南昌免，五岁嗟不调。
朝廷每哀矜，幕府误辟召。
终然歛孤迹，万里游绝徼。
民风杂莫徭，封域近无诏。
凄凉黄魔宫，峭绝白帝庙。
又尝闻此邦，野陋可嘲诮。
通衢舞竹枝，谯门对山烧。
浮生一梦耳，何者可庆吊？
但愁瘿累累，把镜羞自照。
【夔民多瘿无者十财一二耳】

## 送芮国器司业

此心知我岂非天，双鬓皤然气浩然。
曾见灰寒百僚底，真能山立万夫前。
洛城霜重听宫漏，霅水云深著钓船。
拈起吾宗安乐法，人生何处不随缘。

又

往岁淮边虏未归，诸生合疏论危机。
人材衰靡方当虑，士气峥嵘未可非。
万事不如公论久，诸贤莫与众心违。
还朝此段宜先及，岂独遗经赖发挥。

## 春阴

春风浩荡作春阴，弱燕归来不自禁。
白塔昏昏才半露，青山淡淡欲平沉。
裘茸细雨初惊湿，屐齿新泥忽已深。
直怕楼高生客恨，不因病起倦登临。

## 投梁参政

浮生无根株，志士惜浪死。
鸡鸣何预人，推枕中夕起。
游也本无奇，腰折百僚底。
流离鬓成丝，悲吒泪如洗。
残年走巴峡，辛苦为斗米，
远冲三伏热，前指九月水。
回首长安城，未忍便万里。
袖诗叩东府，再拜求望履。
平生实易足，名幸污黄纸，
但忧死无闻，功不挂清史。
颇闻匈奴乱，天意殄蛇豕。
何时嫖姚师，大刷渭桥耻？
士各奋所长，儒生未宜鄙。
覆毡草军书，不畏寒堕指。


## 宿枫桥

七年不到枫桥寺，客枕依然半夜钟。
风月未须轻感慨，巴山此去尚千重。

## 晩泊

半世无归似转蓬，今年作梦到巴东。
身游万死一生地，路入千峰百嶂中。
邻舫有时来乞火，丛祠无处不祈风。
晚潮又泊淮南岸，落日啼鸦戍堞空。


## 金山观日出

系船浮玉山，清晨得奇观。
日轮擘水出，始觉江面宽。
遥波蹙红鳞，翠霭开金盘，
光彩射楼塔，丹碧浮云端。
诗人窘笔力，但咏秋月寒。
何当罗浮望，涌海夜未阑。


## 李翰林墓

饮似长鲸快吸川，思如渴骥勇奔泉。
客从县令初何有，醉忤将军亦偶然。
骏马名姬如昨日，断碑乔木不知年。
浮生今古同归此，回首桓公亦故阡。
【桓温冢亦在当涂】

## 雨中泊赵屯有感

归燕羁鸿共断魂，荻花枫叶泊孤村。
风吹暗浪重添缆，雨送新寒半掩门。
鱼市人烟横惨淡，龙祠箫鼓闹黄昏。
此身且健无余恨，行路虽难莫更论。


## 黄州

局促常悲类楚囚，迁流还叹学齐优。
江声不尽英雄恨，天意无私草木秋。
万里羁愁添白发，一帆寒日过黄州。
君看赤壁终陈迹，生子何须似仲谋！

## 武昌感事

百万呼卢事已空，新寒拥褐一衰翁。
但悲鬓色成枯草，不恨生涯似断蓬。
烟雨凄迷云梦泽，山川萧瑟武昌宫。
西游处处堪流涕，抚枕悲歌兴未穷。

## 夜思

露泣啼螀草，潮生宿雁汀。
经年寄孤舫，终夜托丘亭。
楚泽无穷白，巴山何处青。
四方男子事，不敢恨飘零。

## 哀郢

远接商周祚最长，北盟齐晋势争强。
章华歌舞终萧瑟，云梦风烟旧莽苍。
草合故宫惟雁起，盗穿荒冢有狐藏。
离骚未尽灵均恨，志士千秋泪满裳。

又

荆州十月早梅春，徂岁真同下阪轮。
天地何心穷壮士，江湖从古著羁臣。
淋漓痛饮长亭暮，慷慨悲歌白发新。
欲吊章华无处问，废城霜露湿荆榛。

## 江陵道中作

山川杂吴楚，气候接秋冬。
水落鱼可拾，霜清裘欲重。
乡遥归梦短，酒薄客愁浓。
白帝何时到，高吟酹卧龙。

## 石首县雨中系舟戏作短歌

庚寅去吴西适楚，秋晚孤舟泊江渚。
荒林月黑虎欲行，古道人稀鬼相语。
鬼语亦如人语悲，楚国繁华非昔时。
章华台前小家住，茆屋雨漏秋风吹。
悲哉秦人真虎狼，欺侮六国囚侯王。
亦知兴废古来有，但恨不见秦先亡。
开窗酹汝一杯酒，等为亡国秦更丑。
骊山冢破已千年，至今过者无伤怜。

## 初寒

船尾寒风不满旗，江边丛祠常掩扉。
行人畏虎少晨起，舟子捕鱼多夜归。
茆叶翻翻带宿雨，苇花漠漠弄斜晖。
伤心到处闻堪杵，九月今年未授衣。


## 醉歌

老夫樯竿插苍石，水落岸沙痕数尺。
江南秋尽未摇落，槲叶离离枫叶赤。
楚人自古多悲伤，道傍行歌犹感激。
野花碧紫亦满把，涧果青红正堪摘。
客中得酒薄亦好，江头烂醉真不惜。
千古兴亡在目前，郁郁关河含暝色。
饥鸿垂翅掠舟过，此意与我同凄恻。
三抚阑干恨未平，月明正照颓乌帻。

## 秋风

秋风吹客樯，节物叹遐方。
岁事忽云暮，吾行殊未央。
霜清汉水绿，日落楚山苍。
此去三巴路，无猿亦断肠。

## 塔子矶

塔子矶前艇子横，一窗秋月为谁明？
青山不减年年恨，白发无端日日生。
七泽苍茫非故国，九歌哀怨有遗声。
古来拨乱非无策，夜半潮平意未平。

## 重阳

照江丹叶一林霜，折得黄花更断肠。
商略此时须痛饮，细腰宫畔过重阳。

## 早寒

沔鄂犹残暑，荆巫已早寒。
潦收滩正白，霜重叶初丹。
节物元非恶，情怀自鲜欢。
暮年更世事，唯有醉江干。

## 公安

地旷江天接，沙隤市井移。
避风留半日，买米待多时。
蝶冷停菰叶，鸥驯傍橹枝。
昔人勋业地，搔首叹吾衰。
【县有吕子明旧城】

## 沙头

游子行愈远，沙头逢暮秋。
孙刘鼎足地，荆益犬牙州。
鼓角风云惨，江湖日夜浮。
此生应衮衮，高枕看东流。

## 大寒出江陵西门

平明羸马出西门，淡日寒云久吐吞。
醉面冲风惊易醒，重裘藏手取微温。
纷纷狐兔投深莽，点点牛羊散远村。
不为山川多感慨，岁穷游子自消魂。

## 江夏与章冠之遇别后寄赠

骑鹤仙人不可呼，一樽犹得与君俱。
未应湖海无豪士，长恨乾坤有腐儒。
壮岁光阴随手过，晚途衰病要人扶。
凄凉江夏秋风里，况见新丰旧酒徒。

## 题江陵村店壁

青旆三家市，黄茆十里冈。
蓬飞风浩浩，尘起日茫茫。
驰骋多从兽，鉏耰少破荒。
行人相指似，此路走襄阳。

## 马上

灯前薄饭陈盐虀，带睡强出行江堤。
五更落月移树影，十月清霜侵马蹄。
荒陂嗈嗈已度雁，小市喔喔初鸣鸡。
可怜万里觅归梦，未到故山先自迷。

## 水亭有怀

渔村把酒对丹枫，水驿凭轩送去鸿。
道路半年行不到，江山万里看无穷。
故人草诏九天上，老子题诗三峡中。
笑谓毛锥可无恨，书生处处与卿同。

## 移船

沙际舟衔尾，相依作四邻。
暮年多感慨，分路亦酸辛。
折竹占行日，吹箫赛水神。
无劳问亭驿，久客自知津。

## 将离江陵

暮暮过渡头，旦旦走堤上。
舟人与关吏，见熟识颜状。
痴顽久不去，常恐遭诮让。
昨日倒樯干，今日联百丈。
买薪备雨雪，储米满瓶盎。
明当遂去此，障袂先侧望。
即日孟冬月，波涛幸非壮。
潦收出奇石，雾卷见叠嶂。
地嶮多崎岖，峡束少平旷。
从来乐山水，临老愈跌宕。
皇天怜其狂，择地令自放。
山花白似雪，江水绿於酿。
竹枝本楚些，妙句寄凄怆。
何当出清诗，千古续遗唱。

## 六言

三巴亦有何好？万里翩然独寻。
本意为君说破，消磨梦境光阴。

## 江上

江上霜寒透客衣，闭窗羸卧不支持。
羁孤形影真相吊，衰飒头颅已可知。
潦缩稳经行雨峡，竹疏剩见挂猿枝。
清樽可置须勤醉，莫望功名老大时。

## 旅食

霜余汉水浅，野迥朔风寒。
炊黍香浮甑，烹蔬绿映盘。
心安失粗粝，味美出艰难。
惟恨虚捐日，无书得纵观。

## 沧滩

百夫正讙助鸣橹，舟中对面不得语。
须臾人散寂无哗，惟闻百丈转两车。
呕呕哑哑车转急，舟人已在沙际立。
雾歛芦村落照红，雨余渔舍炊烟湿。
故乡回首已千山，上峡初经第一滩。
少年亦慕宦游乐，投老方知行路难。

## 松滋小酌

西游六千里，此地最凄凉。
骚客久埋骨，巴歌犹断肠。
风声撼云梦，雪意接潇湘。
万古茫茫恨，悠然付一觞。

## 晩泊松滋渡口

此行何处不艰难，寸寸强弓且旋弯。
县近欢欣初得菜，江回徙倚忽逢山。
系船日落松滋渡，跋马云埋灩澦关。
未满百年均是客，不须数日待东还。

又

小滩拍拍鸬鹚飞，深竹萧萧杜宇悲。
看镜不堪衰病後，系船最好夕阳时。
生涯落魄惟耽酒，客路苍茫自咏诗。
莫问长安在何许，乱山孤店是松滋。

## 荆门冬夜

常饥龟老欲无肠，卧听寒更自短长。
香碗得闲聊作伴，酒杯因病颇相忘。
有情窗罅恰通月，耐冷橹枝多得霜。
历尽风波知险阻，平生错羡捕鱼郎。

## 系舟下牢溪游三游洞二十八韵

旧观三峡图，常谓非人情。
意疑天壤间，岂有此峥嵘。
画师定戏耳，聊欲穷丹青。
西游过沔鄂，莽莽千里平，
昨日到峡州，所见始可惊，
乃知画非妄，却恨笔未精。
及兹下牢戍，峰嶂毕自呈。
下入裂坤轴，高骞插青冥。
角胜多列峙，擅美有孤撑。
或如釜上甑，或如坐後屏。
或如倨而立，或如喜而迎，
或深如螺房，或疏如窗棂，
峨巍冠冕古，婀娜髻鬟倾。
其间绝出者，虎搏蛟虑狞，
崩崖凛欲堕，修梁架空横，
悬瀑泻无底，终古何时盈？
幽泉莫知处，但闻珩佩鸣。
怪怪与奇奇，万状不可名。
久闻三游洞，疾走忘病婴，
窦穴初漆黑，伛偻扪壁行，
方虞触蜇蛇，俯见一点明，
扶接困僮奴，恍然出瓶罂，
穹穹厦屋宽，滴乳成微泓。
题名欧与黄，云蒸苍藓平。
穿林走惊麋，拂面逢飞鼪。
息倦盘石上，拾樵置茶铛，
长啸答谷响，清吟和松声。
辞卑不堪刻，犹足寄友生。


## 三游洞前岩下小潭水甚奇取以煎茶

苔径芒鞋滑不妨，潭边聊得据胡床。
岩空倒看峰峦影，涧远中含药草香。
汲取满瓶牛乳白，分流触石佩声长。
囊中日铸传天下，不是名泉不合尝。

## 扇子峡山腹有草阁小亭极幽邃意其非俗人居也

绝境慰人心，谁家住玉岑？
乱云生翠窦，密雪洒青林。
高阁临空豁，孤亭隐邃深。
定知非俗士，橹急不容寻。


## 虾蟆碚

不肯爬沙桂树边，朵颐千古向岩前。
巴东峡里最初峡，天下泉中第四泉。
啮雪饮冰疑换骨，掬珠弄玉可忘年。
清游自笑何曾足，叠鼓冬冬又解船。

## 黄牛峡庙

三峡束江流，崖谷互吐纳。
黄牛不负重，云表恣蹴蹋。
吴船与蜀舸，有请神必答。
谁怜马遭刵，百岁创未合。
柂师浪奔走，烹彘陈酒榼。
纷然餕神余，羹炙争嘬陀。
空庭多落叶，日暮声飒飒。
奇文粲可辨，高古篆籀杂。
村女卖秋茶，簪花髻鬟匝，
襁儿著背上，帖妥若在榻。
山寒雪欲下，虎出门早阖。
我行忽至此，临风久呜唈。

## 过夷陵适値祈雪与叶使君清饮谈括苍旧游既行 舟中雪作戏成长句奉寄

巴楚夷陵酒最醇，使君风味更清真。
少年恨不从豪饮，薄宦那知托近邻。
本拟笙歌娱病客，却催雨雪恼行人。
朝来冻手题诗寄，莫笑欹斜字不匀。

## 泊虎头滩下

大舟已泊灯火明，小舟犹行闻橹声。
虎头崔嵬鹿角横，人生实难君勿轻。

## 过东滩入马肝峡

书生就食等奔逃，道路崎岖信所遭。
船上急滩如退鷁，人缘绝壁似飞猱。
口夸远岭青千叠，心忆平波绿一篙。
犹胜溪丁绝轻死，无时来往驾舟艚。【峡中小船谓之（舟加同）艚】

## 新安驿

孤驿荒山与虎邻，更堪风雪暗南津！
羁游如此真无策，独立凄然默怆神。
木盎汲江人起早，银钗簇髻女妆新。
蛮风弊恶蛟龙横，未敢全夸见在身。

## 秭归醉中怀都下诸公示坐客

长谣为子说天涯，四座听歌且勿哗。
蛮俗杀人供鬼祭，败舟触石委江沙。
此身长是沧浪客，何日能为饱暖家？
坐忆故人空有梦，尺书不敢到京华。

## 憩归州光孝寺寺后有楚冢近岁或发之得宝玉剑佩之类

秭归城畔蹋斜阳，古寺无僧昼闭房。
残佩断钗陵谷变，苫茆架竹井闾荒。
虎行欲与人争路，猿啸能令客断肠。
寂寞倚楼搔短发，剩题新恨付巴娘。

## 饮罢寺门独立有感

一邑无平土，邦人例得穷。
凄凉远嫁归，憔悴独醒翁。
今古阑干外，悲欢酒醆中。
三巴不摇落，搔首对丹枫。
【州有屈大夫及明妃祠】

## 泛溪船至巴东

溪船莫嫌迮，船迮始相宜。
两桨行何驶，重滩过不知。
荒村寇相县，破屋屈平祠。
不耐新愁得，啼猿挂冷枝。

## 巴东遇小雨

暂借清溪伴钓翁，沙边微雨湿孤篷。
从今诗在巴东县，不属灞桥风雪中。

又

西游万里亦何为，欲就骚人乞弃遗。
到此宛然诗不进，始知才分有穷时。

## 秋风亭拜宼莱公遗像

江上秋风宋玉悲，长官手自葺茅茨。
人生穷达谁能料，蜡泪成堆又一时。

又

豪杰何心后世名，材高遇事即峥嵘。
巴东诗句澶州策，信手拈来尽可惊。

## 巴东令廨白云亭

寇公壮岁落巴蛮，得意孤亭缥缈间。
常倚曲阑贪看水，不安四壁怕遮山。
遗民虽尽犹能说，老令初来亦爱闲。
正使官清贪至骨，未妨留客听潺潺。

## 谒巫山庙两庑碑版甚众皆言神佐禹开峡之功而诋宋玉高唐赋之妄予亦赋诗一首

真人翳凤驾蛟龙，一念何曾与世同。
不为行云求弭谤，那因治水欲论功。
翱翔想见虚无里，毁誉谁知溷浊中。
读尽旧碑成绝倒，书生惟惯谄王公。

## 闻猿

瘦尽腰围不为诗，良辰流落自成衰。
也知客里偏多感，谁料天涯有许悲。
汉塞角残人不寐，渭城歌罢客将离。
故应未抵闻猿恨，况是巫山庙里时。

## 瞿唐行

四月欲尽五月来，峡中水涨何雄哉！
浪花高飞暑路雪，滩石怒转晴天雷。
千艘万舸不敢过，篙工柂师人胆破。
人人阴拱待势衰，谁敢轻行犯奇祸。
一朝时去不自由，山腹空有沙痕留。
君不见陆子岁暮来夔州，瞿唐峡水平如油。


## 入瞿唐登白帝庙

晓入大溪口，是为瞿唐门。
长江从蜀来，日夜东南奔。
两山对崔嵬，势如塞乾坤，
峭壁空仰视，欲上不可扪。
禹功何巍巍，尚睹镌凿痕。
天不生斯人，人皆化鱼鼋。
於时仲冬月，水各归其源。
灩澦屹中流，百尺呈孤根。
参差层颠屋，邦人祀公孙。
力战死社稷，宜享庙貌尊；
丈夫贵不挠，成败何足论。
我欲伐巨石，作碑累千言。
上陈跃马壮，下斥乘骡昏，
虽惭豪伟词，尚慰雄杰魂。
君王昔玉食，何至歆鸡豚，
愿言采芳兰，舞歌荐清尊。

## 登江楼

已过瞿唐更少留，小船聊系古夔州。【瞿唐关即唐夔州也】
簿书未破三年梦，杖屦先寻百尺楼。
日暮雪云迷峡口，岁穷畲火照关头。
野人不解微官缚，尊酒应来此散愁。


## 雪中卧病在吿戏作

面裂愁出门，指直但藏袖，
谁云三峡热，有此凛冽候。
殷勤愧雪片，飞舞为我寿。
方惊四山积，已见万瓦覆，
岂惟寒到骨，遂觉疾在腠。
地炉炽薪炭，噤坐连昏昼。
梅花真强项，不肯落春後。
俗人爱桃李，苦道太疏瘦。
清芬终见赏，此事非速售。
已矣吾何言，高枕听檐溜。

## 雪晴

腊尽春生白帝城，俸钱虽薄胜躬耕。
眼前但恨亲朋少，身外元知得丧轻。
日映满窗松竹影，雪消并舍鸟乌声。
老来莫道风情减，忆向烟芜信马行。

## 玉笈斋书事

莫笑新霜点鬓须，老来却得少工夫。
晨占上古连山易，夜对西真五岳图。
叔夜曾闻高士啸，孔宾岂待异人呼。
眉间喜色谁知得，今日新添火四铢。

又

雪霁茆堂钟磬清，晨斋枸杞一杯羹。
隐书不厌千回读，大药何时九转成？
孤坐月魂寒彻骨，安眠龟息浩无声。
剩分松屑为山信，明日青城有使行。
【时傅道人欲归青城】

## 记梦

梦里都忘困晚途，纵横草疏论迁都。
不知尽挽银河水，洗得平生习气无？

## 瀼西

千载瀼西路，今年著脚行。
匆匆衰已具，渺渺恨难平。
绝壁猿啼雨，深枝鹊报晴。
亦知忧吏责，未忍废诗情。

## 山寺

篮舆送客过江村，小寺无人半掩门。
古佛负墙尘漠漠，孤灯照殿雨昏昏。
喜投襌榻聊寻梦，嬾为啼猿更断魂。
要识人间盛衰理，岸沙君看去年痕。
【峡涨时水高数十丈至冬尽落】

## 蹋碛

鬼门关外逢人日，蹋碛千家万家出。
竹枝残戚云不动，剑器联翩日将夕。
行人十有八九瘿，见惯何曾羞顾影。
江边沽酒沙上卧，峡口月出风吹醒。
人生未死信难知，憔悴夔州生鬓丝。
何日画船摇桂楫，西湖却赋探春诗？

## 寒食

峡云烘日欲成霞，瀼水成纹浅见沙。
又向蛮方作寒食，强持扈酒对梨花。
物如巢燕年年客，心羡游僧处处家。
赖有春风能领略，一生相伴遍天涯。






## 晩晴书事呈同舍【以下十七首皆试院作】

鱼复城边夕照红，物华偏解恼衰翁。
巴莺有恨啼芳树，野水无情人故宫。
许国渐疏悲壮志，读书多忘媿新功。
因君共语增惆怅，京洛交游欲半空。

## 乡中每以寒食立夏之间省坟客夔适逢此时凄然感怀

松阴系马启朱扉，粔籹青红正此时。
守墓万家犹有日，及亲三釜永无期。
诗成谩写天涯感，泪尽何由地下知。
富贵贱贫俱有恨，此生长废蓼莪诗。

又

手持绿酒酹苍苔，今岁何由疋马来。
清泪不随春雨断，孤吟欲和暮猿哀。
皂貂破弊归心切，白发凄凉老境催。
誓墓只思长不出，松门日日手亲开。

## 试院春晩

病思萧条掩绿樽，闲坊寂历锁朱门。
故人别久难寻梦，远客愁多易断魂。
漫漫晚花吹瀼岸，离离春草上宫垣。
此生飘泊何时已，家在山阴水际村。

## 倚阑

故山未敢说归期，十口相随又别离。
小雨初收残照晚，阑干西角立多时。

## 自咏

朝衣无色如霜叶，将奈云安别驾何！
钟鼎山林俱不遂，声名官职两无多。
低昂未免闻鸡舞，慷慨犹能击筑歌。
头白伴人书纸尾，只思归去弄烟波。

## 午兴

渐转廊腰日，徐来峡口风。
飧浆便北客，淖粥称衰翁，
槐晚纤纤绿，榴残续续红。
责轻仍饱食，三叹愧无功。


## 风雨中望峡口诸山奇甚戏作短歌

白盐赤甲天下雄，拔地突兀摩苍穹，
凛然猛士抚长剑，空有豪健无雍容，
不令气象少渟滀，常恨天地无全功。
今朝忽悟始叹息，妙处元在烟雨中，
大阴杀气横惨澹，元化变态含空蒙，
正如奇材遇事见，平日乃与常人同。
安得朱楼高百尺，看此疾雨吹横风。


## 夜坐庭中

人静风褰幔，更阑露泫衣。
暗窗饥鼠啮，空庑冷萤飞。
岁月背人去，乡闾何日归？
脱巾还感叹，残发不胜稀。


## 新蔬

黄瓜翠苣最相宜，上市登盘四月时。
莫拟将军春荠句，两京名价有谁知？


## 初夏怀故山

镜湖四月正清和，白塔红桥小艇过。
梅雨晴时插秧鼓，苹风生处采菱歌。
沉迷簿领吟哦少，淹泊蛮荒感慨多。
谁谓吾庐六千里，眼中历历见渔蓑。

## 初夏新晴

曲径泥新晚照明，小轩才受一床横。
翩翩乳燕穿帘影，蔌蔌新篁解箨声。
药物屏除知病减，梦魂安稳觉心平。
深居不恨无来客，时有山禽自赞名。

## 定拆号日喜而有作

小雨如丝落复收，悄无人语但呜鸠。
挽须预想诸儿喜，倒指犹为五日留。
满案堆书惟引睡，侵天围棘不遮愁。
为农父子长相守，误计随人学宦游。

## 睡起【时闭试院中巳月余矣】

深闭重门谢簿书，日长添得睡工夫。
水纹竹簟凉如洗，云碧纱幮薄欲无。
半吐山榴看著子，新来梁燕见将雏。
梦回茗碗聊须把，自扫桐阴置瓦炉。

## 四月二十九日作

假馆犹三日，还家甫四旬。
昏眸云雾隔，衰鬓雪霜新。
尊酒虽慵近，囊诗却未贫。【病目止酒】
但愁门有客，流汗强冠巾。


## 苦热

万瓦鳞鳞若火龙，日车不动汗珠融。
无因羽翮氛埃外，坐觉蒸炊釜甑中。
石涧寒泉空有梦，冰壶团扇欲无功。
余威向晚犹堪畏，浴罢斜阳满野红。

## 拆号前一日作

飘零随处是生涯，断梗飞蓬但可嗟。
稚子欢迎先入梦，从兵结束待还家。
食眠屡失身多病，忧愧相乘发易华。
隔日寄声为薄具，石榴应有未开花。

## 暴雨

风怒欲掀屋，雨来如决堤。
孤灯映窗灭，羁鸟就檐栖。
暑令方炎赫，秋声忽惨凄。
传闻涨江水，已断瀼东西。

## 西斋雨后

香椀灰深微炷火，茶铛声细缓煎汤。【椀碗】
百年浮世几人乐，一雨虚斋三日凉。
帘外微风斜燕影，池边残照歛萱房。
纱幮石枕萧然卧，付与今宵幽梦长。


## 急雨

阴云屯硖口，急雨过城头。
白舫投沙峡，青帘卷市楼。
漂摇争阖户，壅溢共疏沟。
抽得驱蝇手，题诗慰旅愁。

## 晩晴闻角有感

暑雨初收白帝城，小荷新竹夕阳明。
十年尘土青衫色，万里江山画角声。
零落亲朋劳远梦，凄凉乡社负归耕。
议郎博士多新奏，谁致当时鲁二生？

## 夏夜起坐南亭达晓不复寐

风露青冥近九秋，脱巾扶杖冷飕飀。
曲阑影外巴山月，画角声中楚塞愁。
巢燕并栖高栋稳，潜鱼时跃小池幽。
悠然坐待江城晓，红日将升碧雾浮。


## 夜登白帝城楼怀少陵先生

拾遗白发有谁怜？零落歌诗遍两川。
人立飞楼今已矣，浪翻孤月尚依然。
升沈自古无穷事，愚智同归有限年。
此意凄凉谁共语？夜阑鸥鹭起沙边。

## 假日书事

万里西来为一饥，坐曹日日汗沾衣。
但嫌忧畏妨人乐，不恨疏慵与世违。
雕槛迎阳花并发，画梁避雨燕双归。
放怀始得闲中趣，下马何人又叩扉。

## 林亭书事

吏退林亭夏日长，乌纱白紵自生凉。
遶檐密叶帷三面，覆水青萍锦一方。
约束蛮僮收药富，催呼稚子晒书忙。
平日幽事还拈起，未觉巴山异故乡。

又

期会文书日日忙，偷闲聊得卧方床。
花藏密叶多时在，风度疏帘特地凉。
野艇空怀菱蔓滑，冰盆谁弄藕丝长？
角声唤觉东归梦，十里平湖一草堂。【峡中绝无菱藕】

## 游卧龙寺

晓发鱼复走瞿唐，沙头唤渡倚胡床。
峒人争趁五更市，我亦来追六月凉。
残星欲尽尚历落，明河已淡余苍茫。
翻翻林表鸦鹊语，渺渺烟边鸥鹭行。
过江走马五十里，小寺残僧真蕞尔。
投鞭入门为一笑，僻陋称雄有如此！
君不见天童径山金碧浮虚空，千衲梵呗层云中！

## 久病灼艾后独卧有感

白帝城高暮柝传，幽窗搔首亦萧然。
江边云湿初横雁，墙下桐疏不庇蝉。
计出火攻伤老病，卧闻鸢坠叹蛮烟。
诸贤好试筹边策，敛退无心竞着鞭。

## 秋晩病起

心静病良已，翛然巾履轻。
灰深地炉暖，日出纸窗明。
宿雨全消瘴，新霜剩得晴。
井梧殊可念，无叶送秋声。

## 秋思

鱼复城边逢雁飞，白头羁客恨依依。
远游眼底故交少，晚岁人间乐事稀。
云重古关传夜柝，月斜深巷捣秋衣。
官闲况是频移疾，药鼎荧荧卧掩扉。

## 一病四十日天气遂寒感怀有赋

幽人病起鬓毛残，硖口楼台九月寒。
暮角又催孤梦断，早霜初染一林丹。
乡闾乖隔知谁健？怀抱凄凉用底宽？
麴米春香虽可醉，瀼西新橘尚余酸，


## 登城

簿领无时了，登临亦快哉。
楼危压城起，硖迮束江来。
病瘴抛书帙，思乡泥酒杯。
天寒水尽落，滟滪已崔嵬。

## 夔州重阳

夔州鼓角晚凄悲，恰是幽窗睡起时。
但忆社醅挼菊蕊，敢希朝士赐茰枝。
山川信美吾庐远，天地无情客鬓衰。
佳日掩门君莫笑，病来纱帽不禁吹。

## 追怀曾文清公呈赵教授赵近尝示诗

忆在茶山听说诗，亲从夜半得玄机。
常忧老死无人付，不料穷荒见此奇。
律令合时方帖妥，工夫深处却平夷。
人间可恨知多少，不及同君叩老师。

## 谢张廷老司理录示山居诗

憔悴经年客瘴乡，把君诗卷意差强。
古人三语犹嗟赏，况是珠玑满锦囊！

又

老觉人间万事非，但思茆屋映疏篱。
秋衾已是饶归梦，更读山居二首诗。

## 秋晴欲出城以事不果

古人已去不可回，今人日夜归泉台。
浮生细看只此是，到死自苦何为哉？
矜名饰诈竟一世，忍寒触热忘其骸。
不令金樽映翠杓，坐待白骨生苍苔。
清秋九月瘴如洗，白盐千仞高崔嵬。
荒庭落叶不可扫，惟有丛菊争先开。
瀼西黄柑霜落爪，溪口赤梨丹染腮，
熊肪玉洁美香饭，鮓脔花糁宜新醅。
南窗病起亦萧散，甚欲往探城西梅。
一官底处不败意，正用此时持事来！

## 南窗

流落逢知少，疏慵迕俗多。
闷拈如意舞，狂叩唾壶歌。
巴酒禁愁得，金丹奈老何！
南窗好风月，聊复此婆娑。

## 遣兴

酒量愁翻减，诗声老转低。
日高羹马齿，霜冷驾鸡栖。
已判功名迕，宁论簿领迷。
赖无权入手，软弱实如泥。

## 九月三十日登城门东望凄然有感

减尽腰围白尽头，经年作客向夔州。
流离去国归无日，瘴疠侵人病过秋。
菊蕊残时初把酒，雁行横处更登楼。【病中久止酒秋末方能少饮】
蜀江朝暮东南注，我独胡为淹此留？

## 初冬野兴

关北关南霜露寒，瀼东瀼西山谷盘。
簟纹细细吹残水，鼋背时时出小滩。
衰发病来无复绿，寸心老去尚如丹。
逆胡未灭时多事，却为无才得少安。

## 东屯呈同游诸公

十月霜雕枫树林，清溪白石称幽寻。
按行老子诛茆地，惆怅孤臣许国心。
走马平沙嫌路近，传杯小阁喜寒侵。
也思试索梅花笑，冻蕊疏疏欲不禁。

## 别王伯高

冷落何人肯见寻，断弦尘匣愧知音。
倾家酿酒犹嫌少，入海求诗未厌深。
薄宦簿书常衮衮，中年光景易駸駸。
香奁赠别非无意，共约跏趺看此心。

## 书驿壁

猿叫舖前雪欲作，鬼门关头路正恶。
泥深三尺马蹄弱，霜厚一寸客衣薄。
朝行过栈暮渡笮，夜投破驿火煜爚。
人生但要无媿怍，万里窜身元不错。

又

硖中山多甲天下，万嶂千峰通一罅。
峒民无地习耕稼，射麋捕虎连昼夜。
女儿薄命天不借，青灯独宿江边舍。
黎明卖薪勿悲吒，女生岂有终不嫁。

## 醉中到白崖而归

醉眼朦胧万事空，今年痛饮瀼西东。
偶呼快马迎新月，却上轻舆御晚风。
行路八千常是客，丈夫五十未称翁。
乱山缺处如横线，遥指孤城翠霭中。

## 十二月十九日晩巫山送客归回望西寺小阁缥缈 可爱遂与赵郭二教授同游抵夜乃还楚乡偶得长句呈二君

送客沙头落日催，遥看重阁更同来。
清尊与闷都倾尽，倦马和诗总勒回。【是日所携酒俱饮尽】
憔悴远游悲骑省，豪华前事记章台。
归时灯火参差晚，自脱征衣拂帽埃。