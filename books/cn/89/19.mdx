---
---
---
title: 卷十九
---





钦定四库全书

劎南诗稿卷十九

宋　陆游　撰

晓出南山

久向人间触骇机敛收孤迹早宜归亡羊未恨补牢晚搏虎深知攘臂非明月长庚天欲晓新桐清露暑犹微扁舟蓑笠平生事莫羡黄金带十围

闻韩无咎下世

书劎飘然去国时南兰陵郡日题诗吴波涨绿迎桃叶穰烛堆红按柘枝故友去为山下土衰翁何恨鬓边丝凭高老泪无挥处神武衣冠挂已迟

官居书事

早涉人间足畏涂一麾投老向江湖年光已上星星鬓日力犹供急急符本自阳狂无藉在更堪羸病不枝梧筹边意气嗟谁许泪尽神州赤县图

又

走遍人间老更穷强寻一笑与谁同簿书衮衮呻吟里歌舞纷纷困睡中手版倒持悲末路寒江独钓愧高风知心赖有谭夫子时遣书来问放翁【比数得谭德称书】

夏日北榭赋诗奕棋欣然有作

异事严州省见稀幅巾阑角立多时青林白鸟自成画急雨好风当有诗酷信医方逢酒怯强驱吏牍坐衙迟悠然笑向山僧说又得浮生一局棋

谒告归卧晚登子城

此身真是抱官囚厌见长空赤日流斋壁晓山千嶂雪扇纨新雁一汀秋系船空作清湘梦御气难寻太华游菱角藕丝还恨少强携玉瀣醉高楼

迓使客出郊夜归过市楼

山川惨澹作秋霖云物徘徊结夕阴手版向人惭老大肩舆出郭当登临二年雪濑饶羁思万里冰河歇壮心却羡喧呼楼上客隔帘红烛醉更深

秋夜登千峰榭待晓

万里秋风夜艾时剡川孤客不胜悲读书眼暗定谁许忧国涕零空自知欲坠高梧先策策渐低北斗正离离倚阑不觉鸡号晓剪烛题诗寄所思

九月初郊行

九月吴中尚袷衣江郊策马踏斜晖荞花漫漫连山路豆荚离离映版扉苍兔避鹰投磵去黄鹌脱网傍人飞农家光景关心事不为无才也合归

衰病

衰病龙锺己要扶谁怜犹作折腰趋世无鲁国真男子心忆高阳旧酒徒万里秋风吹鬓髪百年世事叹头颅桐江久客无奇句孤负君王乞左符

书意

一鸣辄斥不鸣烹祸福元知未易评湖海凄凉身跌宕杯觞豪举笔纵横敢希二顷成高卧但愿诸公致太平波?龙舟溯清汴道边扶杖眼犹明

秋怀

策策桐叶风蒙蒙菊花雨空堂一灯青幽壁百虫语嗟余岂愿仕老病归无所屈指计岁年强半堕羁旅荷戈北戍秦挂席西适楚名惭垂竹帛文不谐律吕所余惟一死忍复类儿女金丹或可成青霄渺轻举

过村店有感

细篾络丹柿枯篱悬碧花炊烟生旅灶野水漱寒沙栖鸟争投树归牛自识家恍然游蜀路搔首忆天涯

严州大阅

铁骑森森帕首红角声旗影夕阳中虽惭江左繁雄郡【白乐天诗云霅川何寂寞茂苑太繁雄】且看人间矍铄翁清渭十年真昨梦玉关万里又秋风凭鞍撩动功名意未恨猿惊蕙帐空

后园闲步

木叶勾萌喜小春鬓毛萧飒愧陈人今朝忽破簿书梦此地暂还风月身闲岸纶巾照清浅却扶藤杖上嶙峋人生要是便疏豁金马银台莫问津

照潺湲阁下池水

平生不镊白霜雪满鬓眉照水默自笑已迫沟壑期慨然念归休不计妻子饥渠饥亦有命我节讵可移自我来桐江实无负惸嫠谗波如崩山孤迹则己危陆子定何人正恐君未知午枕梦剡曲秋风吹钓丝

秋郊有怀

漫漫荞麦花如雪覆平野离离豆子荚数枝忽堪把颇忆故郷时屏迹谢车马水宿依蟹舍泥行没牛骻作劳归薄暮浊酒倾老瓦缕飞绿鲫脍花簇頳鲤鲊弃官虽未决世念亦已且浩歌续楚狂幽怀欣独写

又

檐头买双兔市店取斗酒还家埽北窗欢言酌亲友家贫气未馁礼薄情更厚高吟金石裂健笔龙蛇走酒阑起出门孤月挂衰柳大笑各散归吾辈可不朽官身缚简书此乐宁复有怅望秦稽云凭高一搔首

又

楚人固多孱妄谓秋可悲宁知河岳间气俗乐此时壮士鸣雕弓健马嚼枯萁日驰三百里榆关赴战期阵云压龙庭杀气揺参旗炽火燎狐兔倒泻黄金卮勒铭燕然石千载镇边垂安能空山里冻研哦清诗

又

秋山瘦益奇秋水浅可涉出城西风劲拂帽吹脱叶新霜拆栗罅宿雨饱豆荚枯柳无鸣蜩寒花有穿蝶郊行得幽旷颇觉耳目惬断云北山来欣然与之接挂冠易事尔看镜叹勋业永怀桑干河夜渡拥马鬛

夙兴

喔喔老鸡催落月丁丁残漏伴斜河一杯淡粥寒灯下还与山僧不挍多

听事望马目山

官身早暮不容闲尘土堆胸愧满颜也有向人夸说处坐衙常对水南山

秋兴

满簪白髪不胜繁窃禄偷安愧主恩东馆烟波秋渐瘦北山雾雨昼多昏功名蹭蹬身长弃筹策澜翻舌幸存堪笑此生虚过尽一秋闭合听啼猿

又

孤城寂寞近江干处处疏砧送早寒水落才余半篙绿霜高初染一林丹民租屡减追胥少吏责全轻法令寛偶有一樽聊独醉强挼黄菊助清欢

久无暇近书卷慨然有作

少年喜读书事业期不朽致君颇自许书卷常在手白头乞锺釜坐使此心负朝衙有逹午夕坐或过酉文符苦酬对迎饯厌犇走直忧先狗马岂但凋蒲柳永怀简编香更觉冠冕丑饥餐一箪饭闷酌一卮酒吟哦从所好贫贱亦何有余悔已莫追寄谢故山友

严州多菊然率过重阳方开或举东坡先生菊花开时即重阳之语余谓此犹是未忘重阳者恐此花不肯也戏作一绝

无人唤醒赋归翁满把清香谁与同但办对花频举酒莫横重九在胸中

地僻

地僻天教养散材流年况着鬓毛催青山自绕孤城去画角常随晩照来几净双钩摹古帖瓮香小啜试新醅椉槎不是星躔远无奈先生兴尽囘

吏责

吏责何时得暂停年来减尽鬓边青高谈正乐催迎客美睡方酣报掣铃安得云山长在眼便从樵牧与忘形诗成不用频怊怅自古笼禽例翦翎

张时可直阁书报巳得请奉祠云台作长句贺之

灯前一笑拆书开喜见冰衘洗俗埃丞相苦留犹不住诸公欲挽固难囘玩鸥有约间何阔敛版无聊归去来千载伏波应太息输君谈笑上云台

累日文符沓至怅然有感

豪气人言苦不除固应屏迹向江湖封侯万里独心在糊口四方何事无薄俗更堪开眼看老翁宁办折腰趋鼠肝虫臂今无择付与乾坤造化炉

又

白首逢人只累欷今虽未是昨真非文章才尽欲焚槀仕宦兴阑当拂衣浪出自应为后戒放言那计堕危机辽天华表苍茫里千载何人识令威

又

三十年为一世人孤城梦断洛阳尘【游忝朝迹今二十有八年矣】强颜懒复看人面何地真堪着此身白骨久埋金谷友黄花尚醉葛天民严光钓濑虽亡恙除却江山万事新

大风

初闻澒洞怒涛翻徐听骖驔战马奔纸帐蒲团坐清夜恍如身在若耶村

冬夜读书

退食淡无事一窗寛有余重寻总角梦却对短檠书功业虽蹉跌光阴且破除更须求半偈回向此心初

再用前韵不以次

壮心虽迫老吏责未妨书言议思公瑾英雄陋本初移灯近床榻听雨落堦除囘首山南戍流年一纪余

思归

短髪今年雪满巾一杯且醉瓮中春定无术致长生药那得愁供有限身碎枕不求名利梦挽河尽洗簿书尘江湖意决君知否致主唐虞自有人

喜小儿病愈

喜见吾家玉雪儿今朝竹马绕廊嬉也知笠泽家风在十岁能吟病起诗【?忽作病起诗一首】

又

一床共置朝囘笏百屋常堆用?钱何似吾家好儿子吟哦相伴短檠前

初冬风雨骤寒作短歌

东园日淡云容薄纶巾朝暮阑干角北风动地万木号不料一寒如此恶岂惟半夜雨打窗便恐朙朝雪平壑绿酒虽漓亦复醉皂貂己弊犹堪着所嗟此身老益穷蹭蹬无功上麟阁久从渔艇寄江湖坐看烟尘暗幽朔万鞭枯胔愤未平纛下老酋何足缚要及今年堕指寒夜拥雕戈度穷漠

余年二十时尝作菊枕诗颇传于人今秋偶复采菊缝枕囊凄然有感

采得黄花作枕囊曲屏深幌閟幽香唤囘四十三年梦灯暗无人说断肠

又

少日曾题菊枕诗蠧编残稿锁蛛丝人间万事消磨尽只有清香似旧时

陶渊明云三径就荒松菊犹存盖以菊配松也余读而感之因赋此诗

菊花如端人独立凌冰霜名纪先秦书功标列仙方纷纷零落中见此数枝黄高情守幽贞大节凛介刚乃知渊明意不为泛酒觞折嗅三叹息岁晚弥芬芳

荞麦初熟刈者满野喜而有作

城南城北如铺雪原野家家种荞麦霜晴收敛少在家饼饵今冬不忧窄胡麻压油油更香油新饼美争先尝猎归炽火燎雉兔相呼置酒喜欲狂陌上行歌忘恶岁小妇红妆髻簪穗诏书寛大与天通逐熟淮南几误计

有自蜀来者因感旧游作短歌

锦城如海行不极马迹重重车毂击家住城西三十年闻说城东未曾识看花走马宿中路经月酒徒无觅处露香风暖海棠开碧鸡坊中倘相遇放翁憔悴鬓成丝空有西游千首诗今朝雨霁上危榭意气颇如年少时持杯欲作消愁计酒未着人愁已醉不成题句写幽情一幅鲛绡空寄泪

东吴女儿曲

东吴女儿语如莺十三不肯学吹笙镜奁初喜穉蚕出窗眼已看双茧成庭空日?花自舞帘卷巢干燕新乳阿弟贪书下学迟独拣诗章教鹦鹉

雨夕

岁旱连夏秋客袂厌尘土欣然成一笑爱此清夜雨瓦檠堕灯烬铜椀起香缕心清病良已境寂句欲吐东溪久枯涸想像素蛟舞分喜到沟池游鱼命俦侣

晚游东园

药瓢藜杖合施行独往山林已?盟傍水断云含暮色拂檐高竹借秋声痴人自作浮生梦腐骨那须后世名莫笑吟哦无阙日老来未尽独诗情

小雨

小雨暗林塘寒声绕画廊事须求暂假宜睡称烧香【事须二字盖唐人公移中语也】

初寒在告有感

埽地烧香兴未阑一年佳处是初寒银毫地绿茶膏嫩玉斗丝红墨渖寛俗事不教来眼境闲愁那许上眉端数棂留得西窗日更取丹经展卷看

又

豪举当年气吐虹即今憔悴一衰翁寄怀本自俗尘外移病何妨寒雨中香?候知银叶透酒清看似玉船空故人吴蜀音尘断安得相携一笑同

又

横林吹叶水生洲身落穷山古睦州到枕雨声酣旅梦背窗灯影动清愁气冲星斗有孤劎力挽栋梁无万牛未灭匈奴身已老此生虚负幄中筹

马上作

白髪凭鞍一老翁出门漏鼓尚冬冬凄凉旅思传呼里零落新诗假寐中正苦文移来陆续何由笠钓入空蒙浮生正自少如意付与秋风吹断蓬

冬夜闻角声

袅袅清笳入雪云白头老守卧中军自怜到死怀遗恨不向居延塞外闻

又

忆在梁州夜雪深落梅声里玉关心山城老去功名忤卧对寒灯泪满襟

塞上曲

茫茫大碛吁可嗟暮春积雪草未芽明月如霜照白骨恶风卷地吹黄沙駞鸣喜见泉脉出?起低傍寒云斜穷荒万里无斥堠天地自古重中华青毡红锦双奚车上有姫人抱琵琶何时漠北王庭靖千年万年朝汉家

荆州歌

楚江鳞鳞绿如酿衘尾江边系朱舫东征打鼔挂高帆西上汤猪聨百丈伏波古庙占好风武昌白帝在眼中倚楼女儿笑迎客清歌未尽千觞空沙头巷陌三千家烟雨冥冥开橘花峡人住多楚人少土铛争响茱茰茶

冬夜读书

挑灯夜读书油涸意未已亦知夜既分未忍舍之起人生各有好吾癖正如此所求衣食足安稳住乡里茆屋三四间充栋贮经史四傍设几案坐倦时徙倚无声九韶奏有味八珍美寝飰籖帙间自适以须死岂惟毕吾身尚可传儿子此心何时遂感叹岁月驶

寓叹

江上霜风透弊袍区区无奈簿书劳衰迟始忆壮游乐仕宦更知归卧高人怪羊裘忘富贵我从牛侩得贤豪俗间问讯真成懒有手惟堪把蟹螯

又

劎外归耕梦不通公车上疏路何从有心求缩地万里无羽可朝天九重狂诵新诗驱疟鬼醉吹横笛舞神龙明当采药玉霄去他日君看冰雪容

燕堂东偏一室颇深暖尽日率困于吏牍比夜乃得读书其间戏作

衮衮流年往匆匆短景过帘深上灯早地窄贮香多书尽还重读诗成更自哦向令无此处将奈旅愁何

又

赋性无他好开编喜欲迷冬冬传夜漏喔喔待晨鸡油减玉虫暗灰深红兽低悠然抚书叹无术济黔黎

又

永夜东斋里人声静不哗衣篝起香穗书几落灯花炉暖听寒雨窗明送晓鸦文章空自苦白首不名家

怀镜中故庐

临水依山偶占家数间茆屋半欹斜云边腰斧入秦望雨外舞蓑归若耶从宦只思椉下泽忤人常悔读南华病来更怯还郷梦频鬻帘泉试露芽

书感

丈夫本愿脱世鞿丹成昼日凌空飞缨冠佩玉朝紫微白银宫阙瞻巍巍不然万里将天威提兵直解边城围苜蓿满川天马肥掩取不遣一骑归苦心文章亦未非与此二事同一机寥寥千载见亦稀庄屈己死吾畴依哀哉穷子百家衣岂识万斛倾珠玑欲洗薄蚀还光辉熟睨无力空歔欷

对酒

新酥鹅儿黄珍橘金弹香天公怜寂寞劳我以一觞胸中万卷书老不施毫芒持酒一浇之与汝俱深藏生当老穷巷死埋南山冈古来共如此已矣庸何伤

梦归

老去无余念时时梦弊庐细倾新酿酒尽读旧藏书云崦鉏畲粟烟畦挽野蔬从渠造物巧赋芋戏群狙

蜀使归寄青城上官道人

轻别青城十二年至今客枕梦林泉一杯松屑斋前进两卷丹经肘后传欲与公为尘外侣几时身上峡中船世间牛蚁何劳问输与云窗一粲然【上官常称病愦对客一笑而已】

寄城都籧道人

卖药锦城中烧丹雪山麓石窦取鹅管玉床收箭镞紫云晨覆鼎白虹夜穿屋鬼神严厉守沆瀣勤沐浴此士真可人高简遗世俗江头十年别颜色炯在目使来每寄声喜我淡无欲灵剂何必多分饷一黍足

寄卭州宋道人【宋与余在临卭鸭翎铺同遇异人宋遂弃官学道】

鸭翎铺前遇秋雨独与宋生栖逆旅坐门戃恍见老仙剧谈气欲凌天宇袖中出劎秋水流血点斑斑新报仇我醉高歌宋生舞洗尽人间千古愁老仙约我游太华是夕当醉莲峯下语终冉冉已云霄万里秋风吹鹤驾我今伶俜践衰境不如宋生弃家猛西望临卭一慨然青松偃尽丹炉冷

小斋壁间张王子乔梅子真李八百许旌阳及近时得道诸仙像每焚香对之因赋长句

山城作吏老堪羞衫色尘昏鬓色秋敛版那供新贵使闭门聊与数公游至人不死阅千劫大海无穷环九州安得相携从此逝醉骑丹凤下玄洲

芳草曲

蜀山远处逢孤驿缺甃颓垣芳草碧家在江南妻子病离郷半岁无消息长安城门西去路细霭斜阳芳草暮尊前一曲渭城歌马蹄万里交河戍人生误计觅封侯芳草愁人春复秋只愿东行至沧海路穷草断始无愁

乌龙庙

江边苍龙背负天蟠踞千载常蜿蜒其前横辟为大川高城鼓角声隐然龙庙于山家于渊世为吾州作丰年老守虽愧笔如椽洁斋试赋迎神篇

寒夜移疾

南山北山高嶙峋朝雨暮雨断江津时人正作市朝梦老子已成云水身希世强颜心自愧闭门谢病客生嗔天公何日与一饱短艇湘湖自采莼【湘湖在萧山县产莼绝美】

又

走遍天涯白髪生晩叨微禄卧山城知章自识狂供奉士季那容醉步兵斸药有时携短镵奏书无路请长缨此心拟说还休去付与空堦夜雨声

寒夜读书

北窗暖焰满炉红夜半涛翻古桧风老死爱书心不厌来生恐堕蠧鱼中

又

韦编屡绝铁砚穿口诵手钞那计年不是爱书即欲死任从人笑作书顚

又

忆昨从戎出渭滨秋风金鼓震咸秦鸢肩竟欠封侯相三尺檠边老此身

有为予言乌龙高崄不可到处有僧岩居不知其年予每登千峯榭望之慨然为作二诗

樵子向予说有僧巢翠微岩扉云共宿锡杖鹤同飞日暮松明火天寒槲叶衣弃官从此逝非子尚谁归

又

崄绝无微径淙潺有细流寒岩依作屋堕毳拾为裘木客求相识毛人约共游百年如一瞬尘世几公侯

杨庭秀寄南海集

俗子与人隔尘劫何啻相逢风马牛夜读杨卿南海句始知天下有高流

又

飞卿数阕峤南曲不许刘郎夸竹枝四百年来无复继如今始有此翁诗【温飞卿南郷子九首其工不减梦得竹枝】

夜坐示桑甥十韵

好诗如灵丹不杂膻荤肠子诚欲得之洁斋祓不祥食饮屑白玉沐浴春兰芳蛟龙起久蛰鸿鹄参高翔纵横开武库浩荡发太仓大巧谢雕琢至刚反摧藏一技均道妙佻心讵能当结缨与易箦至死犹自强东山七月篇万古真文章天下有精识吾言岂荒唐

梦囘

病骨便衾暖羇怀怯梦囘钟残灯烬落香冷雨声来老抱忧时志狂非济世材明朝入冬假烧兔荐新醅

醉中草书因戏作此诗

赐休暂解簿书围醉草今年颇入微手挹冻醪秋露重卷翻狂墨瘦蛟飞临池勤苦今安有漏壁工夫古亦稀穉子问翁新悟处欲言直恐泄天机

闲步至鞠场值小雪

倒尽床头酒半罂笑呼筇杖共闲行梅花照水为谁瘦雪片倚风如许轻孟德遇冬思射猎广文垂老谢才名归来跨火西窗下独数城楼长短更

张季长学士自兴元遣人来因询梁益间事怅然有感

长记残春入蜀时嘉陵江上雨霏微垂头驴瘦悲铃驮截道狐奔脱猎围晓度市桥花欲语晚投山驿石能飞杜鹃言语元无据悔作东吴万里归

东斋夜兴

山城残角伴疏钟拥褐颓然一病翁纸帐灯明蹙龟甲铜瓶火熟起松风雨来尤觉睡味美酒后不知愁思空忽忆江湖泊船夜号鸣避弋闹群鸿

乌龙雪

乌龙如真龙妥尾卧江碛时时登楼望爪尾略可识今朝事大异千嶂忽如失遥知重云外已有雪数尺颇念采薇人清坐焉得食裹饭欲问之矫首空峭壁念昔故山时僵卧风雪夕静闻长松折声若裂巨石天晴视岩涧鸟兽死如积清梦不可寻抚楯三太息

晓出东城马上作

晓出东城数帜红蒙茸狐貉拥衰翁郊墟歉岁萧条后风雪穷冬惨淡中耐辱己惭非士节端忧未办济民穷诞欺成俗真当惧谁挽天河一洗空

与建子振孙登千峯榭观乌龙雪

二穉慧堪怜犹赊志学年能抛竹騕袅来看玉蜿蜒百念寛身后余生慰眼前善和书幸在它日要人传

述怀

尺寸虽无补县官此心炯炯实如丹匈奴未?敢爱死尊酒在前终鲜欢亚父抱忠撞玉斗虞人守节待皮冠纵言老病摧颓甚壮气犹凭后代看

又

谤誉纷纷笑杀侬此身本自等虚空大鹏境界纤尘里旷劫年光掣电中翻动烟霞长镵在招呼风月一尊同是凡是圣谁能测试问西邻织屦翁【禅家所谓睦州陈蒲鞋者故居在郡治之西二百步】

到严十五晦朔郡酿不佳求于都下既不时至欲借书读之而寓公多秘不肯出无以度日殊惘惘也

桐君放隐两经秋小院孤灯夜夜愁名酒过于求赵璧异书浑似借荆州溪山胜处真难到风月佳时事不休安得连车载郫酿金鞭重作浣花游

雨中独酌

僻郡荒山下高斋寒雨中微波生酒绿短焰拥炉红学废悲身老民穷祝岁丰厨人羞雉兔更忆唤邻翁【雉兔登盘颇怀邻里】

被酒径卧比觉已五鼔矣

俗事驱人挽不囘经年无地濯氛埃酒酣稍觉客愁破睡觉忽闻山雨来窗外树寒无鸟宿壶中水暖有梅开五更欲起先惆怅烛下文书已作堆

灯下读玄真子渔歌因怀山阴故隐追拟

石帆山下雨空蒙三扇香新翠箬篷苹叶绿蓼花红囘首功名一梦中

又

晴山滴翠水挼蓝聚散渔舟两复三横埭北断桥南侧起船篷便作帆

又

镜湖俯仰两青天万顷玻瓈一叶船拈棹舞拥蓑眠不作天仙作水仙

又

湘湖烟雨长莼丝菰米新炊滑上匙云散后月斜时潮落舟横醉不知

又

长安拜免几公卿渔父横眠醉未醒烟艇小钓车腥遥指梅山一点青

送客至望云门外

冬温频作雨晨冷顿催晴嫩日满江驿淡烟笼郡城忧民怀凛凛谋已耻营营投檄真须决邻翁约耦耕题城南堂【故人陈亦颜少游四方晚乃卜居临安城南因以城南名其堂属余赋诗】

山林恨与亲友别朝市不堪车马喧陈子调高无俗客一廛却要近修门

又

借问城南老居士新年乐事复何如春寒催唤客尝酒夜静卧听儿读书

故山葛仙翁丹井有偃松覆其上夭矫可爱寄题

葛翁炼丹一千年翁去丹飞余此泉炯如古镜不拂拭俯听缺甃时锵然老龙受命护泉卧蜿蜒直恐从天堕人言神物老愈灵夜半声酣风雨过放翁还山亦何有闭门吟歗龙为友客来相对聊曲肱但酌此泉胜酌酒

估客乐

长江浩浩蛟龙渊浪花正白蹴半天轲峨大艑望如豆骇视未定已至前帆席云垂大堤外缆索雷响高城边牛车辚辚载宝货磊落照市人争传倡楼呼卢掷百万旗亭买酒价十千公卿姓氏不曾问安知孰秉中书权儒生辛苦望一饱趦趄光范祈哀怜齿揺髪脱竟莫顾诗书满腹身萧然自看赋命如纸薄始知估客人间乐

楚宫行

汉水方城一何壮大路并驰车百两军书挿羽拥修门楚王正醉章华上璇题藻井穷丹青玉笙宝瑟声冥冥忽闻命驾游七泽万骑动地如雷霆清晨射猎至中夜苍兕玄熊纷可藉国中壮士力已殚秦寇东来遣谁射

妾命薄【太白作此篇言长门宫事予反之】

妾命薄早入天家侍帷幄君王勤俭省宴游宝柱朱弦尘漠漠日长别殿承恩稀旰昃犹闻亲万机宫中虽无珠玉赐塞上不见烟尘飞不须悲伤妾命薄命薄却令天下乐

晩登千峯榭

只道文书无了日也能摆拨上层台窗明山雪暮方作露白野梅寒未开老病真惭天下士穷愁强覆掌中杯儿曹莫怪凭阑久得句何妨秉烛囘

昼睡

书狱征租自笑忙暂归聊得憩匡床屏图夜雨孤舟句枕带秋风九日香【方睡菊花枕】一卷蠧书栖倦手数声残角报斜阳清泉浴罢西窗静更觉茶瓯气味长

胸次郁郁偶取枯笔作狂草遂成长句

酒隐人间六十年晩途敛板自伤怜庄周聊寄漆园吏梅福终为吴市仙方外酒徒盟尚在囊中劎术老当传此心郁屈何由豁聊遣龙蛇落蜀笺

休日与客燕语既去听小儿诵书因复作草数纸

赐沐家居谢掾曹暂将萧散慰勤劳琅琅应节儿书熟亹亹生风客论高玉屑名笺来濯锦风漪奇石出临洮托盟翰墨吾安敢挥洒淋漓自足豪【张季长寄洮研何元立寄蜀纸皆近到新定】

青城大面山中有二隐士一曰谯先生定字天授建炎初以经行召至扬州欲留之讲筵不可拜通直郎直秘阁致仕今百三十余岁巢居崄绝人不能到而先生数年辄一出至山前人有见之者其一曰姚太尉平仲字希晏靖康初在围城中夜将死士攻敌营不利骑骏骡逸去建炎初所在揭榜以观察使召之竟不出淳熙甲午乙未间乃或见之于丈人观道院亦年近九十紫髯长委地喜作草书盖皆得道于山中云偶成五字二首托上官道人寄之

寄谢谯夫子今年一出无万缘随梦断百念与形枯云护巢松谷神呵煆药炉凭高应念我白首学征租

右寄谯先生

太尉关河杰飞腾亦遇时中原方荡覆大计易差池素壁龙蛇字空山熊豹姿烟云千万叠求访固难知

右寄姚太尉

累日多事不复能观书感叹作此诗

我生无它长所得静而简出仕三十年不殖一金产四方到为家所向不容拣南游极巨海西戍掠危栈为州亦何好且复占仕版俸不给淖糜况敢事酒盏晨兴坐堂上符檄高𡶴藏书三万轴一字不到眼胸中积磊块叹息谁为铲浮生固如此正可付一莞

北窗

云开见山雪院静闻松风吏去曲肱卧疑非尘世中

读范文正潇洒桐庐郡诗戏书

桐庐朝暮苦匆匆潇洒宁能与昔同堆案文书生眼黑入京车马涨尘红逢迎风月曲生事弹压江山毛颕功二子年来俱埽迹颓然堪笑一衰翁

笥中偶得去年二月都下数诗

昨佩鱼符入凤城春风处处听莺声欲寻旧友半为鬼重到西湖疑隔生浮世正如投六簙野人何意慕三旌严州戍满真当老犹幸为民死太平

感寓

人生堂堂七尺身本与圣哲均称人唐虞乃可让天下光被万世常如新哀哉末俗去古远斵丧太朴浇全淳豆羮箪食辄动色攘窃乃至忘君亲锱铢必先计利害讵肯冒死求成仁不欺当从一念始自古孝子为忠臣

征妇怨效唐人作

万里安西久宿师东风吹草又离离玉壶贮满伤春泪锦字挑成寄远诗击虏将军方战急押衣敕使尚归迟妆台宝镜尘昏尽髪似飞蓬自不知

雪

瘴疠家家一洗无更欣余润沃焦枯花壶夜冻先除水衣焙朝寒久覆炉松顶积高时自堕竹枝压重欲相扶云开正值春风早却看晴光满九衢

寒夜【思饮酒不果与?同啖药渣鱼戏作】

我老畏作病杯酒久不持读书寒雨中比夕颇思之呼童欲洗酌顾以病自疑清坐叹寂寞痛饮愁淋漓三爵醒醉间此理当徐思一掬琴高鱼且复伴吾儿

纵笔

冻研笑臞儒雕弓隐猎徒不成平赵魏正可老江湖憔悴头虽秃轮囷胆尚麄咸阳呼五白何遽不能卢

又

故国吾宗庙群羌我寇雠但应坚此念宁假用它谋望驾遗民老忘兵志士忧何时闻遣将往护北平秋

岁晩盘尊索然戏书

经年薄宦客桐庐市邑萧然一物无名酒不来惟饮湿长鱼难觅且焚枯支离鹤骨寒添瘦宛转龟肠夜自呼更与儿曹同一笑灯前短褐拆天吴

立春前四日谢雪方拜天庆庭中雪复作

佩玉珊珊谒众真竟烦一雪慰疲民未看舞鹤随飞盖先喜飘花集拜茵耕垅土膏千耦出市楼酒贱万家春使君老去悲才尽诗句难追节物新

桐江行

我来桐江今几时面骨峥嵘鬓如雪怒嗔不复有端绪谗谤何曾容辨说十年山栖却火食酿桂餐芝自芳洁作官一饱仰红腐坐对盘飧常呕噎雪晴宿戒南山游?要赋咏临清流将行复辍却退坐台符吏牍令人愁胸中崔嵬向谁吐独立凭高时自语文章当以气为主无怪今人不如古

屡雪二麦可望喜而作歌

苦寒勿怨天雨雪雪来遗我明年麦三月翠浪舞东风四月黄云暗南陌坐看比屋腾欢声已觉有司寛吏责腰镰丁壮倾闾里拾穗儿童动千百玉尘出?飞屋梁银丝入釜须寛汤寒醅发剂炊?裂新麻压油寒具香大妇下机废晨织小姑佐庖忘晩妆老翁饱食笑扪腹林下击壤歌时康

丁未除夕前二日休假感怀

挂冠神武莫踌躇家具何妨载鹿车怨谤相椉真市虎技能已尽似黔驴黄金散后犹耽酒白髪生来更爱书新岁定寻林下约一觞一咏未成疏

又

梦寄梅村竹坞间不堪客里见春还潮生水欲通南涧雪霁云犹冒北山病思过年应小减官身得假未全闲变名吴市男儿事末路低囘自笑孱

假中闭户终日偶得绝句

雨声滴滴暮未已苔晕重重寒更添知是使君初睡起清香一线透疏帘

又

老夫昔是青城客酒肉淋漓岂本心还我山家本来面数拳春笋荐孤斟【仗锡山寄笋枯一名笋儿拳】

又

官身常欠读书债禄米不供沽酒资?喜今朝寂无事焚香闲看玉谿诗

除夜雪

只怪重衾不御寒起看急雪玉花干迟明欲谒虚皇殿厩马蒙毡立夜阑

又

北风吹雪四更初嘉瑞天教及岁除【戊申元日卯初立春】半盏屠苏犹未举灯前小草写桃符

戊申元日

白头身世叹羇孤一念儿时泪已濡尚记争先书郁垒岂知落后举屠苏杯盘草草思邻舍车马纷纷?九衢六十年非心自了挂冠犹足补东隅

初春感怀

关河谢远游岁月迫归休敢恨骥伏枥但思狐首丘雪明窗误晓霜点鬓惊秋羇旅饶愁思谁怜季子裘

闭合

闭合孤城賸放慵桐江清绝胜吴松云收忽见北山雪月落正闻西寺钟世味老来无奈薄土思病后不胜浓莼羮岂止方羊酪轻许平生笑士龙

潺湲阁小立

饱食何曾补县官潺湲阁上倚阑干水纹靴皱风初紧花色鞓红露未干薄酒愁边供醉醒故人梦里话悲欢孤城正在山穷处过社今朝尚尔寒

睡起至园中

欲挂衣冠万事轻不妨小住向山城绿尊耐久常相伴雪鬓才生便放行拂枕时时觅幽梦倚阑日日听新莺夕阳更有欣然处来看青郊雨后耕

劎南诗稿卷十九

<集部,别集类,南宋建炎至德佑,剑南诗藁>