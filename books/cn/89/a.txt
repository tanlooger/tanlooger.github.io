剑南诗稿
　卷一
　卷二
　卷三
　卷四
　卷五
　卷六
　卷七
　卷八
　卷九
　卷十
　卷十一
　卷十二
　卷十三
　卷十四
　卷十五
　卷十六
　卷十七
　卷十八
　卷十九
　卷二十
　卷二十一
　卷二十二
　卷二十三
　卷二十四
　卷二十五
　卷二十六
　卷二十七
　卷二十八
　卷二十九
　卷三十
　卷三十一
　卷三十二
　卷三十三
　卷三十四
　卷三十五
　卷三十六
　卷三十七
　卷三十八
　卷三十九
　卷四十
　卷四十一
　卷四十二
　卷四十三
　卷四十四
　卷四十五
　卷四十六
　卷四十七
　卷四十八
　卷四十九
　卷五十
　卷五十一
　卷五十二
　卷五十三
　卷五十四
　卷五十五
　卷五十六
　卷五十七
　卷五十八
　卷五十九
　卷六十
　卷六十一
　卷六十二
　卷六十三
　卷六十四
　卷六十五
　卷六十六
　卷六十七
　卷六十八
　卷六十九
　卷七十
　卷七十一
　卷七十二
　卷七十三
　卷七十四
　卷七十五
　卷七十六
　卷七十七
　卷七十八
　卷七十九
　卷八十
　卷八十一
　卷八十二
　卷八十三
　卷八十四
　卷八十五
　跋





钦定四库全书　　　　　　集部四
劎南诗槀　　　　　　　　别集类三【宋】

提要

【臣】等谨案劎南诗稿八十五卷宋陆游撰游有南唐书已着录是集末有嘉定十三年游子朝请大夫知江州军事子虡跋称游西溯僰道乐其风有终焉之志宿留殆十载戊戌春正月孝宗念其久外趣召东下然心固未尝一日忘蜀也是以题其平生所为诗卷曰劎南诗稿盖不独谓蜀道所赋诗也又称戊申己酉后诗游自大蓬谢事归山阴故庐命子虡编次为四十卷复题其籖曰劎南诗续稿自此至捐馆舍通前稿为诗八十五卷子虡假守九江刋之郡斋遂名曰劎南诗稿【案遂字文义未顺疑当作通名曰劎南诗槀】云云则此本犹子虡之所编至跋称游在新定时所编前稿于旧诗多所去取所遗诗尚七卷不敢复杂之卷首别其名曰遗稿者【案后村诗话作别集七卷盖偶笔误】今则不可见矣明罗鹤应庵任意录载郭用端家藏游墨迹有蓬莱馆二绝句又夜还驿舍二首皆具录其全篇核其词气确为游作其即在七卷之中者欤卷首又有淳熙十四年游门人郑师尹序称其诗为眉山苏林所收拾而师尹编次之与子虡跋不同盖师尹所编先别有一本子虡存其旧序冠于全集也游诗法传自曾几而所作吕居仁集序又称源出居仁二人皆江西派也然游诗清新刻露而出以圆润实自辟一宗不袭黄陈之旧格刘克庄号为工诗而后村诗话载游诗仅摘其对偶之工已为皮相后人选其诗者又略其感激豪宕沈郁深婉之作惟取其流连光景可以剽窃移掇者转相贩鬻放翁诗派遂为论者口实夫游之才情繁富触手成吟利钝互陈诚所不免故朱彛尊曝书亭集有是集跋摘其自相蹈袭者至一百四十余聨是陈因窠臼游且不能自免何况后来然其托兴深微遣词雅隽者全集之内指不胜屈安可以选者之误并集矢于作者哉今录其全集庶几知劎南一派自有其真非浅学者所可借口焉乾隆四十六年九月恭校上

总纂官【臣】纪昀【臣】陆锡熊【臣】孙士毅

总校官【臣】陆费墀


劎南诗槀序

前辈有欲补诗史一字之阙终莫适其当者夫发言寓意未必惟一字之工或者穷思毕虑之弗逮人才相去乃尔远耶太守山阴陆先生劎南之作传天下眉山苏君林收拾尤富适官属邑欲锓本为此邦盛事廼以纂次属师尹亦既敛衽肃观则浩渺闳肆莫测津涯掩卷太息者久之独念吾侪日从事先生之门间有疑阙自公余可以从容质正幸来者见斯文大全用是不敢辞劎南诗稿六百九十四首续槀三百七十七首苏君于集外得一千四百五十三首凡二千五百二十四首又【缺】七首厘为【缺】十卷总曰劎南因其旧也文字传袭失真类不满人意其如此书得之所见有以传信而无疑若夫发乎情性充乎天地见乎事业忠愤感激忧思深远一念不忘君先生之志且有当世巨公为之发挥非师尹敢任淳熙十有四年腊月几望门人廸功郎监严州在城都税务括苍郑师尹谨书


卷一



钦定四库全书

劎南诗稿卷一

宋　陆游　撰

别曾学士

儿时闻公名，谓在千载前。

稍长诵公文，杂之韩杜编。

夜辄梦见公，皎若月在天。

起坐三叹息，欲见亡繇缘。

忽闻高轩过，驩喜忘食眠。

袖书拜辕下，此意私自怜。

道若九达衢，小智妄凿穿。

所愿瞻德容，顽固或少痊。

公不谓狂疏，屈体与周旋。

骑气动原隰，霜日明山川。

匏系不得从，瞻望抱悁悁。

画石或十日，刻楮有三年。

贱贫未即死，闻道期华颠。

他时得公心，敢不知所传。





送仲高兄宫学秩满赴行在

兄去游东合，才堪直北扉。
莫忧持槖晚，姑记乞身归。
道义无今古，功名有是非。
临分出苦语，不敢计从违。

题阎郎中溧水东皋园亭

省中地禁清昼长侍史深注笼香荣名挽公公不住东皋归去栽花忙毵毵华髪映朱绂同舍半已排云翔正如少陵入严幕本自不用尚书郎向令封侯佩金印不然草诏直玉堂万锺会作梦幻过三径空叹松菊荒乐天十年履道宅赞皇一夕平泉庄公看富贵定何物一笑乃复坐此妨东皋乐哉日成趣簪花起舞当自强知公能容贱子狂请赋式微之二章

和陈鲁山十诗以孟夏草木长绕屋树扶疏为韵

言语日益工风节顾弗竞杞柳为杯棬此岂真物性病夫背俗驰梁甫时一咏奈何七尺躯贵贱视赵孟

又

唐虞亦人耳四海可高谢哀哉斗升故谄妄雨凭架心明物自宾能整故能暇会当弃人事面壁度九夏

又

大父昔在朝腾上唯恐早淡然清班中灰寒而木槁议论主中和人才进耆老至今下马坟不生刺人草

又

樱酪事已过角黍配夏熟尚忆少小时彩缕系腕玉此生本幻戏衰态转眼足三郎老无憀始解叹丝木

又

门无容车高庭止旋马广富贵固易耳正恐卿惭长时情竞脂韦家法独肮脏静处看纷纷桔橰劳𫖯仰

又

至人贵其身不使事物绕捐身易富贵明珠弹飞鸟我愿称善人题作墓上表从来尺鷃乐不羡飞鸿矫

又

匆匆过三十梦境日已蹙谁知叹亡羊但有喜得鹿本来作何面认此逆旅屋逢人吹布毛出世不忍独

又

杜门殊省事百巧输一粗烧香净扫地袖手了朝莫君看瓦抠手端自胜金注尘机早见贷不待鸡竿树

又

万物备于我本来无欠余寠儒可怜生西抺复东涂斯文如大厦倾坏要力扶犬子真鼠辈辛苦卖子虚

又

风花怜寂寞起舞为我娯举酒谢风花吾道殊不疏汝开何自有汝落何自无居然会此理吾汝皆如如

看梅绝句

梅花宜寒更宜阴摩挲拄杖过溪寻幽香着人索管领不信如今铁石心

又

梅花树下黄茆丘古人尚能爱花不月淡烟深听牧笛死生常事不须愁

又

荒陂十亩浴凫鸭折苇枯蒲寒意深何处得船满载酒醉时系着古梅林

又

一物不向胸次横醉中谈谑坐中倾梅花有情应记得可惜如今白髪生

又

老子舞时不须拍梅花乱挿乌巾香尊前作剧莫相笑我死诸君思此狂

春晩简陈鲁山

春工我辈人可许不待面欲老更增奇原野红绿遍向来苦摧伤零雨杂飞霰岂知袖此手天定乃徐见吾斋万花间轻衫称团扇飞花点书册戏蝶游几研吾衰未忘情小句亦倩绚持问陈元龙试乞语一转

寄酬曾学士学宛陵先生体比得书云所寓广教僧舍有陆子泉每对之辄奉怀

庭中下午鹊门外传远书小印红屈蟠两端黄蜡涂开缄展矮纸滑细疑卵肤首言劳良苦后问逮妻孥中间勉以仕语意极勤渠字如老瘠竹墨淡行疏疏诗如古鼎篆可爱不可摹快读醒人意垢痒逢爬梳细读味益长炙毂出膏腴行吟坐卧看废食至日晡想见落笔时万象听指呼亦知题诗处绿井石髪麤公闲计有客煎茶置风炉倘公无客时濯缨亦足娯井名本季疵思人理岂无居然及贱子愧谢恩意殊几时得从公旧学锄荒芜古文讲声形误字辨鲁鱼时时酌井泉露芽奉瓢盂不知公许否因风报何如

夜读兵书

孤灯耿霜夕穷山读兵书平生万里心执戈王前驱战死士所有耻?守妻孥成功亦邂逅逆料政自疏陂泽号饥鸿岁月欺贫儒叹息镜中面安得长肤腴

二月二十四日作

棠梨花开社酒浓南村北村鼔冬冬且祈麦熟得饱飰敢说谷贱复伤农崖州万里窜酷吏湖南几时起卧龙但愿诸贤集廊庙书生穷死胜侯封

送曾学士赴行在

二月侍燕觞红杏寒未坼四月送入都杏子已可摘流年不贷人俯仰遂成昔事贤要及时感此我心恻欲书加餐字寄之西飞翮念公为民起我得怨乖隔揺揺跂前旌去去望车轭亭鄣郁将暮落日澹陂泽敢忘国士风涕泣效臧获敬输千一虑或取二三策公归对延英清问方侧席民瘼公所知愿言写肝膈向来酷吏横至今有遗螫织罗士破胆白着民碎魄诏书已屡下宿蠧或未革期公作医和汤剂穷络脉士生恨不用得位忍辞责并乞谢诸贤努力光竹帛

霁夜观月

云重真愁无散时可怜不奈一风吹清辉如此那休得谁悮虚空作许痴

新夏感事

百花过尽绿阴成漠漠炉香睡晩晴病起兼旬疏把酒山深四月始闻莺近传下诏通言路已卜余年见太平圣主不忘初政美小儒唯有涕纵横

留题云门草堂

小住初为旬月期二年留滞未应非寻碑野寺云生屦送客溪桥雪满衣亲涤砚池余墨渍卧看炉面散烟霏他年游宦应无此早买渔蓑未老归

送韩梓秀才十八韵

束髪走场屋始得从君游灯火都城夜风雨湖上秋追随不隔日岩壑穷探搜摩挲石屋背揺兀暗门舟酒酣耳颊热意气盖九州夜卧相蹋语狂笑杂嘲讴但恐富贵逼肯怀贫贱忧人事信难料百战竟不侯我老农圃间君落天南陬相逢会稽市感叹岁月遒君从上都来倘逢旧朋俦我穷本天命于人寜有求但念侯君房不知尚痴不君闻拊手笑怪我狂未瘳共谈平生旧只欲苦死留如何忽决去病疟送无由秋风坠桐叶新霜犯貂裘君听马蹄声中有千里愁

送陈德邵宫教赴行在二十韵

相从何必早白头或如新登门虽尚疏数面自成亲昨者始见公凛然须如银败席留煮茗寒厅无杂宾平生事贤意寸心渴生尘乐哉得所从贫病忘吟呻恭惟大雅姿信是邦国珍广文旧官长二纪转鸿钧恩仇快报复祸福出笑颦同舍事容悦腰佩玉麒麟群谀更得志后来如积薪于时公淡如位屈道则伸法宫亲决事收召极海滨人才方杂沓公仕益逡巡欲以贵祝公公岂慕要津欲以穷托公公岂私贱贫颇欲述古谊劝公勿爱身此又公所存岂待贱子陈高颿泊江渚岁晩风雨频愿言添衣裘寒阴能薄人

朱子云园中观花

我鬓忽已白君颜非复朱花前一杯酒不乐复何如暮看枝上花已觉不如早富贵当及时吾辈奈何老我歌君起舞竟日为君留安知花无情不解替人愁长安二三月花满上林中祝君早得意归辔听珑

酬妙湛阇梨见赠妙湛能棋其师璘公盖尝与先君游云

昔侍先君故里时僧中最喜老璘师高标无复乡人识妙寄惟应弟子知山店煎茶留小语寺桥看雨待幽期可人不但诗超绝玉子纹枰又一奇

次韵鲁山新居绝句

求得轩车心愧天不如穷死却陶然君曾布衣尚可活那有日兴须万钱

又

短墙缺处挿疏篱巷劣容车堂对陂天下有公殊可贺坐中着我不妨奇

寄陈鲁山【陈时调官都下】

诸公贵人识面稀胸中璀璨漫珠玑即今举手遮西日应有流尘化素衣旧学极知难少贬吾侪持此欲安归夜来风雨空堂静忽忆灯前语入微

又

天下无虞国论深书生端合老山林平生力学所得处政要如今不动心旧友几年犹短褐谪官万里少来音愿公思此宽羁旅静胜炎曦岂易侵

戏题江心寺僧房壁

史君千骑驻霜天主簿孤舟冷不眠也与史君同快意卧听鼔角大江边【是夕新永嘉守亦宿此寺】

泛瑞安江风涛贴然

俯仰两青空舟行明镜中蓬莱定不远正要一颿风

平阳驿舍梅花

江路轻阴未成雨梅花欲过半沾泥远来不负东皇意一绝清诗手自题

度浮桥至南台

客中多病废登临闻说南台试一寻九轨徐行怒涛上千艘横系大江心寺楼钟鼔催昏晓墟落云烟自古今白髪未除豪气在醉吹横笛坐榕阴

出县

囱囱簿领不堪论出宿聊宽久客魂稻垅牛行泥活活埜塘桥坏雨昏昏槿篱护药才通径竹笕分泉自遍村归计未成留亦好愁肠不用绕吴门

还县

霁色清和日已长纶巾萧散意差强飞飞鸥鹭陂塘绿郁郁桑麻风露香南陌东村初过社轻装小队似还乡哦诗忘却登车去枉是人言作吏忙

雨晴游洞宫山天庆观坐间复雨

近水松篁锁翠微洞天宫殿对清晖快晴似为酴醿计急雨还妨燕子飞道士昼闲丹灶冷山童晓出药苗肥拂床不用勤留客我困文书自怕归

寄陈鲁山

平生交游中陈子我所敬初犹似豪举晩乃抱渊静独观心地初皎若虚室镜人知自渠事道行君有命青衫二十年老色上须鬂偶然预收召瘦马趁朝请退食辄杜门不省求捷径似闻石渠书雌黄久未定丁字犹恨曲朋字竟须正愿君试思之鱼鲁何足订

航海

我不如列子神游御天风尚应似安石悠然云海中卧看十幅蒲弯弯若张弓潮来涌银山忽复磨青铜饥鹘掠船舷大鱼舞虚空流落何足道豪气荡肺胸歌罢海动色诗成天改容行矣跨鹏背弭节蓬莱宫

海中醉题时雷雨初霁天水相接也

羁游那复恨奇观有南溟浪蹴半空白天浮无尽青吐吞交日月澒洞战雷霆醉后吹横笛鱼龙亦出听

溪行

蓬蒻鸣春雨帆蒲挂暮烟买鱼寻近市觅火就邻船愁卧醒还醉滩行却复前长年殊可念力尽逆风牵

又

冒雨牵何急争风力不余逢人问墟市计日买薪蔬烟寺高旛出山畲一老锄枕书醒醉里短髪不曾梳自来福州诗酒殆废北归始稍稍复饮至永嘉括苍无日不醉诗亦屡作此事不可不记也

尊酒如江绿春愁抵草长但令闲一日便拟醉千场柳弱风禁絮花残雨渍香客游还役役心赏竟茫茫

东阳道中

风欹乌帽送轻寒雨点春衫作碎斑小吏知人当着句先安笔砚对溪山

东阳观酴醿

福州正月把离杯已见酴醿压架开吴地春寒花渐晩北归一路摘香来

送李德远寺丞奉祠归临川

送骑拥东城烟帆如鸟轻道行端有命身隐更须名旰食烦明主尘沙暗旧京临分一襟泪不独为交情

送王嘉叟编修出佐南昌

玉殿求衣早鸾台退食迟君看多故日寜是弃言时小作南州计方观急诏追归来上霄汉莫遣此心移

送王龟龄着作赴会稽大宗丞

有越逾千载何人不宦游向来惟一范真足壮吾州高躅今谁继先生独再留登堂吊兴废想像气横秋

又

大将上兵符军容备扫除恭惟陛下圣方采直臣书忽报分司去还寻入幕初宗藩虽旧识莫遣得亲疏

送杜起莘殿院出守遂寜

羽檄聨翩昼夜驰臣忧顾不在边陲军容地密寜当议陛下恩深不忍欺白简万言几恸哭青编一传可前知平生所学今无负未叹还乡两鬓丝

和曾待制游两山

翰林碑立崔嵬上待制诗题杳霭间人天八万四千塔便合推为第一山

右题育王山明月堂

疏钟迎客到溪亭碧瓦朱栏相照明想得松阴排万衲篮舆放处恰诗成

右题天章山宿鹭亭

攀石扪萝到更幽玲珑咫尺懒穷搜旁人不会当时意为欠门生作伴游

右题天章山更幽亭且以未到玲珑为恨

雨中出游夜归

小雨南山路今朝思出游难从子规请寜遣竹鸡忧野店寒饶柿烟津晩唤舟归来对灯火未恨湿衣裘

谢李平叔郎中问疾

吏部朝回早幽人病始苏过门迂问讯欹枕听传呼缘瘦重裁帽因衰学染须投诗发公笑试想此形模

闻武均州报已复西京

白髪将军亦壮哉西京昨夜捷书来敌人敢作千年计天意寜知一日回列圣仁恩深雨露中兴赦令疾风雷悬知寒食朝陵使驿路梨花处处开

喜小儿辈到行在

阿纲学书蚓满幅阿绘学语莺啭木截竹作马走不休小车驾羊声陆续书窗涴壁谁忍嗔啼呼也复可怜人却思边马饮江水敢道春风无战尘传闻敌弃两京走列城争为朝廷守从今父子见太平花前饮水勿饮酒

病起寄曾原伯兄弟

意象殊非昨筋骸劣自持衰如霜后木愁抵盎中丝风雪书来少江山梦到迟出门还惘惘倚杖独移时

送汤岐公镇会稽

吴越东西州浙江限其中黄旗高十丈大舟凌虚空都人送留守郡吏迎相公江心波涛壮帐下鼔角雄乐哉公何憾廷论则未同永怀前年秋敌人方啸凶闾左发蓟北戈船满山东旧盟顾未解谁敢婴其锋公时立殿上措置极雍容南荒窜骄将京口起元戎旧勲与宿贵屏气听指踪规模一朝定强敌终归穷当时谓易耳未见回天功及今始大服咨嗟到儿童天心佑社稷主圣肖祖宗旌节早来朝笑谈折遐冲

周洪道学士许折赠馆中海棠以诗督之

袅袅柔丝不自持更禁日炙与风吹仙家见惯浑闲事乞与人间看一枝

送七兄赴杨州帅幕

初报边烽照石头旋闻边马集瓜州诸公谁听刍荛策吾辈空怀畎亩忧急雪打窗心共碎危楼望远涕俱流岂知今日淮南路乱絮飞花送客舟

闰二月二十日游西湖

西湖二月游人稠鲜车快马巷无留梨园乐工教坊优丝竹悲激杂清讴追逐下上暮始休外虽狂醒乐则不岂知吾曹淡相求酒肴取具非预谋青梅苦笋助献酬意象简朴足镇浮尚惭一官自拘囚未免疋马从两驺南山老翁亦出游百钱自挂竹杖头

刘太尉挽歌辞

敌人忘覆育师旅备非常南服更旄节中军铸印章驰书谕燕赵开府冠侯王赫赫今何在门庭冷似霜

又

坚壁临江日人疑制敌疏安知百万寇锐尽浃旬余智出常情表功如定计初云何媢公者不置箧中书过林黄中食柑子有感学宛陵先生体

博士得黄柑甚爱不忍擘持献太夫人远附海上舶故山饶氛雾可使酒杯窄岂无荔枝好餍饫恐不摘相去三千里无异娯旁侧乃知母子意更远未尝隔我昨往见君从容弄书册药分腊剂香茶泛春芽白主意顾未厌筐筥自搜索敢谓甘旨余亦及此下客霜包才三四气可压千百重是慈孝物不敢吐其核甘寒虽绕齿悲感已横臆半生无欢娯初不为湮厄

玉牒所迎驾望见周洪道舍人

自卜河桥宅清谈喜屡陪今年见腾踔不恨老氛埃晓放宫门钥霜雕辇路槐班回独小立为待绣鞍来

送梁谏议

湖海还朝白髪生懒随年少事声名极知忧国人谁及细看无心语自平归访乡人忘位重乍辞言责觉身轻篮舆避暑云门寺应过幽居听水声【游有庵居在云门流泉绕屋谏议旧所爱赏】

以石芥送刘韶美礼部刘比酿酒劲甚因以为戏

古人重改阳城驿吾辈欣闻石芥名风味可人终骨鲠尊前真见鲁诸生

又

长安官酒甜如蜜风月虽佳懒举觞持送盘蔬还会否与公新酿鬭端方

出都

重入修门甫岁余又携琴劎返江湖乾坤浩浩何由报犬马区区正自愚缘熟且为莲社客伻来喜对草堂图西厢屋了吾真足高枕看云一事无

曾原伯屡劝居城中而仆方欲自梅山入云门今日病酒偶得长句奉寄

借得僧房似钓船兼旬散髪醉江天酒能作病真如此穷乃工诗却未然闲似白鸥虽自许健如黄犊已无缘秋高更欲移家去先葺云门屋数椽

村居

富贵功名不拟论且浮舴艋寄烟村生憎快马随鞭影寜作痴人记劎痕樵牧相谙欲争席比邻渐熟约论婚晨舂夜绩吾家旧正要遗风付子孙

看山

小葺茆茨紫翠间今年偷得半年闲门前木落须霜晓且看西南一角山

夏夜泛舟书所见

山房犹复畏炎蒸长掩柴门愧老僧两桨去揺东浦月一龛回望上方灯惊飞宿鸟时呼侣腾起长鱼有脱罾夜半归来步松影真成赤脚踏层冰

秋阴

陂泽秋容淡郊原晓气清雨来鸠有语社近燕无情拄杖扶腰痛渔舟照眼明苦吟缘病辍随意或诗成

盆池

门外江涛涌雪堆埋盆作沼亦何哉儿曹不解渠翁意新脱风波崄处来

比从人觅酒皆酸薄戏作此诗

酒尽聊凭折简求不知人要博凉州墙隅弃置空三叹露下萤飞奈此秋

买鱼

卧沙细肋何由得出水纤鳞却易求一夏与僧同粥饭朝来破戒醉新秋

又

两京春荠论斤卖江上鲈鱼不直钱斫脍捣齑香满屋雨窗唤起醉中眠

秋雨

漫道秋来雨那无一日晴只供高枕卧不放小窗明书册频开阖山瓢任浊清长年谙世味不是故逃名

晨起偶题

城远不闻长短更上方钟鼔自分明幽居不负秋来睡末路偏谙世上情大事岂堪重破坏穷人难与共功名风炉歙钵生涯在且试新寒芋糁羮

悲秋

烟草凄迷八月秋荒村络纬戒衣裘道人大欠修行力平地闲生尔许愁

寄张真父舍人

诸公方衮衮无地着斯人万里夔州守中朝禁省臣孤帆秋上峡五马晓班春想见怀明主登临白髪新

又

天上紫微省莺花绕直庐逢时身鼎贵忧国鬓先疏憔悴元当弃牵聨也得书犹能下榻否拟卜瀼西居

幽居

翳翳桑麻巷幽幽水竹居纫缝一獠婢樵汲两蛮奴雨挟清砧急篱悬野蔓枯邻村有鬻子吾敢叹空无

法宝琏师求竹轩诗

南轩竹色映谿光不减吾州五月凉犹恨秋来鸥鹭少须君更为筑横塘

欲游五峰不果往小诗寄莹老

东来恨不见汤休千首清诗傥许求要与茶山灯下读莫令侍者作蝇头【茶山老人谓曾待制】

谢王彦光提刑见访并送茶

迩英帷幄旧儒臣肯顾荒山野水滨不怕客嘲轻薄尹要令我识老成人颿回鼔转东城暮酒冽橙香一笑新遥想解酲须底物隆兴第一壑源春

送查元章赴夔漕

柳色西门路看公上马时亦知非久别不奈自成悲白髪刘宾客青衫杜拾遗分留端有待剩赋竹枝词

逍遥

台省诸公日造朝放慵别驾愧逍遥州如斗大真无事日抵年长未易消午坐焚香常寂寂晨兴署字亦寥寥时平更喜戈船静闲看城边带雨潮

病中简仲弥性唐克明苏训直

移疾还家暂曲肱依然耐久北窗灯心如泽国春归雁身是云堂旦过僧细雨佩壶寻废寺夕阳下马吊荒陵小留莫厌时追逐胜社年来冷欲冰【三君皆有归志故云】

送王景文

张公遂如此海内共悲辛强敌犹遗种皇天夺老臣深知万言策不愧九原人【君近尝奏策】风雨津亭暮辞君泪满巾

送吕彦升参谋

楚塞萧条久宿师参谋承诏上丹墀苦言到口真当发圣度如天莫自疑万里寄声长不达一尊相属岂前期遥怜霜晓朝衣冷深愧江城睡足时

无咎郡斋燕集有诗末章见及敬次元韵

城楼画角吹晩晴梅花堕地草欲生绮盘翠杓春满眼我胡不乐君将行君归吾党共增气往往怪我衰涕横我来江干旧交少见君不啻河之清北风共爱地炉暖西日同赏油窗明微吟剧醉不知倦坐阅汉腊逾周正君文雄丽擅一世凛凛武库藏五兵酸寒如我每自笑顾辱刻画为虚声乃知好士如好色遇合不必皆倾城君方与世作水镜如此过许人将惊千金敝帚有定价周玉郑鼠难强名失言议罚不可缓敬白府主浮金觥君看失脚落尘土岂复毫髪余诗情自伤但似路旁堠雨剥风摧供送迎

次韵无咎别后见寄

平日杯行不解辞长亭况是送君时几行零落僧窗字何限流传乐府诗归思恰如重醖酒欢情略似欲残棋龙蛇飞动无由见坐愧文园属思迟【诗来弥月乃能和畣故云】

晩泊慈姥矶下二首

山断峭崖立江空翠霭生漫多来往客不尽古今情月碎知流急风高觉笛清儿曹笑老子不睡待潮平

又

慈姥矶头月纤纤照酒杯素秋风露重久客鬓毛催宿鸟惊还定飞萤阖复开平生四方志老去转悠哉

七月十四夜观月

不复微云滓太清浩然风露欲三更开帘一寄平生快万顷空江着月明

夜宿阳山矶将晓大雨北风甚劲俄顷行三百余里遂抵雁随浦

五更顚风吹急雨倒海翻江洗残暑白浪如山泼入船家人惊怖篙师舞此行十日苦滞留我亦芦樷厌鸣橹书生快意轻性命十丈蒲帆百夫举星驰电骛三百里坡陇联翩杂平楚船头风浪声愈厉助以长笛挝鼍鼔岂惟澎湃震山岳直恐澒洞连后土起看草木尽南靡水鸟号鸣集洲渚稽首龙公谢风伯区区未祷烦神许应知老去负壮心戏遣穷途出豪语

望江道中

吾道非邪来旷野江涛始此去何之起随乌鹊初翻后宿及牛羊欲下时风力渐添帆力健橹声常杂雁声悲晩来又入淮南路红树青山合有诗

秋夜读书每以二鼔尽为节

腐儒碌碌叹无奇独喜遗编不我欺白髪无情侵老境青灯有味似儿时高梧策策传寒意叠鼔冬冬迫睡期秋夜渐长饥作祟一杯山药进琼糜

往在都下时与邹德章兵部同居百官宅无日不相从仆来佐豫章而德章亦谪高安感事述怀作歌奉寄

巷南巷北秋月明东家西家读书声官闲出局各无事冷落往往思同盟出门相寻索一笑亦或邂逅因俱行黄中掀髯语激烈韶美坚坐书纵横子充清言喜置酒赤梨绿柿相扶檠寒灯耿耿地炉暖宫门风顺闻疏更故交一作霜叶散外物已付秋毫轻两穷相遭世果有我与邹子俱南征豫章高安本一郡挂帆起柂无三程簿书衮衮不少借怀抱郁郁何由倾明年君归我亦去早卜三亩开柴荆软红旧路莫重蹋二升脱粟同煨铛

寄畣绵州杨齐伯左司

磊落人为磊落州滕王阁望越王楼欲凭梦去直虚语赖有诗来宽旅愁我老一官书纸尾君行千骑试遨头遥知小寄平生快春酒如川炙万牛

送全州赵都曹

霜叶无停声脂车有行色正悲南浦秋又送清湘客啼饥儿颊红待养亲髪白努力事上官世路日已迫

病中作

豫章濒大江气候颇不令孟冬风薄人十室八九病外寒客肺胃下湿攻脚胫俗巫医不艺呜呼安托命我始屏药囊治病以清静幻妄消六尘虚白全一性三日体遂轻成此不战胜长年更事多苦语君试听

夜梦从数客雨中载酒出游山川城阙极雄丽云长安也因与客马上分韵作诗得游字

有酒不谋州能诗自胜侯但须绳系日安用地埋忧射雉侵星出看花秉烛游残春杜陵雨不恨湿貂裘去年余佐京口遇王嘉叟从张魏公督师过焉魏公道免相嘉叟亦出守莆阳近辱书报魏公已葬衡山感叹不已因用所遗拄颊亭诗韵奉寄

河亭挈手共徘徊万事寜非有数哉黄阁相君三黜去青云学士一麾来中原故老知谁在南岳新丘共此哀火冷夜窗听急雪相思时取近书开

自咏示客

衰髪萧萧老郡丞洪州又看上元灯羞将枉直分寻尺寜走东西就斗升吏进饱谙箝纸尾客来苦劝摸床棱归装渐理君知否笑指庐山古涧藤【庐山僧近寄藤杖甚奇】

醉中歌

吾少贫贱真臞儒贪食嗜味老不除折腰敛版日走趋归来聊以醉自娯长缾巨榼罗杯盂不须渔翁劝三闾牛尾膏美如凝酥猫头轮囷欲专车黄雀万里行头颅白鹅作鲊天下无浔阳糖蟹径尺余吾州之蔊尤嘉蔬珍盘饾饤百味俱不但项脔与腹腴悠然一饱自笑愚顾为口腹劳形躯投劾行矣归园庐莫厌粝饭尝黄葅

寄陶茂安监丞

永州太守鬓毛残矍铄犹能起据鞍征士虽思赋松菊隐居未可挂衣冠功名梦境元非实歌舞山城且自宽也胜锺陵穷别驾闭门无客遣忧端

烧香

茹芝却粒世无方随食江湖每自伤千里一身凫泛泛十年万事海茫茫春来乡梦凭谁说归去君恩未敢忘一寸丹心幸无愧庭空月白夜烧香

寒食临川道中

百卉千花了不存堕溪飞絮看无痕家人自作清明节老子来穿绿暗村日落啼鸦随野祭雨余荒蔓上颓垣道边醉饱休相避作吏堪羞甚乞墦

上已临川道中

二月六夜春水生陆子初有临川行溪深桥断不得渡城近卧闻吹角声三月三日天气新临川道中愁杀人纤纤女手桑叶绿漠漠客舍桐花春平生怕路如怕虎幽居不省游城府鹤躯苦瘦坐长饥龟息无声惟默数如今自怜还自笑敛版低心事年少儒冠未恨终自误刀笔最惊非素料五更欹枕一凄然梦里扁舟水接天红蕖绿芰梅山下白塔朱楼禹庙边

寄别李德远

萧萧风雨临川驿邂逅连床若有期自起挑灯贪夜话疾呼索饭疗朝饥【皆记前日相从时事】即今明月共千里已占深林巢一枝惜别自嫌儿女态梦骑羸马度芳陂【德远所居名秫陂】

又

李侯不恨世卖友陆子那须钱买山出牧君当千里去归耕我判一生闲中原乱后儒风替党禁兴来士气孱复古主盟须老手勉追庆历数公间

初夏道中

桑间葚熟麦齐腰莺语惺惺野雉骄日薄人家晒蚕子雨余山客买鱼苗丰年随处俱堪乐行路终然不自聊独喜此身强健在又揺团扇着𫄨蕉

示儿子

父子扶携返故乡欣然击壤咏陶唐墓前自誓寜非隘泽畔行吟未免狂雨润北窗看洗竹霜清南陌课剶桑秋毫何者非君赐回首修门敢遽忘

重五同尹少稷观江中竞渡

楚人遗俗阅千年箫鼔喧呼鬭画船风浪如山鲛鳄横何心此地更争先

过玉山辱芮国器检详留语甚勤因寄此诗兼呈韩无咎右司

辽东归老白襦裙名字何堪遣世闻便谓与公长契阔不知留语故殷懃诗章有便犹应寄禄米无多切莫分【旧见检详俸甚薄故有此】倘见右司烦说似每因风月怆离群

随意

随意上渔舟幽寻不预谋清溪欣始泛野寺忆前游丰岁鸡豚贱霜天柿栗稠余生知有几且置万端忧

寄龚实之正言

台省诸公岁岁新平生敬慕独斯人山林不恨音尘远梦寐时容笑语亲学道皮肤虽脱落忧时肝胆尚轮囷至和嘉佑须公了乞向升平作幸民

游山西村

莫笑农家腊酒浑丰年留客足鸡豚山重水复疑无路柳暗花明又一村箫鼔追随春社近衣冠简朴古风存从今若许闲乘月拄杖无时夜叩门

观村童戏溪上

雨余溪水掠堤平闲看村童戏晩晴竹马踉蹡冲淖去纸鸢跋扈挟风鸣三冬暂就儒生学【村人惟冬三月遣儿童入小学】千耦还从父老耕识字粗堪供赋役不须辛苦慕公卿

雨霁出游书事

十日苦雨一日晴拂拭拄杖西村行清沟泠泠流水细好风习习吹衣轻四邻蛙声已合合两岸柳色争青青辛夷先开半委地海棠独立方倾城春工遇物初不择亦秀燕麦开芜菁荠花如雪又烂漫百草红紫那知名小鱼谁取置道侧细柳穿颊危将烹欣然买放寄吾意草莱无地苏疲氓

残春

残春醉着钓鱼庵花雨娯人落半岩岂是天公无皂白独悲世俗异酸咸妄身似梦行当觉谈口如狂未易缄已作沉舟君勿叹年来何止阅千帆

家园小酌

旋作园庐指顾成柳阴已复着啼莺百年更把几杯酒一月元无三日晴鸥鹭向人殊耐久山林与世本无营小诗漫付儿曹诵不用韩公说有声

又

满林春笋生无数竟日鸬鹚来百回衣上尘埃真一洗酒边怀抱得频开池鱼往者忧奇祸社栎终然幸散材世事纷纷心本懒闭门岂独畏嫌猜

寄王嘉叟吏部

宿负烦公议隆宽荷圣时江湖真送老药饵且扶衰抚事惊年往怀人有梦知敢嗟贫到骨饮水诵君诗【嘉叟有渔隐堂诗】

夜读隐书有感

平生志慕白云乡俯仰人间每自伤倦鹤摧颓寜望料寒龟蹙缩且支床力探鸿宝寻奇诀剩采青精试秘方常鄙臞仙老山泽要令仰首看飞翔

上虞逆旅见旧题岁月感怀

舴艋为家东复西今朝破晓下前溪青山缺处日初上孤店开时莺乱啼倦枕不成千里梦坏墙闲觅十年题漆园傲吏犹非达物我区区岂足齐

舜庙怀古

云断苍梧竟不归江边古庙锁朱扉山川不为兴亡改风月应怜感慨非孤枕有时莺唤梦斜风无赖客添衣千年回首消磨尽输与渔舟送落晖

题十八学士图

隋日昏曀东南倾雷塘风吹草木腥平时但忌黑色儿不知乃有虬髯生晋阳龙飞云滃滃关洛万里即日平东征归来脱金甲天策开府延豪英琴书闲暇永清昼簪履光彩明华星高参伊吕列佐命下者才气犹峥嵘但余一恨到千载高阳缪公来窜名老奸得志国几丧李氏诛徙连孤婴向令亟念履霜戒危乱安得存勾萌众贤一佞祸尚尔掩卷涕泪临风横

统分稻晩归

出裹一箪饭归收百把禾勤劳解堪忍余暇更吟哦岁恶增吾困家贫赖汝多村醪莫辞醉羮芋学岷峨【是日作芋羮】

又

薄酒不自酌夕阳须汝归橘包霜后美豆荚雨中肥路远应加饭天寒莫减衣老怀忧自切道眼看皆非

衰病

衰病不浪出闭门烟雨中苇花添絮?葑火试炉红【湖村采老葑作火甚妙】仕宦螘窠梦功名马耳风山翁但更事人看作神通

又

病除犹老健雨止得冬晴觅句嗟心在钞书试眼明朝寒添布褐晩步出柴荆外慕终无益儿曹且力耕

霜风

十月霜风吼屋边布裘未办一铢绵岂惟饥索邻僧米真是寒无坐客毡身老啸歌悲永夜家贫撑拄过凶年丈夫经此寜非福破涕灯前一粲然

小酌

盘箸贫犹设杯盂老更耽宗文树鸡栅灵照挈蔬篮径醉眼花乱高眠鼻息酣觉来寒日晩落叶拥茆庵

十月苦蝇

村北村南打稻忙浮云吹尽见朝阳不宜便作晴明看扑面飞蝇未退藏

又

十月江南未拥炉痴蝇扰扰莫嫌渠细看岂是坚牢物付与清霜为扫除

丫头岩见周洪道以进士入都日题字

乌巾白纻蹋京尘瑶树琼林照路人西省归来名盖代两行墨色尚如新

独学

师友雕零身白首杜门独学就谁评秋风弃扇知安命小炷留灯悟养生踵息无声酣午枕舌根忘味美晨烹少年妄起功名念岂信身闲心太平【黄庭经闲暇无事心太平】

霜月

枯草霜花白寒窗月影新惊鸦时绕树吠犬远随人出仕谗销骨归耕病满身世间输坏衲切莫劝冠巾

寄黄龙升老

读书万卷裂儒衣黄金可成弃不为快哉天马不可羁开口便呼临济儿诸方蹴蹋莫支持吾州一老偶得之【升嗣佛智裕公】闭门夜付僧伽黎明日声价羽檄驰弟子不必不如师黄龙所立尤瑰奇空山鬼火号狐狸筑屋千础食万缁痴人不解公游嬉嫉怒欲碎门前碑世衰道丧士自欺山林亦复践骇机长谣寄公公试思吾辈救此当何施

赠进贤刘令

簿领尘埃里超然见凤麟性疏忘顾忌学大有经纶正论虽频接高标岂易亲向来相识晩吾党欠斯人

书室名可斋或问其义作此告之

得福常廉祸自轻坦然无愧亦无惊平生秘诀今相付只向君心可处行

寄酬杨齐伯少卿

杨卿人材金百链岐公座上初识面十年万事不须说犹喜归来且强健题诗想见初削瓜寄到茆堂已归燕辞严意密敢轻读呼儿炷灯重把卷即今相望几千里何日蝉聨语忘倦就令有使即寄书岂如无事长相见

劎南诗稿卷一

<集部,别集类,南宋建炎至德佑,剑南诗藁>








卷二



钦定四库全书

劎南诗稿卷二

宋　陆游　撰

自笑

自笑平生醉后狂千锺使气少年场那知病叶先摧落却羡寒龟巧缩藏药物及时希老健山家随日了穷忙凶年坐待新春麦莫厌清吟雪夜长

夜闻松声有感

清晨放船落星石大风吹颿如箭激回头已失庐山云却上吴城观落日夜深龙归擘祠门入木数寸留爪痕明朝就视心尚栗腥风卷地雷霆奔归船买酒特自慰性命平生惊屡戏固知神怒有定时波纹蹙作鱼鳞细如今衰病卧林垧霜覆茆檐月满庭松声惊破三更梦犹作当时风浪听【余丙戌七月自京口移官豫章冒风涛自星子解舟不半日至吴城山小龙庙】

十二月一日

病愈都忘老晴和已似春畦蔬青长甲塘水绿生鳞酒碗论交密丹炉作梦新穷居那敢恨幸远庾公尘

又

东风吹斗柄暖律变严凝草色迷残烧溪流带断冰儿书春日榜女剪上元灯莫笑蒲龛睡山翁怯岁增

春日

老夫一卧三山下两见城门送土牛贫舍春盘还草草暮年心事转悠悠湖光涨绿分烟浦柳色揺金映市楼药饵及时身尚健无风无雨且闲游

又

久抛朝帻懒重弹华髪萧然二寸冠不恨凄凉侵晩境犹能语笑向春盘银杯酒色家家绿箬笠烟波处处宽一片梅花无复在却嫌新煖换余寒

僧房假榻

过尽青山唤渡船晩窗洗脚卧僧毡剩偿平日清游愿更结来生熟睡缘吞啄渐稀如老鹤鸣声已断似寒蝉旁观莫苦嘲痴钝此妙吾宗秘不传

闻雨

慷慨心犹壮蹉跎鬓已秋百年殊鼎鼎万事秪悠悠不悟鱼千里终归貉一丘夜阑闻急雨起坐涕交流

休日有感

少年从宦地休日喜无涯坐上强留客街头旋买花开轩催汛扫脱帽共喧哗村巷朋游绝逢春秪自嗟

题徐子礼宗丞自觉斋

末俗纷纷只自谩惟公肯向静中观闲看此事从何得正自它人着力难茶熟松风生石鼎香残云缕绕蒲团江湖多少痴禅衲蹋破青鞋觅话端

送张叔潜编修造朝

此士名高北斗南眼中独许我同参囱囱却作临分恨一月何曾笑二三

又

简牍清闲胜挍雠题诗应肯寄夔州东厨羊美聊堪饱北面铃稀莫强愁【东厨密院厨也烹羊最珍北面房行边事每闻铃声驰至则知有警】

又

北窗铜碾破云腴扪腹翛然一事无安用雁行排院吏正须鱼贯看群俘【院吏视属官倨甚每军中解降俘至密院属官先见之】

又

芒𪨗年来渐懒穿闭门日日只高眠今朝出送张夫子借得南邻放鸭船

有感

云崦重重不易寻庖厨性命走山林但令有月同幽梦更用何人识苦心流辈渐稀知死近鬓毛无色觉愁侵平生自许忘情者颇怪灯前感慨深

涧松

药出山来为小草楸成树后困长藤涧松郁郁何劳叹却是人间奈废兴

将赴官夔府书怀

病夫喜山泽抗志自年少有时缘龟饥妄出丏鹤料亦尝厕朝绅退懦每自笑正如怯酒人虽爱不敢釂一从南昌免五岁嗟不调朝廷每哀矜幕府误辟召终然敛孤迹万里游绝徼民风杂夷徭封域近六诏凄凉黄魔宫峭绝白帝庙又尝闻此邦野陋可嘲诮通衢舞竹枝谯门对山烧浮生一梦耳何者可庆吊但愁瘿累累把镜羞自照【夔民多瘿无者十财一二耳】

送芮国器司业

此心知我岂非天双鬓皤然气浩然曾见灰寒百僚底真能山立万夫前洛城霜重听宫漏霅水云深着钓船拈起吾宗安乐法人生何处不随缘

又

往岁淮边敌未归诸生合疏论危机人材衰靡方当虑士气峥嵘未可非万事不如公论久诸贤莫与众心违还朝此段宜先及岂独遗经赖发挥

春阴

春风浩荡作春阴弱燕归来不自禁白塔昏昏才半露青山淡淡欲平沉裘茸细雨初惊湿屐齿新泥忽已深直怕楼高生客恨不因病起倦登临

投梁参政

浮生无根株志士惜浪死鸡鸣何预人推枕中夕起游也本无奇腰折百僚底流离鬓成丝悲咤涙如洗残年走巴峡辛苦为斗米远冲三伏热前指九月水回首长安城未忍便万里袖诗叩东府再拜求望履平生实易足名幸污黄纸但忧死无闻功不挂青史颇闻敌人乱天意殄虵豕何时嫖姚师大刷渭桥耻士各奋所长儒生未宜鄙覆毡草军书不畏寒堕指

宿枫桥

七年不到枫桥寺客枕依然半夜钟风月未须轻感慨巴山此去尚千重

晩泊

半世无归似转蓬今年作梦到巴东身游万死一生地路入千峰百嶂中邻舫有时来乞火樷祠无处不祈风晩潮又泊淮南岸落日啼鸦戍堞空

金山观日出

系船浮玉山清晨得奇观日轮擘水出始觉江面宽遥波蹙红鳞翠霭开金盘光彩射楼塔丹碧浮云端诗人窘笔力但咏秋月寒何当罗浮望涌海夜未阑

李翰林墓

饮似长鲸快吸川思如渴骥勇犇泉客从县令初何有醉忤将军亦偶然骏马名姬如昨日断碑乔木不知年浮生今古同归此回首桓公亦故阡【桓温冢亦在当涂】

雨中泊赵屯有感

归燕羁鸿共断魂荻花枫叶泊孤村风吹暗浪重添缆雨送新寒半掩门鱼市人烟横惨淡龙祠箫鼔闹黄昏此身且健无余恨行路虽难莫更论

黄州

局促常悲类楚囚迁流还叹学齐优江声不尽英雄恨天意无私草木秋万里羁愁添白髪一帆寒日过黄州君看赤壁终陈迹生子何须似仲谋

武昌感事

百万呼卢事已空新寒拥褐一衰翁但悲鬓色成枯草不恨生涯似断蓬烟雨凄迷云梦泽山川萧瑟武昌宫西游处处堪流涕抚枕悲歌兴未穷

夜思

露泣啼螀草潮生宿雁汀经年寄孤舫终夜托丘亭楚泽无穷白巴山何处青四方男子事不敢恨飘零

哀郢

远接商周祚最长北盟齐晋势争强章华歌舞终萧瑟云梦风烟旧莽苍草合故宫惟雁起盗穿荒冢有狐藏离骚未尽灵均恨志士千秋泪满裳

又

荆州十月早梅春徂岁真同下阪轮天地何心穷壮士江湖从古着羇臣淋漓痛饮长亭暮慷慨悲歌白髪新欲吊章华无处问废城霜露湿荆榛

江陵道中作

山川杂吴楚气候接秋冬水落鱼可拾霜清裘欲重乡遥归梦短酒薄客愁浓白帝何时到高吟酹卧龙

石首县雨中系舟戏作短歌

庚寅去吴西适楚秋晩孤舟泊江渚荒林月黑虎欲行古道人稀鬼相语鬼语亦如人语悲楚国繁华非昔时章华台前小家住茆屋雨漏秋风吹悲哉秦人真虎狼欺侮六国囚侯王亦知兴废古来有但恨不见秦先亡开窗酹汝一杯酒等为亡国秦更丑骊山冢破已千年至今过者无伤怜

初寒

船尾寒风不满旗江边樷祠常掩扉行人畏虎少晨起舟子捕鱼多夜归茆叶翻翻带宿雨苇花漠漠弄斜晖伤心到处闻砧杵九月今年未授衣

醉歌

老夫樯竿挿苍石水落岸沙痕数尺江南秋尽未揺落槲叶离离枫叶赤楚人自古多悲伤道傍行歌犹感激野花碧紫亦满把涧果青红正堪摘客中得酒薄亦好江头烂醉真不惜千古兴亡在目前郁郁关河含暝色饥鸿垂翅掠舟过此意与我同凄恻三抚阑干恨未平月明正照颓乌帻

秋风

秋风吹客樯节物叹遐方岁事忽云莫吾行殊未央霜清汉水绿日落楚山苍此去三巴路无猿亦断肠

塔子矶

塔子矶前艇子横一窗秋月为谁明青山不减年年恨白髪无端日日生七泽苍茫非故国九歌哀怨有遗声古来拨乱非无策夜半潮平意未平

重阳

照江丹叶一林霜折得黄花更断肠商略此时须痛饮细腰宫畔过重阳

早寒

沔鄂犹残暑荆巫已早寒潦收滩正白霜重叶初丹节物元非恶情怀自鲜欢暮年更世事唯有醉江干

公安

地旷江天接沙𬯎市井移避风留半日买米待多时蝶冷停菰叶鸥驯傍橹枝昔人勲业地搔首叹吾衰【县有吕子明旧城】

沙头

游子行愈远沙头逢暮秋孙刘鼎足地荆益犬牙州鼔角风云惨江湖日夜浮此生应衮衮高枕看东流

大寒出江陵西门

平明羸马出西门淡日寒云久吐吞醉面冲风惊易醒重裘藏手取微温纷纷狐兔投深莽点点牛羊散远村不为山川多感慨岁穷游子自消魂

江夏与章冠之遇别后寄赠

骑鹤仙人不可呼一樽犹得与君俱未应湖海无豪士长恨乾坤有腐儒壮岁光阴随手过晩途衰病要人扶凄凉江夏秋风里况见新丰旧酒徒

题江陵村店壁

青斾三家市黄茆十里冈蓬飞风浩浩尘起日茫茫驰骋多从兽鉏耰少破荒行人相指似此路走襄阳

马上

灯前薄飰陈盐虀带睡强出行江堤五更落月移树影十月清霜侵马蹄荒陂嗈嗈已度雁小市喔喔初鸣鸡可怜万里觅归梦未到故山先自迷

水亭有怀

渔村把酒对丹枫水驿凭轩送去鸿道路半年行不到江山万里看无穷故人草诏九天上老子题诗三峡中笑谓毛锥可无恨书生处处与卿同

移船

沙际舟衘尾相依作四邻暮年多感慨分路亦酸辛折竹占行日吹箫赛水神无劳问亭驿久客自知津

将离江陵

暮暮过渡头旦旦走堤上舟人与关吏见熟识颜状痴顽久不去常恐遭诮让昨日倒樯竿今日联百丈买薪备雨雪储米满瓶盎明当遂去此障袂先侧望即今孟冬月波涛幸非壮潦收出奇石雾卷见叠嶂地崄多崎岖峡束少平旷从来乐山水临老愈跌宕皇天怜其狂择地令自放山花白似雪江水绿于酿竹枝本楚些妙句寄凄怆何当出清诗千古续遗唱

六言

三巴亦有何好万里翩然独寻本意为君说破消磨梦境光阴

江上

江上霜寒透客衣闭窗羸卧不支持羁孤形影真相吊衰飒头颅已可知潦缩稳经行雨峡竹疏賸见挂猿枝清樽可置须勤醉莫望功名老大时

旅食

霜余汉水浅野迥朔风寒炊黍香浮甑烹蔬绿映盘心安失粗粝味美出囏难惟恨虚捐日无书得纵观

沧滩

百夫正讙助鸣橹舟中对面不得语须臾人散寂无哗惟闻百丈转两车呕呕哑哑车转急舟人已在沙际立雾敛芦村落照红雨余渔舍炊烟湿故乡回首已千山上峡初经第一滩少年亦慕宦游乐投老方知行路难

松滋小酌

西游六千里此地最凄凉骚客久埋骨巴歌犹断肠风声撼云梦雪意接潇湘万古茫茫恨悠然付一觞

晩泊松滋渡口

此行何处不囏难寸寸强弓且旋弯县近欢欣初得菜江回徙倚忽逢山系船日落松滋渡跋马云埋滟滪关未满百年均是客不须数日待东还

又

小滩拍拍鸬鹚飞深竹萧萧杜宇悲看镜不堪衰病后系船最好夕阳时生涯落魄惟耽酒客路苍茫自咏诗莫问长安在何许乱山孤店是松滋

荆门冬夜

常饥龟老欲无肠卧听寒更自短长香椀得闲聊作伴酒杯因病颇相忘有情窗罅恰通月耐冷橹枝多得霜历尽风波知险阻平生错羡捕鱼郎

系舟下牢溪游三游洞二十八韵

旧观三峡图常谓非人情意疑天壤间岂有此峥嵘画师定戏耳聊欲穷丹青西游过沔鄂莽莽千里平昨日到峡州所见始可惊乃知画非妄却恨笔未精及兹下牢戍峰嶂毕自呈下入裂坤轴高骞挿青冥角胜多列峙擅美有孤撑或如釡上甑或如坐后屏或如倨而立或如喜而迎或深如螺房或疏如窗棂峨巍冠冕古婀娜髻鬟倾其间绝出者虎搏蛟龙狞崩崖凛欲堕修梁架空横悬瀑泻无底终古何时盈幽泉莫知处但闻珩佩鸣怪怪与奇奇万状不可名久闻三游洞疾走忘病婴窦穴初漆黑伛偻扪壁行方虞触蛰蛇𫖯见一点明扶接困僮奴恍然出瓶罂穹穹厦屋宽滴乳成微泓题名欧与黄云蒸苍藓平穿林走惊麕拂面逢飞鼪息倦盘石上拾樵置茶铛长啸畣谷响清吟和松声辞卑不堪刻犹足寄友生

三游洞前岩下小潭水甚奇取以煎茶

苔径芒鞋滑不妨潭边聊得据胡床岩空倒看峰峦影磵远中含药草香汲取满瓶牛乳白分流触石佩声长囊中日铸传天下不是名泉不合尝

扇子峡山腹有草阁小亭极幽邃意其非俗人居也

绝境慰人心谁家住玉岑乱云生翠窦密雪洒青林高阁临空豁孤亭隐邃深定知非俗士橹急不容寻

虾蟆碚

不肯爬沙桂树边朵颐千古向岩前巴东峡里最初峡天下泉中第四泉啮雪饮冰疑换骨掬珠弄玉可忘年清游自笑何曾足叠鼔冬冬又解船

黄牛峡庙

三峡束江流崖谷互吐纳黄牛不负重云表恣蹴蹋吴船与蜀舸有请神必畣谁怜马遭刖百岁创未合柂师浪犇走烹彘陈酒榼纷然馂神余羮?争嘬嚃空庭多落叶日莫声飒飒奇文粲可辨高古篆籕杂村女卖秋茶簪花髻鬟匝襁儿着背上帖妥若在榻山寒雪欲下虎出门早阖我行忽至此临风久呜唈

过夷陵适値祈雪与叶使君清饮谈括苍旧游既行舟中雪作戏成长句奉寄

巴楚夷陵酒最醇使君风味更清真少年恨不从豪饮薄宦那知托近邻本拟笙歌娯病客却催雨雪恼行人朝来冻手题诗寄莫笑欹斜字不匀

泊虎头滩下

大舟已泊灯火明小舟犹行闻橹声虎头崔嵬鹿角横人生实难君勿轻

过东滩入马肝峡

书生就食等犇逃道路崎岖信所遭船上急滩如退鹢人缘绝壁似飞猱口夸远岭青千叠心忆平波绿一篙犹胜溪丁绝轻死无时来往驾艚【峡中小船谓之艚】

新安驿

孤驿荒山与虎邻更堪风雪暗南津羇游如此真无策独立凄然默怆神木盎汲江人起早银钗簇髻女妆新蛮风弊恶蛟龙横未敢全夸见在身

秭归醉中怀都下诸公示坐客

长谣为子说天涯四坐听歌且勿哗蛮俗杀人供鬼祭败舟触石委江沙此身长是沧浪客何日能为饱?家坐忆故人空有梦尺书不敢到京华

憩归州光孝寺寺后有楚冢近岁或发之得宝玉劎佩之类

秭归城畔蹋斜阳古寺无僧昼闭房残佩断钗陵谷变苦茆架竹井闾荒虎行欲与人争路猿啸能令客断肠寂寞倚楼搔短髪剩题新恨付巴娘

饮罢寺门独立有感

一邑无平土邦人例得穷凄凉远嫁妇憔悴独醒翁今古阑干外悲欢酒盏中三巴不揺落搔首对丹枫【州有屈大夫及明妃祠】

泛溪船至巴东

谿船莫嫌迮船迮始相宜两桨行何驶重滩过不知荒村寇相县破屋屈平祠不奈新愁得啼猿挂冷枝

巴东遇小雨

暂借清溪伴钓翁沙边微雨湿孤蓬从今诗在巴东县不属灞桥风雪中

又

西游万里亦何为欲就骚人乞弃遗到此宛然诗不进始知才分有穷时

秋风亭拜宼莱公遗像

江上秋风宋玉悲长官手自葺茅茨人生穷达谁能料蜡泪成堆又一时

又

豪杰何心后世名材高遇事即峥嵘巴东诗句澶州策信手拈来尽可惊

巴东令廨白云亭

寇公壮岁落巴蛮得意孤亭缥缈间常倚曲阑贪看水不安四壁怕遮山遗民虽尽犹能说老令初来亦爱闲正使官清贫至骨未妨留客听潺潺

谒巫山庙两庑碑版甚众皆言神佐禹开峡之功而诋宋玉高唐赋之妄予亦赋诗一首

真人翳凤驾蛟龙一念何曾与世同不为行云求弭谤那因治水欲论功翺翔想见虚无里毁誉谁知溷浊中读尽旧碑成绝倒书生惟惯谄王公

闻猿

瘦尽腰围不为诗良辰流落自成衰也知客里偏多感谁料天涯有许悲汉塞角残人不寐渭城歌罢客将离故应未抵闻猿恨况是巫山庙里时

瞿唐行

四月欲尽五月来峡中水涨何雄哉浪花高飞暑路雪滩石怒转晴天雷千艘万舸不敢过篙工柂师心胆破人人阴拱待势衰谁敢轻行犯奇祸一朝时去不自由山腹空有沙痕留君不见陆子岁莫来夔州瞿唐峡水平如油

入瞿唐登白帝庙

晓入大谿口是为瞿唐门长江从蜀来日夜东南犇两山对崔嵬势如塞乾坤峭壁空仰视欲上不可扪禹功何巍巍尚睹镌凿痕天不生斯人人皆化鱼鼋于时仲冬月水各归其源滟滪屹中流百尺呈孤根参差层顚屋邦人祀公孙力战死社稷宜享庙貌尊丈夫贵不挠成败何足论我欲伐巨石作碑累千言上陈跃马壮下斥乘骡昏虽惭豪伟词尚慰雄杰魂君王昔玉食何至歆鸡豚愿言采芳兰舞歌荐清尊

登江楼

已过瞿唐更少留小船聊系古夔州【瞿唐关即唐夔州也】簿书未破三年梦杖履先寻百尺楼日暮雪云迷峡口岁穷畲火照关头野人不解微官缚尊酒应来此散愁

雪中卧病在吿戏作

面裂愁出门指直但藏?谁云三峡热有此凛冽候殷勤愧雪片飞舞为我寿方惊四山积已见万瓦覆岂惟寒到骨遂觉疾在腠地炉炽薪炭噤坐连昏昼梅花真强项不肯落春后俗人爱桃李苦道太疏瘦清芬终见赏此事非速售已矣吾何言高枕听檐溜

雪晴

腊尽春生白帝城俸钱虽薄胜躬耕眼前但恨亲朋少身外元知得丧轻日映满窗松竹影雪消并舍鸟乌声老来莫道风情减忆向烟芜信马行

玉笈斋书事

莫笑新霜点鬓须老来却得少工夫晨占上古连山易夜对西真五岳图叔夜曾闻高士啸孔宾岂待异人呼眉间喜色谁知得今日新添火四铢

又

雪霁茆堂钟磬清晨斋枸杞一杯羮隐书不厌千回读大药何时九转成孤坐月魂寒彻骨安眠龟息浩无声剩分松屑为山信明日青城有使行【时傅道人欲归青城】

记梦

梦里都忘困晩途纵横草疏论迁都不知尽挽银河水洗得平生习气无

瀼西

千载瀼西路今年着脚行匆匆衰已具渺渺恨难平绝壁猿啼雨深枝鹊报晴亦知忧吏责未忍废诗情

山寺

篮舆送客过江村小寺无人半掩门古佛负墙尘漠漠孤灯照殿雨昏昏喜投禅榻聊寻梦懒为啼猿更断魂要识人间盛衰理岸沙君看去年痕【峡涨时水高数十丈至冬尽落】

蹋碛

鬼门关外逢人日蹋碛千家万家出竹枝惨戚云不动劎气聨翩日将夕行人十有八九瘿见惯何曾羞顾影江边沽酒沙上卧峡口月出风吹醒人生未死信难知憔悴夔州生鬓丝何日画船揺桂檝西湖却赋探春诗

寒食

峡云烘日欲成霞瀼水生纹浅见沙又向蛮方作寒食强持卮酒对梨花身如巢燕年年客心羡游僧处处家赖有春风能领略一生相伴遍天涯

晩晴书事呈同舍【以下十七首皆试院作】

鱼复城边夕照红物华偏解恼衰翁巴莺有恨啼芳树野水无情入故宫许国渐疏悲壮志读书多忘愧新功因君共语增惆怅京洛交游欲半空

乡中每以寒食立夏之间省坟客夔适逢此时凄然感怀

松阴系马启朱扉粔籹青红正此时守墓万家犹有日及亲三釡永无期诗成谩写天涯感泪尽何由地下知富贵贱贫俱有恨此生长废蓼莪诗

又

手持绿酒酹苍苔今岁何由疋马来清泪不随春雨断孤吟欲和暮猿哀皂貂破弊归心切白髪凄凉老境催誓墓只思长不出松门日日手亲开

试院春晩

病思萧条掩绿樽闲坊寂历锁朱门故人别久难寻梦远客愁多易断魂漫漫晩花吹瀼岸离离春草上宫垣此生飘泊何时已家在山阴水际村

倚阑

故山未敢说归期十口相随又别离小雨初收残照晩阑干西角立多时

自咏

朝衣无色如霜叶将奈云安别驾何钟鼎山林俱不遂声名官职两无多低昂未免闻鸡舞慷慨犹能击筑歌头白伴人书纸尾只思归去弄烟波

午兴

渐转廊腰日徐来峡口风飧浆便北客淖粥称衰翁槐晩纤纤绿榴残续续红责轻仍饱食三叹愧无功

风雨中望峡口诸山奇甚戏作短歌

白盐赤甲天下雄拔地突兀摩苍穹凛然猛士舞长劎空有豪健无雍容不令气象少渟滀常恨天地无全功今朝忽悟始叹息妙处元在烟雨中太阴杀气横惨澹元化变态含空蒙正如奇材遇事见平日乃与常人同安得朱楼高百尺看此疾雨吹横风

夜坐庭中

人静风褰幔更阑露泫衣暗窗饥鼠啮空庑冷萤飞岁月背人去乡闾何日归脱巾还感叹残髪不胜稀

新蔬

黄瓜翠苣最相宜上市登盘四月时莫拟将军春荠句两京名价有谁知

初夏怀故山

镜湖四月正清和白塔红桥小艇过梅雨晴时挿秧鼔苹风生处采菱歌沉迷簿领吟哦少淹泊蛮荒感慨多谁谓吾庐六千里眼中历历见渔蓑

初夏新晴

曲径泥新晩照明小轩才受一床横翩翩乳燕穿帘影蔌蔌新篁解箨声药物屏除知病减梦魂安稳觉心平深居不恨无来客时有山禽自赞名

定拆号日喜而有作

小雨如丝落复收悄无人语但鸣鸠挽须预想诸儿喜倒指犹为五日留满案堆书惟引睡侵天围棘不遮愁为农父子长相守误计随人学宦游

睡起【时闭试院中巳月余矣】

深闭重门谢簿书日长添得睡工夫水纹笛簟凉如洗云碧纱?薄欲无半吐山榴看着子新来梁燕见将雏梦回茗椀聊须把自扫桐阴置瓦炉

四月二十九日作

假馆犹三日还家甫四旬昏眸云雾隔衰鬓雪霜新尊酒虽慵近【病目止酒】囊诗却未贫但愁门有客流汗强冠巾

苦热

万瓦鳞鳞若火龙日车不动汗珠融无因羽翮氛埃外坐觉蒸炊釡甑中石磵寒泉空有梦冰壶团扇欲无功余威向晩犹堪畏浴罢斜阳满野红

拆号前一日作

飘零随处是生涯断梗飞蓬但可嗟稚子欢迎先入梦从兵结束待还家食眠屡失身多病忧愧相乘髪易华隔日寄声为薄具石榴应有未开花

暴雨

风怒欲掀屋雨来如决堤孤灯映窗灭羁鸟就檐栖暑令方炎赫秋声忽惨凄传闻涨江水已断瀼东西

西斋雨后

香椀灰深微炷火茶铛声细缓煎汤百年浮世几人乐一雨虚斋三日凉帘外微风斜燕影池边残照敛萱房纱?石枕萧然卧付与今宵幽梦长

急雨

阴云屯硖口急雨过城头白舫投沙峡青帘卷市楼漂揺争阖户壅溢共疏沟抽得驱蝇手题诗慰旅愁

晩晴闻角有感

暑雨初收白帝城小荷新竹夕阳明十年尘土青衫色万里江山画角声零落亲朋劳远梦凄凉乡社负归耕议郎博士多新奏谁致当时鲁二生

夏夜起坐南亭达晓不复寐

风露青冥近九秋脱巾扶杖冷飕飗曲阑影外巴山月画角声中楚塞愁巢燕并栖高栋稳潜鱼时跃小池幽悠然坐待江城晓红日将昇碧雾浮

夜登白帝城楼怀少陵先生

拾遗白髪有谁怜零落歌诗遍两川人立飞楼今已矣浪翻孤月尚依然升沉自古无穷事愚智同归有限年此意凄凉谁共语夜阑鸥鹭起沙边

假日书事

万里西来为一饥坐曹日日汗沾衣但嫌忧畏妨人乐不恨疏慵与世违雕槛迎阳花并发画梁避雨燕双归放怀始得闲中趣下马何人又叩扉

林亭书事

吏退林亭夏日长乌纱白纻自生凉绕檐密叶帷三面覆水青萍锦一方约束蛮僮收药富催呼稚子晒书忙平生幽事还拈起未觉巴山异故乡

又

期会文书日日忙偷门聊得卧方床花藏密叶多时在风度疏帘特地凉野艇空怀菱蔓滑冰盆谁弄藕丝长角声唤起东归梦十里平湖一草堂【峡中绝无菱藕】

游卧龙寺

晓发鱼复走瞿唐沙头唤渡倚胡床峒人争趁五更市我亦来追六月凉残星欲尽尚历落明河已淡余苍茫翻翻林表鸦鹊语渺渺烟边鸥鹭行过江走马十五里小寺残僧真蕞尔投鞭入门一为笑僻陋称雄有如此君不见天童径山金碧浮虚空千衲梵呗层云中

久病灼艾后独卧有感

白帝城高暮柝传幽窗搔首意萧然江边云湿初横雁墙下桐疏不庇蝉计出火攻伤老病卧闻鸢堕叹蛮烟诸贤好试筹边策敛退无心竞着鞭

秋晩病起

心静病良已翛然巾屦轻灰深地炉煖日出纸窗明宿雨全消瘴新霜賸得晴井梧殊可念无叶送秋声

秋思

鱼复城边逢雁飞白头羁客恨依依远游眼底故交少晩岁人间乐事稀云重古关传夜柝月斜深巷捣秋衣官闲况是频移疾药鼎荧荧卧掩扉

一病四十日天气遂寒感怀有赋

幽人病起鬓毛残硖口楼台九月寒暮角又催孤梦断早霜初染一林丹乡闾乖隔知谁健怀抱凄凉用底宽麹米春香虽可醉瀼西新橘尚余酸

登城

簿领无时了登临亦快哉楼危压城起硖迮束江来病瘴抛书帙思乡泥酒杯天寒水尽落滟滪已崔嵬

夔州重阳

夔州鼔角晩凄悲恰是幽窗睡起时但忆社醅挼菊蕊敢希朝士赐茰枝山川信美吾庐远天地无情客鬓衰佳日掩门君莫笑病来纱?不禁吹

追怀曾文清公呈赵教授赵近尝示诗

忆在茶山听说诗亲从夜半得玄机常忧老死无人付不料穷荒见此奇律令合时方帖妥工夫深处却平夷人间可恨知多少不及同君叩老师

谢张廷老司理录示山居诗

憔悴经年客瘴乡把君诗卷意差强古人三语犹嗟赏况是珠玑满锦囊

又

老觉人间万事非但思茆屋映疏篱秋衾已是饶归梦更读山居二首诗

秋晴欲出城以事不果

古人已去不可回今人日夜归泉台浮生细看只此是到死自苦何为哉矝名饰诈竟一世忍寒触热忘其骸不令金樽映翠杓坐待白骨生苍苔清秋九月瘴如洗白盐千仞高崔嵬荒庭落叶不可埽惟有樷菊争先开瀼西黄柑霜落爪溪口赤梨丹染腮熊肪玉洁美香饭鲊脔花糁宜新醅南窗病起亦萧散甚欲往探城西梅一官底处不败意正用此时持事来

南窗

流落逢知少疏慵迕俗多闷拈如意舞狂叩唾壶歌巴酒禁愁得金丹奈老何南窗好风月聊复此婆娑

遣兴

酒量愁翻减诗声老转低日高羮马齿霜冷驾鸡栖已判功名迕寜论簿领迷赖无权入手软弱实如泥

九月三十日登城门东望凄然有感

减尽腰围白尽头经年作客向夔州流离去国归无日瘴疠侵人病过秋菊蕊残时初把酒【病中久止酒秋末方能少饮】雁行横处更登楼蜀江朝暮东南注我独胡为淹此留

初冬野兴

关北关南霜露寒瀼东瀼西山谷盘簟纹细细吹残水鼋背时时出小滩衰髪病来无复绿寸心老去尚如丹敌人未退时多事却为无才得少安

东屯呈同游诸公

十月霜雕枫树林清溪白石称幽寻按行老子诛茆地惆怅孤臣许国心走马平沙嫌路近传杯小阁喜寒侵也思试索梅花笑冻蕊疏疏欲不禁

别王伯高

冷落何人肯见寻断弦尘匣愧知音倾家酿酒犹嫌少入海求诗未厌深薄宦簿书常衮衮中年光景易骎骎香奁赠别非无意共约跏趺看此心

书驿壁

猿叫舗前雪欲作鬼门关头路正恶泥深三尺马蹄弱霜厚一寸客衣薄朝行过栈暮渡笮夜投破驿火煜爚人生但要无愧怍万里窜身元不错

又

硖中山多甲天下万嶂千峰通一罅峒民无地习耕稼射麋捕虎连昼夜女儿薄命天不借青灯独宿江边舍黎明卖薪勿悲吒女生岂有终不嫁

醉中到白崖而归

醉眼朦胧万事空今年痛饮瀼西东偶呼快马迎新月却上轻舆御晩风行路八千常是客丈夫五十未称翁乱山缺处如横线遥指孤城翠霭中

十二月十九日晩巫山送客归回望西寺小阁缥缈可爱遂与赵郭二教授同游抵夜乃还楚乡偶得长句呈二君

送客沙头落日催遥看重阁更同来清尊与闷都倾尽【是日所携酒俱饮尽】倦马和诗总勒回憔悴远游悲骑省豪华前事记章台归时灯火参差晩自脱征衣拂帽埃

劎南诗稿卷二








卷三



钦定四库全书

劎南诗稿卷三

宋　陆游　撰

饭三折舗舗在乱山中

平生爱山每自叹举世但觉山可玩皇天怜之足其愿着在荒山更何怨南穷闽粤西蜀汉马蹄几历天下半山横水掩路欲断崔嵬可陟流可乱春风桃李方漫漫飞栈凌空又奇观但令身健能强饭万里只作游山看

小市

小市门前沙作堤杏花虽落不沾泥客心尚壮身先老江水方东我独西暂憩轩窗仍汛扫远游书劎亦提携子规应笑飘零惯故傍茆檐尽意啼

酒无独饮理

酒无独饮理常恨欠佳客忽得我辈人岂计晨与夕少年事虚名岁月驹过隙自从老大来一日亦可惜糟丘未易办小计且千石颓然置万事天地为幕帟人生如刀砺磨尽要有日不须荷锸随况问几两屐

畏虎

?路?如苔涩路涩若梯更堪都梁下一雪三日泥泥深尚云可委身饿虎蹊心寒道上迹魄碎茆叶低常恐不自免一死均猪鸡老马亦甚畏愶愶不敢嘶吾闻虎虽暴未尝窥汝栖孤行莫不止取祸非排挤彼谗实有心平地生沟谿哀哉马新息薏苡成珠犀

戏题

走马平欺刺绣坡放船横截乱丝涡从来倚个心平稳遇险方知得力多

蟠龙瀑布

远望纷珠缨近观转雷霆人言水出奇意使行人惊人惊我何得定非水之情水亦有何情因物以赋形处高势趋下岂乐与石争退之亦隘人强言不平鸣古来贤达士初亦愿躬耕意气或感激邂逅成功名

题梁山军瑞丰亭

我行都梁窘风雪史君喜事能留客瑞丰亭上一尊酒渺渺郊原水初白峡中地褊常苦贫政令愈简民愈淳本来无事只畏扰扰者才吏非庸人都梁之民独无苦须晴得晴雨得雨史君心爱稼如云时上斯亭按歌舞歌阑舞罢史君醉父老罗拜丰年赐圣朝尚实抑虚文纵产芝房非上瑞

马上

残年流转似萍根马上伤春易断魂烘暖花无经日蕊涨深水过去年痕迷行每问樵夫路投宿时敲竹寺门不信太平元有象牛羊点点散烟村

邻山县道上作

微雨晴时出驿门乱莺啼处过江村挽花醉袖沾余馥迎日征鞍借小温客路一身真吊影故园万里欲招魂鬓毛无色心犹壮藉草悲歌对酒尊

邻水延福寺早行

化蝶方酣枕闻鸡又着鞭乱山徐吐日积水远生烟淹泊真衰矣登临独惘然桃花应笑客无酒到愁边【酒偶尽市酤不可饮】

岳池农家

春深农家耕未足原头叱叱两黄犊泥融无块水初浑雨细有痕秧正绿绿秧分时风日美时平未有差科起买花西舍喜成婚持酒东邻贺生子谁言农家不入时小姑画得城中眉一双素手无人识空村相唤看缫丝农家农家乐复乐不比市朝争夺恶宦游所得真几何我已三年废东作

过广安吊张才叔谏议

春风疋马过孤城欲吊先贤涕已倾许国肺肝知激烈照人眉宇尚峥嵘中原成败寜非数后世忠邪自有评叹息知人真未易流芳遗臭尽书生

果州驿

驿前官路堠累累叹息何时送我归池馆莺花春渐老窗扉灯火夜相依孤鸾怯舞愁窥镜老马贪行强受鞿到处风尘常扑面岂惟京洛化人衣

留樊亭三日王觉民检详日携酒来饮海棠下比去花亦衰矣

留落犹能领物华名园又作醉生涯何妨海内功名士共赏人间富贵花

又

石卫尉家锦步障移在樊家园馆中醉到花残呼马去聊将侠气压春风

柳林酒家小楼

桃花如烧酒如油缓辔郊原当出游微倦放教成午梦宿酲留得伴春愁远途始悟乾坤大晩节偏惊岁月遒记取晴明果州路半天高柳小青楼

南池【杜诗所谓安知有苍池万顷浸坤轴者今已尽废】

二月莺花满阆中城南搔首立衰翁数茎白髪愁无那万顷苍池事已空陂复岂惟民食足渠成终助霸图雄眼前碌碌谁知此漫走樷祠乞岁丰【池上有汉高帝庙】

唐长庆中南池新亭碑在汉高帝庙侧亭已失所在矣

池废新亭亦已无遗碑半灭卧春芜文章绮靡虽非古今代词人不办渠

闻杜鹃戏作绝句

半世羇游厌路岐凭鞍日日数归期劳君树杪丁寜语似劝饥人食肉糜

鼓楼舗醉歌

书生迫饥寒一饱轻三巴三巴未云已北首趋褎斜囱囱出门去裘马不复华短?障赤日烈风吹黄沙俶装先晨鸡投鞭后昏鸦壮哉利阆间崖谷何谽谺地荒多牧卒往往闻芦笳我行春未动原野今无花稚子入旅梦挽须劝还家起坐不能寐愁肠如转车四方丈夫事行矣勿咨嗟

登慧照寺小阁

少年富贵已悠悠老大功名定有不岁月消磨阅亭传山川辽邈弊衣裘杀身有地初非惜报国无时未免愁局促每思舒望眼虽非吾土强登楼

春雨

江头一夜雨晓路无新花我今为陈人感此重叹嗟羲和挟两曜疾走不可遮古今俛仰间那暇惜物华

风雨中过龙洞阁

飘然醉袖怒人扶个里何曾有畏涂卷地黑风吹惨澹半天朱阁挿虚无阑边归鹤如争捷云表飞仙定可呼莫怪衰翁心胆壮此身元是一枯株

驿舍海棠已过有感

凄凉古驿官道傍朱门沈沈春日长暄妍光景老海棠顚风吹花满空廊物生荣悴固其常惜哉无与持一觞游蜂戏蝶空自忙岂知美人在西厢我虽已老犹能狂伫立为尔悲容光盛时不遇诚可伤零落逢知更断肠

筹笔驿【有武侯祠堂】

运筹陈迹故依然想见旌旗驻道边一等人间管城子不堪谯叟作降笺

嘉川铺遇小雨景物尤奇

一春客路厌风埃小雨山行亦乐哉危栈巧依青嶂出飞花并下绿岩来面前云气翔孤凤脚底江声转疾雷堪笑书生轻性命每逢险处更徘徊

老君洞【有石刻载唐明皇幸蜀见老君于此】

丹凤楼头语未终崎岖蜀道复相逢太清宫阙俱煨烬岂亦南来避敌锋

大安病酒留半日王守复来招不往送酒解酲因小饮江月馆

江驿春酲半日留更烦送酒为扶头柳花漠漠嘉陵岸别是天涯一段愁

金牛道中遇寒食

乍换春衫一倍轻况逢寒食十分晴莺穿驿树惺愡语马过溪桥蹀躞行画柱彩绳喧笑乐艳妆丽服角鲜明谁知此日金牛道非复当时铁马声【绍兴初敌大入至金牛而遁】

晓发金牛

客枕何时稳匆匆又束装快晴生马影新?坼花房沮水春流绿嶓山晓色苍阿瞒狼狈地千古有遗伤【自金牛以西皆明皇幸蜀路】

山南行

我行山南已三日如绳大路东西出平川沃野望不尽麦陇青青桑郁郁地近函秦气俗豪秋千蹴鞠分朋曹苜蓿连云马蹄健杨柳夹道车声高古来历历兴亡处举目山川尚如故将军坛上冷云低丞相祠前春日暮国家四纪失中原师出江淮未易吞会看金鼓从天下却用关中作本根

南郑马上作

南郑春残信马行通都气象尚峥嵘迷空游絮凭陵去曳线飞鸢跋扈鸣落日断云唐阙废【德宗诏山南比两京】淡烟芳草汉坛平【近郊有韩信拜大将坛】犹嫌未豁胸中气目断南山天际横【城中望见长安南山】

和高子长参议道中二绝

梁州四月晩莺啼共忆扁舟罨画谿莫作世间儿女态明年万里驻安西

又

丰年食少厌儿啼觅得微官落五谿大似无家老禅衲打包还度栈云西

次韵张季长题龙洞

我昔谒紫皇翳凤骖虬龙俯不见尘世浩浩万里空谪堕尚远游忽到汉始封西望接蜀道北顾连秦中壮哉形胜区有此蜿蜒宫雷霆自鞺鞳环玦亦珑石屋如建章万户交相通来者各有得尽取知无从凭高三叹息自古几英雄老我文字衰挥毫看诸公

次韵子长题吴太尉云山亭

参谋健笔落纵横太尉清樽赏快晴文雅风流虽可爱关中遗敌要人平

送刘戒之东归

去国三年恨未平东城况复送君行难凭魂梦寻言笑空向除书见姓名残日半竿斜谷路西风万里玉关情兰台粉署朝回晩肯记麤官数寄声

周元吉蟠室诗

天下有广居非阿房建章宾饯日及月阖辟阴与阳山川坦然平何者为藩墙孔公暨瞿聃同坐此道场哀哉世日隘肝胆分界疆蹙缩战蜗角崎岖走羊肠周先早得道所证非复常小室古城隅宛如野僧房能容人天众杂?来烧香三万二千人各据狮子床实际正如此切忌错商量须弥芥子话今夕当举扬

送范西叔赴召

天涯流落过重阳枫叶揺丹已着霜衰病强陪莲幕客凄凉又送石渠郎杜陵雁下悲徂岁笠泽鱼肥梦故乡便恐从今长隔阔旧交新贵例相忘

又

欲驾征车劝小留南山南畔更逢秋数声过雁催行色一盏昏灯话别愁自昔文章关治道即今台阁要名流白头尚作书痴在?乞朱黄与挍雠

寄邓公夀

高标瑶树与琼林灵府清寒出苦吟海内十年求识面江边一见即论心纷纷俗子常成市亹亹微言孰赏音闻道南池梅最早要君携手试同寻

简章德茂

殊方邂逅岂无缘世事多乖复怅然造物无情吾辈老古人不死此心传冷云黯黯朝横栈红叶萧萧夜满船个里约君同着句不应输与灞桥边

自三泉泛嘉陵至利州

日日邅途处处诗书生活计绝堪悲江云垂地滩风急一似前年上硖时

木瓜舗短歌

鼓楼坡前木瓜铺岁晩悲辛利州路当车礧礧石如屋百里夷途无十步溪桥缺断水啮沙崖腹崩颓风拔树虎狼妥尾择肉食狐狸竖毛啼日莫冢丘短草声窸窣往往精灵与人遇我生胡为忽在此正坐一饥忘百虑五更出门寒裂面半夜燎衣泥满袴妻孥八月离夔州寄书未到今何处余年有几百忧集日夜朱颜不如故即今台省盛诸贤细思寜是儒冠误

夜抵葭萌惠照寺寓榻小阁

亭驿驱驰髀肉消故山归梦愈迢迢夜行触尉那能避旦过随僧不待招雨后风云犹惨澹霜前草木已萧条衰迟事事非平日醉里题诗亦复聊

太息【宿青山舗作】

太息重太息吾行无终极冰霜迫残岁鸟兽号落日秋砧满孤村枯叶拥破驿白头乡万里堕此虎豹宅道边新食人膏血染草棘平生铁石心忘家思报国即今冒九死家国两无益中原久丧乱志士泪横臆切勿轻书生上马能击贼

又

凄凄复凄凄山路穷攀跻仆病卧草间马困声酸嘶脱兔截道犇穷狖上树啼崩湍一何哀下落万仞谿昏黑投孤戍洗我衣上泥下愚不可迁大惑终身迷仕宦十五年曾不饱糠粞客路少睡眠月白闻号鸡欲行且复止虎来茆叶低

阆中作

残年作客遍天涯下马长亭便似家三叠凄凉渭城曲数枝闲澹阆中花襞笺授管相逢晩理鬓熏衣一笑哗俱是邯郸枕中梦坠鞭不用忆京华

又

挽住征衣为濯尘阆州斋酿绝芳醇莺花旧识非生客山水曾游是故人遨乐无时冠巴蜀语音渐正带咸秦平生?有寻梅债作意城南看小春

游锦屏山谒少陵祠堂

城中飞阁连危亭处处轩窗临锦屏涉江亲到锦屏上却望城郭如丹青虚堂奉祠子杜子眉宇高寒照江水古来磨灭知几人此老至今元不死山川寂寞客子迷草木揺落壮士悲文章垂世自一事忠义凛凛令人思夜归沙头雨如注北风吹船横半渡亦知此老愤未平万窍争号泄悲怒

仙鱼舗得仲高兄书

病酒今朝载卧舆秋云漠漠雨疏疏阆州城北仙鱼舗忽得山阴万里书

自阆复还汉中次益昌

北首褒斜又几程骄云未放十分晴马经断栈危无路风掠枯茆飒有声季子貂裘端已弊吴中菰菜正堪烹朱颜渐改功名晩击筑悲歌一再行

驿亭小憩遣兴

淡日微云共陆离曲阑危栈出参差老松临道阅千载杜宇号山连四时汉水东流那有极秦关北望不胜悲邮亭下马开孤劎老大功名颇自期

再过龙洞阁

天险龙门道霜清客子游一筇缘绝壁万仞俯洪流着脚初疑梦回头始欲愁危身无补国忠孝两堪羞

自笑

自笑谋生事事疏年来锥与地俱无平章春韭秋菘味拆补天吴紫凤图食肉定知无骨相珥貂空自诳头颅惟余数卷残书在破箧萧然笑獠奴

三泉驿舍

残钟断角度黄昏小驿孤灯早闭门霜气峭深摧草木风声浩荡卷郊原故山有约频回首末路无归易断魂短鬓萧萧不禁白强排幽恨近清樽

嘉川铺得檄遂行中夜次小柏

黄旗传檄趣归程急服单装破夜行肃肃霜飞当十月离离斗转欲三更酒消顿觉衣裘薄驿近先看炬火迎渭水函关元不远着鞭无日涕空横

归次汉中境上

云栈屏山阅月游马蹄初喜蹋梁州地连秦雍川原壮水下荆杨日夜流遗敌孱孱寜远略孤臣耿耿独私忧良时恐作他年恨大散关头又一秋

沔阳夜行

夜发沔阳驿坡陁冈阜重月斜欹帽影霜重湿裘茸野岸鸣枯叶烟林度晓钟梁州明日到一笑解衰容道中累日不肉食至西县市中得羊因小酌

门外倚车辕颓然就醉昏栈余羊绝美压近酒微浑一洗穷边恨重招去国魂客中无晤语灯烬为谁繁

初离兴元

梦里何曾有去来高城无奈角声哀连林秋叶吹初尽满路寒泥蹋欲开笠泽决归犹小憩锦城未到莫轻回炊菰斫脍明年事却忆斯游亦壮哉

自兴元赴官成都

平生无远谋一饱百念已造物戏饥之聊遣行万里梁州在何处飞蓬起孤垒凭高望杜陵烟树略可指今朝忽梦破跋马临漾水此生均是客处处皆可死劎南亦何好小憩聊尔尔舟车有通涂吾行良未止

书事

生长江湖狎钓船跨鞍塞上亦前缘云埋废苑呼鹰处雪暗荒郊射虎天醪酒芳醇偏易醉胡羊肥美了无膻杨州虽有东归日闭置车中定怅然

雨中过临溪古堠

道边相送驿边迎水隔山遮似有情岁晩无聊莫相笑君方雨立我泥行

南沮水道中

硙舍临湍濑罾船聚小潭山形寒渐瘦雪意莫方酣久客情怀恶频来道路谙家山空怅望无梦到江南

长木晩兴

沮水嶓山名古今聊将行役当登临断桥烟雨梅花瘦绝磵风霜槲叶深末路清愁常衮衮残冬急景易骎骎故巢东望知何处空羡归鸦解满林

遣兴

貂裘破弊色凄凉塞上归来路更长老骥嘶鸣常伏枥寒龟藏缩正支床雕零客路新霜鬓扫洒先师旧草堂九折阪头休绝叹世间何地不羊肠

长木夜行抵金堆市

夜行长木村重雾杂零雨湿萤粘野蔓寒犬吠云坞道坏交细泉亭废立遗堵时时过农家灯火照鸣杼嗟予独何事无岁得安处即今穷谷中性命寄豺虎三更投小市买酒慰羁旅高咏东山诗怅望怀往古

赴成都泛舟自三泉至益昌谋以明年下三峡

诗酒清狂二十年又摩病眼看西川心如老骥常千里身似春蚕已再眠莫雪乌奴停醉帽秋风白帝放归船飘零自是关天命错被人呼作地仙

壬辰十月十三日自阆中还兴元游三泉龙门十一月二日自兴元适成都复携儿曹往游赋诗

胜地惜轻别短筇成后游门呀一境异木落四山秋野鸽翔深窦蟠蛟擅古湫栈危萦峭壁桥迥跨犇流白雨穿林至腥风卷地浮真成起衰病不但洗孤愁登陟知难再吟哦为小留回头即万里雪满戴谿舟

予行蜀汉间道出潭毒关下每憩罗汉院山光轩今复过之怅然有感

山光轩上几闲游潭毒关前又小留麦陇雪苗寒剡剡柘林风叶莫飕飕马行劎阁从今始门泊吴船亦已谋醉眼每嫌天地迮尽将万里着吾愁

栈路书事

危阁闻铃驮湍流见硙船汲江人负盎骑马客蒙毡梨美来秦地橙香接楚天痴顽殊耐事随处一欣然

雪晴行益昌道中颇有春意

杜陵雁下岁将残疋马西游雪拥关憔悴敢忘双阙路淹迟遍看两川山春回柳眼梅须里愁在鞭丝帽影间安得黄金成大药为人千载驻颓颜

思归引

善泅不如稳乘舟善骑不如谨持辔妙于服食不如寡欲工于揣摩不如省事在天有命谁得逃在我无求直差易散人家风脱纠缠烟蓑雨笠全其天莼丝老尽归不得但坐长饥须俸钱此身不堪阿堵役寜待秋风始投檄山林聊复取熊掌仕宦真当弃鸡肋锦城小憩不淹迟即是轻舠下硖时那用更为麟阁梦从今正有鹿门期

志公院在劎门东五里院东石壁间有若僧负杖者杖端髣髴有刀尺拂子之状

江东争夺缠妖祲哀哉斯民乱方甚锦幪老人盖古佛现身为作大慈?萧翁八十尚儿痴旛盖锺螺闹中禁当时此老默笑渠大法栋梁身独任杖头示人三转语开口丧身如饮鸩纷纷放弑但可怜何曾为汝陈符谶

劎门道中遇微雨

衣上征尘杂酒痕远游无处不消魂此身合是诗人未细雨骑驴入劎门

劎门关

劎门天设险北乡控函秦客主固殊势存亡终在人栈云寒欲雨关柳暗知春羇客垂垂老凭高一怆神劎门城北回望劎关诸峯青入云汉感蜀亡事慨然有赋

自昔英雄有屈信危机变化亦逡巡阴平穷宼非难御如此江山坐付人

丹芝行

劎山峨峨挿穹苍千林万谷蟠其阳大丹九转古所藏灵芝三秀夜吐光如火非火森有芒朝阳欲升尚煌煌何由㔉取换肝肠往驾素虬朝紫皇

过武连县北柳池安国院煮泉试日铸顾渚茶院有二泉皆甘寒传云唐僖宗幸蜀在道不豫至此饮泉而愈赐名报国灵泉云

滴沥珠玑翠壁间遭时曾得奉龙颜栏倾甃缺无人管满院松风昼掩关

又

行殿凄凉迹已陈至今父老记南巡一泓寒碧无今古付与闲人作主人

又

我是江南桑苎家汲泉闲品故园茶只应碧缶苍鹰爪可压红囊白雪芽【日铸贮以小缾蜡纸丹印封之顾渚贮以红蓝缣囊皆有岁贡】

宿武连县驿

平日功名浪自期头颅到此不难知宦情薄似秋蝉翼乡思多于春茧丝野店风霜俶装早县桥灯火下程迟鞭寒熨手戎衣窄忽忆南山射虎时

初入西州境述怀

我无飞仙术御气周八极寸步常依人囏哉万里役自行劎关南大道平如席日高徐驾车薄莫亦两驿及兹山愈远原野若加辟茂树冬不凋寒花晩犹拆昔我卜远游至蜀龟辄食弛装有定处呜呼岂人力颇传岷山下清淑无疠疫士风尚豪举意气喜远客薪米家可求借书亦易得思吴虽不忘所愿少休息吾闻右达人雅志在山泽岂无及物心但恨俗褊迫揽德虽成留引去常勇决骇机满人间着脚无上策

绵州魏成县驿有罗江东诗云芳草有情皆碍马好云无处不遮楼戏用其韵

老夫乘兴忽西游远跨秦吴万里秋尊酒登临遍山寺歌辞散落满江楼孤城木叶萧萧下古驿滩声??流未许诗人夸此地茂林修竹忆吾州

即事

渭水岐山不出兵却携琴劎锦官城醉来身外穷通小老去人间毁誉轻扪虱雄豪空自许屠龙工巧竟何成雅闻?下多区芋聊试寒炉玉糁羮

青村寺

十年淹泊望修门临水登山几断魂短鬓星星身欲老小楼微月宿青村

行绵州道中

三年客江硖万死脱鱼鼋平地从今始穷涂敢复论园畦棋局整坡垅海涛翻瘦犊应多恨泥涂伏短辕

越王楼

上尽江边百尺楼倚栏极目莫江秋未甘便作衰翁在两脚犹堪蹋九州

又

蒲萄酒绿似江流夜燕唐家帝子楼约住筦弦呼羯鼔要渠打散醉中愁

东津

岁莫涪江水归壑白沙渺然石荦角蜀天常燠少雪霜绿树青林不揺落阑干诘曲临官道烟霭参差望城郭打鱼斫脍修故事豪竹哀丝奉欢乐乐莫乐于新相知美人一笑回春姿四方本是丈夫事安用一生无别离

东山

今日之集何佳哉入关剧饮始此回登山正可小天下跨海何用寻蓬莱青天肯为陆子见妍日似趣梅花开有酒如涪绿可爱一醉直欲空千罍駞酥鹅黄出陇右熊肪玉白黔南来眼花耳热不知夜但见银烛高花摧京华故人死太半欢极往往潜生哀聊将豪纵压忧患鼔吹动地声如雷

绵州录参厅观姜楚公画鹰少陵为作诗者

我来访古涪之滨不辞百罔冀一真走马朝寻海?馆斫脍夜醉鲂鱼津越王高楼亦已换俯仰今古堪悲辛督邮官舍最卑陋栋挠楹腐知几春岿然此壁独亡恙老槎劲翮完如新向来劫火何自免叱呵守护疑有神妖狐九尾穴中国共置不问如越秦天时此物合致用下韝指呼端在人会当原野洒毛血坐令万里清烟尘老眼还忧不及见诗成肝胆空轮囷

罗江驿翠望亭读宋景文公诗

扑马征尘拂不开高亭欹帽一徘徊蜀山地?稀逢雪闰岁春迟未见梅陂水近人无鹭下烟林藏寺有钟来宋公出牧曾题壁锦段虽残试剪裁

鹿头关过厐士元庙

士元死千载凄恻过遗祠海内常难合天心岂易知英雄今古恨父老岁时思苍藓无情极秋来满断碑

游汉州西湖

房公一跌樷众毁八年汉州为刺史绕城凿湖一百顷岛屿曲折三四里小庵静院穿竹入危榭飞楼压城起空蒙烟雨媚松楠顚倒风霜老葮苇日月苦长身苦闲万事不理看湖水向来爱琴虽一癖观过自足知夫子画船载酒凌湖光想公乐饮千万场叹息风流今未泯两川名醖避鹅黄【鹅黄汉中酒名蜀中无能及者】

严君平卜台

先生久已蜕氛埃道上犹传旧卜台乞得寒泉濯肝肺真成万里不虚来【台后有大井名通仙井相传君平所浚】

梅花

家是江南友是兰水边月底怯新寒画图省识惊春早玉笛孤吹怨夜残冷淡合教闲处着清臞难遣俗人看相逢剩作樽前恨索笑情怀老渐阑

拜张忠定公祠二十韵

张公世外人与蜀偶有缘天将靖蜀乱生公在人间厥初大盗兴乐祸迭相挻天子辍玉食贵臣拥戎旃生杀出喜怒死者常差肩公曰此何哉从之吾欺天河流触地轴砥柱屹不迁胁从尽纵舍飞章交帝前上意竟开悟至仁胜凶残贵臣不极赏追还黜其权安危关社稷岂惟蜀民全后来有阿童握兵事开边晩策睦州功上公珥金蝉势张不可御北乡挑幽燕神京遂丘墟迄今天步囏时无忠定公孰能折其姧我来拜遗祠乔木含苍烟死者不可作愀然衰涕澘愤切感虏祸慷慨思公贤春秋送迎神谁为歌此篇

成都岁莫始微寒小酌遣兴

革带频移纱帽宽茶铛欲熟篆香残疏梅已报先春信小雨初成十月寒身似野僧犹有髪门如村舍强名官鼠肝虫臂元无择遇酒犹能罄一欢

再赋梅花

老来爱酒賸狂顚况复梅花到眼边不怕幽香妨静观正须疏影伴癯仙松筠共叹冰霜晩桃李从教雨露偏此去西湖八千里破愁一笑得无缘

登塔

冷官无一事日日得闲游壮哉千尺塔摄衣上上头眼力老未减足疾新有瘳幸兹济胜具俯仰隘九州雪山西北横大江东南流画栋云气涌铁铎风声遒旅怀忽恻怆涕下不能收十年辞象魏万里怀松楸仰视去天咫绝叫当闻不帝阍守虎豹此计终悠悠

先主庙次唐贞元中张俨诗韵

猾贼挟至尊天命矜在已岂知高帝业煌煌汉中起

又

吴蜀本唇齿悲哉乃连兵尽锐下三硖谁使复两京

又

洛阳化为灰棘生铜駞陌讨贼志不成父老泣陵柏【庙在惠陵侧】

睡起书事

京华豪饮釂千锺濯锦江边怯酒浓烈士壮心虽未减狂奴故态有谁容折梅着句聊排闷闭户焚香剩放慵午枕如雷君莫怪西风吹梦过吴松

西郊寻梅

西郊梅花矜绝艳走马独来看不厌似羞流落蒙市尘寜堕荒寒傍茆店翛然自是世外人过去生中差一念浅颦常鄙桃李学独立不容莺蝶觇山矾水仙晩角出大是春秋吴楚僭余花岂无好颜色病在一俗无由砭朱栏玉砌渠有命断桥流水君何欠嗟余相与颇同调身客劎南家在剡凄凉万里归无日萧飒二毛衰有渐尚能作意晩相从烂醉不辞杯潋滟

分韵作梅花诗得东字

浅寒篱落清霜后疏影池塘淡月中北客同春俱税驾南枝与我两飘蓬从来遇酒千锺少此外评花四海空惟恨广平风味减坐看徐庾擅江东

宇文子友闻予有西郊寻梅诗以诗借观次其韵

拾遗遗迹付缁郎槁叶凝尘欲满堂已恨樽罍孤胜饯更堪风雨病幽芳兰荪千古有同调蜂蝶一春空自忙马上得诗归绝叹故园三径久成荒

海棠【范希元园】

谁道名花独故宫【谓故蜀燕王宫】东城盛丽足争雄横陈锦障阑干外尽吸红云酒盏中贪看不辞持夜烛倚狂直欲擅春风拾遗旧咏悲零落瘦损腰围拟未工【老杜不应无海棠诗意其失传尔】

简南禅勤长老

宦游处处是君恩归去无期莫更论眼正修行新有力心空忧患已无根钵盂分我云堂饭拄杖敲君竹院门屈宋向来堪一笑故乡何恋更招魂

和谭德称送牡丹

洛阳春色擅中州檀晕鞓红总胜流憔悴劎南人不管问渠情味似侬不

又

吾生何拙亦何工忧患如山一笑空犹有余情被花恼醉搔华髪倚屏风

初到蜀州寄成都诸友

流落天涯鬓欲丝年来用短始能奇无材藉作长闲地有懑留为剧饮资万里不通京洛梦一春最负牡丹时襞笺报与诸公道罨画亭边第一诗

自蜀州暂还成都奉简诸公

不染元规一点尘行歌偶到锦江滨淋漓诗酒无虚日判断莺花又过春客路柳阴初堕絮还家梅子欲生仁更须作意勤相过要信年光属散人

摩诃池

摩诃古池苑一过一消魂春水生新涨烟芜没旧痕年光走车毂人事转萍根犹有宫梁燕衘泥入水门【蜀宫中旧泛舟入此池曲折十余里今府后门虽已为平陆然犹号水门】

三月十七日夜醉中作

前年脍鲸东海上白浪如山寄豪壮去年射虎南山秋夜归急雪满貂裘今年摧颓最堪笑华髪苍颜羞自照谁知得酒尚能狂脱帽向人时大叫敌人未灭心未平孤劎床头铿有声破驿梦回灯欲死打窗风雨正三更

嘉佑院观壁间文湖州墨竹

石室先生笔有神我来拂拭一酸辛败墙惨澹欲无色老气森严犹逼人惯阅冰霜元耐久耻随儿女更争春纷纷可笑空摹拟尔辈毫端万斛尘

春晩书怀

吹尽郊原万点红燕梁考室亦匆匆老来偏觉岁华速客里忽惊春事空病有药方传肘后懒无诗句付囊中归心日夜随江水只欲东门觅短篷【入吴者皆自小东郭登舟】

又

经春淹泊锦官城作个归期苦未成老向轩裳增力量病于风月减心情官闲有味缘高卧酒贵无忧为细倾忆探梅花如昨日西斋榆荚与阶平

又

老客天涯心尚孩惜春直欲挽春回长绳纵系斜阳住右手难移故国来暑近蚊雷先隐辚雨前螘垤正崔嵬茹芝却粒终无术万事惟须付一杯

偶忆万州戏作短歌

峡中天下最穷处万州萧条谁肯顾去年正月偶过之曾为巴人三日住南浦寻梅雪满舟西山载酒云生屦至今梦听竹枝声灯火纷纷驿前路残春犹客蜀江边陈迹回思一怆然渐老定知欢渐少明年还复忆今年

驿舍见故屏风画海棠有感

厌烦只欲长面壁此心安得顽如石杜门复出叹习气止酒还开惭定力成都二月海棠开锦绣裹城迷巷陌燕宫最盛号花海霸国雄豪有遗迹猩红鸭绿极天巧叠萼重跗眩朝日繁华一梦忽吹散闭眼细思犹历历忧乐相寻岂易知故人应记醉中诗夜阑风雨嘉州驿愁向屏风见折枝

思政堂东轩偶题

羁愁酒病两无聊小篆吹香已半消唤起十年闽岭梦赪桐花畔见红蕉【赪桐嘉州谓之百日红】

荔枝楼小酌

碧瓦朱栏已半摧强呼歌舞试樽罍邦人莫讶心情懒新出莺花海里来

又

病与愁兼怯酒船巴歌闻罢更凄然此身未死长为客回首夔州又二年

嘉阳官舍奇石甚富散弃无领略者予始取作假山因名西斋曰小山堂为赋短歌

昔人何人爱岩壑为山未成储荦确散落支床压酒槽大或专车小拳握幽人邂逅为绝叹修绠趣取寒泉濯峭峯幽窦相吐吞翠岭丹崖渺聨络石不能言意可解问我胡为怜寂寞人间兴废自有数昔弃何伤今岂乐斯言妙矣予则陋敢对石友辞罚爵为君宽作十日留在眼便同真着脚

望云楼晩兴

小阁东南独咏诗此生终与世差池夕阳明处苍烟合栖燕归时画角悲人与江山均是梦心非风月尚谁知旧交几岁音尘隔三抚阑干有所思

护国天王院故神霄玉清万夀宫也废圯略尽而规模尚极壮丽过之有感

太霄帝君神霄府一日玺书行海?筑宫犇走谁敢后万牛挽材山作础步虚夜半落云间玉磬漻漻鸾鹤舞帝师丞相领使君侍晨挍籍纷如雨洛阳临淮小睥睨御史立奏投裔土从来桑门喜嘲竞举国冠巾噤无语古传东海会扬尘君看此地亦荆榛霓旌仙仗空遗堵甃缺台倾知几春牧儿驱牛啮庭草谁记劎佩来朝真斜阳却上笋舆去沟水泠泠愁杀人

登荔枝楼

平羌江水接天流凉入帘栊已似秋唤作主人元是客知非吾土强登楼闲凭曲槛常忘去欲下危梯更小留公事无多厨酿美此身不负负嘉州【薛能诗不负嘉州只负身】

再赋荔枝楼

只道文书拨不开未妨高处独徘徊山横瓦屋披云出水自牂牁裂地来暝入帘阴吹细雨凉生楼角转轻雷痴顽也拟忘乡国不奈城头暮角哀

能仁院前有石像丈余盖作大像时様也

江阁欲开千尺像云龛先定此规模斜阳徙倚空三叹尝试成功自古无

劎南诗稿卷三

<集部,别集类,南宋建炎至德佑,剑南诗藁>








卷四



钦定四库全书

劎南诗槀卷四

宋　陆游　撰

谒凌云大像

出郭幽寻一笑新径呼艇子截烟津不辞疾步登重阁聊欲今生识伟人泉镜正涵螺髻绿浪花不犯宝趺尘【一泉泓然正在髻下每岁涨水不能及佛足】始知神力无穷尽丈六黄金果小身【观无量夀经云或现小身丈六八尺】

凌云醉归作

峩嵋月入平羌水叹息吾行俄至此谪仙一去五百年至今醉魂呼不起玻瓈春满琉璃锺【玻瓈春眉州酒名】宦情苦薄酒兴浓饮如长鲸渴赴海诗成放笔千觞空十年看尽人间事更觉麹生偏有味君不见蒲萄一斗换得西凉州不如将军告身供一醉

独游城西诸僧舍

我是天公度外人看山看水自由身藓崖直上飞双屐云洞前头岸幅巾万里欲呼牛渚月一生不受庾公尘非无好客堪招唤独往飘然觉更真

西林院

一邦尽对江边像试比西林总不如【院门对大像最正】群玉萧森开士宅五云飞动相君书【寺额五字唐相裴彻书遒美可爱】磴危渐觉山争出屐响方惊阁半虚安得弃官长住此一杯香饭荐珍蔬

听事前紫薇花二本甚盛戏题绝句

红药紫薇西省春从来惟惯对词臣问囚自是麄官分无奈名花解笑人

同何元立蔡肩吾至东丁院汲泉煮茶

一州佳处尽裴回惟有东丁院未来身是江南老桑苎诸君小住共茶杯

又

雪芽近自峩嵋得不减红囊顾渚春旋置风炉清樾下他年奇事记三人

癸巳夏旁郡多苦旱惟汉嘉数得雨然未足也立秋夜三鼔雨至明日晡后未止高下沾足喜而有赋

画檐鸣雨早秋天不喜新凉喜有年眼里香秔三万顷寄声父老共欣然

又

五十衰翁髪半华犹能把酒醉天涯丝毫美政何曾有惟把丰年赠汉嘉

晩登望云

一出修门又十年辈流多已珥金蝉衰如蠧叶秋先觉愁似鳏鱼夜不眠辇路疏槐迎驾处苑城残日泛湖天君恩未报身今老徙倚危楼一泫然

又

晩来烟雨暗江干烽火遥传画角残看镜功名空自许上楼怀抱若为宽青枫揺落新秋令白髪凄凉旧史官饱见少年轻宿士可怜随处强追欢

立秋后十日风雨凄冷独居有感

急雨鸣瓦沟尖风入窗罅纱笼耿青灯寂寂新秋夜谁言簿领中乃复有此暇稍翻书册读已念灰火跨那知是羇客恍若在家舍睡晩且熟眠洗沐官有假【明日晦日也】

晦日西窗怀故山

今朝休日仍无客茶罢西窗卧解衣白髪已侵残梦境绿苔应满旧渔矶桃源鸡犬尘凡隔杜曲桑麻梦想归赖有小山聊慰眼幽篁丛桂雨霏霏

秋日怀东湖

小阁东头罨画池秋来长是忆幽期身如巢燕临归日心似堂僧欲动时病思羁怀惟付酒西风落日更催诗故知岁莫常多感不独当年宋玉悲

又

罨画池边小钓矶垂竿几度到斜晖青苹叶动知鱼过朱阁帘开看燕归岁晩官身空自闵途穷世事巧相违边州客少巴歌陋谁与愁城略解围

小山之南作曲栏石磴缭绕如栈道戏作二篇

羁游随处得哦诗扫溉轩窗每恨迟已幻小山宽客恨更添危磴作儿嬉偶留塞上寜无数径返湖边已有期谁遣化工娯此老幽花微拆绿苔滋

又

吏退庭空剩得闲一窗如在翠微间半崖萦栈游秦路叠嶂生云入剡山真有岩居临绝壑但无渔艇系寒湾跻攀自苦君休笑寸步何曾不险囏

得成都诸友书劝少留嘉阳戏作

一坐五十日痴顽良可哀新凉为醉地少讼作慵媒市柳风烟惨汀苹岁月催远官从漫浪垂老懒低回【市柳汀苹皆属唐安】

道院

四壁长苔痕经旬掩绿樽雨声清梦境灯影伴吟魂揺落悲徂岁漂流忆故园拟骚无杰语千古愧湘沅

醉中感怀

早岁君王记姓名只今憔悴客边城青衫犹是鹓行旧白髪新从劎外生古戍旌旗秋惨淡高城刁斗夜分明壮心未许全消尽醉听檀槽出塞声

玻瓈江【眉州共饮亭盖取东坡共饮玻瓈江之句追怀旧游戏作以补西州乐府】

玻瓈江水千尺深不如江上离人心君行未过青衣县妾心先到峨嵋阴金樽共釂不知晓月落烟渚天横参车轮无角那得住马蹄不方何处寻空凭尺素寄幽恨纵有绿绮谁知音愁来只欲掩屏睡无奈梦断闻疏砧【古乐府安得双车轮一夜生四角唐人诗云长安尘土中马蹄圆重重郎马蹄不方何处认郎踪】

夜思

苍颜华鬓久低摧叹息何堪岁月催残暑已随团扇去新凉还傍短檠来月痕澹澹侵苔砌云叶萧萧覆水台簿领沈迷无日了试凭诗思洗氛埃

雨夜怀唐安

归心日夜逆江流官柳三千忆蜀州小阁帘栊频梦蝶平湖烟水已盟鸥萤依湿草同为旅雨滴空阶别是愁堪笑邦人不解事区区犹借陆君留【蜀人旧语谓唐安有三千官柳四千琵琶湿萤依草没梅宛陵诗】

迎诏书

忆瞻銮仗省门前扇影鞭声下九天寂寞嘉州迎诏处忽闻鼔吹却凄然

秋夜遣怀

江云傍檐山雨细羇客空堂卧荒翳心如秋燕不安巢迹似春萍本无柢官身犇走何时定病眼蒙笼惟欲闭壮游不复记坠鞭夜语谁能怀拥髻诗情已减但微吟酒戒渐坚才小哜从今更拟着幽禅半世伥伥真误计

送客至江上

多事经旬不出城今朝送客此闲行郊原远带新晴色人语中含乐岁声天际敛云山尽出江流收涨水初平故园社友应惆怅五岁无端弃耦耕

雨中至西林寺

胸中荆棘费鉏耘正藉幽寻暂解纷不尽长江来画玉半空飞阁对凌云昏昏横霭凭轩见杳杳疏钟隔岸闻珍重山僧迎客意螭奁一缕起微熏【小轩下临羊江发源自大渡河】

休日登花将军庙小楼

林间缥缈出层楼栏角苍茫万顷秋曾是胸中着云梦不妨此地少迟留

深居

作吏难堪簿领迷深居聊复学幽栖病来酒户何妨小老去诗名不厌低零落野云寒傍水霏微山雨晩成泥自怜甫里家风在小摘残蔬绕废畦

秋夜独醉戏题

敝袍羸马遍天涯恰似伶优着处家社瓮嫩醅初泛蚁寒缸残烬自成花幽窗照影乌巾折醉手题诗淡墨斜莫恨久为峨下客江湖归去得雄夸

感事

清班曾见六龙飞晩落天涯远日畿边月空悲新雪鬓京尘犹染旧朝衣江山壮丽诗难敌风物萧条醉绝稀赖有东湖堪吏隐寄声篱菊待吾归

醉乡

醉乡卜筑亦佳哉但苦无情白髪催痴欲煎胶黏日月狂思入海访蓬莱辞巢归燕先秋去泣露幽花近社开莫惜倾家供作乐古人白骨有苍苔

夜读岑嘉州诗集

汉嘉山水邦岑公昔所寓公诗信豪伟笔力追李杜常想从军时气无玉关路【公诗多从戎西边时所作】至今蠧简传多昔横槊赋零落财百篇崔嵬多杰句工夫刮造化音节配韶頀我后四百年清梦奉巾屦晩途有奇事随牒得补处群敌自鱼肉明主方北顾诵公天山篇流涕思一遇

次韵师伯浑见寄

眉山汉嘉东西州估船日日到津头不得讲书一行字倚遍临江百尺楼黄钟大吕忽复见绣段英瑶何足酬愿约青神王夫子来醉万景作中秋

社前一夕未昏辄寝中夜乃得寐

祠事当行惧不任未昏强卧拥孤衾三更自笑元无睡万事从来忌有心檐角河倾秋耿耿床头虫语夜愔愔若耶溪上苹花老倦枕何人听越吟

晩雨

萧瑟度横塘霏微映缭墙压低尘不动洒急土生香声入楸梧碎清分枕簟凉回头忽陈迹檐角挂斜阳

社日

百糓登场酒满卮神林箫鼓晩清悲蝉依疏柳长言处燕委空巢大去时幼学已忘那用忌【乡俗小儿女社日忌习业】微聋自乐不须医【古谓社酒治聋】伤心故里鸡豚集父老逢迎正见思

夜雨感怀

老来每惜岁峥嵘几为巴歌判宿酲白帝草生时入梦锦官花重更关情帘疏夜雨侵灯晕枕冷秋风逓角声定许何时理归棹酒狂犹解赋芜城

八月二十二日嘉州大阅

陌上弓刀拥寓公水边旌斾卷秋风书生又试戎衣窄山郡新添画角雄【郡旧止角四枝近方增如式】早事枢庭虚画策晩游幕府愧无功草间鼠辈何劳磔要挽天河洗洛嵩九月六夜梦中作笑诗觉而忘之明日戏追补一首

吾家笑疾自士龙我才虽卑笑则同纷纷世事何足计尽付抚掌掀髯中清樽可醉风月好虚空万象皆绝倒问君此笑是喜不道得老夫输一筹

重九会饮万景楼

粲粲黄花手自持登高聊畣此佳时纤云不作看山祟斗酒聊宽去国思落日楼台频徙倚西风鼔笛倍凄悲彭城戏马平生意强为巴歌一解颐【是日作竹枝歌舞】

久客书怀

行役饱看山沉绵剩得闲忘忧缘落魄耐老为痴顽射虎临秦塞骑驴入蜀关芳洲兰可佩幽磴桂堪攀欸乃声饶楚陬隅句带蛮【嘉州带袁董诸蛮】悠然长自遣故里几时还

初报嘉阳除官还东湖有期喜而有作

塞上经秋几醉醒羇愁减尽鬓边青烽传八诏登楼看歌奏三巴忍泪听好语忽闻还印绶归心先已绕林垧呼儿结束从今日鹊语灯花故有灵【累夕灯有花今早鹊声绕舍皆纪实事】

闻勾龙司户会客山亭送酒殽及橄榄并简诸同僚

东山如高人吾辈岂易见君独不出门终日与相面阴晴烟雨月朝莫知几变闻君交不渎冠佩未尝燕弛张要有时一笑山未谴高秋得佳日折简唤诸彦风流非俗饮歌舞参笔砚但恨五日尹阻造三语掾【余方卧疾】清樽遣分似霜果亦可荐烂醉君勿辞光景真掣电

九月十六日夜梦驻军河外遣使招降诸城觉而有作

杀气昏昏横塞上东并黄河开玉帐昼飞羽檄下列城夜脱貂裘抚降将将军枥上汗血马猛士腰间虎文韔阶前白刃明如霜门外长戟森相向朔风卷地吹急雪转盼玉花深一丈谁言铁衣冷彻骨感义怀恩如挟纩河外诸城一洗空太行北岳元无恙更呼斗酒作长歌要遣天山健儿唱

何元立示九日诗卧病累日乃能次韵

何郎戏写菊花秋落笔纵横岂易酬豪士乃能为老伴寓公那得称遨头早衰不耐危亭冷【夜冷凭涪翁亭栏杆得疾数日】独卧空惊画角愁病起尚思寻宿约一樽从子醉东楼

成都行

倚锦瑟击玉壶吴中狂士游成都成都海棠十万株繁华盛丽天下无青丝金络白雪驹日斜驰遣迎名姝燕脂褪尽见玉肤绿鬟半脱娇不梳吴绫便面对客书斜行小草密复疏墨君秀润瘦不枯风枝雨叶笔笔殊月浸罗袜清夜徂满身花影醉索扶东来此欢堕空虚坐悲新霜点鬓须易求合浦千斛珠难觅锦江双鲤鱼

闻敌乱有感

前年从军南山南夜出驰猎常半酣玄熊苍兕积如阜赤手曳虎毛有时登高望鄠社悲歌仰天泪如雨头颅自揣已可知一死犹思报明主近闻敌人自相残秋风抚劎泪丸澜雒阳八陵那忍说玉座尘昏松柏寒儒冠忽忽垂五十急装何由穿袴褶羞为老骥伏枥悲寜作枯鱼过河泣【古乐府枯鱼诗云枯鱼过河泣何时复还入作书与鲂𫚈相教谨出入】

醉歌

我饮江楼上阑干四面空手把白玉船身游水精宫方我吸酒时江山入胸中肺肝生崔嵬吐出为长虹欲吐辄复吞颇畏惊儿童乾坤大如许无处着此翁何当呼青鸾更驾万里风

初寒

江路常逢雨山城早得寒兰凋初解佩菊老尚加餐【嘉阳有崇兰以八九月盛开】节物知何负情怀自鲜欢浮生看已熟不必梦邯郸

木山

枯楠千岁遭风雷披枝折干吁可哀轮囷无用天所赦秋水初落浮江来嵌空宛转若耳鼻峭瘦拔起何崔嵬珠宫贝阙留不得忽出洲渚知谁推书窗正对云洞启樷菊初傍幽篁栽是间着汝颇宜称摩挲朝莫真千回天公解事雨十日洗尽泥滓滋莓苔一丘一壑吾所许不须更慕明堂材

寒夜遣怀

临觞本不饮忧多自成醉四方行万里不见埋忧地忆昔入京都宝马揺香鬃酣饮青楼夜歌声在半空去日不可挽华髪忽垂领娟娟峨嵋月相对作凄冷月落照空床不寐听寒螀早知忧随人何用去故乡

嘉阳绝无木犀偶得一枝戏作

久客红尘不自怜眼明初见广寒仙只饶篱菊同时出尚占江梅一着先重露湿香幽径晓斜阳烘蕊小窗妍何人更与蒸况水金鸭华灯恼醉眠

雨后登西楼独酌

老觉人间无一欣强寻高处看归云天空列嶂开图画水落寒江学篆文四海道途行大半百年光景近中分交游赖有曲生在正向愁时能策勲

喜晴

西风吹雨冷凄凄道上行人白昼迷聊抉重云取朝日未容嘉谷卧秋泥年丰郡府疏文檄蛮遁边亭息鼔鼙寄语农家莫游惰冬闲正要饱鉏犁

晓出城东

渺渺长江下估船亭亭孤塔隐苍烟不堪异县萧条地更遇初寒惨澹天巾褐已成归有约箪瓢未足去无缘包羞强索侏儒米豪举何人记少年

宝劎吟

幽人枕宝劎殷殷夜有声人言劎化龙直恐兴风霆不然愤狂敌慨然思遐征取酒起酹劎至宝当潜形岂无知君者时来自施行一匣有余地胡为鸣不平

十月一日浮桥成以故事宴客凌云

阴风吹雨白昼昏谁扫云雾升朝暾三江水缩献洲渚九顶秀色欲塞门西山下竹十万个江面便可驰车辕巷无居人亦何怪释耒来看空山村竹枝宛转秋猿苦桑落潋滟春泉浑众宾共醉忘烛跋一径却下缘云根走沙人语若潮卷争桥炬火如星繁肩舆睡兀到东郭空有醉墨留衫痕十年万事俱变灭点检自觉惟身存寒灯夜永照耿耿卧赋长句招羇魂

闻王嘉叟讣报有作

呜呼嘉叟今信死哭君寝门泪如水我初入都不妄交倾倒如君数人耳笼灯蹋雪夜相过剧论悬河骇邻里地炉燔栗美刍豢石鼎烹茶当醪醴上书去国何勇决作诗送君犹壮伟十年偶复过都门君方草制西垣里鬓须班白面骨生心颇疑君遽如此西来例不达官每欲寄声中辄止只鸡絮酒纵有时双鱼素书长已矣生前客屦纷满户身后人情薄于纸悬知海内莆阳公【谓陈丞相】独念遗孤为经纪

出城至吕公亭按视修堤

翠霭横山澹日昇孤亭聊借曲栏凭霜威渐重江初缩农事方休役可兴重阜护城高历历千夫在野筑登登寓公仅踵前人迹伐石西山恨未能【西州筑堤织竹贮江石不三年辄坏意谓如吴中取大石甃成则可支久异日当有办此者】

登楼

从来好境遍人间无奈劳生自欠闲江近时时吹白雨楼高面面看青山歌声哀怨传三硖行色凄凉带百蛮【嘉阳近诸蛮】流落爱君心未已梦魂犹缀紫宸班

醉中作

晩途豪气未低摧一饮犹能三百杯烂烂目光方似电齁齁鼻息忽如雷

又

驾鹤孤飞万里风偶然来憩大峨东持杯露坐无人会要看青天入酒中

又

曾赐琳腴白玉京狂歌起舞蜀人惊却骑黄鹤横空去今夕垂虹醉月明

又

画角三终夜未阑醉凭飞阁喜天宽月明满地江风急吹落幽人紫绮冠

观大散关图有感

上马击狂夫下马草军书二十抱此志五十犹癯儒大散陈仓间山川郁盘纡劲气锺义士可与共壮图坡陁咸阳城秦汉之故都王气浮夕霭宫室生春芜安得从王师汛扫迎皇舆黄河与函谷四海通舟车士马发燕赵布帛来青徐先当营七庙次第画九衢偏师缚可汗倾都观受俘上夀大安宫复如正观初丈夫毕此愿死与蝼螘殊志大浩无期醉胆空满躯

嘉州守宅旧无后圃因农事之隙为种花筑亭观甫成而归戏作长句

吾州山水西州冠正欠雄楼并杰观奇峯秀岭待弹压明月清风须判断三峨旧不到郡斋创为诗人供几案烟云舒卷水墨图草木青红锦绣段一时冠盖共登临百年父老俱惊惋萦回舞袖试弓弯宛转歌声学珠贯佳人蜂蝶争绕鬓上客龙蛇看挥翰寓公虽作一月留梅发东湖归思乱儿戏聊成此段奇陈迹应留后人叹明朝艇子溯平羌却伴谪仙游汗漫

连日扶病领客殆不能支枕上怀故山偶成

已强迂疏假印章更扶衰病主杯觞功名已判初心负豪侠都无故态狂静觉此身犹外物懒思与世永相忘清泉白石生来事曲几明窗味最长

余往与宇文叔介同客山南今年叔介客死临安十月十一日夜忽梦相从取架上书共读如平生读未竟忽辞去留之不可曰欲归挍药方既觉泫然不能已因赋此诗

羇魂憔悴远相寻髭断肩寒带苦吟归挍药方缘底事知君死抱济时心

金错刀行

黄金错刀白玉装夜穿窗扉出光芒丈夫五十功未立提刀独立顾八荒京华结交尽奇士意气相期共生死千年史策耻无名一片丹心报天子尔来从军天汉滨南山晓雪玉嶙峋呜呼楚虽三户能亡秦岂有堂堂中国空无人

言怀

兰碎作香尘竹裂成直纹炎火炽崐冈美玉不受焚孤生抱寸志流离敢忘君酿桂餐菊英洁斋三沐熏孰云九关远精意当彻闻捐躯诚有地贾勇先三军不然赍恨死犹冀杨清芬愿乞一棺地葬近要离坟

十月十九日与客饮忽记去年此时自锦屏归山南道中小猎今又将去此矣

去年纵猎韩坛侧玉鞭自探南山雪今年痛饮蜀江边金杯却吸峨嵋月竹枝歌舞新教成凄怨传得三巴声城头筑观出云雨峨嵋正与阑干平酒酣诗就掷杯去醉蹋玻瓈江上路悬知幽磵断桥边已有梅花开半树

冬日

短景匆匆过新寒亹亹来客游聊戏耳世事亦悠哉绿动连村麦香吹到处梅锦城花柳窟归去看春回

十月十四夜月终夜如昼

月从海东来径尺熔银盘西行到峨嵋玉宇万里寛幽人耿不寐弄影清夜阑五城十二楼缥缈香雾间不知何仙人亭亭倚高寒欲语不得往怅望冰雪颜叩头傥见哀容我蹑素鸾掬露以为浆屑玉以为餐泠泠漱齿颊皓皓濯肺肝逝将从君游人间苦无欢

下元日五更诣天庆观宝林寺

朝罢琳宫谒宝坊强扶衰疾具簪裳拥裘假寐篮舆稳夹道吹烟桦炬香楼外晓星犹磊落山头初日已苍凉鸣驺应有高人笑五斗驱君早夜忙

梅花

老厌纷纷渐鲜欢爱花聊复客江干月中欲与人争瘦雪后偷凭笛诉寒野艇幽寻惊岁晩纱巾乱挿醉更阑尤怜心事凄凉甚结子青青亦带酸

又

月地云阶暗断肠知心谁解赏孤芳相逢只怪影亦好归去始惊身染香渡口耐寒窥净绿桥边凝怨立昏黄与卿俱是江南客剩欲尊前说故乡

又

玄冥行令肃冰霜墙角疏梅特地芳屑玉定烦修月户堆金难买破天荒了知一气环无尽坐笑千林冻欲僵力量世间谁得似挽回岁律放春阳

又

折得名花伴此翁诗情恰在醉魂中高标不合尘凡有尤物真穷造化功雾雨更知仙骨别铅丹那悟色尘空前身姑射疑君是问道端须顺下风

西园

半掩朱门藓径斜翠屏绣谷忽谽谺高高下下天成景密密疏疏自在花江近夕阳迎宿鹭林昏残角促归鸦吾舟已系津南岸唤客犹能一笑哗

塞上行

须如猬毛磔面如紫石棱丈夫出门无万里风云之会立可乘追犇露宿青海月夺城夜蹋黄河冰铁衣度碛雨飒飒战鼔上陇雷凭凭三更穷敌送降款天明积甲如丘陵中华初识汗血马边徼再贡霜毛鹰群阴伏太阳昇敌退塞宋中兴丈夫报主有如此笑人白首篷窗灯

公无渡河【闻雅安守溺死于嘉陵江代其家人作】

大莫大于死生亲莫亲于骨肉河不可凭兮非有难知言之不从兮继以痛哭望云九井兮白浪嵯峨刳肝沥血兮不从奈何秋风飒飒兮纸钱投波从公于死兮下饱蛟鼍

长门怨

寒风号有声寒日惨无晖空房不敢恨但怀岁莫悲今年选后宫连娟千蛾眉早知获谴速悔不承恩迟声当彻九天泪当达九泉死犹复见思生当长弃捐

长信宫词

忆年十七兮初入未央护侍步辇兮恭承宠光地寒祚薄兮自贻不祥谗言乘之兮罪衅日彰祸来嵯峨兮势如壤墙当伏重诛兮鼎耳劎铓长信虽远兮匪弃路旁岁给絮帛兮月赐稻粱君举玉食兮犀箸谁尝君御朝衣兮谁进熏香媫妤才人兮俨其分行千秋万岁兮永奉君王妾虽益衰兮尚供蚕桑愿置茧馆兮组织玄黄欲诉不得兮仰呼苍苍佩服忠贞兮之死敢忘

铜雀妓

武王在时教歌舞那知泪洒西陵土君已去兮妾独生生何乐兮死何苦亦知从死非君意偷生自是惭天地长夜昏昏死实难孰知妾死心所安

得韩无咎书寄使敌时宴东都驿中所作小阕

大梁二月杏花开锦衣公子乘传来桐阴满地扫不得金辔玲珑上源驿上源驿中捶画鼔汉使作客谁作主舞女不记宣和妆庐儿尽能学边语书来寄我宴时诗归?知添几缕丝有志未须深感慨筑城会据拂云祠【唐中受降城在拂云祠】

晓坐

低枕孤衾夜气存披衣起坐默忘言缾花力尽无风堕炉火灰深到晓温空槖时时闻鼠啮小窗一一送鸦翻悠然忽记幽居日下榻先开水际门

断碑叹【兴元姚节度园以折碑为石笋文犹可识盖梁萧懿墓碑简文为太子时撰书法遒美可爱】

二萧同起南兰陵正如文叔与伯升至今人悲大萧死赍恨不见梁家兴崇崇之陵久为谷岂惟群盗分珠玉断碑槎牙弃道边文字班班犹可读剥剜苔藓一凄然俯仰人间几变迁世人作碑君勿哂千载园林须石笋

夜行至平羌憩大悲院

忆昨游天台夜投石桥宿水声乱人语炬火散山谷穿林有惊鹘截道多犇鹿今夕复何夕此境忽在目苍茫陂十里清浅溪数曲微霜结裘茸落叶拂帽屋下马憩村寺颓然睡清熟觉来窗已白残灯犹煜煜

迓益帅马上作

马上遥看江上山白云红树画图间经年簿领无休日却向忙中得少闲

蜀酒歌

汉州鹅黄鸾凤雏不鸷不搏德有余眉州玻瓈天马驹出门已无万里涂病夫少年梦清都曾赐虚皇碧琳腴文德殿门晨奏书归局黄封罗百壶十年流落狂不除遍走人间寻酒垆青丝玉瓶到处酤鹅黄玻瓈一滴无安得豪士致连车倒瓶不用杯与盂琵琶如雷聒坐隅不愁渴死老相如

十一月八日夜灯下对梅花独酌累日劳甚颇自慰也

犇走人间无已时夜窗喜对出尘姿移灯看影怜渠瘦掩户留香笑我痴冷艳照杯欺曲蘖孤标逼砚结冰澌本来难入繁华社莫向春风怨不知

醉后草书歌诗戏作

朱楼矫首隘八荒绿酒一举累百觞洗我堆阜峥嵘之胸次写为淋漓放纵之词章墨翻初若鬼神怒字瘦忽作蛟螭僵宝刀出匣挥雪刃大舸破浪驰风樯纸穷掷笔霹雳响妇女惊走儿童藏往时草檄喻西域飒飒声动中书堂【余尝草丞相鲁公以下与夏国主书于政事堂】一收朝迹忽十载西掠三巴穷夜郎山川荒绝风俗异赖有酒美犹能狂醉中自脱头上帻绿髪未许侵微霜人生得丧良细事孰谓老大多悲伤

古藤杖歌

我有古藤杖夭矫蛟龙形生于峭壁绝磵上乃是会稽山阴之兰亭历吴入楚上巴硖北游直看秦山青夜飞或随暴雨去旦归常带流漦腥与子扶携各老大勿复狡狯夸神灵愔愔从此常倚壁听我夜诵黄庭经

岁晩书怀

残岁堂堂去新春鼎鼎来梦移乡国近酒挽壮心回?律初催柳晴光并上梅东湖有归日衰抱得频开【已遣人迓新守】

累日倦甚不能觞客睡起戏作

粉暗红蔫樽俎薄不如止酒得安眠无心已破浮生梦有力聊轻造化权脱髪满梳真老矣断香萦几故翛然晩知古佛中边语正合蒙庄内外篇

种花

西园作戏唤春回桃李阴阴三万栽不是无心看开遍锦江烟柳待归来【时将还成都】

雨中登楼望大像

去年寒雨中骑驴度劎阁今年当此时卧听边城柝巍巍千尺像与我两寂寞交游阅四海此老差可托但当频自省诸恶誓莫作时时一凭高相望要不怍桑间戒三宿坚坐岂渠乐却应输老夫新春买芒𪨗

迎赦呈王志夫李德孺师伯浑

平明置骑传诏函帝意欲与东皇参青城回仗国人喜金鸡衔赦天恩覃吾君爱民靡不到黄纸字密如吴蚕纪元故事极用九圣政尽美方登三【赦书改明年元】嗟余久已去魏阙梦想豹尾犹过郊一月方拜赦始知身落天西南欢呼已怪衰病愈蹈舞更觉春风酣何当与子归共载二月起柁江如蓝

冬日

幸是元无了事痴偷闲聊复学儿嬉午窗弄笔临唐帖夜几研朱勘楚词山?已无梅可折江清犹有蟹堪持旧交乖隔音尘断安得歌呼共一卮【蜀中惟嘉州有蟹】

雨中睡起

磔磔寒禽无定栖纤纤小雨欲成泥松鸣汤鼎茶初熟雪积炉灰火渐低一气推移均野马百年蒙覆等醯鸡青山黄叶兰亭路忆唤邻翁共架犂

十二月初一日得梅一枝绝奇戏作长句今年于是四赋此花矣

高标已压万花群尚恐娇春习气存月兔捣霜供换骨湘娥鼔瑟为招魂孤城小驿初飞雪断角残钟半掩门尽意端相终有恨夜寒皴玉倩谁温

无题

画阁无人昼漏稀离悰病思两依依钗梁双燕春先到筝柱羁鸿?不归迎得紫姑占近信裁成白纻寄征衣晩来更就邻姬问梦到辽阳果是非

快晴

地辟天开斗柄回今朝红日遍池台新阳苏醒春前柳轻暖医治雪后梅瓦屋螺青披雾出锦江鸭绿抱山来衰翁也逐儿童喜旋拨文书近酒杯

独坐

巾帽欹倾短髪稀青灯照影夜相依穷边草木春迟到故国湖山梦自归茶鼎松风吹谡谡香奁云缕散馡馡羸骖敢复和銮望只愿连山苜蓿肥

十二月十一日视筑堤

江水来自蛮夷中五月六月声摩空巨鱼穹龟牙须雄欲取阛市为龙宫横堤百丈卧霁虹始谁筑此东平公今年乐哉适岁丰吏不相倚勇赴功西山大竹织万笼船舸载石来亡穷横陈屹立相叠重置力尤在水庙东我登高原相其冲一盾可爱百箭攻蜿蜿其长高隆隆截如长城限羌戎安得椽笔记始终挿江石崖坚可礲题龙鹤菜帖【东坡光生元佑中与其里人史彦明主簿书云新春龙鹤菜羮有味举箸想复见忆邪】

先生直玉堂日羞太官羊如何梦故山晓枕春蔬香春蔬尚云尔况我旧朋友万里一纸书殷勤问安否先生高世人独恨不早归坐令龙鹤菜犹愧首阳薇

春愁曲【客话成都戏作】

虙羲至今三十余万岁春秋岁岁常相似外大瀛海环九洲无有一洲无此愁我愿无愁但欢乐朱颜绿鬓常如昨金丹九转徒可闻玉兔千年空捣药蜀姬双鬟娅姹娇醉看恐是海棠妖世间无处无愁到底事难过万里桥

荀秀才送蜡梅十枝奇甚为赋此诗

与梅同谱又同时我为评香似更奇痛饮便判千日醉清狂顿减十年衰色疑初割蜂脾蜜影欲平欺鹤膝枝挿向宝壶犹未称合将金屋贮幽姿

离嘉州宿平羌

初挈囊衣宿水村萧然一扫旧巢痕本来信手忘工拙却为无心少怨恩自笑远游谙马上已营小筑老云根淡烟疏雨平羌路便恐从今入梦魂

瑞草桥道中作

经年簿书无少暇款段今朝欣一跨瑞草桥边水乱流青衣渡口山如画老翁醉着看龙锺小妇出窥闻娅姹荒陂吹笛晩呼牛古路倚梯晨采柘残花零落不禁折香草芉茸如可藉邮亭慈竹笋穿篱野店蒲萄枝上架功名垂世端有数利欲昏心喜乘罅羇穷自笑岂人谋闲放每欲从天借草根虫语秪自悲风里篷征安税驾祖师补处浣花村会傍清江结茆舍

游修觉寺

上尽苍崖百级梯诗囊香椀手亲携山从飞鸟行边出天向平芜尽处低花落忽惊春事晩楼高剩觉客魂迷兴阑扫榻禅房卧清梦还应到剡溪

晩步湖上

云薄漏春晖湖空弄夕霏沾泥花半落掠水燕交飞小倦聊扶策新晴旋减衣幽寻殊未已画角唤人归

莫春

忙里偷闲慰晩途春来日日在东湖凭栏投饭看鱼队挟弹惊鸦护雀雏俗态似看花烂漫病身能鬭竹清癯一樽是处成幽赏风月随人不用呼

池上醉歌

我欲筑化人中天之台下视四海皆飞埃又欲造方士入海之舟破浪万里求蓬莱取日挂向扶桑枝留春挽回北斗魁横笛三尺作龙吟腰鼔百面声转雷饮如长鲸海可竭玉山不倒高崔嵬半酣脱帻髪尚绿壮心未肯成低摧我妓今朝如花月古人白骨生苍苔后当视今如视古对酒惜醉何为哉

四月五夜见萤

蜀州官居富水竹四月萤火绕梁飞流年迫人不相贷客子倦游何日归

塞上曲

三尺铁如意一枝玉马鞭笑把出门去万里行无前当道何崔嵬云是玉门关方当置屯守征人何时还马色如杂花铠光若流水肃肃不敢哗遥望但尘起日落戍火青烟重塞垣紫回首五湖秋西风开芡觜

夜闻塔铃及泉声

山泉泻幽窦塔铃揺天风清音无时尽静夜尤珑嗟我走红尘市声聒欲聋多生耳根业赖此一洗空梦骑白凤凰佩玉朝珠宫觉来抚枕叹月满草堂中

劎南诗槀卷四








卷五



钦定四库全书

劎南诗槀卷五

宋　陆游　撰

晓叹

一鸦飞鸣窗已白推枕欲起先叹息翠华东巡五十年赤县神州满戎狄主忧臣辱古所云世间有粟吾得食少年论兵实狂妄谏官劾奏当窜殛不为孤囚死岭海君恩如天岂终极容身有禄愧满颜灭贼无期泪横臆未闻含桃荐宗庙至今铜駞没荆棘幽并从古多烈士悒悒可令长失职王师入秦驻一月传檄足定河南北安得扬鞭出散关下令一变旌旗色

苦笋

藜藿盘中忽眼明骈头脱襁白玉婴极知耿介种性别苦节乃与生俱生我见魏徵殊媚妩约束儿童勿多取人才自古要养成放使干霄战风雨

月下作

池上迎微风柏间蹋凉月冷然醉梦醒一洗烦恼热嗟予世外人火食常呕噎易求云表露难觅大古雪况欲试秘方琼浆和玉屑俛首居俗间愁若鹰在绁惟兹服月芒比岁稍得诀但令天无云岂复计圜缺玉钩定谁挂冰轮了无辙诗成独高咏灵府炯澄澈

又

畏暑不巾袜步月搘短筇瘦身髪鬅鬙顾影如孤松径幽萤开阖池涨鱼噞喁飞泉穿北垣珠玉相撞舂东湖更奇绝百亩银初熔但能抱琴往绝恨欠鹤从重露倾荷盘微风堕芙蓉欢言美清夜缥渺吹疏钟空中飞仙人粲然冰雪容笑我老尘世不记瑶台逢

小宴

洗君鹦鹉杯酌我蒲萄醅冒雨莺不去过春花续开英雄漫青史富贵亦黄埃今夕湖边醉还须秉烛回

小阁纳凉

侵床月白病全苏掠面风清酒欲无渺渺塘阴下鸥鹭萧萧秋意满菰蒲纵输烟渡横孤艇也胜京尘暗九衢莫遣良工更摹写此诗端是卧游图

晨雨

挥汗驱蚊废夜眠清晨一雨便翛然凉生池阁衣巾爽润入园林草木鲜青蒻云腴开鬭茗翠罂玉液取寒泉饭余一枕华胥梦不怪门生笑腹便

湖上笋盛出戏作长句

穿苔玳瑁簪按行日夜待成林养渠百尺干霄气见我平生及物心剩挿藩篱忧玉折豫期风雨听龙吟明年又徙囊衣去谁与平安报好音

雨后集湖上

野水交流自满畦芳池新涨恰平堤花藏密叶多时在莺占高枝尽日啼绣袂宝裙催结束金尊翠杓共提携白头自喜能狂在笑襞蛮笺落醉题

过大蓬岭度绳桥至杜秀才山庄

度筰临千仞梯山蹑半空湿云朝莫雨阴壑古今风亭观参差见阑干诘曲通柳空丛筱出松偃翠萝蒙负笼银钗女鉏畲鹤髪翁何由有余俸小筑此山中

宿杜氏晨起遇雨

怪藤十围蔽白日老木千尺干青霄水泛戛滩竹作舫陆行跨空绳系桥阴阴古屋精灵语惨惨江云蛟鳄骄吾道非耶行至此诸公正散紫宸朝

翠围院

晓入翠围寺拥门千万峰山空鸟自命林茂鹿相从袅袅风中筰昏昏云外钟将归兴未尽清啸倚长松

野饭

薏实炊明珠苦笋馔白玉轮囷㔉区芋芳辛采山蔌山深少盐酪淡薄至味足往往八十翁登山逐犇鹿可怜城南社零落依涧曲面余作诗瘦趋拜尚不俗【杜氏自谱以为子美下硖留一子守浣花旧业其后避成都乱徙眉州大垭或徙大蓬云】病夫益倦游颇愿老穷谷是家吾所慕食菜如食肉时能唤邻里小瓮酒新漉何必怀故乡下箸厌雁?

化成院

翠围至化成七里几千盘肩舆掀泞淖叹息行路难缘坡忽入谷蜒蜿苍龙蟠孤塔挿空起双柟当夏寒飞屐到上方渐觉所见宽前山横一几稻陂白漫漫肥僧大腰腹呀喘趋迎官走疾不得语坐定汗未干高人遗世事跏趺穴蒲团作此望尘态岂如返巾冠日落闻鹿鸣感我平生欢客游殊未已芳岁行当阑

慈云院东阁小憩

横阁院东偏翛然拂榻眠香浓烟穗直茶嫩乳花圆岩倚团团桂筒分细细泉凭谁为题版榜作小壶天游灵鹫寺堂中僧阗然独作礼开山定心尊者尊者唐人有问法者辄点胸示之时号点点和尚

半世吴松理钓丝蜀山着脚岂前知云堂已散三三众卯塔空寻点点师戴雪数峰临峭绝浮花一水舞沦漪【寺西望雪山下临桃源】劳生未尽能重到应扫流尘读此诗

桃源

木缺桥横一径微断烟残霭晩霏霏十年倦客明双眼五月游人换夹衣翠峡束成寒练静苍崖溅落素鲛飞尔来自笑痴顽甚着处吟哦不记归

白塔院【时小雨初霁】

冷翠千竿玉浮岚万幅屏凭栏避微雨挈笠遇归僧残日明楼角屯云拥塔层溪山属闲客随意倚枯藤

急雨

炎炎赤日当空烧簿书围坐如居窑黑云压檐忽迢嶤急雨鼎来风驾潮弹压旱气苏枯焦祝融退听不敢骄父老歌舞看稻苗杀鸡买酒更相邀我亦巾褐凉萧萧酒醒点滴闻梧蕉珍簟不御扇罢揺安用万里登凌歊

东湖新竹

挿棘编篱谨护持养成寒碧映沦漪清风掠地秋先到赤日行天午不知解箨时闻声簌簌放梢初见叶离离官闲我欲频来此枕簟仍教到处随

睡起试茶

笛材细织含风漪蝉翼新裁云碧帷端谿砚璞斵作枕素屏画出月堕空江时朱栏碧甃玉色井自候银缾试蒙顶门前剥啄不嫌渠但恨此味无人领

五月五日蜀州放解榜第一人杨监具庆下孤生怆然有感

甲午五月之庚寅渊鱼跃起三江津震雷霔雨夜达晨我知决定非凡鳞人生富贵不逮亲万锺五鼎空酸辛少年得禄羞常珍调节滋味躬?薪彻食奉盥授帨巾此乐岂复论贱贫嗟我不孝负鬼神俯仰二纪悲如新仕宦空饱息与嫔左右供养无复辰子行射策对枫宸彩衣楚楚暎华绅溯江亟归娯老人切勿着意长安春

病酒新愈独卧苹风阁戏书

用酒驱愁如伐国敌虽摧破吾亦病狂呼起舞先自困闭户垂帷真庙胜今朝屏事卧湖边不但心空兼耳静自烧沉水瀹紫笋聊遣森严配坚正【紫笋蒙顶之上者其味尤重】追思昨日乃可笑倚醉题诗恣豪横逝从屈子学独醒免使曹公怪中圣

神君歌【谒英显庙作】

泰山可为砺东海可扬尘惟有壮士志死生要一伸我梦神君自天下威仪奕奕难具陈飞龙驾车不用马诃前殿后皆鬼神奇形诡状密如鱼鳞齾齾争扶车轮黑纛白旄其来无垠黄雾紫氛合散轮囷考录魑魅号呼吟呻约束蛟螭夭矫服驯后车百两载美人巾褠鲜丽工笑颦金尊翠杓溢芳醇琵琶箜篌饰怪珍世间局促常悲辛神君欢乐千万春呜呼生不封侯死庙食丈夫岂得抱志长默默

读胡基仲旧诗有感

少日飞腾翰墨场莫年相见尚昂藏沈沙舟畔千帆过剪翮笼边百鸟翔访古每思春并辔说诗仍记夜连床囱囱去日多于髪不独悲君亦自伤

夏日湖上

乌帽筇枝散客愁不妨胥史杂沙鸥迎风枕簟平欺暑近水帘栊探借秋茶灶远从林下见钓筒常向月中收江湖四十余年梦岂信人间有蜀州

对酒叹

镜虽明不能使丑者妍酒虽美不能使悲者乐男子之生桑弧蓬矢射四方古人所怀何磊落我欲北临黄河观禹功干戈不息尘漠漠又欲南适苍梧吊虞舜九疑难寻眇聨络惟有一片心可受生死托千金轻掷重意气百舍孤征赴然诺或携短劎隐红尘亦入名山烧大药儿女何足顾岁月不贷人黑貂十年弊白髪一朝新半酣耿耿不自得清啸长歌裂金石曲终四座惨悲风人人掩泪无人色

病后暑雨书怀

髪毛萧飒疾初平云物轮囷气未清水涨小亭无路到雨多幽草上墙生窗昏顿减雠书课屋老时闻堕瓦声止酒无聊还自笑少年豪饮似长鲸

雨声

暑气满天地薄莫加烦促清风吹急雨集我北窗竹竹声萧萧固自奇况得雨声相发挥令人忽忆云门寺半夜长松堕雪时

同何元立赏荷花追怀镜湖旧游

少狂欺酒气吐虹一笑未了千觞空凉堂下帘人似玉月色泠泠透湘竹三更画船穿藕花花为四壁船为家不须更踏花底藕但嗅花香已无酒花深不见画船行天风空吹白纻声双桨归来弄湖水往往湖边人已起即今憔悴不堪论赖有何郎共此尊红绿疏疏君勿叹汉嘉去岁无荷看

小楼

吾州近在西山麓雪山万仞临冰谷小楼森森阅三伏清簟疏帘对棋局肌肤凄凛起芒粟肝肺峥嵘叠琼玉香泉向夕初罢浴桐竹生风吹细縠九衢憧憧车击毂黄尘赤日汗可掬还家欲休客陆续借与此诗令一读

怡斋

东湖仲夏草树荒屋古无人亭午凉萱房微呀不见日笋箨自解时吹香野藤蟠屈入窗罅湿菌扶疏生屋梁跨沟数椽最幽翳涨水及槛雨败墙静涵青苹舞藻荇闲立白鹭浮鸳鸯芙蕖虽瘦亦弥漫照眼翠盖遮红妆水纹珍簟欲卷却团团素扇懒复将天风忽送塔铃语唤觉清梦游潇湘

龙湫歌

环湫巨木老不花奫沦千尺龙所家爪痕入木欲数寸观者心掉不敢哗去年大旱绵千里禾不立苗麦垂死林神社鬼无奈何老龙欠伸徐一起隆隆之雷浩浩风倒卷江水倾虚空鳞间出火作飞电金蛇夜掣层云中明朝父老来赛雨大巫吹箫小巫舞祠门人散月姢姢龙归抱珠湫底眠

月夕

我昔隐天台夜半游句曲弄月过垂虹万顷一片玉烟艇起菱唱水风吹钓丝更欲小徙倚恐失初平期今年游青城三十六峰峦白云反在下使我毛骨寒天如玻璃锺倒覆湿银海素璧行其间草木尽光彩姮娥顾我笑手抚玉兔儿莫怪世人生白髪秋风桂老欲无枝

蒸暑思梁州述怀

宣和之末予始生遭乱不及游司并从军梁州亦少慰土脉深厚泉流清季秋岭谷浩积雪二月草木初抽萌夏中高凉最可喜不省举手驱蚊虻藏冰一出卖满市玉璞堆积寒峥嵘柳阴夜卧千驷马沙上露宿连营兵胡笳吹堕漾水月烽燧传到山南城最思出甲戍秦陇戈戟彻夜相摩声两年劎南走尘土肺热烦促无时平荒池昏夜蛙合合食案白日蝇营营何时王师自天下雷雨澒洞收搀抢老生衰病畏暑湿思卜鄠杜开柴荆

湖上晩归

地僻多幽事官闲慰古心晩花藏密叶新笋补疏林硕果畦丁献芳醪稚子斟碧云遮日尽归路更萧森

秋声

人言悲秋难为情我喜枕上闻秋声快鹰下韝爪觜健壮士抚劎精神生我亦奋迅起衰病唾手便有擒戎兴弦开雁落诗亦成笔力未饶弓力劲五原草枯苜蓿空青海萧萧风卷蓬草罢捷书重上马却从銮驾下辽东

观小孤山图

江平风不生镜面渺千里轲峩万斛舟远望一点耳大孤江中央四面峭挿水小孤特奇丽丹翠凌云起重楼邃殿神之家帐中美人粲如花游人徙倚栏干处俊鹘横江东北去

饮酒

陆生学道欠力量胸次未能和盎盎百年自笑足悲欢万事聊须付酣畅有时堆阜起峥嵘大呼索酒浇使平世间岂无道师与禅老不如闭门参麹生朋旧年来散如水惟有铛杓同生死一日不见令人愁昼夜共处终无尤世言有毒在麹糵腐胁穿肠凝血脉人生适意即为之醉死愁生君自择

北窗梧叶坐间落四五有感

高梧一叶脱便觉秋不远晨起髪满梳吾衰孰云晩古来追电足历块或小踠金鼔噪陈间此任岂驽蹇女子则多怨丈夫当自反默观忧患机推见生死本山林嫌独往台省亦衮衮会稽归去来皋桥住差稳

神山歌

吾闻海中五神山其根戴以十五鳌一朝六鳌被钓去岱舆员峤沉洪涛尚余三山岿然在当时不没争秋毫如何蓬莱又已浅忽见平地生藜蒿伏羲迨今几万岁世事如火煎油膏娶妻不敢待翁命治水无暇怜儿号避谗犇楚仅得免历聘返鲁终不遭老?关尹亦又死人实危脆无坚牢有口惟可饮醇醪有手惟可持霜螯勿令他人复笑汝后有万世来滔滔

久雨

昏昏风雨暗东湖恰似梅黄四月初高树送声惊客枕小池分溜入清渠飞蚊屏迹知何在团扇生尘已暗疏须信西游有奇事今年三伏夜观书

古意

绁足饲饥鹰鹰饱意未平伏枥岂不安老骥终悲鸣士生固欲达又惧徒富贵素愿有未伸五鼎淡无味茅屋秋雨漏稻陂春水深长歌倾浊酒举世不知心

自唐安之成都

出门犹苦雨度堑喜新晴日正车无影风高盖有声疏疏稚苗立郁郁晩桑生宿醉行犹倦无人为解酲

度筰【江原县】

翩翩翻翻筰受风行人疾走缘虚空回观目眩浪花上小跌身裹蛟涎中汗沾两握色如菜数乘此险私自怪九折元非叱驭行千金空犯垂堂戒此身老大足悲伤岁岁天涯忆故乡安得画船明月夜满川歌吹入盘阊【盘阊姑苏二门名】

故袍

青衫犹是国工裁破箧尘侵手自开莫笑浑如霜叶暗两朝曾见圣君来

寓宝相有作

扫地镜面清烧香云气润道人敬爱客危坐目不瞬童子髠两髦经禅亦精进我来愿同龛欢喜无少吝临堂坐夜分佛灯看堕烬清晨爽如秋摄衣相问讯道在氛埃表此语其殆信永愧小阮高超然弃须鬓【从子绰弃其妇为僧庐山】

寓驿舍【予三至成都皆馆于是】

闲坊古驿掩朱扉又憩空堂绽客衣九万里中鲲自化一千年外鹤仍归绕庭数竹饶新笋解带量松长旧围惟有壁间诗句在暗尘残墨两依依

题宇文子友所藏薛公鹤

仙人骐骥绝世稀卵生凡禽似而非宫保妙笔穷化机缟衣玄裳真令威千年华表聊一归回首幸脱乘轩讥喙吞不恨菰米微从吾曹游安得肥

宴西楼

西楼遗迹尚豪雄锦绣笙箫在半空万里因循成久客一年容易又秋风烛光低映珠帘丽酒晕徐添玉颊红归路迎凉更堪爱摩诃池上月方中

月中归驿舍【六月十四日】

岁岁常为锦水行驿前双堠惯逢迎草深闲院虫相语人静空廊月自明病起酒徒嘲小户才衰诗律愧长城何时却泛耶溪路卧听菱歌四面声

江渎池醉归马上作

久住西州似宿缘笙歌丛里着华顚每嗟相见多生客却忆初来尚少年迎马绿杨争拂帽满街丹荔不论钱浮生何处非羇旅休问东吴万里船

离成都后却寄公夀子友德称

萧条常闭爵罗门点检朋侪几个存吾道将为天下裂此心难与俗人言逢时尚可还三代掩卷何由作九原寄语龟城旧交道新凉殊忆共清尊

晨至湖上

劎南无剧暑长夏更宜人啼鸟常终日幽花不减春荷香浮绿酒藤露落乌巾莫作天涯想翛然梦里身

又

园古逢秋好身闲与懒宜空堂赏疏豁重阁望参差竹粉有新意松风含古姿低回惭禄米官事少于诗

池上见鱼跃有怀姑孰旧游

雨过回塘涨碧漪幽人闲照角巾欹银刀忽裂圆波出宛似姑溪晩泊时

六月二十五日晓出郊

劎南作客岁再淹正如病翼遭黏短衣射虎性所乐不耐龌龊垂车幨今晨偶出得一快欣然意若脱楚钳晓星已疏更磊磊残月欲尽犹纤纤鸡鸣已与夜漏断鸦起似逐朝阳暹扬鞭走马忘老惫自笑狂疾何由砭作雨不成终夜极凉时去立秋五日也

云映星芒澹风阑雨脚回体轻知病去气爽喜秋来疏放抛乌帢歌呼覆绿杯东归定何日滟滪欲崔嵬

池上晩雨

乌纱白葛一枝筇罨画池边溯晩风云叶初生高树外雨声已到乱荷中凭阑顿觉氛埃远回首方知暑毒空阅世万端惟小忍何人更事似衰翁

五十

五十未名老无如衰疾何肺肝空激烈颜鬓已蹉跎夜宴看长劎秋风舞短蓑此身如砥柱犹足阅颓波

记梦

梦泛扁舟禹庙前中流拂面风泠然楼台缥缈知几叠云物点缀多余妍莲房芡觜采无主渔歌菱唱声满川梦中了了知是梦却恐燕语来惊眠弄桡顾谓共载客乖离不记经几年即今相逢两幻质转盼变灭如飞烟斯言未竟客大笑人生寓世岂独坚元章嘉叟君所见一别丹旐俱翩翩君知梦觉本无异勿为画?流馋涎我惭俛首梦亦断尚觉细浪鸣船舷

凭栏

蝉嘒晩尤壮鸦栖久未安不成浮舴艋故作凭阑干露重倾荷盖风尖蹙芡盘新秋动归思更觉五湖宽

听琴

疏帘曲槛苹风凉细腰美人藕丝裳绿藤水纹穿矮床玉指纤纤弹履霜高林莺啭日正长幽涧泉鸣夜未央哀思不怨和而庄有齐淑女礼自防世人但惑青楼倡琵琶箜篌杂胡羌试听一曲醒汝狂文姬指法传中郎

秋思

烈日炎天欲不禁喜逢秋色到园林云阴映日初萧瑟露气侵帘已峭深衰髪凋零随槁叶苦吟凄断杂疏砧雁来不得中原信抚劎何人识壮心

醉书

似闲有俸钱似仕无簿书似长免事任似属非走趋病能加餐饭老与酒不疏婆娑东湖上幽旷足自娱时时唤客醉小阁临红蕖钓鱼斫银丝擘荔见玉肤檀槽列四十遗声传故都岂惟豪两川自足夸东吴但恨诗不进榛荒失耘锄何当扫纤艳杰作追黄初

樊氏庄龟泉

曳尾穹龟不负图一泓寒碧照庭除醉中只合长来此卧听蛮童放辘轳

书怀

楚泽巴江两鬓残夕阳又是倚阑干敢言日与长安远惟恨天如蜀道难客枕五更归梦短新诗千首后人看青帘白舫何时发醉听琵琶兴已阑【唐安弦索为两川冠】

又

西风萧瑟晚吹衣又见亭皋木叶飞已是中年频作恶更堪秋日送将归【时何守还青城】黄尘颜鬓无人识青史功名与愿违强把一杯还径醉羁怀何必不依依

秋思

大面山前秋笛清细腰宫畔莫滩平吴樯楚柁动归思陇月巴云空复情万里风尘旧朝士百年铅椠老书生水村渔市从今始安用区区海内名

又

巢燕成归秋景奇颇容老子醉哦诗山晴更觉云含态风定闲看水弄姿痛饮何由从次道并游空复忆安期天涯又作经年客莫对青铜恨?丝

又

西风吹叶满湖边初换秋衣独慨然白首有诗悲蜀道清宵无梦到钧天迂疏早不营三窟流落今寜直一钱把酒未妨余兴在试凭丝管饯流年

东园晩步

久客天涯忆故园强名官寺只衡门秋桐蠧遍无全叶古柳吹斜出半根痛饮每思尊酒窄微官空羡布衣尊何时定下三巴去思卧孤舟听断猿

秋夜读书戏作

别驾生涯似蠧鱼简编垂老未相疏也知赋得寒儒分五十灯前见细书

太平花【花出劎南似桃四出千百包骈萃成朵天圣中献至京师仁宗赐名太平花】

扶床踉蹡出京华头白车书未一家宵旰至今劳圣主泪痕空对太平花

日莫至湖上

篮舆晩绕湖乐此新秋凉粉落竹方老红凋荷更香天宇无纤云仰视鸿鹄翔小楼久不登抚槛悲慨慷浮生寄一梦共尽无彭殇况我数月客转眼促去装顾作儿女态裵徊惜流光檐角迎夜月林间送斜阳四年已五迁终岁常遑遑安得一茆屋归老樵风旁【会稽山南有溪名樵风泾其上即若耶】

秋兴

无处逢秋不黯然驿前斜日渡头烟吟肩雅与寒驴称归梦频争社燕先百岁犹穿几两屐千诗不及一囊钱故应身世如团扇已向人间耐弃捐

秋色

一段凄凉傍酒杯中年剩作楚囚哀迢迢似伴明河出惨惨如随落照来客路半生常泪眼乡关万里更危台蓼汀荻浦江南岸自入秋来梦几回

秋声

萧骚拂树过中庭何处人间有此声涨水雨余晨放闸骑兵战罢夜还营闲凭曲几听虽久强抚哀弦写不成暑退凉生君勿喜一年光景又峥嵘

观长安城图

许国虽坚鬓已斑山南经岁望南山横戈上马嗟心在穿堑环城笑敌孱【谍者言敌穿堑三重环长安城】日莫风烟传陇上秋高刁斗落云间三秦父老应惆怅不见王师出散关

雨中作

方惊岁更端不觉秋已孟虽云暑毒俟无奈风雨横荷空湖面阔叶脱树枝劲百卉亦已衰非复昔华盛游子老忘归一榻卧衰病欲谈无客来向壁弄麈柄

夜读了翁遗文有感

秋雨萧萧夜不眠挑灯开卷意凄然吾曹自欲期千载世论何曾待百年当日公卿笑迂阔即今河洛警烽烟阴阳消长从来事玩易深知屡绝编【公有易传】

雷

君不见冬月雷深藏九地底寂默如寒灰纷纷槁叶木尽脱蠢蠢蛰户虫争坯坚冰积雪一朝尽风揺天边斗柄回雷声却擘九地出殷殷似挟春俱来鱼龙振鳍熟睡醒桃李一笑韶颜开候耕老农喜欲舞掀泥百草知谁催惟嗟妇女不解事深屋揜耳藏婴孩吾闻阴阳有常数非时动静皆为菑无人为报阿香道时来何至劳卿推

龙眠画马

国家一从失西陲年年买马西南夷瘴乡所产非权奇边头岁入几番【一作数】皮崔嵬瘦骨带火印离立欲不禁风吹圉人太仆空列位龙媒汗血来何时李公太平官京师立仗惯见渥洼姿断缣岁久墨色暗逸气尚若不可羁赏奇好古自一癖感事忧国空余悲呜呼安得毛骨若此三千疋衘枚夜度桑干碛

秋夜池上作

短髪飕飕病骨轻临池闲看露荷倾月明何与浮云事正向圆时故故生

秋雨

西山云千重东园泥一尺可怜墙下路十日无履迹空庭桐叶尽古甃土花碧坐怀江湖间病雁湿羽翮寒窗向人青衰髪垂领白孤吟更不寐聊伴候虫啧

卧病

人生寓一气血脉日夜流秋毫或壅隔百体若相仇嗟予少多囏衣食拙自谋方寸丛百虑如箭集射侯犇走连数岁呻吟剧兹秋生死亦何有成坏同一沤胡为不自爱森然起戈矛一笑众妄灭霜天鹰睨鞲呼儿屏药囊吾疾今其瘳

梦入禅林有老宿方陞座或云通悟禅师也

尘埃车马何憧憧麞头鼠目厌妄庸乐哉梦见德人容巍巍堂堂人中龙举头仰望太华峰摄衣欲往路无从忽然梦断难再逢空记说法声如钟

蜀州大阅【八月二十七日】

晓束戎衣一怅然五年奔走遍穷边平生亭障休兵日惨澹风云阅武天戍陇旧游真一梦渡辽奇事付他年刘琨晩抱闻鸡恨安得英雄共着鞭

放怀亭独立有感

苇丛枯倒蓼花红小立东湖更向东委肉本知居几上翦翎何恨蓍笼中一筇信脚乾坤迮百榼浇愁宠辱空谁道穷途知旧少此心念念与天通

九月三日同吕周辅教授游大邑诸山

大邑知名杜叟诗山中仍値菊花时节旄落尽羁臣老髀肉生来壮士悲豪举每嫌杯绿浅痴顽颇怪鬓丝迟广文别乘官俱冷相伴宽为五日期

次韵周辅道中

山灵喜我马蹄声正用此时秋雨晴日淡风斜江上路芦花也似柳花轻

又

从来重九如寒食天气微阴正自佳莫问茱茰赐朝士一尊随处有黄花

憩黄秀才书堂

吾生如虚舟万里常泛泛终年厌作客着处思系缆道边何人居花竹颇闲淡门庭净如拭窗几光可监堂上满架书朱黄方点勘把茅容卜邻老死更谁憾

夜宿鹄鸣山【山盖张天师学道之地事与史合】

西游万里已关天采药名山亦宿缘老柏干霄如许夀幽花泣露为谁妍苔黏石磴扪萝上灯耿云房扫榻眠安得仙翁索米术一生留此弄寒泉【索米谓五斗米法】

次韵周辅雾中作

一日篮舆十过溪丹茰黄菊及佳时端居恐作他年恨聨辔聊成此段奇侧磴下临重涧黑乱云高出一峯危何时关辅烟尘静太华山头更卜期

山中得长句戏呈周辅并简朱县丞

鹤鸣山空无鹤来青霞嶂深天壁开千岩角逐互吞吐一峰拔起矜崔嵬日光微漏潭见底【青霞嶂碧玉潭皆雾中佳处】水气上薄云成堆幽禽飞鸣报客至奇树璀璨知谁栽花藤怪蔓白昼暗犇猿落狖无时哀路穷尚蹑一千级忽见密竹藏楼台共言神僧昔住此至今光景如天台搘筇负笠出复没喜动妇人惊提孩高人何至作狡狯无乃翫世聊相诙不然学道穷实际讵舍正大崇奇瓌儒林丈人学擅世余事尚压蔡与崔名山未死可再到此士一失难重陪赞府摘山事如织摆拨领客何奇哉境幽神怆不可住归倩玉手传金杯【朱君有侍儿许为客出】

捣药鸟【雾中有此鸟鸣声清绝正如杵药】

白髪无情日日生?愁聊复作山行幽禽似欲嘲衰病故学禅房杵药声

出山

出山似与高人别回首时时一怅然它日再来缘要熟遍题名姓绿岩边

平云亭【大邑】

满榼芳醪何处倾金鳌背上得同行天垂绿野三边尽云与朱阑一様平烟树微茫疑误墨风松萧瑟有新声黄花未吐无多恨也胜湘累拾落英

高秋亭【大邑】

三日山中醉复醒径归回首愧山灵从今惜取观书眼长看天西万叠青

九日小疾不出

病厌追游懒举觞今年闭户作重阳香烟袅袅闲萦几书卷纷纷静满床斜日更增秋惨淡黄花应怪客凄凉长安光景还如昨谁醉城南杜曲旁【昔官都下每以九日游西湖诸寺】

九日试雾中僧所赠茶

少逢重九事豪华南陌雕鞍拥钿车今日蜀州生白髪瓦炉独试雾中茶

我有美酒歌

我有美酒起自斟劝君一卮为君吟素衣未遂京尘化绿鬓已受吴霜侵三巴涂路何嵚崟五溪雾?多毒淫虎豹夜啸裂崖谷魑魅昼出矜山林身如槁叶堕幽阱窅窅何啻千尺深无因剖胸出此心一寸孤忠天实临

次韵师伯浑见寄

穷乡久客易消魂短髪秋来白几分梦泛扁舟镜湖月身骑瘦马劎关云万钉宝带知何用九转金丹幸有闻欲与先生同此计会营茅舍近江滨【伯浑隐龙山仆亦有结茅蟆津之意】

自江源过双流不宿径行之成都

断笮飘飘挂渡头临江立马唤渔舟少城已破繁华梦老境聊寻汗漫游斜日驿门双堠立早霜风叶一林秋诗材满路无人取凖拟归骖到处留

过绿杨桥

过县东驰十里遥行吟不觉度谿桥硙轮激水无时息酒斾迎风尽日揺半掩店门灯煜煜横穿村市马萧萧秦吴万里行几遍莫恨尊前绿鬓凋

五鼔自筰桥入府

晓月有余光秋树无浓影野烟浩无际陂路行愈永堰声何澎湃露气正凄冷忽然客愁破更觉诗律整昔人千载意忙里一笑领山林岂难归吾计自不猛

客多福院晨起

万鲸传响彻修廊唤起衰翁晓梦长万事可怜随日出一生常是伴人忙驰驱深厌交飞盖息偃何时静炷香四到锦城身愈老更堪重入少年场

雨中出谒归昼卧

宿雨盈车辙秋风涨帽裙爱闲惟兀兀应俗苦纷纷病眼添花晕颜?缬纹归来炷香卧窗底看微云

长歌行

人生不作安期生醉入东海骑长鲸犹当出作李西平手杖旄钺清旧京金印煌煌未入手白髪种种来无情成都古寺卧秋晩落日偏傍僧窗明岂其马上破敌手哦诗长作寒螀鸣兴来买尽市桥酒大车磊落堆长缾哀丝豪竹助剧饮如钜野受黄河倾平时一滴不入口意气顿使千人惊国雠未报壮士老匣中宝劎夜有声何当凯还宴将士三更雪压飞狐城

夜食炒栗有感【漏舍待朝朝士往往食此】

齿根浮动叹吾衰山栗炮燔疗夜饥唤起少年京辇梦和寜门外早朝来

秋夜怀吴中

秋夜挑灯读楚辞昔人句句不吾欺更堪临水登山处正是浮家泛宅时巴酒不能消客恨蜀巫空解报归期灞桥烟柳知何限谁念行人寄一枝

游三井观

三井久知名暇日偶一访栋宇坏欲尽基址尚闳壮画墙皆国工烟云俨天仗旌旄亚戈戟佩玉杂弓?太古实杰作笔落九天上吴生名擅世睥睨未肯让规模远有考意象豪不放最奇老癯仙骨立神愈王石恪虽少怪用笔亦跌宕两姝淡蛾眉非复火食状尘埃久侵蚀风雨无盖障好事未易逢寜能久亡恙雍洛劫火余妙迹尽凋丧斯游恐难继伫立增悄怆

仙游阁

张公一去二百载杰阁依然横霭中徙倚看碑仍看画时闻柏子落秋风

寓居小庵才袤丈戏作

早衰甚畏寒飕飕压空馆登阁望东庵亭亭长一伞欣然愿暂寓竹底门可款外看磔猬毛仰视覆鹄卵席才置锥地牖若窥天管瓦炉香不去菅寝衾易暖颇疑渔庵结又类土室窽家具止囊衣弛担着亦满客来勿嗤陋老我善用短犹能设胡床相唤共茗椀

送华师从劎州张秘书之招

三年相伴锦江头一日翩然不可留官冷蓬门无客恋时清劎阁有僧游关山默数来时路风月悬知别后愁禅版经龛有余暇频登高处望西州

劎南诗稿卷五

<集部,别集类,南宋建炎至德佑,剑南诗藁>








卷六



钦定四库全书

劎南诗稿卷六

宋　陆游　撰

江上对酒作

把酒不能饮苦泪滴酒觞醉酒蜀江中和涙下荆扬楼橹压湓口山川蟠武昌石头与锺阜南望郁苍苍戈船破浪飞铁骑射日光寇来即送死讵能犯金汤汴洛我旧都燕赵我旧疆请书一尺檄为国平氐羌

自嘲

华子中年百事忘嵇生仍坐懒为妨病于荣宦冥心久老向端闲得味长对客欲谈还愦愦读书才过已茫茫青缣帐暖黄䌷稳聊借东庵作睡乡

暮归马上作

石笋街头日落时铜壶阁上角声悲不辞与世终难合惟恨无人麤见知宝马俊游春浩荡江楼豪饮夜淋漓醉来剩欲吟梁父千古隆中可与期

临别成都帐饮万里桥赠谭德称

成都城南万里桥芦根苹末风萧萧暎花碾草钿车小驻坡蓦涧青骢骄入门翠径绝窈窕临水飞观何迢嶤判无功名着不朽惟仗诗酒宽亡聊迎霜早已足雉兔微冷便欲思狐貂喜看?脍暎盘箸恨欠斫蟹加橙椒坐中谭侯天下士龙马毛骨矜超遥乌犀白纻谪仙様但可邂逅不可招今年一战馘余子风送六翮凌青霄美人再拜乞利市醉墨飞落生蛟绡我衰于世百无用十年不趁含元朝华缨肯傍萧飒鬓宝带那束龙锺腰祝君好去事明主日望分喜来渔樵游谈引类亦细事寄酒且解相如消

夜宿二江驿

鸡鸣原前风折树夜到双流雨如注桦皮湿透点不明旋设篝炉燎衣袴重城囘首一梦散锦障毡车渺无处新声犹傍耳边来残酒半随风力去飞觞纵饮亦何乐愦愦不堪长闭户丈夫要为国平戎俗子岂识吾所寓

涉白马渡慨然有怀

我马顾影嘶忽涉白马津虽非黄河上抚事犹悲辛太行之下吹战尘燕南赵北空无人袁曹百战相持处边敌堂堂自来去

瑞草桥

柘叶飕飕雪意骄檐头双兔遇归樵宿酲未解题诗懒虚过风流瑞草桥

将之荣州取道青城

倚天山作海涛倾看遍人间两赤城【青城山一名赤城而天台之赤城乃予旧游】自笑年年随宦牒不如处处得闲行草痕沙际犹余绿枫叶霜余已带頳归去还堪咤儿辈锦囊三十六峥嵘

丈人观

黄金篆书扁朱门夹道巨竹屯苍云崖岭划若天地分千柱耽耽压其垠缨冠肃谒丈人君广殿空庭吹宝熏摩挲画桥手为皲异哉山巙与土羵物怪齾齾冠丘坟仙人佩玉杂帨帉手整貂冠最不群欲去不忍恨日曛道翁采药昼夜勤松根茯苓获兼斤人之植立强骨筋狗杞群吠声狺狺山炉小甑吹幽芬朱颜不饮常自醺我亦宿诵五千文一念之差随世纷逝将从翁走如麋隐书秘诀何由闻

题丈人观道院壁

断香浮月磬声残木影如龙布石坛偶驾青鸾尘世窄闲吹玉笛洞天寒奇香满院晨炊药异气穿岩夜浴丹却笑飞仙未忘俗金貂犹着侍中冠【孙太古画范长生作举手整貂蝉像神气尤奇逸】

宿上清宫

九万天衢浩浩风此身真是一枯蓬盘蔬采掇多灵药阁道攀𬯀出半空累尽神仙端可致心虚造化欲无功金丹定解幽人意散作山椒百炬红【夜中山谷火煜然俗谓圣灯意古藏丹所化也】

自上清延庆归过丈人观少留

再到蓬莱路欲平却吹长笛过青城空山霜叶无行迹半岭天风有啸声细栈跨云萦峭绝危桥飞柱挿澄清玉华更控青鸾住要倚栏干待月明【玉华楼名】

长生观观月

碧天万里月正中清夜弭节长生宫广寒忽堕人间世但怪步虚声散瑶台空四山沉沉万籁寂夭矫髯龙舞娱客弭貂老仙期不来独倚栏干吹玉笛道人不怕九霄寒银阙冰壶处处看天台四万八千丈明年照我扶藜杖

储福观【唐玉真公主修真之地】

路转屏风叠云藏帝子家穷幽行荦确息倦倚槎牙绿藓封茶树清霜折药花世无勾漏令谁此养丹砂

龙门洞

我来香积寺清晨历龙门孤峰撑苍昊大壑裂厚坤古冗吹腥风峭壁挂爪痕水浮石楠花崖络菖蒲根横策意未餍褰裳探其源绝境岂可名恨我诗语烦须臾苍云合便恐白雨翻东走得平野万里扶桑暾

布金院

万里西来了宿缘凭鞭欹?过年年山寒院落开炉月霜重郊原斸芋天浅碧鳞鳞人度彴长空杳杳鸟冲烟夜投萧寺清无寐楼角三更月满川

离堆伏龙祠观孙太古画英惠王像

岷山导江书禹贡江流蹴山山为动呜呼秦守信豪杰千年遗迹人犹诵决江一支溉数州至今禾黍连云种孙翁下笔开生面岌嶪高冠摩屋栋徙木遗风虽峭刻取材尚足当世用寥寥后世岂乏人尺寸未施谗已众要官无责空赋禄轩盖传呼真一哄奇勲伟绩旷世无仁人志士临风恸我游故祠九顿首夜遇神君了非梦披云激电从天来赤手骑鲸不施鞚

登灌口庙东大楼观崏江雪山

我生不识柏梁建章之宫殿安得峩冠侍游宴又不及身在荥阳京索间擐甲横戈夜酣战胸中迫隘思远游溯江来倚山楼千年雪岭阑边出万里云涛坐上浮禹迹茫茫始江汉疏凿功当九州半丈夫生世要如此赍志空死能无叹白发萧条吹北风手把卮酒酹江中姓名未死终磊磊要与此江东注海

郫县道中思故里

衰髪不胜簪驰驱岂复堪客魂迷剑外归思满天南江路滩声壮云停雪意酣空怀小丛碧细酌破吴柑宿江原县东十里张氏亭子未明而起

寸廪驱人卒岁劳一官坐失布衣高劎南十月霜犹薄江上五更鸡乱号孤枕拥衾寻短梦青灯照影着征袍客愁相续无时断那得并州快剪刀

戏咏西州风土

衍沃绵千里融和被四时蚕丛角歌吹石室盛书诗绿树藏渔市清江绕佛祠吾行更堪乐载酒上蟆颐宿彭山县通津驿大风邻园多乔木终夜有声

木欲静风不止子欲养亲不留夜诵此语涕莫收吾亲之没今几秋尚疑舍我而远游心冀乘云反故丘再拜奉觞陈膳羞陶盎治米声叟叟木甑炊?香浮浮芼姜屑桂调甘柔稚鳖煮长鱼夜敷枕席视衾裯晨起熏笼进衣裘哀乐此志终莫酬有言不闻九泉幽北风岁晩号松楸哀哉万里为食谋

眉州郡燕大醉中间道驰出城宿石佛院

玻瓈春作江水清紫玉箫如雏凤鸣漏声不闻看炧烛侠气未减欺飞觥单车万里信有数二年三过宁忘情钗头玉茗妙天下【坐上见白山茶格韵高绝】琼花一树真虚名酒酣忽作檀公策间道绝出东关城清歌未断去已远囘首楼堞空峥嵘貂裘狐?醉走马陌上应有行人惊径投野寺睡正美鱼鼓忽报江天明

双柏

双柏屹相向刚严如巨人龙吟风雨夕山立雪霜晨阅世易成古刳心不复春扶顚要力量岁晚莫全身

戍卒说沉黎事有感

亭障曾无阅岁宁频闻夷落犯王灵孤城月落冤魂哭百里风吹战血腥瘴重厌看茅叶赤春残不放柳条青焦头烂额知何补弭患从来贵未形

平羌道中望峩眉山慨然有作

白云如玉城翠岭出其上异境忽堕前心目久荡漾别来二百日突兀喜亡恙飞仙遥举手唤我一税鞅此行岂或使屏迹事幽旷何必故山归更破万里浪

次韵何元立都曹赠行【元立用陈后山送苏公诗韵】

嘉荣东西川此别不为远徘徊凌云寺决去未遽忍登高望故人烟树参差见悬知今日梦不隔重城键平生相从意百年有未满结巢青城云期子在岁晩

次韵杨嘉父先辈赠行

贞元旧朝士太学老诸生半世不偶谐残年正飘零危坐但愁悲一笑黄河清佳客如晨星俗子如春萍奇哉今日事诸贤送东征吸酒杯当空缀诗笔勿停明发复百忧君听马蹄声

入荣州境

一起一伏黄茅冈崔嵬破丘狐兔藏炯炯寒日清无光单单终日行羊肠村落聚看如惊麞亦有银钗伏短墙黄旗翻翻鼓其镗画角鸣咽吹斜阳长筒汲井熬雪霜辘轳咿哑官道傍渺然孤城天一方传者或云古夜郎其民简朴士甚良千里郁为诗书乡闭合扫地焚清香老人处处是道场

井研道中

穷冬景方促下岭路微平地瘦竹无叶风干茅有声客游空自叹归计与谁评尚喜长亭下云穿夕照明

赖牟镇早行

孤灯照影听初鸡揽辔情怀倍惨凄雪作未成云意闹茅荒无际客魂迷触寒手指藏犹裂畏崄图书弃不携老去有文无卖处等闲题遍蜀东西

初到荣州

乱山缺处城楼呀双旗萧萧晩吹笳烟深绿桂临绝壑霜落残瀬鸣寒沙废台已无隐士啸遗宅上有高人家铃斋下榻约僧话松阴枕石放吏衙杯羹最珍慈竹笋缾水自养山姜花地炉堆兽炽石炭瓦鼎号蚓煎秋茶少年远游无百里一饥能使行天涯岂惟惯见蓬婆雪直恐遂泛星河槎故巢肯作儿女恋异境会向乡闾夸一杯径醉帻自坠灯下髪影看鬖髿

城上

双双黄犊卧斜阳叶叶丹枫着早霜沙水自鸣如有恨野花无主为谁芳郫筒味酽愁濡甲巴曲声悲怯断肠赖有生平管城子不妨驱使荅风光

又

濯锦豪华梦不通岿然孤叠乱山中行歌满道知人乐露积连村见岁丰万瓦新霜扫残瘴一林丹叶换青枫鹅黄名醖何由得且醉杯中琥珀红【荣州酒赤而劲甚鹅黄广汉酒名】

西楼夕望

夜郎城里叹途穷赖有西楼着此翁溪鸟孤飞寒霭外野人参语夕阳中苍天可恃何曾老白髪缘愁却未公俗态十年看烂熟不如留眼送归鸿

醉中怀眉山旧游

劲酒少和气哀歌无欢情故乡不敢思登高望锦城锦城那得去髣髴蟆颐路遥知尊前人指我题诗处我虽流落夜郎天遇酒能狂似少年想见东郊携手日海棠如雪柳飞绵【汉嘉术者袁牧童谓予明年春分后当还西州】

登城望西崦

登城望西崦数家斜照中柴荆昼亦闭乃有太古风惨淡起炊烟寂历下钓筒土瘦麦苗短霜重桑枝空恐是种桃人或有采芝翁何当宿楼上月明照夜舂

甲午十一月十三夜梦右臂踊出一小劎长八九寸有光既觉犹微痛也

少年学劎白猿翁曾破浮生十岁功玉具拄颐谁复许蒯缑弹铗老犹穷床头忽觉蛟龙吼天上方惊牛斗空此梦怪奇君记取佩刀犹得世三公

斋中夜坐有感

荒山为城溪作壕风鼓巨木声翻涛鸱枭椉屋弹不去狐狸欺人怒竖毛雨来红鹤更可恶争巢一似婴儿号城孤屋老草木茂正坐人少此辈豪急呼五百具畚锸欲掀窟穴穷腥臊忽然语罢却自笑残年何至与汝鏖浣花江色绿如黛春波灔灔浮轻舠行当系缆柳阴下仰听莺语倾香醪

晩登横溪阁

楼鼓声中日又斜凭高愈觉在天涯空桑客土生秋草野渡虚舟集晩鸦瘴雾不开连六诏俚歌相荅带三巴故乡可望应添泪莫恨云山万叠遮

又

荦确坡头筇竹枝西临村路立多时卖蔬市近还家早煮井人忙下麦迟【荣多盐井秋冬收薪茅取急】病客情怀常怯酒山城老景尽供诗晩来试问愁多少只许高楼横笛吹

昭德堂晩步

笑唤枯筇蹋夕阳探春聊作静中忙高枝鹊语如相命幽径梅开秪自香苔蚀断碑惊世换钟来废寺觉城荒谪仙未必无遗恨老欠题诗到夜郎

龙洞【在荣州东南一里许】

峭崖磨天如立壁柟根横走松倒植呀然一岫惊倒人空洞坡陁三百尺幽阴宜为异物托角爪痕存犹可识想当蟠蛰未奋时腥风逼人云触石一朝偶为旱岁起卷海作雨飞霹雳向来伊吕正如此莘渭千年有遗迹我欲酌酒招蜿蜒安用辛苦常行天太平海内多丰年归来故祠听管弦

客中夜寒戏作长谣

孤翁痴钝如寒蝇霜夕不暝愁严凝寝衣触体起芒粟鼻息嘘润成冰凌冬冬默数严谯鼓耿耿独看幽窗灯支床龟老共夜永号月鸡冷同晨兴白狐紫貂了不暖何况蜀锦并吴绫静思忽得安乐法人生所欠絮与缯十年一衲尚可过不信请视匡山僧

高斋小饮戏作

梅花又发鬼门关坐觉春风万里寛荔子阴中时纵酒竹枝声里强追欢丁年汉使殊方老子夜吴歌昨梦残白帝夜郎俱不恶两公补处得凭栏【予五年间自夔客荣】

太液黄鹄歌【有引】

汉始元元年春二月黄鹄下建章宫太液池中公卿上寿赐诸侯王列侯宗室金钱予夜读汉书追作歌一首

建章宫里春风寒太液水生池面寛中人驰奏黄鹄下龙旗豹尾临池看芹香藻暖鹄得意左右从官呼万岁须臾传诏宴公卿驩声如雷动天地时平宫省游乐多黄鹄刷羽涵恩波小臣珥笔龙墀下愿继前朝天马歌自唐安徙家来和义出城迎之马上作

身如林下僧处处常寄包家如梁上燕岁岁旋作巢岂惟人所怜顾影每自嘲眼看佳山水不得结把茅造物困豪杰如视饿虎哮要令出精神感激使叫呶颇思投笔去走马盘云旓三更冒急雪大战梁楚郊

乙未元日【除夕得制司檄催赴官】

五十人间老大身更堪从此数新春冬冬漏鼓催窗色急急文书动驿尘病后光阴常自惜客中节物为谁新壮心只向邮亭尽自揣头颅莫问人

别荣州【正月十日】

浮生岁岁俱如梦一枕轻安亦可人偶落山城无事处暂还老子自由身啸台载酒云生履仙穴寻梅雨垫巾便恐清游从此少锦城车马涨红尘【啸台在富义门外一里号孙登啸台双溪王氏有石穴黄太史榜曰地仙洞】

闻仲高从兄讣

去国万里游发书三日哭久矣吾已衰哀哉公不淑寄书墨未干玉立在我目天高鬼神恶生世露电速丹心抱忠贞白首悲放逐九阍不可叫百身何由赎文章果何罪一斥独不复上寿阿母前悔不早碌碌

夏日过摩诃池

乌?翩翩白纻轻摩诃池上试闲行淙潺野水鸣空苑寂历斜阳下废城纵辔迎凉看马影袖鞭寻句听蝉声白头散吏元无事却为兴亡一怆情

早行

筰马践槐影纱笼吹蜡香凭鞭寻断梦侧?受微凉病骨更疏放衰怀罢激昂道边双石笋笑我伴人忙天中节前三日大圣慈寺华严阁燃灯甚盛游人过于元夕

万瓦如鳞百尺梯遥看突兀与云齐宝帘风定灯相射绮陌尘香马不嘶星陨半空天宇静莲生陆地客心迷归途细踏槐阴月家在花行更向西【予官居在花行距寺数里】

喜雨【五月二十二日】

黄尘赤日欲忘生一夜新凉满锦城雨急骤增车辙水泥深渐壮马蹄声蚊蝇敛迹知无地灯火于人顿有情市远鸡豚不须问小畦蔬甲已堪烹

夜闻浣花江声甚壮

浣花之东当筰桥犇流啮桥桥为摇分洪初疑两蛟舞触石散作千珠跳壮声每挟雷雨横巨势濳借鼋鼍骄梦囘闻之坐太息铁衣何日东征辽?枚度碛沙飒飒盘槊断陇风萧萧不然投檄径归去短篷卧听钱塘潮

暑行憩新都驿

细细黄花落古槐江皋不雨转轻雷长空鸟破苍烟去落日人从绿野来散策意行寻水石脱巾高卧避氛埃羁游未羡端居乐看月房湖又一囘

早发新都驿

喔喔江村鸡迢迢县门漏河汉纵复横繁星明如昼爱凉趣上马未晓阅两堠高林起宿鸟绝涧落惊狖寺楼挿苍烟沙泉泻幽窦我行忽万里坐叹关河溜官如广文冷面作拾遗瘦今年盍归哉勿落春雁后

谒诸葛丞相庙【弥牟八陈原上】

汉终四百天所命老贼方持太阿柄区区梁益岂足支不忍安坐观异姓遗民亦知王室在闰位那干天统正公虽已没有神灵犹假贼手诛锺邓前年我过沔阳祠再拜奠俎衰泪迸洁斋请作送迎诗精忠大义神其听自汉州之金堂过沈氏竹园小憩坐间微雨

修修万竹压康庄碧玉掾围一尺强雪节烟梢谁暇赏马蹄车辙可怜忙?边忽堕吹香句肘后旧传医俗方更觉清游天所惜坐来飞雨度横塘

自小云顶上云顶寺

素衣虽成缁不为京路尘跃马上云顶欲呼飞仙人飞仙不可呼野僧意甚真煎茶清樾下童子拾堕薪我少本疏放一出但坐贫缚袴属櫜鞬哀哉水云身此地虽暂寓失喜忘吟呻故溪归去来岁晩思鲈莼

马上微雨

三日触毒暑衣垢背汗浃今旦殊萧然凉雨吹醉颊瘦松无横枝蠧竹少全叶渚莲乃可念泫泣如放妾岂惟人意适我马亦振鬛远村有归人清溪争晚涉

弥牟镇驿舍小酌

邮亭草草置盘盂买果煎蔬便有余自许白云终醉死不论黄纸有除书角巾垫雨蝉声外细葛含风日落初行遍天涯身尚健却嫌陶令爱吾庐

游弥牟菩提院庭下有凌霄藤附古楠其高数丈花已零落满地

绦英翠蔓亦佳哉零乱空庭码瑙杯遍雨新花天有意定知闲客欲闲来【佛经云天风吹萎花更雨新好者】

楼上醉歌

我游四方不得意阳狂施药成都市大瓢满贮随所求聊为疲民起憔悴瓢空夜静上高楼买酒卷帘邀月醉醉中拂劎光射月往往悲歌独流涕刬却君山湘水平斫却桂树月更明【太白诗刬却君山好平铺湘水流老杜诗斫却月中桂清光应更多】丈夫有志苦难成修名未立华髪生

伏日独游城西

幕府重来老令威山川良是昔人非痴儿已遣了官事伏日元知当早归避热幽花房自敛迎秋高树叶先飞论诗敢补先师处僭拂江头旧钓矶

五鼓送客出城马上作

夜漏余十刻凉飔如九秋滩声聒酒醒月色照人愁落魄悲孤宦龙锺怯远游此生那可料六岁劎南州

寓舍书怀

借得茅斋近筰桥羁怀病思两无聊春从豆蔲梢头老日向樗蒱齿上消丛竹晓兼风力横高梧夜挟雨声骄书生莫倚身常健未画凌烟鬓已凋

夜登城楼

上天何苍苍四序浩旋斡异哉今年热炊鬻不可活夜分睡复起揺箑腕欲脱强登城西楼月露渺空阔凭栏弄清影凉飔入蕉葛湿萤沾草根惊鹘起木末亦知难久留襟抱资一豁人事迭废兴天理交予夺羲和不停驭去若弦上筈此热会当衰岁晚备裘褐

试茶

苍爪初惊鹰脱韝得汤已见玉花浮睡魔何止避三舍欢伯直知输一筹日铸焙香怀旧隐谷帘试水忆西游银缾铜碾俱官様恨欠纤纤为捧瓯

成都大阅

千步球场爽气新西山遥见碧嶙峋令传雪岭蓬婆外声震秦川渭水滨旗脚倚风时弄影马蹄经雨不沾尘属櫜缚袴毋多恨久矣儒冠误此身

书怀

万里驰驱坐一饥自怜无计脱尘鞿身留幕府还家少眼乱文书把酒稀客路更逢秋色晚故山空有梦魂归芋羮豆饭元堪饱错用人言恨子威

游大智寺

脱髪纷满梳衰颜不堪照百年忽已半去日如过烧平生功名心上马无燕赵尔来阅世故万事惊错料岂无旧朋俦联翩半廊庙谁能伴此老溯峡听猿叫锦城得数公意气如再少偷闲访野寺系马追一笑新糟厌玉狸畏酒亦复釂古殿鼪鼯豪坏壁冠佩肖摩挲宋公诗句法叹高妙正如霓裳曲零落得遗调归途缭长堤掠面霜气峭佳游不可忘落笔君勿诮

看月睡晩戏作

香火课夙兴风月留晚睡直言散吏闲亦未尽无事旧闻云台翁高枕阅尘世至今青嶂间鼻息乱松吹平生寡嗜好所愿?此味千年一欠伸笑看岩花坠

成都书事

劎南山水尽清晖濯锦江边天下稀烟柳不遮楼角断风花时傍马头飞芼羮笋似稽山美斫脍鱼如笠泽肥客报城西有园卖老夫白首欲忘归

又

大城少城柳已青东台西台雪正晴莺花又作新年梦丝竹常闻静夜声废苑烟芜迎马动清江春涨拍堤平尊中酒满身强健未恨飘零过此生

双溪道中

晓山筰桥门天低日未暾绿陂寒淡淡白雾远昏昏古路乱车辙行人惊雁群征涂不须厌蓬转本无根

牛饮市中小饮呈坐客

牛饮桥头小市东店门系马一尊同已能自置功名外尚欲相期意气中褐拥紫茸迎晓日酒翻红浪醉春风从今共约无疏索竹外梅花欲恼公

自警

乳烹佛粥遽如许菜簇春盘行及时草木欣欣渠得意乾坤浩浩我何私怀材所忌多轻用学道当从不自欺旦莫置规君勿怪修身三省自先师

午寝

眼涩朦胧不自支欠伸常恨到床迟庭花着雨晴方见野客敲门去始知灰冷香烟无复在汤成茶椀径须持颓然却自嫌疏放旋了生涯一首诗

白发

我生实多邅九折行晚途忧伤日熏心惊见颊与颅稍生秋风时竞出寒雨余星星初尚稀不可除昔如春柳妍今作霜蓬枯蓬枯有再绿念我岂得如平昔乐方外固与功名疏投镊三叹息金丹岂无书

明日午睡至暮复次前韵

酒力醺然入四支华胥税驾不应迟残年已觉衰难强万事无如睡不知幸有琴书供枕籍安能冠带更支持红炉过尽灰如雪独守青灯坐画诗

醉中长歌

阑干斗柄摇天东人间一夜囘春风注桃染柳岁相似惟我衰颜非昔红可怜逢春不自感更欲使气惊儿童烟郊射雉锦臆碎水亭供鲙金盘空归穿南市万人看流星突过连钱骢高楼作歌醉自写墨光烛焰交长虹人生未死贵适意万里作客元非穷故人夜直金銮殿僵卧独听宫门钟

对酒

扇边生怕庾公尘索笑来游锦水滨四野云齐初酿雪一枝梅动已催春绿尊有味能消日白髪无情不贷人啇略此生何所恨太平时得自由身

人日饮昭觉

天涯羁旅逢人日病起消摇集宝坊雪水初融锦江涨梅花半落绿苔香家山松桂年年长幕府文书日日忙自笑余生有几许一庵僭与得深藏

上元前一日

异县客游久今年春事迟峭寒增酒价微雨恼灯期老态人未觉孤愁心自知停车呼病妇强出伴诸儿

上元

细细香尘暗六街鱼鳞浅碧莫云开新妆褰幕全身见误马随车一笑囘酒酽顿忘风力峭夜长犹恨漏声催京华旧侣雕零尽短?成丝心未灰

又

病起衰颜非昔红偷闲聊与少年同一规寒玉挂楼角千点华星来坐中久戍遗民虽困弊承平旧镇尚繁雄归时瘦马崔嵬影定有游人笑此翁

喜谭德称归

少鄙章句学所慕在经世诸公荐文章颇恨非素志一朝落江湖烂漫得自恣讨论极王霸事业窥莘渭孔明景略间却立颇眦睨从人无一欣对食有三喟谭侯信豪隽可共不朽事天涯再相见握手更擦泪欲寻西郊路斗酒倾意气浩歌君和我勿作寻常醉

春感

少时狂走西复东银鞍骏马驰如风眼看春去不复惜只道岁月来无穷初游汉中亦未觉一饮尚可倾千锺义鱼狼藉漾水浊猎虎蹴蹋南山空射堋命中万人看球门对植双旗红华堂却来弄笔砚新诗醉草夸坐中劎关南山才几日壮气摧缩成衰翁雪霜萧飒已满?蛟龙郁屈空蟠胸邻园杏花忽烂漫推枕强起随游蜂绕看百匝几叹息吹红洗绿行匆匆莫年逢春尚有几常恐春去寻无踪青钱三百幸可办且判烂醉酤郫筒

春晴暄甚游西市施家园

税驾名园半日留游丝飞蝶晩悠悠骤暄不为海棠计长昼只添鹦鹉愁老去自惊诗酒减客中偏觉岁时遒东风好为吹归梦着我松江弄钓舟

花时遍游诸家园

看花南陌复东阡晓露初干日正妍走马碧鸡坊里去市人唤作海棠顚

又

为爱名花抵死狂只愁风日损红芳绿章夜奏通明殿乞借春阴护海棠

又

翩翩马上帽檐斜尽日寻春不到家偏爱张园好风景半天高柳卧溪花

又

花阴扫地置清尊烂醉归时夜已分欲睡未成欹倦枕轮囷帐?见红云

又

宣华无树着啼莺惟有摩诃春水生故老能言当日事直将宫锦裹宫城

文

枝上猩猩血未曦尊前红袖醉成围应须直到三更看画烛如椽为发辉

又

重萼丹砂品最高可怜寂寞弃蓬蒿会当车载金钱去买取春归亦足豪【小东门外有千叶朱砂海棠一株奇丽绝代在荒圃中人罕见者】

又

丝丝红萼弄春柔不似疏梅只惯愁常恐夜寒花索寞锦茵银烛按凉州

又

飞花尽逐五更风不照先生社酒中输与新来双燕子衔泥犹得带残红【今年二月二日社而海棠已过】

又

海棠已过不成春丝竹凄凉锁暗尘眼看燕脂吹作雪不须零落始愁人

晓过万里桥

晓出锦江边长桥柳带烟豪华行乐地芳润养花天拥路看欹帽窥门笑坠鞭京华归未得聊此送流年

自合江亭涉江至赵园

政为梅花忆两京海棠又满锦官城鸦藏高柳阴初密马涉清江水未生风掠春衫惊小冷酒潮玉颊见微頳残年飘泊无时了肠断楼头画角声

春晴

一庭舞絮鬭身轻百尺游丝弄午晴静喜香烟萦曲几卧惊玉子落纹枰新春易失遽如许薄宦忘归何似生安得一船东下峡江南江北听莺声

劎南诗稿卷六








卷七



钦定四库全书

劎南诗稿卷七

宋　陆游　撰

题明皇幸蜀图

天宝政事何披猖使典相国胡奴王弄权杨李不足怪阿瞒手自裂纪纲八姨富贵尚有理何至诏书褒五郎【天宝末下诏雪张易之兄弟】卢龙贼骑已汹汹丹凤神语犹琅琅人知大势危絫卵天稔奇祸如崩墙台省诸公独耐事歌咏功德卑虞唐一朝杀气横天末疋马西犇几不脱向来谄子知几人贼前称臣草间活劎南万里望秦天行殿春寒闻杜鹘老臣九龄不可作鱼蠧蛛丝金监篇

春寒连日不出

海棠花入燕泥干梅子枝头已带酸老去懒寻年少梦舂分不减社前寒着书敢望垂千载嗜酒犹须隐一官正是闲时无客过小庭斜日倚阑干

马上偶成

城南城北紫游缰尽日闲行看似忙刺水离离葛叶短连村漠漠豆花香夕阳有信催残角春草无情上缭墙我亦人间倦游者长吟聊复怆兴亡

夜宴

酒浪摇春不受寒烛花垂烬忽堆盘山川路邈人将老丝管声遒夜向阑四海交朋更聚散百年光景杂悲欢自怜病眼犹明在更把名花半醉看【是夕得范希元家晩海棠数枝繁丽一城所无】

观音院读壁间苏在廷少卿两小诗次韵

扬鞭暮出锦官城小院无僧有月明不信道人心似铁隔城犹送捣衣声

又

老去痴顽不受镌姓名身后更须传世间商略无归处只合长斋绣佛前

锦亭

天公为我齿頬计遣饫黄甘与丹荔又怜狂眼老更狂令看广陵芍药蜀海棠周行万里逐所乐天公于我元不薄贵人不出长安城宝带华缨真汝缚乐哉今从石湖公大度不计聋承聋夜宴新亭海棠?红云倒吸玻璃锺琵琶弦繁腰鼓急盘凤舞衫香雾湿春醪凸盏烛光摇素月中天花影立游人如云环玉帐诗未落纸先传唱此邦句律方一新凤阁舍人今有様

晩起

新晴窗日弄春妍幌小屏深意自便长恨病多妨痛饮却缘客少得安眠雏莺故故啼檐角飞絮翩翩堕枕前欲着衣裳还孏起重寻残梦一悠然

雨

映空初作茧丝微掠地俄成箭镞飞纸帐光迟饶晓梦铜𬬻香润覆春衣池鱼鱍鱍随沟出梁燕翩翩接翅归惟有落花吹不去数枝红湿自相依

春晩书怀

万里西游为觅诗锦城更付一官痴脱巾漉酒从人笑拄笏看山颇自奇疏雨池塘鱼避钓晓莺窗户客争棋老来怕与春为别醉过残红满地时

出朝天门缭长堤至刘侍郎庙由小西门归

晓从北郭过西城十里沙堤似席平澹日向人供帽影微风傍马助鞭声欢情寂寂随年减俗事纷纷逐日生到处每求佳水竹晚途牢落念归耕

夜分读书有感

光阴百岁已中分拟结茅茨老白云万里谁怜新卧疾九重犹记旧能文枕边得句题屏叠马上看山隔帽裙终恨无劳縻廪粟夜窗聊策读书勲

中夜闻大雷雨

雷车驾雨龙尽起电行半空如狂矢中原战争五十年上帝震怒初一洗如今边敌褫魂魄面缚军门争请死已闻三箭定天山何啻积甲齐熊耳捷书驰骑奏行宫近臣上寿天颜喜合门明日催贺班云集千官摩劎履长安父老请移跸愿见六龙临渭水从今身是太平人敢惮安西九千里

春残

石镜山前送落晖春残囘首倍依依时平壮士无功老乡远征人有梦归苜蓿苗侵官道合芜菁花入麦畦稀倦游自笑摧颓甚谁记飞鹰醉打围

武担东台晚望

憔悴西窗已一翁登高意气尚豪雄关河霸国兴亡后风月诗人醉醒中病起顿惊双?改春归一扫万花空栏边徙倚君知否直到吴天目未穷

行武担西南村落有感

骑马悠然欲断魂春愁满眼与谁论市朝迁变归芜没磵谷谺谺互吐吞一径松楠遥见寺数家鸡犬自成村最怜高冢临官道细细烟莎遍焼痕【有大冢高数丈旁又一冢差小莫知何代人也俗号太子基】

小饮房园

宦游到处即忘家况得闲身管物华疏索故人缘病酒折除厚禄为看花泥新高栋初巢燕萍匝荒池已集蛙斟酌人生要行乐灯前起舞落乌纱

饭昭觉寺抵暮乃归

身堕黄尘每慨然携儿萧散亦前缘聊凭方外巾盂净一洗人间匕箸膻静院春风传浴鼓画廊晩雨湿茶烟濳光寮里明窗下借我消摇过十年

自芳华楼过瑶林庄

春晩江边草过腰雨余楼下水平桥名花未落如相待佳客能来不费招栏角峭风罗袖薄柳阴斜日玉骢骄此身醉死元关命敢笑闻鸡趁早朝

书怀

诗不能工浪得穷几年衮衮看诸公摧颓已作骥伏枥留滞敢嫌船逆风消日剧棋疏竹下送春烂醉乱花中倚楼看镜俱痴绝赢取烟蓑伴钓翁

游东郭赵氏园

清晨呼马出驭吏请所之锦城浩如海我亦无与期有花即入门莫问主人谁下马据胡床傲睨忘诃讥人言白头翁胡为尚儿痴老翁故不痴借花发吾诗诗句带花香东风不敢吹徘徊双蛱蝶许汝鼻端知

卜居

历尽人间行路难老来要觅数年闲供家米少因添鹤买宅钱多为见山池面纹生风细细花根土润雨斑斑借舂乞火依邻里剩酿村醪约往还

又

南浮七泽吊沉湘西溯三巴掠夜郎自信前缘与人薄每求寛地寄吾狂雪山水作中泠味蒙顶茶如正焙香傥有把茅端可老不须辛苦念还乡

马上

春残马上意伥伥纵辔微吟过数坊绿树成帷连药市清流如带绕球场城荒鼓角增悲壮苑废云烟尚莽苍堪笑年来向诗懒还家古锦只空囊

夜登江楼

平生胸中无滞留旷然独与造物游天风驾我周?县夜半忽过江边楼楼前茫茫天地阔万顷月浸空江秋云阶无尘鸾鹤舞玉笛裂石鱼龙愁肺肝澄澈纳灏气毛髪惨栗临寒流世间囘首真一梦谁能更念酬恩雠

书叹

早得虚名翰墨林谢归忽已岁时侵春郊射雉朝盘马秋院焚香夜弄琴病酒闭门常兀兀哦诗袖手久愔愔浮沉不是忘经世后有仁人识此心

三月一日府宴学射山

北出升仙路少东据鞍自笑老从戎百年身世酣歌里千古功名感慨中天远仅分山髣髴雾收初见日曈昽横空我欲江湖去谁借泠然御寇风

对酒

闲愁如飞雪入酒即消融好花如故人一笑杯自空流莺有情亦念我柳边尽日啼春风长安不到十四载酒徒往往成衰翁九环宝带光照地不如留君双颊红

题直舍壁

文书那得废哦诗羞作群儿了事痴付与后人评此老一丘一壑过元规

游圜觉乾明祥符三院至暮

成都再见春事残虽名闲官实不闲门前车马闹如市案上文檄高于山有时投罅辄径出略似齐客偷秦关日斜仆夫已整驾顾景欲驻愁嘲讪岂知今朝有此乐放浪一笑开衰颜抽身黄尘乌帽?得意翠木清泉间褰裳危磴穷荦确洗耳古涧听淙潺岂惟顿觉宇宙广政尔一散腰脚顽似闻青城缥缈处待我归缀仙官班俊鹰解绦即万里岂比倦翼方知还

游合江园戏题

朱朱白白池台间好风妍日开未残我来觅醉苦草草常恨不如花意闲山鸡飞起乱花落下上青林穿翠壑世间动步即有拘常恨不如禽意乐人言功名恐不免我愿徜徉娱岁晩熟计淫书理白鱼何如纵猎牵黄犬成都四郊如砥平安得双鞬驰出城鞚飞尘起望不见从骑寻我鸣鹘声

三月十六日作

石笋街西风景幽醉眠万事付悠悠倦游我已七年客促驾春无三日留枝上蝶稀红药老舍中蚕起绿桑柔功名堕甑谁能问羞作饥鹰夜掣韝

食荠

日日思归饱蕨薇春来荠美忽忘归传夸真欲嫌荼苦自笑何时得瓠肥

又

采采珍蔬不待畦中原正味压莼丝桃根择叶无虚日直到开花如雪时

又

小着盐酰助滋味微加姜桂发精神风炉歙钵穷家活妙诀何曾肯授人

次韵范文渊

箪瓢气已压膏梁不傍朱门味更长细看高人忘宠辱始知吾辈可怜伤岩扃勾漏新丹灶香火匡庐古道场剩欲与君坚此约它年八十?眉苍【近有术者言仆寿过八十】

题醉中所作草书卷后

胸中磊落藏五兵欲试无路空峥嵘酒为旗鼓笔刀槊势从天落银河倾端溪石池浓作墨烛光相射飞纵横须臾收卷复把酒如见万里烟尘清丈夫身在要有立逆寇运尽行当平何时夜出五原塞不闻人语闻鞭声

登子城新楼遍至西园池亭

狂夫无计奈狂何何况登临逸兴多千叠雪山连滴博一支春水入摩诃吟余骑省霜侵鬓钓罢玄真雨满蓑逐寇榆关期尚远不妨随处得婆娑

小疾谢客

小疾深居不唤医消摇更觉胜平时痴人未害看周易名士真须读楚辞绿径风斜花片片画廊人静雨丝丝晩来顿觉清羸甚自置篝炉煮粟糜

归耕

随牒人间?欲疏归耕且复补东隅甑炊地碓新舂米衣拆天吴旧绣图有圃免烦官送菜叩门翻喜吏征租不愁问字无来客惟欠扬雄宅一区

闻孙岩老挂冠叹仰之余辄赋长句

圣贤在世龙行天出处何至为物牵后人竞作驹伏辕未死奄奄如九泉郫孙公者山泽仙巉岩玉骨寒入肩哦诗调苦乱嘒蝉燥墨瘦字丑不妍诸公好之挽使前六丁力尽山嶷然奏书告老不待年脱手径上山巅吾侪一官自纠纒俛首鞭棰不自怜强欲作诗诵公贤事伟辞卑难并传

松骥行

骥行千里亦何得垂首伏枥终自伤松阅千年弃涧壑不如杀身扶明堂士生抱材愿少试誓取燕赵归君王闭门高卧身欲老闻鸡相蹴涕数行正令咿嘤死床箦岂若横身当战场半酣浩歌声激烈车轮百转盘愁肠

遣兴

鹤料无多又扫空今年真是浣花翁放敎绿酒关身事留得朱颜在镜中挟弹园林芳径雨投竿窗槛小溪风痴顽自笑归何日家在东吴更向东

野意

小东门外曳筇枝白葛乌纱自一奇闲客逍遥无吏责茂阴清润胜花时茶经每向僧窗读菰米仍于野艇炊便觉眼边归路近镜湖禹庙见参差

雨中登安福寺塔【俗谓之黑塔】

平生喜登高醉眼无疆界北顾极幽并东望夸海岱喟然抚手叹从古几成败英雄如过鸟城郭但遗块今朝上黑塔千里旷无碍忽惊风霆掣坐觉天地晦急雨挟龙腥溽暑为摧坏皇天念蟠郁令我寄一快那知书生狂自倚心眼大更思驻潼关黄河看如带

过野人家有感

纵辔江皋送夕晖谁家井臼映荆扉隔篱犬吠窥人过满箔蚕饥待叶归【吴人直谓桑曰叶】世态十年看烂熟家山万里梦依稀躬耕本是英雄事老死南阳未必非

幽居晩兴

借鉏㔉药喜微香汲井浇花趁晩凉胸次何曾横一物尊前尚欲笑千场锦江秋雨芙蓉老笠泽春风杜若芳归去自佳留亦乐梦中何处是吾乡

饭保福

簁雨云低未放晴闭门作病忆闲行摄衣丈室参耆宿曳杖长廊唤弟兄饱饭即知吾事了免官初觉此身轻归来更欲夸妻子学煮云堂芋糁羮

观华严阁僧斋【阁下自四月初至七月末日饭僧数千人】

拂劎当年气吐虹喑呜坐觉朔庭空早知壮志成痴绝悔不藏名万衲中

闲中偶题

楚泽巴山岁岁忙今年睡足向禅房只知闲味如茶永不放羇愁似草长架上汉书那复看床头周易亦相忘客来拈起清谈麈且破西窗半篆香

又

久矣云衢敛羽翰退飞更觉一枝安七千里外新闲客十五年前旧史官花?清歌春载酒江边明月夜投竿痴顽直为多更事莫怪胸怀抵死寛

病中戏书

五十忽过二流年消壮心避人便小疾移竹喜微阴洗瓮闲𥬠酒焚香静斵琴镜中青鬓在切莫遣愁侵

又

微疾饯余灾时须药裹开禽惊杵声去蜂认蜜香来闭户知长日全生幸散材晩凉幽兴动强到竹边囘

又

食笋动衰疾清羸逾两旬药囊随卧起诗句杂吟呻架足书籖蠧窗凝酒榼尘免从官乞假且喜是闲身

病起书怀

病骨支离纱帽寛孤臣万里客江干位卑未敢忘忧国事定犹须待阖棺天地神灵扶庙社京华父老望和銮出师一表通今古夜半挑灯更细看

又

酒酣看劎凛生风身是天涯一秃翁扪虱剧谈空自许闻鸡浩叹与谁同玉关岁晩无来使沙苑春生有去鸿人寿定非金石永可令虚死蜀山中

寺楼月夜醉中戏作

素璧徐升天宇闲连峰积雪苍茫间楼台是处可见月无此巉巉群玉山

又

水精盏映碧琳腴月下泠泠看似无此酒定从何处得判知不是文君垆

又

海山缥缈玉真妃贪看冰轮不肯归楼上三更风露冷旋围步障换罗衣

晩过五门

五门路四月乳鸦啼绿树闲游但喜日初长薄暑始知春已去楼头风高舞双旗画角声中日还暮马蹄特特无断时老尽行人路如故

躬耕

莫笑躬耕老蜀山也胜菜把仰园官唤囘痴梦尘机息空尽闲愁酒地寛无复短衣随李广但思微雨过苏端十年世事茫如海输与闲人静处看

晩兴

老病愁趋画戟门天教高卧浣花村山林独往杂屠钓世界皆空谁怨恩【禅秘要经言观空之法自一城一国一世界至三千大千世界皆空】千卷蠧书忘岁月一尊浊酒信乾坤兴来倚杖清江上断角踈钟正敛昏

夏夜大醉醒后有感

少时酒隐东海滨结交尽是英豪人龙泉三尺动牛斗阴符一编役鬼神客游山南夜望气颇谓王师当入秦欲倾天上河汉水尽洗关中战士尘那知一旦事大缪骑驴劎阁霜毛新却将覆毡草檄手小诗点缀西州春素心虽愿老岩壑大义未敢忘君臣鸡鸣酒解不成寐起坐肝胆空轮囷

合江夜宴归马上作

零露中宵湿绿苔江郊纵饮亦荒哉引杯快似黄河泻落笔声如白雨来纎指醉听筝柱促长檠时看烛花摧头颅自揣应虚死马上长歌寄此哀

斋居书事

慵养金丹换鬓须微霜正要称清癯平生风露充蝉腹到处云山寄鹤躯道室焚香勤守白虚窗点易静研朱自知世事难谐偶不待幽人夜见呼

午梦

苦爱幽窗午梦长此中与世暂相忘华山处士如容见不觅仙方觅睡方

江渎池纳凉

雨过荒池藻荇香月明如水浸胡床天公作意怜羇客乞与今年一夏凉

晩步

屏居无俗事薄暮行溪园断续风蝉噪俯仰露叶翻月出照西壁参差见檐痕新沐懒不栉清冷入髪根临流挥羽扇对月倾芳尊寄谢南昌尉何必隐市门

姚将军靖康初以战败亡命建炎中下诏求之不可得后五十年乃从吕洞宾刘高尚往来名山有见之者予感其事作诗寄题青城山上清宫壁间将军傥见之乎

造物困豪杰意将使有为功名未足言或作出世资姚公勇冠军百战起西陲天方覆中原殆非一木支脱身五十年世人识公谁但惊山泽间有此熊豹姿我亦志方外白头未逢师年来幸废放傥遂与世辞从公游五岳稽首餐灵芝金骨换绿髓欻然松杪飞

客自凤州来言岐雍间事怅然有感

表里山河古帝京一时力尽固当平千门未报甘泉火万耦方观渭上耕前日已传天狗堕【去年十一月天狗堕长安声甚大】今年宁许佛狸生会须一洗儒酸态猎罢南山夜下营

席上作

绿波画桨浣花船清簟疏帘角黍筵一幅葛巾林下客百壶春酒饮中仙散怀丝管繁华地寄傲江湖浩荡天浮世升沉何足计丹成碧落珥貂蝉【青城山中有孙太古画碧落侍中范长生举手整貂蝉像特妙】

水亭偶题

凉榭闲拈玉笛吹十年疏放负明时沟中木断谁曾问空里蓬征自不知金井梧桐生昼寂绿池苹藻弄风漪人生行乐从来事此理何须更细推

避暑江上

苦热厌城市初夜临江湍风从西山来颇带积雪寒堰声静尤壮喷薄如急滩顿远车马喧更觉衣裳单断岸吐缺月恨不三更看且随萤火归城扉欲横关

夏白纻【并序】

古有四时白纻亦有止作一时者丙申五月在成都烈暑可畏戏作夏白纻二首

云母屏薄望如空水精帘疏不碍风美人独立何所似白玉芙蕖秋水中素绡细织冰蚕?清寒不受人间暑晩来浴罢绿窗闲自把新诗教鹦鹉

又

翔鸾矫矫离风尘眼明见此绝代人纱窗弄笔消永日临得黄庭新逼真飞楼缥缈今何夕月与玉人同一色下帘不为九霄寒自要玲珑看团璧

久旱忽大雨凉甚小饮醉眠觉而有作

暑雨萧萧滴夜长晓窗探借九秋凉金荷浅酌闲传酒银叶无烟静炷香舒雁且为賖死计鸣鸠便欲策勲忙散人亦未全无事枕籍琴书满一床

明日开霁益凉复得长句

睡起东窗照眼明朝阳烂漫作新晴已闻雨断空阶滴更觉风从细葛生蛱蝶飞来停酒榼石榴飘落糁棋枰四时好处闲方觉不枉今年住锦城

夜读东京记

海东小寇辜覆冒敢据神州窃名号幅员万里宋乾坤五十一年雠未报煌煌艺祖中天业东都实宅神明隩即今边敌居宫殿安得旄头下除扫宝玉大弓久不获臣子义敢忘巨盗景灵太庙威神在北乡恸哭犹可告壮士方当弃躯命书生讵忍开和好孤臣白首困西南有志不伸空自悼

感事

青?当时映绿衣尧功曾预记巍巍玄都春老人何在华表天高鹤未归流辈凋疏情话少年光迟暮壮心违倚楼不用悲身世倦鹢无风亦退飞

书叹

三代藏宝器世守参河图埋湮则已矣可使列市区文章有废兴盖与治乱符庆历嘉佑间和气扇大𬬻数公实主盟浑灏配典谟开辟始欧王菑畲逮曾苏大驾初渡江中原皆荒芜吾犹及故老清夜陪坐隅论文有脉络千古着不诬俯仰四十年绿髪霜蓬枯孤生尊所闻秉节不敢渝久幽士固有速售理则无世方乱珉玉吾其老江湖

睡起

睡味清酣鼻息轻碧?文簟喜凉生片云过处失帘影急雨来时闻瓦声边敌尚凭三辅险散关未下九天兵白头漫倚诗豪在手掣鲸鱼意未平

饭罢碾茶戏书

江风吹雨暗衡门手碾新茶破睡昏小饼戏龙供玉食今年也到浣花村

梦游山水奇丽处有古宫观云云台观也

神游忽到云台宫太华彩翠明秋空曲廊下阚白莲沼小阁正对青萝峰林间突兀见古碣云外缥缈闻疏钟褐衣纱帽瘦如削遗像恐是希夷翁穷搜未遍忽惊觉半窗朝日初曈昽却思巉然五千仞可使常堕战尘中小臣昧死露肝鬲愿扈銮驾临崤潼何当真过此山下百尺袅袅龙旗风

月下醉题

黄鹄飞鸣未免饥此身自笑欲何之闭门种菜英雄老弹铗思鱼富贵迟生拟入山随李广死当穿冢近要离一樽强醉南楼月感慨长吟恐过悲

野外剧饮示坐中

悲歌流涕遣谁听酒隐人间已半生但恨见疑非节侠岂忘小忍就功名江湖舟楫行安在燕赵风尘久未平饮罢别君携劎起试横云海剪长鲸

与青城道人饮酒作

君不见太傅晩岁具海舟归欲极意东山游翰林偶脱夜郎谪大醉赋诗黄鹤楼两公穷达何足道同是逸气横清秋我无一事行万里青山白云聊散愁有酒不换西凉州无酒不典鹔鹴裘不作王猛傲晲坐扪虱不作甯戚悲歌起饭牛五云覆鼎金丹熟笙鹤飘然戏十洲

铜壶阁望月

铜壶阁上看明月身在千寻白银阙十年肺渇今夕平皓然胸次堆冰雪恨无仙掌出云表更取坠露和玉屑夜阑三叹下危梯明日人间火云热

连日得雨凉甚有作

九渊龙起跨苍茫聊为西州洗亢阳晓看空蒙知岁稔夜闻点滴觉心凉纱?不下蚊蝇静焙火微温书画香睡足何须云梦泽如雷鼻息撼邻墙

待青城道人不至

我亦从来薄世缘偶然采药到西川慵追万里骑鲸客且伴千年化鹤仙金鼎养丹暾海日玉壶取酒醉江天朝来坐待方平久读尽黄庭内外篇

劎客行

我友劎侠非常人袖中青虵生细鳞腾空顷刻已千里手决风云惊鬼神荆轲专诸何足数中夜入燕特起舞一身独报万国雠归告昌陵泪如雨

夜宴即席作

宣华辇路牧牛羊摩诃龙池草茫茫宫殿犂尽余缭墙南风远吹禾黍香草间白骨横秋霜何由唤起釂一觞痴人走死声利场我独感此惜流光苹花开时风榭凉美人缥缈如鸾翔尧年舜日乐未央非子之故为谁狂

宿沱江弥勒院

雨足陂塘溢庭空草树荒衰年愁客路野寺憩衣囊蛙吹喧孤枕蚊雷动四廊青灯照无寐寂寞数更长

学射道中感事

学射山前宿雨收篮舆咿轧自生愁得闲何惜倾家醸渐老真须秉烛游道废尚书犹乞米时来挍尉亦封侯自怜白首能豪在车辙何因遍九州

游学射观次壁间诗韵

走遍人间鬓尚青尔来乐事满余龄傍潭秋爽鉏甘菊登岳春暄采茯苓闲倚松萝论劎术静临窗几勘丹经严光本是逃名者安用天文动客星

<集部,别集类,南宋建炎至德佑,剑南诗藁,卷七>

昇仙桥遇风雨大至憩小店

触热真疑堕火灰雨如飞镞亦佳哉空江鱼鳖从龙起平野雷霆拥马来正怪横吹屋茅尽俄闻下击涧松摧晩来日漏风犹急卧看柴扉阖复开

龙挂

成都六月天大风发屋动地声势雄黑云崔嵬行风中凛如鬼神寒虚空霹雳迸火射地红上帝有命起伏龙龙尾不卷曳天东壮哉雨点车轴同山摧江溢路不通连根拔出千尺松未言为人作年丰伟观一洗芥蒂胸

芳华楼夜宴

射虎将军老不侯尚能豪纵醉江楼笙歌杂沓娱清夜风露高寒接素秋少日壮心轻玉塞暮年幽梦堕沧洲人间清绝沅湘路常笑灵均作许愁

遣兴

老子从来薄宦情不辞落魄锦官城生前犹着几两屐身后更须千载名楼外雪山森晓色井边风叶战秋声一尊尚有临卭酒却为无忧得细倾【卭州宇文吏部饷酒绝佳】

六月九日夜步月至朝真观

朝斗真人有旧祠追凉老子曳筇枝从来步月难为客此夕听琴合有诗竹院沉沉闻漏永玉绳耿耿看星移殷懃更作重来约迨及冰轮未缺时

十日夜月中马上作

身游碧海跨鲸鱼心似寒冰贮玉壶衣湿三更清露坠眼明万里片云无横空孤鹤曾相识散髪飞仙定可呼老向人间无复意逝将从此谒清都

百岁

百岁纷纷易白头一年鼎鼎又清秋壮心空似骥伏枥病骨敢怀狐首丘屠钓论交成酒隐山林高卧得天游莫悲晩节功名误即死犹堪赠醉侯

独饮醉卧比觉已夜半矣戏作此诗

泽畔元非慕独醒散人一饮费经营也知世少苏司业安得官如阮步兵醉着面颜惊少壮浇余胸次失峥嵘更阑莫厌残灯火卧听空廊络纬声

蒙恩奉祠桐柏

少年曾缀紫宸班晩落危途九折艰罪大初闻收郡印恩寛俄许领家山羁鸿但自思烟渚病骥宁容着帝关囘首觚棱渺何处从今常寄梦魂间

和范待制月夜有感

榆枋正复异鹏飞等是垂头受?鞿坐客笑谈嘲远志故人书札寄当归醉思莼菜黏篙?馋忆鲈鱼坠钓肥谁遣贵人同此感夜来风月梦苔矶

和范待制秋兴

策策桐飘已半空啼螀渐觉近房栊一生不作牛衣泣万事从渠马耳风名姓已甘黄纸外光阴全付绿尊中门前剥啄谁相觅贺我今年号放翁

又

睡脸余痕印枕纹秋衾微润覆炉熏井桐摇落先霜尽衣杵凄凉带月闻佛屋纱灯明小像经奁鱼蠧蚀真文身如病骥惟思卧谁许能空万马群

又

山泽沉冥气尚豪?丝未遽叹萧骚已忘海运鲲鹏化那计风微燕雀高万里客魂迷楚峡五更归梦隔胥涛故知有酒当勤醉自古宁闻死可逃

和范待制秋日书怀二首游自七月病起蔬食止酒故诗中及之

闲窗贝叶对旁行不觉城笳报夕阳嗜酒步兵犹未达拂衣司谏亦成忙室无摩诘持花女囊有婆娑等价香欲与众生共安隐秋来梦不到鲈乡【陈文惠公松江诗云西风斜日鲈鱼乡传本或误作香字张文潜尝辨之】

又

故人无字寄相思敢向穷途怨不知老病已全惟欠死贪嗔?断尚余痴数茎雪鬓江湖远九转金丹日月迟畲粟山苗俱可饱明年东去隐峨眉

劎南诗稿卷七

<集部,别集类,南宋建炎至德佑,剑南诗藁>








卷八



钦定四库全书

劎南诗稿卷八

宋　陆游　撰

游学射山遇景道人

肩舆适青郊飞屐登翠麓余霜未泫瓦晨日初挂木推门觅黄冠避客似犇鹿虽无与晤言清坐意亦足岂知逢此士旷度超世俗欣然同一笑齿頬粲冰玉探囊赠奇草甘香胜芎菊试临清镜照衰颜森已绿出门恣幽讨老仙有遗躅丹灶虽已空药丸遍山谷嗟予迫迟暮冠盖厌追逐结茅远人境此计亦已熟若人真我友玉字当共读客来不知处鸡犬望云屋

城东醉归深夜复呼酒作此诗

冬夜走马城东囘追风逐电何雄哉五门鼓动灯火闹意气忽觉如章台归来脱靴靴满霜月明如水浸野堂梅花满手不可负催炽兽炭传清觞书生所怀未易料会与君王扫燕赵只愁渐老不禁寒卧载辎车君勿笑

融州寄松纹劎

十年学劎勇成癖腾身一上三千尺术成欲试酒半酣直蹑丹梯削青壁青壁一削平无踪浩歌却过莲花峰世人仰视那得测但怪雪刃飞秋空老敌畏诛奉约束假息渔阳连上谷愿闻下诏遣材官耻作腐儒长碌碌

岁晩

岁晩城隅车马稀偷闲聊得掩荆扉征蓬满野风霜苦多稼连云雁鹜肥报国有心空自信结茅无地竟安归浣花道上人谁识华表千年老令威

玉京行【观炼丹作】

玉京清都奉紫皇赤明开皇劫茫茫有路坦如驰康庄惜哉背之趋死乡绦陵朱儿朝吐光森然箭镞攅玉床洁斋山栖祓不祥朝餐夕食芝术香缥囊蘂笈出秘方日精月华链阴阳炉开沐浴时日良清夜玉杵闻琳房服之刀圭换肝肠三十六帝参翺翔下视一笑争夺场累累枯冢压北邙

步出万里桥门至江上

久坐意不怿掩卷聊出游一筇吾事足安用车与驺浮生了无根两踵蹋百州常忆航巨海银山卷涛头一日新雨霁微茫见流求【在福州泛海东望见流求国】西行亦足快纵猎南山秋腾身刺猛虎至今血溅裘命薄每自笑校尉略已侯短劎隐市尘浩歌醉江楼颇疑屠博中可与共奇谋丈夫等一死灭贼报国雠徙倚万里桥寒日堕前洲

晩步

院荒有古意僧少无人声徘徊楠阴下赏此落日明着书亦何急寂寞身后名今年复止酒歌舞陈空觥不如且消摇出门随意行看竹入废园望江上高城纎纎素月出霭霭苍烟横此夕当复奇缑山吹玉笙

数日寒顿减颇有春意感怀赋短歌

微阴寒不力破腊春暗动林梢报梅白水际闻鸟哢羁鸿渐整翮一一劳目送应怜飞蓬客犹作浣花梦平生江淮间裘马事豪纵岂知老畏死斋钵受蔬供忍馋每自笑小饮未敢痛何以慰寂寥卧听压春瓮

春愁

春愁茫茫塞天地我行未到愁先至满眼如云忽复生寻人似疟何由避客来劝我飞觥筹我笑谓客君罢休醉自醉倒愁自愁愁与酒如风马牛

岁暮感怀

征尘十载暗戎衣虚负名山采药期少日覆毡曾草檄即今横槊尚能诗昏昏杀气秋登陇飒飒飞霜夜出师会有英豪能共此镜中未用叹吾衰

梅花

冰崖雪谷木未芽造物破荒开此花神全形枯近有道意庄色正知无邪高坚政要饱忧患放弃何遽愁荒遐移根上苑亦过计竹篱茅屋真吾家平生自嫌亦自许妙处可识不可夸金樽翠杓未免俗篝火为试江南茶

寺居夙兴

闲居无一事睡少自夙兴空庭翠雾合高树红日昇曳杖绕四廊悄然不逢僧厨烟俄漠漠鱼鼓亦登登晨粥香满堂粱肉坐可憎匡山在何许吾将买行縢

万里桥江上习射

坡陇如涛东北倾胡床看射及春晴风和渐减雕弓力野迥遥闻羽箭声天上搀抢端可落草间狐兔不须惊丈夫未死谁能料一笴他年下百城

关山月

和戎诏下十五年将军不战空临边朱门沉沉按歌舞厩马肥死弓断弦戍楼刁斗催落月三十从军今白髪笛里谁知壮士心沙头空照征人骨中原干戈古亦闻岂有逆寇传子孙遗民忍死望恢复几处今宵垂泪痕

出塞曲

佩刀一刺山为开壮士大呼城为摧三军甲马不知数但见动地银山来长戈逐虎祁连北马前曳来血丹臆却囘射雁鸭绿江箭飞雁起连云黑清泉茂草下程时野帐牛酒争淋漓不学京都贵公子唾壶麈尾事儿嬉

秋晚登城北门

幅巾藜杖北城头卷地西风满眼愁一点烽传散关信两行雁带杜陵秋山河兴废供搔首身世安危入倚楼横槊赋诗非复昔梦魂犹绕古梁州

读书

面骨峥嵘?欲疏退藏只合卧蜗庐自嫌尚有人间意射雉归来夜读书

又

归老宁无五亩园读书本意在元元灯前目力虽非昔犹课蝇头二万言【时方读小本通监】

晩过保福

堂静僧闲普请疏炉红毡暖放参余莲花池上容投社椰子身中悔着书茶试赵坡如泼乳芋来犀浦可专车放翁一饱真无事拟伴园头日把鉏

偶过浣花感旧游戏作

忆昔初为锦城客醉骑骏马桃花色玉人携手上江楼一笑钩帘赏微雪宝钗换酒忽径去三日楼中香未灭市人不识呼酒仙异事惊传一城说至今西壁余小草过眼年光如电掣正月锦江春水生花枝缺处小舟横闲倚胡床吹玉笛东风十里断肠声

夜读唐诸人诗多赋烽火者因记在山南时登城观塞上传烽追赋一首

我昔游梁州军中方罢战登城看烽火川迥风裂面青荧并骆谷隐翳连鄠县月黑望愈明雨急灭复见初疑云罅星又似山际电岂无酒满尊对此不能咽低头愧虎韔零落白羽箭何时复关中却照甘泉殿

平明出小东门观梅

知心多别离慰眼易零落东风吹梅花烂漫照城郭晴日千堆雪偏宜马上看逢迎无几日不惜犯春寒明年花发时我在两京道花香固无尽我亦未遽老脱帽髪如漆看花心未灰平戎那得妨持酒会有诗传劎外来

寺居睡觉

虚窗寂寂夜三更灯敛残光避月明老懒只贪春睡美愧闻童子诵经声

又

心地安平晓梦长忽闻鱼鼓动修廊披衣起意清羸甚想像云堂缹粥香【僧杂菜饵之属作粥名缹粥】

楼上醉书

丈夫不虚生世间本意灭敌收河山岂知蹭蹬不称意八年梁益凋朱颜三更抚枕忽大叫梦中夺得松亭关中原机会叹屡失明日茵席留余澘益州官楼酒如海我来解旗论日买酒酣博簺为欢娱信手枭卢喝成采牛背烂烂电目光狂杀自谓元非狂故都九庙臣敢忘祖宗神灵在帝旁

醉题

裘马清狂锦水滨最繁华地作闲人金壶投箭消长日翠袖传杯领好春幽鸟语随歌处拍落花铺作舞时茵悠然自适君知否身与浮名若个亲

初春出游

春风初来满刀州江水照人如泼油犊车芳草南陌头家家倾赀事遨游万里桥西系黄骝为君一登散花楼半年长斋废觥筹兴来忽典千金裘小桃婀娜弄芳柔红兰茁芽满春洲垆边女儿不解愁鬭草才罢还藏钩可怜世人自拘囚盎中乾坤舞蜉蝣百年苦短去日遒问君安用万户侯

芳华楼夜饮

春风射雉苑城旁走马还来入醉乡夜暖酒波揺烛焰舞囘妆粉铄花光浮生一笑常难必此乐它年未易忘莫作五陵豪侠看奚奴归路有诗囊

又

结客追游亦乐哉城南城北古池台香生赭汗连钱马光溢金船拨雪醅难觅长绳縻日住且凭羯鼓唤花开一春政使浑无事醉到清明得几囘

东门外遍历诸园及僧院观游人之盛

马上哦诗画醉鞭东城南陌去翩翩微风蹙水鱼鳞浪薄日烘云卵色天隔屋鸠鸣闲院落争门花簇小辎軿病来久已疏杯酌春物撩人又破禅

城东马上作

古寺名园处处行翩然南陌复东城手柔弓燥猎徒喜耳热酒酣诗兴生月似有情迎马见莺如相识向人鸣摩挲病眼还三叹犹拟中原看太平

又

割鲜藉草醉春醪仰看鸣髇百尺高杜老何妨希稷禹孔明本自陋袁曹边头挿羽无传檄箧里盘雕有旧袍寄语长安众年少妓围不似猎围豪

丁酉上元

突兀球场锦绣峯游人士女拥千重月离云海飞金镜灯射冰帘掣火龙信马随车纷醉侠卖薪买酒到耕农今年自笑真衰矣但觉凭鞍睡思浓

又

鼓吹连天沸五门灯山万炬动黄昏美人与月正同色客子折梅空断魂宝马暗尘思辇路钓船孤火梦江村古来漫道新知乐此意何由可共论

又

放翁也入少年场一笑灯前未歇狂翠袖成围欺月冷毡车争道觉尘香蛮酥点缀春风早楚饵留连夜漏长结骑莫辞侵晓色昔人万里看西凉

后陵永庆院在大西门外不及一里盖王建墓也有二石幢犹当时物又有太后墓琢石为人马甚伟

陵阙凄凉俯旧邦恨流衮衮似江长穿残已叹金凫尽缺落空余石马双攫饭饥乌占寺鼓避人飞鼠上经幢阿和乳臭崇韬耄堪笑昏童束手降

小饮赵园

少年结骑厌追欢渐老方知一笑难邂逅偶能成午醉登临末觉怕春寒高林横霭丹青幅乱蝶争花锦绣团满眼风光索弹压酒杯须似蜀江寛

和范舍人书怀

岁月如犇不可遮即今杨柳已藏鸦客中常欠尊中酒马上时看檐上花末路凄凉老巴蜀少年豪举动京华天魔久矣先成佛多病维摩尚在家

和范舍人病后二诗末章兼呈张正字

放衙元不为春酲澹荡江天气未清欲赏园花先梦到忽闻檐雨定心惊香云不动熏笼暖蜡泪成堆斗帐明关陇宿兵边末靖祝公垂意在尊生

又

士生不及庆历初下方元佑当勿疏请看蛟龙得云雨岂比鸟雀驯阶除舍人起视北门草学士归着东观书劎外老农亦吐气醸酒畦花常晏如

江路见杏花

我行浣花村红杏红于染数树照南坡一林藏北崦虽惭岭梅高繁丽岂易贬雨丝飞复止云叶低未敛似嫌风日紧护此燕脂点身闲得纵观无语吾所歉

夜闻雨声

高檐夜雨泻淋浪起拥寒衾旋炷香春事岂堪频破坏客愁不可复禁当长缾磊落输郫醸轻骑联翩报海棠着意物华君莫笑世间得丧更茫茫

海棠

十里迢迢望碧鸡一城晴雨不曾齐今朝未得平安报便恐飞红已作泥

又

蜀地名花擅古今一枝气可压千林讥弹更到无香处常恨人言太刻深

张园海棠

洛阳春信久不通姚魏开落战尘中扬州千叶昔曾见已叹造化无余功西来始见海棠盛成都第一推燕宫池台扫除凡木尽天地眩转花光红庆云堕空不飞去时有绦雪萦微风蜂蝶成团出无路我亦狂走迷西东此园低树犹三丈锦绣却在青天上不须更着刀尺裁乞与齐奴开步障

登劎南西川门感怀

自古高楼伤客情更堪万里望吴京故人不见暮云合客子欲归春水生瘴疠连年须药石退藏无地着柴荆诸公勉画平戎策投老深思看太平

和范舍人永康青城道中作

风驱雨压无浮埃骖驔千骑东方来胜游公自辈王谢浄社我亦追宗雷山楼上一徙倚如地始辟天初开廓然眼界三万里山一螘垤水一杯世间幻妄几变灭正自不满吾曹咍丈夫本愿布衣老达士讵畏苍颜催君看神君岁食羊四万处处弃骨高成堆西山老翁饱松𪎊造物赋予何辽哉

宿上清宫

永夜寥寥憩上清下听万壑度松声星辰顿觉去人近风雨何曾败月明【是夕山下风雨绝顶月明达晓】早岁文辞妨至道中年忧患博虚名一庵倘许西峰住常就巢仙问养生【上官道人巢居山中】

登上清小阁

楼观参差倚晚晴偶然信脚得闲行欲求灵药换凡骨先挽天河洗俗情云作玉峰时特起山如翠浪尽东倾何因从此横空去笙鹤飘然过洛城

小憩长生观饭已遂行

清绝长生观再游疑后身人间空石劫物外自壶春道士青精饭先生乌角巾囘头增怅望倦马扑征尘新津小宴之明日欲游修觉寺以雨不果呈范舍人

风雨长亭话别离忍看清涙湿燕脂酒光摇荡歌云暖不似西楼夜宴时

又

新津渡头船欲开山亭凖拟把离杯不如意事十八九正用此时风雨来

眉州驿舍睡起

平生百无能一懒每自喜胡为八年间逐食走万里身如盘永转心似炉丹死事君未免愧富贵不如已雨余古驿凉昼寐无错履澹然得高卧睡思极清美心平了无梦惊魇何自起尚嫌漆园蝶肯作南柯螘斜阳生木影龙蛇满窗纸煎茶倘已熟一笑问童子

送范舍人还朝

平生嗜酒不为味聊欲醉中遗万事酒醒客散独凄然枕上屡挥忧国涙君如高光那可负东都儿童作羌语常时念此气生瘿况送公归觐明主皇天震怒贼得长三年昴星失光芒旄头下扫在旦暮嗟此大议知谁当公归上前勉画策先取关中次河北尧舜尚不有百蛮此时何能扰中国黄扉甘泉多故人定知不作白头新因公并寄千万意早为神州清战尘

过鱼蛇市小寺

六月苦多雨肩舆走江村过市居人集陟险兵子喧日昳休野寺汛扫开北轩雾气如苍虬夭矫出洞门溪清见白石纠结菖蒲根游鱼去甚健投饵弃不吞嗟予独何为贪禄忘故园驰驱不自恤面有风沙痕俯仰二十年竟孤明主恩寄谢众君子努力苏元元

眉州作

扁舟久不泛蟆津常恐黄尘解污人烂醉破除千日懑【予不至眉山三年矣】狂吟判断四州春【此行自成都历永康唐安至眉山】汀洲渐叹苹花老风露初尝荔子新便欲骑鲸东海去胜游未忍别峨岷

过修觉山不果登览

前日泛江时雨昏失南山今日迎我马?鬌拥髻鬟白塔映朱阁间见青林间问我岂忘之掦鞭亟西还西还亦聊尔行矣来凭栏扰扰红尘中岂无一日闲会复赓此诗大书榜其颜但恐厄风雨清游天所悭

青城县会饮何氏池亭赠谭德称

赤日黄尘行路难青城县里得偷闲十年去国悲霜鬓六月登楼望雪山醉客千言犹落笔美人斗酒未酡颜凭谁唤住谭夫子更与徘徊水石间

题庵壁

偶向城南卜草庐二年浪迹寄樵渔大床独卧豪犹在万众横行策竟疏清浊戏分春瓮酒朱黄闲勘夜窗书衰颜安用频看镜日日元知有不如

幽居

殊方飘泊向谁论小住僧庐亦所欣得饱罢挥求米帖爱眠新着毁茶文摘蔬篮小沾清露斸药鉏轻带湿云从此生涯足幽事宦游虚用半生勤

又

剡曲故庐归未得暂从地主借茅茨桃花春水梦不到菰菜秋风心自知强健犹穿几两屐荣华正似一钩丝此心炯炯无人会烟雨苍茫独立时

浣溪女【一作浣花女】

江头女儿双髻丫常随阿母供桑麻当户夜织声咿哑地炉豆?煎土茶长成嫁与东西家柴门相对不上车青裙竹笥何所嗟挿髻灿灿牵牛花城中妖姝脸如霞争嫁官人慕高华青骊一出天之涯年年伤春抱琵琶

七月八日马上作

沟水浸新月街槐生碧烟明河七夕后倦马五门前小市灯初闹高楼鼓已传赋诗寛客恨哦罢却凄然

江楼

急雨洗残瘴江边闲倚楼日依平野没水带断槎流捣纸荒村晩呼牛古巷秋腐儒忧国意此际入搔头

夜登小南门城上

曳杖上江城清宵破二更月囘高树影风壮急滩声野艇鱼罾举优场炬火明湖塘正如此囘首忆柴荆【予故山在镜湖之南】

野步至青羊宫偶怀前年尝剧饮于此

锦官门外曳枯筇此地天教着放翁万事元无工拙处一官已付有无中拏云柏树瘦蛟立绕郭江流清镜空欲把酒杯终觉懒缓歌曾醉落花风

月夜江渎池纳凉

微迳荒城曲丛祠野水边月能从我醉风欲驾人仙静看黏萤草遥闻采芡船热官那有此留滞莫尤天

华亭院僧房

半阖朱门见绿苔幽花仍傍小山开劎南七月暑未退明日更携棋簟来

又

悠悠马上困思茶休歇僧房到日斜殿背无人绿钱满小盆零落珊瑚花

乾明院观画

唐年兰若占闲坊名画萧条半在亡簌簌踈篁常似雨阴阴古屋自生凉入门叠鼓初催讲唤马斜阳欲满廊显晦熟思真有数万金奇迹弃颓墙【院中有黄筌花竹几二十壁多已坏矣】

登城

我登少城门四顾天地接大风正北起号怒撼危堞九衢百万家楼观争岌嶪卧病气壅塞放目意颇惬永怀河洛间煌煌祖宗业上天佑仁圣万邦尽臣妾横流始靖康赵魏血可蹀小敌宁远略为国恃剽劫自量势难久外很中已慑籍民备胜广陛戟畏荆聂谁能提万骑大呼【去声】拥马鬛奇兵四面出快若霜扫叶植旗朝受降驰驿夜奏捷豺狼一朝空狐兔何足猎遗民世忠义泣血受汗胁系箭射我诗往檄五陵侠

秋日登仙游阁

马蹄连早暮车尘细如雾谁知此路边高阁下风驭颇传秋月夕语笑联杖履始知仙与人混迹无异处我来想鸾鹤稽首祈一顾飞仙不可见惟与白云遇白云如有情傍我栏角住借问何山来云惊却飞去

自咏

华髪萧萧居士身江头风雨折乌巾无人问字尤宜懒有吏征租未是贫薄宦倘来难倚?旧交渐少每酸辛敲门且复寻僧话要结他生物外因

杂咏

青羊宫中竹暗天白马庙畔柏如山琴尊处处可消日车马纷纷自欠闲

又

石犀庙壖江已回陵谷一变吁可哀即今禾黍连云处当日帆樯隐映来

又

微风翻翻芋叶白落日漠漠稻花香出门纵辔何所诣万里桥南追晩凉

又

世事盛衰谁得知惠陵烟草掩柴扉陵边人家丛竹里灯火喧呼迎妇归

大醉归南禅弄影月下有作

昔我变姓名钓鱼散花洲有船不用檝江急听自流即今客锦城醉过百花楼天风吹笋舆快若凌空游月露浩无际指点隘九州君看尘土中颇有此乐不题诗碧玉简飞仙相畣酬酒醒堕何处楼台海山秋

访杨先辈不遇因至石室

访客客已去追凉成独行衣冠严汉殿草木拱秦城古甃苍苔?空庭落日明出门还傥恍列屋打碑声【墙东即石经堂】

病酒戏作

新秋风月佳数夕破酒戒饮少辄醉眠衰早颇自怪高舂未离枕眩转疑屋坏家人具鸡豚熟视不能嘬尚无千里莼敢觅镜湖蟹一杯苦荬齑价直娑婆界

访昭觉老

久矣耆年罢送迎喜闻革履下堂声游山笑我蓦直去过忧怜君太瘦生庭际楠阴凝昼寂墙头鹊语报秋晴功名已付诸贤了长作闲人乐太平

昼卧

秋暑侵人气力微焼香高枕掩斋扉弄姿野花晴犹敛作态江云晩未归身外极知皆梦事世间随处有危机故山松菊今何似晩矣渊明悟昨非

晩步江上

万里桥边带夕阳隔江渔市似清湘山林独往吾何恨车马交流渠自忙高柳阴中扶拄杖平沙稳处据胡床故人京国无消息安得相携共此凉

夜坐

大风横吹斗柄折迅雷下击山壁裂放翁闭户寂不闻楞严卷尽灯花结

夜行

红藤拄杖扶衰病村北村南破夜行闲绕长堤逐萤火戏临荒沼问蛙声倦游但有笭箵兴久客真谙褦襶情安得故人同一醉三更城上看河倾

悲秋

一抛蓑笠雪溪舟八载梁州复益州才破繁华海棠梦又惊揺落井梧秋晓班无复趋行殿晩境惟思老寝丘病肺经旬疏酒盏愁来惟是上南楼

城北青莲院方丈壁间有画燕子者过客多题诗予亦戏作二绝句

一双掠水燕来初万点飞花社雨余辛苦成巢君勿笑从来吾亦爱吾庐

又

明窗短壁拂蛛丝常是江边送客时留滞锦城生白髪不如巢燕有归期

睡起

闲身喜午睡睡起日犹早茂竹青入檐幽花红出草苔钱亦满砌护惜不忍扫宦情本自踈此地可忘老

天涯

天涯到处自生愁游子征尘暗弊裘灯火青荧五门夜风烟索莫二江秋帝城漫诵新诗句客路难逢旧辈流送老把茅须早决此生何止四宜休

暇日行城上同行追不能及

疾步登城殊未衰欣然一笑掷筇枝正当闲似白鸥处不减健如黄犊时秋野烟云横惨淡暮天楼阁倚参差高吟醉舞忘归去乞与丹青画怪奇

感秋

西风繁杵捣征衣客子关情正此时万事从初聊复尔百年强半欲何之画堂蟋蟀怨清夜金井梧桐辞故枝一枕凄凉眠不得呼灯起作感秋诗

双流旅舍

孤市人稀冷欲冰昏昏一盏店家灯开门拂榻便酣寝我是江南行脚僧

又

西风黄叶满江村瘦马来穿渡口云动地传呼逢醉尉谁何禁杀故将军

又

每因髀肉叹身闲聊欲勤劳鞍马间黑矟黄旗端未免会冲风雪出榆关

早行至江原

喔喔鸣鸡促起程翻翻飞鹭导孤征节旄尽落归犹远带眼频移瘦自惊小市萧条黄叶满断桥零落绿苔生居人犹复多愁思何况天涯倦客情

安仁道中

千古临卭路飘然偶独游病身那迫老远客更禁秋水退桥未葺渡闲船自流飞腾付年少囘首思悠悠

又

三驿未为远衰翁愁出门贪程多卒卒失睡每昏昏天大围平野江囘隔近村何时有余俸小筑占云根

八月十四夜三义市对月

去年看月筹边楼云罅微光如玉钩主人不乐客叹息清歌空送黄金舟今年看月三义市纎云不作良霄祟素娥命驾洗客愁我亦倾杯邀共醉风露万里方渺然冰轮无辙行碧天盈盈耿耿意无尽月不忍落人忘眠一言欲报广寒殿茅檐华屋均相见明年万事不足论但愿月满人常健

丰桥旅舍作

我本山林人心期在尘表出门消?物两𪨗万事了群儿何足愠为尔常悄悄今朝山中路更喜相识少三义市人醉争席丰桥逆旅留馈食小妇梳髻高一尺梭声札札当户织

文君井

落魄西州泥酒杯酒酣几度上琴台青鞋自笑无羁束又向文君酒畔来【相如琴台在成都城中文君井在卭州相传为卓氏故宅】

白鹤馆夜坐

竹声风雨交松声波涛翻我坐白鹤馆灯青无晤言廓然心境寂一洗吏卒喧袖手哦新诗清寒愧雄浑屈宋死千载谁能起九原中间李与杜独招湘水魂自此竞摹写几人望其藩兰苕看翡翠烟雨啼青猿岂知云海中九万击鹏鹍更阑灯欲死此意与谁论

南津胜因院亭子

南江平无风如镜新拂拭渔舟不点破潋潋千顷碧阑干西北角云散山争出坡陁竞南走翠入窗户窄江山不世情作意娱此客岂无尊中酒豪饮非宿昔明当还成都尘土埋马迹后岩在眼中飞去无羽翼【后岩在凤凰山后七八里山水尤奇绝】

登卭州谯门门三重其西偏有神仙张四郎画像张盖隐白鹤山中

浮云在脚?千里在眼边攀跻忽至此倚柱眩欲顚车马细如螘纷纷衢路间嗟汝何为者驰驱穷岁年我本澹荡人此心实爱闲向来出处际不愧咫尺天风吹哦诗声十里摇西山悬知老仙翁为我一粲然

书寓舍壁

天与痴顽不解愁未埋病骨且闲游山于拄杖横时看路到芒鞋破处休初拟焼丹住南岳却因学劎客西州秋风巾褐添萧爽又作临卭十日留

又

落佩颓冠惯放慵经旬寓馆古临卭西偏取路横穿竹北向开门倒看松醉后蹇驴归薄暮闲来支枕睡高舂鹄鸣山谷曾游处剩欲扶犂学老农【鹄鸣一名鹤鸣在卭之大邑县】次韵使君吏部见赠时欲游鹤山以雨止

蟆颐江上约同行白鹤峰前辱寄声青史功名男子事后堂歌舞故人情午瓯谁致叶家白春瓮旋拨郎官清登览不嫌鸠唤雨十年芒𪨗惯山程

西岩翠屏阁

把酒孤亭半日留西岩独擅鹤山秋也知绝境终难赋且喜闲身得纵游鹘起危巢时磔磔鹿鸣深涧暮呦呦人生适意方为乐甲第朱门只自囚

幽居院

久堕尘沙里幽寻始此行侵云千嶂合披草一僧迎藓润泉时滴崖倾竹倒生登高忽平旷囘首失峥嵘老矣犹孤客归哉念耦耕结庐殊未定此地颇关情

中溪

散人无俗事日日山中行今朝中溪寺妙绝不可名幽处万木合忽然千顷平绿黛染晴嶂白云如玉城岩花劝小酌天风吹独醒虽无九皋鹤奇哉此松声我如折翼鹏囘尽九万程脱履掷拄杖于此饯余生

天台院有小阁下临官道予为名曰玉霄

竹舆冲雨到天台绿树阴中小阁开榜作玉霄君会否要知散吏按行来【予所领崇道观盖在天台山中玉霄峰下】

山中小雨得宇文使君简问尝见张仙翁乎戏作一绝

张仙挟弹知何往清啸穿林但可闻拾得铁丸无处用为君打散四山云【张四郎尝挟弹视人家有灾疾者辄以纎丸击散之】

雨中山行至松风亭忽澄霁

烟雨千峰拥髻鬟忽看青嶂白云间卷藏破墨营丘笔却展将军着色山

赠宋道人

我不如昔人骑鹤上九天玉简奏事虚皇前平生啬养气麤全两脚驰走轻如烟鸟道悬崖忽飞骞戏掷短劎声铿然转盼跳下千仞渊已复取劎升层巅腾猿俊鹘争后先饥食松花掬飞泉金骨绿髓渐凝坚口哦七字黄庭篇西来欲访挟弹仙丹经劎诀更精研嗟哉一失五百年作诗付子勿妄传

自山中泛舟归郡城

我呼小艇浮南津落日乱山衘半轮背船双鹭低掠水下滩峭风冷逼人中流囘望始太息烟中白塔高嶙峋适从彼来忽在此老夫拄杕捷有神尉曹堆盘笠泽脍秀才泻榼中山春岂惟外物不挂眼醉后兀尔忘吾身朝冠行即挂神武买犊遂欲耕峩岷金丹自喜日日长白髪未许年年新拥桥炬火远已闹归舍睡息清而匀明朝笑谓同载客有脚莫踏东华尘

次韵宇文使君山行

城中望西山爽气固可致不如山中行衣屦染浓翠使若资高逸铁马奏横吹平郊何旷荡修竹亦清閟既闻苏门啸遂挹浮丘袂似嫌太清绝开宴尽主意戏留楚台云宝靥鬭姿媚珠贯按歌声泉涌发诗思归来殊不倦吏牍阅千纸却笑江左人把酒辄遗事下客亦未衰尚可提万骑安能学胡公危苦寄鹤翅【仙人胡安学道西岩跨鹤上升山以此得名】

同王无玷罗用之访临卭道士墓

乐天诗句本嘲诙那有人从碧海来五百年间逢好事披榛来访此崔嵬

登太平塔

我从平地来忽寄百尺巅眼力与脚力初不减少年渐高山愈出杳杳浮云烟举手扪参旗日月磨螘旋天风忽吹衣便欲从此仙且复下梯去着书未终篇

中夜投宿修觉寺

陆走崔嵬水下泷客中更复客它邦晚离方井云藏市夜渡新津火照江人语纷纷投野市床敷草草寄僧窗五更风雨妨归梦卧看残灯吐半缸

绝胜亭

蜀汉羁游岁月侵京华乖隔少来音登临忽据三江会飞动从来万里心地胜顿惊诗力壮气增不怕酒杯深一琴一劎白云外挥手下山何处寻

云谿观竹戏书二绝句

气盖冰霜劲有余江边见此列仙癯清寒直入人肌骨一点尘埃住得无

又

溪光竹色两相宜行到溪桥竹更奇对此莫论无肉瘦闭门可忍十年饥

九月十日如汉州小猎于新都弥牟之间投宿民家

适从卭州归又作汉州去天低惨欲雪游子悲岁暮十年辞京国疋马厌道路野火炎高冈江云暗空戍角弓寒始劲霜鹘饥更怒邂逅成小猎尺棰聊指呼北连武侯祠南并稚子墓合围蹙穷鹿设?截狡兔壮哉带箭雉耿介死不顾吾宁?天物战法因得寓黄昏过民家休马燎裘袴割鲜盛燔炙毛血洒庭户老姥亦复奇汛扫邀我驻丈夫傥未死千金酬此遇

猎罢夜饮示独孤生

客途孤愤只君知不作儿曹怨别离报国虽思包马革爱身未忍价羊皮呼鹰小猎新霜后弹劎长歌夜雨时感慨却愁伤壮志倒瓶浊酒洗余悲

又

关辅何时一战收蜀郊且复猎清秋洗空狡冗银头鹘突过重城玉腕骝贼势已衰真大庆士心未振尚私忧一樽共讲平戎策勿为飞鸢念少游

又

白袍如雪宝刀横醉上银鞍身更轻帖草角鹰掀兔窟凭风羽箭作?鸣关河可使成南北豪杰谁堪共死生欲疏万言投魏阙灯前揽笔涕先倾

自广汉归宿十八里草市

月黑叩店门灯青坐床箦饭麤杂沙土菜瘦等草棘泰然均一饱未觉异玉食我岂儿女哉口腹为怨德古人耻怀禄不仕当力穯从今扶犂手终老谢翰墨

东郊饮村酒大醉后作

丈夫无苟求君子有素守不能垂竹帛正可死陇亩邯郸枕中梦要是念所有持枕与农夫亦作此梦否今朝栎林下取醉村市酒未敢羞空囊烂漫诗千首

九月十八夜梦避雨叩一僧院有老宿年八十许邀留甚勤若旧相识者梦中为赋此诗

画檐急雨倾高秋夜投丈室灯幽幽耆年拥毳雪满头拂拭床敷邀我留雏猊戏掷香出喉蓬蓬结成苍玉球蛮童掲帘侍者忧触散香烟当罚油

剑南诗稿卷八








卷九



钦定四库全书

剑南诗稿卷九

宋　陆游　撰

秋兴

成都城中秋夜长灯笼蜡纸明空堂高梧月白绕飞鹊衰草露湿啼寒螀堂上书生读书罢欲眠未眠偏断肠起行百匝几叹息一夕绿发成秋霜中原本是关情地幽州宁谓非吾乡荥河温洛底处所可使长作争战场百金戎衣雕鹘盘三尺劔锋霜雪寒一朝出塞君试看旦发宝鸡暮长安

夜饮

引劔酣歌亦壮哉要君共覆手中杯秋鸿阵密横江去暮角声酣战雨来莫恨皇天无老眼请看白骨有青苔中年倍觉流光速行矣西郊又见梅

暮秋

时序中年速风霜客路长孤愁巴月白清梦楚山苍灯暗秋衔壁钟踈夜殷床端居有微禄不敢恨殊方

又

万里归无策八年淹此留羞蒙子公力寜倦长卿游听雨潇湘夜飞鹰鄠杜秋更须论富贵此计亦悠悠

夜雨有感

北风吹雨暗江郊十月僧庐旋补茆病马敢希三品料惊禽聊借一枝巢少时诸老争求识晩岁殊方罕定交闭户不妨新得趣丹经盈箧手亲抄

道室

一室冷如冰人疑在定僧手称丹灶火纱护佛龛灯食减形虽槁心虚气自凝平生坐忘论字字欲铭膺

饭罢戏作

南市沽浊醪浮螘甘不坏东门买彘骨酰醤点橙?蒸鸡最知名美不数鱼蟹轮囷犀浦芋磊落新都菜欲赓老饕赋畏破头陀戒况予齿日疏大脔敢屡嘬杜老死牛?千古惩祸败闭门饵朝霞无病亦无债

初冬夜宴

丝管纷纷烛满堂枭卢掷罢夜飞觞帷犀风定歌云暖香兽烟浓漏箭长泛菊已成前日梦探梅又续去年狂醉归自笑摧颓甚冷逼貂裘怯晓霜

冬夜醉归复小饮

野外归来晚空庭露气新乍晴云妒月多病酒欺人倚杖行吟久投杯起舞频早梅消息动春事渐关身

病酒述怀

闲处天教着放翁草庐高卧筰桥东数茎白髪悲秋后一盏青灯病酒中李广射归关月堕刘琨啸罢塞云空古人意气凭君看不待功成固已雄

数日暄妍颇有春意予闲居无日不出游戏作

小春花蕾索春饶已有暄风入紫貂村路雨晴鸠妇喜射场草绿雉媒骄花边结客飞金勒楼上谁家弄玉箫莫怪夕阳归独后早梅唤我度谿桥【蜀宣华苑在摩诃池上】

遣兴

耆旧日凋谢将如此老何懑拈如意舞狂叩唾壶歌郡县轻民力封疆恃敌和功名莫看镜吾意已蹉跎

赵将军【并序】

客为予言靖康建炎间关中奇士赵宗印者提义兵击敌有众数千所向辄下敌不敢当会王师败于富平宗印知事不济大恸于王景略庙尽以金帛散其下被髪入华山不知所终予感其事为作此诗

我梦游太华云开千仞青擘山泻黄河万古仰巨灵往者祸乱初氛祲干太寜岂无卧云龙一起奔风霆时事方错缪三秦尽飘零山河销王气原野失大刑将军散髪去短剑斸茯苓定知三峰上烂醉今未醒

江楼醉中作

淋漓百榼宴江楼秉烛挥毫气尚遒天上但闻星主酒人间寜有地埋忧生希李广名飞将死慕刘伶赠醉侯戏语佳人频一笑锦城已是六年留【退之诗云越女一笑三年留】

曳策【游房园作】

慈竹萧森拱废台醉归曳策一徘徊纷纷落日牛羊下黯黯长空霰雪来三峡猿催清泪落两京梅傍战尘开客怀已是凄凉甚更听城头画角哀

谒汉昭烈惠陵及诸葛公祠宇

雨止风益豪雪作云不动凄凉汉陵庙衰草卧翁仲画妓空笙竽土马阙羁鞚壤沃黄犊耕柏密幽鸟哢尚想忠武公身任社稷重整整渭上营气已无岐雍少须天意定破贼寜患众兴亡信有数星陨事可痛陵边四五家茆竹居接栋手皲纸上箔【居民皆以造纸为业】醅熟酒鸣瓮虽嗟生理微亦足逭饥冻刘葛固雄杰阅世均一梦论高常近迂才大本难用九原不可作再拜临风恸

遥夜

遥夜雨声急愔愔窗户幽开编尧舜在得句鬼神愁同俗愚儒罪容身壮士羞灯残不成睡晓角动南楼

远游

远游行复岁华新懒学刘郎问大钧一点不蒙稽古力十分合作卧云身苦寒与酒渐增价小雨为梅先辟尘拟佩一壶江路去花边醉堕白纶巾

大雪歌【累日作雪竟不成戏赋此篇】

长安城中三日雪潼关道上行人绝黄河铁牛僵不动承露金盘冻将折虬须豪客狐白裘夜来醉眠宝钗楼五更未醒已上马冲雪却作南山游千年老虎猎不得一箭横穿雪皆赤拏空争死作雷吼震动山林裂崖石曳归拥路千人观髑髅作枕皮蒙鞍人间壮士有如此胡不来归汉天子

简谭德称

幼舆骨相称山岩自要闲游不避谗锦里先生为老伴玉霄散吏是头衔探春苑路花篸?看月江楼酒满衫惟恨题诗无逸气愧君阵马与风颿

排闷

世事何知与愿违十年高卧看群飞猎围花市无人问渔艇烟村有梦归银烛焰长揺酒浪宝刀佩稳压戎衣君看白首寒窗客侠气纵横亦未非

夜意

名姓人谁记形骸老渐侵酒悭停剧饮诗退负高吟雨隔踈更断云藏古院深衰迟常兀兀惆怅少年心

又

心清知睡少气定觉神凝但有一无愧何妨百不能灯昏如隔雾研冷欲生冰兀尔遗身世东窗待日升

又

瘴地晨霜薄郊墟暮雨昏啼螀如有恨微火解相温末路真无策孤忠敢自言轮囷肝胆在白首倚乾坤

玉局观拜东坡先生海外画像

商周去不还盛哉汉唐宋苏公本天人谪堕为世用太平极嘉佑珠玉始包贡公车三千牍字字岌飞动气力倒犀象律吕谐鸾凤天骥西极来矫矫不受鞚飞腾上台阁废放落云梦至宝不侵蚀终亦老侍从晚途迁海表万里天宇空岂惟骑鲸鱼遂欲跨䗖𬟽心空物莫挠气老笔愈纵秕糠郊祀歌远友清庙颂我生虽后公妙句得吟讽整衣拜遗像千古尊正统

心太平庵【余取黄庭语名所寓室】

天下本无事庸人扰之耳胸中故湛然忿欲定谁使本心倘不失外物真一螘困穷何足道持此端可死空斋夜方中窗月淡如水忽有清磬鸣老夫从定起

访客至西郊

摵摵败叶飞黯黯寒云低村墟与市里触目一惨凄今日病体轻驾言适城西丹柿满野店青帘出江堤猎骑载雉兔樵担悬鹑鸡居人各自得使我念故谿故谿不敢说况复朝金闺伤哉啮雪翁岁晚犹牧羝下愚不自还大惑终身迷君恩何由报力耕愧黔黎

得都下八月书报蒙恩牧叙州

凤城书到锦江边故里归期愈渺然掌上山川初入梦壶中日月尚经年方轮落落难推毂倦马骎骎怕着鞭未佩鱼符无吏责看花且作拾遗颠【戍期尚在明年冬】

晚起

卖剑捐书绝世缘掩关高枕送流年久从道士学踵息谁管门生嘲腹便化蝶飞时嗟昨梦睡蛇去后喜安眠欠伸看起东窗日也似金銮过八砖

又

学道逍遥心太平幽窗鼻息撼床声柳花无蒂蛮毡暖龟甲有纹僧帐明候起儿童陈盥栉笑衰人客闯柴荆此生睡足无余念安用元戎报五更

江楼吹笛饮酒大醉中作

世言九州外复言大九州此言果不虚仅可容吾愁许愁亦当有许酒吾酒酿尽银河流酌之万斛玻瓈舟酣宴五城十二楼天为碧罗幕月作白玉钩织女织庆云裁成五色裘披裘对酒难为客长揖北辰相献酬一饮五百年一醉三千秋却驾白凤骖斑虬下与麻姑戏玄洲锦江吹笛余一念再过劔南应小留

晚登子城

江头作雪雪未成北风吹云如有营驱车出门何所诣一放吾目登高城城中繁雄十万户朱门甲第何峥嵘锦机玉工不知数深夜穷巷闻吹笙国家自从失河北烟尘漠漠暗两京敌行如飞南至海寸地尺天皆苦兵老吴将军独护蜀坐使井络无欃枪名都壮邑数千里至今不闻戎马声安危自古有倚仗相持默默非敌情棘门霸上勿儿戏边人岂惮渝齐盟

夙兴出谒

嗜酒狂无敌居家懒有余苦寒愁手版美睡付肩舆觅句吟哦惯逢人省识疏亦知归去好无地着蜗庐

十一月三日过升仙桥作

早过升仙不暇炊桥边买?疗朝饥纷纭满座谁能识大似新丰独酌时

又

熨手金鞭天马驹冰河雪谷笑谈无只言燕赵多奇士岂必书生尽腐儒

又

桥边沙水绿蒲老原上烟芜黄犊闲老子真成兴不浅凭鞍归梦绕家山

遣兴

蓬壶旧隐已微茫浪迹红尘乐未央纵酒山南千日醉看花剑外十年狂新诗刻烛惊词客骏马追风戏鞠场要是世间男子事不宜台省竞飞翔

草堂拜少陵遗像

清江抱孤村杜子昔所馆虚堂尘不扫小径门可款公诗岂纸上遗句处处满人皆欲拾取志大才苦短计公客此时一饱得亦罕厄穷端有自寜独坐房琯至今壁间像朱绶意萧散长安貂蝉多死去谁复算

青羊宫小饮赠道士

青羊道士竹为家也种玄都观里花微雨晴时看鹤舞小窗幽处听蜂衙药罏宿火荧荧暖醉袖迎风猎猎斜老我一官真漫浪会来分子淡生涯

夜寒

清夜焚香读楚词寒侵貂褐叹吾衰轻冰满研风声急忽记山阴夜雪时

又

斗帐重茵香雾重膏梁那可共功名三更骑报河冰合铁马何人从我行

书怀

武担山上望京都谁记黄公旧酒垆宿负本宜输左校寛恩犹听补东隅一官漫浪行将老万卷纵横只自愚甫里松陵在何许古人投劾为莼鲈

记梦

乌巾白纻忆当年抵死寻春不自怜憔悴剑南双鬓改梦中犹上暗门船

又

团脐霜蟹四腮鲈樽俎芳鲜十载无塞月征尘身万里梦魂也复醉西湖

醉中出西门偶书

古寺闲房闭寂寥几年耽酒负公朝青山是处可埋骨白髪向人羞折腰末路自悲终老蜀少年常愿从征辽醉来挟箭西郊去极目寒芜雉兔骄

访客不遇

风急斜吹?泥深乱溅衣杜门常畏骂访客却空归老马举蹄懒枯槐无叶飞驰驱几时了散髪忆苔矶

剑客行

世无知劔人太阿混凡铁至宝弃泥沙光景终不灭一朝斩长鲸海水赤三月隐见天地间变化岂易测国家未灭寇臣子同此责浪迹潜山海岁晚得剑客酒酣脱匕首白刃明霜雪夜半报雠归斑斑腥带血细雠何足问大耻同愤切臣位虽卑贱臣身可屠裂誓当函敌首再拜奏北阙逃去变姓名山中餐玉屑

故蜀别苑在成都西南十五六里梅至多有两大树夭矫若龙相传谓之梅龙予初至蜀尝为作诗自此岁常访之今复赋一首丁酉十一月也

昔年曾赋西郊梅茫茫去日如飞埃即今衰病百事懒陈迹未忘犹一来蜀王故苑犁已遍散落尚有千雪堆珠楼玉殿一梦破烟芜牧笛遗民哀两龙卧稳不飞去鳞甲脱落生莓苔精神最遇雪月见气力苦战冰霜开羁臣放士耿独立淑姬静女知谁媒摧伤虽多意愈厉直与天地争春囬苍然老气压桃杏笑我白髪心尚孩微风故为作妩媚一片吹入黄金罍

闲意

柴门虽设不曾开为怕人行损绿苔妍日渐催春意动好风时卷市声来学经妻问生疏字尝酒儿斟潋滟杯安得小园寛半亩黄梅绿李一时栽

饮罢夜归

老病畏多酌退闲愁夜行市灯踈欲尽楼月澹初生露冷莎蛩咽天寒塞雁征归来差自喜拥被听疏更

江亭冬望

霜落江清水见鱼偶然徙倚草堂孤雪天黯淡常如晩烟树微茫直欲无下泽乘车终碌碌上方请剑漫区区拟将疏逸消豪气寻罢酒徒寻猎徒

大风登城

风从北来不可当街中横笛人马僵西家女儿午未妆帐底炉红愁下床东家唤客宴画堂两行玉指调丝簧锦绣四合如垣墙微风不动金猊香我欲登城望大荒勇欲为国平河湟才踈志大不自量西家东家笑我狂

书雨

仲冬候始寒丙夜天正黑雨来挟风助吼击不遗力声如拔高山势若伐敌国初忧老柏折遂恐石笋踣乾坤本无心百神各效职蛟龙鬭岁暮豪横理莫测农功幸已成龙怒亦会息屋漏何足言袖手姑默默

一笑

半醉微吟不怕寒江边一笑觉天寛莫愁艇子急冲雨何逊梅花频倚阑万事任从皮外去百年聊作梦中观放翁纵老狂犹在倒尽金壶烛未残

岁晚怀镜湖旧隐慨然有作

公府还家鬓未秋镜湖南畔决归休读书精舍岂轻出采药名山成远游白堕兴来犹小醉青精才足又何求俗间毁誉惟堪笑常隘韩公咎斗牛

华发

华髪萧萧老蜀关倦飞可笑不知还人生只似驹过隙世事莫惊雷破山光景半销樽酒里英豪或隐博徒间车帷闭置真何乐书劔飘然未厌闲

叹息

国家图箓合中兴叹息吾寜粥饭僧卖剑买牛衰可笑坏裳为袴老犹能晓过射圃云藏垒夜读兵书雨洒灯安得龙媒八千骑要令穷寇畏飞腾

冬至

岁月难禁节物催天涯回首意悲哀十年人向三巴老一夜阳从九地来上马出门愁敛版还家留客强传杯探春漫道江梅早盘里酥花又鬭开

城南寻梅得

老子今年懒赋诗风光料理鬓成丝青羊宫里春来早初见梅花第一枝

又

黯淡江天雪欲飞竹篱数掩傍苔矶清愁满眼无人说折得梅花作伴归

又

青烟漠漠暗西村问讯梅花置一尊冷淡生涯元不恶却嫌歌吹合江园【城都故事合江园官梅开及五分即府尹领客来游】

又

篱边细路竹间庵一段风流擅剑南吾国以香为佛事客来试向鼻端参

书叹

历尽危涂井与参鬓毛饱受雪霜侵平生不可俗子眼后世谁知吾辈心河洛方行边朔日山林虚度醉光阴浩歌未阕先投枕衰病常忧感慨深

感兴

少小遇丧乱妄意忧元元忍饥卧空山着书十万言边寇负函贷江北烟尘昏奏记本兵府大事得具论请治故臣罪深绝衰乱根言疏卒见弃袂有血泪痕尔来十五年残敌尚游魂遗民痛胥溺何由雪烦冤我髪日益白病骸寜久存常恐先狗马不见清中原

又

高帝王蜀汉天下岂易图幡然用其锋项羽不支梧嗟余昔从戎久戍南郑墟登高望夕烽只尺咸阳都群寇本无政剽夺常自如民穷诉苍天日夜思来苏连年况枯旱关辅尤空虚安得节制帅弓刀肃驰驱父老上牛酒善意不可孤诸将能办此机会无时无

暮冬夜宴

官机锦茵金蹙凤舞娃钗堕双鬟重宝炉三尺香吐雾画烛如椽风不动主人爱客情无已筝声未断歌声起亦知百岁等朝露便恐一欢成覆水炉红酒绿春为回坐上梅花连夜开堂前只尺异气候冰合平池霜压阶

枕上

枕上三更雨天涯万里游虫声憎好梦灯影伴孤愁报国计安出灭敌心未休明年起飞将更试北平秋

谒石犀庙

闲过石犀祠登堂一叹欷江回陵谷变碑断市朝非【有王蜀时修庙碑铭】荒圃连寒垅斜阳映夕霏兴亡俱昨梦惆怅跨驴归

江上散步寻梅偶得

小园风月不多寛一树梅花开未残剥啄敲门嫌特地缓拖藤杖隔篱看

又

钟残小院欲销魂漠漠幽香伴月痕江上人家应胜此明朝更出小南门【万里桥门一名小南门】

又

小南门外野人家短短踈篱缭白沙红稻不须鹦鹉啄清霜催放两三花

涟漪亭赏梅

判为梅花倒玉卮故山幽梦忆疏篱写真妙绝横窗影彻骨清寒蘸水枝苦节雪中逢汉使高标泽畔见湘累诗成怯为花拈出万斛尘襟我自知

芳华楼赏梅

素娥窃药不奔月化作江梅寄幽绝天工丹粉不敢施雪洗风吹见真色出篱藏坞香细细临水隔烟情脉脉一春花信二十四纵有此香无此格放翁年来百事堕唯见梅花愁欲破金壶倒置春满屋宝髻斜簪光照坐百榼淋漓玉斚飞万人辟易银鞍过不惟豪横压清癯聊为诗人洗寒饿

浣花赏梅

老子人间自在身挿梅不惜损乌巾春回积雪层冰里香动荒山野水滨带月一枝低弄影背风千片远随人石家楼上贪吹笛肯放朝朝玉树新

蜀院赏梅

十里温香扑马来江头还见去年梅喜开剩欲邀明月愁落先教扫绿苔跌宕放翁新醉墨凄凉废苑旧歌台盛衰自古无穷事莫向昆明叹劫灰

大醉梅花下走笔赋此

闭门坐叹息不饮辄千日忽然酒兴生一醉须一石檐头花易老旗亭酒常窄出郊索一笑放浪谢形役把酒梅花下不觉日既夕花香袭襟袂歌声上空碧我亦落乌巾倚树吹玉笛人间奇事少颇谓三勍敌酒阑江月上珠树挂寒壁便疑从此仙朝市长扫迹醉归乱一水顿与异境隔终当骑梅龙海上看春色【梅龙盖蜀苑中故物也】

之广都憩铁像院

岁暮天苦寒风雨复乘之道边得古寺欣然具晨炊瘦树立中庭断蔓络短篱小僧为设炉童子烧槁枝坐令手足柔髭间失冰澌敬礼龛中像尽读庑下碑少年志四方故里了不思晚知行路难更觉游子悲一官始巴僰剡曲归何时置之勿复道烂醉忘天涯

广都江上作

微波不揺江纎云不行天我来倚杖立天水相澄鲜平远望不尽日落自生烟梅花耿独立雪树明前川好风吹我衣春色已粲然东村闻酒美买醉上渔船

宿龙华山中寂然无一人方丈前梅花盛开月下独观至中夜

梅花如高人枯槁道愈尊君看在空谷岂比倚市门我来整冠佩洁斋三沐熏亦思醉其下燕媠恐凟君敬抱绿绮琴玄酒挹古樽月明流水间一洗世浊昏摸写香与影计君已厌闻老我少杰思尚喜非陈言

次韵张季长正字梅花

倚桥临水似催诗戏伴鹅黄上柳丝万里西湖惊断梦二年东阁忆幽期【游尝官唐安】插瓶直欲连全树簪?凭谁拣好枝一味凄凉君勿叹平生初不愿春知

次韵季长见示

倚遍南楼十二栏长歌相属寓悲欢空怀铁马横戈意未试冰河堕指寒成败极知无定势是非元自要徐观中原阻绝王师老那敢山林一枕安

广都道中呈季长

天上石渠郎能来伴楚狂风霜朝并辔灯火夜连床江水不胜绿梅花无赖香剧谈那得住出处要平章

看梅归马上戏作

平明南出笮桥门走马归来趁未昏渐老更知闲有味一冬强半在梅村

又

本为梅花判痛饮却嗅梅香消宿酲日欲落时始上马青羊宫前闻发更

又

一点不杂桃李春一水隔断车马尘恨不来为清夜饮月中香露湿乌巾

又

江路疏篱已过清月中霜冷若为情不如折向金壶贮画烛银灯看到明

又

江郊车马满斜晖争趁南城未阖扉要识梅花无尽藏人人襟袖带香归

别后寄季长

俗子俗到骨一揖已溷人不知此曹面何处得许尘我非作崖堑汝自不可亲道途逢使君令我生精神顿增江山丽更觉风月新对床得晤语倾倒夜达晨亟起忘缚绔小醉或堕巾缭出锦城南问讯江梅春煎茶憩野店唤船截烟津凄凉吊废苑萧散夸闲身暮归度略彴月出水鳞鳞思君去已远此会何由频

中夜对月小酌

今夕复何夕素月流清辉徘徊入我堂化作白玉墀栖鸟满高树空庭结烟霏可怜如许景早眠人不知我幸与周旋一醉那得辞整我接罗巾斟我翡翠卮清愁不可耐三嗅梅花枝

客愁

骑马出门无所诣端居正尔客愁侵苍颜白髪入衰境黄卷青灯空苦心天下极知须隽杰书生何恨死山林消磨未尽胸中事梁甫时时尚一吟

诗酒

酒隐凌晨醉诗狂彻旦歌悯怜蜗左角嘲笑螘南柯风月随长笛江湖入短蓑平生会心处最向漆园多

道室夜意

寒泉漱酒醒午夜诵仙经茶鼎声号蚓香盘火度萤斋心守玄牝闭目得黄寜寄语山中友因人送茯苓

道室晨起

纸帐晨光透山炉宿火燃鸡鸣犹喔喔鸦起已翩翩形槁寒岩木心凝古涧泉何须更临镜断是一癯仙

城南王氏庄寻梅

涸池积槁叶茆屋围疏篱可怜庭中梅开尽无人知寂莫终自香孤贞见幽姿雪点满绿苔零落尚尔奇我来不须晴微雨正相宜临风两愁绝日暮倚筇枝

游万里桥南刘氏小园

佳园寂无人满地梅花香闲来曳拄杖腊月日已长朱桥架江面栏影揺波光奇哉小垂虹梦破鲈鱼乡汀鹭一点白烟柳千丝黄便欲唤钓舟散髪歌沧浪可怜隔岸人车马日夜忙我归门复掩寂历挂斜阳

过筰桥道中龙祠小留

江边龙庙何年作白浪花中挿朱阁朝暾渐上宿雾收春气已动晨霜薄我来倚栏一怅然芦花满空如柳绵安得身为双白鹭飞上滩头却飞去

道上见梅花

载酒房湖风日美探梅喜折一枝新今朝忽向街头见万萼千跗俗却春

倚楼

减尽朱颜白髪新高楼徙倚默伤神未酬马上功名愿已是人间老大身太史周南方卧疾拾遗剑外又逢春一杯且为江山助百万呼卢迹已陈

寄王季夷

平生吾子最知心巴陇飘零岁月侵万里喜闻身尚健五更惟有梦相寻挿花意气狂如昨中酒情怀病至今共约暮年须强饭天台庐阜要登临

丁酉除夕

浮生过五十光景如飞鸿寒暑俛仰间四序忽已终殊方感飘泊晚境嗟龙锺桃符与爆竹懒复随儿童不寐非守岁燕坐夜过中气定神自凝海日何瞳昽岂惟三彭逃坐觉六入空徂年勿惆怅阅世方无穷

正月二日晨出大东门是日府公宴移忠院

成都春事早开岁已暄妍蓝尾传杯后遨头出郭前争门金騕袅满野绣辎軿白髪花边醉何妨似少年

小饮落梅下戏作送梅

零落梅花不自由断肠容易付东流与人又作经年别问月应知此夜愁已是狂风卷平野更禁横笛起危楼何时小雪山阴路处处寻香系钓舟

立春

鬓毛萧飒寸心灰生怕新年节物催幸是身闲朝睡美忽闻鼓吹打春回

初春出游戏作

绿窗百舌唤春眠问柳寻花意已便京洛化衣无梦去邯郸观伎有诗传铜壶阁下闲欹?石镜坊前戏坠鞭酒隐人间君勿诮定胜山泽作臞仙

初春遣兴【始于志退休而终于惓惓许国之忠亦臣子大义也】

烂熟思来怕热官退飞心地喜轻安舍鱼正可取熊掌食肉何须知马肝放眼柳梢初暗动褪花梅子已微酸典衣剩作江头醉莫谓天涯苦鲜欢

又

大隐悠悠未弃官俸钱虽薄却心安人方得意矜蜗角天岂使予为鼠肝佳日剧棋忘旅恨短衣驰射压儒酸小桃杨柳争时节载酒江头罄一欢

又

白髪凄凉故史官十年身不到长安即今天末吊形影何日上前倾肺肝孤愤书成词激烈五噫歌罢意辛酸此怀欲说无人共安得相携素所欢

予年十六始识叶晦叔于西湖上后二十七年晦叔之弟声叔来为临卭守相遇于成都晦叔没久矣访其遗文略无在者乃赋此诗

故人零落久山丘谁记京华第一流曹霸挥毫空万马庖丁投刃解千牛相逢梦境何劳记追想清言未免愁雷电取将遗稿尽他年虚有茂陵求

初春探花有作

灯山昨梦叹匆匆便恐新春过眼空千缕未揺官柳绿一梢初放海棠红金羁络马闲游处彩笔题诗半醉中流落天涯何足道年年常策探花功

游诸葛武侯书台

沔阳道中草离离卧龙往矣空遗祠当时典午称猾贼气丧不敢当王师定军山前寒食路至今人祠丞相墓松风想像梁甫吟尚忆幡然畣三顾出师一表千载无远比管乐盖有余世上俗儒寜办此高堂当日读何书

观花

我游西川醉千场万花成围柳着行红锦地衣舞霓裳翠裙绣袂天宝妆清歌一发无留觞袅袅余声萦杏梁黄金络马照路光自护羃?观海棠搜奇选胜日夜忙不惟燕宫碧鸡坊暮归奚奴负锦囊路人争看放翁狂

张园观海棠

朝阳照城楼春容极明媚走马蜀锦园名花动人意严妆汉宫晓一笑初破睡定知夜宴欢酒入妖骨醉低鬟羞不语困眼娇欲闭虽艳无俗姿太息真富贵结束吾方归此别知几岁黄昏廉纎雨千点裛红泪

月夕

醉从东郭归散髪临前楹呼僮净埽地勿使黦月明庭空卧松影檐迥送铎声钟断心境寂露下毛髪清出门碧雾合九陌无人行坐令锦官城化作白玉京

夜饮即事

天涯久客我何堪聊喜灯前得纵谈磊落金盘荐糖蟹纎柔玉指破霜柑烛围宝马人将起花坠纱巾酒正酣更作茶瓯清绝梦小窗横幅画江南

夜宴赏海棠醉书

便便痴腹本来寛不是天涯强作欢燕子来时新社雨海棠开后却春寒醉夸落纸诗千首歌费纒头锦百端深院不闻传夜漏忽惊蜡泪已堆盘

二月十六日赏海棠

常年春半花事竟今年春半花始盛衰翁不减少年狂走马直与飞蝶竞妍华有露洗愈明纤弱无风揺不定莫放飘零作红雨剩看倩笑临妆镜溪梅枯槁堕岩谷山杏轻浮真妾媵欲夸绝艶不胜说纵欠浓香何足病华灯银烛揺花光翠杓金船豪酒兴夜阑感事独凄然繁枝空折谁堪赠

即席

解鞅名园眼倍明殷勤翠袖劝飞觥海棠红杏欲无色蛱蝶黄鹂俱有情去日不留春渐老归舟已具客将行倦游短鬓无多绿生怕尊前唱渭城

东归有日书怀

万里桥边白版扉三年高卧谢尘鞿半窗竹影棋僧去满棹苹风钓伴归看镜已添新雪鬓听鸡重拂旧朝衣故人零落今无几华表空悲老令威

眉州披风榭拜东坡先生遗像

蜿蜒回顾山有情平铺十里江无声孕奇蓄秀当此地郁然千载诗书城高台老仙谁所写仰视眉宇空峥嵘百年醉魂吹不醒飘飘风袖筇枝横尔来逢迎厌俗子龙章凤姿我眼明北扉南海均梦耳谪堕本自白玉京惜哉画史未造极不作散髪骑长鲸故乡归来要有日安得春江变酒从公倾

剑南诗藳卷九

<集部,别集类,南宋建炎至德佑,剑南诗藁>








卷十



钦定四库全书

劎南诗稿卷十

宋　陆游　撰

访青神尉廨借景亭盖山谷先生旧游也

造朝下白帝吊古游青神城头三间屋聊得岸我巾元佑太史公世宁有斯人瘴烟侵玉骨老作宜州民至今杖屦地来者犹酸辛密竹翦已空乔木亦半薪陂池独渺然中有鸥鹭驯人生能自足一尉可终身三叹下城去捩柂春江津

舟过玉津

玻瓈江上送残春叠鼔催颿过玉津蜀苑莺花初破梦巴山风月又关身幅巾久已忘朝帻短劎惟思隐市尘莫倚诸公容此老西曹那许吐车茵

叙州

画船冲雨入戎州缥缈山横杜若洲须信时平边堠静传烽夜夜到西楼【州治西楼】

又

文章何罪触雷霆风雨南谿自醉醒八十年间遗老尽坏堂无壁草青青【无等院山谷故居】

又

楚柂吴樯又远游浣花行乐梦西州千寻铁锁还堪恨空锁长江不锁愁【锁江亭】

泸州使君岩在城南一里深三丈有泉出其左音中律吕木龙岩相距亦里许黄太史所尝游憩也

云间刁斗过边州沙际丘亭舣客舟涨水方忧三峡崄短筇犹作两岩游蛟龙矫矫拏云起琴筑泠泠绕榻流未死人生谁料得会来携客试茶瓯

南定楼遇急雨

行遍梁州到益州今年又作度泸游江山重复争供眼风雨纵横乱入楼人语朱离逢峒獠棹歌欸乃下吴舟天涯住稳归心懒登览茫然却欲愁

夜泊合江县月中小舟谒西凉王祠

悬瀑雪飞舞奇峯玉嶙峋揺碎一江月来谒西凉神我虽不识神知是山水人不敢持笏来裋褐整幅巾出我囊中香羞我南谿苹杯湛玻瓈春盘横水精鳞出门意惝恍烟波浩无津安得结茆地与神永为邻

风顺舟行甚疾戏书

昔者远戍南山边军中无事酒如川呼卢喝雉连暮夜击兔伐狐穷岁年壮士春芜卧白骨老夫晨镜悲华颠可怜使气尚未减打鼔顺流千斛船

舟中对月

百壶载酒游凌云醉中挥袖别故人依依向我不忍别谁似峨嵋半轮月月窥船窗挂凄冷欲到渝州酒初醒江空袅袅钓丝风人静翩翩葛巾影哦诗不睡月满船清寒入骨我欲仙人间更漏不到处时有沙禽背船去

渔翁

江头渔家结茆庐青山当门画不如江烟淡淡雨疏疏老翁破浪行捕鱼恨渠生来不读书江山如此一句无我亦衰迟惭笔力共对江山三叹息

涪州道中

远客喜归路清游逾昔闻雨添山翠重舟压浪花分洛叟经名世张侯勇冠军【郡境有伊川先生故居及张益德祠】怀人不可觌袖手对炉熏

涪州

古垒西偏晓系舟倚栏搔首思悠悠欲营丹灶竟无地【地产丹砂】不见荔枝空远游官道近江多乱石人家避水半危楼使君不用勤留客瘴雨蛮云我欲愁【太守招饮辞不往】

北岩【有程正叔先生祠堂】

舣船涪州岸携儿北岩游揺檝横大江褰裳蹑高楼雨昏山半失江涨地欲浮老矣宁再来为作竟日留乌?程丈人闭户本好修骇机一朝发议罪至窜投党禁久不解战尘暗神州修怨以稔祸哀哉谁始谋小人无远略所怀在私雠后来其监兹赋诗识岩幽

平都山【忠州丰都县】

名山近江步蜡屐得闲行犇鹿冲人过藏丹彻夜明唐碑多断蚀梁殿半欹倾洞口云常涌檐牙柏再荣行逢负笼客卧听送船声乞我诛茆地灵苖得共烹

忠州禹庙

古郡巴蛮国空山夏禹祠鸦归暗庭柏巫拜荐江蓠草蔓青缘壁苔痕紫满碑欲归频怅望囘棹夕阳时

忠州醉归舟中作

耿耿船窗灯火明东楼饮罢恰三更不堪酒渴兼消渴起听江声杂雨声垂首道涂悲骥老满怀风露觉蝉清兰亭禹庙山如画安得飘然送此生

雨中游东坡

木莲花下竹枝歌欢意无多感慨多更恐他年有遗恨晓来冲雨上东坡

龙兴寺吊少陵先生寓居

中原草草失承平戍火胡尘到两京扈跸老臣身万里天寒来此听江声【以少陵诗考之盖以秋冬间寓此州也寺门闻江声甚壮】

游万州岑公洞【岑公隋时人居此二十年得道仙去】

大业征辽发闾左军兴书檄煎膏火此时也复有闲人自引岩泉拾山果后六百岁吾来游洞中正夏凄如秋乳石床平可坐卧水作珠帘月作钩十年神游八极表浮名坐觉秋豪小试问岑公迎我不鹤飞忽下青松抄

万州放船过下岩小留

画船四月满旗风饮散匆匆鹢首东醉里偏怜江水绿意中已想荔枝红断碑零落莓苔遍幽涧淙潺略彴通一疋宁无好东绢凭谁画此碧玲珑

白帝泊舟

客路闲无事津亭爽有余峡江春涨减瀼岸夜灯疏老矣孤舟里依然十载初倦游思税驾更觉爱吾庐

醉中下瞿唐峡中流观石壁飞泉

吾舟十丈如青蛟椉风翔舞从天下江流触地白盐动灔滪浮波真一马主人满酌白玉杯旗下画鼔如春雷囘头已失瀼西市奇哉一削千仞之苍崖苍崖中裂银河飞空里万斛倾珠玑醉面正须迎乱点京尘未许化征衣

暮次秭归

朝披南陵云夕揖建平树啼鸦随客樯落日满孤戍恶滩不可说石芒森如锯浪花一丈白吹沫入窗户是身初非我底处着忧怖酒酣一枕睡过尽鲛鳄怒欣然推枕起曳杖散予步殷勤沙际柳记我维舟处

归州重五

鬬舸红旗满急湍船窗睡起亦闲看屈平乡国逢重五不比常年角黍盘【屈平祠在州东南五里归乡沱盖平故居也】

屈平庙

委命仇雠事可知章华荆棘国人悲恨公无寿如金石不见秦婴系颈时

楚城

江上荒城猿鸟悲隔江便是屈原祠一千五百年间事只有滩声似旧时

新滩舟中作【三峡新滩尤险今已平矣】

江路桃花浪已生新滩稳过失峥嵘九年行半九州地三峡归无三日程系缆便增筇杖兴倚窗时听棹歌声衰迟未觉诗情减又擘吴笺赋楚城

舟出下牢关

大舸凌惊涛飞度青玉峡虚壁云蒙蒙阴洞风飒飒拂天松盖偃入水山脚挿炎曦忽摧破亭午手忘箑悬知今夜喜月白宿沙夹旷哉七泽游盟鸥不须?

峡口夜坐

三峡至此穷两壁犹峭立估船无时行妇盎有夜汲风生树影动月碎水流急草根缀微露萤火飞熠熠吾行已四旬才抵楚西邑浩歌散郁陶还舟觉衣湿

峡州甘泉寺

江上甘泉寺登临擅一州山亭喜无恙老子得重游滩急常疑雨林深欲借秋归途更清绝倚杖唤渔舟

峡州东山

十年不踏东山路今日重为放浪行老矣判无黄鹄举归哉惟有白鸥盟新秧刺水农家乐修竹环溪客眼明已驾巾车仍小驻绿萝亭下听莺声

江上观月

暗浪冲舟鞺鞳声夷陵城下正三更十分倾酒禁风力一点无云祟月明久坐不知衣露湿浩歌时有水禽惊诗成莫驾长鲸去自是虚皇白玉京

初发夷陵

雷动江边鼔吹雄百滩过尽失途穷山平水远苍茫外地辟天开指顾中俊鹘横飞遥掠岸大鱼腾出欲凌空今朝喜处君知否三丈黄旗舞便风

舟中夜坐

风露浩无际星河淡欲倾遥知并船客闻我咏诗声水鸟横江去渔舟背月行神清不成寐隐几待窗明

初到荆州

万里泛仙槎归来鬓未华萧萧沙市雨淡淡渚宫花断岸添新涨高城咽晩笳船窗一樽酒半醉落乌纱

醉归

持酒江头到夕霏愁城顿觉解重围澄波宜月移船看醉面便风走马归末路已惊添白髪故人频报上黄扉强随官簿真成懒乞我吴松旧钓矶

出游

万里崎岖蜀道归荆州非复壮游时行吟自怪诗情减坐睡人惊酒量衰卷地风号云梦泽黏天草映伏波祠一枝藤杖平生事击鼔开帆未恨迟

大堤

日晩大堤行莽然千里平天低垂旷野风壮撼高城列肆居茶估连营宿戍兵累累北门堠泪尽望神京【荆州距东都才十七八程】

阻风

沙市三日风万鼔鸣船头欲去不得发卧对青灯幽听儿诵离骚可以散我愁微言入孤梦恍与屈宋游睡起铜瓶响欣然唤茶瓯吾道无淹速风伯非所尤

初发荆州

淋漓牛酒起樯干健橹飞如挿羽翰破浪椉风千里快开头击鼔万人看鹊声不断朝阳出旗脚微舒宿雨干堪笑尘埃洛阳客素衣如墨据征鞍

泊公安县

秦关蜀道何辽哉公安渡头今始囘无穷江水与天接不断海风吹月来船窗帘卷萤火闹沙渚露下苹花开少年许国忽衰老心折柁楼长笛哀

刘郎浦夜赋

平生远游心睥睨万里窄今年下三巴放浪浮七泽菰蒲无远近但觉风索索浪高星辰湿天碧河汉白十年散醉发未易着朝帻守符倘可乞来作潇湘客

小雨极凉舟中熟睡至夕

舟中一雨扫飞蝇半脱纶巾卧翠藤清梦初囘窗日晩数声柔橹下巴陵

岳阳楼

身如病鹤短翅翎雨雪飘洒号沙汀天风忽吹不得住东下巴峡泛洞庭轩皇张乐虽已矣此地至今朝百灵雄楼岌嶪镇吴楚我来举手扪天星帆樯才放已隐隐云气乱入何冥冥鼋鼍出没蛟鳄横浪花遮尽君山青黄衫仙翁喜无恙袖劎近到城南亭眼前俗子败人意安得与翁同醉醒

再赋一绝

江风吹雨濯征尘百尺阑干爽气新不向岳阳楼上醉定知未可作诗人

椉大风发巴陵

雪溅浪方作翠飐山欲浮奇哉万顷湖着我十丈舟三老请避风叱去非汝忧神物识忠信壮士憎滞留击鼔催挂帆挥手别岳州仰视群鹄翔下闯百怪囚衡湘清绝地恨不从此游聊须百斛酒往醉庾公楼

通济口

朝发嘉鱼县晩泊通济口睡起喜微凉船窗一杯酒长鱼吹浪声恐人巨鼋露背浮奫沦今夕风生月复暗寄语舟人更添缆

醉书

青草渡头波接天山翁吟啸自悠然朝餐偶过卖鱼市晩泊时逢迎荻船投老未除游侠气平生不作俗人缘一樽酌罢玻璃酒高枕窗边听雨眠【偶余眉州酒樽独酌遂醉】

南楼

十年不把武昌酒此日阑边感慨深舟楫纷纷南复北山川莽莽古犹今登临壮士兴怀地忠义孤臣许国心倚杖黯然斜照晩秦吴万里入长吟

黄鹤楼

手把仙人绿玉枝吾行忽及早秋期苍龙阙角归何晩黄鹤楼中醉不知江汉交流波渺渺晋唐遗迹草离离平生最喜听长笛裂石穿云何处吹

头陀寺观王简栖碑有感

舟车如织喜身闲独访遗碑草棘间世远空惊阅陵谷文浮未可敌江山老僧西逝新成塔旧守东归正掩关笑我驱驰竟安往夕阳飞鸟亦知还【庚寅过武昌与太守张之彦游累日时头陀有老僧持律精苦】

夜热

触热行万里烦促讵可论泊船鄂州步终日如炮燔揺扇腕欲脱挥汗白雨翻推枕再三起散髪临前轩秋近更漏长天旱星宿繁甘澍何时来太息忧元元【鄂州颇闵雨】

舟中偶书

老子西游万里囘江行长夏亦佳哉昼眠初起报茶熟宿酒半醒闻雨来汉口船开催疉鼔淮南帆落亚高桅四方本是丈夫事白首自怜心未灰

灯下读书

少年喜书策白首意未足幽窗灯一点乐处超五欲而况黄州路小雨渔村宿萧萧蒹葭声为我洗暑毒琅然诵经史少倦儿为续何必效莱公长夜醉画烛

泊三江口

迟明离武昌薄暮次黄冈勿言触热行一雨三日凉北窗荻萧萧南窗江茫茫玄云一池墨碧线半篆香尚无车马尘况复争夺场徐行勿挂帆此乐殊未央

自雪堂登四望亭因历访苏公遗迹至安国院

我醉飞屐登孱颜拄杖出没风烟间三山葱昽鲛鳄静九关肃穆虎豹闲几年金骨炼绿髓此日始得穷跻攀老仙归侍紫皇案空有野水流淙潺蜿蜒翠阜围绿野似岭非岭山非山向来龙蛇满雪壁雷电下取何时还名花亦已天上去居人指似题诗处九十一翁不识公我抱此恨知无穷【定惠院已废海棠亦不复在安国老僧景滋年九十一自言东坡去黄后四年方生】

月下步至临皋亭

芒鞋踏松阴迨此船未发清游岂无伴三友风露月山川郁盘纡鸥鹭浩灭没当年老先生想像散醉髪浮生等昨梦久已埋玉骨吾侪幸强健何事拘簪笏

发黄州泊巴河游马祈寺

南望武昌山北望齐安城楚江万顷绿着我画舫横云帆不须挂鼍鼔不须鸣淡然隐曲几山水相逢迎疏雨漏薄日非阴亦非晴晩泊巴河市小陌闻屐声紫髯刑马地一怒江汉清中原今何如感我白髪生

舟行蕲黄间雨霁得便风有感

天青云白十分晴帆饱舟轻尽日行江底鱼龙贪昼睡淮南草木借秋声好山缥缈何由住华髪萧条只自惊莫怪时人笑疏懒宦情元不似诗情

南烹

十年流落忆南烹初见鲈鱼眼自明堪笑吾宗轻许可坐令羊酪僭莼羮

泊蕲口泛月湖中

炎天倦长路月夕泛平湖晃漾披银阙清寒住玉壶钓丝萦荇蓬艇入菰蒲自别蜻蜓浦斯游十载无【予故庐在蜻蜓港东南暑月常与客泛舟至中夜】

初见庐山

从军忆在梁州日心拟西征草捷书铁马但思经太华布帆何意拂匡庐计谋落落知谁许功业悠悠定已疏尚喜东林寻旧社月明清露湿芙蕖

六月十四日宿东林寺

看尽江湖千万峯不嫌云梦芥吾胸戏招西塞山前月来听东林寺里钟远客岂知今再到老僧能记昔相逢虚窗熟睡谁惊觉野碓无人夜自舂

舟过小孤有感

小孤山畔峭帆风又见烟鬟缥缈中万里客经三峡路千篇诗费十年功未尝满箸蒲芽白先看堆盘鲙缕红商略人生为何事一蓑从此入空蒙

雁翅夹口小酌

墟烟淡将散江雨细欲无囘风吹衣襟晴光满菰蒲隐几乐此时清和如夏初犬吠船丁归小市得美蔬欢言酌清醥侑以案上书虽云泊江渚何异归林庐

长风沙

江水六月无津涯惊涛骇浪高吹花橹声已出雁翅浦荻夹喜入长风沙长风自古三巴路樯竿参差杂烟树南船北船各万里凄凉小市相依住歌呼杂沓灯火明黄昏风死浪亦平劳苦舟师剩沽酒安稳明朝到池口

泛小舟姑孰溪口

姑溪绿可染小艇追晩凉棹进破树影波动揺星芒荻深渔火明风远水草香尚想锦袍公醉眼隘八荒坡陁青山冢断碣卧道旁怅望不可逢椉云游帝乡【溪东南即青山太白墓】

明日再游又赋

舟中如甑炊端坐畏暍死未能?增冰且复呼艇子纤纤新月低玉钩沈野水微风生苹末尘抱真一洗可怜黄山塔突兀暮烟里依然十年前看我行万里两桨且勿揺横舟小滩尾得诗偶长吟宿鹭为惊起

过采石有感

短衣射虎早霜天叹息南山又七年唾手每思双羽箭快心初见万楼船平波漫漫看浮马【一作深鸟】高柳阴阴听乱蝉明日重寻石头路醉鞍谁与共联翩

将至金陵先寄献刘留守

梁益羁游道阻长见公便觉意差强别都王气半空紫大将牙旗三丈黄江面水军飞海鹘帐前羽箭射天狼归来要了浯溪颂莫笑狂生老更狂

登赏心亭

蜀栈秦关岁月遒今年椉兴却东游全家稳下黄牛峡半醉来寻白鹭洲黯黯江云瓜步雨萧萧木叶石城秋孤臣老抱忧时意欲请迁都涕已流

夜泊龙庙囘望建康有感

我醉行水上身轻如飞烟鱼龙互悲啸伴我夜不眠羽扇挥浮云月挂牛斗间河汉横复斜风露方浩然坡陁石头城寂莫七百年世事感予怀竦身入青天

将至京口

卧听金山古寺钟三巴昨梦已成空船头坎坎囘帆鼔旗尾舒舒下水风城角危楼晴霭碧林间双塔夕阳红铜瓶愁汲中水不见茶山九十翁【顷在京口尝取中水寄曾文清公】

荆谿馆夜坐

河汉无声天正青三三五五满天星草根冷露黏湿萤幽人岸巾坐津亭忆下瞿唐浮洞庭阳台系船梦娉婷朱门重重夜不扃四山猿鸟啼青冥人生无蒂风中萍幸我梦断狂已醒绣鞯金络带万钉何如故山锄茯苓

溯谿

射的峯前禹庙东短蓬三扇卧衰翁闲携清圣浊贤酒重试朝南暮北风水落痕留红蓼节雨来声满绿蒲丛冲烟莫作匆匆去拟看溪丁下钓筒

归云门

万里归来值岁丰解装乡墅乐无穷甑炊饱雨湖菱紫篾络迎霜野柿红坏壁尘埃寻醉墨孤灯饼饵对邻翁微官行矣闽山去又寄千岩梦想中

月下自三桥泛湖归三山

素璧初升禹庙东天风为我送孤蓬山横玉海苍茫外人在冰壶缥缈中茅舍灯青闻吠犬苹汀烟淡见惊鸿白头尚耐清寒在安得终年伴钓翁

怀成都十韵

放翁五十犹豪纵锦城一觉繁华梦竹叶春醪碧玉壶桃花骏马青丝鞚鬭鸡南市各分朋射雉西郊常命中壮士臂立绿绦鹰佳人袍画金泥凤椽烛那知夜漏残银貂不管晨霜重一梢红破海棠囘数蘂香新早梅动酒徒诗社朝暮忙日月匆匆迭宾送浮世堪惊老已成虚名自笑今何用归来山舍万事空卧听糟床酒鸣瓮北窗风雨耿青灯旧游欲说无人共

湖村秋晓

劎阁秦山不计年却寻剡曲故依然尽收事业渔舟里全付光阴酒榼边平野晓闻孤唳鹤澄湖秋浸四垂天九关虎豹君休问已向人间得地仙

夜梦与宇文子友谭德称会山寺若饯予行者明日犂明得子友书感叹久之乃作此诗

夜梦集山寺二三佳友生相顾惨不乐若有千里行在门仆整驾临道骓嘶鸣我友顾谓我天寒戒晨征迟速要当到徐驱勿贪程丁宁及药饵依依有余情邻钟忽惊觉鸦翻窗欲明作诗谢我友有使频寄声

寒夜

小隐谢城市新寒寻褐袍秋灯依壁暗夜雨挟风豪俗自随时异身宁与世鏖残年更何事持蟹酌松醪

偷闲

老向人间未拂衣偷闲聊喜息尘机丹枫断岸秋来早淡日孤村客到稀偶忆雪溪携鹤去却从云肆买蓑归酒徒莫笑生涯别久矣渊明悟昨非

冬夜闻雁有感

从军昔戍南山边传烽直照东骆谷军中罢战壮士闲细草平郊恣驰逐洮州骏马金络头梁州球场日打球玉杯传酒和鹿血边上降将弹箜篌大呼拔帜思野战杀气当年赤浮面南游蜀道已低摧犹据胡床飞百箭岂知蹭蹬还江边病臂不复能开弦夜闻雁声起太息来时应过桑干碛

书怀

愁向东华蹋软红暂归旧隐乐无穷石池洗药??水渔艇投竿袅袅风尽日醉醒菱唱里邻家来往竹阴中何须列戟长安第四面云山拥此翁

湖中暮归

弄檝渔舟水溅衣兴阑却傍柳边归风平别浦沈新月日落前村锁夕霏乍起鹭行横野去欲栖鸦阵暗天飞诗情自合江湖老敢恨功名与愿违

题斋壁

葺得湖边屋数椽茅斋低小竹窗妍墟烟寂历归村路山色苍寒酿雪天性懒杯盘常偶尔地偏鸡犬亦翛然早知栗里多幽事虚走人间四十年

新葺门屋

林栖四壁空百事从简易缺篱寒未补幽户夜不闭东偏欲广屋厚费敢轻议设关力可具稚子请遂事呀然两竹扉寜复志容驷西山正当前浩荡纳空翠下临渔樵路横锁风月地惟愁俗客来剥啄惊午睡

吾庐

吾庐虽小亦佳哉新作柴门斸绿苔拄杖每阑归鹤入钓船时带夕阳来墟烟隔水霏霏合篱菊凌霜续续开千里安期那可得笑呼邻父共传杯

冬夜泛舟有怀山南戎幕

钓船东去掠新塘船迮篷低露箬香十里澄波明白石五更残月伴清霜飘飘枫叶无时下袅袅菱歌尽意长谁信梁州当日事铁衣寒枕绿沉枪

梦至成都怅然有作

春风小陌锦城西翠箔珠帘客意迷下尽牙筹闲纵博刻残画烛戏分题紫氍毹暖帐中醉红叱拨骄花外嘶孤梦凄凉身万里令人憎杀五更鸡

又

宦途元不羡飞腾锦里豪华压五陵红?引行游玉局华灯围坐醉金绳阶前汗血洮河马架上霜毛海国鹰世事转头谁料得一官南去冷如冰

月夕

开户满庭雪徐看知月明微风入丛竹复作雪来声俗尘不待扫凛然肝肺清村深无漏鼔鹤唳报三更

将入闽夜行之云门

东骛并偏门篮舆兀睡昏纺灯穿壁罅吠犬闯篱根久客悲行役清愁怯梦魂余生犹几出囘首付乾坤

山中观残菊追怀眉山师伯浑

空山菊花瘦如棘倾倒满地枝三尺阴风冷雨不相贷烂草苍苔共狼藉人虽委弃渠自香讵必泛酒登华堂君不见仁人志士穷死眉山阳空使后世传文章自云门之陶山肩舆者失道行乱山中有茅舍小塘极幽邃求见主人不可意其隐者也

陂池幽处有茅堂井臼萧条草树荒小鸭怯波时聚散病蔬伤蠧半青黄童儿冲雨收鱼网婢子闻钟上佛香我亦暮年思屏迹数椽何计得连墙

冬夜听雨戏作

少年交友尽豪英妙理时时得细评老去同参惟夜雨焚香卧听画檐声

又

绕檐点滴如琴筑支枕幽斋听始奇忆在锦城歌吹海七年夜雨不曾知

适闽

春残犹看少城花雪里来尝北苑茶未恨光阴疾驹隙但惊世界等河沙功名塞外心空壮诗酒樽前髪已华官柳弄黄梅放白不堪倦马又天涯

欲行雨未止

幽幔依灯影空阶送雨声暂归仍客路投老倍乡情眼涩书难读心揺梦易惊病多常怕醉酒尽却思倾比作陈下瓜麹酿成奇绝属病疡不敢取醉小啜而已

翠蔓扶疏采撷忙麹生糸出古淮阳蹋成明月团团白酿作新鹅淡淡黄醅瓮秋凄惊凛冽糟床夜注爱淋浪西斋幽事新成谱首为高人着此方【酒方昔得之胡基仲】

大雨中离三山宿天章寺

苦雨催寒不肯晴晩来余势更纵横云如山坏长空黑风似潮囘万木倾要借关河供远眼不辞泥淖困初程解衣一笑僧窗下几两青鞋了此生

早饭干溪盖干吉故居也

劎外归来席未温南征浩荡信乾坤峯囘内史曾游地竹暗仙人旧隐村白髪孤翁鉏麦垅茜裙小妇闯篱门行行莫动乡关念身似流槎岂有根

赠枫桥化城院老僧

老宿禅房里深居罢送迎炉红豆萁火糁白芋魁羮毳衲年年补纱灯夜夜明门前霜半寸笑我事晨征

双桥道中寒甚

裂面霜风快似镰重重裘袴晩仍添梅当官道香撩客山逼篮舆翠入帘男子坐为衣食役年光常向道途淹古来共说还家乐岂独全躯畏楚钳

行牌头奴寨之间皆建炎末避贼所经也

今朝霜薄风气和霁色满野行人多沙平水浅木叶下揺檝渡口生微波建炎避兵犇窜地谁料白首重经过四十余年万事改惟有青嶂高嵯峨安得西国蒲萄酒满酌南海鹦鹉螺侑以吴松长丝之玉鲙送以邯郸皓齿之清歌向来丧乱汝所记大地凛凛忧干戈偶然不死到老大为底苦惜朱颜酡

早发奴寨

暖彻衣篝蜡炬明邻鸡喔喔促残更丈夫虽有四方志客子终悲千里行月落龙蛇蟠木影山空风雨起滩声上车莫恨晨霜冷又得修途一日晴

题绣川驿

绣川池阁记曾游落日栏边特地愁白首即今行万里淡烟依旧送孤舟归心久负鲈鱼鲙春色初囘杜若洲会买一蓑来钓雨凭谁先为谢沙鸥

夜行宿湖头寺

卧载蓝舆黄叶村疏钟杳杳隔谿闻清霜十里伴微月断雁半行穿乱云去国不堪心破碎平戎空有胆轮囷泗滨乐石应如旧谁勒中原第一勲

衢州道中作

耿耿孤忠不自胜南来清梦绕觚棱驿门上马千峯雪寺壁题诗一砚冰疾病时时须药物衰迟处处少交朋无情最恨寒沙雁不为愁人说杜陵

过灵石三峯

奇峯迎马骇衰翁蜀岭吴山一洗空拔地青苍五千仞劳渠蟠屈小诗中

又

晓日曈昽雪未残三峯杰立挿云间老夫合是征西将胸次先收一华山

宿仙霞岭下

吾生真是一枯蓬行遍人间路未穷暂听朝鸡双阙下又骑羸马万山中重裘不敌晨霜力老木争号夜谷风切勿重寻散关梦朱颜改尽壮图空【连日风霜可畏自去梁州未尝有此寒也】

道中病疡久不饮酒至鱼梁小酌因赋长句

我行浦城道小疾屏杯酌癣疥何足言亦复妨作乐此身会当坏百岁圴电雹胡为过自惜惫卧困鍼烙未尝脍噞喁况敢烹郭索今朝寓空驿窗户寒寂寞悠然忽自笑顿解贪爱缚红烛映绿樽奇哉万金药

宿鱼梁驿五鼔起行有感

忆从南郑客成都身健官闲一事无分骑霜天伐狐兔张灯雪夜掷枭卢百忧忽堕新衰境一笑难寻旧酒徒投宿鱼梁溪绕屋五更听雨拥篝炉

又

少时谈舌坐生风管葛奇才自许同闭户着书千古计变名学劎十年功酒醒顿觉狂堪笑睡起方知梦本空他日故人能忆我葛仙矶畔觅渔翁【若耶溪有葛仙公钓矶】

梦藤驿

倦马投孤驿一峯青压门萧条秋浦路荒陋夜郎村地瘴霜常薄林深日易昏百年常作客排闷近清樽

又

又入千山去真成万里行【今年自成都八千余里赴行在又千余里入闽】履霜常早驾秉炬或宵征古驿怪藤合荒陂群雁鸣客中常少睡归梦若为成

梅花绝句

空谷佳人洛浦仙洗妆真态更婵娟广平莫倚心如铁撩起清愁又破禅

又

月中疏影雪中香只为无言更断肠曾与诗翁定花品一丘一壑过姚黄【曾文清公尝问予梅与牡丹孰胜予以此荅】

又

折得梅花愧满颜文书堆案正如山输君一觉翛然梦长在清泉白石间

又

濯锦江边忆旧游纒头百万醉青楼如今莫索梅花笑古驿灯前各自愁

又

蜀王小苑旧池台江北江南万树梅只怪朝来歌吹闹园官已报五分开【成都合江园盖故蜀别苑梅最盛自初开监官日报府报至开五分则府主来宴游人亦竞集】

又

湖上梅花手自移【予所居在山阴镜湖】小桥风月最相宜主人岁岁常为客莫怪幽香怨不知

又

吾州古梅旧得名云蒸雨渍绿苔生一枝只好侩窗看莫售千金入凤城【山阴古梅枝干皆苔藓都下甚贵重之】

又

探春岁岁在天涯醉里题诗字半斜今日谿头还小饮冷官不禁看梅花

又

池馆登临雪半消梅花与我两无聊青羊宫里应如旧肠断春风万里桥

又

今年真负此花时醉?何曾挿一枝渐老情怀多作恶不堪还作送梅诗【去年在成都尝赋诗送梅】

劎南诗稿卷十

<集部,别集类,南宋建炎至德佑,剑南诗藁>








卷十一



钦定四库全书

劎南诗稿卷十一

宋　陆游　撰

对酒

识字记姓名击劎一人敌孙吴相斫书了解亦何益不如黄金罍潋潋春波碧欣然对之笑未饮愁已释白头生黑丝苍颜桃李色金丹空九转正恐无此力朝饮绩五斗莫饮髠一石寄谢采芝翁无为老青壁

遣兴

西州落魄九年余濯锦江头已结庐谁遣径归朝凤阙不令小住奉鱼书【余将赴僰道被命东归】尘埃眯目诗情尽疾病侵人酒兴疏寄语莺花休入梦世间万事有椉除

建安雪

建谿官茶天下绝香味欲全须小雪雪飞一片茶不忧何况蔽空如舞鸥银瓶铜碾春风里不枉年来行万里从渠荔子腴玉肤自古难兼熊掌鱼

雪晴至后园

病扶藤杖觅残梅牢落情怀怕酒杯约束园丁勤洒扫新年作意待春来

又

宝马东风拥犊车碧鸡坊里擅豪华南来强作寻春梦何处如今更有花

开元莫归

白髪书生不自珍天涯又作宦游身谿桥烟淡偏宜晩埜寺花迟未觉春日?登山思谢屐病余漉酒负陶巾茹芝却粒平生事囘首岩扉一怆神【寺在紫芝山下】

书怀

濯锦江头成昨梦紫芝山下又新年久因多病疏云液近为长斋进玉延啼鸟傍檐春寂寂飞花掠水晩翩翩支离自笑生涯别一炷炉香绣佛前

游凤皇山

穷日文书有底忙幅巾萧散集山堂一樽病起初浮白连焙春迟未过黄坐上清风随麈柄归途微雨发松香临溪更觅投竿地我欲时来小作狂

园中杂书

萧萧慈竹鸟呼风宛似山光小阁东?欲杖藜寻昨梦更添红绽绿阴中【山光阁在潭毒关下】

又

北窗看镜意凄然梦断梁州已七年猎猎彩旗春日晩不堪花外见秋千【山南秋千最盛巷陌处处有之】

又

笋生密密复疏疏来看偏宜晓雨余乞与人间作图画幅巾短褐小篮舆

又

残花委地笋掀泥香椀诗囊到处携幽梦欲成谁唤觉半窗斜日鹧鸪啼

烹茶

麹生可论交正自畏中圣年来衰可笑茶亦能作病噎呕废晨飧支离失宵暝是身如芭蕉宁可与物竞兔瓯试玉尘香色两超胜把玩一欣然为汝烹茶竟

病中久止酒有怀成都海棠之盛

碧鸡坊里海棠时弥月兼旬醉不知马上难寻前梦境樽前谁记旧歌辞目穷落日横千嶂肠断春风把一枝说与故人应不信茶烟禅榻鬓成丝

北斋

新竹侵幽幔疏莲散远汀研朱朝点易捣蘖夜潢【一作横】经岩壑知心赏琴樽乐性灵会当烦太史一奏少微星

出塞曲

千骑为一队万骑为一军朝践狼山雪莫宿榆关云将军羽箭不虚发直到祈连无雁群春雷收阵鼔蜿蜿惊蛇射生弩落蕃遗民立道边白髪如霜泪如雨褫魄敌人作穷鼠竞裹头颅不敢语阵前乞降马前舞檄书夜入黄龙府

思故山

千金不须买画图听我长歌歌镜湖湖山奇丽说不尽且复为子陈吾庐柳姑庙前鱼作市道士庄畔菱为租一弯画桥出林薄两岸红蓼连菰蒲陂南陂北鸦阵黑舍西舍东枫叶赤正当九月十月时放翁艇子无时出船头一束书船后一壶酒新钓紫鳜鱼旋洗白莲藕从渠贵人食万钱放翁痴腹常便便莫归稚子迎我笑遥指一抹西村烟

送钱仲耕修撰

姑孰溪边识胜流十年重见岂人谋自应客路难为别不是阳关作许愁儤直公看鳌禁月倦游我梦镜湖秋殷勤为报中朝旧睡足平生是建州

建宁重五

霏微入户黄梅雨磊落堆盘碧筒黍病来一滴不饮酒但嗅菖蒲作端午人生忽忽东逝波白头奈此节物何去年已作归州客今年建州更愁绝归州猿吟鸟啼里屈沱醉归诗满纸【屈沱盖屈原故居楚人谓江之别流为沱】即今忆此那可得西望归州三叹息

雨晴至园中

入夏经月雨园路久已荒今朝偶一到蒿艾如人长岂惟蛙黾豪颇觉蜂蝶狂怅然怀故山舍东百本桑迨此积雨余枝叶沃以光父老适相遇藉草挥一觞一觞颓然醉笑语相扶将赋诗示儿子此乐未易忘

夏日

微风过中庭庭树飒有声穿帘徐入座巾屦有余清

又

展画发古香弄笔娱昼寂是中亦何好使我喜忘食

又

呼儿整吾驾驾言返林庐可使临老眼常亲吏文书

发书画还故山戏书

昨日遣画笥今日发书簏空斋惟一床窗影乱风竹平生钻故纸夙好老尤笃奇哉扫除尽蝉蜕三万轴岂惟息烦心亦足养病目从渠褦襶生自献公车牍

白髪

白髪千茎绿鬓稀卧看鹓鹭刺天飞平生窃鄙贡公喜故里但思陶令归清坐了无书可读【近尽遣书笥归】残年赖有佛堪依君看世事皆虚幻屏酒长斋岂必非

怀谭德称

谭子文章旧有声几年同客锦官城江楼列炬千锺饮花市联鞍一字行人世绝知非昨梦天真堪笑博浮名空斋独夜萧萧雨枕上诗成梦不成

客思

千里关山道路赊可怜客子费年华杯觞滟滟红烧酒风露盈盈紫笑花孤月有情来海峤双鱼无信到天涯此生那得常飘泊归卧东溪弄钓车

又

两鬓星星久倦游凄凉况复寓南州未甘蟋蟀专清夜已叹梧桐报素秋绮语安能敌生死热官正欲快恩雠空堂饱作东归梦梦泊严滩月满舟【舟行还山阴道出七里滩】

建安遣兴

建安酒薄客愁浓除却哦诗事事慵不许今年头不白城楼残角寺楼钟

又

锦城重到叹无期忽忆书台步月时白浪黏天鲛鳄横梦中识路亦何为

又

今岁清诗欠百篇强寻笔砚意茫然秋风有句君知否合在严光钓濑边

又

古今清绝沅湘路卧想蒲帆十幅开不是避人思远适肺肝尘土要诗才

又

绿沈金锁少时狂几过秋风古战场梦里都忘闽峤远万人鼓吹入平凉

又

刺虎腾身万目前白袍溅血尚依然圣时未用骁腾将虚老龙门一少年

病起偶到复庵

经旬羸卧怯登临偶忆东庵试一寻新竹初成迷栈路【庵后依古城有小栈百步】断云不散抱城阴陂池绿静龟鱼乐亭馆苍凉草树深欲把一杯无奈懒病来触目动归心

前有樽酒行

虚堂雨过生凉飔劝君一醉君勿辞去年不知今岁事明年万事今得知旧时扶床同戏儿还乡问讯令人悲冢丘累累在者谁纸钱雨湿抱树枝君去六十有几时更望七十何其痴求师学道亦已迟谢客努力从鸱夷

又

绿酒盎盎盈芳樽清歌袅袅留行云美人千金织宝裙水沈龙脑作燎焚问君胡为惨不乐四纪烽烟暗幽朔诸人但欲口计功茫茫九原谁可作丈夫可为酒色死战场横尸胜床第华堂乐饮自有时少待克敌献天子

游南塔院

小破文书梦闲成杖履游涧幽泉激激院静竹修修病骨凉如洗归心浩莫收船轻不载石一叶乱沙鸥

感怀

半年建安城士友阙还往出门每太息还舍犹惝恍有酒谁与倾得句空自赏疏直触人情低回泚吾颡岂无佳山水正尔寄梦想何当载亲朋烟浦揺两桨

雨夜

一雨遂通夕安眠失百忧窗扉淡欲晓枕簟凛生秋画烛争碁道金尊数酒筹依然锦城梦忘却在南州

夜坐偶书

衰髪萧疏雪满簪莫年光景易骎骎已甘身作沟中断不愿人知?下音病鹤摧颓分薄俸悲蛩断续和微吟向来误有功名念欲挽天河洗此心

长歌行

人生宦游亦不恶无奈从来宦情薄既不能短衣射虎在南山又不能鬬鸡走马宴平乐惟有钓船差易具问君胡为不归去片云雨暗玉笥峰斜日人争石旗渡渡头酒垆堪醉眠白酒醇酽鲈鱼鲜菰米如珠炊正熟莼羮似酪不论钱翁唱菱歌儿舞櫂醉耳那知朝市闹城门几度送迎官睡拥乱蓑呼未觉

雨夜不寐观壁间所张魏郑公砥柱铭

疾风三日横吹雨竹倒荷倾可怜汝空堂无人夜向中卧看床前烛花吐壮怀耿耿谁与论榰床老龟不能语世间岂无一好汉叱咤喑呜力如虎壁间三丈砥柱铭贞观太平如更睹何当鼓吹渡河津下马观碑驰马去

客谈荆渚武昌慨然有作

去岁出蜀初东游峩舸大艑下荆州便风转头五百里吟啸已在黄鹤楼戏拈铁笛吹出塞水涌月落鱼龙愁明朝喧传古仙过碧玉带束黄絁裘岂知一官自桎梏簿书期会无时休丰城宝劎已化久我自吐气冲斗牛洞庭四万八千顷蟹舍正对芦花洲速脱衣冠挂神武散髪烂醉垂虹秋

书怀

青城结云巢拟住三千年御风偶南游万里栖紫烟翠裘绿玉杖白日凌青天招呼方瞳翁邂逅鸟爪仙朝咏阴阳歌暮诵道德篇玉童持碧简笙鹤来翩翩海边武夷山小留赏宿缘火食非所乐巾褐常翛然清时未免出颇息世俗传行矣秋风高去采玉井莲

平生

平生涉世似虚舟不着胸中一点愁已用浮云看富贵肯缘华屋叹山丘戴溪寒酿千峯雪严濑声酣七里秋好景人间随处有未埋白骨且闲游

自咏

游戏人间岁月多痴顽将奈此翁何放开绳棰牛初熟照破乾坤镜未磨日落苔矶闲把钓雨余篷舵乱堆蓑明朝不见知何处又向江湖醉踏歌

池亭夜赋

池上小亭幽清宵秉烛游荷盘时泻露萤火早知秋有感岁时速无声河汉流殊方不堪住归梦绕沧洲

雨夜偶书

高卧空堂风雨来更阑频看烛花摧新凉萧爽秋期近多病侵寻老境催万事极知终变灭一官那得久低回床头幸有楞伽在更炷炉香手自开

思归

平生无宦情方外久浪迹往来梁益间一笑颇自得花秾锦城酒月白瞿塘笛咿哑下江橹跌宕登山屐巴东烟雨秋渭上风雪夕至今客枕梦万里不能尺谁知建安城触目非夙昔冥冥瘴雾细潋潋蛮江碧出门无交朋呜呼吾何适归哉故山路讵必须暖席

客怀

客怀耿耿向谁语世事茫茫空自知坚坐懒穷牛渚怪倦游何恨雁门踦眼前客共一杯酒身后人传千首诗报与故交当贺我计归犹及菊花时

伏中官舍极凉戏作

尽障东西日洞开南北堂漏从闲处永风自远来凉客爱炊菰美僧夸?茗香晓来秋色起肃肃满筠床

梦与刘韶美夜饮乐甚

死生契阔十年余欲话交情涕已濡梦里偶同清夜宴醉中犹揽故人须岸巾谈笑今谁记满腹诗书只自愚我亦与公同此病早收身世老江湖

暑夜

毒暑弥三伏微凉起二更月窗风竹乱烟渚露荷倾寂寞借书读清羸扶杖行无功耗官廪太息负平生

客意

山行曳杖水拏舟走遍茫茫禹画州蝴蝶梦魂常是客芭蕉身世不禁秋早因食少妨高卧晩忆茶甘作远游龙焙一尝端可去无心更为荔枝留

夜香

投老误椉传窃食惭无功清夜一炷香实与天心通忤物虽至愚许国犹孤忠一念倘自欺百年宁有终上帝职造化生杀操至公稽首矢此心其敢累儿童

柴怀叔殿院世彩堂

卷服貂冠世间有荣悴纷纷翻覆手不如御史老莱衣世彩堂中奉春酒北斗为觞山作豆凤竹鸾丝太中寿今年宗祀降恩纶太中拜前公拜后呜呼人谁无父母盛事有及公家否万锺苦晩三釜薄人生此恨十八九我欲杀青书孝友愧非太史马牛走圣朝若遣采诗官尚可为公图不朽

月夜

小醉初醒月满床玉壶银阙不胜凉天风忽送荷香过一叶飘然忆故郷

双清堂夜赋

陆子病少间独卧谿上堂人静鱼自跃风定荷更香素月行中天流萤失孤光归鸟飞有声度此十里塘嗟我独何事迟莫客异郷太息搔短髪起视夜未央

采莲

蘸水朱扉不上关采莲小舫夜深还一樽何处无风月自是人生苦欠闲

又

云散青天挂玉钩石城艇子近新秋风鬟雾?归来晩忘却荷花记得愁

又

帝青天映麹尘波时有游鱼动绿荷回首家山又千里不堪醉里听吴歌

桥南纳凉

曳杖来追柳外凉画桥南畔倚胡床月明船笛参差起风定池莲自在香半落星河知夜久无穷草树觉城荒碧筒莫惜颓然醉人事还随日出忙

芒屦

芒屦一双青筇枝九节轻登山犹健在投檄太迟生满意竹风冷入怀溪月明清秋故不远回首忆莼羮

荔子绝句

驿骑星驰亦快哉筠笼露湿手亲开不应相与无平素曾忝戎州刺史来

又

放翁游蜀十年回病眼茫茫每懒开怪底酒边光景别方红江绿一时来

官舍夙兴

朝阳淡淡挂窗棂桐叶无风忽自零不复扶头倾白堕但知临目养黄宁新蔬带露来幽圃修绠飞泉洒广庭一出文书又围绕正应高卧尽颓龄

书怀

功名富贵两茫茫惟有躬耕策最长吏牍沈迷妨养疾囊衣结束待还乡洲中未种千头橘宅畔先栽百本桑书寄子公吾自懒故人不是总相忘

风月

老来苦无伴风月独见知未尝费招呼到处相娱嬉披襟万里快弄影三更奇淋漓蜀苑酒散落江楼诗狂歌撼山川醉墨飞蛟螭聊将调俗子更遣半生疑

大将出师歌

将军北伐辞前殿恩诏催排苑中宴紫陌惊尘中使来青门立马群公饯绣旗杂沓三十里画鼓敲铿五千面行营暮宿咸阳原满朝太息倾都羡天声一震敌已亡捷书奕奕如飞电高秋不闭玉关城中夜罢传青海箭山川图籍上有司张掖酒泉开郡县还朝策勋兼将相诏假黄钺调金铉丈夫未遇谁得知昔日新丰笑贫贱

媫妤怨

妾昔初去家邻里持车箱共祝善事主门户望宠光一入未央宫顾盼偶非常穉齿不虑患倾身保专房燕婉承恩泽但言日月长岂知辞玉陛翩若叶陨霜永巷虽放弃犹虑重谤伤悔不侍宴时一夕称千觞妾心剖如丹妾骨朽亦香后身作羽林为国死封疆

移疾

朝来移疾卧虚堂暂屏文书日更长鸥鹭近人情渐熟帘栊欲雨意先凉纱巾自照清池影蕊笈闲销古篆香莫恨微霜侵绿鬓为渠歇尽少年狂

病中怀故庐

我家山阴道湖山淡空蒙小屋如舴艋出没烟波中天寒橘柚黄霜落?䅉红祈蚕箫鼔闹赛雨鸡豚空义鱼有竭作刈麦无遗功去年一月留行役嗟匆匆今年归兴动舣舟待秋风社饮可欠我寄书约邻翁

夏夜不寐有赋

急雨初过天宇湿大星磊落才数十饥鹘掠檐飞磔磔冷萤堕水光熠熠丈夫无成忽老大箭羽凋零劎锋涩徘徊欲睡复起行三更犹凭阑干立

绿净亭晩兴

绿净亭边物色奇放翁睡起曳筇枝新凉已似雁来后微雨却如梅熟时绿竹成阴藏细栈朱阑倒影入清池登临独恨非吾土不为城头画角悲

忆山南

貂裘宝马梁州日盘槊横戈一世雄怒虎吼山争雪刃惊鸿出塞避雕弓朝陪策画清油里莫醉笙歌锦幄中老去据鞍犹矍铄君王何日奏肤功

又

醉墨淋漓酒百杯辕门山色碧崔嵬打球骏马千金买切玉名刀万里来结客渔阳时遣简踏营渭北夜衘枚十年一梦今谁记闭置车中只自哀

夕雨

屣履行莎径移床卧草亭风声杂溪濑雨气挟龙腥奕奕空中电昏昏云罅星徂年又如许吾鬓得长青

又

独夜初传漏空斋半掩扉候虫灯下语水鸟雨中归客舍愁弹劎京尘怯化衣故人招隐意字字莫相违

试茶

北窗高卧鼾如雷谁遣香茶挽梦回绿地毫瓯雪花乳不妨也道入闽来

莆阳饷荔子

江驿山程日夜驰筠笼初折露犹滋星球皱玉虽奇品终忆戎州绿荔枝

初秋书怀

二十年前已二毛即今何恨鬓萧骚孤灯自伴诗情苦俗子从嫌醉眼高烟外莫钟来远寺雨余秋涨集空壕思归更向文书懒此手惟堪把蟹螯

建州绝无芡意颇思之戏作

郷国鸡头卖早秋绿荷红缕最风流建安城里西风冷白枣堆盘看却愁

忆昔

忆昔西游变姓名猎围屠肆押豪英淋漓纵酒沧溟窄慷慨狂歌华岳倾壮士有心悲老大穷人无路共功名生涯自笑惟诗在旋种芭蕉听雨声

客思

裘马平生喜远游莫年憔悴向南州文书与睡中分日衰病和愁总怕秋无复雪郊看射虎但思烟浦听呼牛还家谁道无余俸倒槖犹堪买钓舟

初秋梦故山觉而有作

陂水白茫茫草烟湿霏霏牧童一声笛落日无余晖遥山已渐隐村巷亚竹扉老翁延我入苦谢柿栗微幸逢岁有秋一醉君勿违念此动中怀命驾吾将归

又

犬吠舍前后月明村东西岸草蛩乱号庭树鸟已栖我仆城中还担头有悬鸡小儿劝我饮村酒拆赤泥我醉不自觉颓然葛巾低着书笑蒙庄茗艼物自齐

又

昔我东归时父老迎船头开篷相劳苦怪我领雪稠故山何负君且作数月留岂知席未煖疋马来南州蛮花四时红瘴雾日夜浮归哉不可迟勿与妇子谋

又

杜宇真吾交劝去恨不速忠告输肝肺厚意均骨肉陋哉鹧鸪语揣我贫念禄竹鸡更鄙浅泥淖忧车轴秋风严濑清春雨戴溪绿行矣勿复疑照影巾一幅

寓叹

千载前人每暗同眼边俗客马牛风作文要可张子布饮酒思从陈孟公半世氛埃成潦倒几时蓑钓入空蒙一庵处处皆堪老莫怕无山着此翁

双清堂醉卧

客里逢秋醉似泥空堂独卧意凄迷乱号庭树西风急斜挂城楼北斗低末路敢贪请鹤料微官久厌驾鸡栖平生玉局经行地拟乞冰衘隐剡溪

醉书

半年愁病剧一雨喜凉新稍与药囊远初容酒盏亲浩歌惊世俗狂语任天真我亦轻余子君当恕醉人

忆唐安

南郑戍还初过蜀朝衫与鬓犹争绿逢春饮酒似长鲸醉里千篇风雨速唐安池馆夜宴频潋潋玉船揺画烛红索琵琶金缕花百六十弦弹法曲曲终却看舞霓裳袅袅宫腰细如束明朝解酲不用酒起寻百亩东湖竹归吴寂莫时自笑纵有诗情谁省录今年二顷似可谋去斸云根结茅屋

秋怀

莫年身世转悠悠又向天涯见早秋昨夜月明今夜雨关人何事总成愁

又

星斗阑干河汉流建州风物更禁秋年来多病题诗懒付与鸣蛩替说愁

昼卧闻碾茶

小醉初消日未晡幽窗催破紫云腴玉川七碗何须尔铜碾声中睡已无

月下独行桥上

新秋未再旬月露已浩然放翁一幅巾与影俱翩仙飞桥挂澄谿幽窦鸣细泉开岁才俛仰已近揺落天殊方久滞留感此岁月迁归来看青灯悄怆不得眠

夜意

火云夕方收草露秋已白堂空灯欲翳壁坏虫自啧四顾寂无人独立岸吾帻穷通何足论等是百年客何能为一饱半世出下策布帆幸无恙谁谓江海迮

秋夜书怀

断香漠漠绕藤床新月娟娟转画廊乡远每劳千里梦雨悭未放九秋凉衰迟分作骥伏枥敛退敢求锥出囊?喜今年有奇事严遵滩下系归航

思故庐

平生一束书不为屋庐计微官寄邮传俯仰阅半世草堂白云边日夜长松桂柴门入幽梦落日乱蝉嘒宦游有何好海角愁瘴疠拂衣便可耳勿使老春荠

雨夜

小雨初凉夜残灯欲暗时病多愁近酒心弱怯题诗旧友殊方少归耕晩岁宜回头语孤影此意有君知

北窗哦诗因赋

二十年来赋远游一窗又复寄南州双鹅戏雨陂塘晓乱叶飘风院落秋颜鬓蹉跎愁览镜江山重复怯登楼平生事业诗千首残稿从敎处处留

又

露下萤飞仲秋月山围水绕建安城病多不辨酒中圣身远且令心太平数卷蠧书行老矣一盂蔬饭太憎生白云只在檐间宿听我清宵咏句声

俶装

绝物离人恨未能聊为旦过打包僧蹇驴渺渺秋山雨孤榻昏昏夜店灯酒量已随诗共退客愁仍与病相椉颓然衰飒嗟谁识侠气当年盖五陵

追感梁益旧游有作

西游万里倚朱颜肯放尊前一笑悭蜀苑妓围欺夜雪梁州猎火满秋山晩途忽堕尘埃里乐事浑疑梦寐间浮世变迁君勿叹剧谈犹是诧乡关

莆阳昭武延平送兵渐集戏书

鼓声晨𬘘𬘘角声莫呜呜作官了何事空叹岁月徂送兵稍稍集秣马脂吾车风霜迫揺落残暑亦已无野渡明丹枫破驿吹黄榆聊收作诗料未用厌征途

别建安

三十年来云水僧常挑钵帒系行縢信缘不作痴巢窟即是吾家无尽灯

又

楚泽吴山已惯行武夷从昔但闻名北岩小寺长汀驿且喜游山第一程

又

欹?扬鞭晩出城驿亭灯火向人明多情叶上萧萧雨更把新凉送客行

初发建安

小雨初收云未归吾行迨及晩秋时寒沙新雁无人问露井残桐有客悲征袂拂霜晨唤马驿窗剪烛夜题诗悠然且作寻山想梦里功名莫自期

宿北岩院

车马纷纷送入朝北岩灯火夜无聊中年到处难为别也似初程宿灞桥【岑参诗云初程莫早发且宿灞桥头语意至工】

书感

溪路人家尚阖扉强扶衰惫着征衣百年朝露古所叹一櫂秋风吾欲归楚客长号沽白璧汉宫太息遣明妃铄金销骨从来事老矣何心践骇机

长汀道中

晩过长汀驿溪山乃尔奇老夫惟坐歗造物为陈诗鸟送穿林语松垂拂涧枝凭鞍久忘发不是马行迟

黄亭夜雨【去武夷四十里】

未到名山梦已新千峰拔地玉嶙峋黄亭一夜风吹雨似为游人洗俗尘

游武夷山

少读封禅书始知武夷君晩乃游斯山秀杰非昔闻三十六奇峯秋晴无纤云空岩鸡晨号峭壁丹夜暾巢居寄千仞鸿荒想羲轩风雨蜕玉骨难以俗意论丹梯不容蹑修蔓亦畏扪溯滩进小艇愧惊白鹭群学道虽恨晩养气敢不勤宦游非本志寄谢鹤与猿

泛舟武夷九曲溪至六曲或云滩急难上遂回

暮年脚力倦跻攀借得扁舟卧看山怪怪奇奇何所似绿萝溪入下牢关

又

一叶凌风入硖来山童指点几崔嵬急流勇退平生意正要船从半道回

崇安县驿

驿外清江十里秋雁声初到荻花洲征车已驾晨窗白残烛依然伴客愁

过建阳县以双鹅赠东观道士为长生鹅观俯大溪鹅得其所矣武夷险绝处有仙船架崖壁间数日前大风吹堕船木数寸坚硬如石予偶得之皆此行奇事也各赋一诗

闲泛晴波唼绿萍却冲微雨傍烟汀会稽内史如相遇换取黄庭一卷经

右双鹅

断崖幽洞白云深缥缈仙槎无古今飞下一峯相劳苦却疑天外有知音

右堕木

紫谿驿【信州铅山县】

它郷异县老何堪短髪萧萧不满篸旋买一尊持自贺病身安稳到江南

又

云外丹青万仞梯木阴合处子?啼嘉陵栈道吾能说略似黄亭到紫谿

鹅湖夜坐书怀

士生始堕地弧矢志四方岂若彼妇女龊龊藏闺房我行环万里险阻真备尝昔者戍南郑秦山郁苍苍铁衣卧枕戈睡觉身满霜官虽备幕府气实先颜行拥马涉沮水飞鹰上中梁劲酒举数斗壮士不能当马鞍挂狐兔燔炙百步香拔劎切大肉哆然如饿狼时时登高望指顾无咸阳一朝去军中十载客道傍看花身落魄对酒色凄凉去年忝号召五月触瞿唐青衫暗欲尽入对衰涕滂今年复诏下鸿雁初南翔俯仰未阅岁上恩实非常夜宿鹅湖寺槁叶投客床寒灯照不寐抚枕慨以慷李靖闻征边病惫更激昂裴度请讨蔡奏事犹裹创我亦思报国梦绕古战场

信州东驿晨起

衣上征尘鬓畔霜信州古驿憩归装悲歌未肯弹长铗豪气犹能卧大床半暗残灯揺北壁常饥老马卧东厢邻鸡唱罢衣篝暖自笑行人日日忙

玉山县南楼晩望

小楼在何许正在南溪上空蒙过钓船断续闻渔唱征途苦偪仄舒啸喜清旷安得此溪水为我变春酿

玉壶亭

玉壶亭上小徘徊闲对残荷把一杯冠盖交驰期会急长官未必办频来

步过县南长桥游南山普宁院山高处有塔院及小亭缥缈可爱恨不能到

偶扶藤杖过南津野寺长桥发兴新暂就清溪照须鬓不妨翠雾湿衣巾山萦细栈疑无路树落崩崖欲压人朝暮有程常猝猝何因携酒上嶙峋

枕上感怀

五更揽辔山路长老大诵书声琅琅古人已死心则在度越秦汉窥虞唐三更投枕窗月白老夫哦诗声啧啧渊源雅颂吾岂敢屈宋藩篱或能测一代文章谁汝数老不能闲真自苦君王虽赏于𫇭于无奈宫中须羯鼔

晩过招贤渡

老马骨巉然虺尵不受鞭行人争晩渡归鸟破秋烟湖海凄凉地风霜揺落天吾生半行路搔首送流年

卧舆

白首躬耕已有期凤城归路却迟迟卧舆拥被听秋雨占尽人间好睡时

奏乞奉祠留衢州皇华馆待命

世念萧然冷欲冰更堪衰与病相椉从来幸有不材木此去真为无事僧【见丹霞录】耐辱岂惟容唾面寡言端拟学铭膺尚余一事犹豪举醉后龙蛇满剡藤

寓舍偶题

转徙身飘梗淹留等系匏雁孤依远渚鸠拙寄空巢寒日頳梨颊清霜长橘包平生麹道士岁晩欲深交

夙兴

客中睡眠少常以鸡鸣兴新炭炽宿火膏油续残灯焚香倚蒲团外静中已凝荣辱两不到淡如秋水澄出定窗已白炯炯寒日昇厨人作芋糁供此在家僧

夜坐

老知世事谩纷纷纸帐蒲团自策勲一夜北风吹裂屋石楼无耳不曾闻

偶得石室酒独饮醉卧觉而有作

初寒思小饮名酒忽堕前素罂手自倾色若秋涧泉浩歌复起舞与影俱翩仙一笑遗宇宙未觉异少年诗人不闻道苦叹岁月迁岂知汝南市自有壶中天河洛久未复铜駞棘森然秋风归去来虚老玉井莲

午睡

风霜践残岁我乃羁旅人如何得一室床敷暖如春午枕挟小醉鼻息撼四邻心安了无梦一扫想与因逡巡起颒面览镜正幅巾聊呼蟹眼汤瀹我玉色尘

赠柯山老人

柯山老人九十余乱髪不栉瘦如枯百穿千结一布袴得酒一吸辄倒壶自言少年不蓄孥有钱径付酒家垆人生办此真良图弃官从翁许我无

寓馆晩兴

随牒人间不自怜衢州孤驿更萧然百年细数半行路万事不如长醉眠髪短经秋真种种腹寛耐事只便便晚窗商略唯当饮安得黄花到眼边【今年九月将尽竟未见菊】

叶相最高亭

高亭新筑冠鳌峯眼力超然信不同肤寸油云泽天下大千沙【一作法】界纳胸中春游到处群花拥夜宴欢时百榼空刘白老来忘世味只思诗酒伴裴公【裴晋公留守东都白乐天刘梦得以分务与晋公倡酬】

婺州州宅极目亭

尚书曳履上星辰小为东阳作主人朱阁凌空云缥缈青山绕郭玉嶙峋似闻旋敎新歌舞且慰重临旧吏民莫倚阑干西北角即今河洛尚沙尘

谢演师送梅

早梅时节到江南已判樽前酒满衫输与西邻明上座解从大庾岭头参

又

折送江梅意不疏要敎相对鬬清臞为君着向明窗下试问山翁具眼无

访毛平仲问疾与其子适同游柯山观王质烂柯遗迹

篮舆访客过仙村千载空余一局存曳杖不妨呼小友还家便恐见来孙林峦巉绝秋风瘦楼堞参差暮气昏酒美鱼肥吾事毕一庵那得住云根

月岩

几年不作月岩游万里重来已白头云外连姢何所似平羌江上半轮秋

弋阳县驿

大雨山中采药回丫头岩畔觅诗来唤船野渡逢迎雪携酒溪头领略梅久客愁心端欲折何时笑口得频开殷勤记着今朝事破驿空廊叶作堆

弋阳道中遇大雪

我行江郊暮犹进大雪塞空迷远近壮哉组练从天来人间有此堂堂阵少年颇爱军中乐跌宕不耐微官缚凭鞍寓目一怅然思为君王扫河洛夜听簌簌窗纸鸣恰似铁马相磨声起倾斗酒歌出塞弹压胸中十万兵

雪中感成都

忆在西州遇雪时绣筵处处百花围乌丝阑展新诗就油壁车迎小猎归感事镜鸾悲独舞寄书筝雁恨慵飞愁多自是难成醉不为天寒酒力微

雪后苦寒行饶抚道中有感

残雪暮还结朔风晴更寒重裘犹粟肤连酌无骍颜指直不可握终日缩袖间十年走万里何适不艰难附火财须臾揽辔复慨叹恨不以此劳为国戌玉关

对酒

温如春色爽如秋一榼灯前自献酬百万愁魔降未得故应用尔作戈矛

又

叹息人真未易知暮年始觉麹生奇个中妙趣谁堪语最是初醺未醉时

梅花【临州道中见梅数树憔悴特甚】

我与梅花有旧盟即今白髪未忘情不愁索笑无多子惟恨相思太瘦生身世何曾怨空谷风流正自合倾城增冰积雪行人少试倩羁鸿为寄声

雪中寻梅

莫遣扁舟兴尽回正须冲雪看江梅楚人原未知真色施粉何曾太白来

又

幽香淡淡影疏疏雪虐风饕亦自如正是花中巢许辈人间富贵不关渠

江上梅花

老来乐事少关身犹喜尊前见玉人岂是凄凉偏薄命自缘纤瘦不禁春姢姢月上明江练黯黯天低糁玉尘绝磵断桥幽独处护持应有主林神

劎南诗稿卷十一

<集部,别集类,南宋建炎至德佑,剑南诗藁>








卷十二



钦定四库全书

劎南诗稿卷十二

宋　陆游　撰

拟岘台观雪

垂虹亭上三更月拟岘台前清晓雪我行万里跨秦吴此地固应名二绝山川灭没雪作海乱坠天花自成态狂歌痛饮豪不除更忆衘枚驰出塞芦摧苇折号饥鸿欲傅粉墨无良工摩挲东绢三叹息收入放翁诗卷中明朝青天行日毂万瓦生烟失琼玉世间成坏本相寻却看晴山晕眉绿

旧在成都初春无事日访昭觉保福正法诸刹甚可乐也追怀慨然因赋长句

忆在西川集宝坊幅巾萧散日初长伊蒲塞馔分香积优钵罗花散道场客路逢春增感慨旧游回首已微凉新晴强作寻幽计有底文书作许忙

园中赏梅

阅尽千葩百卉春此花风味独清真江边晓雪愁欲语马上夕阳香趁人慰眼红苞初报信回头青子又生仁羁游偏觉年华速徙倚阑干一怆神

又

行遍茫茫禹画州寻梅到处得闲游春前春后百回醉江北江南千里愁未爱繁枝压纱?最怜乱点糁貂裘一寒可贺君知否又得幽香数日留

正月十五日出郊至金石台

渐老惜时节思游那可忘雪晴天浅碧春动柳轻黄笑语寛衰疾登临到夕阳未须催野渡聊欲据胡床

又

开岁多休暇官身亦暂闲楼台先昼永花柳向春悭啼鸟随游辔和风惬醉颜更怜归路好破墨数峯山【晚归见西南诸山如画】

六日小饮园中光景鲜妍红梅已拆恍记在果州偶得绝句

轻裘骏马金泉路【金泉盖谢自然轻举之地】默数新春又九年风景不殊人自老忽惊作梦到临川

闻雁

过尽梅花把酒稀熏笼香冷换春衣秦关汉苑无消息又在江南送雁归

抚州上元

江月微云外街泥小雨余人如虚市散灯似晓星疏覉雁同身世新霜上鬓须明年更清绝渔火对茅庐

登拟岘台

层台缥缈压城𬮱倚杖来观浩荡春放尽樽前千里目洗空衣上十年尘萦回水抱中和气平远山如醖藉人更喜机心无复在沙边鸥鹭亦相亲

灯夕有感

芙渠红绿亦参差睡起烧香强赋诗万里锦城无梦到岂惟虚负放灯时

庚子正月十八日送梅

满城桃李争春色不许梅花不成雪世间尤物无盛衰万点萦风愈奇绝我行柯山眠酒家初见窗前三四花恨无壮士挽斗柄坐令东指催年华今朝零落已可惜明日重寻更无迹情之所锺在我曹莫倚心肠如铁石

初春怀成都

我昔薄游西适秦归到锦城逢早春五门收灯药市近小桃妖妍狂杀人【蜀中入春惟小桃先开似垂丝海棠】霓裳法曲华清谱燕妒身轻莺学语歌舞更休转盼间但见宫衣换金缕世上悲欢岂易知不堪风景似当时病来几与麹生绝禅榻茶烟双鬓丝

春雨

冬旱土不膏爱此春夜雨四郊农事兴老穉迭歌舞相呼长沮耕分喜樊迟圃丰年已在目亭障静桴鼓我归未有期一官寄仓庾幸复寛简书不敢恨羁旅

雨中遣怀

病中草草度年华睡起囱囱日易斜抵死愁禁千斛酒薄情雨送一城花镜湖烟水揺朱舫锦里香尘走钿车此梦即今都打破不妨寂寞住天涯

又

霏霏春雨细如丝正是春寒欺客时心向宦途元淡薄梦寻郷国苦参差楼前新涨绿三尺墙外尚余红几枝摆拨簿书呼酒榼南湖西塔有幽期

晩晴

水声??赴回塘帘影疏疏绕四廊静院数杯倾白堕幽窗一枕梦清湘润侵书笥深防蠧?彻衣篝?得香解组径归应更乐偷闲犹足傲羲皇

春晚

五十六翁身百忧年来转觉此生浮山川信美故乡远天地无情双鬓秋社后燕如归客至春残花不为人留一觞一咏从来事莫笑扶衰又上楼

春晚坐讲忽梦泛舟饮酒乐甚既觉怅然有赋

梦泛扁舟逸兴多画桡揺荡麹生波微风蔌蔌生蒲苇小雨霏霏湿芰荷舞落乌纱从岁去歌酣白纻奈情何年来惟觉华胥乐莫遣茶瓯战睡魔

遣兴

老子痴顽惯转蓬残年懒复问穷通赦书虽未除诗债盟府犹当策酒功桐岭市回人踏月柘冈月落鸟呼风浮生触处无真实岂独南柯是梦中

老去

老去时时病春来日日阴文书有期会山水负登临倦客风埃眼孤臣狗马心余寒欺短褐莫惜酒杯深

雨夜

百紫千红占岁华又随风雨卷泥沙即今空有梦为蝶当日曾将命乞花倦枕残灯人寂寞幽窗小草字欹斜悲欢变灭何穷已学得山僧自一家

简黎道士

满箔吴蚕茧渐稠四郊膏雨麦方秋道人昔是茶山客病叟新为药市游耆旧凋零谁晤语篇章璀璨尚风流兰亭剡曲春光好倘肯相从弄钓舟

临川绝无佳酒时得一醉戏书

有酒时剧饮无酒徒浩歌庭花五六株老子独婆娑谁云苦寂寞在我亦已多筦弦万二千一笑谢天魔梦作青城去翠磴扪松萝又为平羌游素月沉烟波觉来抚几叹奈此桎梏何流年不贷人去去如飞梭

醉中怀江湖旧游偶作短歌

无渡河浪花无蒂高峥嵘莫登楼茫茫芳草难为情华轩宝马只好路旁看冶金伐石空留后世名古来惟有竹林诸人称达生一醉之外万事鸿毛轻可怜痴人竞声利坐使方寸森五兵散花洲上青山横野鱼可脍菰可烹脱冠散发风露冷卧看江月金盆倾

三月二十一日作

蹴踘墙东一市哗秋千楼外两旗斜及时小雨放桐叶无赖余寒开楝花明月吹笙思蜀苑软尘骑马梦京华懽情减尽朱颜改节物催人只自嗟

天祺节日饭罢小憩

卧听午漏隔花传帘里花残有断烟莫放辘轳鸣玉井偷闲要补五更眠

思归

白髪满青镜怅然山水身那因五斗米常作半涂人涉世风波恶思归怀抱真会当求𨱄斧送老镜湖滨

齿痛有感

眼暗头童负圣时齿牙欲脱更堪悲暮年渐解人间事蒸食哀梨亦自奇

南窗睡起

梦中忘却在天涯一似当年锦里时狂倚宝筝歌白纻醉移银烛写乌丝酒来郫县香初压花送彭州露尚滋起坐南窗成绝叹玉楼乾鹊误归期

又

昼漏迢迢暑气清不妨小倦带余酲梦从陇客声中断愁向湘屏曲处生风度帘旌红浪飐窗明香岫碧云横闲情赋罢凭谁寄怅望壶天白玉京

初夏

百叶盆榴照眼明桐阴初密暑犹清深深帘幕度香缕寂寂房栊闻燕声细煆诗聨凭棐几静思棋劫对楸枰浣花光景应如昨回首西州一怆情【浣花四月十九日也】

读程秀才诗

程子晩相得居然一坐倾新诗欲飞动病眼为开明英妙非凡质衰迟畏后生吾徒可相贺五字有长城

晨起

一官又寄汝江头落魄文园故倦游榻上铎声悲破梦檐边桐叶冷生秋暮年作吏宁长策薄禄縻人尚小留晨起凭栏叹衰甚接?纱薄髪飕飕

雨夜

两鬓新霜换旧青客游身世等浮萍少年乐事消除尽雨夜焚香诵道经

得京书或怪久不通问

惯向江湖铩羽翰云霄那敢接鹓鸾百年未必如炊久万事真须作梦看白首据鞍惭侠气青灯顾影叹儒酸手遮西日成何味还我平生旧钓竿

水亭

日淡暑犹薄雨余风更清翛然水亭立试此葛衣轻晒粉怜孤蝶穿枝喜晚莺谁知簿书里也复得吾生

醉眠

达士如鸱夷无客亦自醉痴人如扑满多藏作身祟放翁亦何长偶自远声利胸中白如练不着一毫伪醉来酣午枕晴日雷起鼻寄谢敲门人予方有公事

感旧绝句

鸭翎堠前山簇马鸡踪桥下水连天金丹炼成不肯服且戏人间五百年

又

鹅黄酒边绿荔枝【鹅黄广汉酒名绿荔枝出叙州】摩诃池上纳凉时冰纨不画骖鸾女却写江南白纻辞

又

南市夜夜上元灯西郊日日是清明青毡犊车碾花去黄金马鞭穿柳行

又

十月新霜兔正肥佳人骏马去如飞纤腰袅袅戎衣窄学射山前看打围

又

半红半白官池莲【江渎庙池】半醒半醉女郎船鸳鸯惊起何曾管折得双头喜欲顚

又

红叶琵琶出嘉州四弦弹尽古今愁胡沙漫漫紫塞晓汉月娟娟青冢秋

又

美人传酒清夜阑欲歌未歌愁远山蒲萄一斗元无价换得凉州也是闲

昼卧闻百舌

雨后郊原已遍犁阴阴帘幕燕分泥闲眠不作华胥计说与春乌自在啼【江南谓百舌为春乌】

寄吕博士

薄宦东西蜀侨居太少城休论九年谪喜识万人英别久心常折书来眼未明功名君自力丘壑我平生

游疏山

我愿匹马飞腾遍九州如今苦无騕袅与骅骝葛陂之龙又难致兀兀安得忘吾愁幸余一事差可喜云山万里芒鞋底曳杖行穿嶓冢云试茶手挹香溪水江西山水增怪奇疏山之名旧所知惜哉不见侏儒师尚想薪水俱空时寺门欲近山若拆老树苍崖含古色挂包便住吾岂能一来要是疏山客

疏山东堂昼眠

饭饱眼欲闭心闲身自安乐超六欲界美过八珍盘香缕萦檐断松风逼枕寒吾儿解原梦为我转云圑【是日约子分茶】

山中作

朱墨纷纷讼满庭半年初得试山行烧香扫地病良已饮水饭蔬身顿轻日落三通传浴鼔雨余千耦看农耕故巢光景还如此为底淹留白髪生【余书堂在云门寺西】

观蔬圃

菘芥可葅芹可羮晩风咿桔橰声白头孤宦成何味悔不畦蔬过此生

东堂晨起有感

不解飞车越九州青鞋处处为山留百年未尽且作梦三日闲行聊散愁世上几经华表柱尊前好在黑貂裘龙泉幸是无人斸暮露光芒上斗牛

金谿道中

云暗苦竹市雨来乌石冈驾犁双犊健?茧一村香天地君恩重风埃吏责忙敢辞坡路滑且领笋舆凉

小憩前平院戏书触目

道边小寺名前平残僧二三屋半倾旁分千畦画楸局正对一山横翠屏修纤弱蔓上幽援【一作拔】坚瘦穉柏当前荣稻秧正青白鹭下桑椹烂紫黄鹂鸣村虚卖茶已成市林薄打麦惟闻声泥行扶犁吒新犊野馌烧笋炊香秔十年此乐发梦想忽然到眼难为情上车欲去复囘首那将暮境供浮名

遣兴

小麦登场雨熟梅闭门病眼每慵开酒杯不解为愁敌书卷才开作睡媒骨朽空名垂断简冢荒残碣卧苍苔纷纷倾夺知何得老觉人间但可哀

雨后独登拟岘台

高城断处阁横空目力虽穷兴未穷燕子争泥朱槛外人家晒网绿洲中谁能招唤三秋月我欲凭陵万里风更比岘山无湛辈论交惟是一枝筇

数日诉牒苦多甚戏作

江南五月暑犹薄梅子正黄风雨恶庭中讼獠不贷人急甚常如虎遭缚空斋鼠迹留几尘赋诗饮酒疑前身脱归径卧与壁语敢恨无人问良苦

与黎道士小饮偶言及曾文清公慨然有感

临川税驾忽数月嗜睡爱闲常闭门君诗始惬病僧意吾道难为俗人言秋雨凄凄黄叶寺春风酣酣绿树村曾公九原不可作一尊破涕诵招魂

念归

江城五月朝暮雨雨脚才收水流础酒杯未把愁作病麈柄欲拈谁共语有时暂解簿书围独坐藤床看香缕林塘渺渺鸠正懽帘幕阴阴燕新乳湖山旧隐入我梦白首忘归独安取一生花里醉春风即今愿作扶犁翁五月十一日夜且半梦从大驾亲征尽复汉唐故地见城邑人物繁丽云西凉府也喜甚马上作长句未终篇而觉乃足成之

天宝边兵陷两京北庭安西无汉营五百年间置不问圣主下诏初亲征熊罴百万从銮驾故地不劳传檄下筑城绝塞进新图排仗行宫宣大赦冈峦极目汉山川文书初用淳熙年驾前六军错锦绣秋风鼓角声满天苜蓿峯前尽停障平安火在交河上凉州女儿满高楼梳头已学京都様

雨夜

墙西泥三寸墙东草三尺可怜白鹿泉蛙黾纷狼籍湿萤如陨星入户黏几席病夫本嗜睡况此风雨夕永怀瀼西寺更忆山南驿陈迹不可追昏然堕吾帻

又

檐高雨声壮堂豁雾气入飞萤照画栋相逐光熠熠向来经春旱苍耳暗原隰微官又厚责抚事百忧集三日雨不休四野苖尽立登高思赋诗簿书缚人急

焚香昼睡比觉香犹未散戏作

小屏烟树远参差吏散身闲与睡宜谁似炉香念幽独伴人直到梦回时

又

燕梁寂寂篆烟残偷得劳生数刻闲三叠秋屏护琴枕卧游忽到瀼西山

仲夏小旱方致祷忽大雨连日江水为涨喜而有作

旱苖垂槁叹何堪大雨谁知变立谈翠麓青林呑欲尽恶风白浪战方酣江翻龟窟连云泽雷挟龙腥起雪潭从此年丰真少事炷香终日坐蒲龛

冒雨登拟岘台观江涨

雨气分千嶂江声撼万家云翻一天墨浪蹴半空花喷薄侵虚阁低昂泛断槎壮游思夙昔椉醉下三巴

薙庭草

露草烟芜与砌平群蛙得意乱疏更微凉要作安眠地放散今宵鼔吹声

蛱蝶词

蛱蝶子去复来草齐腰花乱开蜜蜂辛苦为人计林莺百啭胡为哉嗟尔蛱蝶独得意飞来飞去无嫌猜追花逐絮阑干角人生安得如汝乐

大雨逾旬既止复作江遂大涨

墙角蚊雷喧甲夜湿星昏昏出云罅临堂仰占久叹咤悬知龙君未税驾行人困苦泥没胯居人悲啼江入舍便晴犹可望秋稼努力共祷城南社

又

一春少雨忧旱暵熟睡湫潭坐龙懒以勤赎懒护其短水浸城门渠不管传闻霖潦千里远榜舟发粟敢不勉空村避水无鸡犬?舍夜深萤火满【民家避水多依丘阜以小舟载米赈之】

烧丹示道流

昔烧大药青牛谷磊落玉床收箭镞扶桑朝暾谨火候仙掌秋露勤沐浴带间小瓢鬼神卫异气如虹夜穿屋点成黄金弃山海挥手人间一裘足明年服丹径仙去洞庭月冷吹横玉相逢只恐惊倒君毛髪毵毵垂地绿

书感

半世狂疏践骇机暮年持此欲安居曾凭香火消前业已筑茆茨讼昨非【余村居筑小轩以昨非名之】薄俗惯看翻覆手忧心空复倒顚衣烟蓑雪笠家风在送老湖边一钓矶

夏日

病退身初健时清吏更休渴蜂窥砚水慵燕息帘钩碁局每坐隐屏山时卧游真成爱长日未用忆新秋

寄统

大儿挈药囊小儿负书笈共作兰亭游讵必群贤集言此二十年白首终未践汝复守荆扉经年不相见楚越天一涯书疏何由频诸弟亦可怜说兄辄酸辛江城秋尚远桐叶落可埽怅然怀故谿菱丝雨中老

自讼

家弊须微禄年衰尚远游未逃朋友责更遣吏民羞采药思长往传书却小留微风入桐叶分我一帘秋夏日昼寝梦游一院阒然无人帘影满堂惟燕蹋筝弦有声觉而闻铁铎风响璆然殆所梦也邪因得绝句

桐阴清润雨余天檐铎揺风破昼眠梦到画堂人不见一双轻燕蹴筝弦

虚堂

暑气虚堂一点无爽如秋露贮冰壶沧州未遽浮舴艋碧井聊听放辘轳肃肃清风生薤簟酣酣美睡付纱?恼人不奈奴兵辈环抱文书待日晡【江西率以申初治文书至暮夜乃已】梦仙【梦朝谒大宫殿仰视去天甚近星皆大如月气清寒如十月间时庚子六月一日也】

中宵游帝所广殿缀仙官天逼星辰大霜清劎佩寒赋诗题碧简侍宴跨青鸾惆怅尘缘重梦残更未残

自嘲

夜作看花梦朝赋饮酒诗吾梦固忘矣诗亦聊自欺荒园无佳花牵牛漫疏篱给酒月四斗【官供酒月止四斗耳】一觞难屡持悲欢有定数未至谁得知愿从大钧问一笑在何时

长歌行

燕燕尾涎涎横穿乞巧楼低入吹笙院鸭鸭觜唼唼朝浮杜若洲暮宿芦花夹嗟尔自适天地间将俦命侣意甚闲我今独何为一笑乃尔悭世上悲欢亦偶然何时烂醉锦江边人归华表三千岁春入箜篌十四弦

对酒

檐铎鸣杂佩帘旌动微波我老懒读书如此长日何名酒来清江嫩色如新鹅奇葅映玉盘珍鲊开绿荷万事姑置之逌然酣且歌宦游亦何好且复小婆娑秋风云门道踏月扪青萝

自咏

梦归不恨故山深霜雪今年已满簪报国有心身潦倒养生无术病侵寻晨兴聊取经遮眼夜坐时凭易洗心安用更为逃暑饮虚堂三复自萧森

夏日睡起

簟纹似秋水含风蹙微漪帐幅如春烟缥缈不受吹团扇堕枕边皎皎素月晖非睡复非觉心定息自迟茶熟我亦起寒泉掬珠玑浮瓜空把玩甚矣今年衰

所居堂极凉虽三伏常有秋意也偶得长句

高栋虚檐六月凉野人谁遣寄华堂炎威自避重重幕清吹时生曲曲廊白苎出箱开叠雪甘瓜随刃落轻霜凭谁为报金羇客满帽京尘有底忙

雨后露坐小酌

闭门谁与乐颓年旋扫桐阴近酒边病久一春稀见蝶雨多六月始闻蝉官仓求饱真聊尔山墅怀归每惘然从此读书仍复懒惟留白眼望青天

日暮南窗纳凉

冠盖尘沙得我憎脱巾聊喜髪鬅鬙素娥东踊行空阔清吹南来扫郁蒸团扇正闲看破墨矮床欹卧怯文藤扁舟归去应尤乐莫羡金盘赐苑冰

中夜起登堂北小亭

幽人曳杖上青冥掠面风轻宿醉醒朱户半开迎落月碧沟不动浸疏星禽声格磔频移树花影扶疏自满庭叹息明年又安往此身何啻似浮萍

登拟岘台

憔悴思吴客凄凉拟岘台一年秋欲到两鬓老先催袅袅菱歌断翩翩水鸟来倚阑哦五字未稳莫轻回

夜意

洒地移床曲槛前葛衣萧爽接?偏庭空秋近露沾草月落夜阑星满天静待微风停素扇旋消残酒漱寒泉翛然自与氛埃远安用骑鲸学水仙

道院遣兴

微官不复叹头颅高栋虚窗乐有余中夜塔铃空际语望秋庭树月中疏甗炊青饭留岩客露点朱毫勘玉书犹恨未成归剡曲小舟闲采白芙渠

夜行至白鹿泉上

小雨病良已新秋夜渐长隔城闻鹤唳出户逐萤光荒径穿蒙密遥空望莽苍泉声落环佩肝肺为清凉堂中以大盆渍白莲花石菖蒲翛然无复暑意睡起戏书

海东铜盆面五尺中贮涧泉涵浅碧岂惟冷浸玉芙蕖青青菖蒲络奇石长安火云行日车此间暑气一点无纱?竹簟睡正美鼻端雷起惊僮奴觉来隐几日初午碾就壑源分细乳却拈燥笔写新图八幅冰绡瘦蛟舞

初秋

湿萤相逐照高栋又见一年风露秋流落江湖常踽踽扫平河洛转悠悠簿书终日了官事尊酒何时寛客愁拟倩天风吹梦去浩歌起舞散花楼

书怀绝句

不到天台三十年草庵犹记宿云边老僧晓出松门去手挈军持取涧泉

又

忆过栖贤见蜀僧云堂十月冷生冰定回??闻窗雪一椀琉璃照佛灯【蜀僧左绵海辨也】

又

丈人祠西山谷盘麻姑洞前松栎寒仙翁欲觅渺无处闻在青溪浴大丹【仙翁谓谯先生】

又

早佩黄庭两卷经不应灵府杂膻腥凭君为买金鸦觜归去秋山斸茯苓

又

未驾青鸾返帝郷三江七泽路茫茫看山看水无程数渔艇为家芡作粮

狂吟

浮世何须宇宙名一狂自足了平生秋风湘浦纫兰佩夜月缑山听玉笙学劎惯曾游紫阁结巢终欲隐青城年来自笑弥耽酒百斛蒲萄未解酲

闻雨

潭底垂龙唤不譍骄阳似欲败西成虚堂永夜耿无睡起听四郊车水声

初秋小疾效俳谐体

宿疢逢秋剧衰容逐日添专房一竹几列屋万牙籖【今年传书颇多】遣闷凭清圣忘情付黑甜晩来风月好一笑卷疏帘

雨后极凉料简箧中旧书有感

日昳小雨不至晡雨虽未足凉有余细泉泠泠咽幽窦清吹策策惊高梧笠泽老翁病苏醒欣然起理西斋书十年灯前手自挍行间顚倒黄与朱区区朴学老自信要与万卷归林庐尔来世俗喜变古凿空饰诈无根株愀然抚几三太息力薄抱恨何由袪兰台漆书非己责且为籖幐除蠧鱼

秋夜

湖海秋初到房栊夜转幽露浓惊鹤梦月冷伴蛩愁生计依微禄年光堕远游严滩已在眼早晩放孤舟【去年欲自三衢舟行泛七里濑归山阴今竟当为此行也】

抄书

书生习气重见书喜欲狂捣蘖潢剡藤辛苦补散亡且作短檠伴未暇名山藏故家借签帙旧友饷朱黄【借书于王韩晁曾诸家而吕周辅宇文子友近寄朱黄墨】皇坟探八索奇字穷三苍储积山崇崇探求海茫茫一笑语儿子此是却老方

晩自白鹿泉上归

坐穴藜床愧未能酌泉聊喜曳枯藤诗从病后功殊少酒到愁边量自增事业何由垂竹帛笑谈空觉负交朋兴阑却逐栖鸦返寂寞西窗已上灯

秋旱方甚七月二十八夜忽雨喜而有作

嘉谷如?稗草青沉忧耿耿欲忘生钧天九奏箫韶乐未抵虚檐泻雨声

秋日小雨有感

七月江边暑已微虚窗卧看雨霏霏凄凉蛩伴草根语憔悴鹊从天上归志士酒酣看宝劎美人泪尽倚鸳机嗟予亦有新秋感遥忆苍苔满钓矶

书李商叟秀才所藏曾文清诗卷后

陇蜀归来两鬓丝茶山已作隔生期西风落叶秋萧瑟泪洒行间读旧诗

碧海行

碧海如镜天无云众真东谒青童君九奏铿锵洞庭乐八角森茫龙汉文共传上帝新有诏蚩尤下统旄头军径持河洛还圣主更度边徼清尘氛艺祖骑龙在帝左世上但策云台勲

道院遣兴

满镜新霜老可惊十年烟陇废春耕黄丝黑黍有归梦白髪苍颜无宦情浮世不堪供把玩安心随处是修行尚嫌未到无为地酷爱朝钟暮磬声

夜酌

遥夜浇愁赖麹生灯前忽见卧长瓶比红有句狂犹在染白无方老已成园径露萤粘湿草塔檐风铎乱疏更悲秋要是骚人事未必忘情胜有情

言怀

莫笑生涯似断蓬向来诸侠避豪雄报仇使气风尘里吹竹弹丝锦绣中乐事眼看成昨梦倦游心伏作衰翁论交尚喜筇枝在白鹿泉边溯晩风

送客城西

倦客凭鞍半醉醒秋光满眼叹颓龄日斜野渡放船小风急渔村摊网腥客思不堪闻断雁诗情强半在邮亭归来更恨城笳咽烟火昏昏独掩屏

雨夜

庭院萧条秋意深铜炉一炷海南沉幽人听尽芭蕉雨独与青灯话此心

病中作

浮世寄酣枕劳生居漏船已悲身老大更着病沈绵亲旧动千里欢娱无百年床头周易在端拟绝韦编

社日小饮

社日西风吹角巾一尊强醉汝江滨杏梁燕子还堪恨归去匆匆不报人

晩到东园

岸帻寻青士凭轩待素娥官身苦日短荒圃得秋多醉眼轻浮世羁怀激浩歌功名从蹭蹬诗酒且婆娑

秋晩登拟岘望祥符观

放翁局促留江干爱此楼前烟水寛雨昏回望殿突兀秋晩?觉山苍寒中原未复泪横臆故里欲归身属官云外飞仙故不远唤渠小为驻青鸾

秋思

黄落梧桐覆井床莎根日夜泣寒螀老生窥镜鬓成雪俊鹘掣韝天欲霜破敌谁持白羽扇从军曾拥绿沈枪壮心自笑何时豁梦绕祁连古战场

病目废书终日危坐

肺渴常止酒目昏复捐书蒲团坐?手一窗寛有余心知世缘薄分与钟鼎疏湛然千仞渊养此径寸珠光明照忧患何适不自娱白云可与友晴空闲卷舒

感昔

常记东园按舞时春风一架晚蔷薇尊前不展鸳鸯锦只就残红作地衣【成都小东门外赵氏园】

又

八阵原头纵猎归割鲜藉草酒淋漓谁知此夕西窗里一盏青灯独咏诗【八阵原在成都广汉之间】

视陂至崇仁村落

津亭徙倚客衣单秋尽江南亦已寒雁翅不禁疏雨湿枫林初染早霞丹少年已叹儒冠误暮境更知行路难倦马归来踏残日长吟聊得写忧端

马上

客游多感慨老病少欢欣去去穿村市翻翻吹?裙天低落平野雁远入寒云渐觉江城近秋笳马上闻

寄周洪道参政

半生蓬艇弄烟波最爱三湘欸乃歌拟作此行公勿怪胸中诗本渐无多

又

菱舟烟雨久思归贪恋明时未拂衣乞与一城敎睡足犹能觅句寄黄扉

北窗

白首微官只自囚青灯明灭北窗幽五更风雨梦千里半世江湖身百忧壮志已孤金锁甲倦游空揽黑貂裘灞亭夜猎犹堪乐敢恨将军老不侯

登拟岘

翠阜围平野朱楼压缭墙风回半汀雁云护一天霜有地聊容拙无方可疗狂白头诗兴在吟罢意差强

休日

赐休暂许养衰残静院翛然昼掩关酿酒移花调护闷弄琴洗砚破除闲与人多忤谗销骨报国无功愧满颜一寸归心向谁说小屏依约剡中山

别张敎授归独登拟岘

小阁敞朱扉停车暂息机行人呼晩渡幼妇浣秋衣霜树欹危堞风鸦满落晖登临客愁里况是送将归

晩晴至索笑亭

中年苦肺热賸喜见新霜登览江山美经行草树荒堂空响棋子盏小聚茶香兴尽扶藜去斜阳满画廊

新酿熟小酌索笑亭

新酒黄如脱壳鹅小园持盏暂婆娑文章不进技止此仕宦忘归人谓何宿业簿书昏病眼梦游烟雨湿渔蓑醉中笑向儿童说白髪今年添几多

乾道初予自临川归锺陵李德远范周士送别于西津是日宿战平风雨终夕今自临川之高安复以雨中宿战平怅然感怀

故人已作山头土倦客犹鄣陌上尘十五年间真一梦又骑羸马涉西津

又

十五年前宿战平长亭风雨夜连明无端老作天涯客还听当时夜雨声

村舍小酌

野性安衡茅杰屋愁耽耽上不补县官下有肉食惭虽非策云骥实鄙作茧蚕失计不容悔渔蓑换朱蓝少壮尚可力老大真难堪今朝意颇豁村舍寄半酣玉版烹雪笋金苞擘霜柑岂惟写我忧亦以税我骖弄笔作一笑何用与客谈逡巡上车去湿翠浮烟岚

白塔道中椉卧舆行

小疾载卧舆独饮亦薄醉朝离战平馆午过白塔市清寒正宜懒揺兀更益睡所嗟下程早不得?此味忽忆从军时雪夜驰铁骑壮心谁复识抚事有余愧

宿城头铺小饮而睡

亭传临江浒床敷息我劳屋茅残月冷庭树北风鏖墟市饶新兔村场有浊醪气衰仍病着小饮不能豪

丰城村落小憩

霜信催寒力尚微邮亭系马旋添衣平郊极目冬耕遍小妇篸花晚饷归孤宦每随征雁远故人已似晓星稀上书自效真须猛菰正堪炊蟹正肥

再题

柴门数顷秋半日为迟留老骥厌伏枥饥鹰思下韝野桥危欲断山雨落还收何许丹青手端能写此愁

发丰城县

丰城古县已再迁出郭十步江渺然冷云四合欲下雪柔橹数声初放船孤村灯火照破驿客子何以娱今夕不辞金碗醉十分要看玉花深一尺

丰城高安之间憩民家景趣幽邃为之慨然怀归

数家聚云根细路入丛薄溅溅石渠水来往一略彴有无邻里通笑语妇子乐浊醪时相就青蔬缺盐酪日暮归闭门绩火星煜爚先期毕租税老不入城郭嗟予独何事早挿红尘脚故山未成归怅望有余怍

宿华严寺

夜宿华严寺人扶到上方唤僧同看画避佛旋移床小雨不成雪烈风还作霜钟残灯渐暗趺坐默焚香

寄奉新高令

小雨催寒着客袍草行露宿敢辞劳岁饥民食糟糠窄吏惰官仓鼠雀豪只要闾阎寛棰楚不须亭障肃弓刀九重屡下丁宁诏此责吾曹未易逃

高安州宅三咏

丹井【神仙李八百炼丹处】

丹成人已仙遗灶亦已平尚余松根井锵然环玦声我来试一啜槁面还童婴祝君勿关钥人人遣长生【井有阑楯护之】

劎池【李八百洗劎处】

我壮喜学劎十年客峨岷毫髪恐未尽屠钓求隐沦今年独何幸见此度世人夜深来较术雷雨战江津

偃松

巨松偃青盖阅世岿独存颇疑古仙翁藏丹在其根或是结灵药百尺有伏鼋终随风雨化不死何足言与高安刘丞游大愚观壁间两苏先生诗

野性纵壑鱼官身堕阱虎适得建溪春颇忆松下微霜初变寒短景已过午佳客能聨翩老宿相劳苦怀哉两苏公去日不可数泉扃一埋玉世事几炊黍吾侪生苦晚伫立久恻楚尚想来游时黄锺赓大吕

劎南诗稿卷十二

<集部,别集类,南宋建炎至德佑,剑南诗藁>








卷十三



钦定四库全书

劎南诗稿卷十三

宋　陆游　撰

宿黄仙观兵火焚荡之余惟一殿突兀犹在黄仙盖与许旌阳同时飞昇者

拔宅翛然上碧虚神仙岂亦爱吾庐重门不改云山色古殿犹存劫火余翠木萧森高蔽日黄冠贫窭自畦蔬残年安得长来此一椀松肪读隐书

玉隆得丹芝

何用金丹九转成手持芝草已身轻祥云平地拥笙鹤便自西山朝玉京

赠西山老人

生世不把笔残年惟灌园赁舂来并舍卖画到前村勤苦供租税清贫子孙从来栖遁志剩欲与翁言

病酒宿土坊驿

少时见酒喜欲舞老大畏酒如畏虎一日饮酒三日病客路那堪夜闻雨雨声萧萧宿空堂不寐始知更漏长卖药思从伯休隐爱花却笑拾狂

十一月上七日蔬饭骡岭小店

新秔炊饭白胜玉枯松作薪香出屋冰蔬雪菌竞登盘瓦钵毡巾俱不俗晓途微雨压征尘午店清泉带修竹建谿小春初出碾一碗细乳浮银粟老来畏酒厌刍豢却喜今朝食无肉尚嫌车马苦縻人会入青云骑白鹿

进贤驿感怀【明日当归至临川】

环走几千里驰归亦再旬征途饶感慨讼牒费精神风雪常欺客文章本误身小诗无杰思犹得当吟呻

入临川境马上作

投老縻身簿领间却因马上得偷闲兼旬敢恨常为客一饭何曾不对山铜镜无情欺白髪霜风有力散酡颜今宵要看浮桥月尽放征𬴂晚入关

别杨秀才

岁暮江头又语离淡烟衰草不胜悲俗人愦愦宁知子心事悠悠欲语谁灯暗想倾浇闷酒路长应和赠行诗人生但要身强健一笑相从自有时

发临川

见客道傍店添衣江上村陂长风浩浩山远雾昏昏虚日人声合凶年菜色繁扶衰归北阙何以报君恩

早行

江路迢迢马首东临川一梦又成空日高未泫晨霜白风劲先消卯酒红山市人经饥馑后孤生身老道途中着身稳处君知否射的峯前卧钓篷

白干铺别傅用之主簿

我行忽百里送客亦已空傅子独眷眷旦暮随此翁谢之不肯去瘦马冲北风泥溅及马臆霜飞逼裘茸茅店得小语慨然念年凶不作儿女悲道义相磨礲我归亦何为鱼鸟愁池笼君乃台阁人鸾凤仪笙镛若耶绕青山【予草堂在若耶溪上】天禄摩苍穹此别各努力出处何必同过茱茰铺青松朱户前临大道绝似西陲亭驿怅然有作

茱茰小驿夕阳愁搔首临风感旧游浑似军行散关路但无鼔吹动凉州

青溪道中行古松间因少留瀹茶而行

露湿青松细细香旋呼拄杖踏斜阳三生旧发游山愿一卷新传辟谷方云外未论笙鹤近尘中实厌簿书忙拾樵汲磵俱清绝聊为煎茶一据床

弋阳县江上书触目

县前奇哉一江水日暮风吹碧鳞起客恨征尘忽如洗不用金篦刮眸子丹枫岸边雪色芦下有老翁方捕鱼欲求妙思貌画图王维郑?今世无

乾封驿早行

己巳被驿书乙亥戒徂两扶衰犯霜露疲惫不可状夜行星满天晨起鸡初唱槁枝烧代烛冻菜撷供饷三年走万里天幸苟亡恙深知赋材薄自笑得名妄宣温望玉座何以待谘访春江色如蓝归舟行可榜

过江山县浮桥有感

堪笑行人日日忙又扶衰病过浮梁滩流急处水禽下桑叶空时村酒香枯枿敢怀贪雨露饥鸿自悯犯风霜宦途商略无安处早晩归耕剡曲旁

衢州早行书怀

邻鸡已三号残烛无一寸参差发行槖迢逓望前顿满靴霜若雪破面风抵刃敢辞行路难渐喜京邑近少年奉朝请亲见尧授舜飘然如脱叶蹭蹬垂七闰风埃暗征袍岁月集衰鬓余生迫归休周行愧英俊

杭头晩兴【严州】

山色苍寒野色昏下程初闭驿亭门不须更把浇愁酒行尽天涯惯断魂

又

落叶孤村晩下程痴云残日半阴晴篝炉火煖床敷稳卧听黄鸦谷谷声

行至严州寿昌县界得请许免入奏仍除外官感恩述怀

晓传尺一到江村拜起朝衣渍泪痕敢恨帝城如日远喜闻天语似春温翰林惟奉还山诏湘水空招去国魂圣主恩深何力报时从天末望修门

桐庐县泛舟东归

桐江艇子去乘月笠泽老翁归放慵一尺轮囷霜蟹美十分潋滟社醅浓宦游何啻路九折归卧恨无山万重醉里试吹苍玉笛为君中夜舞鱼龙

予欲自严买船下七里滩谒严光祠而归会滩浅陆行至桐庐始能泛江因得绝句

客星祠下渺烟波欠我扁舟舞短蓑不为穷冬怕滩恶正愁此老笑人多

又

桐庐县前橹声急苍烟茫茫白鸟双乱山日落潮未落胜绝不减吴松江

渔浦

桐庐处处是新诗渔浦江山天下稀安得移家常住此随潮入县伴潮归

又

渔翁持鱼叩舷卖炯炯绿瞳双脸丹我欲从之逝已远菱歌一曲暮江寒

萧山

素衣已免染京尘一笑江边整幅巾入港绿潮深蘸岸披云白塔远招人功名姑付未来劫诗酒何孤见在身会向桐江谋小筑浮家从此往来频

辛丑正月三日雪

开岁尚残冬佳哉雪意浓润归千里麦声乱五更钟帘隙收初密墙隅积已重龙团笑羔酒狐腋袭驼茸危槛临欹竹幽窗听堕松忽思西戌日凭堞待传烽【予从戎日尝大雪中登兴元城上高兴亭待平安火至】

正月二十八日大雪过若耶溪至云门山中

山中看雪醉骑驴清赏真成十载无高压孤峰增峭绝斜倾丛竹失枝梧松肪火暖眠僧榻芋糁羮香拥地炉病骨虽癯犹健在未应遽作卧游图

雪中登云泉上方

滃滃云堆上茫茫雪海中煎茶夸坐客打竹课蛮童冰谷鸣饥鹤烟汀立断鸿归来更堪喜葑火满炉红【僧以葑为火】

冲雪至余庆觉林雪连日不止

策蹇清吟涉若耶灞桥犹恨近京华山前千顷谁种玉座上六时天散花林雀无声溪彴断炊烟不动竹篱斜胜游更觉平生少未羡银河泛客槎

大雪歌

若耶溪头朝暮雪鸦鹊堕死长松折横飞忽已平屐齿乱点似欲妆帘缬放翁凭阁喜欲顚摩娑拄杖向渠说莫辞从我上嵯峨此景与子同清绝银杯拌蜜非老事石鼎煎茶且时啜题诗但觉退笔锋把酒未易生耳热扶衰忍冷君勿笑报国寸心坚似铁渔阳上谷要一行马蹄蹴踏河冰裂

雪霁归湖上过千秋观少留

纵辔不嫌远逢山犹一登夕阳陂渺渺残雪塔层层折竹横遮道饥乌下啄冰欲归还小驻倚杖对崚嶒

二月四日作

早春风力已轻柔瓦雪消残玉半沟飞蝶鸣鸠俱得意东风应笑我闲愁

新筑山亭戏作

危槛凌风出半空怪奇造化欲无功天垂缭白萦青外人在纷红骇绿中日月匆匆双转毂古今杳杳一飞鸿酒酣独卧林间石未许尘寰识此翁

春晴出游

一春强半病颇废山泽游今晨忽良已风日亦清柔朝飡具冷饼瘦骨辞重裘稺荷出沟港芳杜满汀洲勿言酒苦薄一笑失百忧且当咏寻壑讵必赋登楼

题山家壁

山中无传漏猿鸣知既夕芳藤上幽援素月照高壁主人殊喜事欢若有夙昔稚子檠竹盘炊黍持饷客卜邻虽未辨清啸聊自适衰病久废诗笔端叹荆棘

春晩风雨中作

箕踞藜床岸幅巾何妨病酒住湖滨驾风浪作连三日扫地花空又一春乐事清宵当秉烛畏途平地有摧轮颓然耐辱君无怪元是人间澹荡人

北窗

九陌黄尘早暮忙幽人自爱北窗凉清吟微变旧诗律细字闲抄新酒方草木扶疏春已去琴书萧散日初长破羌临罢榰颐久又破铜匜半篆香

山中晩兴

薄酒亦陶然偃蹇涧石侧巾堕拄杖横意象颇自得青山受落日忽作玻瓈色踌躇不忍去下磴天已黑

夜登山亭

飞观峥嵘天宇寛幽人半醉凭阑干三山渺渺鸾鹤远七泽茫茫蓑笠寒清吹拂林横玉笛紫云覆鼎熟金丹童颜绿鬓无人识回首尘寰一梦残

西村醉归

侠气峥嵘盖九州一生常耻为身谋酒宁剩欠寻常债劎不虚施细碎雠【见孟东野诗】岐路凋零白羽箭风霜破弊黑貂裘阳狂自是英豪事村市归来醉跨牛

自咏

三十年前接俊游即今身世寄沧洲俚声不办谐韶頀暮气宁能彻斗牛绿酒可人消永日黄鹂多事管闲愁吹笙跨鹤何时去剩欲平章太华秋

闲中颇有四方之志偶得长句

世论纷纷枉见仇吾身自计本悠悠读书渐懒惟思睡压酒初成不怕愁蜀栈冷云侵瘦马楚江笼月系孤舟兴来会作飘然去更续骚人赋远游

遣兴

绿髪凋零白髪多山林未死且婆娑无端忤俗坐狂耳甚欲读书如懒何雨过乱蓑堆野艇月明长笛和菱歌此中得意君须领莫爱车前印几窠

又

远檐新叶着啼莺睡起东窗一榻横愁衮衮来疑有约春堂堂去恨无情鹘飞局上新棋势龙吼床头古劎声莫叹柴荆无客到绿尊还对莫山倾

醉题

坎止流行五十秋胸中不解着闲愁浩歌野渡惊云起狂舞空庭挽月留性本自然憎截鹤器非大受愧函牛平生最爱严滩路早晚貂裘换钓舟

小园

小园烟草接邻家桑柘阴阴一径斜卧读陶诗未终卷又乘微雨去锄瓜

又

历尽危机歇尽狂残年惟有付耕桑麦秋天气朝朝变蚕月人家处处忙

又

村南村北鹁鸪声水刺新秧漫漫平行遍天涯千万里却从邻父学春耕

又

少年壮气吞残虏晚觉丘樊乐事多骏马宝刀俱一梦夕阳闲和饭牛歌

步虚

微风吹碧海细细生龙鳞半醉骑一鹤去谒青华君归来天风急吹我过缑山锵然哦诗声清晓落人间人间仰视空浩浩远孙白髪尘中老初见姬翁礼乐新千九百年如电扫

又

瀛海日月渊蓬壶仙圣宅驾鹤一时游海面日夜窄人生蜉蝣耳一哄瓦瓮中天地广如许谁能发其蒙丹书千卷藏一尘子能求之勿从人晴窗趺坐春满腹崑仑待得丹芝熟

又

曩者过洛阳宫阙侵云起今者过洛阳萧然但荒垒铜驼卧深棘使我恻怆多可怜陌上人亦复笑且歌世事茫茫几成坏万人看花身独在北邙秋风吹野蒿古冢渐平新冢高

又

一瓢小如茧芳醪溢其中醉此一市人吾瓢故无穷不言术神奇要是心广大觞豆有德色笑子乃尔隘岳阳楼中横笛声分明为子说长生金丹养成不自服度尽世人朝玉京

醉中登避俗台

半醉行歌上古台脱巾散髪谢氛埃但知礼岂为我设莫管客从何处来剡曲烟波菱蔓滑耶溪风露藕花开老来世事浑成懒一櫂幽寻未拟回

立秋前三日夜坐庭中偶赋

绦阙清都侍宴还天风揺佩夜珊珊月轮桂满蟾初冷星渚桥空鹊尚闲一鹤每临云雨上几人虚老市朝间试将绿发窥清镜未愧仙姝玉链颜【李文饶诗云河汉女玉链颜云軿往往到人间】

南堂卧观月

河汉横斜星宿稀卧看凉月入窗扉恍如北戍梁州日睡觉清霜满铁衣

夜坐独酌

玉宇沉沉夜向阑跨空飞阁倚高寒一壶清露来云表聊为幽人洗肺肝

夜兴

鹤瘦龟饥与静宜更阑徙倚并清池月当三五初盈夜河直西南欲落时浩浩醉歌群鹜起翩翩孤影角巾欹飞仙授我青瑶简索赋山中夜兴诗

月夜泛小舟湖中三更乃归

落日愁思把钓钩南邻借得采菱舟湖心月上明如昼树杪风生冷逼秋壮岁功名惭汗马暮年心事许沙鸥桐江一叶真奇策莫为儿曹作滞留

无题

半醉凌风过月旁水精宫殿桂花香素娥定赴瑶池宴侍女皆骑白凤凰

又

出茧修眉淡薄妆丁东环佩立西厢人间浪作新秋感银阙琼楼夜夜凉

自山中夜行还湖上

火云峥嵘水车鸣行人畏热不敢宁萧然一马两园丁缺月照我影伶俜荒鸡起早忽再唱北斗低尽余三星扁舟菱歌正袅袅丛冢鬼火何荧荧迎人渐见镜湖白回首已失秦山青道边野店得小憩一杯浊酒倾残瓶登盘绝爱畦韭美轑釜未厌谿鳞腥丈夫所要饱辛苦文叔尚困芜蒌亭

大风

今年毒热不可支白汗如雨愁纤𫄨皇天悔祸为一洗秋风作意来如期声如怒涛撼坤轴夜半折我南斋竹幽人晨起得奇观凤尾襳襹一窗绿

新秋

天河渐近鹊桥时一夜风吹斗柄移金井梧桐元未觉画廊蟋蟀已先知青灯耿耿还相伴白髪萧萧只自悲犹胜玉门关外客卧听沙雁数归期

月夕睡起独吟有怀建康参政

月上虚堂一榻横断香漠漠欲三更隔帘清露挟秋气绕树惊鸦啼月明只怪梦寻千里道不知愁作几重城苦吟更恨知心少西望金陵阙寄声

病疟后偶书

秋色已萧然曲肱清夜眠孤灯欺病后薄酒慰愁边药物从人乞文章畏客传惟应一篷艇湖海送凋年

秋日闻蝉

断角斜阳触处愁长亭搔首晩悠悠世间最是蝉堪恨送尽行人更送秋

感秋

南山射虎漫豪雄投老还郷一秃翁世味扫除和蜡尽生涯零落并锥空秋惊蠧叶凋残绿病着衰颜失旧红笠泽松陵家世事一竿惟是待西风

南轩

今年秋早凉七月已萧然南轩修竹下枕簟终日眠时将半残梦听此欲断蝉推枕起太息四序忽已迁功名堕渺莽衰疾方沈绵新月独多情窥窗澹姢姢

夜坐

虚堂夜无寐顾影叹竛竮露湿萤黏草云迷雁落汀旧书开蠧简浊酒倒残缾流落知无憾危机实饱经

新凉书事

卧看鸟篆印苍苔窗户凉生亦乐哉鸣树乱蝉催日落拂堦飞叶报秋来病余已觉身如寄醉里却怜心尚孩排日从今占幽事折残篱菊探溪梅

闻蝉思南郑

昔在南郑时送客褒谷口金羁叱拨驹玉碗蒲萄酒醉归涉漾水鸣蝉在高柳回鞭指秦中所惧壮心负人生岂易料蹭蹬十年后蝉声恍如昔而我已白首逆寇亡形具舆地沦陷久岂无好少年共取印如斗

忆昔

忆昔浮江发劎南夕阳船尾每相衘楠阴暗处寻高寺荔子红时宿下岩【高寺在泸州下岩在云安军】硖口烹猪赛龙庙沙头伐鼓挂风帆区区陈迹何由记惟有征尘尚满衫

病中夜兴

病疟秋来久未平草堂遥夜不胜清疾风递响惊林叶列宿收芒避月明百计不能逃白髪一生堪笑役虚名钓车且作桐江梦莫念安西万里行

秋夜

秋气侵帷梦不成一灯西壁翳还明风高露井无桐叶雨急烟村有雁声击筑谁同燕市饮赁舂方作会稽行从来自许知何等堪叹江湖白髪生

谢张时可通判赠诗编

圣朝中兴六十年君家文武何聨翩先生劎履冠麟阁后嗣簪槖陪甘泉流传到君愈卓荦投我千篇皆杰作未分玉帐万貔貅且擅诗人一丘壑尔来士气日靡靡文章光焰伏不起君今已似骥𥬞云更看他年鲲击水

酬庄器之贤良见赠

先朝六科亲策士事业功名何壮伟元佑复科财数年所得四三俄复止中兴思贤形梦想屡诏自是朝廷美纨袴小儿坏人事赐帛西归困嘲诋诸公相视叹才难一士卧云谁挽起跨驴过我时共语晁董千年元不死高谈亹亹有脉络横得虚名吾可耻乌巾白纻塞路衢砥柱颓波望吾子

舟过樊江憩民家具食

旅食何妨美蕨薇夕阳来叩野人扉萧萧短鬓秋初冷寂寂空村岁荐饥蓼岸刺船惊雁起烟陂吹笛唤牛归诗情剩向穷途得蹭蹬人间未必非

舟中作

断岸饮觳觫清波跳噞喁红桥未斜日白塔已昏钟诗律与年迈客愁如酒浓宋公题壁处横霭抱孤峰【称心寺有宋考功诗而予所未到望之慨然】

九月三日泛舟湖中作

儿童随笑放翁狂又向湖边上野航鱼市人家满斜日菊花天气近新霜重重红树秋山晚猎猎青帘社酒香邻曲莫辞同一醉十年客里过重阳【予自庚寅至辛丑始见九日于故山】

霜天晩兴

薄霜门巷不胜清小立湖边夕照明红颗带芒收晩稻绿苞和叶摘新橙闲评琴价留僧话静听松声领鹤行壮志消磨浑欲尽西风莫动玉关情

九月六日小饮醒后作

短劎悲秦侠高歌忆楚狂酒醒愁衮衮香冷梦伥伥屋老垣衣茂池深石髪长地炉须早计衰病怯新霜

书悲

今日我复悲坚卧脚踏壁古来共一死何至尔寂寂秋风两京道上有边马迹和戎壮士废忧国清泪滴关河入指顾忠义勇推激常恐埋山丘不得委锋镝立功老无期建议贱非职赖有墨成池淋漓豁胸臆

又

丈夫孰能穷吐气成虹霓酿酒东海干累麹南山齐平生搴旗手头白归扶犁谁知蓬窗梦中有铁马嘶何当受诏出函谷封丸泥筑城天山北开府萧关西万里扫尘烟三边无鼓鼙此意恐不遂月明号荒鸡

中夜起出门月露浩然归坐灯下有赋

月白万瓦霜露重四山雨开门忽惊叹秋色已如许去蜀如昨日坐阅四寒暑无才屏朝迹有罪宜野处平生万里心收敛卧环堵朱颜逝不留白髪生几缕人言尺蠖屈要有黄鹄举功名非老事岁晩忍羁旅

新寒

病怯新寒欲不禁南窗拥褐夜愔愔江湖跌宕送余日书劎萧条孤壮心杜曲新愁随断雁辽阳遗恨入疏砧此怀拟向何人说赖有昏灯伴苦吟

幽居

松陵甫里旧家风晩节何妨号放翁衰极睡魔殊有力愁多酒圣欲无功一编蠧简晴窗下数卷【一作掩】疏篱落木中退士所图惟一饱诸公好为致年丰

醉中步月湖上

闰余时节早天气已凄冷悠哉曳杖行乐此清夜永霜风锼病骨林月写孤影新诗得复忘薄酒吹易醒浮生役声利百岁常鼎鼎清游倘可继终老谢人境

东村

塘路东头乌桕林偶携藤杖得幽寻桃源阡陌自来往辋口云山无古今远浦过帆供极目暮天横雁入微吟归来更觉愁无那剩放灯前酒椀深

西村

湖塘西去两三家杖履经行日欲斜蹙蹙水纹生细縠蜿蜿沙路卧修蛇旱余虫镂园蔬叶寒浅蜂争野菊花老去郊居多乐事脱巾未用叹苍华

题张几仲所藏醉道士图

千载风流贺季真画图髣髴见精神迩来祭酒皆巫祝眼底难逢此辈人

又

卧听床头压酒声起行篱下摘新橙一尊久欠敲门客风味何人似麹生

山园草间菊数枝开席地独酌

屋东菊畦蔓草荒瘦枝出草三尺长碎金狼藉不堪摘扫地为渠持一觞日斜大醉叫堕帻野花村酒何曾择君不见诗人跌宕例如此苍耳林中留太白

湖村月夕

客路风尘化素衣闲愁冉冉鬓成丝平生不负月明处神女庙前闻竹枝

又

锦城曾醉六重阳回首秋风每断肠最忆铜壶门外路满街歌吹月如霜

又

金尊翠杓犹能醉狐帽貂裘不怕寒安得骅骝三万疋月中鼓吹渡桑干

又

谁持绿酒醉幽人鹤氅筇枝发兴新今夜湖边有奇事青山缺处涌冰轮

卯酒径醉走笔

少时凭酒剩狂顚摘宿缘云欲上天才尽气衰空自笑一杯才放已颓然

山中望篱东枫树有怀成都

五门西角红楼下一树丹枫马上看回首旧游如梦里西风吹泪倚阑干【红楼蜀王所作在五门西南隅】

暮秋有怀王四季夷

镜湖西畔小茅茨红叶黄花秋晚时天阔素书无雁寄夜阑清梦有灯知功名蹭蹬初何憾朋旧乖离未免悲遥想扁舟五湖口阻风中酒又成诗

幽居

老子堪咍老转痴幽居喜及早寒时芋魁加糁香出屋菰首芼羮甘若饴【菰首茭白也】顚倒朱黄思误字纵横黑白戏拈棋此怀敢向今人说骨朽诸贤却见知

有怀

筇杖斜斜倚素屏北窗遥夜冷如冰何时得与平生友作字观书共一灯

对酒

医从和扁来未着却老方吾晩乃得之莫如麹糵良一杯脸生春况复累十觞坐令桃花红换尽霜叶黄看镜喜欲舞追还少年狂但恨宝钗楼胡沙隔咸阳芳华虽无恙万里遥相望【宝钗楼咸阳旗亭也芳华楼在成都合江园】感叹径投枕悲欢两茫茫

初冬

鉏犂满野及冬耕时听儿童叱犊声逐客固宜安散地闲民何幸乐升平雪花漫漫荞将熟绿叶离离荠可烹饭饱身闲书有课西窗来趁夕阳明

昼寝梦一客相过若有旧者夷粹可爱既觉作绝句记之

梦中何许得嘉宾对影胡床岸幅巾石鼎烹茶火煨栗主人坦率客情真

书叹

多病文园苦滞留时时浩叹揽貂裘纵无夜雨何曾寐不为秋风也自愁今岁顿惊丝鬓改此生难继锦江游欲谈旧事无人共日落鸦归又倚楼

督下麦雨中夜归

细雨暗村墟青烟湿庐舍两两犊并行阵阵鸦续下红稠水际蓼黄落屋边柘力作不知劳归路忽已夜犬吠闯篱隙灯光出门罅岂惟露沾衣乃有泥没胯谁怜甫里翁白首学耕稼未言得一饱此段已可画

霜晓肩舆行湖上

去去出柴关巾车古陌间晨霜染丹叶宿雾淡青山登览身犹健歌呼酒每悭殷勤镜湖水聊为照衰颜

杜门

寂寞山深处峥嵘岁暮时烧灰除菜蝗【读如横字去声】送芋谢牛医笕水晨浇药灯窗夜覆棋杜门君勿怪迟暮少新知

横塘

横塘南北埭西东拄杖飘然乐未穷农事渐兴人满野霜寒初重雁横空参差楼阁高城上寂历村墟细雨中新买一蓑苔様绿此生端欲伴渔翁【是日偶买蓑衣甚妙】

书事寄良长老

素屏乌几野人庐山色苍寒十月初雨足四郊耕欲遍霜高万木脱无余一尊窗下浇愁酒数卷床头引睡书寄语住庵刘老宿不应随俗向人疏

食荠十韵

舍东种早韭生计似庾郎舍西种小菓戏学蚕丛郷惟荠天所赐青青被陵冈珍美屏盐酪耿介凌雪霜采撷无阙日烹饪有秘方候火地炉煖加糁沙钵香尚嫌杂笋蕨而况污膏粱炊秔及鬻?得此生辉光吾馋实易足扪腹喜欲狂一扫万钱食终老稽山旁

冬煖颇有春意追忆成都昔游怅然有作

濯锦江边罨画楼金鞭曾护犊车游纷纷万事反乎覆落落一身淹此留刻烛赋诗空入梦倾家酿酒不供愁探春歌吹应如昨亦有朋侪记我不

忽忽

忽忽复悠悠频惊岁月遒若无船贮酒将奈斛量愁列炬燕宫夜【成都故蜀时燕王宫今属张氏海棠为一城之冠】呼鹰汉庙秋【南郑汉高帝庙予从戎时多猎其下】凋年莫多感梦境付沧洲

醉书山亭壁

物外阳狂五百年扁舟又系镜湖边飞昇未抵簪花乐游宦何如听雨眠绿蚁灔尊芳酝熟黑蛟落纸草书顚忽拈玉笛横吹去说与傍人是地仙

十月旦日至近村

鸭脚叶黄乌臼丹草烟小店风雨寒荒年人家鸡黍迮芋羮豆饭供时节村童上牛踏牛鼻吹笛声长入云际今年虽饥却少安县吏不来官放税

蔬圃绝句

拟种芜菁已是迟晩菘早韭恰当时老夫要作斋盂备乞得青秧趁雨移

又

百钱新买绿蓑衣不羡黄金带十围枯柳坡头风雨急凭谁画我荷鉏归

又

青青蔬甲早寒天想像登盘已堕涎更欲鉏畦向东去园丁来报竹行鞭

又

瓦疉浮屠盆作池池边红蓼两三枝贪看忘却还家饭恰似儿童放学时

又

小桥只在槿篱东沟水穿篱曲折通烟雨空蒙最堪乐从敎打湿败天公

又

冲雨冲风不怕寒晩来日出短蓑干绕畦拾块真为乐莫作陶公运甓看

又

懒随年少爱花狂且伴群儿鬭草忙行遍山南山北路归时新月浸横塘

冬夜不寐至四鼓起作此诗

秦吴万里车辙遍重到故郷如隔生岁晚酒边身老大夜阑枕畔书纵横残灯无焰穴鼠出槁叶有声村犬行八十将军能灭敌白头吾欲事功名【高丽有谶云当有八十老将平之李英公实膺是谶】

蔬圃

山翁老学圃自笑一何愚硗瘠财三亩勤劬赖两奴正方畦画局微润土融酥翦辟荆榛尽鉏犁磊块无过沟横略彴聚甓起浮屠【拾园中瓦砾作小塔】隙地成瓜援余功及芋区如丝细生菜似鸭烂蒸壶此事今真办东归不为鲈

梦中作

拓地移屯过酒泉第功图像上凌烟事权皂纛兼黄钺富贵金貂映玉蝉油筑球场飞騕?锦裁步障贮婵娟拥涂士女千层看应记新丰旧少年

村居酒熟偶无肉食煮菜羮饮酒

歌凤伥伥类楚狂畏牺龊龊笑蒙庄着书幸可俟后世对客从嗔卧大床三亩青蔬了盘箸一缸浊酒具杯觞丈夫穷达皆常事富贵何妨食万羊【李文饶尝遇异人云平生当食万羊】辛丑十月诸公馈酒偶及百榼戏题长句

喜事诸公尚见存尺书时到爵罗门已邀风月成三友聊对湖山倒百尊醉墨淋漓动高壁狂歌悲壮落前村悠然睡起西窗黑一点青灯又断魂

灌园

少携一劎行天下晚落空村学灌园交旧凋零身老病轮囷肝胆与谁论

幽居

破屋颓垣雾雨昏幽人终日掩柴门因锄衰草通南阜偶洗丛篁见北村裋褐奇温等狐腋寒蔬脆美敌熊蹯冬来酒户微增旧万事应须付一尊

日出入行

吾闻开阖来白日行长空扶桑谁曾到崦嵫不可穷但见旦旦升天东但见暮暮入地中使我倏忽成老翁镜里衰鬓成霜蓬我愿一日一百二十刻我愿一生一千二百岁四海诸公常在座绿酒金尊终日醉高楼锦绣中天开乐作画鼔如春雷欢尔白日无西颓常行九十万里胡为哉

午醉径睡比觉己甲夜矣

自我归城西已复再见冬虽未挂衣冠其实则老农好事或饷酒石室酒最𬪩一醉辄至暮卧闻湖寺钟心安病自除衾煖梦欲重化作孤鹤去云崦巢长松

简苏训直判院庄器之贤良

行尽天涯白髪新槿篱竹屋着闲身读书达旦失衰病食菜终年安贱贫正使寄声无薛孟不妨同里有荀陈从今杖履时相过花柳村村次第春

醉眠曲

老夫暮年少嗜好但愿无事终日眠斜风急雨势方横低窗小阁且幽妍炉红酒绿足闲暇橙黄蟹紫穷芳鲜一杯一杯意忽倦径拨纸帐投蛮毡鼻间鼾声欲撼屋手中书册正堕前不知挍事白中圣那惜门生嘲腹便读书万卷晚乃悟妙哉此诀秘不传是醒是醉人莫测非梦非觉中了然骎骎百年露电速鼎鼎一世膏火煎金丹九转顾未暇且向人间称睡仙

冬夜

岁晚风霜恶将如遥夜何残灯挑更暗寒犬吠偏多支枕成孤咏怀人起浩歌梅花不解饮谁伴醉颜酡

又

忽忽流年恨悠悠独夜情向人灯欲语绕舍露如倾梦每轻千里愁偏怯五更殷勤桑落酒好为解余酲

夜话赠华师

少喜洛阳侠今成衡岳僧深培地炉火明照佛龛灯衰鬓晨霜白禅心古涧澄犹能遍参在为我买行縢

卧病书怀

衮衮年光挽不留即今已白五分头病中对酒犹思醉梦里逢人亦说愁青海战云临贼垒黑山飞雪洒貂裘丈夫有志终难料憔悴渔村死即休

病中绝句

酒钱自昔从人乞诗思出门何处无青箬织篷菅织席此生端欲老江湖

又

半脱貂裘雪满鞍惯将豪举压儒酸病来意气浑非昨一炷香烟帐底看

又

酒味醺人睡味浓午时高枕到昏钟经旬不见西窗日世上应无懒似侬

又

造物今年悯我劳微痾得遂闭门高黄䌷被暖青毡稳不怕郊原雪意豪

又

青荧犹有佛灯明点滴时闻竹露声欲睡不成还起坐丽谯风顺报三更

又

少时谈舌挟风雷病后逢人口懒开安得东皋隐君子相看无语只衘杯

蔬园杂咏

菘

雨送寒声满背蓬如今真是荷锄翁可怜遇事常迟钝九月区区种晚菘

芜菁

往日芜菁不到吴如今幽圃手亲鉏凭谁为向曹瞒道彻底无能合种蔬

葱

瓦盆麦饭伴邻翁黄菌青蔬放箸空一事尚非贫贱分芼羮僭用大官葱【郷圃有大官葱比常葱差小】

巢

昏昏雾雨暗衡茅儿女随宜治酒殽便觉此身如在蜀一盘笼饼是豌巢【蜀中杂彘肉作巢馒头佳甚唐人正谓馒头为笼饼】

芋

陆生昼卧腹便便叹息何时食万钱莫诮蹲鸱少风味赖渠撑拄过凶年

卯饮醉卧枕上有赋

天寒朝泥酒熟醉卧蓬窗雨势平吞野风声倒卷江渔蓑傲狐腋菜把美羊腔常笑潮阳守南征畏下泷

又

一榻卧空舍四山风雨声病多书倚阁寒极酒施行孤愤歌弥放端忧涕易横群羌满河洛志士若为情

劎南诗稿卷十三

<集部,别集类,南宋建炎至德佑,剑南诗藁>








卷十四



钦定四库全书

劎南诗稿卷十四

宋　陆游　撰

十月二十六日夜梦行南郑道中既觉恍然揽笔作此诗时且五鼔矣

孤云两角不可行望云九井不可渡嶓冢之山高挿天汉水滔滔日东去高皇试劎石为分草没苔封犹故处将坛坡陀过千载中野疑有神物护我时在幕府来往无晨暮夜宿沔阳驿朝饭长木铺雪中痛饮百榼空蹴踏山林伐狐兔耽耽北山虎食人不知数孤儿寡妇雠不报日落风生行旅惧我闻投袂起大呼闻百步奋戈直前虎人立吼裂苍崖血如注从骑三千皆秦人面青气夺空相顾国家未发渡辽师落魄人间傍行路对花把酒学酝藉空辱诸公诵诗句即今衰病卧在床振臂犹思备征戍南人孰谓不知兵昔者亡秦楚三户

雨晴步至山亭欲遂游东村不果

村陋垣屋颓岁晩风雨横泥涂绝还往飧粥养衰病药囊杂书卷白髪满清镜一榻卧兼旬不践墙下径乌鹊忽报晴霜重节候正厌供冻砚愁颇动蜡屐兴山楹快远眺松吹惬幽听地瘦药苖稀叶脱木枝劲东村未为远脚力不济胜三叹入荆扉跏趺学僧定

喜晴

衡门病卧动经旬岁晚况堪风雨频晴日一窗殊慰眼清霜万瓦更宜人开书顿失昏花坠试茗初看白乳新南埭东陂从此好剩将红蘂挿乌巾

对食

人苦不知足贪欲浩无穷豹胎日餍饫萍虀却时供饮豚以人乳万椉亦改容方其未遇时鹅?动英雄哀哉王相国计堕饭后钟所以贤达士一视约与丰我亦蹭蹬者羁游半生中木盘饱藜苋美与玉食同口腹嗟几何曾是役我躬放箸一笑粲赋诗晓愚公

不睡

城远不闻钟鼔传孤村风雨夜骚然但悲绿酒欺多病敢恨青灯笑不眠水冷砚蟾初薄冻火残香鸭尚微烟虚窗忽报东方白且复翻经绣佛前

睡

纸帐青毡暖有余昏昏信脚到华胥冻醪有力勤推挽春茗无端苦破除半熟拥衾闻急雨乍回推枕觅残书个中得意君知否万户【一作里】生封未必如

忆荆州旧游

书劎万里行翩翩度关登陇常慨然射麋云梦最乐事至今旷快思楚天落笔千言不加点班荆百榼命割鲜有时凭陵呼五白笑人辛苦作太玄君不见将军昔忍跨下辱京兆晩为人所怜功名富贵自古只如此不如驰射乐饮终残年

五云门晚归

高城带远林落日动寒砧行客自朝暮青山无古今衰迟惭逸气忧患足危心溪迮滞归艇何时春水深

冬暖

今年岁暮无风雪尘土肺肝生客热经旬止酒卧空斋吴蟹秦酥不容设日忧疾疫被齐民更畏螟蝗残宿麦浓霜薄霰不可得太息何时见三白老夫壮气横九州坐想提兵西海头万骑吹笳行雪野玉花乱点黑貂裘

岁暮

吴中寒气薄岁暮亦和风移树来村北寻僧渡港东露葵收半绿霜稻杵微红一饱无余念吾生正不穷

雪夜

书卷纷纷杂药囊拥衾时炷海南香衰迟自笑壮心在喜听北风吹雪床

又

村路雪泥人断行佛灯一点绦纱明山前栖鹤归何晩磔磔风传劲翮声

禅室

早夸剧饮无勍敌晩觉安禅有宿因赫赫心光谁障碍绵绵鼻息自轻匀蒲龛纸帐藏身稳香椀灯笼作梦新勿为霜寒忆温暖少林立雪彼何人

炭尽地炉危坐至夜分戏作

短景窗易黑长宵炉少红直令贫到骨未害气如虹志士元谋道儒生敢讳穷霜严鸡喔喔但愧读书功

夜汲井水煮茶

病起罢观书袖手清夜永四邻悄无语灯火正凄冷山童亦睡熟汲水自煎茗锵然辘轳声百尺鸣古井肺腑凛清寒毛骨亦苏省归来月满廊惜踏疏梅影

雪后寻梅偶得绝句十首

雪晴萧散曳筇枝小坞寻梅正及时临水登山一年恨十分说似要渠知

又

青帝宫中第一妃宝香熏彻素绡衣定知谪堕不容久万斛玉尘来聘归【橘中四叟博输玉尘九斛】

又

银烛檀槽醉海棠老来非复锦城狂疏梅对影太清淡为拂焦桐弹履霜

又

雪里芬芳亦偶然世人便谓占春前饱知桃李俗到骨何至与渠争着鞭

又

双鹊飞来噪午晴一枝梅影向窗横幽人宿醉闲欹枕不待闻香已解酲

又

竹篱曲曲水边村月澹霜清欲断魂商略前身是飞燕玉肌无粟立黄昏

又

相逢未易可疏亲不是登墙宋玉邻林下风标许谁比直须江左谢夫人

又

春近山中日渐长重重门崦閟幽香神仙不饮尘凡酒素面看人醉后狂

又

蘂殿仙姝下界游偶来税驾剡溪头君看月里横枝影尽是苍龙与翠虬

又

清霜夜夜奈寒何赖是知心有素娥枉道疏枝不禁笑主人欢意自无多

寄朱元晦提举

市聚萧条极村墟冻馁稠劝分无积粟告籴未通流民望甚饥渇公行胡滞留征科得寛否尚及麦禾秋

村居冬日

溪转樵风路林藏禹会村檐冰垂玉塔山月涌金盆畏客常称疾耽书不出门尚嫌城市近更拟卜云根寓天庆观有林使君年八十七方烧丹云一黍米大可化汞一斤为黄金梅道人年八十五善医

世路崎岖久已忘道腴禅悦度年光故携开士降龙钵来寄高人梦蝶床只道烧金有刘向不知卖药是韩康日长坐觉非尘世庭桧花开蜂蜜香

宿天庆道院

衰病厌多事清游谐夙心夜深楼突兀岁晩柏萧森汲井洗灵药焚香横素琴身闲境自胜城市亦山林

赠林使君

使君物外阅年华厌听奴兵早暮衙双履踏云呼野渡一瓢邀月醉梅花红炉点汞闲消日乌几翻经不忆家我亦山有归处约君同载溯三巴

又

松桧阴中百步廊我来剥啄叩琳房鱼肠宝劎余蛟血鸦嘴金锄带药香弱水蓬莱风浩浩赤明龙汉劫茫茫何妨付与神丹诀敎跨青鸾到帝郷

冬夜

穷巷萧条早闭门北窗灯火夜昏昏老于俗事不挂眼愁忆故人空断魂急雪打窗飞砾细狂风卷野怒涛翻土床纸帐寒无寐强把村醅不厌浑

宴坐

身穷寄山里心安一事无新传小止观渐解半跏趺急雪鸣窗纸孤灯耿地炉老来元少睡且复兀枯株

梦中作

路平沙软净无泥香草丰茸没马蹄捣纸声中春日晩恍然重到浣花溪

夜寒遣兴

道人颓然寄北窗愁魔百万一笑降夜阑酒渇有奇梦吞楚七泽吴三江孤村萧萧雨解雪寒犬噤卧饥鼠啮拥衾危坐待天明白首忍穷心似铁

雪后出游戏作

小𪩘平冈雪陆离幽人又赋探春诗典琴沽酒元非俗着屐观碑又一奇大度乾坤容落托多情风月笑衰迟吾生也似梅花淡燕未归来蝶不知

岁暮

半生浪走跨秦吴白首还如筮仕初冻芋浊醪邀里巷昏烟湿雪暗郊墟穷空敢恨寒无褐忧患元因出有车笑掩陈编聊自慰古来富贵羡樵渔

记梦

世事纷纷触眼新何由常作梦中身远游万里才移刻豪饮千场不忤人鼓吹满城壶日晩莺花如海洞天春是间可老君知否莫信人言想与因

立春后三日作

拂面毵毵巷柳黄穿帘细细野梅香春回江表常年早日向山中特地长千古事终输钓艇一毫忧不到禅房绿尊掩罢惟须睡高枕看人举世忙

短景

短景迫穷冬日月如鸟过衡门窘风雨衰病不可那疏疏屋茅漏猎猎窗纸破鼠豪冒灯出人倦掩屏卧中都旧朋侪零落今几个弄笔欲遣愁孤吟谁与和

风雨旬日春后始晴

风吹过雁作斜行雨洗残梅只淡香南浦春回波渐绿东庵睡起日初长诗囊属稿惭新思博齿争豪悔昔狂莫向晴窗对明镜朱颜减尽鬓苍苍

乍晴风日已和泛舟至扶桑埭徘徊西村久之

十日风雨今日晴衰病忽减思闲行接?一幅烟雾薄舴艋八尺凫鹥轻亭亭孤塔远天碧曲曲深巷斜阳明数家茅屋门昼掩不闻人声闻碓声身似厐公不入城东阡南陌饯余生新年倘有丰年喜买酒渔村看太平

晨起南窗晴日可爱戏作一绝

萧散山林一幅巾天公乞与自由身茅檐不似宫塼暖日满南窗也可人

携瘿尊醉梅花下

楠瘿作尊容斗许拥肿轮囷元媚妩肯从放翁来住山谁云置身不得所山房寂寞久不饮作意欲就梅花语我病鲜欢花更甚日暮凄凉泣残雨人生万事云茫茫一醉常恐俗物妨正须仙人冰雪肤来伴老子铁石肠花前起舞花底卧花影渐东山月堕瘿尊未竭狂未休笑起题诗识吾过

城西接待院后竹下作

水边小丘因古城上有巨竹数百个一径蛇蟠不容脚平处乃可十客坐袅袅共看风枝舞??时听春箨堕古佛不妆香火冷瘦僧如腊袈裟破门前西去长安路日夜舳舻衘尾过老夫本乏台省姿且就清阴曲肱卧

夜饮示坐中

胡雁叫群寒夜长峥嵘北斗天中央达人大观眇万物烈士壮心怀四方纵酒长鲸渇吞海草书瘦蔓饱经霜付君诗卷好收拾后五百年无此狂

夜从父老饮酒村店作

旗亭浊酒典衣沽蟹舍老翁折简呼夜中醉归骑草驴嵬昂不须宗武扶丹徒布衣有筹略渔阳突骑莫枝梧床头金尽何足道肝胆轮囷横九区

壬寅新春

半生常是道边人岁晩初收事外身浊酒一杯聊永日小园三亩亦新春尚无枕寄邯郸梦那有衣沾京洛尘门外烟波三百里【镜湖三百里】此心惟与白鸥亲

幽居春夜

暮景催人雪鬓双十年始复反吾邦云逢佳月每避舍酒压闲愁如受降三弄笛声初到枕一枝梅影正横窗要知清梦游何许不钓桐江即锦江

读书

放翁白首归剡曲寂寞衡门书满屋藜羮麦饭冷不尝要足平生五车读挍雠心苦谨涂乙吟讽声悲杂歌哭三苍奇字已杀青九译旁行方着录有时达旦不灭灯急雪打窗闻簌簌倘年七十尚一纪坠典断编真可续客来不怕笑书痴终胜牙籖新未触

晨起

小雨湿清晓新莺啼早春年光惊病眼节物属闲身巴硖东连楚嶓山北控秦远游端可继敢恨素衣尘昔在成都正月七日圣寿寺麻子市初春行乐处也偶晨兴闻邻村守麻有感

乐事新年入锦城城南麻市试春行如今老病茅檐底卧听儿童吓雀声

独孤生策字景略河中人工文善射喜击劎一世奇士也有自峡中来者言其死于忠涪间感涕赋诗

忆昨骑驴入蜀关旗亭邂逅一开颜气锺太华中条秀文在先秦两汉间宝劎凭谁占斗气名驹竟失养天闲身今老病投空谷回首东风涕自澘

早春对酒感怀

探花畴昔喜春回老大空惊节物催芳瓮旋开新压酒好枝犹把未残梅书生岁恶甘藜苋志士时平死草莱【初闻独孤策死】欲豁孤怀谁晤语夜弹长劎有余哀

晓出湖边摘野蔬

浩歌振履出茅堂翠蔓丹芽采撷忙且胜堆盘供苜蓿未言满斛进槟榔行迎风露衣巾爽净洗膻荤匕箸香着句夸张君勿笑故人方厌太官羊

洊饥之余复苦久雨感叹有作

道傍襁负去何之积雨仍愁麦不支为国忧民空激烈杀身报主已差池属餍糠麧犹多愧徙倚柴荆只自悲十载西游无恶岁羡他村野足蹲鸱【予在蜀几十年未尝逢岁歉也】

春晴泛舟

儿童莫笑是陈人湖海春回发兴新雷动风行惊蛰户【前一日闻雷】天开地辟转鸿钧鳞鳞江色涨石黛袅袅柳丝揺麹尘欲上兰亭却回棹笑谈终觉愧清真

携一尊寻春湖上

酒里真须勉策勋百年何啻是中分花梢已点猩猩血水面初生瑟瑟纹一世极知均腐骨万锺元自付浮云浩歌不恨无人和但惜惊飞白鹭群

晦前二日夜欲晓自湖上归对残月独酌

小阁对寒蟾山尊尽更添方看一轮满又叹两头纤脉脉离云峤姢姢傍画檐五更清露下不恨客衣沾

春晓有感

山杏溪桃续续开缓歌谁与共传杯年来只有追欢梦百舌无情又唤回

夜观秦蜀地图

往者行省临秦中我亦急服叨从戎散关摩云俯贼垒清渭如带陈军容高旌缥缈严玉帐画角悲壮传霜风咸阳不劳三日到幽州正可一炬空意气已无鸡鹿塞单于合入蒲萄宫灯前此图忽到眼白首流落悲涂穷吾皇英武同世祖诸将行策云台功孤臣昧死欲自荐君门万里无由通正令选壮不为用笔墨尚可输微忠何当勒铭纪北伐更拟草奏祈东封

久雨小饮

春来日日风雨横老去时时衰病攻门外回塘初涨绿尊前槁面暂生红未除豪气每自笑欲吐狂言无与同安得并刀剪檐溜凭高万里望晴空

有怀独孤景略

富贵世间元不乏此君才大独难成喑呜意气千人废?雅风流一座倾韬略岂劳平大敌文章亦足主齐盟荒山野水涪州路肠断西风薤露声

春雨复寒遣怀

去日堂堂挽不回新年又傍鬓边来雨声欲作海棠祟书卷只为春睡媒村舍瘦蔬供薄酒地炉微火伴残灰浩然忽起金鞭兴漾水嶓山安在哉

春游

平生乐行役不耐常闭户今朝新雨霁一笑整巾屦青猿导幽蹊春草伴微步虽云尊酒薄蔬果亦略具辛夷发高枝杨柳吹堕絮行歌不知远落日呼野渡横林已栖鸦浅水犹立鹭归来意颇豪古锦有新句

海棠

今日春已半风雨停出游缾中海棠花数酌相献酬尚想锦官城花时乐事稠金鞭过南市红烛宴西楼千林夸盛丽一枝赏纤柔狂吟恨未工烂醉死即休那知茅檐底白髪见花愁花亦如病姝掩抑向客羞尤物终动人要非桃杏俦东风万里恨浩荡不可收

寄仗锡平老借用其听琴诗韵

放翁久矣无此客闯户儿童皆动色寒泉不食人暍死素绠银瓶我心恻千金易得一士难晩途淹泊眼愈寒岂知一旦乃见子杰语豪笔无僧酸门前清溪天作底细细风吹縠纹起倚栏一笑谁得知爱子数诗如此水江湖安得常相从浩歌相踏卧短篷功名渠自有人了留我镜中双颊红

五月十四日夜梦一僧持诗编过予有暴雨诗语颇壮予欣然和之联巨轴欲书未落笔而觉追作此篇

黑云塞空万马屯转盼白雨如倾盆狂风疾雷撼乾坤壮哉涧壑相吐吞老龙腾拏下天阍鳞间火作电脚犇巨松拔起千年根浮槎断梗何足论我诗欲成醉墨翻安得此雨洗中原长河衮衮来崑仑鹳鹊下看黄流浑

新塘观月

携酒新塘南中夜欲忘归贪看月满湖不觉露湿衣天高鹤声厉风急萤火稀此夕不一醉行叹破镜飞渔家亦喜事未掩水际扉皇天有公道处处皆清晖

观张提刑周鼎

他人富贵堆金璧曼舞妖歌夸坐客清心好古谁似公汉庭诸人推博识一朝得此周庙器买不论赀空四壁苔痕洗尽铜色见坐卧摩挲欲忘食蛮童捧出客为起恍如清庙陪劔履腹中奇字粲虫鱼峄山之碑那得比知公原是功名人看罢握手同悲辛镐京洛邑在何许漠漠秋风吹战尘

口占送岩师还大梅护圣

放翁白髪已萧然黄纸新除玉局仙寄语山头老师叔欲分茅舍度残年【常禅师偈云更移茅舍入深居谓护圣也】

八月十四日夜湖山观月

长空露洗玻璃碧紫金之盘径三尺忽看擘地出人间桂树扶疏如淡墨揽衣独立镜湖边风露万顷秋渺然开帆讵必入东海骑鲸便可追飞仙冰壶玉瀣侵骨冷醉看孤鸾舞清影夜阑归舍人已眠却倩天风为吹醒十五夜月色皦然有顷云生遂不复见

北望但空阔南望横群山青天无翳行素月寥寥永夜非人间九酝浆成老仙醉六铢衣薄天宫寒翠眉真人不火食小立环佩风珊珊横空邀我海山去缥缈万里骖青鸾相携一笑在云表徐看玉宇飞金盘

夜闻秋风感怀

西风一夜号庭树起揽戎衣泪溅襟残角声催关月堕断鸿影隔塞云深数篇零落从军作一寸凄凉报国心莫倚壮图思富贵英豪何限死山林

玉局歌

玉局祠官殊不恶衘如冰清俸如鹤酒壶钓具常自随五尺新篷织青箬倚楼看镜待功名半世儿痴晩方觉何如醉里泛桐江长笛一声吹月落蒋公新冢石马高谢公飞旐凌秋涛微霜莫遣侵鬓绿从今二十四考书玉局

醉歌

往时一醉论斗石坐人饮水不能敌横戈击劎未足豪落笔纵横风雨疾雪中会猎南山下清晓嶙峋玉千尺道边狐兔何曾问驰过西村寻虎迹貂裘半脱马如龙举鞭指麾气吐虹不须分弓守近塞传檄可使敌人空小寇逋诛六十载狺狺猘子势已穷圣朝好生贷孥戮还尔旧穴去天东

闭门

寂寂云山千万重闭门不忍叹涂穷高秋酒熟雪浮瓮中夜劎归雷吼空近报寇戎迯漠北岂无貔虎定关中君王犹记孤忠在安得英豪共此功

草书歌

倾家酿酒三千石闲愁万斛酒不敌今朝醉眼烂岩电提笔四顾天地窄忽然挥扫不自知风云入怀天借力神龙战野昏雾腥奇鬼摧山太阴黑此时驱尽胸中愁槌床大叫狂堕帻吴笺蜀素不快人付与高堂三丈壁

野饮夜归戏作

青海天山战未鏖即今尘暗旧戎袍风高乍觉弓声劲霜冷初增酒兴豪未办大名垂宇宙空成恸哭向蓬蒿灞亭老将归常夜无奈人间儿女曹

夜泊水村

腰间羽箭久凋零太息燕然未勒铭老子犹堪绝大漠诸君何至泣新亭一身报国有万死双鬓向人无再青记取江湖泊船处卧闻新雁落寒汀

幽居

绕屋巉巉碧玉峰个中天遣养疏慵捐书已叹空虚腹得酒还浇垒块胸曲几坐看窥户月短篷卧听隔城钟柴桑自有归来意枉道人间不见容

与邻翁登山亭

数掩槿篱围夕照一间茅舍背阴崖吾生扰扰实无乐人事悠悠那可谐忧患向来侵绿鬓登临此日费青鞋京华旧友凋零尽野老逢迎一散怀

无题

𫐆辘毡车赴密期追欢最数牡丹时新春欲近犹贪喜旧爱濳移不自知宝镜尘生鸾怅望钿筝弦绝雁参差玉壶莫贮胭脂泪从湿泥金带上诗

遣兴

平生与俗马牛风落魄人间亦未穷绿绮奏终香缕碧乌丝书罢烛花红梦中吴蜀山川近醉后周秦战伐空投老飘然君勿笑也胜鱼鸟在池笼

梦宴客大楼上命笔作诗既觉续成之

表里江山亦乐哉华缨满座敌邹枚歌从郢客楼中听猎向樊姬墓上回梅蘂香清篸宝髻熊蹯味美按新醅眼边历历兴亡事欲赋章华恐过哀

新塘夜归

烟月茫茫十里堤数声渔唱埭东西旋烧新兔倾村酒扶得归来醉似泥

古风

少年暮黄老雅志在山林火食亦强勉宁有婚宦心失脚堕世网衰病忽侵寻放逐适天幸独恨山未深一床元不睡翛然横素琹开门毛髪冷湖阔月欲沈

又

贺监未尝死江天醉初醒逸少亦度世弭节过兰亭吾本淡荡人转徙如蓬萍聊凭一杯绿驻此双鬓青邂逅两仙翁笙鹤游青冥还家不能食浊世纷膻腥

又

功名如博戏大叫或作卢文辞组绣耳初不系贤愚负恃已可笑憎嫉真区区平生学金丹我岂斯人徒啸歌醉自和颜鬓老不枯却后五百年烟雨钓镜湖

累日无酒亦不肉食戏作此诗

小筑精庐剡曲傍枵然蝉腹与龟肠酒钱觅处无司业斋日多来似太常云碓旋舂菰米滑风炉亲候药苖香明年更入南山去要试囊中服玉方

读书

读书四更灯欲尽胸中太华蟠千仞仰呼青天那得闻穷到白头犹自信策名委质本为国岂但空取黄金印故都即今不忍说空宫夜夜飞秋磷士初许身辈稷契岁晩所立惭廉蔺正看愤切诡成功已复雍容托观衅虽然知人要未易讵可例轻天下士君不见长松卧壑困风霜时来屹立扶明堂

自妙相归将至杜浦堰舟中作

斜阳发东郭初夜转西城寺阁疏钟动渔村远火明苍茫林霭灭扑漉水禽惊渐喜吾庐近遥闻过埭声

秋兴

樵风溪上弄扁舟濯锦江边忆旧游豪竹哀丝真昨梦爽砧繁杵又惊秋坠枝橘熟初堪剪浮瓮醅香恰受𥬠莫道身闲总无事孤灯夜夜写清愁

哀北

太行天下脊黄河出崑仑山川形胜地历世多名臣哀哉六十年边地起烟尘抱负虽奇伟没齿不得伸老夫实好义北望常酸辛何当拥黄旗径涉白马津穷追殄群寇旁招出凤麟努力待传檄勿谓吴无人

琵琶

西蜀琵琶逻逤槽梨园旧谱郁轮袍绣筵银烛燕宫夜一饮千锺未足豪【故蜀燕王宫今为张氏海棠园】

三江舟中大醉作

志欲富天下一身常苦饥气可吞匈奴束带向小儿天公无由问世俗那得知挥手散醉髪去隐云海涯风息天镜平涛起雪山倾轻帆入浩荡百怪不可名虹竿秋月钩巨鳌倘可求灭迹从今逝回看隘九州

短歌行

百年鼎鼎世共悲晨钟暮鼓无休时碧桃红杏易零落翠眉玉颊多别离涉江采菱风败意登楼待月云为祟功名常畏谤谗兴富贵每同衰病至人生可叹十八九自古危机无妙手正令挿翮上青云不如得钱即沽酒

悲秋

秋灯如孤萤熠熠耿窗户秋雨如漏壶点滴连早暮我岂楚逐臣惨怆出怨句逢秋未免悲直以忧国故三军老不战比屋困征赋可使江淮间岁岁常列戍

步至西村

一饱无余事西村偶独行榰筇息微倦汲井漱余酲川阔雁平度谷虚云乱生绝知丰岁乐笑语隔柴荆

题接待院壁

笙歌凄咽离亭晚回首高城半掩门疉疉远山横翠霭姢姢新月耿黄昏未嫌双橹妨欹枕自是孤舟易断魂遥想柯桥落帆处隔江微火认渔村

九月晦日作

菊枝倾倒不成丛桐叶凋零已半空自是老来多感慨不应萧瑟为秋风

又

山路清寒近探梅振衣高处兴悠哉飞鸿杳杳江天阔一片愁从万里来

又

锦城谁与寄音尘望断秋江六六鳞正使倾家供麹蘖定知不解醉愁人

又

炊烟漠漠衡门寂寒日昏昏倦鸟还数树丹枫映苍桧天工解作范寛山

陶山遇雪觉林迁庵主见招不果往

山中大雪二尺强道边虎迹如椀大衰翁畏虎复畏寒招唤不来公勿怪梨花开时好风日走马寻公作寒食不须沽酒引陶濳箭笋蕨芽如蜜甜

哭王季夷

超遥天马渥洼来万里修途忍勒回爽气即今犹可想旧游何处不堪哀梦中有客征残锦地下无炉铸横财欲酹一尊身尚病鬛封春露湿苍苔

樊江晩泊

碧云吞日天欲暮城西捩柁城东路莼羮菰饭香满船正是江头落帆处荻洲渔火远更明烟水苍茫闻雁声不是绿尊能破闷白头客路若为情

蛾眉村旅舍作

小雨初收景气和青苔狼藉落梅多曲肱野店睡斜日濯足溪桥鸣细波久厌俗情生眼白近承天诏赐颜酡【予自壬寅冬两颊复丹】骑鲸未返蓬壶去此路犹须几浩歌

娥江野饮赠刘道士

春光盎盎催官柳柳色黄如盏中酒桥边微迳惬幽寻世外高人共携手参差茅舍出木末隐映酒旗当浦口挿花处处引村童失道时时问耕叟客堪共醉百无一事不谐心十常九日斜潮落不可留孤舟欲上频搔首丈亭遇老人长眉及肩欲就之语忽已张帆吹笛而去

飒飒长眉绿覆肩欲推寿数意茫然若非楚国庚寅岁定是尧时丙子年铜笛一声惊宿鹭蒲帆数幅破晴烟遥知乘醉江湖去黄鹤楼头又放顚

寓舍闻禽声

日暖林梢鹎鵊鸣稻陂无处不青青老农睡足犹慵起支枕东窗尽意听

春晩

雨足人家挿稻秧蚕生邻女采桑黄万花扫迹春将暮百草吹香日正长闲觅啼莺穿北崦戏随飞蝶过东冈飘然且喜身强健不怪儿曹笑老狂

题莹师钓台图

羊裘老子钓鱼处开卷令人双眼明未可匆匆便持去夜窗吾欲听滩声

仗锡平老具舟车迎前天衣印老印悉遣还策杖访之作二绝句奉送兼简平

画舫篮舆不许前白头行脚意超然舜江禹穴千山水尽在高人拄杖边

又

鱼鼓声中白氎巾南山笋蕨一番新长安不是无卿相林下平津独可人

湖边晓行

蹇驴清晓掠湖堤缓辔迎凉帽影低露拆渚莲红渐闹雨催陂稻绿初齐先秋叶已时时堕失旦鸡犹续续啼不是老来忘睡美戴星南亩惯扶犁

久雨杜门遣怀

风雨萧萧卧掩关经旬登览负溪山也知解送丰年喜无奈难消永日闲平野横吹看凌厉画檐高泻听淙潺城𬮱路断吾何恨浊酒枯鱼亦破颜

梅雨陂泽皆满

雨暗迷行路溪深没旧痕汪汪牛湩白盎盎酒醅浑暖浸千畦稻横通十里村群蛙更堪笑鼔吹闹黄昏

夜意

幌外灯青见鼠行林梢月黑有枭鸣只言中夏夜偏短万里梦回天未明

又

睡觉邻鸡已再啼蓬窗灯暗雨凄凄东家蹇驴不用借明日门前一尺泥

幽事

老境俗缘减闲居幽事多去沙通断涧挿援护新荷棋罢看山卧钓归揺檝歌余年端有几风月且婆娑

对酒戏作

去日犇轮不啻过凌烟勲业已蹉跎只言一寸丹心在无奈千茎白髪何色比鹅雏京口酒声如珠贯渭城歌身闲取醉真当勉莫学痴人梦螘窠

夏雨

清风起湖滨急雨来天末蚊蝇遽退听松竹例苏活奇声集空庭爽气生细葛素秋虽尚遥聊喜寛肺渇

军中杂歌

三受降城无壅城贼来杀尽始还营漠南漠北静如扫清夜不闻边马声

又

秦人万里筑长城不如壮士守北平晓来碛中雪一丈洗尽烟尘春草生

又

匈奴莫复倚长戈来款军门早乞和铁骑如山尚可避飞将军来汝奈何

又

名王金冠玉蹀躞面缚纛下声??槀街未遽要汝首卖与酒家钳作奴

又

三月未春冰塞川冬月苦寒雪暗天紫髯将军晓射虎吓杀边人箭似椽

又

北面行台号令新绣旗豹尾渡河津檄书才下降书至不用儿郎退敌人

又

渔阳儿女美如花春风楼上学琵琶如今便死知无恨不属番家属汉家

又

北庭茫茫秋草枯正东万里是皇都征人楼上看太白思妇城南迎紫姑

夏夜舟中闻水鸟声甚哀若曰姑恶感而作诗

女生藏深闺未省窥墙藩上车移所天父母为它门妾身虽甚愚亦知君姑尊下床头鸡鸣梳髻着襦裙堂上奉洒扫厨中具盘飧青青摘葵苋恨不美熊蹯姑色少不怡衣袂湿泪痕所冀妾生男庶几姑弄孙此志竟蹉跎薄命来谗言放弃不敢怨所悲孤大恩古路傍陂泽微雨鬼火昏君听姑恶声无乃谴妇魂

暮归舟中

五月未剧暑暮从城市还断虹低饮涧落日远衘山蟹舍丛芦外菱舟薄霭间诗情终草草虚遣鬓毛斑

又

湖水绿可爱弄桡冲夕霏林昏渔火壮山转寺钟微老叹世情恶穷知心事违囘头语孤鹤伴我莫先飞

夏夜

夏夜忽已半东冈月初生起行绕庭树爱此露滴声漂流忆安卧局促念遐征幽怀谁晤语华觞还自倾

又

萤火喜暗庭桐叶矜冷雨幽人悄不寐独夜谁与处乾坤信无情岁月遽如许明发视镜中鬓丝添几缕

又

庭荒蔓草长堂豁爽气入悠然推枕起聊作倚杖立飞萤亦避雨黏栋光熠熠南邻输税归小妇愁夜汲

又

结屋在郊墟翛然谢炎炽窗扉故阒寂水竹亦幽邃飞虫望灯集栖燕冲雨至石枕与葛?美哉今夕睡

北渚

北渚露浓苹叶老南塘雨过藕花稀新秋渐近蝉更急残日已沉鸦未归铜镜面颜无药驻玉关勲业与心违一蓑一笠生涯在且醉苍苔旧钓矶

夏日五鼔起戏书

老鸡喔喔桑树顚明星磊磊茅屋边我兴视夜不复眠坐看朝暾浴虞渊开窗清风来穆然拂几洗研整蠧编火云崔嵬忽满天安得羲和徐着鞭

雨夜

急雨如河泻瓦沟空堂卧对一灯幽老鸡多事强知晓落叶无情先报秋身未盖棺谁可料尊常有酒莫闲愁功名老大从来事且复长歌起饭牛

小立

旷怀尘事外小立绿阴间举世皆嫌拙平生剩得闲江郊云易暗旱岁雨终悭欲醉尊无酒悠然对暮山

徙倚

渔扉夕不掩徙倚欲三更月正树无影露浓荷有声峥嵘岁将晚悄怆恨难平坐念中原没男儿恐浪生

居山

涉世缘虽薄居山味自长穿云双履湿洗药一溪香有酒作脸缬无愁供鬓霜辽天渺归鹤千载付茫茫

劎南诗稿卷十四

<集部,别集类,南宋建炎至德佑,剑南诗藁>








卷十五



钦定四库全书

劎南诗稿卷十五

宋　陆游　撰

秋兴

白发萧萧欲满头归来三见故山秋醉凭高阁乾坤大病入中年日月遒百战铁衣空许国五更画角只生愁明朝烟雨桐江岸且占丹枫系钓舟

又

暮境何堪与病遭西风落叶拥亭皋极知世上人情恶且放江边醉眼高应俗纷纷何日了咏诗混混寄吾豪碧油金锁平生意未许人言学楚骚

八月五日夜半起饮酒作草书数纸

有漏神仙有髪僧碧?欹枕对秋灯忽然起索三升酒飒飒蛟龙入剡藤

秋雨渐凉有怀兴元

八月山中夜渐长雨声灯影共凄凉遥知南郑风霜早已有寒熊犯猎场

又

十年前在古梁州痛饮无时不惯愁最忆夜分歌舞歇卧听秦女擘箜篌

又

清梦初囘秋夜阑床前耿耿一灯残忽闻雨掠蓬窗过犹作当时铁马看

秋风曲

秋风吹雨鸣窗纸壮士不眠推枕起床头金尽酒尊空枥马相看涙如洗鸿门霸上百万师安西北庭九千里帐前画角声入云陇上铁衣光照水横飞渡辽健如鹘谈笑不劳投马棰堂堂羽檄从天下夜半斫营孱可鄙拾萤读书定何益投笔取封当努力百斤长刀两石弓饱将两耳听秋风

送宣书记并寄其兄昙才二公

在吴识昙公至蜀识才公弥天宣书记晩乃得从容是家固多贤天遣慰我穷初秋夏末时衲子各西东子独惜此别共语夜烛红怪我耐逆境万事一笑空子顾知我否视身如枯蓬枯蓬未变灭姑当付之风家世无高年我今六十翁俯仰几时客结束已囱囱那将须臾景更受忧患攻愿言早来归相就煮晩菘

起晩戏作

地偏身饱闲秋爽睡殊美老鸡每愧渠三唱呼未起厨人罢晨汲童子愁屣履惰慵虽可嘲安静良足喜心空梦亦少酣枕甘若醴不学多事人南柯豪众蚁

饮村店夜归

致主初心陋汉唐暮年身世落农桑草烟牛迹西山外又卧旗亭送夕阳

又

滟滟村醪君勿辞橙椒香美白鹅肥醉中忘却身今老戏逐萤光蹋雨归

雨夜感怀

点滴空堦雨送凉青灯对影独凄伤身如病木惊秋早心似鳏鱼怯夜长铸得黄金犹有术扫空白发定无方萧然禅榻君休笑一卷残书伴枕傍

寄叶道人

白首不堪忧患缠要将乐事饯流年寻山犹费几两屐贮酒真须百斛船若信王侯等蝼蚁可因富贵失神仙【老杜诗王侯与蝼螘共尽随丘墟太白诗富贵与神仙蹉跎成两失】惊人亦莫摩铜狄泰华松风足昼眠

月下小酌

昨日雨绕檐孤灯对搔首今夜月满庭长歌倚衰柳世变浩无穷成败翻覆手人生最乐事卧听压新酒我归自梁益零落怆亲友纷纷堕鬼录何人得长久后生多不识讵肯顾衰朽一杯无与同敲门唤邻叟

读袁公路传

成败相寻岂有常英雄最忌数悲伤芜蒌豆粥从来事何恨邮亭坐箦床

邻曲小饮

早稻喜登场相呼集野堂迎霜新兔美近社浊醪香?屋滴残雨竹篱围夕阳新丰不须作真个是吾乡

秋夜观月

梦囘残烛耿房栊杳杳江天叫断鸿病骨不禁风露重披衣小立月明中

又

谁琢天边白玉盘亭亭破雾上高寒山房无客儿贪睡常恨清光独自看

枕上

香冷灯昏梦自惊清愁冉冉带余酲夜长谁作幽人伴惟是蛩声与月明

秋夕大风松声甚壮戏作短歌

人生不自怜坐受外物械荣华难把玩俄顷皆变坏山栖亦何有耳目差旷快秋郊多烈风夜壑起松籁初闻尚萧瑟髣髴听严濑忽如倒巨浸便欲翻大块又疑楚汉战?洞更胜败不然六月雨雷电犇百怪三更势稍敛铁马归入塞孰能从吾游洗汝胸次隘

明河篇

明河八月转分明炯如素练西南倾年年岁岁见河汉坊坊曲曲闻砧声良人万里事征行砧声中有玉关情遥知铁衣冷如水指点明河白髪生碛中草死骆驼鸣万里却望长安城儿生总角爷未见归心顿觉封侯轻汉家自古有夷狄付与穷荒何足惜只愿天狼无光太白低还家为妇说安西

夜闻邻家治稻

二顷春芜废不耕半生名宦竟何成归来每羡农家乐月下风传打稻声

浪迹

浪迹人间四十年镜中不觉已华顚山川惨澹秋多感灯火青荧夜少眠壮志已忘榆塞外高情正在酒垆边扁舟不恨无人识且复长歌入暮烟

夜步庭下有感

夜绕中庭百匝行秋风传漏忽三更星辰北拱疏还密河汉西流纵复横惊鹊绕枝栖不稳冷萤穿竹远犹明书生老抱平戎志有泪如江未敢倾

题酒家壁

明主何曾弃不才书生飘泊自堪哀烟波东尽江湖远云栈西从陇蜀囘宿雨送寒秋欲晩积衰成病老初来酒香菰脆丹枫岸强遣樽前笑口开

题书斋壁

随分琴书适性情乍寒偏爱小窗明旋煎罂粟留僧话故种芭蕉待雨声丹药验方非畏死文章排闷不求名是间幽事君知否莫怪经秋少入城

赠猫

裹盐迎得小狸奴尽护山房万卷书惭愧家贫策勲薄寒无毡坐食无鱼

秋夕

羇魂虚仗些词招病骨那禁积毁消乱叶打窗寒有信昏灯照幔梦无聊栈边老骥心空在?下残桐尾半焦百感忽生推枕起碧霄银汉正迢迢

秋雨排闷十韵

今夏久无雨从秋却少晴空蒙迷远望萧瑟送寒声衣润香偏着书蒸蠧欲生坏檐闻瓦堕涨水见堤平沟溢池鱼出天低塞雁征萤飞明暗庑蛙闹杂疏更药醭时须焙舟闲任自横未忧荒楚菊直恐败吴秔夜永灯相守愁深酒细倾浮云会消散鼓笛赛西成

小舟航湖夜归书触目

云黑风号不见星古丘樷木聚精灵舟人已过微相语两两三三鬼火青

又

电掣半空云黯黮船浮积水浪凭陵茫然不辩身何处犹喜东南见塔灯

又

遥望湖塘炬火迎才归村舍雨如倾畏途囘首知安在催唤儿童暖酒铛

幽居书事

莫叹人间苦不谐清时有味是归来己因积毁成高卧更借阳狂护散才正欲清言闻客至偶思小饮报花开纷纷争夺成何事白骨生苔但可哀

又

安命知天更不疑幽居最爱早寒时手中书堕初酣枕窗下灯残正剧碁鲜鲫每从溪女买香菰时就钓船炊山阴清绝君须记雪里骑驴未办诗

晩霁

雨断檐余滴云疏日漏明人其如积潦天自活疲氓溪碓舂香稻霜丛剪绿橙书生久愁卧作意赋新晴

又

涨水返旧壑浮云归故山园丁艺蔬去邻妇赁舂还乔木苍烟外孤村落照间莫嫌樽酒薄且用破愁颜

雨后散步后园

淡日轻云未快晴涓涓沟水去无声为怜一径新苔绿别就墙阴取路行

又

泽国霜迟木未疏秋来更觉爱吾庐芭蕉绿润偏宜墨戏就明窗学草书

示客

十年犇走每思归?喜湖边昼掩扉社燕免教嘲作客海鸥曾是信忘机晖晖晩日收新稻漠漠新寒试夹衣留客盘飧君勿笑一畦蔬甲摘初稀

甲子晴

今日甲子晴秋稼始可言老农喜相觅随事具鸡豚埽地设菅席酌酒老瓦盆耳热仰视天何异倾金尊牛羊散墟落霁色满衡门起舞属父老勿恨此酒浑

后一日复雨

一雨三日水抹堤南村北村云凄凄天公约束龙返冗不忍嘉谷沈涂泥日光清薄潦未缩起视又叹行云西初才淅沥洒窗户俄已湍泻鸣沟溪丰凶相椉若翻手振救小缓辄噬脐穷阎腐儒不预此且收芋栗寛儿啼绍兴庚辰余游谢康乐石门与老洪道士痛饮赋诗既还山阴王仲信为予作石门瀑布图今二十有四年开图感叹作

二十余年别石门灯前感旧欲消魂人生万事皆如梦自笑区区记劎痕

又

爱酒黄冠鬓如雪石门邂逅一樽同悬知久作此山土愁对画图秋雨中

雨中遣怀

秋稼连云饱不疑宁期一败莫支持雨如梅子初黄日水似桃花欲动时正昼蚊虫驱不去终宵蛙黾怒何为凶年气象堪流涕禾把纷纷满竹篱

秋思

秋来情味更堪论身寄城南五亩园委辔看山无铁獭【梅圣俞马名】拾樵煎茗有青猿【王元之小童名】陂塘夜雨添新涨原野烟芜减旧痕岂是平生少亲友略无人肯访孤村

秋雨叹

点点滴滴雨到明凄凄恻恻梦不成窗间残灯暗欲灭匣中孤劎铿有声少年读书忽头白一字不试空虚名公车自荐心实耻新丰独饮人所惊太行千仞挿云立黄流万里从天倾遗民久愤世多故孱寇何足烦长缨霜风初高鹰隼击天河下洗烟尘清投笔急装须快士令人绝忆独孤生【独孤策蒲人前岁死于峡中】

雨中小酌

晨起占云日日西吾庐烟雨正凄迷愁看场上禾生耳且泥杯中酒到脐窗日几时飞野马瓮天惟是舞酰鸡前村着屐犹通路自摘金橙捣鲙齑

衰病有感

衰与病相椉山房冷欲冰在家元是客有髪亦如僧愁绝穷秋雨情亲独夜灯西邻有甘井聊得曲吾肱

又

倦枕先鸡觉寒汀伴雁孤寂寥谁省录衰疾且枝梧鹤骨秋添瘦龟肠夜自呼盖棺吾事定未敢泣穷途

又

羁宦一周星归如化鹤丁灰心成寂寂霜鬓失青青小智空自贵大愚元不灵客来应绝倒扶病讲丹经

雨止顿寒遂有晴意

雾雨昏昏地气腾盘中朝暮厌驱蝇未看霁色排阴翳先觉清寒洗郁蒸唤客喜倾新熟酒读书贪趁欲残灯明朝乐事真当贺山北山南曳瘦藤

秋晴出游

雨余清冷近霜天拄杖闲拖不挂钱黄叶舞风初??碧渠通溜正溅溅无情日驭工催老耐事天公听放顚薄暮行歌并湖去有人偷様画癯仙

悲秋

形骸枯槁病侵陵少睡长饥一老僧霜夜羁愁更无赖莫收书策且留灯

又

萧萧衰鬓点新霜人静房栊易断肠等是闭门愁里过任敎风雨坏重阳

又

残年孤寂不禁秋醉自凄凉醒更愁富贵空成守钱虏吾今何止百宜休【司空表圣自言有四宜休】

又

小雨帘栊惨淡天醉中偏藉乱书眠梦囘有恨无人会枕畔橙香似昔年

久雨道怀

暮年惜日月木落辄动心闲居念亲友所愿闻足音风雨断官道吾庐况幽深渺渺云水郷萧萧芦荻林草茂豪鸣蛙天阔无来禽四顾此何处悠悠付孤斟

野步书触目

村落初过雨园林殊未霜幽花杂红碧野橘半青黄飞鹭横秋浦啼鸦满夕阳最怜山脚水撩乱入陂塘

月下

月白庭空树影稀鹊栖不稳绕枝飞老翁也学痴儿女扑得流萤露湿衣

九月十日

不须扇障庾公尘散地翛然学隐沦风帽可怜成昨梦菊花已觉是陈人昏昏但苦余酲在草草久无佳句新叹息吾生行已矣老来岁月似犇轮

秋晴园中山禽绝多有感而赋

九日秋阴一日晴山禽应喜我闲行幽吭弄暖闲相命劲翮凌风远有声熟果啄余看核堕细枝衘得欲巢成名园美?不飞去似比交朋犹有情

灯笼

我年十六游名场灵芝借榻栖僧廊钟声才定履声集弟子堂上分两厢灯笼一様薄腊纸莹如云母含清光还家欲学竟未暇岁月已似犇车忙书生白首故习在顚倒简牍纷朱黄短檠虽复作老伴目力眩晃不可常平生所好忽入手摩挲把挈喜欲狂兰膏潋灔支达旦秋雨萧瑟输新凉讨论废忘正涂乙遂欲尽发万卷藏所嗟衰病终难勉非复当年下五行

舟过南庄呼村老与饮示以诗

我昔过此时荷花粲云锦今我复来游霜露已凄凛郷邻福苦薄积雨败垂稔禾头耳熟计难高枕所惧忧吾君岁暮诏发廪勿言村醪薄排闷聊共饮

又

玄云吞落日大风东北起隔林鸣两鸠当道行众螘晴来未三日雨候乃复尔我场何时乾嘉谷在泥滓丰凶岁所有游惰古所耻努力敎子孙天公终可倚

秋夜独过小桥观月

湖上萧萧叶落频小桥东畔岸纶巾乍圆素月升寒璧欲散微云蹙细鳞有酒便应遗世事得闲随处胜官身笑谈但恨朋游少安得幽人与卜邻

绍兴中与陈鲁山王季夷从兄仲高以重九日同游禹庙后三十余年自三桥泛舟归山居秋高雨霁望禹庙楼殿重复光景宛如当时而三人者皆下世予亦衰病无聊慨然作此诗

重楼杰阁倚虚空红日苍烟正郁葱郷国归来浑似鹤交朋零落不成龙人生真与梦何挍我辈故应情所锺泪渍清诗却囘棹不眠一夜听鸣蛩

杂兴

风雨鸡喔喔雪霜柏森森独居虽无友二物感我深

又

万物各有时蟋蟀以秋鸣我老自少眠那得憎此声

又

涨水入我庐萍叶黏半扉日出水返壑念汝何由归

又

清霜染丹叶秋晚粲如春囘首风吹尽天公解戏人予秋夜观月得疟疾枕上赋小诗自戏

贪看霜月步亭皋不觉寒侵范叔袍且倚诵诗驱疟鬼断无人寄碧腴膏【唐小说载郑?妻病疟杜子美敎诵子璋髑髅血馍糊等句以却之又元微之谪江陵病瘴白乐天自长安寄以碧腴膏】

后春愁曲【并序】

予在成都作春愁曲颇为人所传偶见旧稿怅然有感作后春愁曲

六年成都擅豪华黄金买断城中花醉狂戏作春愁曲素屏纨扇传千家当时说愁如梦寐眼底何曾有愁事朱颜忽去白髪生真堕愁城出无计世间万事元悠悠此身长短归山丘闭门坚坐愈生愁未死且复秉烛游

秋花叹

秋花如义士荣悴相与同岂比轻薄花四散随春风黄菊抱残枝寂寞卧寒雨拒霜更可怜和蒂浮烟浦古来结交意正要共死生读我秋花诗可代丹鸡盟

寄题朱元晦武夷精舍

先生结屋绿岩边读易悬知屡绝编不用采芝惊世俗恐人谤道是神仙

又

蝉蜕岩间果是无世人妄想可怜渠有方为子换凡骨来读晦庵新着书

又

身闲剩觉溪山好心静尤知日月长天下苍生未苏息忧公遂与世相忘

又

齐民本自乐衡门水旱那知不自存圣主忧勤常旰食烦公一一报曾孙

又

山如嵩少三十六水似卭郲九折途我老正须闲处着白云一半肯分无

病思

夜窗孤影怯青灯瘦着秋衣欲不胜光景正如寒圃蝶情怀却羡病寮僧篝炉冷落烧残叶襌榻欹斜倚古藤莫怪颓然遗世事鬓丝日日镜中增

病愈

秋夕高斋病始轻物华凋落岁峥嵘蟹黄旋擘馋涎堕酒渌初倾老眼明提笔诗情还跌宕倒床药裹尚纵横闲愁恰似憎人睡又起挑灯听雨声

病中忽有眉山士人史君见过欣然接之口占绝句

蜀语初闻喜复惊依然如有故郷情绦罗饼餤玻璃酒何日蟆颐伴我行【眉州以罗裹饼餤至二十四子号通义餤玻璃春郡酒名也亦为西州之冠】

初寒

我穷不自活万事付天公今年寒苦晩雾雨常蒙蒙虽逭裘褐忧坐念疾病攻清夜喜不寐万木号西风新霜才几何瘴疠一扫空晓看乌臼林已有数叶红微云时去来寒日犹曈昽振衣起出户一笑寻邻翁

出塞曲

北风吹急雪夜半埋毡庐将军八千骑万里逐单于汉家如天臣万邦欢呼动地单于降铃声南来金闪铄赦书已报经沙漠

无题

碧玉当年未破瓜学成歌舞入侯家如今憔悴篷窗里飞上青天妒落花

道室即事

一簪残雪寄林亭手把黄庭两卷经琴调养心安澹泊炉香挽梦上青冥随缘久已均忧喜玩世惟须半醉醒溪父园公殊未见颓然谁与共忘形

夙兴

青灯黄卷拥篝炉残髪垂蓬未暇梳略似诸生勤夜课绝胜小吏迫晨趋鸡声喔喔寒犹力月影离离淡欲无幽致满前君不领枉因留滞叹头颅

长安道

千夫登登供版筑万手丁丁供斵木歌楼舞榭高入云复幕重帘昼烧烛中使传宣骑飞鞚达官候见车击毂岂惟炎热可炙手五月瞿唐谁敢触人生易尽朝露曦世事无常坏陂复士师分鹿真是梦塞翁失马犹为福君不见野老八十无完衣岁晩北风吹破屋

记梦

夜梦有客短褐袍示我文章杂诗骚措辞磊落格力高浩如怒风驾秋涛起伏犇蹴何其豪势尽东注浮千艘李白杜甫生不遭英气死岂埋蓬蒿晩唐诸人战虽鏖眼暗头白真徒劳何许老将拥弓刀遇敌可使空壁逃肃然起敬竖髪毛伏读百过声嘈嘈惜未终卷鸡已号追写尚足惊儿曹

冬夜读书

茂陵病后非平昔瘦骨竛竮短髪疏红烛悔从长夜饮青灯喜对少年书圣贤亲见生非晩忿欲俱空死有余破屋颓垣君勿笑更阑弦诵满吾庐

游仙【罗涧谷选放翁诗有游仙七言古诗一首即飘飘初珥玉殿三绝句合成者附记于此】

飘飘鸾鹤杳难攀万里东游海上山应有世人遥稽首紫箫余调落云间

又

凤舞鸾歌宴蘂宫碧桃花下醉千锺红尘谪满重归去花未开残宴未终

又

玄圃春风赐宴时双成独奏玉参差侍晨饮釂虚皇喜一段龙绡索进诗

又

初珥金貂谒紫皇仙班最近玉炉香为怜未惯丛霄冷独赐流霞九酝觞

又

玉殿吹笙第一仙花前奏罢色凄然忆曾偷学春愁曲谪在人间五百年

过邻家

今日病良已筇枝发兴新高居遗世事一笑过吾邻夕照明丹叶秋风老白苹素衣虽化尽不为犯京尘

山园晩兴

传杯谁与豁幽悰霜晩黄花未满丛过雁一声寒霭外短篱数掩夕阳中易虽病里犹能读诗到愁边始欲工惟有功名真已矣懒将华髪对青铜

初冬出扁门归湖上

桑柘枝空叶作堆斜阳更着角声催云归玉笥茫茫去水下兰亭曲曲来稻垅受犂寒欲遍渔船入市晩争囘貂裘破弊霜风冷愁对青灯拨瓮醅

新寒小醉睡起日已高戏作

倦眼蒙胧睡易成华胥税驾不多程衾重枕稳当霜夕毡暖屏深拥宿酲栩栩蝶魂闲自适绵绵龟息静无声幽栖岂是忘微禄正怕绦铃扰五更

太息

闲将白髪照清沟太息年光逝不留勲业无期着书晚此生与世判悠悠

冬夜读书

平生喜藏书拱璧未为宝归来稽山下烂漫恣探讨六经万世眼守此可以老多闻竟何用绮语期一扫幽居出户稀衰病拥炉早青灯照黄卷作意勿草草

晩步

地炉附残火将夕鸟雀喧食已了无事扶杖闲出门披披归云阵淡淡新月痕平生足忧患岁晩信乾坤缓步牛羊巷浩歌桑柘村九原不可作吾意与谁论

村舍

空谷人稀到新寒病顿轻晨霜催小猎宿雨润新耕草莽秦驰道云烟越故城千年不磨灭惟有暮山横

野步至近村

随意出柴荆清寒作晩晴风吹雁北郷云带月东行童稚争追逐渔樵习送迎白头宁复仕惟此饯余生

夜坐油尽戏作

金樽画烛少年豪白首孤灯不厌劳夜漏虽深书未竟半缸谁与续残膏

又

欲尽残灯更有情可怜剪断读书声区区纸上太痴计一笑开门看月朙

岁暮

离离井上桐郁郁墙下桑零落岂不悲无奈中夜霜蟋蟀更可念岁暮依客床客亦自孤寂衣篝歇残香一灯挂西壁耿耿青无光援笔欲写愁三喟不成章

幽居感怀

偶傍枫林结数椽东归也复度流年汀洲雁下依残水墟里人行破夕烟十月风霜欺客枕五更鼓角满江天散关清渭应如昨囘首功名一怆然

山中夜归戏作短歌

骏马不用换美妾名酒不用博凉州霜天饮酒骑马出驰猎蹴蹋川原秋少年意薄万户侯白首乃作穷山囚箭锋岂必尽狐兔胸次聊欲平山丘夜归湖上酒初醒庄舍萧条灯火冷解刀自笑太麤生却染松煤飞兔颕

狂歌

少年虽狂犹有限遇酒时能傲忧患即今狂处不待酒混混长歌老岩涧拂衣即与世俗辞掉头不受朋友谏挂帆直欲截烟海策马犹堪度云栈枵然痴腹肯贮愁天遣作盎盛藜苋髪垂不栉性所便衣垢忘濯心已惯眼前故人死欲无此生行矣风雨散羞为尘土伏辕驹宁作江湖断行雁

迟暮

迟暮固多感况此岁峥嵘霜霰忽已集夜闻络纬鸣青灯不解语依依有余情铜瓶煮寒泉中作笙箫声沈忧能伤人一夕白髪生蓬莱渺云海金丹几时成

种秫

种秫供留客移花待探春愁边开乐国闹里作闲身鬓髪今如此头颅莫问人白鸥非避俗野性自难驯

拥炉

睡少人人笑老生拥炉孤坐欲三更月移西去失花影风自北来传漏声凫鼎煎茶非俗物雁灯开卷惬幽情兴来自喜犹强健一纸清诗取次成

冬夜吟

昨夜凝霜皎如月碧瓦鳞鳞冻将裂今夜朙月却如霜竹影横窗更清绝造物有意娱诗人供与诗材次第新饥鸿病鹤自无寐山穷水绝谁为邻西村梅花消息动唧唧寒醅渐鸣瓮尽将醉帽挿幽香此生莫作长安梦

读书罢小酌偶赋

岁晩凄凉冰雪晨颓垣破屋镜湖滨浮生亦念古有死壮气要使敌无人黄卷展残三太息绿尊酌罢一嚬伸躬耕不预差科事犹向清时作幸民

移花遇小雨喜甚为赋二十字

独坐闲无事烧香赋小诗可怜清夜雨及此种花时

书生叹

君不见城中小儿计不疏卖浆卖饼活有余夜归无事唤俦侣醉倒往往眠街衢又不见垅头男子手把鉏丁字不识称农夫筋力虽劳忧患少春秋社饮常欢娱可怜秀才最误计一生衣食囊中书声名才出众毁集中道不复能他图抱书饿死在空谷人虽可罪汝亦愚呜呼人虽可罪汝亦愚曼倩岂即贤侏儒

冬夜醉解残灯荧然起读书至明赋诗十韵

冬夜厌久坐颇幸一醉眠满酌文举尊径卧子敬毡鼻雷未及作眼电遽了然孤灯如秋萤唤我开陈编初欲限一卷随手纷聨翩欢然不知疲忽已晨乌迁嗟我行六十衰病迫残年仕进今永塞文章后谁传饱食而安寝此计定自贤勿学草玄翁死为人所怜

夜行

路长忧炬尽马弱畏泥深肠断猿啼树魂惊鬼啸林艰危穷自惯寒苦老难禁囘首金牛道加鞭负壮心【顷自小益还南郑夜宿金牛驿时方大寒人马俱欲僵仆今十二年矣】

游淳化寺

萧寺久不到偶来幽兴长螘穿珠九曲蜂酿蜜千房雨过山横翠霜新橘弄黄年衰道不进珍重一炉香【僧问极迷如何是祖师西来意师曰古殿一炉香极迷即淳化也】

余庆出游夜归

杖藜寻胜惬幽情芒屦如飞病体轻迎客野梅才半吐避人山雉尚徐行东谿水落滩声壮南岭云酣雪意成薄暮归来僧已定佛龛独对一灯明

游前山

兀兀无欢意闲游未拟囘屐声惊雉起风信报梅开山雪堆僧衲溪流动蛰雷平生一桐帽自惜犯尘埃

斋前独坐戏作

闭户学僧坐颓然遗世情虚窗鸽飞影枯叶犬行声雪拥杉灰煖云垂纸帐明清馋不可耐一笑听华鲸

晚同僧至谿上

耽耽卧石熊当道矫矫长松龙上天不怕雪云寒到骨唤僧扶杖立桥边

僧饭

云碓舂秔白斋厨?桂香百穷惭燕颔一饱慰龟肠举世知心少平生为口忙何当弃簪笏终老掩山房

山店卖石榴取以荐酒

山色苍寒云酿雪旗亭据榻兴悠哉麹生正欲相料理催唤风流措措来

平水小憩

蓐食草庵中肩舆小市东雾收山淡碧云漏日微红酒斾村场近罾船浦溆通平生喜行路小住莫匆匆

自若耶溪舟行杭镜湖而归

换马亭前烟火微鬬牛桥畔行人稀云山惨澹少颜色霜日青薄无光辉新酒𥬠成桑正落美人信断雁空归高楼何处吹长笛清涙无端又湿衣

宴坐

鼓乐弦歌万二千天魔?欲破幽禅道人袖手心如水一点纱灯夜悄然

游山归偶赋

此生本寄一浮沤归卧茅茨又四秋习气未除惟痛饮幻躯偶健且闲游买蓑山县云藏市横笛江城月满楼与世沈浮最安乐莫思将相快恩雠

六十吟

人生久矣无百年六十七十已为寿嗟予忽忽蹈此境衰髪如蓬面枯瘦孤松摧折老涧壑病马凄凉依栈豆尚无筹策活目前岂有功名付身后壁疏风入灯焰揺地炉火尽寒萧萧胸中白虹吐千丈庭树叶空衣未纩

舒悲

嗜酒苦猖狂畏人还龌龊老病始悔叹天下无此错管葛逝已久千古困俗学扪虱论大计使我思景略中原失枝梧烟尘暗河洛天道远莫测士气伏不作煌煌东观书无乃太寂寞丈夫不徒死可作一丘壑岁晩计愈疏抚事涙零落

山园晩兴

病骨初轻野兴浓闲扶拄杖夕阳中草枯陂泽??水木落园林淅淅风杨子凄凉老天禄马周憔悴客新丰壮心未与朱颜改一笑凭高送断鸿

独立

独立柴荆外颓然一秃翁乱山吞落日野水倒寒空忧患工催老飘零敢讳穷渔歌亦何恨凄断满西风

探梅

半吐幽香特地奇正如官柳弄黄时放翁颇具寻梅眼可爱南枝爱北枝

又

江路云低糁玉尘暗香初探一枝新平生不喜凡桃李看了梅花睡过春

远兴

莫言人事足悲伤只为诗情合断肠窗槛雨晴湖灔灔郊墟烟重月茫茫梅花调苦愁三弄竹叶香清泥一觞闭户终年嗟局促不如新雁到衡湘

张功甫许见访以诗坚其约

零落汀苹露气清北窗昨夜已秋声书来屡有入东约坐上极思虚左迎激烈哦诗殷金石纵横落笔走蛟鲸吾曹此事期千载老眼相逢?要惊

劎南诗稿卷十五








卷十六



钦定四库全书

劎南诗稿卷十六

宋　陆游　撰

夜梦与数客观画有八幅龙湫图特奇客请予作诗其上书数十字而觉不复能记明旦乃追补之亦髣髴梦中意也

高堂阅画娱嘉宾巨幅小卷纵横陈其间一图最杰作命意落笔惊倒人奇峰峭立挿地轴飞瀑崩泻垂天绅寿藤老木幻荒怪深潭危栈愁鬼神忽然白昼起雷电始觉异物蟠奫沦阴云四兴诛老魃甘澍连夕苏疲民岂惟陂泽苖尽立已活亿万介与鳞文章与画共一法腕力要可囘千钧锱铢不到便悬隔用意虽尽终苦辛君看此图凡几笔一一圜劲如秋莼乃知世间有绝艺天造草昧参经纶吾言未竟且复止?发幽奥天公嗔

泛舟

女墙齾齾带斜晖短棹还从剡曲归木叶经霜浑欲尽人家近水自相依逢迎俗客言多忤顚沛穷途计易非雪里闭门殊不恶故貂虽弊胜无衣

夜闻大风感怀赋吴体

故都宫阙污膻腥原野久稽陈大刑未须校尉戍西域先要将军空朔庭意言挥戈可退日身乃读书方聚萤病起窗前髪如雪夜闻风声孤涕零

骨相

骨相元知薄功名敢自期病侵强健日闲过圣明时形胜轮台地飞腾瀚海师江湖虽万里犹拟缀声诗

有感

书生事业绝堪悲横得虚名毁亦随怖惧几成床下伏艰难何啻劎头炊贷监河粟元知误乞尉迟钱更觉痴已卜一庵鹅鼻谷【鹅鼻谷在秦望山秦刻石之所崖岭巉峻】可无芝术疗朝饥

又

读遍名山万卷藏残年肯受俗低昂正须啸咏风涛上未至悲辛酒?旁梦里功名谁复计闲中日月不胜长虚皇有诏君知否尽赐江湖作醉郷

城西晩眺

袅袅城笳咽荧荧渔火青霜凋两岸柳水浸一天星静看船归浦遥闻雁落汀倚阑幽兴极不敢恨飘零

苦寒

冻砚时能出苦吟浊醪亦复慰孤斟谁知冰雪凝严候自是乾坤爱育心疠鬼尽驱人意乐遗蝗一洗麦根深但嫌景短妨书课栖鸟纷纷又满林

夙兴

病后精神殊未减披衣每起待晨鸡爱书不厌如平壑戒酒新严似筑堤莫叹茅茨常局促犹胜簿领苦沈迷迎长渐近丹当熟已觉温温下彻脐

冬夜读书甚乐偶作短歌

衰病作书祟常恨无新功兔瓯供茗粥睡思一洗空郊居近城𬮱漏鼔传冬冬缃帙开烂漫牙籖纷疉重朱黄参笔墨照映灯花红鲁壁汲冢秘天遣慰困穷衮衣窥藻火宗庙听笙镛端居得至乐生世岂不逢藜羮冷未啜?褐忘严冬拜手谢造物不须黑头公

冬夜月下作

造物宁能困此翁浩歌庭下畣松风煌煌斗柄挿天北焰焰月轮生海东皂纛黄旗都护府峩冠长劎大明宫功名晩遂从来事白首江湖未叹穷

感愤

今皇神武是周宣谁赋南征北伐篇四海一家天历数两河百郡宋山川诸公尚守和亲策志士虚捐少壮年京洛雪消春又动永昌陵上草芊芊

蓬户

蓬户真堪设爵罗岁时野老自相过人情静处看方见诗句穷来得最多枕上长歌时激烈樽前一笑且婆娑白头万事都经遍莫为悲伤损太和

行后园

霜风吹枯桑落叶干有声陂池日已涸沙水见底清人生非金石岁暮难为情安得天边鹄驾之以遐征

晓出遇猎徒有作

出门万瓦粲晨霜忽忆行军起裹创卖劎买牛身已老搴旗斩将梦犹狂奇才古有潜屠肆豪气今谁寓猎场狐兔草间何足问合留长箭射天狼

赠道侣

崎岖世路久知难凖拟丹成玉链颜十载寻人遍岩冗一樽随处对溪山苏门昼寂闻舒啸函谷秋清候度关?欲相招同此事疑君未办一生闲

六言

功名正恐不免富贵酷非所须铁马未平边徼钓船且醉江湖

又

啖饭一箪不尽结庐环堵犹寛常得奉祠玉局不须草诏金銮

又

乌有翁边贳酒无何郷里寻花把定东风一笑今年别是生涯

又

壮岁京华羁旅暮年湖海清狂勿倚新知可乐笑中白刃如霜

作雪未成自湖中归寒甚饮酒作短歌

黑云垂到地飞霰如细砾我从湖上归散髪醉吹笛少年志功名目视无坚敌惨淡古战场往往身所历宁知事大缪白首犹寂寂凄凉武侯表零落陈琳檄报主知何时誓死空愤激天高白日远有泪无处滴

题传神

盐车心愧渥洼姿邂逅风云妄自期啮雪岂无归汉日饭牛犹有相齐时君看?褐琴横膝谁许峩冠剑拄颐白髪萧萧虽惫矣时来或将镇边师【李英公平敌时已八十余】

闰月三夜舍西观新月

平生绝爱初三月况是平池浸玉钩老去人间朋旧少一樽谁与话清愁

独夜

城上长更续短更江平天迥雁方征灯明纸帐雪霜色火熟铜瓶风雨声浊酒未倾心已怯细书时读眼犹明萧然一室平生惯纛下何须拥万兵

晩出偏门

一段新愁带宿酲半欹乌?策驴行村墟香动梅初破裘褐寒轻雪未成渡口人争红日晩沙边雁带碧烟横悠然又觅长堤路肠断城楼画角声

薏苡【蜀人谓其实为薏米唐安所出尤奇】

初游唐安饭薏米炊成不减雕胡美大如芡实白如玉滑欲流匙香满屋腹腴项脔不入盘况复飧酪夸甘酸东归思之未易得每以问人人不识呜呼奇材从古弃草菅君试求之篱落间

畣郑虞任检法见赠

卧龙山前秋雨晴郑子过我如夙昔照人眉宇寒巉巉悬知笔有千钧力镜湖岁暮霜叶空乃闻载酒同诸公归来湖山皆动色新诗一纸吹清风文章要须到屈宋万仞青霄下鸾凤区区圆美非绝伦弹丸之评方误人

舟中晓赋

小艇下沧浪吴歌特地长斜分半舱月满载一篷霜香甑炊菰白醇醪点蟹黄宦游元为口莫恨老江郷

野兴

玉门关外何妨死饭颗山头不怕穷春瓮已成花欲动了无一事着胸中

又

猿臂将军老未衰气吞十万羽林儿南山射虎自堪乐何用封侯高帝时

月夜有感

炯炯冰轮升澹澹玉宇碧高楼倾美酒一醉不容失陆生独何事闭户饱岑寂年来负风月岂止此一夕平生酒边身欲老每自惜夜阑耿不寐浩歌出金石

落魄

落魄东吴莫笑侬今年要不负春风闲愁掷向乾坤外永日移来歌吹中酒浪欲争湖水绿花光却妒舞衫红公卿忧责如山重肯信人间有放翁

遣兴

壮年一箭落双雕野饷如今撷药苖寒与梅花同不睡闷寻鹦鹉说无憀乌丝阑上诗初就绿绮声中酒半消老去可怜风味在未应山海混渔樵

湖村野兴

十里疏钟到野堂五更残月伴清霜已知无奈姮娥冷瘦损梅花更断肠

又

山色空蒙雨点微醉中不觉湿蓑衣何妨乞与丹靑本一棹横冲翠霭归

看镜

局促人间百不如每看清镜叹头颅醉来风月心虽在老去轩裳梦已无棋劫正忙停晩饷诗聨未稳画寒炉椉除尚喜身强健六十登山不用扶

塞上

塞上今年有事宜将军承诏出全师精金错落八尺马刺绣鲜明五丈旗上谷飞狐传号令萧关积石列城陴不应幕府无班固早晩燕然刻颂诗

舟过会稽山下因系舟游近村迨暮乃归

六十齿髪衰岁月如逝波秦王酒瓮边知复几经过欣然舍画檝仄步扪青萝一径入幽谷四面闻樵歌白云忽破碎翠木相荡摩潋潋春塘满柳阴戏双鹅浮生百忧中此乐顾岂多日暮吾其归已恐烂斧柯

人日偶游民家小园有山茶方开

人日西郊路晨光射浅滩停桡喜萧散照影叹衰残社酒香浮瓮春蔬绿满盘山茶虽慰眼不似海云看【成都海云寺山茶花一树千苞特为繁丽】

过杜浦桥

桥外波如鸭头绿杯中酒作鹅儿黄山茶花下醉初醒却过西村看夕阳

又

桥北雨余春水生桥南日落暮山横问君对酒胡不乐听取菱歌烟外声

上元日昼卧

积雨连上元孤愁卧空馆宿酲殊未解欲起意复懒床敷蛮毡稳被拥吴绫暖残香碧缕细软火红焰短虽云少睡眠聊喜屡展转昏昏忽已暮一笑呼茗椀

庄器之作招隐阁项平父诸人赋诗予亦继作

诸公共赋反招隐细字斜行肯见传语到淮南小山作人如江左永和年一窗萝月禁春瘦万壑松风撼昼眠我亦尚嫌林谷浅因君更拟斸云烟

春夜读书感怀

荒林枭独啸野水鹅群鸣我坐蓬窗下畣以读书声悲哉白髪翁世事已饱更一身不自恤忧国涕纵横永怀天宝末李郭出治兵河北虽未下要是复两京三千同德士百万羽林营岁周一甲子不见边尘清贼酋实孱王贼将非人英如何失此时坐待奸雄生我死骨即朽靑史亦无名此诗倘不作丹心尚谁明

宿能仁寺

小雨暗江城倦客寄僧榻孤灯如秋萤清夜自开阖遥怜萍青青厌听蛙合合窗明竟无寐卯酒倒残榼

寄题方伯謩远庵

方侯胸中负经济议论源源有根柢借令不用老山林尚欲着书垂万世百年苦短万世长荣利一时真聚蚋渠曹定自别肺肝今夕不为明旦计

雨中宿石帆山下民家

老觉山行倦闲便水宿幽雨泥看放鸭烟草听呼牛盘箸烦频劝窗扉喜小留余年竟何事高枕送悠悠中夜雨霁月色入户起饮酒一杯作绝句

吹尽浮云天宇清城头叠鼓报三更平生无此一杯酒玉笥峯头看月生【玉笥峯在石帆之南】

赠石帆老人

地僻林深客到稀高舂未起闭柴扉新松郁郁三千本密竹萧萧一尺围溪叟旋分菰米滑山童新采蕨芽肥因君更作长闲想麟阁云台竟是非

溪上醉吟

行行不知溪路深但怪素月生遥岑不辞醉袖拂花絮与子更醉青萝阴

囚山

垣屋参差绿树边囚山光景饯华顚平川极目思秦地大泽浮空忆楚天刺虎射麋俱已矣举杯开劎忽凄然此生终遣英雄笑棘没铜驼六十年

小园

松菊仅三亩作园真强名驯禽惊不去熟果坠无声倦就盘陀坐闲拈楖栗行茅亭亦疏豁凭槛看春耕郷人或病予诗多道蜀中遨乐之盛适春日游镜湖共请赋山阴风物遂即杯酒间作四绝句却当持以夸西州故人也

嫩日轻云淡沲天扑灯过后卖花前便从水阁杭湖去卷起朱帘上画船

又

舫子窗扉面面开金壶桃杏间尊罍东风忽送笙歌近一片楼台泛水来

又

湖波绿似鸭头深一日春晴直万金好事谁家鬭歌舞方舟齐榜出花阴

又

花光柳色满墙头病酒今朝懒出游却就水亭开小宴绣帘银烛看归舟

病中

风雨暗江天幽窗起复眠忍穷安晩境留病压灾年客助修琴料僧分买药钱余生均逆旅未死且陶然

病起

开岁忽六十病余闲炷香春光向客淡夜漏为愁长已老鸡豚社永违鹓鹭行苍龙西角月孤梦堕微茫

小筑

小筑茅茨镜水滨天敎静处着闲身平原不复赋豪士甫里但思歌散人翠壁微泉时的皪衡门疉嶂晓嶙峋子虚误辱诸公赏万里轻鸥岂易驯

记梦

东吴春暮寒犹重睡美不闻城角动身虽衰惰怕出门江山尚入幽窗梦梦到青羊看修竹道人告我丹将熟试求一黍换肝肠它日重来驾黄鹄【青羊宫在成都南门外浣花道中】

久雨排闷

一春略无十日晴雨脚才断云已生奇葩摧败等青苋嘉谷漂荡随浮萍书生病卧苔及榻湿薪燎衣熏欲盲腰顽足痹空叹息咫尺不得行中庭读书窗黑不见字弹琴弦缓那成声老盆浊酒且复醉两部鼔吹方施行

雨中泊舟萧山县驿

端居无策散闲愁聊作人间汗漫游晚笛随风来倦枕春湖带雨送孤舟店家菰饭香初熟市担莼丝滑欲流自笑劳生成?事黄尘陌上雪蒙头

夜漏欲尽行度浮桥至钱清驿待舟

潮生抹沙岸云薄漏月明江头晓色动鸦起人未行扶携度长桥仰视天宇清遥怜系舟人听我高屐声水槛得小憩一笑拄杖横澄漪弄孤影微风吹宿酲湛然方寸间不受尘事撄寄语市朝人此乐未易名

江头十日雨

江头十日雨雨止春已尽残红如扫空草木皆绿润村墟樱笋闹节物团粽近可怜笠泽翁百忧集双鬓赋诗空自清学道了不进林间一瓯茶晤语君勿吝

柯桥客亭

小市初晴已过春朱樱青杏一番新灞陵老子无人识暂借邮亭整角巾

又

梅子生仁燕护雏绕檐新叶绿扶疏朝来酒兴不可耐买得钓船双鳜鱼

小雨舟过梅市

故故催诗衬雨蓬悠悠破梦隔云钟遥看渔火两三点已过暮山千万峰老矣自应埋病骨归哉莫念抗尘容停桡小住青枫岸吴市高人傥可逢

晓枕

晓枕莺声带梦听忽看淡日满窗棂闲愁谁遣浓如酒醉过残春不解酲

巢菜【并序】

蜀蔬有两巢大巢豌豆之不实者小巢生稻畦中东坡所赋元修菜是也吴中绝多名漂揺草一名野蚕豆但人不知取食耳予小舟过梅市得之始以作羮风味宛如在醴泉蟆颐时也

冷落无人佐客庖庾郎三九困讥嘲此行忽似蟆津路自候风炉煮小巢

吴娘曲

镜奁蚕出千黑蚁钗梁梅小双青豆吴娘十四未知愁罗衣已觉伤春瘐闲寻女伴过西家鬬草归来日未斜睡睫蒙蒙娇欲闭隔帘微雨压杨花

感旧

醉眼常轻儿女曹西游对客尚能豪缕金羯鼓龟兹乐镂玉琵琶逻逤槽巫峡已回行雨梦锦江空忆浣花遨闲情何计都除尽为觅并州快剪刀

晨起闲步

飞红掠地送春忙嫩绿成阴带露香听彻晓天莺百啭却随飞蝶度横塘

初夏同桑甥世昌过邻家

空谷旧生涯萧条只自嗟妻馋嗔护笋儿病失浇花赤米老能饱浊醪贫可賖征科幸差简扶杖过邻家

寓叹

孤生拙料事诸老误知人世故几翻覆此身常贱贫有书藏禹穴无地静边尘衰病今年剧呻吟欲过旬春夏雨阳调适颇有丰岁之望喜而有作

二十年无赤白囊人间何地不耕桑陂塘处处分秧遍村落家家煮茧忙野老逢年知饱煖书生随例得猖狂雨余天气初清润曳履长歌出草堂

闻边酋遁归漠北

幽州遗民款塞来来者扶老携其孩共言单于远逃遁一夕荆棘生燕台天威在上贼胆破捧头鼠窜吁可哀妄期旧穴得孳育不知天网方恢恢老上龙庭岂不远汉兵一炬成飞灰陛下中兴天所命筑坛授钺皆雄才煌煌九霄掲日月浩浩万里行风雷虢山多兽可游猎汝不请命何归哉

初夏游凌氏小园

水满池塘叶满枝曲廊危榭惬幽期风和海燕分泥处日永吴蚕上簇时闲理阮咸寻旧谱细倾白堕赋新诗从来夏浅胜春日儿女纷纷岂得知【庾信诗云夏浅却胜春镜湖游人至立夏而止】

偶得北境金泉酒小酌

草草杯盘莫笑贫朱樱羊酪也尝新灯前耳热顚狂甚边酒谁言不醉人【高适诗云敌人十岁能骑马边酒千杯不醉人】

又

边人万里跨燕秦志士悲歌泪满巾未履战场齐奏凯一樽先醉范阳春

无题

珠鞲玉指擘箜篌谁记山南秉烛游结绮诗成江令醉櫜泉梦断沈郎愁天涯落日孤鸿没镜里流年两鬓秋不用更求驱豆术人生离合判悠悠

戏赠

帘幕阴阴昼漏迟鹅黄雪白络新丝只应笑杀东邻女不见秋千到折时

题少陵画像

长安落叶纷可扫九陌北风吹马倒杜公四十不成名袖里空余三赋草车声马声喧客枕三百青铜市楼饮杯残炙冷正悲辛仗内鬭鸡催赐锦

闲居书事

园林绿叶一番新桃李吹成陌上尘玩易焚香消永日听琴煮茗送残春隐居正欲求吾志大患元因有此身堪笑痴人营富贵百年赢得冢前麟

登台遇雨避于山亭晩霁乃归

溽暑不堪蜗舍陋瘦藤扶我上危台搏禽俊鹘横空去卷雨狂风掠野来壮观深知化工妙幽寻却蹋夕阳回悠然有喜君知否屐齿留痕遍绿苔

村居书触目

雨霁郊原刈麦忙风清门巷晒丝香人饶笑语丰年乐吏省征科化日长枝上花空闲蝶翅林间葚美滑莺吭饱知游宦无多味莫恨为农老故郷

访医

衰与病相椉况复积忧虑眩昏坐辄瞑疲弱行欲仆今晨访之医见语疾当去脉来如泉源未易测君数盛衰当自察信医固多误养气勿动心生死良细故

夏夜读书自嘲

事业无成去日遒只今身世付沧洲风烟惨惨菰蒲老星斗离离河汉流寂寞书生学奇字穷愁客子着春秋白头自苦君无笑骨朽成尘志未休

夏日小宴

横吹铜笛苍龙声双奏玉笙丹凤鸣已判百年终醉死要将一笑压愁生旋移画舫破山影高卷朱帘延月明试问炎歊在何许夜阑翻怯葛衣轻

送紫霄女道士四明谢君

一别南充十四年时时清梦到金泉山阴道上秋风早却见神仙小自然【果州金泉山谢自然飞昇之地】

又

道骨仙风凛不群清秋采药到江村自言家住云南北知是遗尘几世孙

醉中夜自村市归

村市夜骑黄犊还却登小阁倚阑干银河斜界晓天碧璧月下入秋江寒吾辈身闲且饮酒人生事定须阖棺元自胸中着云梦莫惊绿鬓耐悲欢

城北夜

端居厌孤寂偶系北城舟天地凄凉色江湖汗漫游萤光矜暗夜虫语报新秋老去功名意青灯映布裯

秋夜舟中作

沽酒黄叶村炊饭红蓼岸居人不孰何正作渔父看渔父我所羡尚恐不得作读书端自痴游宦亦何乐四顾泽茫茫仰视天离离长歌入云去月落斗未欹

日晚散步湖上遇小雨

莫色苍苍日初落寒声策策风正作湖边倚杖堤上行病起聊试游山脚平生出门轻万里老去谢客专一壑风涛倾洞鲛鳄横阊阖崔嵬鬼神恶春芜二顷叱黄犊老学为农元不错兜鍪蝉冕俱扫空雨笠香新织青箬

安期篇

我昔游峨扪萝千仞峯丈人倚赤藤恐是安期翁赠我一丸药五云出瓢中服之未转刻莹然冰雪容素手掬山霭绿髪吹天风丈人顾我喜共骑一苍龙蓬莱亦何求爱此万里空却来过齐州螘垤看青嵩

晓望海山

暮山青尚浅晓山如黛染开窗望海山天清雾方敛向来六月中黑云齐如截苍龙下曳尾卷雨洒炎热造物信老手忽作万里秋刻削此孤峭巉然消客愁岂无一布帆寄我浩荡意会当驾长风清啸遗世事

山园草木四绝句

紫薇

钟鼓楼前宫様花谁令流落到天涯少年妄想今除尽但爱清樽浸晩霞

黄蜀葵

开时闲淡敛时愁兰菊应容预胜流?欲持杯相领略一庭风露不禁秋

拒霜

满庭黄叶舞西风天地方收肃杀功何事独蒙青女力墙头催放数苞红

蓼花

十年诗酒客刀州每为名花秉烛游老作渔翁犹喜事数枝红蓼醉清秋

赛神曲

丛祠千岁临江渚拜贶今年那可数须晴得晴雨得雨人意所向神辄许嘉禾九穗持上府庙前女巫递歌舞呜呜歌讴坎坎鼓香烟成云神降语大饼如盘牲腯肥再拜献神神不违晚来人醉相扶归蝉声满庙锁斜晖

夜中起读书戏作

髪已凋零齿已疏忍饥白首卧蜗庐风声忽轹蓬窗过夜半呼灯起读书

又

灭敌区区计本疏水边乔木拥茅庐九原定发韩公笑至老依然一束书

秋夜出门观月

六十衰翁适得闲一秋无事掩柴关雁来惨淡沙场外月出苍茫云海间饮酒已衰犹爱客着书初毕可藏山此生终羡渔家乐小艇常冲夕霭还

雨中买酒镜湖酒楼

阴风号大泽暮雨上高楼愁忆新丰酒寒思季子裘登临天地迮老病岁时遒安得急装去北平防盛秋

闻边寇衰乱扫荡有期喜成口号

正朔今年被百蛮遥知喜色动天颜风雷传号临春水【春水敌都名】貔虎移军过玉关博士已成封禅草单于将就会朝班孤臣老抱周南恨壮观空存梦想间

又

遗敌游魂岂足忧汉家方运幄中筹天开地辟逢千载雷动风行遍九州刁斗令严青海夜旌旗色照铁关秋功名自是英豪事不用君王万户侯

甲辰中秋无月十七夜独皦然逹旦

老觉人间无一欣穷阎扫轨谢纷纷已凭白露洗明月更遣清风收乱云栖鹊拣枝寒未稳断鸿呼伴远犹闻病羸慵踏梧桐影倚柱长吟夜向分

悲秋

病后支离不自持湖边萧瑟早寒时已惊白髪冯唐老又起清秋宋玉悲枕上数声新到雁灯前一局欲残棋丈夫几许襟怀事天地无情似不知

农家秋晩戏咏

鞭地如镜筑我场破砻玉粒输官仓九月野空天欲霜甑中初喜新粳香舍边萧萧落叶多野蚕出茧飞黄蛾寒蔬种罢醉且歌只鸡短纸赛园婆

病中作

老鹤辽天兴未穷此生光景自匆匆家为逆旅相逢处身在严装欲发中涩眼尚于书有味孤愁殊觉酒无功挥戈草檄今谁记岁晩江边白髪翁

秋夜读书

读书喜夜长着书悲齿暮平生企前哲凛有庸人惧吾庐大泽中地旷北风怒徂年凋草木寒气逼霜露灯昏老眼暗钝马行恶路投枕卷未终吾衰叹非故

病起

颓垣破屋暗藜蒿病起不知秋已高晨倚山楹群木脱暮临苔砌百虫号力殚编简初何得腰折尘埃只漫劳赖有浊醪生耳热狂歌醉草寄吾豪

晨起

孤梦忽自惊小窗初送明珍禽语庭树可爱不知名向者事宦游尘土过半生传呼束带出冬冬尚残更山居虽自由晨起亦有程洗砚拂书几一笑惬幽情

秋夜

老病龙锺不入城浊醪麤饭饯余生未霜村舍秋先冷无月江天夜自明出塞虽惭平贼手下帷聊喜读书声山童睡熟青灯暗自拨残炉候药铛

雨中过东村

小雨空蒙物象奇偶扶藤杖过东陂垫巾风度人争看蜡屐年光我自悲穷鬼有灵挥不去死魔多力到无期归来笑向譍门说且了浮生一首诗

山寺

寺门压石危欲崩槎牙老松挂苍藤风传上方出定磬雨暗古殿长明灯宿林野鹘惊复起争栗山童呼不譍谿南闻道更幽绝明日裂布缝行縢

天王广敎院在蕺山东麓予年二十余时与老僧惠迪游略无十日不到也淳熙甲辰秋观潮海上偶系舟其门曳杖再游恍如隔世矣

游山如读书深浅皆可乐道边小精舍亦自一丘壑凄凉四十年始复重着脚老僧逝已久讲座尘漠漠当时童子辈衰鬓亦萧索扫壁观旧题岁月真电雹文章卑不传衣食窘如昨出门意惘然辽海渺孤鹤

江月歌

放翁平生一钓船秋水未落江渺然露洗玉宇清无烟月轮徐行万里天人间声利何足捐浩歌看月冷不眠孤鹤掠水来翩翩似欲驾我从此仙我寓红尘今几年俛首缰锁常自怜乐哉挥手过月边西风未凋玉井莲

初寒书怀

嵩云缑月本闲人误落尘中白髪新万事看山差入眼百年把酒独关身栈边老马行安往床下寒龟息自匀藜杖一枝犹好在未妨闲探早梅春

岁暮

小筑幽栖与拙宜读书写字伴儿嬉己无叹老嗟卑意却喜分冬守岁时羮芳鲜新弋雁衣襦轻暖自缫丝农家岁暮真堪乐说向公卿未必知

晨兴

倦枕厌寒夜起寻残火温喈喈众鸡动耿耿一灯昏野气增霜力窗光淡月痕早朝非老事且复灌吾园

村饮

少年喜任侠见酒气已吞一饮但计日斗斛何足论绿草满雉场红旗植球门三叫落乌帻倒泻黄金盆银炉炽兽炭狐兔纷炮燔浩歌撼空云壮志排帝阍回首今几时去日如车奔朱颜辞晓镜白髪老孤村邻翁劝黍酒稚子供鱼飧功名信巳乎万事付乾坤

夜半读书罢出门徙倚久之归赋长句

浩歌曳杖出柴扉不管三更露湿衣拟看林梢残月上偶逢浦口断云归惊鸿脱网寒相倚饥鹘思巢夜亦飞却掩北窗谁晤语聊凭香碗洗尘鞿

曝书偶见旧稿有感

日满晴轩理蠧鱼壮游回首一欷歔凄凉王粲从军作零落相如谏猎书歌吹恍思登北固弓刀谁记渡南沮虎头本欠功名相归老林间计未疏

崑仑行

阴云解駮朝暾红黄河直与崑仑通不驾鸾凤骖虬龙径蹑香烟上空中吾行忽过日月宫下视积气青蒙蒙寒暑不分昼夜同嵳峩九关常烈风凛然萧森变冲融不悸不眩身如空尘沙浩劫环无穷讵须更觅安期翁

一室

九万笑鹏抟幽居一室寛雨声便早睡酒力压新寒懒觉闲多味衰知死有端此生吾自断不必梦邯郸

得所亲广州书

音信连年恨不闻书来细读却消魂人稀野店山魈语路僻蛮村荔子繁毒草自揺春寂寂瘴云不动昼昏昏此生相见应无日且置清愁近一樽

幽居戏咏

清泉绕屋竹连墙回首微官意已忘小瓮带泥收洛笋【洛中冬笋贮以小瓮为远饷】细鳞穿柳买河鲂黄旗万里无侯骨红烛千锺有酒肠欲起九原谁可友兰亭修褉晋诸王

幽事

萧然四壁野人家幽事还堪对客夸快日明窗闲试墨寒泉古鼎自煎茶桐凋无复吟风叶苹老犹残泣露花万里封侯真已矣只将高枕作生涯

劎南诗稿卷十六

<集部,别集类,南宋建炎至德佑,剑南诗藁>








卷十七



钦定四库全书

劎南诗稿卷十七

宋　陆游　撰

初冬杂题

勋业文章意已阑暮年不足是看山江南寺寺楼堪倚安得身如杜牧闲

又

暮嫌风雨作新寒一树青枫已半丹身在范寛图画里小楼西角?凭阑

又

风横云低雨脚斜一枝柔橹暮咿哑昏昏醉卧知何处推起船篷忽到家

又

五斗安能解醉酲瞢腾睡眼怯窗明策勋赖有春芽在卧听山童转硙声

又

荒郊寒雨晩凄凄四壁穿颓旋补泥物我元须各安稳自苫牛屋织鸡栖

又

风雨声豪入梦中不知身世寄孤蓬狐裘毡帽如龙马天汉西南小益东

闭户

屏居无一事闭户常经旬勿云草舍陋爱此油窗新三日不作诗幽禽语撩人尺素杂行草往檄江梅春

十月四日夜记梦

四客聨辔来我醉久不知倒衣出迎客愧谢前致辞客意极疏豁大笑轩须眉礼岂为我设度外以相期衮衮吐雄辩泠泠诵新诗共言携酒壶埽地临前墀意气相顾喜忽如少年时老鸡不解事唤觉空嗟咨涉世四十年贤隽常追随尔来风俗坏动脚堕险巇森然义府刀谁为叔度陂起作四客篇捕影吾其痴

西路口山店

日薄霜清十月天马蹄声里送流年店当古路三乂处山似孤云两角边【孤云两角在汉中】淹泊自悲穷不醒衰残更着病相缠榆关瀚海知何在目送飞鸿入暮烟

题海首座侠客像

赵魏沙尘千丈黄遗民膏血饱豺狼功名不遣斯人了无奈和戎白面郎

送绰侄住庵吴兴山中

一杯淡粥不烹蔬【绰居山粥饭外菜亦不食】自占云根结草庐非佛非心犹坐断定知不看夹山书

又

湖海相从十日留颇哀老子鬓惊秋目光犹射车牛背不用殷勤举话头

冬夜与溥庵主说川食戏作

唐安薏米白如玉汉嘉栮脯美胜肉大巢初生蚕正浴小巢渐老麦米熟龙鹤作羮香出釜木鱼瀹葅子盈腹未论索?与饡饭最爱红糟并缹粥东来坐阅七寒暑未尝举箸忘吾蜀何时一饱与子同更煎土茗浮甘菊仗锡平老自都城囘见访索怡云堂诗

东华软尘飞扑帽黄金络马人看好渠侬胸中谁得知畏祸忧谗鬓先老举世输与平元衡青山白云过一生出门曳杖便千里白云不约常同行敲门剥啄云没履剧谈未竟还东去到山分我一片云并遣春风吹好句

野饮

青山千载老英雄浊酒三杯失厄穷访古颓垣荒堑里觅交屠狗卖浆中平堤渐放春芜绿细浪遥翻夕照红已把残年付天地骑牛吹笛伴村童

樊江观梅

莫笑山翁老据鞍探梅今夕到江干半滩流水浸残月一夜清霜催晓寒倚醉更教重秉烛怕寒元自怯凭栏谁知携客芳华日曾费缠头锦百端【成都合江园芳华楼下梅最盛】

山亭观梅

与梅岁岁有幽期忘却如今两鬓丝椉淡月时和雪看斸苍苔地带花移先春瘦损应多恨静夜香来更一奇醉倒栏边君勿笑明朝红萼缀空枝

射的山观梅

射的山前雨垫巾篱边初见一枝新照谿尽洗骄春意倚竹真成绝代人餐玉元知非火食化衣应笑走京尘即今画史无名手试把清诗当写真

又

凌厉冰霜节愈坚人间乃有此癯仙坐收国士无双价独立东皇太一前此去幽寻应尽日向来别恨动经年花中竟是谁流辈欲许芳兰恐未然

别梅

竹篱数掩傍鱼矶万点梅花掠地飞正喜巡檐来索笑已悲临水送将归影横月处愁空绝子满枝时事更非自古情锺在吾辈尊前莫怪泪沾衣

忆梅

护惜常愁满树开况无一片在苍苔眼高懒为凡花醉肠断惊闻暮角哀写向素绡时拂拭移来幽圃自栽培论心竟是明年事输与酴醿在酒杯

新晴午枕初起信笔

闭户日陶然晴窗春已妍华胥梦中国龙汉劫初年浩浩尘扬海茫茫杵倚天何妨驾孤鹤小憩华山前

乙巳早春

故故啼莺傍曲廊飞飞戏蝶度横塘病来对酒心虽怯老去逢花眼尚狂床拥琴书供枕籍帘通风月索平章一丘一壑从来事起就功名未苦忙

小雨

细细湿春光霏霏破夕阳卧闻惊倦枕起看入虚堂映叶莺犹啭争泥燕正忙闲愁无遣处谁与共飞觞

南遇大风雨

叹息谁如造物雄故将意气压衰翁千群铁马云屯野百尺金蛇电掣空身羡渔蓑鸣急雨心怜鸦阵困狂风世间变态谁能测归路斜阳十里红

春晩至山中因访陈道人

一春衰病集残骸太息流尘覆酒杯僧钵始知莼菜老佛瓶初见杏花开苹溪小雨成幽讨松院斜阳又独来不为爱闲从野叟年来万事学低摧

小隐

小隐在江干茆庐亦易安庖厨供白小篱落蔓黄团蹭蹬冯唐老飘零范叔寒世情从迫隘醉眼觉天寛

春兴

万事不关身翛然一幅巾虽非爱酒伴犹是别花人【杜诗走觅南邻爱酒伴白乐天紫薇花诗不别花人不与看】领略琴书意扫空车马尘东阡与南陌随处梦残春

曾仲躬见过适遇予出留小诗而去次韵二首

地僻元无俗客来蓬门只欲为君开山横翠黛供诗本麦卷黄云足酒材

又

数树山花草舍东想公系马落残红那知老子耶溪上正泛朝南暮北风

睡起

风约飞花满曲廊萧然无客共焚香瓮醅力重初投枕鼻鼾声豪已撼床栩栩梦游心自适昏昏起坐日方长静凭一几吾何恨笑杀穿帘燕子忙

病起

山村病起帽围寛春尽江南尚薄寒志士凄凉闲处老名花零落雨中看断香漠漠便支枕芳草离离悔倚阑收拾吟笺停酒椀年来触事动忧端

山居戏题

海山缥缈斸云扃扫地焚香悦性灵嫩白半瓯尝日铸硬黄一卷学兰亭衰颜冉冉临清镜华髪萧萧倚素屏尊酒不空身见在莫争天上少微星

又

病起清羸不自持年光都上鬓边丝昏昏雨细梅黄后漫漫秧青水满时曲几方床娱永日矮冠高屐骇群儿客来莫笑狂顚甚此处那容世俗知

芒种后经旬无日不雨偶得长句

芒种初过雨及时纱厨睡起角巾欹痴云不散常遮塔野水无声自入池绿树晩凉鸠语闹画梁昼寂燕归迟闲身自喜浑无事衣覆熏笼独诵诗

久雨喜晴十韵

一雨二十日颓墙屋茆烂扶杖出门行四顾水弥漫村迥鸠争巢村昏鸡失旦荒庭蛙黾豪空庑萤火乱蠧鱼败书编萍草黏户半清风忽东来一剪雨脚断天青日杲杲河白星灿灿车辙寻旧途船步出新岸稍喜泥潦干破灶得炊?贱贫固多忧长歌寄吾叹

盆池

人生何处不儿嬉一世元知孰是非汲井埋盆凿苔破敲针作钓得鱼归萧萧菰叶风声细袅袅苹花雨点稀并舍老翁能喜事为添拳石象苔矶【盆池初成邻人吴氏老送小石置池上】

月中过蜻蜓浦

天光水色合为一舟出西城犹落日一规忽见寒璧升万顷坐叹溶银溢哀哀姑恶诉何苦熠熠萤火光自失苇低时见小艇过水响遥知大鱼出铜壶玉酒我径醉短髪垂肩蓬不栉缓篙溯月勿遽行坐待湘妃鼔瑶瑟

六峰项里看采杨梅连日留山中

绿阴翳翳连山市丹实累累照路隅未爱满盘堆火齐先惊探颔得骊珠斜簪宝髻看游舫细织筠笼入上都醉里自矜豪气在欲椉风露摘千株

雨中自项里夜至新塘舍舟步归

桦炬如椽点不明还家潦水与阶平一杯浊酒颓然睡恍似金牛夜下程

又

天如漆黑泥没踝老健犹能踸踔归袅袅炉香支枕看终年只合掩柴扉

夜听竹间雨声

解酲不用酒听雨神自清治疾不用药听雨体自轻我居万竹间萧瑟送此声?香倚蒲团袖手坐三更人苦不自觉忿欲投隙生起?檐间雨更与此君盟

泛三江海浦

鳌负三山碧海秋龙骧万斛放翁游少舒我辈胸中气一扫群儿分外愁醉斩长鲸倚天劎笑凌骇浪济川舟悠然高咏平生事龌龊宁能老故丘

独酌有怀南郑

忆从嶓冢涉南沮笳鼔声酣醉胆麤投笔书生古来有从军乐事世间无秋风逐虎花叱拨夜雪射熊金仆姑白首功名元未晩笑人四十叹头颅

秋日泛镜中憩千秋观

病起重来理钓丝扁舟迨及素秋时旧交犹有青山在幽趣唯应白鸟知冉冉年光行老矣茫茫世路欲何之秦皇酒榼苔封遍虚负霜螯左手持【湖山之间有石号秦皇酒瓮】

秋夕虹桥舟中偶赋

解缆初离小市门放篙冲破一谿云露萤合散自成阵水鸟飞鸣如觅群枫落荷疏秋渐老河倾斗转夜将分书生老负功名志醉里长歌强一欣

秋思

一径苔侵四壁空北窗支枕听秋钟故人去后登楼怯白髪多来览镜慵狂忆射麋穷楚泽闲思钓雪泛吴松相如病渴年来剧酿酒倾家畏不供

自嘲

穷途久矣叹吾衰双鬓新添几缕丝身是在家狂道士心如退院病禅师极知勾漏求丹药不及衡阳卖漉篱习气若为除未尽小轩风月又成诗

丰年行

秋风萧萧秋日薄筑场获稻方竭作志士虽怀晩岁悲农家自足丰年乐拨醅白酒唤邻曲啄黍黄鸡初束缚长鱼出网健欲飞新兔卧盘肥可躬耕辛苦四十年一饱岂非天所酢书生识字亦聊尔莫作扬雄老投阁

秋夜泊舟亭山下

逢水逢山到处留可怜身世寄孤舟一汀苹露渔村晩十里荷花野店秋羽檄未闻传塞外金椎先报击衙头【闻敌人行帐为壮士所攻几不免敌语酋长所在为衙头】煌煌太白高千丈那得功名取次休

初秋山中作

万里西风吹幅巾即今真个是闲人堆盘菱熟燕脂角藉藻鲈新淡墨鳞姥岭蹇驴寻雪径娥江孤艇系烟津飘然乐事真当勉远付十年无此身

秋夜读书有感

久病畏长夏枕簟如炮焚扶持赖药物俛仰秋已分清夜炷炉香袅袅起孤云灵府豁蒙滞旧学资鉏耘言念总角初操觚极囏勤诸老颇赏识谓可与斯文沉痼幸鍼石轮囷劳斧斤可怜四十年薄陋负所闻白首犹着书逝将献吾君太官荐玉食野人徒美芹

晩凉登山亭

庭空叶飞秋村迥鸠唤雨新凉入巾褐老子顚欲舞凭高望稽山秀色溢天宇一镜三百里水落分别浦凄凉吊禹穴秦汉未为古世俗谁与归吾其老农圃

夜步

市人莫笑雪蒙头北陌南阡信脚游风逓钟声云外寺水揺灯影酒家楼鹤归辽海逾千岁枫落吴江又一秋却掩船扉耿无寐半窗落月照清愁

感秋

秋堂露气清萧爽入毛骨葛裯耿无寐坐待山月没湿萤飞不起熠熠依衰草劲风西北号落叶纷可埽老生惜岁月烈士志功名登临送将去非复儿女情悬知青海边杀气横千里良时不可失敌行速如鬼【时闻边酋自香草淀入秋山盖远遁矣】

病中作

一病二十日直愁难自还残书不成读长夜只供闲风舞迎霜叶云昏欲雨山临窗忽自笑诗思又相关

送猷讲主赴李明府姜山之招

贯花籖帙压车辕惟子穷探到本源听法鬼神环麈尾质疑英俊集龙门孤舟此日轻为别尺素何时远见存坐想文殊对摩诘高谈无碍九河翻

雨中排闷

点点滴滴雨不晴暗暗淡淡灯不明皇天胡为贷此老病卧垂困今已平却惭向者力量浅鼠肝虫臂犹关情百年终归朝露速一死正自秋毫轻明朝且作山中行青鞋已觉白云生丰年处处村酒好莫教湘湖莼菜老【湘湖在萧山县莼菜绝奇】

秋夜歌

书生白首无处着病卧空斋夜萧索茶铛飕飕汤熟灯檠蓛蓛看烬落山童唤起已复倒顾影自笑如孤鹤人言富贵堕骇机一生穷愁正不恶架上故裘破见肘床头残酒倾到脚问君何以鏖霜风悠然卧听山城角病起镜中见白髪此去七十无十寒暑矣偶得长句

短鬓萧条失故青人间真似宿邮亭正令寛作十年梦安用更留三日醒覆瓿书成空自苦击辕歌罢遣谁听客来若觅衰翁处睡起悠然倚素屏

初寒宴坐

微火如萤度篆盘明窗坐败几蒲团群儿谁信老怀懒万事不禁醒眼看道在箪瓢端自足心闲天地本来寛此生自断君知否不办归装也挂冠

溪行

霜落水初澄星繁月未升近村闻夜犬隔浦见秋灯多病乃如许微寒已不胜平生邻曲意移棹避渔罾

又

疏钟度莽苍远火耿微茫岁暮水归壑夜寒天霣霜人生一虫臂世路几羊肠老大忘绳检狂歌尽意长

读书

远遁江湖上端居风雨中纸新窗正白炉煖火通红籖帙方重整声形且细穷扶衰倘未死更破十年功

自嘲用前韵

残年过六十寂寞卧山中病眼惊新暗衰颜失旧红人讥作诗瘦自悯着书穷输与封侯骨云台竞策功

病中久废游览怅然有感

裘马清狂遍两川十年身是地行仙归来访旧半为鬼已矣此生休问天不恨杯觞无藉在但悲山水旷周旋垂虹风月休如昨安得青钱买钓船

新酿熟小饮

玉船潋潋酌鹅黄菊欲残时抵死香似与幽人为醉地清笳声里一天霜

又

篱菊犹堪采落英一尊玉瀣酿初成今宵要向中庭饮不展华茵展月明

题徐渊子环碧亭亭有茶山曾先生诗

茶山丈人厌嚣哗幅巾每访博士家小亭谈笑不知暮往往城上闻吹笳兴来杰作粲珠璧岁久妙墨亡龙蛇郎君弟子多白髪回头日月如犇车徐卿赤城古仙子十年四海推才华览观陈迹喜不寐旋补罅漏支倾斜曲池还浸古来月樷莽忽见当时花重题旧句照高栋力振风雅排淫哇席间纻袍已散鹄堂上讲鼓初停挝速宜力置竹叶酒不用更瀹桃花茶【桃花茶见曾公诗】

杂兴

鳗井初生一缕云鲍郎山下雨昏昏橹声呕轧秋空晓水际人家尚闭门

又

孤梦初回揭短篷桥边晓日已曈昽太平气象君知否尽在丰年笑语中

又

古寺高楼暮倚阑野云不散白漫漫好山遮尽君无恨且作沧溟万里看

大雪

大雪江南见未曾今年方始是严凝巧穿帘罅如相觅重压林梢欲不胜毡幄掷卢忘夜睡金羇立马怯晨兴此生自笑功名晩空想黄河彻底冰

遣兴

书生不自怜老眼付皇天已饱三升稷宁堆百屋钱红尘忙过日青嶂醉论年名字元虚幻从人谤是仙

委辔

委辔去悠悠山穷得渡头白云生碧𪩘翠木拥朱楼野榼渊朙酒征尘季子裘自怜诗兴在杜若满芳洲

雪中作

竹折松僵鸟雀愁闭门我亦拥貂裘已忘作赋游梁苑但忆衘枚入蔡州属国餐毡真强项翰林煮茗自风流明朝日暖君须记更看青鸳玉半沟

梦笔驿

朱扉水际亭白塔道边寺扁舟几往返每过辄?欷经秋病不死岁暮复不至少年自喧哗此老独憔悴可怜钓鳌客终返屠羊肆吾身行亦无荣辱安所寄短灯照孤愁寒衾推残醉明当临大江一洒壮士泪

舟中感怀三绝句呈太傅相公兼简岳大用郎中

浪中鞺鞳雨声寒孤梦初回烛半残甲子一周戎未灭关山还带泪痕看

又

雨打孤篷酒渐消昏灯与我共无聊功名本是无凭事不及寒江日两潮

又

梦笔亭边拥鼻吟壮图蹭蹬老侵寻不眠数尽鸡三唱自笑当年起舞心

西兴泊舟

衰髪不胜白寸心殊未降避风留水市岸帻倚船窗日上金熔海潮来雪卷江登临数奇观未易敌吾邦

钱清夜渡

轻舟夜绝江天阔星磊磊地势下东南壮哉水所汇月出半天赤转盼离巨海清晖流玉宇草木尽光彩男子志功名徒死不容悔坐思黄河上横戈被重铠晩途虽益困此志顾常在一日天胜人丑虏安足醢

夜归

晡时捩柂离西兴钱清夜渡见月升浮桥沽酒市嘈囋江口过埭牛凌兢寒韲煮?坐茆店小鲜供馔寻鱼罾偶逢估客问姓字欢笑便足为交朋须臾一饱各散去帆席健快如超腾云间戍楼鼔坎坎山尾佛塔灯层层夜分到家趋篝火稺子惊起头鬅鬙道途辛苦未暇说一尊且复驱严凝

江北庄取米到作饭香甚有感

我昔从戎清渭侧散关嵯峨下临贼铁衣上马蹴坚冰有时三日不火食山荞畲粟杂沙碜黑黍黄粱如土色飞霜掠面寒压指一寸赤心惟报国即今归卧稽山下眼昏臂弱衰境逼新秔炊饭香出甑风飧涧饮何曾识我岂农家志饱煖闭户惟思事耕织征边诏下倘可期盾鼻犹堪试残墨

感兴

筑室真须待伯夷起坟仍合近要离药来敌境灵何用米出边方死不炊下石纷纷惊俗薄绝弦寂寂叹吾衰一尊且作寻春计又见东风浩荡时

新春

蒙蒙烟雨暗江干新岁还胜故岁寒酒压浊清鸣社瓮菜分红绿簇春盘良辰节物元如昨病客情怀自鲜欢却羡村邻机上女隔篱相唤祭蚕官

新年

寄迹人间梦已长新年脱帽始微霜坐中使气如秦侠陌上行歌类楚狂埽榻欲招贫与语杜门聊以醉为乡稽山剡曲虽堪乐终忆祁连古战场

游镜湖

禹祠柳未黄剡曲水已白鲂𫚈来洋洋凫雁去拍拍皇天亦大度能容此狂客挂席椉长风未觉湖海迮读书五十年自笑安所获昔人精微意岂独在简册骥空万马群裘非一狐腋超然登玉笥及此烟月夕【玉笥峯在会稽山南】

初春晚晴

雪尽冰消敛积威参差碧瓦带斜晖土膏渐释人东作天气初和?北归小阁金船尝腊酒华堂银烛制春衣关心虽有寻梅梦冷蕊幽香事已非【自占岁多风雪屡废观梅之集】偶读山谷老境五十六翁之句作六十二翁吟

三百里湖水接天六十二翁身刺船饭足便休慵念禄丹成不服怕登仙胸中浩浩了无物世上纷纷徒可怜但有青钱沽白酒犹堪醉倒落梅前

自开岁略无三日晴戏作长句

新年暗曀觉春悭变化相椉一瞬间雨脚稍收初见日风花忽起又遮山【风欲作则大雾充塞谓之风花】欲行幽圃还成阻未脱重裘自笑孱桃李会开君勿恨清尊且用破衰颜

置酒梅花下作短歌

岁月不贷人绿髪成华顚此生几两屐念之每凄然我本尘外客已绝区中缘惟当及未死勤醉梅花前瘦影写微月疏枝横夕烟偃蹇岩壑间欲与松忘年岂亦薄世俗忽逐天风翩吾诗不徒歌持配湘娥弦

梅花已过闻东村一树盛开特往寻之慨然有感

春晚城南十里陂亭亭独立见奇姿品流不落松竹后怀抱惟应风月知旋拂乱云成小伫重携芳榼卜幽期佳人空谷从来事莫恨桃花笑昔时

思蜀

老子馋堪笑珍盘忆少城流匙抄薏饭加糁啜巢羮柑美倾筠笼茶香出土铛西郊有旧隐何日返柴荆

书愤

早岁那知世事囏中原北望气如山楼船夜雪瓜洲渡铁马秋风大散关塞上长城空自许镜中衰鬓已先斑出师一表真名世千载谁堪伯仲间

南窗擘黄柑独酌有感

放翁潦倒鬓成丝也把花前酒一卮何限人间堪恨事黄柑丹荔不同时

久雨骤晴山园桃李烂漫独海棠未甚开戏作

雨霁风和日渐长小园尊酒畣年光直令桃李能言语何似多情睡海棠

临安春雨初霁

世味年来薄似纱谁令骑马客京华小楼一夜听春雨深巷明朝卖杏花矮纸斜行闲作草晴窗细乳戏分茶素衣莫起风尘叹犹及清明可到家

延和殿退朝口号

雨余未肯放朝暾穿仗恭承圣主恩清跸传声徐御殿【立庭中顷之奏姓名上乃自东厢出御座】紫衣引拜许龙门徘徊漫结尧阶恋零落难招楚泽魂归去犹堪夸里巷桐江新赐两朱轓

又

十年短櫂乐沧波强着朝衫弃钓蓑才薄何堪试冯翊恩深犹许对延和空墙烟柳遥迎马辇路春泥欲溅靴莫恨此身衰病去同时朝士久无多

简杨庭秀

衮衮过白日悠悠良自欺未成千古事易满百年期黄卷闲多味红尘老不宜相逢又轻别此恨定谁知

饮张功父园戏题扇上

寒食清明数日中西园春事又匆匆梅花自避新桃李不为高楼一笛风

夜泛西湖示桑甥世昌

嗟我客上都忽已见暮春骑马出暗门眯眼吹红尘西湖商贾区山僧多市人谁令污泉石只合加冠巾黄冠更可憎状与屠沽邻齁齁酒肉气吾辈何由亲少须一哄散境寂鸥自驯举手邀素月移舟采青苹锺从南山来殷殷浮烟津鹤髪隐者欤长乐收钓𦈏畏冷不竟夕恨此老病身明发复扰扰吾诗其绝麟

小舟过御园

圣主忧民罢露台春风别苑画常开尽除曼衍鱼龙戏不禁刍荛雉兔来水鸟避人横翠霭宫花经雨委苍苔残年自喜身强健又作清都梦一回

又

水殿西头起砌台绿杨闹处杏花开箫韶本与人同乐羽卫才闻岁一来鹢首波生涵藻荇金铺雨后上莓苔远臣侍宴应无日目断尧云到晚回

自真珠园泛舟至孤山

呼船径截鸭头波岸帻闲登玛瑙坡弦管未嫌惊鹭起尘埃无奈污花何宦情不到渔蓑底诗兴偏于野寺多明日一藤龙井去谁知伴我醉行歌

真珠园雨中作

清晨得小雨凭阁意欣然一埽群儿迹稍稀游女船烟波蘸山脚湿翠到阑边坐诵空蒙句予怀玉局仙

还家

富贵元须早致身白头岂复市朝人数声鹎鵊呼残梦一架酴醿送晚春叠嶂出云明客眼澄江涨雨濯京尘逢人枉道哦诗瘦下语今年尚未亲

又

天津桥上醉骑驴一锦囊诗一束书作客况当多病后还家已过暮春初泥深村巷人谁顾草满园畦手自鉏不为衰迟思屏迹此心元向利名疏

初归偶到近村戏书

雨过一村暗风回百草香刺船过古埭倚杖立新塘醉觉乾坤大闲知日月长暮归诗满卷虽老尚能狂

题跨湖桥下酒家

湖水绿于染野花红欲燃春当三月半狂胜十年前小店开新酒平桥上画船翩翩幸强健不必愧华顚

春游至樊江戏示坐客

江头萧萧春色暮柳阴游鱼饱飞絮芼羮箭笋美如玉点豉丝莼滑萦箸银鞍乌帽寻春客朱户青旗沽酒处浮生细看才几时一笑自应忘百虑绿杯到手不肯尽宝带照地身何与酴醿烂漫我欲狂茗艼还家君勿遽

暮春

憔悴都门白髪新归来一振客衣尘啼莺妒梦频催晓飞絮锺情独殿春湖上风光犹淡沱尊前怀抱颇清真诗成绝恨知心少自写吴笺寄故人

天华寺前遇县令过避之入寺僧皆昼睡

堕絮飞花掠钓船天华寺下赏春妍县多官府鸣驺过僧少樷林避客眠出网长鱼犹鱍鱍争泥新燕欲翩翩典衣剩买旗亭醉已过旗亭六十年

偶得海错侑酒戏作

判无神药斸清冥放箸那憎海物腥满贮醇醪渍黄甲密封小瓮饷红丁从来一饱忘南北此去千锺任醉醒添雪更知凭茗椀山童敲臼隔窗听

雨晴游香山

雨打酴醿夜未拆一晴柳岸先飘雪我揺画檝镜湖中碧水青天两奇绝长歌缥缈云不动横笛清悲竹将裂悠然起舞影零乱卓尔四顾心激烈好山可隐轻舍去故人已贵长乖隔肺渴生尘防酒兴眼晕成花作书厄平生所期无一遂独有旷快相除折夜归灯火闹湖边淡淡西南一钩月

春游绝句

一百五日春郊行三十六溪春水生千秋观里逢急雨射的峯前看晩晴【自秦望山而北合三十六溪水为若耶溪】

夜行玉笥樵风之间宿龙瑞

野店谿桥供晩饷吟边醉里弄春风马行缺月黄昏后锺下乱山空翠中名宦不辞成寂寂岁时惟恨去匆匆颇闻禹穴遗书在安得高人与细穷

闻傅氏庄紫笑花开急棹小舟观之

日长无奈清愁处醉里来寻紫笑香漫道闲人无一事逢春也似蜜蜂忙

游法云寺观彝老新葺小园

古寺朱扉傍水开高僧笑语共徘徊阴阴曲径人稀到一一名花手自栽竹笕引泉滋药垅风炉篝火试茶杯此行自喜非生客二百年间六世来【五世祖太保公舍园地建寺】

咸韲十韵

九月十月屋瓦霜家人共畏畦蔬黄小罂大瓮盛涤濯青菘绿韭谨蓄藏天气初寒手诀妙吴盐正白山泉香挟书旁观稺子喜洗刀竭作厨人忙园丁无事卧曝日弃叶狼籍堆空廊泥为缄封糠作火守护不敢非时尝人生各自有贵贱百花开时促高宴刘伶病酲相如渴长鱼大肉何由荐冻韲此际价千金不数狐泉槐叶面摩挲便腹一欣然作歌聊续冰壶传

长门怨

未央宫中花月夕歌舞称觞天咫尺从来所恃独君王一日谗兴谁为直咫尺之天今万里空在长安一城里春风时送箫韶声独掩罗巾泪如洗泪如洗兮天不知此生再见应无期不如南粤匈奴使航海梯山有到时

遣兴

莫羡朝回带万钉吾曹要可草堂灵风来弱柳揺官绿云破奇峯涌帝青听尽啼莺春欲去惊回梦蝶醉初醒从教俗眼憎疏放行矣桐江酹客星

晨坐道室有感

一钵青精便有余世间万事总成疏手挥弦上乌栖曲口诵岩间鸟迹书丹气初升勤沐浴芝房未熟饱耘锄碧霄腾举人人事莫恋污渠与臭帑

昼卧

忽忽见春尽徂年那更还香生帐里雾书积枕边山凌厉心犹壮沈绵气已孱千秋有管葛看镜汗吾颜

雨晴

久雨作我病今朝身顿轻花房避初旭帘影弄新晴漉酒纶巾折听琴拄杖横翛然又终日未觉负平生

宿石帆山下

卷地东风吹钓船石帆重到又经年放翁夜半酒初解落月衔山闻杜?

又

系船禹庙醉如泥投宿渔家月向低湿翠扑人浓可掬始知身在石帆西

小雨泛镜湖

吾州清绝冠三吴天写云山万幅图龙化庙梁飞白雨鹤收仙箭下青芜菱歌袅袅遥相畣烟树昏昏淡欲无端办一船多贮酒敢辞送老向南湖【镜湖一名南湖】

小憩村舍

藤梢维艇子烟际觅人家小妇篸新麦群童摘晩茶溪云易成雨崖树少开花聊寄平生快青鞋到若耶

平水

水悍溪桥败沙颓野径移年华入诗卷心事付筇枝雨霁鹁鸠喜春归𫛸鴂知客庖消底物麦饭荐莼丝

初夏山中

又报东皇促驾归醉中阙赋送春诗佛缾是处见红药僧榻有时闻子规野客款门聊倒屣谿潭照影一轩眉年光佳处惟初夏儿女纷纷讵得知

雨后

础润还成雨云收旋作晴岩花分日发林笋逐番生笔砚行常具轩窗晩更明尘埃幸不到那得废诗情

云门溪上独步

山路聨翩十日阴晩晴?喜得幽寻残红犹有数枝在涨绿真成一倍深泉响佩环鸣暗壑月明珠璧散疏林归来寂寞钟初动羞向孤灯说壮心

云门过何山

漠漠稻满陂蒙蒙雨沾衣林花落更新磎鸟止复飞我作山中行十日未拟归思酒过野店念茶叩僧扉眠枕松下石适意无诃讥心广体自舒泰然不肉肥念昔在官涂万事与愿违逢人无一欣对食或累欷低回三十年竟不饱蕨薇空将书五车自诳腹十围余日犹几何可复贪尘鞿賸拾柏子香闭门观昨非

明觉院

细路蟠青壁层轩倚碧空天香下尘世僧?起云中藤络将颓石松号不断风尤怜扶杖处直下数飞鸿自云门至上灶欲游一二僧庵以雨不果

道远晨炊米风和昼减衣花残孔官庙苔满葛仙矶?欲寻僧话先判秉炬归山昏又成雨心事固多违

自上灶过陶山

宿雨初收见夕阳纵横流水入陂塘蚕家忌客门门闭茶户供官处处忙绿树村边停醉帽紫藤架底倚胡床不因萧散遗尘事那觉人间白日长

四月

四月江南暑尚微虚堂初换葛衣时懒陪陌上雍容骑且对窗间腷膊棋糁径落花犹片片拂云新竹已离离年来病肺疏杯酌应接风光赖有诗

初夏闲居即事

门巷萧萧日正长方床曲几傲羲皇轻风忽起杨花闹清露初曦药草香对奕两奁飞黑白雠书千卷杂朱黄穿帘语燕能从我分尔湖边一夏凉

夜汲

酒渴起夜汲月白天正青铜瓶响寒泉闻之心自醒井边双梧桐映月影离离上有独栖鹊细爪握高枝我欲画团扇良工不可求三叹拊庭楯浩然风露秋

排闷

老去知心少流尘锁断弦尊空问字酒囊罄作碑钱扫叶供朝?和泥补漏船胸中元浩浩白眼望青天

初夏夜赋

好景入新夏幽人卧弊庐廊腰得风远树罅见星疏门掩鸦栖后钟鸣月上初青灯尚堪近起了读残书

新霁城南舟中夜兴

身是江湖不系船雨余随处一翛然浮云尽敛出青嶂孤月徐升行碧天收网渔歌移别浦隔城塔影落前川明朝闲就平洲饮巾履追凉又一年

泊舟

蘸岸烟波檥画船幅巾萧散饯流年两行杨柳吹晴雪只着啼莺未着蝉

又

湖水无风镜面平巉巉倒影万峰青放翁眼界便疏豁过尽芦村泊蓼汀

饮伯山家因留宿

小醉悠然不作酲断云飞尽却成晴月生檐外见帘影风下城头闻角声岸帻莎庭便髪冷酌泉桐井觉魂清鸡号忽报明星上梦破虚皇白玉京

夜泛蜻蜓浦

四顾水无际三更月未生偶成揺檝去不减御风行烟浦渔歌断芦洲鬼火明还家人已睡小立叩柴荆

晨起看山饮酒

爱山入骨髓嗜酒在膏肓跌宕风烟外歌呼曲蘖傍虚窗天柱晓【书堂正见天柱峯】小瓮槖泉香【家酿今年试用岐下槖泉曲法】垂老叨微禄斋居静不忙

枕上偶赋

初夏暑犹薄纱?怯夜深孤萤入窗罅斜月下墙阴静养观书眼穷悲济世心吾衰亦久矣徂岁苦骎骎

自咏

射的山前一老樵此生何敢辱旌招缪缘学道肱三折不遇知音尾半焦去蠧区区惭啄木附高矫矫鄙凌霄但令穷死心无愧也胜鸣珂事早朝

题斋壁

二十余年此结茆园公谿父日论交风翻半浦乱荷背雨放一林新笋梢隔叶晩莺啼谷口唼花雏鸭聚塘坳出门行罢还无事借得丹经手自抄

又

四顾茫茫水接天幽居真个似椉船月窗竹影连栖鹊露井桐声带断蝉甘寝每憎茶作祟清狂直以酒为仙形骸那得常羇束六十年来又二年

又

舴艋为家一老翁阳狂羞与俗人同梦回菱曲渔歌里身寄苹洲蓼浦中断简尘埃存治道高丘草棘闭英雄旗亭村酒何劳醉聊豁平生芥蒂胸

又

稽山千载翠依然着我山前一钓船瓜蔓水平芳草岸鱼鳞云衬夕阳天出从父老观秧马归伴儿童放纸鸢君看此翁闲适处不应便谓世无仙

劎南诗稿卷十七

<集部,别集类,南宋建炎至德佑,剑南诗藁>








卷十八



钦定四库全书

劎南诗稿卷十八

宋　陆游　撰

丙午五月大雨五日不止镜湖渺然想见湖未废时有感而赋

朝雨暮雨梅正黄城南积潦入车箱镜湖无复鍼青秧直浸山脚白茫茫湖三百里汉讫唐千载未尝废陂防屹如长城限氐羌啬夫有秩走且僵旱有灌注水何伤越民岁岁常丰穰泆湖谁始谋不臧使我妇子餍糟糠陵迁谷变亦何常会有妙手开湖光蒲鱼自足被四方烟艇满目菱歌长

游鄞

晩雨初收旋作晴买舟访旧海边城高帆斜挂夕阳色急橹不闻人语声掠水翻翻沙鹭过供厨片片雪鳞明山川不与人俱老更几东来了此生

泊上虞县

鄞江久不到椉兴偶东游涨水崩沙岸归云抱县楼吟余声混混梳罢髪飕飕喜见时平象新丝入市稠

发丈亭【一作长亭】

姚江椉潮潮始生长亭却趁落潮行参差邻舫一时发卧听满江柔橹声

又

玄云垂天暗如漆橹声呕轧知船行南风忽起卷云去江月已作金盆倾

明州

丰年满路笑歌声蚕麦俱收谷价平村步有船衘尾泊江桥无柱架空横海东估客初登岸云北山僧远入城【仗锡平老出山来迎予】风物可人吾欲住担头莼菜正堪烹

水亭独酌十二韵

清风埽郁蒸爽气生户牖客中淡无事翛然一杯酒书生拙自料事业期不朽少年忝朝迹蹭蹬今白首历观千载事和戎固尝有定襄伍原间乃可画地守神州在何许东巡已去久煌煌一统业谟训其可负【太祖尝书大宋一统字以赐王溥】荆楚多劎客宣润富弩手孰能用其长坐使老农亩讲武幸长杨劳军临细柳中兴望圣时未死得见否

坐客有谈狄鱼眼眶之美者感叹而作

黄雀头颅羞五鼎狄鱼眼眶参隽永两螯何罪蟹丧躯一脔可怜牛断领霜刀斫脍几许痛公子方夸醉魂醒物生怖死与我均砧几流丹只俄顷哀哉堂堂七尺身正坐舌端成业境豪华只可夸仆妾报应那知类形影世间扰扰何时了一念超然差若颕不妨瓦钵饱晚菘更汲山泉试春茗

衰病不复能剧饮而多不见察戏作此诗

平生不持面看人宁作五湖云水身忍穷闭门岂自苦是中有味敌八珍酒杯潋滟鼓吹作我自悲吒人自乐更阑坐睡不得去如鹰在鞲虎遭缚丈夫欢乐自有时遇酒先怯非予衰万骑击戎青海岸此时意气令君看

或以予辞酒为过复作长句

陆生酒户如蠡迮痛酒岂能堪大白正缘一快败万事往往吐茵仍堕帻尔来人情甚不美似欲杀我以曲蘖满倾不许计性命傍睨更复腾颊舌醉时狂呼不复觉醒后追思空自责即今愿与交旧约三爵甫过当亟彻解衣摩腹午窗明茶硙无声看霏雪

行路难

平生结交无十人与君契合怀抱真春游有时马忘秣夜话不觉鸡报晨极知贫贱别离苦明日有怀就谁语人无根柢似浮萍未死相逢在何许道边日斜泣相持旗亭取醉不须辞君贵堂厨万钱食我劝一杯应不得

千峯榭宴坐

苍寒千疉拥官居吏退凭高乐有余尽日烟云穷变化入秋草木渐凋疏朱弦静按新传谱黄卷闲披累译书聊与邦人共无事吾僚不用笑迂疏

喜雨

势掠郊原飞急雪声揺窗户过奔雷坐知多稼连云熟不独新凉傍枕来

又

淅沥檐声枕上闻揽衣起坐对炉熏万家歌舞丰年乐未费乌龙一线云

五鼓

楼堞冬冬鼓帘栊煜煜灯浪名随牒吏实似打包僧衰病元难强疏慵每自憎谁知戍边日秋野正呼鹰

官居戏咏

万里飘然似断蓬桐庐江上又秋风判余牍尾栖鸦湿衙退庭中立雁空灯火市楼知酒贱歌呼村路觉年丰谁言病守无欢意也与他人一笑同

又

说着功名即自羞暮年世味转悠悠一庭落叶楸梧老万里悲风鼓角秋怀绶不为明日计登楼且散异郷愁渔舟大似非凡子能拣溪山胜处留【是日书所见】

又

城头闲倚一枝藤病起清羸不自胜衙鼓有期催晩坐绦铃无赖唤晨兴爱书习气嗟犹在寡过工夫愧未能寂寞已无台省梦诸公衮衮自飞腾

倦眼

看书涩似上羊肠得睡甘如饮蜜房起坐藤床搔短髪数声画角报斜阳

拜旦表

一封驰奏效嵩呼清跸何时返故都只道建炎巡狩礼谁知故事自祥符

早自乌龙庙归

残漏声中听曳铃翩翩吹帽出郊垧雨余涧落双虹白云合山余一髪青铁马蹴冰悲昨梦朱颜辞镜感颓龄归来独对空斋冷鸟迹苍苔自满庭

上丁

燎火朙中庭老槐泣残雨白头奉祀事恐惧剧仰俯三终乐在悬再拜肉升俎谁言千载后恍若到邹鲁吾国虽褊小大社胙茆土如何俨章绶日夜临棰楚藏书如丘山及物无一羽吾其可怜哉去去老农圃

新秋

打窗落叶报秋期病叟颓然两鬓丝纵酒已无年少梦读书仍负夜凉时问囚损气嗟谁念学道刳心恐已迟买鹤清溪归计足寄声先遣故人知

残年

残年迫锺漏病骨怯风霜投帻早当去强颜徒自伤文符纷似雨讼诉进如墙笑杀沧浪客微官有许忙

休日行郡圃

南山如黛照朱扉地接官居到亦稀寒蝶徘徊掠衰草孤花闲淡弄斜晖荒城歌舞难娱客休日文书且解围犹胜去年穷巷底卧闻砧杵念秋衣

登北榭

绕城山作翠涛倾底事文书日有程无溷我为挥吏散独登楼去看云生香浮鼻观煎茶熟喜动眉间炼句成莫笑衰翁淡生活它年犹得配玄英【方干有千峯榭诗】

小酌

帘外桐疏见露蝉一壶聊醉嫩寒天团脐磊落吴江蟹缩项轮囷汉水鳊【此两物近颇登盘】投老宦游真漫尔平生怀抱固超然文书缚急何由耐会向长安市上眠

焚香作墨渖决讼吏皆退立一丈外戏作此诗

客鬓新添几缕丝山城且付一官痴空蒙碧霭笼香岫【近得一石穴逹于背出香如云】霮?玄云起墨池判牒不妨闲作草坐衙聊得细哦诗吏民莫怪秋来健渐近南山射虎时

斋中闲咏

风号万物作涛声云截千峯似几平多病支离仍老境暮秋萧瑟更山城燕觞久罢尘痕积庭讼全稀藓晕生莫道斋中日无事焚香埽地又诗成

秋夜闻雨

香断灯昏小幌深不堪病里値秋霖惊回万里关河梦滴碎孤臣犬马心清似钓船闻急濑悲于静院听繁砧玉峯老去情怀恶稳受千茎雪鬓侵【韩致光诗云不知短髪能多少一滴秋霖白一茎】

自咏

钝似窗间十月蝇淡如世外一孤僧心劳抚字虽亡补笔判虚空却麄能厌见文书衘客袖但思蔬水曲吾肱何时却宿云门寺静听霜钟对佛灯

秋怀

少时本愿守坟墓读书射猎毕此生断蓬遇风不自觉偶入戎幕从西征朝看十万阅武罢暮驰三百巡边行马蹄度陇雹声急士甲照日波光朙兴怀徒寄广武叹薄福不挂云台名颔须白尽愈落莫始读法律亲笞榜讼氓满庭闹如市吏牍围坐高于城未嫌樵唱作野哭最怕甜酒倾稀????平生养气颇自许虽老尚可吞司并何时拥马横戈去聊为君王护北平

不寐

闰年九月已重裘说着功名即自羞病骨不禁霜气峭高风正送雁声遒半杯浊酒如欺老一点青灯欲诉愁不寐裁诗真习气输它睡足向黄州

醉中戏作

当年买酒醉新丰豪士相期意气中挿羽军书立谈办如山铁骑一麾空玉关久付清宵梦笠泽今成白髪翁堪笑灯前如意舞尚将老健压诸公

频夜梦至南郑小益之间慨然感怀

身似庵居老病僧罢参不复系行縢梦中忽在三泉驿庭树鸣枭鬼弄灯

又

客枕梦游何处所梁州西北上危台雪云不隔平安火一点遥从骆谷来

夜雨枕上

秋雨不肯晴秋夜不肯明寸心集百忧厌此点滴声岁月不贷人老病忽至此丈夫本忧世儿女乃畏死

雨夜

苍云昼埋山白雨夜溢渠虚堂闪风灯独处谁与娱吾生过六十鬓髪日夜疏出当饮美酒归当读奇书可怜两不遂兀兀如枯株明复对胥吏孤愤何由摅

安流亭俟客不至独坐成咏

忆昔西征鬓未霜拾遗陈迹吊微茫蜀江春水千帆落禹庙空山百草香马影斜阳经劎阁橹声清晓下瞿唐酒徒云散无消息水榭凭栏泪数行

秋兴

楸槐雨??凫雁水拍拍晓行城南路落叶满阡陌新霜上衰鬓吾死亦已迫那将有限身常作未归客长吟侧纱?万里一秋色世俗不足论天岂无皂白

又

朝先鸣鸡兴夕殿栖鸦还符檄积几案寝饭于其间搒笞督租赋涉笔骍我颜忽忽过白日胡能慰惸鳏叶脱横林疏?鬌溪南山岂无一杯酒吾事何时闲

燕堂独坐意象殊愦愦起登子城作此诗

睡魔困衰翁白日坐兀兀忽然振衣起目了尚如鹘凭高望中原佳气未消歇逆贼稽大刑痛愤深至骨新霜下昌陵草有边马龁羽林百万士何日闻北伐贱臣官有守不敢叫行阙梦中涉黄河太行高硉矹天河未洗兵封豕食上国坐令河洛间百郡暗荆棘夷吾非王佐尚足救左衽中原消息断吾辈何安寝世俗苦龌龊谁与共此功安知无奇士悲歌燕市中

秋雨北榭作

秋风吹雨到江𣸣小阁疏帘晓色分津吏报增三尺水山僧归入万重云飘零露井无桐叶断续烟汀有雁群了却文书早寻睡檐声偏爱枕闲闻

次韵王给事见寄

大手方司一世文癯儒何敢望余尘谁知天上黄扉贵肯记江边白髪新末路愈穷诗有祟旧书浑忘笔无神床头周易尊中酒犹赖渠侬不负人

病中夜半

萧萧欲脱犹吟叶耿耿微明未灭灯夜半不眠闲倚壁使君清似北山僧

即事

组绣纷纷衒女工诗家于此欲途穷语君白日飞昇法正在焚香听雨中

岁晩怀故人

衰髯白尽无添处病骨癯然欲折时客抱琴来聨瀹茗吏封印去又哦诗山横城上势如压角动楼头声正悲零落断鸿书不到岁残何以慰相思

焉耆行

焉耆山头暮烟紫牛羊声断行人止平沙风急卷寒蓬天似穹庐月如水大敌太息小敌悲投鞍欲眠且复起汉家诏用李轻车万丈战云来压垒

又

焉耆山下春雪晴莽莽惟有蒺藜生射麋食肉饮其血五谷自古惟闻名樵苏切莫近亭障将军卧护真长城十年牛马向南睡知是中原今太平

丙午初冬得心腹痛疾大下而愈羸耗不支方在告卧燕堂东偏闻民间前一夕被盗者慨然有感

愔愔四壁空宛宛一室奥雨声静更闻雨气深不到下帘设纸屏篝火支药灶勿言此幽陋足以养衰眊颇闻闾里间比夕多狗盗游徼无乃阙鳏寡将孰告家贫未决去禄食当念报卧痾畴敢安起立掷吾帽

因王给事回使奉寄

雨昏郡郭连三日吏报江流忽数回【江每涨津吏辄报日或三四至】正叹船如天上坐那知人自日边来臂弓腰箭身今老航海梯山运已开汉寇不应常自守期公决策画云台

病告中遇风雪作长歌排闷

风雪横街不能出闭户垂帷养衰疾黄昏卧听打窗声聊挽清寒入诗律公孙布被久有味子敬青毡煖无匹石鼎闲烹似爪茶霜皱旋破如拳栗蹲鸱足火微点盐罂粟熬汤旋添蜜龙蛇寒笋束子母累累丹柿实玉狸试说涎已堕石芥才尝酒如失天公付汝亦已厚饱食长谣抱双膝丈夫岂为口腹计壮志常恐无时毕伐敌疏奏端许前腰领敢辞膏斧锧

冬夜戏作

贱贫百年愁老大万事倦起家来牧民窃语笑丞椽拘挛拙征科俭陋省游宴不思返江湖乃尔辱畿甸斯言中吾病有腼在其面行当自劾去暂寓等邮传十月夜正长岁事到冰霰膏油幸可具更尽书一卷

夜坐

曲几蒲团夜过分颓然半脱鹿皮巾惊鸿避弋鸣烟渚断角凌风上雪云仕宦愈知林下贵穷愁方策酒中勋扁舟东去何时办昔向金丹幸有闻

又

山城意象自萧然况是高斋作雪天渐暗玉虫寒有烬欲残金鸭煖无烟衰容病后如添岁遥夜冬来抵过年安得龙绡三丈幅为君试写白云篇

遣兴

图书鸡犬共扁舟又续人间汗漫游醉眼本轻千古事钓竿新赐一滩秋惯看浮世成陵谷莫露神光上斗牛老病岂堪常作客梦寻归路傍西畴

登紫翠楼

水落溪声壮天寒山色奇残云宿虚阁驯鹭下清池簿领消豪气功名负圣时凭高不胜叹神武迫归期丙午十月十三夜梦过一大冢傍人为余言此荆轲墓也按地志荆轲墓盖在关中感叹赋诗

采药游名山物外富真赏秋关策蹇驴雪峡荡孤浆还乡忽十载高兴寄遐想梦行河潼间初日照仙掌坡陀荆棘冢狐兔伏蓁莽悲歌易水寒千古见精爽国雠久不复惊觉泚吾颡何时真过兹薄酹神所飨

病起小饮

病起新霜满鬓蓬凭高一笑与谁同酒如渌静春江水人有鸿荒太古风野寺钟来夕阳外寒山空挿乱云中一官正尔妨人乐只合沧浪狎钓翁

冬夜读书

莫笑灯檠二尺余老来旧学要耘鉏寒生点滴三更雨喜动纵横万卷书本着儒冠那免此可因吏牍顿抛渠善和旧赐今犹在?采芸香辟蠧鱼

夜坐观小儿作拟毛诗欣然有赋

北风城头鼓𬘘𬘘徂岁峥嵘正多感老夫假寐角巾低稺子高吟两髦髧衰迟笑我藏袖手狂率怜渠满躯胆旋炊粉饐裹青箬新煠饧枝缀红糁未言问事渐澜翻且赏挥毫能果敢嗟予畴昔如汝年万卷纵横恣窥览即今见汝尚懽欣此癖真同嗜昌歜夜阑我困儿亦归独与狸奴分坐毯

郡斋偶书

白首奉鱼书萧然一事无吏闲晨已散人醉暮相扶卷野收禾黍连江下舳舻山城君勿诮东北是皇都

又

翠岭当城起清江擘硖流轲峨商客艑嘈囋酒家楼丰岁人元乐残年我独愁秦吴环万里感槩故貂裘

又

江堕清笳月霜严画戟门滩声寒更壮山气旦常昏揺落悲徂岁羁游忆故园无劳空窃食何以报君恩

灯下阅吏牍有感

老眼今年太负渠羲经鲁史顿成疏一为柱后惠文吏厌读司空城旦书正苦雁行须束缚不言鼠辈合诛鉏致君尧舜元无术黄卷何辞饱蠧鱼

过放生池追怀江公民表谏议池盖公所创也

钓台先生谏大夫建中初元起江湖是是非非玉座侧身可死徙志不渝烟汀月岛二十载白髪短?藏菰蒲晩蒙湔洗得一障上奏犹自称麄疏【公广济到任表云不能软熟终是麄疏其不挠如此】此公造处直奇特竺干先生分半席九州看如掌中果天不遣为吁可惜径归敛手筑陂池也活龟鱼论万亿骨冷桐山唤不闻停车怅望春波碧

园中绝句

梅花重压帽檐偏曳杖行歌意欲仙后五百年君记取断无人似放翁顚

又

溪北溪南飞白鸥夕阳明处见渔舟凭谁为剪机中素画取天涯一片秋

戏作【浙西诸郡惟严无职租】

归卧元知作饿夫官游依旧是癯儒免教妻子争秔秫秋稼连云一棱无

纵笔

闲经月下白苹洲半脱风前紫绮裘曾値东风谒鸾驾却因南渡看龙舟年光已付瞢腾醉天宇谁从汗漫游莫怪又成横笛去故人期我玉华楼【玉华楼在青城山丈人观】

又

东都宫阙郁嵯峨忍听边儿敕勒歌云隔江淮翔翠凤露沾荆棘没铜驼丹心自笑依然在白髪将如老去何安得铁衣三万骑为君王取旧山河

又

行省当年驻陇头腐儒随牒亦西游千艘冲雪鱼关晓万灶连云骆谷秋天道难知羌更炽神州未复士堪羞会须沥血书封事请报天家九世雠

病中偶得名酒小醉作此篇是夕极寒

一壶花露拆黄縢醉梦酣酣唤不譍屏煖半销香鸭火窗寒初结研蟾冰诗囊羞涩悲才尽药裹纵横觉病增早挂朝衣归去是贵人谁记接茵凭

晨读道书

家贫悔嗜酒年迈思学道虽云善补过见事恨不早儒生守章句忽忽遂将老岩间得奇书足以慰华皓丹液下注脐黄云上通脑海山行当归白髪何足埽

后园独步有怀张季长正字

斯世元知少赏音道存何恨死山林半生去国风埃面一片忧时铁石心闲看断云成小立偶穿修竹得幽寻故人已到梁州未尺纸东来抵万金

老将效唐人体

宝劎夜长鸣金痍老未平指弓夸野战抵掌说番情已矣黑山戍怅然青史名和亲不用武教子作儒生

书愤

清汴逶迤贯旧京宫墙春草几番生剖心莫写孤臣愤抉眼终看此敌平天地固将容小丑寇戎自惯渎齐盟蓬窗老抱横行略未敢随人说弭兵

晨起

衣润熏笼煖灯残漏箭长鸣鸡带窗月立马怯庭霜病骨阴晴觉官身早夜忙火城那复梦愁绝软尘香

雪

但苦奇寒恼病翁岂知上瑞报年丰一庭不埽待新月万壑尽平号断鸿茧纸欲书先研冻羽觞才举已尊空若耶溪上梅千树欠我今年系短篷

岁晩书怀

早见龙翔上太清【绍兴末游官玉牒所】即今孤宦老山城灵丹不解换凡骨薄命枉教生太平积雪楼台增壮观近春鸟雀有和声如山吏牍何时了惆怅西窗晩照明

晨过天庆

萝月挂团璧松风号急滩孤灯经院晓残雪醮坛寒賸欲闲扶杖何妨醉堕冠诗成兴不尽万里跨青鸾

冬夜

翩翩残历不满纸坎坎叠鼓无停挝香残未消古鼎火灯暗尚结寒缸花长安故人日已远锦江小筑天之涯拘挛动觉吏有责幽独更似僧无家卧闻沙雁叫空阔想见雪谷森谽谺起提一笔埽疋纸入卷飒飒犇龙蛇

比得朋旧书多索近诗戏作长句

庭下讼诉如堵墙案上文书海茫茫酒酸冷不得尝椎床大叫欲发狂故人书来索文章岂知吏责终岁忙寒龟但欲事缩藏病骥敢望重腾骧日曛稍退凫鹜行小山樷竹堂东厢呼儿深炷铜炉香楚骚为我祓不祥

休日感兴

宦海风波实饱经久将人世寄邮亭家无钗泽穷冯衍身着襦裙老管宁药圃按行新蔓绿书楼徙倚暮山青偶然得句悲谁属零落交朋比晓星

病中偶书

灯火青荧古屋深挂冠境界已骎骎竹枝影瘦横残月药杵声寒续暮砧病觉死生真大事老知道德愧初心经龛禅版殊当勉懒学莎蛩事苦吟

寒夜

脱叶争辞木寒云巧护霜羇游少驩乐短景极匆忙吟苦虫催织鸣哀雁断行幽怀谁晤语惆怅此灯光

雪中独酌

金尊玉瀣有何好不堪生世匆匆老朱颜忽已谢晨镜白骨行看闭秋草骇浪嵯峨风作之蛟龙血人以为嬉畏涂寄命三十载赖有痛饮纾吾悲莫惊醉眼炯如电假钺犹堪行督战指麾突骑取辽阳雪洒辕门夜传箭

送客

长亭柳渐柔送客当闲游江近闻津鼓云开见戍楼簿书来衮衮岁月去悠悠闭眼寻归路春芜满故畴

新晴

宿雨解残雪新春侵故年和风拆冰罅淡日弄窗妍心事绿尊里岁华乌帽边今朝我病减随处一欣然

出城

翩翻乌帽出林垧掠面风微酒半醒戍火难寻玉关梦衣尘空愧草堂灵天晴山雪明城郭水涨江流近驿亭客鬓不如堤上柳数枝春动又青青

立春日送客郊外

短鬓那禁岁月催胜边花底又春回雪消渐暖青鸳日冰解初横玉监梅江驿轩窗临古道市楼弦管卖新醅自怜病守无欢意一笑常因送客来

大雪自夜至旦欲午始晴

薄暮雪云低清宵气惨凄方听打窗急已报与阶齐疏箔穿飞蝶空庭聚戏猊新晴思访客愁绝满城泥

雪夜有感

狂胆轮囷欲满躯一麾谁悯滞江湖青衫曾奏三千牍白首犹思丈二殳龙虎翔空瞻王气羌戎度漠避天诛何时冒雪趋行殿香案前头进阵图

雪中忽起从戎之兴戏作

狐裘卧载锦驼车酒醒冰髭结乱珠三尺马鞭装白玉雪中画字草军书

又

铁马渡河风破肉云梯攻垒雪平壕兽奔鸟散何劳逐直斩单于衅宝刀

又

十万貔貅出羽林横空杀气结层阴桑干沙土初飞雪未到幽州一丈深

又

群戎束手仗天亡弃甲纵横满战场雪上急追犇马迹官军夜半入边荒

十二月二十七日祭风师归道中作

虎豹生憎上九关诸公衮衮遂难攀面颜已老尘埃里精力虚捐簿领间束带敢言趋玉陛横戈犹忆戍天山新春自笑摧颓甚鼓吹东风拜胙还

春晴

南陌争牛事已非彩山又近放灯期风和已染柳千缕山冷未开茶一旗酒病况当人别后春光偏在雪晴时道傍笑我清狂在马上看山细咏诗

丁未正月春色已粲然露坐高风堂北观种花

苦寒不解岁峥嵘病守兀坐忧疲氓天风谁遣撼斗柄便觉春色来江城北山赛庙见残雪东津送客闻新莺衣裘渐减体殊健帘幕乍卷眼为明今朝天气更佳绝淡日微漏云徐行我移胡床坐庭下幅巾半脱筇枝横散关旌旗扫昨梦少城丝竹真前生数株桃杏亦漫种未去与汝聊逢迎

燕堂春夜

南楼𬘘𬘘下疏更一点纱笼满院明映月疏梅入帘影读书稺子隔窗声呻吟药裹身宁久汛扫边尘意未平草檄北征今二纪山城仍是老书生【游尝为丞相陈鲁公史魏公枢相张魏公草中原及西夏书檄于都堂】

早春池上作

疏懒元当与世辞残年况近乞身期一官空作读书祟五斗不供沽酒资冰拆野塘初滟滟雪残芳草已离离物华似有平生旧不待招呼尽入诗

感兴

文章天所秘赋予均功名吾尝考在昔颇见造物情离堆太史公青莲老先生悲鸣伏枥骥蹭蹬失水鲸饱以五车读劳以万里行险囏外备尝愤郁中不平山川与风俗杂错而交并邦家志忠孝人鬼参幽明感概发奇节涵养出正声故其所述作浩浩河流倾岂惟配诗书自足齐韺?我衰敢议此长歌涕纵横

东斋偶书

华髪萧萧不满簪强扶衰病着朝衫寒厅静似阿兰若佳客少于优钵昙诗酒放怀穷亦乐文移肆骂老难堪弃官若遂飘然计不死扬州死劎南【顾况诗云人生只合扬州死而余尝有归蜀之意】

丁未上元月色逹晓如昼予斋居属贰车领客

此夕几年无此情碧天万里月徐行官垆卖酒倾千斛市里行歌彻五更潼酪独烹僧钵美瑠璃闲照佛龛明颓然坐睡君无笑宝马香车事隔生

自郊外归北望谯楼

天上何年堕翠虬屈蟠爪尾护吾州重门雨细旌旗湿危堞风高鼓角遒漠漠川云昏佛塔??野水入农畴旷怀不耐微官缚拟脱朝衫换钓舟

马上作

平桥小陌雨初收淡日穿云翠霭浮杨柳不遮春色断一枝红杏出墙头

还舍

賸欲衘杯乐太平新愁还续旧愁生出门始觉春来早处处帘栊笑语声

杏花

江城开岁风雨频闭合不出俄经旬忽逢国艳带卯酒坐觉天地无余春芳敷正当晨露重盛丽欲擅年华新数株欹斜傍山驿一簇深浅临烟津徘徊跋马不忍去只恐飘堕随车尘念当载酒醉花下破晓啼莺先唤人

两京

两京烟柳厌边尘又见淳熙十四春薄命邅囘犹许国孤忠恳款欲忘身苏君落魄黄金尽褚令悲伤白髪新曾向延和随仗入至今殿槛梦嶙峋

赠表弟江参议

襄州参议真豪杰熟视华途懒着鞭夺得鸾箆花里活皎如玉树酒中仙才高狗监无人荐句好鸡林有客传【江弟今居四明】老去眼边亲旧少津亭少为系归船

读书

束髪论交一世豪暮年憔悴困蓬蒿文辞博士书驴劵职事参军判马曹病里犹须看周易醉中亦复读离骚若为可奈功名念试觅并州快剪刀

夜登千峯榭

夷甫诸人骨作尘至今黄屋尚东巡度兵大岘非无策收泣新亭要有人薄酿不浇胸垒块壮图空负胆轮囷危楼挿斗山衘月徙倚长歌一怆神

旬日公事颇简喜而有赋

社近楼台昼已长丰年颇减簿书忙雨催树绿吹箫陌日射尘红击鞠场农事渐兴初浸种吏衙早退独焚香晩来别有欢然处检教儿书又一箱【杜牧之寄小侄阿宜诗云一日读十纸一月读一箱】

闻鼓角感怀

鼓坎坎角呜呜四鼓欲尽五鼓初老眼不寐如鳏鱼抚枕起坐涕泗濡平生空读万卷书白首不识承明庐时多通材臣腐儒妄怀孤忠策则疏欲剖丹心奏公车论罪万死尚有余雷霆愿复寛须臾许臣指陈舆地图亿万遗民望来苏艺祖有命行天诛皇明如日讵敢诬拜手乞赐丈二殳中原烟尘一埽除龙舟溯汴还东都

社日小饮

催花初过社公雨对酒喜烹溪友鱼尽道乱山穷绝处年华未觉异吾庐

又

社雨霏霏湿杏花农家分喜到州家苍鹅戏处塘初满黄犊归时日欲斜

昔日

昔日从戎日身由许国轻阵如新月偃箭作饿鸱鸣坚壁临关守连营并渭畊至今悲义士书帛报番情【予在兴元日长安将吏以申状至宣抚司皆蜡弹方四五寸绢敌中动息必具报】

新晴

雨断归云急沙乾步屧轻风花娇作态野水细无声社酒家家醉春芜处处耕今朝公事少一笑赋新晴

倚栏

闲岸纱巾小倚栏吴中三月尚春寒蜂脾蜜满花初过燕觜泥新雨未干老厌簿书思屏迹病逢节物强追欢一樽又动流年感城上斜阳画角残

寄径山印禅师

市朝声利战方酣眼看纷纷每不堪但有客夸车九九了无人问众三三会当身返东西蜀要与公分上下庵【赵州有上庵庵主下庵庵主语】春枕悠然梦何许两枝筇杖唤鱼潭【唤鱼潭在眉山中岩客至抚掌鱼辄群出】

园中归戏作

醉里来寻涧上花已飘残雪散余霞曲生也解欺人老风伯无端妒物华不恨童心伴蜂蝶但愁病眼厌风沙归来隐几东窗下一卷黄庭送日斜

春晓东郊送客

雨余气清润迨我送客时翻翻车盖风五里城东陂初旭敛花房晨露流桐枝南山卷湿翠更觉光景奇澄潭集鱼艇村路亚酒旗欲归且复留造物成吾诗

暮春叹

春深桃李争时节千团红云万堆雪东风一夜吹欲空曲径平池烂如缬城门猎猎双青旗羲和促辔西南驰中原未有澄清日志士虚捐少壮时

晓雨

平明小雨压香尘绕舍扶疏绿渐匀睡过花时慵着句老来春事不关身

又

东风吹雨送残春冉冉年光次第新君看枝头如许绿争教桃李不成尘

登千峯榭

飞观危栏缥缈中聊将醉眼送归鸿一生未售屠龙技万里犹思汗马功王衍诸人宁足责姜维?子自应穷他年吊古凭高处想见清伊照碧嵩

晚春园中作

少逢春归未解悲千篇曾赋伤春诗可堪霜点鬓须后更值绿暗园林时杨花轻堕檐外影杏子重压阑边枝球场立马漏声静绮窗语燕檐阴移向来春事渺何许长空鸟迹何由追秋千未折已寥寞日暮东风吹彩旗

北窗

小雨霏霏旋作晴北窗清润绿阴成却缘政拙文书少卧听帘栊燕子声

浮生

浮生过六十百念已颓然独有耽书癖犹同总角年横陈粝饭侧朗诵短檠前不用嘲痴绝儿曹尚可传

小垒

小垒荒寒外高斋寂寞中贫妨挂冠快病减读书功桥断春江白云穿夕照红悠然扶杖处岁月叹匆匆

大阅后一日作假

小院钩帘埽落花公余萧散似山家下岩紫壁临章草正焙苍龙试贡茶塞上远游心尚壮车中深闭髪先华老来日月真堪惜愁听高城咽暮笳

自嘲

贪禄忘归秪自羞一窗且复送悠悠镜明不为人藏老酒薄难供客散愁正得虚名真画饼元非大器愧函牛年来事业君知否高束诗书学问囚

晓出东城

听彻清笳听晓钟据鞍漏鼔尚冬冬西楼落日径三尺北岭乱云生半峰苍磴幽寻过古寺绿畴小驻劳春农烟村已远犹回首恐有鹓雏与伏龙

初夏遇休日园中闲赋

青山围女墙细草满球场虚檐揺水影曲槛吹苹香房栊寂无人双燕说晓凉赐休无公事萧散寄一床久苦吏役拘更知闲味长桑空茧缀簇陂满稻吐秧良时动人怀东望一慨慷宁当恋微禄如鼠死太仓

小雨出西门五里至东岳庙

埋没文书每自怜偷闲出郭一欣然稻陂雨细丰年候槐陌风清嫩暑天心似春鸿宁久住身如秋扇合长捐平生士雅今亡恙老病何由共着鞭

初夏燕堂睡起

歌凤平生类楚狂山城迟暮得深藏洗春雨过清阴合掠水风生绿藻凉晨几砚凹涵墨色午窗杯面聚茶香功名到手浑闲事此兴他年未易忘

晡后领客仅见烛而罢戏作短歌

忍睡出坐衙扶病起觞客本来世味薄况复酒户迮谵谆时强语嵬昂已颓帻烧烛不盈寸归卧弄书册我来未获稻客里今食麦怅望稽山云飞去无六翮

读宛陵先生诗

欧尹追还六籍醇先生诗律擅雄浑导河积石源流正维岳崧高气象尊玉磬漻漻非俗好霜松郁郁有春温向来不导无讥评敢保诸人未及门

书叹

人生如春蚕作茧自缠裹一朝眉羽成钻破亦在我少年不自珍妄念然烈火眼乱舞腰轻心醉笑齿瑳余龄幸早悟世味无一可但忆唤山僧煎茶陈饼果

劎南诗稿卷十八








卷十九



钦定四库全书

劎南诗稿卷十九

宋　陆游　撰

晓出南山

久向人间触骇机敛收孤迹早宜归亡羊未恨补牢晚搏虎深知攘臂非明月长庚天欲晓新桐清露暑犹微扁舟蓑笠平生事莫羡黄金带十围

闻韩无咎下世

书劎飘然去国时南兰陵郡日题诗吴波涨绿迎桃叶穰烛堆红按柘枝故友去为山下土衰翁何恨鬓边丝凭高老泪无挥处神武衣冠挂已迟

官居书事

早涉人间足畏涂一麾投老向江湖年光已上星星鬓日力犹供急急符本自阳狂无藉在更堪羸病不枝梧筹边意气嗟谁许泪尽神州赤县图

又

走遍人间老更穷强寻一笑与谁同簿书衮衮呻吟里歌舞纷纷困睡中手版倒持悲末路寒江独钓愧高风知心赖有谭夫子时遣书来问放翁【比数得谭德称书】

夏日北榭赋诗奕棋欣然有作

异事严州省见稀幅巾阑角立多时青林白鸟自成画急雨好风当有诗酷信医方逢酒怯强驱吏牍坐衙迟悠然笑向山僧说又得浮生一局棋

谒告归卧晚登子城

此身真是抱官囚厌见长空赤日流斋壁晓山千嶂雪扇纨新雁一汀秋系船空作清湘梦御气难寻太华游菱角藕丝还恨少强携玉瀣醉高楼

迓使客出郊夜归过市楼

山川惨澹作秋霖云物徘徊结夕阴手版向人惭老大肩舆出郭当登临二年雪濑饶羁思万里冰河歇壮心却羡喧呼楼上客隔帘红烛醉更深

秋夜登千峰榭待晓

万里秋风夜艾时剡川孤客不胜悲读书眼暗定谁许忧国涕零空自知欲坠高梧先策策渐低北斗正离离倚阑不觉鸡号晓剪烛题诗寄所思

九月初郊行

九月吴中尚袷衣江郊策马踏斜晖荞花漫漫连山路豆荚离离映版扉苍兔避鹰投磵去黄鹌脱网傍人飞农家光景关心事不为无才也合归

衰病

衰病龙锺己要扶谁怜犹作折腰趋世无鲁国真男子心忆高阳旧酒徒万里秋风吹鬓髪百年世事叹头颅桐江久客无奇句孤负君王乞左符

书意

一鸣辄斥不鸣烹祸福元知未易评湖海凄凉身跌宕杯觞豪举笔纵横敢希二顷成高卧但愿诸公致太平波?龙舟溯清汴道边扶杖眼犹明

秋怀

策策桐叶风蒙蒙菊花雨空堂一灯青幽壁百虫语嗟余岂愿仕老病归无所屈指计岁年强半堕羁旅荷戈北戍秦挂席西适楚名惭垂竹帛文不谐律吕所余惟一死忍复类儿女金丹或可成青霄渺轻举

过村店有感

细篾络丹柿枯篱悬碧花炊烟生旅灶野水漱寒沙栖鸟争投树归牛自识家恍然游蜀路搔首忆天涯

严州大阅

铁骑森森帕首红角声旗影夕阳中虽惭江左繁雄郡【白乐天诗云霅川何寂寞茂苑太繁雄】且看人间矍铄翁清渭十年真昨梦玉关万里又秋风凭鞍撩动功名意未恨猿惊蕙帐空

后园闲步

木叶勾萌喜小春鬓毛萧飒愧陈人今朝忽破簿书梦此地暂还风月身闲岸纶巾照清浅却扶藤杖上嶙峋人生要是便疏豁金马银台莫问津

照潺湲阁下池水

平生不镊白霜雪满鬓眉照水默自笑已迫沟壑期慨然念归休不计妻子饥渠饥亦有命我节讵可移自我来桐江实无负惸嫠谗波如崩山孤迹则己危陆子定何人正恐君未知午枕梦剡曲秋风吹钓丝

秋郊有怀

漫漫荞麦花如雪覆平野离离豆子荚数枝忽堪把颇忆故郷时屏迹谢车马水宿依蟹舍泥行没牛骻作劳归薄暮浊酒倾老瓦缕飞绿鲫脍花簇頳鲤鲊弃官虽未决世念亦已且浩歌续楚狂幽怀欣独写

又

檐头买双兔市店取斗酒还家埽北窗欢言酌亲友家贫气未馁礼薄情更厚高吟金石裂健笔龙蛇走酒阑起出门孤月挂衰柳大笑各散归吾辈可不朽官身缚简书此乐宁复有怅望秦稽云凭高一搔首

又

楚人固多孱妄谓秋可悲宁知河岳间气俗乐此时壮士鸣雕弓健马嚼枯萁日驰三百里榆关赴战期阵云压龙庭杀气揺参旗炽火燎狐兔倒泻黄金卮勒铭燕然石千载镇边垂安能空山里冻研哦清诗

又

秋山瘦益奇秋水浅可涉出城西风劲拂帽吹脱叶新霜拆栗罅宿雨饱豆荚枯柳无鸣蜩寒花有穿蝶郊行得幽旷颇觉耳目惬断云北山来欣然与之接挂冠易事尔看镜叹勋业永怀桑干河夜渡拥马鬛

夙兴

喔喔老鸡催落月丁丁残漏伴斜河一杯淡粥寒灯下还与山僧不挍多

听事望马目山

官身早暮不容闲尘土堆胸愧满颜也有向人夸说处坐衙常对水南山

秋兴

满簪白髪不胜繁窃禄偷安愧主恩东馆烟波秋渐瘦北山雾雨昼多昏功名蹭蹬身长弃筹策澜翻舌幸存堪笑此生虚过尽一秋闭合听啼猿

又

孤城寂寞近江干处处疏砧送早寒水落才余半篙绿霜高初染一林丹民租屡减追胥少吏责全轻法令寛偶有一樽聊独醉强挼黄菊助清欢

久无暇近书卷慨然有作

少年喜读书事业期不朽致君颇自许书卷常在手白头乞锺釜坐使此心负朝衙有逹午夕坐或过酉文符苦酬对迎饯厌犇走直忧先狗马岂但凋蒲柳永怀简编香更觉冠冕丑饥餐一箪饭闷酌一卮酒吟哦从所好贫贱亦何有余悔已莫追寄谢故山友

严州多菊然率过重阳方开或举东坡先生菊花开时即重阳之语余谓此犹是未忘重阳者恐此花不肯也戏作一绝

无人唤醒赋归翁满把清香谁与同但办对花频举酒莫横重九在胸中

地僻

地僻天教养散材流年况着鬓毛催青山自绕孤城去画角常随晩照来几净双钩摹古帖瓮香小啜试新醅椉槎不是星躔远无奈先生兴尽囘

吏责

吏责何时得暂停年来减尽鬓边青高谈正乐催迎客美睡方酣报掣铃安得云山长在眼便从樵牧与忘形诗成不用频怊怅自古笼禽例翦翎

张时可直阁书报巳得请奉祠云台作长句贺之

灯前一笑拆书开喜见冰衘洗俗埃丞相苦留犹不住诸公欲挽固难囘玩鸥有约间何阔敛版无聊归去来千载伏波应太息输君谈笑上云台

累日文符沓至怅然有感

豪气人言苦不除固应屏迹向江湖封侯万里独心在糊口四方何事无薄俗更堪开眼看老翁宁办折腰趋鼠肝虫臂今无择付与乾坤造化炉

又

白首逢人只累欷今虽未是昨真非文章才尽欲焚槀仕宦兴阑当拂衣浪出自应为后戒放言那计堕危机辽天华表苍茫里千载何人识令威

又

三十年为一世人孤城梦断洛阳尘【游忝朝迹今二十有八年矣】强颜懒复看人面何地真堪着此身白骨久埋金谷友黄花尚醉葛天民严光钓濑虽亡恙除却江山万事新

大风

初闻澒洞怒涛翻徐听骖驔战马奔纸帐蒲团坐清夜恍如身在若耶村

冬夜读书

退食淡无事一窗寛有余重寻总角梦却对短檠书功业虽蹉跌光阴且破除更须求半偈回向此心初

再用前韵不以次

壮心虽迫老吏责未妨书言议思公瑾英雄陋本初移灯近床榻听雨落堦除囘首山南戍流年一纪余

思归

短髪今年雪满巾一杯且醉瓮中春定无术致长生药那得愁供有限身碎枕不求名利梦挽河尽洗簿书尘江湖意决君知否致主唐虞自有人

喜小儿病愈

喜见吾家玉雪儿今朝竹马绕廊嬉也知笠泽家风在十岁能吟病起诗【?忽作病起诗一首】

又

一床共置朝囘笏百屋常堆用?钱何似吾家好儿子吟哦相伴短檠前

初冬风雨骤寒作短歌

东园日淡云容薄纶巾朝暮阑干角北风动地万木号不料一寒如此恶岂惟半夜雨打窗便恐朙朝雪平壑绿酒虽漓亦复醉皂貂己弊犹堪着所嗟此身老益穷蹭蹬无功上麟阁久从渔艇寄江湖坐看烟尘暗幽朔万鞭枯胔愤未平纛下老酋何足缚要及今年堕指寒夜拥雕戈度穷漠

余年二十时尝作菊枕诗颇传于人今秋偶复采菊缝枕囊凄然有感

采得黄花作枕囊曲屏深幌閟幽香唤囘四十三年梦灯暗无人说断肠

又

少日曾题菊枕诗蠧编残稿锁蛛丝人间万事消磨尽只有清香似旧时

陶渊明云三径就荒松菊犹存盖以菊配松也余读而感之因赋此诗

菊花如端人独立凌冰霜名纪先秦书功标列仙方纷纷零落中见此数枝黄高情守幽贞大节凛介刚乃知渊明意不为泛酒觞折嗅三叹息岁晚弥芬芳

荞麦初熟刈者满野喜而有作

城南城北如铺雪原野家家种荞麦霜晴收敛少在家饼饵今冬不忧窄胡麻压油油更香油新饼美争先尝猎归炽火燎雉兔相呼置酒喜欲狂陌上行歌忘恶岁小妇红妆髻簪穗诏书寛大与天通逐熟淮南几误计

有自蜀来者因感旧游作短歌

锦城如海行不极马迹重重车毂击家住城西三十年闻说城东未曾识看花走马宿中路经月酒徒无觅处露香风暖海棠开碧鸡坊中倘相遇放翁憔悴鬓成丝空有西游千首诗今朝雨霁上危榭意气颇如年少时持杯欲作消愁计酒未着人愁已醉不成题句写幽情一幅鲛绡空寄泪

东吴女儿曲

东吴女儿语如莺十三不肯学吹笙镜奁初喜穉蚕出窗眼已看双茧成庭空日?花自舞帘卷巢干燕新乳阿弟贪书下学迟独拣诗章教鹦鹉

雨夕

岁旱连夏秋客袂厌尘土欣然成一笑爱此清夜雨瓦檠堕灯烬铜椀起香缕心清病良已境寂句欲吐东溪久枯涸想像素蛟舞分喜到沟池游鱼命俦侣

晚游东园

药瓢藜杖合施行独往山林已?盟傍水断云含暮色拂檐高竹借秋声痴人自作浮生梦腐骨那须后世名莫笑吟哦无阙日老来未尽独诗情

小雨

小雨暗林塘寒声绕画廊事须求暂假宜睡称烧香【事须二字盖唐人公移中语也】

初寒在告有感

埽地烧香兴未阑一年佳处是初寒银毫地绿茶膏嫩玉斗丝红墨渖寛俗事不教来眼境闲愁那许上眉端数棂留得西窗日更取丹经展卷看

又

豪举当年气吐虹即今憔悴一衰翁寄怀本自俗尘外移病何妨寒雨中香?候知银叶透酒清看似玉船空故人吴蜀音尘断安得相携一笑同

又

横林吹叶水生洲身落穷山古睦州到枕雨声酣旅梦背窗灯影动清愁气冲星斗有孤劎力挽栋梁无万牛未灭匈奴身已老此生虚负幄中筹

马上作

白髪凭鞍一老翁出门漏鼓尚冬冬凄凉旅思传呼里零落新诗假寐中正苦文移来陆续何由笠钓入空蒙浮生正自少如意付与秋风吹断蓬

冬夜闻角声

袅袅清笳入雪云白头老守卧中军自怜到死怀遗恨不向居延塞外闻

又

忆在梁州夜雪深落梅声里玉关心山城老去功名忤卧对寒灯泪满襟

塞上曲

茫茫大碛吁可嗟暮春积雪草未芽明月如霜照白骨恶风卷地吹黄沙駞鸣喜见泉脉出?起低傍寒云斜穷荒万里无斥堠天地自古重中华青毡红锦双奚车上有姫人抱琵琶何时漠北王庭靖千年万年朝汉家

荆州歌

楚江鳞鳞绿如酿衘尾江边系朱舫东征打鼔挂高帆西上汤猪聨百丈伏波古庙占好风武昌白帝在眼中倚楼女儿笑迎客清歌未尽千觞空沙头巷陌三千家烟雨冥冥开橘花峡人住多楚人少土铛争响茱茰茶

冬夜读书

挑灯夜读书油涸意未已亦知夜既分未忍舍之起人生各有好吾癖正如此所求衣食足安稳住乡里茆屋三四间充栋贮经史四傍设几案坐倦时徙倚无声九韶奏有味八珍美寝飰籖帙间自适以须死岂惟毕吾身尚可传儿子此心何时遂感叹岁月驶

寓叹

江上霜风透弊袍区区无奈簿书劳衰迟始忆壮游乐仕宦更知归卧高人怪羊裘忘富贵我从牛侩得贤豪俗间问讯真成懒有手惟堪把蟹螯

又

劎外归耕梦不通公车上疏路何从有心求缩地万里无羽可朝天九重狂诵新诗驱疟鬼醉吹横笛舞神龙明当采药玉霄去他日君看冰雪容

燕堂东偏一室颇深暖尽日率困于吏牍比夜乃得读书其间戏作

衮衮流年往匆匆短景过帘深上灯早地窄贮香多书尽还重读诗成更自哦向令无此处将奈旅愁何

又

赋性无他好开编喜欲迷冬冬传夜漏喔喔待晨鸡油减玉虫暗灰深红兽低悠然抚书叹无术济黔黎

又

永夜东斋里人声静不哗衣篝起香穗书几落灯花炉暖听寒雨窗明送晓鸦文章空自苦白首不名家

怀镜中故庐

临水依山偶占家数间茆屋半欹斜云边腰斧入秦望雨外舞蓑归若耶从宦只思椉下泽忤人常悔读南华病来更怯还郷梦频鬻帘泉试露芽

书感

丈夫本愿脱世鞿丹成昼日凌空飞缨冠佩玉朝紫微白银宫阙瞻巍巍不然万里将天威提兵直解边城围苜蓿满川天马肥掩取不遣一骑归苦心文章亦未非与此二事同一机寥寥千载见亦稀庄屈己死吾畴依哀哉穷子百家衣岂识万斛倾珠玑欲洗薄蚀还光辉熟睨无力空歔欷

对酒

新酥鹅儿黄珍橘金弹香天公怜寂寞劳我以一觞胸中万卷书老不施毫芒持酒一浇之与汝俱深藏生当老穷巷死埋南山冈古来共如此已矣庸何伤

梦归

老去无余念时时梦弊庐细倾新酿酒尽读旧藏书云崦鉏畲粟烟畦挽野蔬从渠造物巧赋芋戏群狙

蜀使归寄青城上官道人

轻别青城十二年至今客枕梦林泉一杯松屑斋前进两卷丹经肘后传欲与公为尘外侣几时身上峡中船世间牛蚁何劳问输与云窗一粲然【上官常称病愦对客一笑而已】

寄城都籧道人

卖药锦城中烧丹雪山麓石窦取鹅管玉床收箭镞紫云晨覆鼎白虹夜穿屋鬼神严厉守沆瀣勤沐浴此士真可人高简遗世俗江头十年别颜色炯在目使来每寄声喜我淡无欲灵剂何必多分饷一黍足

寄卭州宋道人【宋与余在临卭鸭翎铺同遇异人宋遂弃官学道】

鸭翎铺前遇秋雨独与宋生栖逆旅坐门戃恍见老仙剧谈气欲凌天宇袖中出劎秋水流血点斑斑新报仇我醉高歌宋生舞洗尽人间千古愁老仙约我游太华是夕当醉莲峯下语终冉冉已云霄万里秋风吹鹤驾我今伶俜践衰境不如宋生弃家猛西望临卭一慨然青松偃尽丹炉冷

小斋壁间张王子乔梅子真李八百许旌阳及近时得道诸仙像每焚香对之因赋长句

山城作吏老堪羞衫色尘昏鬓色秋敛版那供新贵使闭门聊与数公游至人不死阅千劫大海无穷环九州安得相携从此逝醉骑丹凤下玄洲

芳草曲

蜀山远处逢孤驿缺甃颓垣芳草碧家在江南妻子病离郷半岁无消息长安城门西去路细霭斜阳芳草暮尊前一曲渭城歌马蹄万里交河戍人生误计觅封侯芳草愁人春复秋只愿东行至沧海路穷草断始无愁

乌龙庙

江边苍龙背负天蟠踞千载常蜿蜒其前横辟为大川高城鼓角声隐然龙庙于山家于渊世为吾州作丰年老守虽愧笔如椽洁斋试赋迎神篇

寒夜移疾

南山北山高嶙峋朝雨暮雨断江津时人正作市朝梦老子已成云水身希世强颜心自愧闭门谢病客生嗔天公何日与一饱短艇湘湖自采莼【湘湖在萧山县产莼绝美】

又

走遍天涯白髪生晩叨微禄卧山城知章自识狂供奉士季那容醉步兵斸药有时携短镵奏书无路请长缨此心拟说还休去付与空堦夜雨声

寒夜读书

北窗暖焰满炉红夜半涛翻古桧风老死爱书心不厌来生恐堕蠧鱼中

又

韦编屡绝铁砚穿口诵手钞那计年不是爱书即欲死任从人笑作书顚

又

忆昨从戎出渭滨秋风金鼓震咸秦鸢肩竟欠封侯相三尺檠边老此身

有为予言乌龙高崄不可到处有僧岩居不知其年予每登千峯榭望之慨然为作二诗

樵子向予说有僧巢翠微岩扉云共宿锡杖鹤同飞日暮松明火天寒槲叶衣弃官从此逝非子尚谁归

又

崄绝无微径淙潺有细流寒岩依作屋堕毳拾为裘木客求相识毛人约共游百年如一瞬尘世几公侯

杨庭秀寄南海集

俗子与人隔尘劫何啻相逢风马牛夜读杨卿南海句始知天下有高流

又

飞卿数阕峤南曲不许刘郎夸竹枝四百年来无复继如今始有此翁诗【温飞卿南郷子九首其工不减梦得竹枝】

夜坐示桑甥十韵

好诗如灵丹不杂膻荤肠子诚欲得之洁斋祓不祥食饮屑白玉沐浴春兰芳蛟龙起久蛰鸿鹄参高翔纵横开武库浩荡发太仓大巧谢雕琢至刚反摧藏一技均道妙佻心讵能当结缨与易箦至死犹自强东山七月篇万古真文章天下有精识吾言岂荒唐

梦囘

病骨便衾暖羇怀怯梦囘钟残灯烬落香冷雨声来老抱忧时志狂非济世材明朝入冬假烧兔荐新醅

醉中草书因戏作此诗

赐休暂解簿书围醉草今年颇入微手挹冻醪秋露重卷翻狂墨瘦蛟飞临池勤苦今安有漏壁工夫古亦稀穉子问翁新悟处欲言直恐泄天机

闲步至鞠场值小雪

倒尽床头酒半罂笑呼筇杖共闲行梅花照水为谁瘦雪片倚风如许轻孟德遇冬思射猎广文垂老谢才名归来跨火西窗下独数城楼长短更

张季长学士自兴元遣人来因询梁益间事怅然有感

长记残春入蜀时嘉陵江上雨霏微垂头驴瘦悲铃驮截道狐奔脱猎围晓度市桥花欲语晚投山驿石能飞杜鹃言语元无据悔作东吴万里归

东斋夜兴

山城残角伴疏钟拥褐颓然一病翁纸帐灯明蹙龟甲铜瓶火熟起松风雨来尤觉睡味美酒后不知愁思空忽忆江湖泊船夜号鸣避弋闹群鸿

乌龙雪

乌龙如真龙妥尾卧江碛时时登楼望爪尾略可识今朝事大异千嶂忽如失遥知重云外已有雪数尺颇念采薇人清坐焉得食裹饭欲问之矫首空峭壁念昔故山时僵卧风雪夕静闻长松折声若裂巨石天晴视岩涧鸟兽死如积清梦不可寻抚楯三太息

晓出东城马上作

晓出东城数帜红蒙茸狐貉拥衰翁郊墟歉岁萧条后风雪穷冬惨淡中耐辱己惭非士节端忧未办济民穷诞欺成俗真当惧谁挽天河一洗空

与建子振孙登千峯榭观乌龙雪

二穉慧堪怜犹赊志学年能抛竹騕袅来看玉蜿蜒百念寛身后余生慰眼前善和书幸在它日要人传

述怀

尺寸虽无补县官此心炯炯实如丹匈奴未?敢爱死尊酒在前终鲜欢亚父抱忠撞玉斗虞人守节待皮冠纵言老病摧颓甚壮气犹凭后代看

又

谤誉纷纷笑杀侬此身本自等虚空大鹏境界纤尘里旷劫年光掣电中翻动烟霞长镵在招呼风月一尊同是凡是圣谁能测试问西邻织屦翁【禅家所谓睦州陈蒲鞋者故居在郡治之西二百步】

到严十五晦朔郡酿不佳求于都下既不时至欲借书读之而寓公多秘不肯出无以度日殊惘惘也

桐君放隐两经秋小院孤灯夜夜愁名酒过于求赵璧异书浑似借荆州溪山胜处真难到风月佳时事不休安得连车载郫酿金鞭重作浣花游

雨中独酌

僻郡荒山下高斋寒雨中微波生酒绿短焰拥炉红学废悲身老民穷祝岁丰厨人羞雉兔更忆唤邻翁【雉兔登盘颇怀邻里】

被酒径卧比觉已五鼔矣

俗事驱人挽不囘经年无地濯氛埃酒酣稍觉客愁破睡觉忽闻山雨来窗外树寒无鸟宿壶中水暖有梅开五更欲起先惆怅烛下文书已作堆

灯下读玄真子渔歌因怀山阴故隐追拟

石帆山下雨空蒙三扇香新翠箬篷苹叶绿蓼花红囘首功名一梦中

又

晴山滴翠水挼蓝聚散渔舟两复三横埭北断桥南侧起船篷便作帆

又

镜湖俯仰两青天万顷玻瓈一叶船拈棹舞拥蓑眠不作天仙作水仙

又

湘湖烟雨长莼丝菰米新炊滑上匙云散后月斜时潮落舟横醉不知

又

长安拜免几公卿渔父横眠醉未醒烟艇小钓车腥遥指梅山一点青

送客至望云门外

冬温频作雨晨冷顿催晴嫩日满江驿淡烟笼郡城忧民怀凛凛谋已耻营营投檄真须决邻翁约耦耕题城南堂【故人陈亦颜少游四方晚乃卜居临安城南因以城南名其堂属余赋诗】

山林恨与亲友别朝市不堪车马喧陈子调高无俗客一廛却要近修门

又

借问城南老居士新年乐事复何如春寒催唤客尝酒夜静卧听儿读书

故山葛仙翁丹井有偃松覆其上夭矫可爱寄题

葛翁炼丹一千年翁去丹飞余此泉炯如古镜不拂拭俯听缺甃时锵然老龙受命护泉卧蜿蜒直恐从天堕人言神物老愈灵夜半声酣风雨过放翁还山亦何有闭门吟歗龙为友客来相对聊曲肱但酌此泉胜酌酒

估客乐

长江浩浩蛟龙渊浪花正白蹴半天轲峨大艑望如豆骇视未定已至前帆席云垂大堤外缆索雷响高城边牛车辚辚载宝货磊落照市人争传倡楼呼卢掷百万旗亭买酒价十千公卿姓氏不曾问安知孰秉中书权儒生辛苦望一饱趦趄光范祈哀怜齿揺髪脱竟莫顾诗书满腹身萧然自看赋命如纸薄始知估客人间乐

楚宫行

汉水方城一何壮大路并驰车百两军书挿羽拥修门楚王正醉章华上璇题藻井穷丹青玉笙宝瑟声冥冥忽闻命驾游七泽万骑动地如雷霆清晨射猎至中夜苍兕玄熊纷可藉国中壮士力已殚秦寇东来遣谁射

妾命薄【太白作此篇言长门宫事予反之】

妾命薄早入天家侍帷幄君王勤俭省宴游宝柱朱弦尘漠漠日长别殿承恩稀旰昃犹闻亲万机宫中虽无珠玉赐塞上不见烟尘飞不须悲伤妾命薄命薄却令天下乐

晩登千峯榭

只道文书无了日也能摆拨上层台窗明山雪暮方作露白野梅寒未开老病真惭天下士穷愁强覆掌中杯儿曹莫怪凭阑久得句何妨秉烛囘

昼睡

书狱征租自笑忙暂归聊得憩匡床屏图夜雨孤舟句枕带秋风九日香【方睡菊花枕】一卷蠧书栖倦手数声残角报斜阳清泉浴罢西窗静更觉茶瓯气味长

胸次郁郁偶取枯笔作狂草遂成长句

酒隐人间六十年晩途敛板自伤怜庄周聊寄漆园吏梅福终为吴市仙方外酒徒盟尚在囊中劎术老当传此心郁屈何由豁聊遣龙蛇落蜀笺

休日与客燕语既去听小儿诵书因复作草数纸

赐沐家居谢掾曹暂将萧散慰勤劳琅琅应节儿书熟亹亹生风客论高玉屑名笺来濯锦风漪奇石出临洮托盟翰墨吾安敢挥洒淋漓自足豪【张季长寄洮研何元立寄蜀纸皆近到新定】

青城大面山中有二隐士一曰谯先生定字天授建炎初以经行召至扬州欲留之讲筵不可拜通直郎直秘阁致仕今百三十余岁巢居崄绝人不能到而先生数年辄一出至山前人有见之者其一曰姚太尉平仲字希晏靖康初在围城中夜将死士攻敌营不利骑骏骡逸去建炎初所在揭榜以观察使召之竟不出淳熙甲午乙未间乃或见之于丈人观道院亦年近九十紫髯长委地喜作草书盖皆得道于山中云偶成五字二首托上官道人寄之

寄谢谯夫子今年一出无万缘随梦断百念与形枯云护巢松谷神呵煆药炉凭高应念我白首学征租

右寄谯先生

太尉关河杰飞腾亦遇时中原方荡覆大计易差池素壁龙蛇字空山熊豹姿烟云千万叠求访固难知

右寄姚太尉

累日多事不复能观书感叹作此诗

我生无它长所得静而简出仕三十年不殖一金产四方到为家所向不容拣南游极巨海西戍掠危栈为州亦何好且复占仕版俸不给淖糜况敢事酒盏晨兴坐堂上符檄高𡶴藏书三万轴一字不到眼胸中积磊块叹息谁为铲浮生固如此正可付一莞

北窗

云开见山雪院静闻松风吏去曲肱卧疑非尘世中

读范文正潇洒桐庐郡诗戏书

桐庐朝暮苦匆匆潇洒宁能与昔同堆案文书生眼黑入京车马涨尘红逢迎风月曲生事弹压江山毛颕功二子年来俱埽迹颓然堪笑一衰翁

笥中偶得去年二月都下数诗

昨佩鱼符入凤城春风处处听莺声欲寻旧友半为鬼重到西湖疑隔生浮世正如投六簙野人何意慕三旌严州戍满真当老犹幸为民死太平

感寓

人生堂堂七尺身本与圣哲均称人唐虞乃可让天下光被万世常如新哀哉末俗去古远斵丧太朴浇全淳豆羮箪食辄动色攘窃乃至忘君亲锱铢必先计利害讵肯冒死求成仁不欺当从一念始自古孝子为忠臣

征妇怨效唐人作

万里安西久宿师东风吹草又离离玉壶贮满伤春泪锦字挑成寄远诗击虏将军方战急押衣敕使尚归迟妆台宝镜尘昏尽髪似飞蓬自不知

雪

瘴疠家家一洗无更欣余润沃焦枯花壶夜冻先除水衣焙朝寒久覆炉松顶积高时自堕竹枝压重欲相扶云开正值春风早却看晴光满九衢

寒夜【思饮酒不果与?同啖药渣鱼戏作】

我老畏作病杯酒久不持读书寒雨中比夕颇思之呼童欲洗酌顾以病自疑清坐叹寂寞痛饮愁淋漓三爵醒醉间此理当徐思一掬琴高鱼且复伴吾儿

纵笔

冻研笑臞儒雕弓隐猎徒不成平赵魏正可老江湖憔悴头虽秃轮囷胆尚麄咸阳呼五白何遽不能卢

又

故国吾宗庙群羌我寇雠但应坚此念宁假用它谋望驾遗民老忘兵志士忧何时闻遣将往护北平秋

岁晩盘尊索然戏书

经年薄宦客桐庐市邑萧然一物无名酒不来惟饮湿长鱼难觅且焚枯支离鹤骨寒添瘦宛转龟肠夜自呼更与儿曹同一笑灯前短褐拆天吴

立春前四日谢雪方拜天庆庭中雪复作

佩玉珊珊谒众真竟烦一雪慰疲民未看舞鹤随飞盖先喜飘花集拜茵耕垅土膏千耦出市楼酒贱万家春使君老去悲才尽诗句难追节物新

桐江行

我来桐江今几时面骨峥嵘鬓如雪怒嗔不复有端绪谗谤何曾容辨说十年山栖却火食酿桂餐芝自芳洁作官一饱仰红腐坐对盘飧常呕噎雪晴宿戒南山游?要赋咏临清流将行复辍却退坐台符吏牍令人愁胸中崔嵬向谁吐独立凭高时自语文章当以气为主无怪今人不如古

屡雪二麦可望喜而作歌

苦寒勿怨天雨雪雪来遗我明年麦三月翠浪舞东风四月黄云暗南陌坐看比屋腾欢声已觉有司寛吏责腰镰丁壮倾闾里拾穗儿童动千百玉尘出?飞屋梁银丝入釜须寛汤寒醅发剂炊?裂新麻压油寒具香大妇下机废晨织小姑佐庖忘晩妆老翁饱食笑扪腹林下击壤歌时康

丁未除夕前二日休假感怀

挂冠神武莫踌躇家具何妨载鹿车怨谤相椉真市虎技能已尽似黔驴黄金散后犹耽酒白髪生来更爱书新岁定寻林下约一觞一咏未成疏

又

梦寄梅村竹坞间不堪客里见春还潮生水欲通南涧雪霁云犹冒北山病思过年应小减官身得假未全闲变名吴市男儿事末路低囘自笑孱

假中闭户终日偶得绝句

雨声滴滴暮未已苔晕重重寒更添知是使君初睡起清香一线透疏帘

又

老夫昔是青城客酒肉淋漓岂本心还我山家本来面数拳春笋荐孤斟【仗锡山寄笋枯一名笋儿拳】

又

官身常欠读书债禄米不供沽酒资?喜今朝寂无事焚香闲看玉谿诗

除夜雪

只怪重衾不御寒起看急雪玉花干迟明欲谒虚皇殿厩马蒙毡立夜阑

又

北风吹雪四更初嘉瑞天教及岁除【戊申元日卯初立春】半盏屠苏犹未举灯前小草写桃符

戊申元日

白头身世叹羇孤一念儿时泪已濡尚记争先书郁垒岂知落后举屠苏杯盘草草思邻舍车马纷纷?九衢六十年非心自了挂冠犹足补东隅

初春感怀

关河谢远游岁月迫归休敢恨骥伏枥但思狐首丘雪明窗误晓霜点鬓惊秋羇旅饶愁思谁怜季子裘

闭合

闭合孤城賸放慵桐江清绝胜吴松云收忽见北山雪月落正闻西寺钟世味老来无奈薄土思病后不胜浓莼羮岂止方羊酪轻许平生笑士龙

潺湲阁小立

饱食何曾补县官潺湲阁上倚阑干水纹靴皱风初紧花色鞓红露未干薄酒愁边供醉醒故人梦里话悲欢孤城正在山穷处过社今朝尚尔寒

睡起至园中

欲挂衣冠万事轻不妨小住向山城绿尊耐久常相伴雪鬓才生便放行拂枕时时觅幽梦倚阑日日听新莺夕阳更有欣然处来看青郊雨后耕

劎南诗稿卷十九

<集部,别集类,南宋建炎至德佑,剑南诗藁>








卷二十



钦定四库全书

劎南诗稿卷二十

宋　陆游　撰

上书乞祠

上书又乞奉祠归梦到湖边自叩扉此去敢辞依马磨向来真惯拥牛衣致身途远年龄莫报国心存气力微誓墓那因一怀祖人间处处是危机

春残

老堕空山里春残白日长庸医司性命俗子议文章烛映一池墨风飘半篆香个中有佳处袖手看人忙

三月二十日晩酌

暂因赐沐作闲身太息才余一日春委地落花新着雨穿帘归燕不生人卫青此日怪长揖王翰当年谋卜邻商略晚窗须小醉朱樱青店正尝新

次前韵

乌帽红尘过去身荒山野水又经春残年欲尽初闻道薄宦宜休不问人一局枯棋忘日月数斟浊酒约比邻石帆山下菱歌断未叹临风白发新

北窗闲咏

阴阴绿树雨余香半卷疏帘置一床得禄仅偿赊酒劵思归新草乞祠章古琴百衲弹清散名帖双钩榻硬黄夜出灞亭虽跌宕也胜归作老冯唐

休日留园中至莫乃归

尽道官身属太仓未妨寄傲向林塘绿波春涨群鱼乐清露晨流蔓草香闲试名弓来射圃醉盘骄马出球场长城万里知谁许看镜空悲两?霜

北窗病起

一饥可忍万缘轻况复幽窗疾渐平更事天公终赏识欺人鬼子漫纵横道边尘起频障扇门外波清剩濯缨不为褊心憎薄俗客星祠下是归程

自东津泛舟至桐溪

潮生东西津雨暗上下塔萧萧乱菰蒲拍拍起凫鸭吾船虽褊小尚可着一榻溪风吹醉頬高枕堕纱?南山浮湿翠偃蹇呼不答安得青莲公杰句为弹压

迓客至大浪滩上

小垄瓜蔓绿短篱梅子黄晓风掠水来吹我醉面凉平生萧散意未觉将迎忙溪山供一笑客主可相忘宁当倒手版聊复据胡床太平岂无象麦饭家家香我归亦何有养气犹轩昂那因五斗陈坐变百链刚

郊行

小雨东郊气象新萧萧清吹爽衣巾并谿密竹巧藏寺夹道新麻高没人老厌簿书愁欲睡病疏杯酌渇生尘桐君山路无多远元自知津莫问津

夏雨

东风吹雨溪上来北山出云以应之严州城中三日雨朝莫点滴无休时向来秧底干欲裂白水漫漫俄盈陂豚肩覆豆巫醉饱龙骨挂壁农遨嬉今年蚕麦收数倍茧大如瓮麦两岐西成在眼又如此还乡鼓腹歌淳熙【时去受代才四十日】

雨中作

础润云生五月中山城细雨晚空蒙读书虽恨此身老把酒尚思吾辈同积润画图昏素壁渍香衣帻覆熏笼新晴不用占锺鼓卧听林梢淅淅风

醉题

不学空门不学仙清樽随处且陶然人情正可付一笑生世元知无百年白首难陪东合客清风自足北窗眠归耕只要无人问安用文章海内传

有怀青城雾中道友

雪谷孤松自郁然纷纷朝菌但堪怜坐更拂石芥城劫时说开皇龙汉年淡煮藜羮天送供闲拖藤杖地行仙共看王室中兴后更约长安一醉眠

梅雨初晴迓客东郊

霁色澄鲜已断梅江郊隐隐尚轻雷层峦正对孤城落健席遥看大艑来幼妇髻鬟簪早稻近村坊店卖新醅吾行在处皆诗本锦段虽残试剪裁

晩归

暑雨初晴日江皋欲莫天鸦栖沙际树人唤渡头船病骨羸将折昏眸困欲眠市桥灯火闹且复喜丰年

休日登千峰榭遇大风雨气象甚伟

今日逢休沐凭高且暂闲风声初卷野雨气已呑山疾病临觞懒尘埃得句悭西征忽在眼河势抱函关

雨中独坐

马目山头雨脚昏龙津桥下浪花翻年丰郡僻无公事一炷清香昼掩门

旧识姜邦杰于亡友韩无咎许近屡寄诗来且以无咎平日倡和见示读之怅然作此诗附卷末【须溪本作严州赠姜梅山】

故人玉骨已生苔【谓南涧公】邂逅逢君亦乐哉湖寺系舟无梦去京尘驰骑有诗来醉中不敢教儿诵看处常须浴手开久矣世间无健笔相期力干万钧回

钓台见送客罢还舟熟睡至觉度寺

抽身簿书中兹日睡颇足缥缈桐君山可喜忽在目纷纷众客散杳杳一筇独昔如脱渊鱼今如走山鹿诗情森欲动茶鼎煎正熟安眠簟八尺仰看帆十幅逍遥富春饭放浪渔浦宿送老水云乡羮藜勿思肉

泛富春江

双橹揺江叠鼓催伯符故国喜重来秋山断处望渔浦晓日昇时离钓台官路已悲捐岁月客衣仍悔犯风埃还家正及鸡豚社剩伴邻翁笑口开

宿渔浦

东归剡曲只三程旅泊还如万里行灯影动揺风不定船声鞺鞳浪初生曳裾非复白头事瞑目那求青史名归去若为消莫境一蓑烟雨学春耕

溯小江饭舟中

老作孤舟客秋涛涨小江林昏见飞磷村近有惊尨天阔三更月篷低一尺窗鱼飧虽草草聊喜到吾邦

乞祠久未报

圣朝未许领樷祠拥褐清羸不自支邓禹有灵应笑拙周公无梦固知衰得闲要及身安日到死应无睡足时七百日来尘满抱今朝湔祓有新诗

七月十日到故山削瓜瀹茗翛然自适

镜湖清绝胜吴松家占湖山第一峰瓜冷霜刀开碧玉茶香铜碾破苍龙壮心自笑老犹在狂态极知人不容击壤穷阎歌帝力未妨尧舜亦亲逢

晓兴

乱蝉嘒新秋老木立清晓我亦岸纶巾寄傲万物表大千藏粒粟浩劫过飞鸟痴子居其间利欲自纒绕可怜荣进意未向盖棺了浮名更吓鬼白垩写丹旐我于斯世事看破自少小老矣更何求归哉憩林沼

感秋

会稽八月秋始凉梧桐叶落覆井床月明缟树绕惊鹊露下湿草啼寒螀丈夫行年过六十日月虽短志意长匣中宝劎作雷吼神物那得终摧藏君不见昔时东都宗大尹义感百万虎与狼疾危尚念起击敌大呼过河身已僵【宗汝霖垂死尚部勒诸将北伐忽大呼过河者三随即殒绝】

秋夜有感

候虫何唧唧岁晚声出壁不惟懒妇惊感此白头客壮年事征戍万里不得息扬颿凌秋涛策马赴山驿日照蛟鼍涎雪印豺虎迹谁知七尺躯幸脱九死厄前年补畿郡入对瞻玉色报恩无死所再拜衰泪滴即今故山归愈叹老境逼不眠中夜起仰视星历历中原何时定铜駞卧荆棘灭敌恨无人有复不易识

五鼓入城

道旁竹树露如倾带睡悠悠十里行晓色未分烟尚重压城楼阁已峥嵘

饭罢忽邻父来过戯作

旋炊香稻?新菰饭饱逍遥乐有余茶味森森留齿頬香烟着图书毛皮尚在宁知我鳞甲深藏莫问渠赖有邻翁差耐久雨畦频唤共携鉏

秋夜读书

一雨濯残热秋气忽已深青灯照空廊重露滴高林危坐读周易会我平生心夜分徐掩卷闲弄床上琴帘外初斜河屋头已横参人生每如此利欲安能侵

夜坐忽闻村路报晓铁牌

何人叩铁警农耕炊饭家家起五更也似早朝风雪里遥听宫漏下宫城

又

秋气凄凉雾雨昏老书生病卧孤村五更不用元戎报片铁铮铮自过门

白云自西来过书巢南窗

岷山千里青未了恨隔长江不到吴羁云冉冉吾旧识安得挽之来坐隅

赠竹十韵

放翁小筑湖西偏虚窗曲槛无炎天人间乃有真富贵绕舍十万碧玉椽连林娟娟泫清露高枝袅袅揺苍烟常忧俗客触新粉屡戒园丁伤逸鞭凉生尊斚消午醉声撼窗扉惊昼眠春残斸土得美茁气压卿相食万钱尔来作吏若堕阱每一梦到心凄然还家再见却惝恍尘土何地从臞仙囊中幸藏餐玉法欲屏万事相周旋更当待月出东岭坐石泠泠挥响泉

杂感

自古文章与命仇功名身外更悠悠一从识得元无事穷死逢人不说愁

又

小轩幽槛雨丝丝种竹移花及此时客去解衣投卧榻半醒半醉又成诗

又

少年意气与春争朱弹金鞭处处行谁信即今空谷里旋租黄犊学躬耕

又

自洗铜壶试玉醅小轩风月为徘徊此心未与年俱老犹解逢花眼暂开

又

侧帽垂鞭小陌东名花迎笑一枝红啼莺惊断寻春梦惆怅新霜点?蓬

入城寓榻开元

羸僮倦马困长堤借榻禅房日未西熟睡觉来闲隐几庭楸阴转乳鸦啼

夜出偏门还三山

月行南斗边人归西郊路水风吹葛衣草露湿芒履渔歌起远汀鬼火出破墓凄清醒醉魂荒怪入诗句到家夜已半伫立叩蓬户穉子犹读书一笑慰迟莫

四鼓酒醒起步庭下

酒解夜过半出门步中庭天高河汉白月淡烟雾青重滴竹杪露踈见树罅星坏甃啼寒螀深竹明孤萤秋晚虽未霜蠧叶时自零四序逝不留慨然感颓龄平生茅一把不博带万钉鸱沟谢拍拍鸿路追冥冥

感愤秋夜作

月昏当户树突兀风恶满天云往来太阿匣藏不见用孤愤书成空自哀吾辈赤心本贯日昔人白骨今生苔荣河温洛不可见青海玉关安在哉

反感愤【明夜读前作而悲乃复作此自解】

膊膊庭树鸡初鸣嗈嗈天衢雁南征百年朝露岂长久万事浮云常变更出处有心终有愧圣贤无命亦无成西畴虽薄可自力双犊且当乘雨耕

东斋

着脚红尘已恨深便应毕世住山林贵人自作宣明面老子曾闻正始音议论坐狂当永弃簿书缘病复难任东斋幽寂凭谁画开幔床横一素琴

雨夜四鼓起坐至明

门巷冷如冰生涯淡似僧小窗愁夜雨孤影怯秋灯林鹊栖仍起山童唤不譍悠然坐待旦息倦倚书幐

夜读兵书

八月风雨夕千载孙吴书老病虽?甚壮气颇有余长缨果可请上马不踌躇岂惟鏖皋兰直欲封狼居万乘久巡狩两京尽邱墟此责在臣子忧愧何时摅南郑筑坛场隆中顾草庐邂逅未可知旄头方扫除

老叹

百年逝不留万事本难料夜行钟漏迫但取贤达笑颇疑功名事造物付年少归休莫问人晓镜勤自照

秋霁

灏气明山川霁色满天地西风吹我衣忽有万里意中原运当平所要在得士余年犹几何弃置复弃置

斋中闻急雨

一味疏慵养不才饭蔬亦已罢衘杯衡茆终日人声绝卧听芭蕉报雨来

老病追感壮岁读书之乐作短歌

少年志力强文史富三冬但喜寒夜永那知睡味浓庭树风淅淅城楼鼓冬冬自鞭不少贷冻坐闻晨钟探义剧攻玉摛文笑雕龙落纸笔纵横围坐书叠重得意自吟讽清悲畣莎蛩饥肠得一?美如紫駞峰俯仰五十年于世终不逢夜半起饭牛颓然成老农束书不更读蠧简流尘封世无袁伯业太息吾何从

闲中戏书

粝饭从来不愿余还山喜遂此心初挽河尽洗弹冠念闭户闲雠挿架书一榼不妨从客饮数椽也复是吾庐少游细看犹多事安用人间下泽车

又

少年拜舞缀庭绅曾见中天日月新金印终归妄挍尉白头仍是斥仙人修营香火三生愿收拾风波九死身岂但渔樵与争席海边沤鸟亦相亲

又

钓竿风月寄沧洲醉发髿髿荻叶秋仕进世谁知我懒功名命不与人谋衰迟更觉岁时速疏贱空先天下忧病骨未销谗未已聊须周易着床头

采药

𬕂子编成细箬新独穿空翠上嶙峋丹砂岩际朝暾日狗杞云间夜吠人络石菖蒲蒙绿发纒松薜荔长苍鳞金貂谒帝我未暇且作人间千岁身

过猷讲主桑渎精舍

寂莫衡门傍水开放翁曳杖此徘徊林疏时见钓篷过风急忽闻菱唱来讲罢绳床悬麈柄斋余童子供茶杯解衣许我闲摩腹又作幽窗梦一回

自桑渎泛舟归三山

端为身闲觉日长不嫌儿辈笑清狂湖光潋潋归舟疾雨点霏霏醉頬凉断彴苔生人唤渡孤村霜近稻登场宦情不独今年薄游子从来念故乡

访野人家

山入柴门穿桥通野路长群童挑燕笋幼妇采鸡桑淳古非今俗留连到夕阳盘飧敢辞饱满箸药苗香

塞上曲

秋风猎猎汉旗黄晓陌霜清见太行车载毡庐駞载酒渔阳城里作重阳

又

将军许国不怀归又见桑干木叶飞要识君王念征戍新秋已报赐冬衣

又

金鼓轰轰百里声绣旗宝马照川明王师仗义从天下莫道南兵夜斫营

又

老矣犹思万里行翩然上马始身轻玉关去路心如铁把酒何妨听渭城

砚湖【并引】

余得英石数峰环立其中凹处可容一龠因以潴水代砚滴名之曰砚湖且为赋诗

群山环一湖湖水绿溶漾微风掠窗过亦解生细浪余流浸翠麓倒影写青嶂自然出天工岂复烦巧匠病夫屏杯酌不遣运酒舫时时挹清泚笔墨助豪宕帖成龙蛇走诗出雷雨壮从今几砚旁一扫蟾蜍样

泛湖

笔床茶灶钓鱼竿潋潋平湖淡淡山浪说枕戈心万里此身常在水云间

寓蓬莱馆

桐叶吹残蕉叶黄驿窗微雨送凄凉长安许史无平素莫恨栖栖立路旁

又

古驿萧萧独倚阑角声催晩雨催寒残年遇合应无日犹说新丰强自寛

夜还驿舍

楼上冬冬初发更断云收雨旋成晴市桥新涨揺灯影驿路残泥壮屐声阛阓变迁非曩日情怀牢落感余生高秋病起犹能醉剩买官醅乐太平

舟中大醉偶赋长句

过江何敢号高流偶与俗人风马牛画檝新揺严濑月清尊又醉戴溪秋壮心无复在千里老气尚能横九州古寺试求三丈壁为君驱笔战蛟虬

行饭至新塘夜归

门前徙倚尚余霞湖上归来月满沙云湿一声新到雁林昏数点后栖鸦凄迷篱落开寒菊郑重比邻设夜茶早议挂冠君会否莫年心念不容差

云门感旧

总角来游老未忘背人岁月去堂堂穉松看到偃霜盖废寺忆曾开宝坊佛几古灯寒焰短斋厨新粟午炊香兴阑未忍登车去更倚溪桥立夕阳

若耶溪上

微官元不直鲈鱼何况人间足畏途今日溪头慰心处自寻白石养菖蒲

又

九月霜风吹客衣溪头红叶傍人飞村场酒薄何妨醉菰正堪烹蟹正肥

秋雨顿寒偶书

羇怀不醉自昏昏卧对青灯独掩门沙雁带寒来古泽林鸠催雨暗孤村数椽蟹舍偿初志九陌尘衣洗旧?自叹一生书里活莫年无力济黎元

新晴泛舟至近村偶得双鳜而归

秋风一夜老汀苹剡曲稽山发兴新青嶂会为身后冢扁舟聊作画中人园林揺落知寒早父老逢迎觉意真归舍不妨成小醉眼明细柳贯霜鳞

上书乞祠辄述鄙怀

干禄本代耕穷逹敢自必早遇高皇帝九品对宣室妄怀犬马心嫠纬不暇恤上恩等天地腰领免斧锧旋属绍兴末阳谷瞻出日贱臣复何幸便殿首造膝煌煌帝尧典推择首秉笔愚忠虽恳款野性实坦率飘然去周行湖海抱沉疾远游客穷塞亭障秋萧瑟圣君终记省万里忽椉驲同朝久凋谢存者不十一造廷故抱暗下殿衰涕溢蹉跎又十载忧患岂易述流年不贷人白发日夜密冠虽未即挂驭己不容叱尚觊公朝恩养老沾散秩闭门教子孙志愿真永毕

泛湖上云门

三百里湖秋渺然是间可以着钓船浩歌莫过石帆下烂醉夜泊樵风边【樵风泾在若耶溪镜湖之间】茫茫沙月忽侧堕袅袅山气时孤骞冥鸿远举谢斯世白鸥自放全其天幽栖幸脱市朝械捷径那着功名鞭人生各自适意耳稷禹巢许知谁贤

书叹

世态秦欺楚交情越视秦宁教待羝乳不耐望车尘书积高围坐花繁乱挿巾那须散人号已是葛天民

枕上作

寒夜卧林庐萧然适有余虫悲号坏壁灯暗守残书养拙天知我安贫老似初虽非漆园吏也作蝶蘧蘧

老病无复宦情或者疑焉作此示之

病思萧条岂独今十年前已?霜侵旧交略尽形吊影薄宦宜休口语心老骥已甘当伏枥穷猿况是急投林别君径入乱云去后日相思何处寻

拄杖

放翁拄杖具神通蜀栈吴山兴未穷昨夜梦中行万里莲华峰上听松风

北望

北望中原泪满巾黄旗空想渡河津丈夫穷死由来事要是江南有此人

岁晚感怀

利名争夺两皆非生世宁殊露易曦老冉冉来谁独免冢累累处会同归听歌莫惜终三叠纵猎何妨更一围醉卧日高呼不醒笑人霜晓束朝衣

大雨中作

北风撼山势岌岌老夫倚杖檐前立贪看白雨掠地风飘洒不知衣尽湿当年入朝甫三十十丈边尘叩江急属闻蜡弹遣檄书亟坏布裳缝袴褶即今白发不可数破屋颓垣窘风雨汝生汝死问者谁人虽不问心自悲

系舟平水步

舟尾参差野岸横屐声穿市得闲行雨昏?店炊烟湿人语蓬窗绩火明枝上橙香初受摘担头菰脆正堪烹渔樵自是平生意不为衰迟薄宦情

初到行在

六十之年又四年也骑瘦马趁朝天首阳柱下孰工拙从事督邮俱圣贤笔墨有时闲作戏功名到底是无缘都城处处园林好不许山翁醉放颠

还都

平生薄名宦所愿得早休奔走三十年镜中霜鬓秋归踏长安道恍然皆旧游处处见题名始惊岁月遒西湖隔城门放浪输白鸥当时见种柳已足系巨舟挂冠当自决安用从人谋勿以有限身常供无尽愁

宿监中偶作

流落归来两鬓丝此生真愧北山移数残宫漏寒无寐开尽梅花病不知同舍破甘醒宿酒故人折简索新诗生涯可笑清如许枉是京尘扑马时【谭德称有简催和诗】

四鼓出嘉会门赴南郊斋宫

客游梁益半吾生不死还能见太平初喜梦魂朝帝所更惊老眼看都城九重宫阙晨霜冷十里楼台落月明白发苍颜君勿笑少年惯听舜韶声

题张野夫监簿大招图

此生只合老渔樵扶病谁令趁早朝开卷未终三太息羇魂零落恐难招

简谭德称监丞

广都江上送舟行泪洒春风别少城冉冉几经新岁律依依犹有旧交情尘冠当挂弹何用革带频移瘦自惊?欲约公风雨夜一灯相对话平生

致斋监中夜与同官纵谈鬼神效宛陵先生体

五客围一炉夜语穷幻怪或夸雷可斫或笑鬼可卖或陈混沌初或及世界坏或言修罗战百万起睚眦余谈恣搜抉所出杂细大风云堕皮帻幽坎窥铁械群号起古聚孤泣出空廨妖孤冠髑髅掩袂弄姿态空轊伏逸囚夜半出窃嘬虽云多闻益颇犯绮语戒不如姑置之投枕休困惫明当挂祠衣仆仆愁亟拜

夜归

饮酒不尽觞观棋不竟局索马踏街鼓仰视月挂木疾驰沿河堤不记几坊曲到家四邻寂往往睡已熟天香余袅袅佛灯犹煜煜中庭虽一席缓步意亦足寒犬吠荆篱栖鹊起樷竹市声从北来始觉非林谷却寻西窗书开卷剪残烛官闲居更远一笑谢羇束

次韵郑唐老

宦游早日阙相闻一面那知乃尔勤秋钓清滩方入梦晓穿细仗又逢君骤看落笔惊风雨便拟同舟卧水云作意归休还会否莫年无力起斯文

五鼓赴太社腊祭

霜寒裂屋瓦月白射坊门病骨愁看影孤吟怯断魂饥鹰掣羇绁老马伏车辕不奈清宵梦残芜满故园

己酉元日

夜雨解残雪朝阳开积阴桃符呵笔写椒酒过花斟巷柳摇风早街泥溅马深行宫放朝贺共识慕尧心【以亮阴免贺礼】

送潘德久使蓟门

崑仑东分一枝浑犇蹴砥柱经龙门羲皇受图抚上古神禹治水开中原三灵实扶艺祖业万国共仰东都尊群儿撞坏吁可叹顾使残敌今游魂回君试求出师路孟津白马应如故不须更议系河桥北风正可椉冰渡颇闻塞外已数尽复道飞狐合屯戍辕门倘驻拂云祠烽火应过明妃墓君归解鞍藉芳草细谈塞北忘予老读书饮酒待敌平万丈参旗方下扫

我梦

我梦入烟海初日如金熔赤手骑怒鲸横身当渴龙百日京尘中诗料颇阙供此夕复何夕老狂洗衰慵梦觉坐叹息杳杳三茆锺车马动晓陌不竟睡味浓平生击敌意裂眦发上冲尚可椉一障凭堞观传烽

晨起有感

痛饮可以豪谢病可以高计之顾不审老与世俗鏖丈夫本自许四十拥旌旄上马不回顾贼穴穷腥臊渭桥耻未雪孰谓弓可櫜此志竟悠悠徂岁行滔滔一官客长安烛下束弊袍岂惟叹龙锺行恐悲焄蒿吾曹议古人后亦观吾曹浮云易变灭公议终坚牢

南省宿直

檐角参差散莫霞重门锁断市声哗风经绿树鸦栖稳月入空廊柱影斜藤纸静临新获帖铜瓶寒浸欲开花谁知今夕幽窗梦又榜扁舟上若耶

又

颓然静对北窗灯识字农夫有发僧但遣奚奴持古锦何须侍史护青绫尘埃犇走无由息疾病侵陵不自胜犹喜眼中多壮观时看云海化鲲鹏

劎南诗稿卷二十








卷二十一



钦定四库全书

劎南诗稿卷二十一

宋　陆游　撰

夜归塼街巷书事

近坊灯火如昼明十里东风吹市声远坊寂寂门尽闭只有烟月无人行谁家小楼歌恼侬余响缥缈萦帘栊苦心自古乏真赏此恨略与吾曹同归来空斋卧凄冷灯前病骨巉巉影独吟古调遣谁听聊与梅花分夜永

马上作

三十年前客帝城城南结骑尽豪英湖山冷落悲陈迹文字流传付后生衰老更禁新卧病尘埃时拂旧题名马头风卷飞花过又得残春一日晴

行在春晚有怀故隐

老辱明时乞一官逢春惆怅独无欢旧人零落北音少市肆萧疏民力殚归计已栽千个竹残年合挂两梁冠石帆山路频回首箭茁莼丝正满盘

仪曹直庐

春晚气始和微云淡朝阳开轩面小庭露渍蔷薇香游丝卷欲尽忽复百尺长而我正遗事枕藉书一床谗波虽稽天未遽妨人狂惟当倾绿酒莫待熟黄粱

读书

两两星躔九九车天津笑我醉骑驴床头正可着周易架上何妨抽汉书幸有古人同臭味不嫌儿子似迃疏颓然白发虽堪鄙耐事禁愁却有余

小昭庆院讲僧旧在都下与之相从今没已久见画像于院中作诗吊之

曩岁曾陪夜讲灯伏犀挿脑齿如冰假令重见应难识遗像癯然一老僧

晨入省中偶书

清风拂画帘初日照素壁花枝蝶小憩草叶露时滴房栊阒无人沟水声激激摩挲语枯筇伴我住幽寂

春晚

今年病过春得健春欲尽更堪风雨横红湿栖绿润一笑本自难造物复尔吝榆荚堆平堦柳絮飞作阵尘埃生破榼霜雪满衰?平生慕陶谢着语终不近

观潮【送刘监至江上作】

江平无风面如镜日午楼船帆影正忽看千尺涌涛头颇动老子椉桴兴涛头汹汹雷山倾江流却作镜面平向来壮观虽一快不如帆映青山行嗟余往来不知数惯见买符官发渡云根小筑幸可归勿为浮名老行路

新晴马上

一劎飘然万里身白头也复走京尘画楼酒斾滴残雨绿树莺声催莫春绝塞勒回勲业梦流年换尽市朝人此生安得常强健小艇湘湖自采莼【湘湖在萧山县】

过六和塔前江亭小憩

断岸孤亭日莫时栏边聊试葛巾欹偶观挂席乘潮快便觉悬车纳禄迟痛饮相如无奈渇清言叔宝不胜羸年来亲友凋零尽惟有江山是旧知

春夕睡觉

破衫羸马老黄尘人自衰迟岁自新积雨恐侵春甲子昏灯懒守夜庚申花枝影转欹残月鼻鼾声豪撼四邻自笑功名犹有梦散关金鼓震函秦

送霍监丞出守盱眙

淮浦鳞鳞浸碧天即今谁料作穷边空闻瓯脱嘶边马不见浮屠挿霁烟亭障久安无檄到杯觞频举有诗传长城万里英雄事应笑穷儒饱昼眠

寄题徐载叔秀才东庄【东庄乃藏书之所】

次公醒狂何必酒直谅多闻俱可友万籖挿架号东庄多稼连云亦何有今年偶入长安城不识贵人呼作卿南台中丞埽榻见北门学士倒屣迎郎官酸寒谁肯顾君来下马谈至莫东庄虽富未可矜更要纵横开武库

入省

点点轻花堕绿杯翩翩羸马犯黄埃眼边好句等闲过梦里故人时一来玉塞请行狂故在霜髭自照老相催今朝凉冷文书少隐几南窗听转雷

出省

五更束带听朝鸡出省还家日已西酒市雨余青斾重河桥风爽紫骝嘶久惭旅饭糜仓粟常忆新橙捣脍韲万事似棋聊尔耳年来着数不胜低

和周元吉右司过弊居追怀南郑相从之作

梁益东西六十州大行台出北防秋阅兵金鼓震河渭纵猎狐兔平山邱露布捷书天上去军谘祭酒幄中谋岂知今日诗来处日落风生芦荻洲

尤延之侍郎屡求作遂初堂诗诗未成延之去国因以奉送

印何累累绶若若只堪人看公何乐忽然捩柂开布颿慰满平生一邱壑遂初筑堂今几时年年说归真得归异书名刻堆满屋欠伸欲起遭书围舍之出游公岂误绿发朱颜已非故请将勲业付诸郎身践当年遂初赋

送张野夫寺丞牧滁州

皇天方忧九州裂建隆真人仗黄钺阵云冷压清流关战垒咿嘤气如发逋诛强敌入槛车北风吹干草头血一龙上天三百年旧事空闻遗老说金印斗大谁作州公子玉面苍髯虬赋诗健笔挟风雨论兵辩舌森戈矛别君帐饮灞桥头长歌为君寛旅愁战场遗迹傥可画尺素寄我关河秋

史院书事【是日丞相过局】

信史新修稿满床牙籖黄帊带芸香中人驰赐初宣旨丞相传呼早出堂皇祖圣谟高万古诸贤直笔擅三长孤臣曾趣龙墀对白首为郎只自伤【绍兴辛巳尝蒙恩赐对今三十九年矣】

病中数辱曾无逸架阁见问今日忽闻徙居走笔奉简因致卜邻之约

病羸不办揽衣迎剥啄空惭扣户声凡药岂能驱二?清心幸足制三彭巷南僦屋傥可问岁晚囊衣吾亦行不为朝天愁路涩夜窗灯火要寻盟

喜杨廷秀秘监再入馆

公去蓬山轻公归蓬山重锦囊三千篇字字律吕中文章实公器当与天下共吾尝评其妙如龙马受鞚燕许亦有名此事恐未梦呜呼大厦倾孰可任梁栋愿公力起之千载传正统时时醉黄封高咏追屈宋我如老苍鹘寂莫愁独弄杖屦勤来游雪霁梅欲动

次韵和杨伯子主簿见赠

斋戒叩头笺天公幸矣使我为枯蓬枯蓬于世百无用始得旷快乘秋风此生安往失贫贱白发萧萧对黄卷今人虽邻有不觌古人却向书中见猿啼月落青山空旧隐梦寂思东蒙不愿峨冠赤墀下且可短劎红尘中终年无人问良苦眼望青天惟自许可怜对酒不敢豪它日空浇坟上土文章最忌百家衣火龙黼黻世不知谁能养气塞天地吐出自足成虹蜺渡江诸贤骨已朽老夫亦将正邱首杜郎苦瘦帽擫耳程子久贫衣露肘君复作意寻齐盟岂知衰懦畏后生大篇一读我起立喜君得法从家庭鲲鹏自有天池着谁谓太狂须束缚大机大用君已传那遣老夫安注脚【杜兴伯高程有徽文若皆近以诗文得名于诸公而尤与予善】

简何同叔

白发都门客青灯夜雪时尽捐尘世事细看月湖诗格律冰霜敌襟怀猿鹤知吾侪端后死此事要深期去国待潮江亭太常徐簿宋卿载酒来别

昨解鱼符已径归偶随尺一起柴扉暂留已愧黔吾突久住空令缁客衣外物纷纷何足问故人眷眷莫相违从今再见应无日长与沙鸥共钓矶

醉中作行草数纸

还家痛饮洗尘土醉帖淋漓寄豪举石池墨渖如海寛玄云下垂黑蛟舞太阴鬼神挟风雨夜半马陵飞万弩堂堂笔阵从天下气压唐人折钗股丈夫本意陋千古檄愈头风何足数

雪夜小酌

黄昏云齐雪意熟二更雪急声簌簌地炉对火得奇温兔醢鱼鱐穷旨蓄引杯且作稿面红脱帽不管衰?秃浩歌三终徐自和藏书万卷方尽读从来本不择死生况复区区论祸福雪晴着屐可登山与子一放千里目

即事

塈壁编茅养病翁五更拥褐听霜风老鸡栖冷啼偏早宿火灰深拨更红知我向来惟断简会心终竟在孤篷东归已卖腰间劎鲁叟从今不讳穷

到家旬余意味甚适戯书

天恐红尘着脚深不教经岁去山林欲酬清浄三生愿先洗功名万里心石鼎飕飗闲煮茗玉徽零落自修琴晚来剩有华胥兴卧看西窗一炷沉

雨后复小雪

雨雪来无已冬春忽欲交贱贫安淡薄老钝耐讥嘲村酒儿能取农书手自钞莫年真个懒屋漏旋添茆

鲤鱼行

鲤鱼财三尺浅水不覆脊虽怀江湖乐已叹刀几赤长鲸之长几千丈雪蹴山倾万重浪纵游不厌沧海寛一跃已在青天上身世局促古所哀噞喁贪饵胡为哉人间沟渎莫更顾夜半变化乘风雷

雪夜作

雪重从压竹竹折有奇声雪深亦莫埽小窗终夜明我老尚耐冷开卷对短檠龙茶与羔酒得失不足评但思被重铠夜入蔡州城君勿轻癯儒有志事竟成

晨起

倦枕廉纎雨幽窗料峭寒溪柴旋篝火野蔌斗登盘年老衣冠古身闲宇宙寛儿孙生我笑趋揖已儒酸【乡市小把柴谓之溪柴盖自若耶来也】

野馈

经年仓粟厌陈陈天遣香秔馈野人黄耳蕈生斋钵富白头韭出客盘新此生不复营三釜一饱何曾羡八珍尚愧古来高士在杯羮无糁甑生尘

醉中浩歌罢戏书

造物小儿如我何还家依旧一渔蓑穿云逸响苏门啸卷地悲风易水歌老眼阅人真烂熟壮心得酒旋消磨傍观虚作穷愁想点检霜髯却未多

朝雨

甲夜星照泥平旦云行西小屋古泽中天昏雨凄凄避湿升我堂垂翅闵老鸡所欣园中蔬冒土青满畦门无今雨客路滑愁长堤一杯且复睡物理何足齐

春雨

苦雨何时止微云又作阴傍檐时小立隐几复微吟枝重残红湿堤平涨绿深物华元自好老病负登临

又

春愁无处避春雨几时晴黯黯阴连月萧萧滴到明窗昏减书课弦缓咽琴声何以娱幽独新醅手自倾

记梦

梦里都忘两鬓残恍然白纻入长安硾教纸熟修温卷僦得驴骑候热官红叶满街秋着句青楼烧烛夜追欢如今万事消除尽老眼摩挲静处看

野兴

红饭青蔬美莫加邻翁能共一瓯茶舍西日紧花房敛港北风生柳脚斜筇杖不妨闲有伴?檐终胜老无家自惊七十犹强健采药归来见莫鸦

又

鬓边莫笑久星星造物常锺我辈情每带余酲蹋花影又和残梦听莺声轩窗风过书籖乱洲渚潮生钓艇横韩子未除豪气在文章都待不平鸣

杭湖夜归

昔如架上九秋鹰今似窗间十月蝇无复櫜鞬思出塞不妨粥饭略同僧白苹洲晚初回櫂绿树村深已上灯莫谓陶诗恨枯槁细看字字可铭膺

又

野艇迢迢信所之归来常及欲昏时陂塘烟重怨姑恶林薄月明悲子规出谷寺钟初缥缈穿篱绩火已参差欣然笑向譍门说又了浮生一首诗

或问余近况示以长句

天亦知予懒是真莫年乞与自由身幽寻东浦鹭迎櫂独卧北窗莺唤人野卉满头狂取醉草庐容膝乐忘贫死时是处堪藏骨不用要离更作邻

估客有自蔡州来者感怅弥日

洮河马死劎锋摧绿发成丝每自哀几岁中原消息断喜闻人自蔡州来

又

百战元和取蔡州如今边马饮淮流和亲自古非长策谁与朝家共此忧

初夏郊行

小砚孤吟恐作愁长堤曳杖且闲游破云山踊千螺翠经雨波涵一镜秋粔籹青红村步市阑干高下寺家楼去年此日君知否十丈京尘没马头

重午

叶底榴花蹙绦缯街头初卖苑池冰【会稽不藏冰卖者皆自行在来】世间各自有时节萧艾着冠称道陵

夏日

赤日黄尘褦襶忙放翁湖上独相羊竹梢露滴惊残梦荷盖风翻送早凉暑用酒逃犹有待热凭静胜更无方空斋一榻翛然卧闲看衣篝起篆香

睡起见杨花满庭偶书

断香袅袅傍窗纱睡起瞢腾日未斜堪叹一春风雨恶今年四月见杨花

梅雨

沐罢斜簪二十冠断云残霭暗江干丝丝梅子熟时雨漠漠楝花开后寒剩采芸香辟书蠧旋舂麦𪎊续家餐日长倦睫惟思闭茗椀真须抵死寛

醉歌

读书三万卷仕宦皆束阁学劎四十年敌血未染锷不得为长虹万丈扫寥廓又不为疾风六月送飞雹战马死槽枥公卿守和约穷边指淮淝异域视京雒於乎此何心有酒吾忍酌平生为衣食敛版靴两脚心虽了是非口不给唯诺如今老且病?秃牙齿落仰天少吐气饿死实差乐壮心埋不朽千载犹可作

醉书秦望山石壁

秋雨初霁开长空夜天无云吐白虹擘波浴海出日月破山卷地驱雷风崐崘黄流泻浩浩太华巨掌摩穹穹平生所怀正如此拜赐虚皇称放翁放翁七十饮千锺耳目未废头未童向来楚汉何足道真觉万古无英雄行穷禹迹亦安往聊借旷快洗我胸涛澜屡犯蛟鳄怒涧谷或与精灵逢黄金铸就决河塞俘献颉利长安宫不如醉笔扫青嶂入石一寸豪健惊天公

秋夜

药饵扶衰疾琴书返故园陶公方止酒乐令且清言烟鸟宿沙际露萤明草根尘嚣不到处此意与谁论

夜意

孤梦初回夜气清世尘扫尽觉心平月沉洲渚渔歌远人语比邻绩火明独汲寒泉鸣细绠静听漏鼓下高城悠然坐待东方白却看轩窗淡日生

蜗庐

小葺蜗庐便着家槿篱莎径任欹斜为生草草僧行脚到处悠悠客泛槎孤蝶惜衣晴曝粉穉蜂贪蜜晚争花有书懒读吾堪愧睡起何妨自硙茶

予十年间两坐斥罪虽擢发莫数而诗为首谓之嘲咏风月既还山遂以风月名小轩且作绝句

扁舟又向镜中行小草清诗取次成放逐尚非余子比清风明月入台评

又

绿蔬丹果荐瓢尊身寄城南禹会村连坐频年到风月固应无客叩吾门

题梅汉卿醉经堂

他人烂醉锦瑟傍君独醉心编简香沉酣骨髓春盎盎如枕麹蘖罗杯觞三万牙籖挿高架五千黄卷撑枯肠信哉名教有乐地白首不入无功乡

得亲旧书问近况以诗代书报之

溪头日日弄潺湲敢料余生竟得全白简免劳中执法青铜罢筭小行年花前一笑频开口林下深藏永息肩欲养金丹还懒去身今已是地行仙

放逐

放逐虽惭处士高笑谭未减少年豪青山随处有三窟白首今年无二毛正得筇枝为老伴尽将书帙付儿曹饮酣自足称名士安用辛勤读楚骚

月下野步

空中磊落斗跨天道旁荒寒月满川行歌惊起鸥鹭眠三万里在拄杖边敲门索酒太华前飞渡黄河不须船袖中短铁青蜿蜒昔曾巴邱从老仙削平岩崖抉云烟此妙可得不可传雷声殷殷电煜然已觉边境销戈鋋雪花如席登祁连归来却看东封年

自咏

孤艇渺烟波衡门暗薜萝衣冠醉学究【世有醉学究图】毛骨病维摩抚几时长喟临觞亦浩歌无劳问蜗角蛮触正横戈

午睡起遇急雨

揩眼扪髯破昼眠阑边小立独幽然樷花雨打无飞蝶高柳风惊有堕蝉才略本居元子下功名那计祖生先今朝会意君知否目送飞云挥五弦

夜雨暴至

堂中虚窗雨气入堂前樷竹雨声急山童束缊走求火屋漏惟愁打书湿秋风?䅉九千顷【自镜湖北际海垦地凡九千顷皆吾乡上腴也】此夕真成倾玉粒蹋歌作社约比邻一饱今年可平揖

睡起作帖数行

睡余得清风起坐傍书几日长谁晤言赖此管城子欣然共游戏一笑我忘尔群鸿偶下集但怪惊不起古来翰墨事着意更可鄙跌宕三十年一日造此理不知笔在手而况字落纸三叫投纱巾作歌识吾喜

新秋

短鬓萧萧失旧青此身已看作邮亭新秋无限凄凉意尽付风蝉与露萤

秋兴

去秋尚十日轩窗夕已凉露草黏湿萤坏壁啼寒螀丈夫志四海临书慨以慷白发忽如此惟有归耕桑药饵且枝梧邻曲相扶将岂无瓮中酒老病不能觞南山有归处岁晚柏已行下从吾亲游此事岁月长

又

无食苦日长无衣念秋近虽云老农圃未害乐尧舜士生要弘毅病在堕骄吝得丧才几何哀哉以身徇平生最耐事霜雪亦满鬓忧患一洗空吾道其少进

幽居

幽居人迹稀柴扉昼常掩小池清见底疏雨时数点蝉嘒秋未衰花房莫先敛老大固多伤年华还冉冉

山居食每不肉戏作

谿友留鱼不忍烹直将蔬粝送余生二升畲粟香炊饭一把畦菘淡煮羮莫笑开单成净供也能扪腹作徐行秋来更有堪夸处日傍东篱拾落英

自笑

诸公衮衮几金貂自笑无材负圣朝老气醉中犹跌宕间身梦里亦逍遥旧书日伴吾儿读薄饭时从野叟招病后秋衣须早制竹窗残夜雨萧萧

世上

世上悠悠东逝波金丹将奈鬓丝何墙头杨柳知秋早窗外芭蕉受雨多伏枥自应如老骥还乡元欲借明駞吾棋一局千年事从使旁观烂斧柯

夜归偶怀故人独孤景略

买醉村场半夜归西山落月照柴扉刘琨死后无奇士独听荒鸡泪满衣

秋夜自近村归

江头浩歌天宇寛刺船归来清夜阑女贞林黑月未上姑恶声悲村已寒不恨故交日零落本知浮生难控抟头童面槁更安往莫问傍人君自看

夜闻蟋蟀

布谷布谷解劝耕蟋蟀蟋蟀能促织州符县帖无已时劝耕促织知何益安得生世当成周一家百亩长无愁绿桑郁郁暗微径黄犊叱叱行平畴荆扉绩火明煜煜黍垅馌饭香浮浮耕亦不须劝织亦不须促机上有余布盎中有余粟老翁白首如小儿鼓腹击壤相从嬉

秋夜风雨暴至

风声掠野来澒洞如翻涛雨声集庭木桐叶声最豪残暑一洗空凛然念绨袍秋色已登场欲忘终岁劳东舍捉鹅鸭西舍烹豚羔篱落开寒花房拢压小槽贫贱何所叹乐岁成吾高却拾墙角檠拂拭贺汝遭

月下小酌

草树已秋声郊原喜晚晴风生云尽散天阔月徐行下箸槎头美传杯瓮面清追欢犹可勉徂岁不须惊

邻曲有未饭被追入郭者悯然有作

舂得香秔摘绿葵县符急急不容炊君王日御金华殿谁诵周家七月诗

吾庐

吾庐镜湖上傍水开云扃秋浅叶未丹日落山更青孤鹤从西来长鸣掠沙汀亦知常苦饥未忍吞膻腥我食虽不肉匕箸穷芳馨幽窗灯火冷浊酒倒残瓶

饮酒望西山戯咏

太白十诗九言酒醉翁无诗不说山若耶老农识几字也与二事日相关

小院

小院回廊夕照明放翁夜坐一筇横铜?暖彻香初过铁杵声清药欲成世事熟看无一可古人不作与谁评新凉社酒家家熟便用阳狂了此生

发箧得故人书有感

衰鬓星星换旧青世间万事但堪惊晨炊欲熟客未觉夜漏渐残人尚行花发且为无事饮诗成非复不平鸣京华朋旧凋零尽忽见缄题似隔生

秋光

年年最爱秋光好病起逢秋合赋诗樷菊渐黄人醉后孤灯初暗雨来时旧书细读犹多味老态相寻似有期早信为农胜觅禄一生虚作虎头痴

晚秋风雨

尽道渔村陋秋来物色奇寒生沽酒兴雨及种花时狂舞欲谁属清吟空自知茫茫宇宙内吾道竟何之

幽居

白发萧萧仅到肩一枝藤杖日翩跹草苫墙北栖鸡屋泥补桥西放鸭船心似枯葵空向日身如病栎孰知年放怀却有翛然处不养金丹不学禅

又

面面秋山拥翠屏天留三亩着云扃迎霜南阜枫林赤饱雨西村菜甲青散策人惊衰后健浩歌自觉醉中醒凌烟冠劎应无尔布帽裙襦老管宁

故山

功名莫苦怨天悭一櫂归来到死闲傍水无家无好竹卷帘是处是青山满篮箭竹瑶簪白压担棱梅鹤顶殷野兴尽时尤可乐小江烟雨趁潮还【镜湖】

又

禹祠行乐盛年年绣毂争先罨画船十里烟波明月夜万人歌吹早莺天花如上苑常成市酒似新丰不直钱老子未须悲白发黄公垆下且闲眠【禹祠】

又

老尉鸿飞隐市门千年犹有旧巢痕陆生于此寓棋局【予二十年前尝寓居】曾丈时来开酒樽【曾丈谓文清公】渺渺帆樯遥见海冥冥蒲苇不知村数僧也复投诗社零落今无一二存【梅山】

又

落磵泉奔舞玉虹护丹松老卧苍龙霜柑篱角寒初熟野碓云边夜自舂挈榼人沽村市酒打包僧趁寺楼钟幽寻自是年来懒枉道山灵不见容【云门】

秋晚弊庐小葺一室过冬欣然有作

放翁毕竟合躬耕剩喜东归乐太平碧瓦新霜寒尚薄明窗嫩日雨初晴素琴寻得无弦曲野饷烹成不糁羮更说市朝痴太绝一湖秋水濯尘缨

小室晚酌

病不禁寒怯早霜东斋随事具杯觞清时寛大何妨醉白首龙锺未减狂枝叶扶檠山果熟盐酰调适野蔬香兴阑径觅华胥路枕藉图书满一床

冬晚山房书事

山泽何妨老太平巉巉骨相本来清月明满地看梅影露下隔溪闻鹤声未辨药苗逢客问欲酬琴价约僧评胡奴仁祖今俱绝且学湘累拾菊英

又

屏迹山村病日增乌皮几稳得闲凭冻云傍水封梅萼嫩日烘窗释砚冰岁尽光阴饶衮衮身闲醉梦且腾腾蛮童采药归来晚客至从嗔唤不譍

村居日饮酒对梅花醉则拥纸衾熟睡甚自适也

江村岁晚掩柴荆地僻久无车马声孤寂惟寻麹道士一寒仍赖楮先生醡头珠滴愁先破帐底春回梦易成莫笑衰翁杀风景小瓶梅蘂解卿卿

山居叠韵

禽吟阴森林鹿伏朴木呜呼吾徒愚仆仆逐肉粟聨翩怜鸢肩覆𫗧速戮辱囏难还山间独欲足畜牧跻梯栖西谿筑屋宿北谷光芒常当藏椟玉触俗目

寓叹

心已忘斯世天犹活此翁嫩汤茶乳白软火地炉红课婢耘蔬甲呼儿下钓筒生涯君勿笑聊足慰涂穷

又

久矣门无客高斋独掩扉敢言消壮志要是息危机清露夜自滴孤云寒不归晨炊勿关念更典箧中衣

又

裘薄便冬?箪空畏午饥临成乞米帖看入借车诗学古心犹壮忧时语自悲公卿阙自重社稷欲谁期

劎南诗稿卷二十一

<集部,别集类,南宋建炎至德佑,剑南诗藁>








卷二十二



钦定四库全书

劎南诗稿卷二十二

宋　陆游　撰

赠惟了侍者

水边剥啄打门谁满?清风一纸诗惊起放翁蝴蝶梦半窗寒日欲斜时

又

雪中僵卧不须悲彻骨清寒始解诗一等人间闲草木月窗君看早梅枝

题湖边旗亭

春色初回杜若洲佳人又典鹔鹴裘八千里外狂渔父五百年前旧酒楼渡口远山颦翠黛天边新月挂琼钩回头笑向红尘说也有闲愁到此不

醉卧道边觉而有赋

太华五千仞天台四万丈一枝古藤如黑龙天遣飘然寄闲放莫怪公卿不我知我自不知渠是谁史书弄笔后来事绣鞍宝带聊儿嬉旗亭烂醉官道卧醒后无人数吾过世间恩怨一时空且免它年送临贺

寓怀

脱粟未为饥短褐未为寒众毁心自可身困气愈完茆屋虽三间趺坐则已寛浊酒不满瓢浩歌有余欢禄食妻子乐功名后人看成败两蜗角贵贱一鼠肝芒芒百年梦底物堪控抟不如学餐霞驻此双颊丹行披终南云飞渡黄河湍岿然过空城人言古长安霜露蒙荆榛喟然增永叹

又

苍璧与黄琮初非俗所贵粲然荐缫藉可对越天地我岂卖饼儿自衒三家市持盘叫道边虽售无乃愧文章等卜祝王公以儒戏书成藏名山此是千载事

又

我昔浮沧溟浩渺难具论中外漭不辨日月互吐吞神龙忽上腾尾鬛风霆奔积浪自生火烈焰焚乾坤笑谓同舟子世岂无鹏鲲聊持豪逸气压汝破碎魂

又

鲍鱼载沙丘鹿马献阿房泗上老亭长仿佯起东方干戈暗?县黥徒化侯王富贵诚可慕葅醢亦足当青门独无恙种瓜亦何伤后有阮嗣宗绝识未易量楚汉真竖子孰谓斯人狂

喜事

武夷老子雪垂肩喜事何曾减少年鹦鹉螺深翻细浪辟邪炉暖起微烟幽花滴露沾纱帽乱絮凭风扑画船虎豹九关君勿叹未妨一笑住壶天

甜羮【菘芦服山药芋作羮】

山厨薪桂软炊秔旋洗香蔬手自烹从此八珍俱避舍天苏陁味属甜羮

纵笔

文叔一人知此翁洛阳城里又东风让他绿髪好年少二十四岁作三公

又

一纸除书到海边紫皇赐号武夷仙功名敢道浑无意暂作闲人五百年

又

背上嵯峩两肉山明駞有债自须还玉霄峯头雪色鹿清晓一声烟雨间

又

素月徘徊牛斗间天风吹鹤度函关一年似此佳时少唤起陈抟醉华山

自嘲解嘲

世变真难料吾痴只自嘲移山谋畚土黏日欲煎胶得句题修竹烹茶拾堕巢行年不须筭断是死衡茆

又

种稻稽山下诛茆剡曲傍鸣鸡耐昏旦飞燕异炎凉古劎寒三尺残书乱一床穹穹与厚厚能识我非狂

春雨绝句

恰喜西窗晩照明虚檐又报雨来声端忧不用占龟兆坏尽花时自解晴

又

千点猩红蜀海棠谁怜雨里作啼妆杀风景处君知否正伴邻翁救麦忙

又

天公似欲败蚕麰雨冒南山暮不收𫘤女痴儿那念此贪看科斗满清沟

又

今年春半不知春飞雹犇雷吓杀人缝得春衫元未着免敎惆怅洛阳尘

又

梅中最晩是缃梅一日来看欲百回俗紫凡红终避舍不妨自向雨中开

又

萧条冬令侵春晩淅沥寒声滴夜长更事老翁顽到底每言宜睡好烧香

雨中卧病有感

病卧穷山白髪新不堪风雨过中春歌呼空倚一尊酒零落渐无吾辈人千戴诗书成长物两京宫阙委边尘非熊老子不复见谁吊遗魂清渭滨

舟中作

不迁比景戍交河三径归来得已多应俗愈踈身老大读书渐废意蹉跎闲从孙叟苏门啸醉和荆卿易水歌歌罢却挥孤櫂去石阑干下买渔蓑【石阑干在剡谿道中】

山园

买得新园近钓矶旋营?栋设柴扉山经宿雨修容出花倚和风作态飞世事只成惊老眼酒徒频约典春衣狂吟烂醉君无笑十丈愁城要解围

闻敌乱

运数边方尽烟尘北道昏百年身易老万里志空存杨柳揺驰道樱桃奉寝园南公忠义薄此恨与谁论

题千秋观怀贺亭

河湟使典珥左貂曲江相君谢不朝宫中玉环狐作妖黠敌旁窥心已骄天维欲绝地轴摇有识凛凛忧宗祧贺公托言师松乔黄冠径归侣渔樵老马立仗不自聊去如鸾凤冲烟霄倾都祖饯拥渭桥贤哉大夫脱尘嚣扬州渡江木兰桡入东夜听钱塘潮我来故祠竹萧萧黄冠野服传生绡词卑愧匪英琼瑶空采苹藻奠桂椒虚堂断香闭寂寥遗魂零落何由招

禹祠

我昔下三峡南宾系归舻渡江谒神禹拜手荐俎壶寿藤枝如虬巨柏腹若刳门庭虽日荒殿寝犹枝梧巴俗喜祷祠解牛舞群巫巍巍黻冕古食与夷鬼俱圣度固兼容臣愤独不摅还乡瞻庙貌嬴政久已除岳牧俨如生想像闻都俞廓清虽可喜欲退复踌躇念昔平水土棋布画九区岂知千岁后丧乱蹙舆图天下雠不复大耻何时祛蚩蚩谓固然此责在吾徒挥涕沾庭草谁怜小臣愚

樊江

手中一卷养鱼经又向樊江上草亭朝雨染成新涨绿春烟澹尽远山青榜舟不厌频来往岸帻常须半醉醒赋罢新诗自高咏满汀鸥鹭欲忘形

东关

路入东关物象奇角巾老子曳筇枝蚕如黑蚁桑生后秧似青鍼水满时穿市不嫌微雨湿过谿翻喜坏桥危当年野店题诗处又典春衣具午炊

又

云蹙鱼鳞衬夕阳放翁系?水云乡一筇疾步人惊健斗酒高歌自笑狂风?市楼吹絮雪蚕生村舍采桑黄东阡南陌无穷乐底事随人作许忙

练塘

微风吹颊酒初醒落日舟横杜若汀水秀山明何所似玉人临镜晕螺青

娥江市

小聚依江近支流入浦分荒寒孤店雨零乱野祠云薄饷炊畲粟珍烹采涧芹年来去健羡摩腹自欣欣

宿野人家

避雨来投白版扉野人怜客不相违林喧鸟雀栖初定村近牛羊暮自归土釡煖汤先濯足豆?吹火旋烘衣老来世路浑谙尽露宿风餐未觉非

舟中遣怀

三黜归来结草庐平生狂态扫无余但思下帷授老子那复骑牛读汉书历历旧游浑似梦萧萧残髪不胜梳闲中事业君知否不把渔竿即荷鉏

归次樊江

芳草东西路绿杨长短亭人生岂匏系吾志本鸿冥征?朝沾雨归帆夜戴星长鱼幸能买且复倒残瓶

夜过鲁墟

中夜过鲁墟船底鸣细浪月出菱歌长林暗绩火壮故居不可识四顾但青嶂百年几废兴抚事一凄怆士生本耕稼时来偶卿相功名亦余事所勉在素尚况吾多难者久已冥得丧微禄行当辞没身事幽旷

有感

温洛荣河拱旧京从来人物富豪英报仇虽有楚三户守节得无齐二城敌寇宁能断地脉王师行复畅天声凤麟久伏应争奋勉为明时颂太平

游石帆玉笥石旗诸山

暮景苦多病幽寻寄一欣溪喧常似雨石润易生云天迥回鸦阵林疏过鹿群莫谈朝市事吾老厌纷纷

信步近村

端闲何以永今朝拈得筇枝度野桥三亩空园喧啄木十寻高树络凌霄长饥未必缘诗瘦多闷惟须赖酒浇兴尽归来又陈迹一林风叶暮萧萧

寒食省九里大墓

陌上箫声正卖饧篮舆兀兀雨冥冥人来平野一点白山压乱云千叠青石马朱门松下路冻韲冷饭柳阴亭华颠尚记儿童日抚事兴怀涕自零

平水道中

处处陂水满家家巢燕忙叶舒桑渐暗穗重麦初昂高下山花发青红粉饵香亦知时节好老大自悲伤五云桥【往时镜湖陂防不废则若耶溪水常满可行大舟至云门北桥本跨溪上今乃在平陆矣】

若耶北与镜湖通缥缈飞桥跨半空陵谷变迁谁复识我来徙倚暮烟中

小雨云门溪上

好雨疏踈压暮埃断云漠漠带春雷离黄穿树语断续翠碧衘鱼飞去来生菜入盘随冷?朱樱上市伴青梅狂吟不是夸强健老气如山未许摧

云门独坐

山北山南处处行回头六十七清明如今老去摧颓甚独坐焚香听水声

泛湖至东泾【泾作镜】

春水六七里夕阳三四家儿童牧鹅鸭妇女治桑麻地僻衣巾古年丰笑语哗老夫维小艇半醉摘藤花

又

湖光分别浦岭路过前村泉石相萦带云烟互吐吞耕犁无易业邻曲有通婚试觅诛茆地吾将遗子孙

又

细细桃枝竹疏踈麂眼篱雪霜烧葑夜月露采菱时腰斧登山早移罾出浦迟关心尽幽事恨汝不能诗舟过梅坞胡氏居爱其幽邃为赋一诗

稽山翠入家家窗此家清绝无与双丹葩绿树锦绣谷清波白石玻璃江一堤茂草有眠犊数掩短篱无吠尨北轩商略可散髪借与放翁倾酒缸

北窗

北窗本意傲羲皇老返园庐味更长犊健戴星耕白水蚕饥冲雨采青桑俚儒朱墨开冬学庙史牲牢祝岁穰从此鬓毛虽似雪未妨击壤颂虞唐

闻蛙

科斗忽安在蛙声豪有余虽成两部乐恨失一编书忿怒缘何事号呼可奈渠厨人不遐弃犹得伴溪鱼

晩春感事

风恶房栊燕子归雨多山路蕨芽肥青糍旋捣作寒食白葛预裁充暑衣穉子日长供课早故人官达寄书稀幽居自喜浑无事又向湖阴坐钓矶

又

和风薄霭过清明减尽重裘觉体轻正午轩窗无树影乍晴阡陌有莺声醸成西蜀鹅雏酒【鹅黄广汉酒名】煮就东坡玉糁羮扪腹翛然出门去春郊何处不堪行

又

徙倚阑干送落晖年华冉冉恨依依护雏燕子常更出着雨杨花又懒飞己为读书悲眼力还因揽带叹腰围亲朋半作荒郊冢欲话初心泪满衣

又

少年骑马入咸阳鹘似身轻蝶似狂蹴鞠场边万人看秋千旗下一春忙风光流转浑如昨志气低摧只自伤日永东斋淡无事闭门埽地独焚香

山居

平生杜宇最相知遗我巢山一段奇茶硙细香供隐几松风幽韵入哦诗溪边拂石同儿钓竹下开轩唤客棋几许放翁新事业不教虚过太平时

四月三日同子坦子聿游湖中诸山

我行无所诣悠扬信舴艋爱此绿树村舍棹度小岭路穷忽披豁恍然得异境苍玉立万峯清镜渺千顷更为西南行聊破春昼永遥看秀邃处疑足事幽屏一崦果可人奇石挿碧井锵鸣若环佩其味复甘冷徘徊不忍去照我须?影须臾日穿林井面光炯炯古今胜绝意正用一笑领安得绝世喧于兹慕箕颍

梅仙坞小隐

绿树阴阴小岭西一翁二子自扶携雨前芳嫩初浮碗腊脚清醇旋拆泥本欲省缘行买饼未能去杀尚烹鸡【二者皆纪是日实事】弄桡莫便寻归路湖静无风日未低

盟云

谓云本无心企望乃尔奇谓云果有心百变端为谁岂怜此翁愁一出怡悦之横截千嶂平高擎一峯危银城突嵳峩玉海浩渺弥或为群龙矫或作孤鹤飞卷舒闲有态去来倏无时滃滃覆松顶霭霭映水湄带雨过僧窗和月傍钓矶岂惟困画工吾诗固难追惟当与之盟毕世相娱嬉忍饥固易耳此友不可欺

示儿

舍东已种百本桑舍西仍筑百步塘早茶采尽晩茶出小麦方秀大麦黄老夫一饱手扪腹不复举首号苍苍读书习气扫未尽灯前简牍纷朱黄吾儿从旁论治乱每使老子喜欲狂不须饮酒径自醉取书相和声琅琅人生百病有已时独有书癖不可医愿儿力耕足衣食读书万卷真何益

村居初夏

暮境难禁日月催腊醅初见坼泥开压车麦穗黄云卷食叶蚕声白雨来薄饭蕨薇端可饱短衫纻葛亦新裁宦涂自古多忧畏白首为农信乐哉

又

北陌东阡节物新往来馈饷走比邻出笼鹅白轻红掌藉藻鱼鲜淡墨鳞笑语相闻丰岁乐耕桑自足古风淳颓然一醉茆檐下且免西曹议吐茵

又

煮酒开时日正长山家随分畣年光梅青巧配吴盐白笋美偏宜蜀?香风?紧催蚕上簇雨余闲看稻移秧老夫见事真成晩浪走人间两鬓霜

又

天遣为农老故乡山园三亩镜湖傍嫩莎经雨如秧绿小蝶穿花似茧黄斗酒只鸡人笑乐十风五雨岁丰穰相逢但喜桑麻长欲话穷通已两忘

又

故乡风物胜荆吴流水青山无处无列植园林多美菓饱鉏畦垅富嘉蔬桥边来淬剶桑斧池畔行芟缚糭菰我有素纨如月扇会凭名手作新图

城东逆旅

店家乞火燎征衣湿竹生薪不受吹更甚从戎戍边日正如随计入关时百年扰扰梦相似万事悠悠心自知赖有床头周易在不妨清坐忍朝饥

江村初夏

紫葚狼籍桑林下石榴一枝红可把江村夏浅暑犹薄农事方兴人满野连云麦熟新食𪎊小裹荷香初卖鲊苹洲蓬艇疾如鸟沙路芒鞋健如马君看早朝尘扑面岂胜春耕泥没踝为农世世乐有余寄语儿曹勿轻舍

舟中作

湖海飘然避世纷汀洲沙鹭旧知闻渔舟卧看山方好野店沽尝酒易醺病骨未成松下土老身常伴渡头云美芹欲献虽堪笑此意区区亦爱君

东关

天华寺西艇子横白苹风细浪纹平移家只欲东关住夜夜湖中看月生

又

烟水苍茫西复东扁舟又系柳阴中三更酒醒残灯在卧听萧萧雨打篷

少微山

平生一舴艋几到少微山杰观埽无迹高人呼不还崕崩危欲压磴断滑难攀日暮增幽兴渔歌漭苍间

舟行至织女潭

橹枝揺碎碧琉璃织女潭东白塔西带犊吴牛依茂樾添巢海燕啄新泥山谿曲折遥通谷沙水淙潺各赴溪犹恨儿曹不同载一尊他日要重携

书叹

濩落非时用栖迟送此生只知求醉死何惮得狂名伏枥天涯老吞舟海澨横眼前交旧尽有泪对谁倾

小园独立

草香无处觅花嫩不禁飞泽国春归晩柴门客过稀新泥添燕户细雨湿莺衣倚杖临阶久衰翁气力微

观苏沧浪草书绢图歌

天孙独处河之湄龙梭夜织冰蚕丝机头剪落光陆离骑鲸仙人醉题诗字大如斗健欲飞利刀猛斫生蛟螭墨渇字燥尤怪奇百鬽潜影神灵悲呜呼束云作笔兮海为砚激水上腾龙野战乾坤震荡人始惊笔未落时谁得见

睡起书触目

压架藤花重团枝杏子稠渇蜂窥砚水弱燕集帘钩入夏暑犹薄投闲身自由午窗初睡起幽兴付茶瓯

晓雨初霁

晓来一雨洗尘痕浓绿阴阴可一园燕子声中寂无事独穿苔径出篱门

夏雨

连朝暑溽不可过动地忽有东北风嵯峨云压世界碎夭矫龙卷江湖空尘沙洗濯草木醒沟浍潋灎舟舸通更烦造物出壮观跨海千丈垂天虹

自东泾度小岭闻有地可卜庵喜而有赋

小岭西南烟水间颇闻有地百弓寛谁其云者两黄鹄何以报之双玉盘竹坞未昏先晻暧莲汀当暑亦清寒一庵何日从吾好会约高人共倚阑

露坐

五月暑犹薄中庭试葛衣蛙声经雨壮萤点避风稀尘念三生误归心半世违残年端有几可复负渔矶

自笑

自笑胸中抵海寛韭韲麦饭日加餐住山缘熟尘机息养气功深槁面丹恶路惯曾经灎滪浮生何啻梦邯郸镜湖五月秋萧爽?傍滩头把钓竿

夜赋

夜窗搔首髪鬅鬙病不胜衣倚瘦藤堪笑颜回忍饥面常依韩愈看书灯残生已与灰俱冷旧友谁如几可凭月落风生忽增气掠檐劲翮有归鹰

书怀

老死已无日功名犹自期清笳太行路何日出王师

醉后作小草因成长句

天教老去未全衰犹欠纵横万首诗家近将军觞咏地身如太史滞留时酒翻银浪红螺盏墨涌玄云紫玉池流落不妨风味在花前醉草写乌丝

雨中作

空蒙初喜洒橺楹忽听空阶点滴声高枕便知宜夕睡丰年不叹负春耕多情幽草沿墙绿无赖群蛙绕舍鸣屈指清秋两旬近却愁徂岁又峥嵘

咏史

入郢功成赐属镂削吴计用载厨车闭门种菜英雄事莫笑衰翁日荷锄

登鹅鼻山至绝顶访秦刻石且北望大海山路危甚人迹所罕至也

街头旋买双芒𪨗作意登山殊不恶苍崖无罅竹鞭逸崩石欲坠松根络凭高开豁快送目历险崎岖危着脚川云忽起两蛟舞瀑水高吹万珠落大岩空腔谁所刳绝壁峭立端疑削坡平或可坐百人峡束仅容飞一鹤蛇蹊岌岌头自眩鬼谷惨惨神先愕秦皇马迹散莓苔如鑴非鑴凿非凿残碑不禁野火燎造物似报焚书虐人民城郭俱已非烟海浮天独如昨

六七月之交山中凉甚

城市方炎热村墟乃尔凉拂窗桐叶下绕舍稻花香独鹤警秋露双萤明屋梁卧闻机妇织感叹夜初长

幽居

大患元因有此身百年强半走踆踆折残广武城边柳染尽洛阳衣上尘绕树鹊孤栖渐稳支床龟老息初匀出门不欲摩双眼世态年来又一新

又

百顷菰蒲古泽中老夫病起恰秋风流年不贷人皆老造物无私我自穷市隐昔曾从啸父山栖今欲效园公芳樽虽匪金丹术槁面尊前也暂红

又

烟水重重际海涯夜深风雨耿?茨交朋散落欢娱少忧患侵陵志气衰痴腹何由有鳞甲俗情自未去毛皮诗书六十余年梦更拟传衣付小儿

园中杂咏

艺花本无多过眼那复遗阴阴一园绿佳处乃在兹悠然东窗下顾与枕簟宜风轻竹解箨雨足果压枝

又

珍禽下上鸣迨及清润时岂惟侑我觞亦以起我诗白练一团雪来与红练俱鱼虎飞照水意若爱翠裾

又

【阙】

予所居南并镜湖北则陂泽重复抵海小舟纵所之或数日乃归

【阙】　　　　　　　　　　　　　　　　　　人间五十年自笑晩乃悟归来写苔纸老惫无杰句

王给事饷玉友

散髪萧然蒲苇林马军送酒慰孤斟江河不洗古今恨天地能知忠义心无侣有时邀落月放狂连夕到横参玉船湛湛真秋露却恨鹅儿色尚深

晩兴

白布裙襦退士装短篱幽径独相羊莎根蟋蟀催秋候稗穗蜻蜓立晚凉屈子所悲人尽醉郦生常谓我非狂知心赖有青天在又炷中庭一夕香

村圃

村圃穿荒翳秋容变惨凄柳踈蝉噪急雨重鹊飞低小草临池学新诗满竹题若令车马到何处有幽栖

劎南诗稿卷二十二








卷二十三



钦定四库全书

劎南诗稿卷二十三

宋　陆游　撰

七月一日夜坐舍北水涯戏作

兀傲胡床酒半醒钓筒收尽数舟横风生细葛无三伏月上疏林正四更北斗离离低欲尽明河脉脉去无声斥仙岂复尘中恋便拟骑鲸返玉京

病后登山亭

野客双蓬?空山一草亭睡魔欺茗薄疾?怯丹灵治世穷冯衍残年老管宁安居得后死不敢恨飘零

览镜

白头渐觉黑丝多造物将如此老何三万里天供醉眼二千年事入悲歌劎关曾蹴连云栈海道新窥浴日波未颂中兴吾未死挿江崖石竟须磨【比自三江杭海至丈亭】

遣怀

许国区区不自胜秋风空羡下鞲鹰青云夜叹初心误白髪朝看一倍增积愤有时歌易水孤忠无路哭昭陵【唐制有冤者许哭昭陵下】头颅自揣今如此尚欲闲寻紫阁僧【陈希夷奇钱宣靖复招紫阁僧相之】

开元寺小阁十四韵

渊源两名衲筑阁扪星辰近山卧蜿蜒远山高嶙峋朝看雨空蒙暮揖云轮囷赋诗有宿诺下语终未亲万法不孤起请君作其因高挂四面窗净埽一榻尘室中绝人声门前谢车轮容我睡半日两忘主与宾缓烧海南沉细碾建谿春是间傥有句可与屈宋邻诗如奋蛰龙夭矫不受驯使可造次得何异池中鳞世有扰龙手愧我非其人诗不已就乎着眼勿逡巡

寄题赵寛之主簿慈顺堂

人间得意尽危机犹有荣亲事未非魏阙恩光新绿绶高堂娱侍旧斑衣牙籖挿架书无恙兰膳循陔养莫违况有两公天下士为君百斛泻珠玑【谢昌国中丞杨廷秀秘监皆尝有此作】

郊居

平生万事不容求惟有郊居志已酬更漏远城鸡唱晓岁时无历叶知秋潮生小舫行收荻月落长歌起饭牛已作幸民仍醉死人间毁誉判悠悠

又

索米官仓例坐愚东方未可戏侏儒行藏要付他年看富贵真堪一笑无等死不过賖岁月长闲勿更问妻孥狂豪尽道非平昔老胆轮囷尚满躯

新秋感事

江上清秋昨夜回渔扉正对荻洲开志存天下食不足节慕古人谗愈来风际纸鸢那解久祭余刍狗会堪哀萧然散髪听秋雨?领新凉入酒杯

又

北渚秋风凋白苹流年冉冉默伤神强颜未忍乞墦祭积毁仅逃输鬼薪半榼浮蛆初试醸两螯斫雪又尝新受恩自度终无报聊为清时备隐沦

八月一日微雨骤凉

流汗沾衣喘不供孰知有此快哉风新凉忽觉从天下残暑真成埽地空恰转轻雷过林坞已吹好雨到帘栊幽人病愈闲无事?赋歌诗乐岁丰

秋雨

剡曲高秋一草亭雨来迨我醉初醒豪吞平野宜闲望急打虚窗入静听沙上湿云号断雁篱根衰草缀孤萤老人懒复亲灯火卧看炉香掩素屏

又

赤日黄尘势已穷【七月中旬后秋暑尤剧】凄风苦雨却匆匆盛衰默定见天造寒暑密移成岁功柯叶凋零无茂木羽翰憔悴有羁鸿谁知病客悲秋意尽在空堦点滴中

又

冷雨萧萧涩不晴樷篁遮尽小窗明故衾独展成酣寝新醸初尝得细倾壁简积阴添蠧字床琴生润咽弦声此时怀抱真难遣一首清诗信笔成

月下独坐

髪根萧爽受微风徙倚阑干月正中天宇了无云一点城楼俄报鼔三通庭皋??吹凋叶江渚翩翩落断鸿回首人间尘土恶骑鲸聊驻水精宫

秋日步至湖桑埭西

伏枕衰方剧搘筇气忽增细泉鸣暗窦疏树映孤灯断雁寒依渚强鱼健脱罾行纒已无用却作在家僧

秋社

明朝逢社日邻曲乐年丰稻蟹雨中尽海氛秋后空不须谀土偶正可倚天公酒满银杯绿相呼一笑中

又

浦溆渔歌远茆茨绩火明新凉迎病起乐事及秋成社肉分初至官壶买旋倾残年得家食何以报时清

秋思

南郑归来二十霜背人岁月去堂堂破裘不补知寒早倦枕无憀厌夜长年少若为评宿士狂生曾是说高皇慨然此夕江湖梦犹绕天山古战场

又

一生书劎遍天涯两岁秋风喜在家烂醉日倾无筭酒高眠时听属私蛙园林夕照明丹柿篱落初寒蔓碧花便拟挂冠君会否耳根不复耐喧哗

又

残暑偏能着此翁吹襟?喜得西风露滋小径兰苕冷月射高梁燕户空衰病呻吟真一洗醉歌跌宕与谁同从今日日增幽兴水际先丹数叶枫

又

半年闭户废登临直自春残病至今帐外昏灯伴孤梦檐前寒雨滴愁心中原形胜关河在列圣忧勤德泽深遥想遗民垂泣处大梁城阙又秋砧

又

雁阵横空送早寒白头病叟住江干风林脱叶山容瘦霜稻登场野色寛万里关河惊契阔一尊邻曲话悲欢书生饿死寻常事那得重弹挂壁冠

又

药畦蔬垅夕阳中带落冠欹一病翁步蹇每妨行乐兴眼昏几废读书功露浓乍警云巢鹤风劲先凋玉井桐欲赋悲秋却休去鬓丝已是满青铜

以事至城南书触目

十里西风吹帽裙江城衣杵远犹闻路如劎阁逢秋雨山似炉峯鏁暮云原上老翁眠犊背篱根小妇牧羊群百钱且就村场醉舌本醇醨莫苦分

舍西夕望

茆舍菱陂北柴门药圃西奇云去人近澹月傍檐低野迥羊牛下林昏鸟雀栖郊墟少还往父子自扶携

题城侍者岘山图

汉水沉碑安在哉千年岘首独崔嵬平生不作羊公计但欲无名死草莱

题城侍者剡溪图

暮境侵寻两鬓丝湖边自葺小茆茨从今步步俱回棹不独山阴兴尽时

晩秋农家

老来万事懒不独废应酬门前即湖山亦复罕出游吾庐有真乐一榻眠高秋回看世上事得丧良悠悠

又

秋雨无时休令我双?缟庭荒何由鉏木落不得扫遣奴入城市寸步困泥?菰首幸可烹刍豢置勿道

又

豢犬使警夜畜鸡用司旦彻警盗所窥失旦固吾患岂无糠粞费施报不可缓家居亦为政发我中夜叹

又

东邻稻上场劳之以一壶西邻女受聘贺之以一襦诚知物寡薄且用交里闾努力毕农功租赋勿后输

又

我年近七十与世长相忘筋力幸可勉扶衰业耕桑身杂老农间何能避风霜夜半起饭牛北斗垂大荒

又

疏沟架略彴拾瓦叠浮屠既画菘韭畦遂营瓜芋区?香吴盐白饱计已有余扪腹笑自贺无羊败吾蔬

又

苦寒牛亦耕甚雨鸡亦鸣物物各有职怠心其敢萌我老返农圃学业付后生语儿续膏油勿辍读书声

又

吾里贤长者盖有万石风少年以利迁但可哀其穷仁义亦何常圣贤与人同我言不足取汝岂忘乃翁

湖上小阁

蒲萄初紫柿初红小阁凭阑万里风莫怪年来增酒量此中能着太虚空

苦雨叹

九渊龙公出忘还瓦沟垂溜声淙潺茫茫大泽北际海潋潋平湖南浸山吾庐四望路俱断蛙黾争雄乱昏旦漏床腐席夜失眠湿灶生薪朝不?今年十分喜有秋岂知青秧出禾头老夫一饱复缪悠听儿读书寛百忧

遣怀

秋风策策冷吹衣谢病经年昼掩扉绝世本来希独立刺天不复计群飞细思万古名何用太息九原谁与归葬近要离非素意富春滩畔有苔矶

道石【吾家旧藏奇石甚富今无复存者独道石一尚置几案间戏作】

秋风袅袅雨斑斑身隐幽窗笔砚间小试壶公缩地术数峯闲对道州山

又

林虑灵壁俱尤物散落人间不复还投老东归风味在舂陵小岫伴身闲

又

误因禄米弃莼鲈一落尘埃底事无布袜青鞋虽兴尽此峯聊当卧游图

兰亭

兰亭绝胜擅吾州病起身闲得纵游曲水流觞千古胜小山樷桂一年秋酒酣起舞风前?兴尽回桡月下舟江左诸贤嗟未远感今怀昔使人愁

小葺村居

昔我作屋时趣欲庇风雨?茨寒自刈条枚细相拄库湿生蚍得煖森翅羽摧挠自栋梁朽败连柱础邻父为我言努力谋安处土坚瓦可陶步近木易取岂知七十翁沉痼久未愈身世如浮沤家舍真逆旅一床居易足十岁敢自许且当复其初浩歌卧环堵

书陶靖节桃源诗后

寄奴谈笑取秦燕愚智皆知晋鼎迁独为桃源人作传固应不仕义熙年

有叟

有叟镜湖边茆茨八九椽凭阑秋万里闭户醉经年身外浮名小胸中浩气全此生吾自判造物恐无权

不寐

老眼睡眠少林居烟雨昏百年归老死万事付乾坤熠熠萤穿幔铮铮?过门欲明闻漉稻浩叹闵黎元

遥夜

遥夜凛高秋萧条念褐裘烟江新雁下竹坞暗萤流旧友嗟谁在初心恐不酬一尊桑落酒聊得洗吾愁

秋晩思梁益旧游

幅巾筇杖立篱门秋意萧条欲断魂恰似嘉陵江上路冷云微雨湿黄昏

又

忆昔西行万里余长亭夜夜梦归吴如今历尽风波恶飞栈连云是坦途

又

沧波极目江乡恨衰草连天塞路愁三十年间行万里不论南北怯登楼

绍熙辛亥九月四日雨后白龙挂西北方复雨三日作长句记之

长空黮暗如欲夜白龙腾拏见云罅鳞间出火光照江尾卷风霆雨如射老人百岁见未曾儿童闭门伏床下髪毛惨凛谁复支性命么微不禁吓登场已叹禾生耳出户仍愁泥没胯皇天生民岂不爱龙亦何心败吾稼父老相看出无策揽涕顿颡号枌社移床避漏我亦忙秉烛题诗寄悲吒

蔬圃

蔬圃依山脚渔扉并水涯卧枝开野菊残枿出秋茶病骨知天色羇怀感物华余年有几许且灌邵平瓜

农家

南亩勤菑获西城谨盖藏种荞椉霁日斫荻待微霜谿碓新舂白山厨野?香何须北窗卧始得傲羲皇

自喜

半生羇宦走人间醉里心寛梦里闲自喜如今无一事读书才倦即游山

重九后风雨不止遂作小寒

病躯?喜即新秋残暑无端抵死留风雨扫除虽一快凋年揺落已堪愁

又

菊枝欹倒不成樷井上梧桐叶半空射虎南山无复梦雨蓑烟艇伴渔翁

又

夜长稚子添书课霜近衰翁忆醉乡尽道吴中时节晚菊花也有一枝黄

城南上原陈翁以卖花为业得钱悉供酒资又不能独饮逢人辄强与共醉辛亥九月十二日偶过其门访之败屋一间妻子饥寒而此翁已大醉矣殆隐者也为赋一诗

君不见会稽城南卖花翁以花为粮如蜜蜂朝卖一株紫暮卖一枝红屋破见青天盎中米常空卖花得钱送酒家取酒尽时还卖花春春花开岂有极日日我醉终无涯亦不知天子殿前宣白麻亦不知相公门前筑堤沙客来与语不能畣但见醉髪覆面垂髿髿

甜羮之法以菘菜山药芋莱菔杂为之不施醯酱山庖珍烹也戏作一绝

老住湖边一把茆时沽村酒具山殽年来传得甜羮法更为吴酸作解嘲

暮秋书事

暮秋风雨卷茆茨砧杵声中过雁悲枫叶欲丹先惨澹菊樷半倒不支持旗亭人熟容賖酒野寺僧闲得对棋莫怪苦寻林下事骇机满地只心知

早自偏门入城晩出南堰门以归

早从偏门入暮从南堰归鲍郎山前路空翠浮烟霏秋令忽已深病骨频添衣向来慕功名常恐斯心违乃今知其难崦嵫迫残晖伯鸾与幼安尚友或庶几到家亦既夕青灯耿窗扉且复取书读父子穷相依

初寒

蚊蝇扫迹叶飞初?喜幽窗读我书墙角短檠真耐久手中团扇又成踈百年作梦行休去九月无衣亦晏如独恨故人消息断寒江谁与倩双鱼【张季长自离吴门未得近书】

小舟自红桥之南过吉泽归三山

霏霏寒雨数家村鸡犬萧然昼闭门它日路迷君勿恨人间随处有桃源

又

六月芙蕖正盛时画船长记醉题诗世间好景元无尽霜落荷枯又一奇

得猫于近村以雪儿名之戏为作诗

似虎能缘木如驹不伏辕但知空鼠穴无意为鱼飧薄荷时时醉氍毹夜夜温前生旧童子伴我老山村

昼睡

眼昏妨读书不睡复何如拥被新寒里伸腰午饭余断香萦倦枕踈雨滴前除未竟华胥乐茶瓯莫唤渠

戏咏闲适

暮秋风雨暗江津不下书堂已过旬鹦鹉笼寒晨自诉狸奴毡暖夜相亲典衣旋买修琴料叩户时闻请药人说与乡邻当贺我死前长作自由身

寓叹

荷戈常记壮游时齿豁头童不自知已分功名非力致更悲文字与年衰端居渐觉从人懒熟睡偏于听雨宜自断归休君勿怪一杯韲糁敌琼糜

又

醉抚酒壶怜矲矮卧看香岫爱嶙峋旧时京洛尘埃面今作江湖风月民幻世界中均起灭太虚空里孰冤亲可斋入定论千劫说与天魔任恼人

独夜

独夜迢迢掩素屏病怀羇思共竛竮房栊十月寒初重风雨三更酒半醒繁杵有声时断续残缸无焰尚青荧恍然唤起西征梦身卧金牛古驿亭

记九月二十六夜梦

海山万峯郁参差宫殿插水蟠蛟螭碧桃千树自开落飞桥架空来者谁桐枝高耸栖丹凤莲叶半展巢金龟和风微度宝筝响永日徐转帘阴移西厢恍记旧游处素壁好在寻春诗当年意气不少让跌宕醉墨纷淋漓宿酲未解字犹湿人间岁月浩莫推叹惊抚几忽梦断海阔天远难重期

梦海山壁间诗不能尽记以其意追补

碧海无风镜面平潮来忽作雪山倾金桥化出三千丈闲把松枝引鹤行

又

海上椉云满?风醉扪星斗蹑虚空要知壮观非尘世半夜鲸波浴日红

又

一劎能清万里尘谗波深处偶全身那知九转丹成后却挿金貂侍帝宸

又

春残枕籍落花眠正是周家定鼎年睡起不知秦汉事一尊闲醉华阳川

当食叹

黄?举网收锦雉带箭堕藉藻頳鲤鲜发奁苍兔卧吾侪亦何心甘味乐死祸贪夫五鼎烹志士首阳饿请言观其终孰为当吊贺八月黍可炊五月麦可磨一饱端有余努力事舂簸

睡乡

有酒君勿啜入肠作戈矛有书君勿观到眼生君愁不如睡乡去万事风马牛郊墟无来客风雨送暮秋苔甃虫唧唧霜林叶飕飕是时一枕睡不博万户侯斗帐裁青毡重衾拥黄䌷蕐山希夷翁千载可与游

晨兴

未旦鸡三号将旦鹅群鸣湖陂地旷快颇乐闻此声回首宦游日铃索搅五更未言簿书劳谗谤随日生一饥百忧散洒然怀抱清雨后初得荠晨庖有珍烹岂不念加糁侈汰恐易萌且当读古书至味敌太羮

初冬从父老饮村酒有作

父老招呼共一觞岁犹中熟有余粮荞花漫漫浑如雪豆荚离离未着霜山路猎归收兔网水滨农隙架鱼梁醉看四海何曾窄【苏子美诗云吁嗟四海窄】且复相扶醉夕阳

怀南郑旧游

南山南畔昔从戎宾主相期意气中渇骥奔时书满壁饿鸱鸣处箭凌风千艘粟漕鱼关北一点烽传骆谷东惆怅壮游成昨梦戴公亭下伴渔翁

冬夜读书

霜雪纷纷满鬓毛凋年怀抱独萧骚房栊夜悄孤灯暗原野风悲万木号病卧极知趋死近老勤犹欲与书鏖小儿可付巾箱业未用逢人叹不遭

余为成都帅司参议成将军汉卿为成都路兵钤相从无虚日余被召出蜀汉卿坐法谪居于涪既得自便因卜筑为涪人今年广汉僧祖成来山阴乃言尝至永嘉乐清县柳市之广福寺有黄先生寓寺中炼丹及见则汉卿也余闻之感叹不已为赋此诗

将军胸中备文武铁马黄旗玉关路强敌可灭心自知富贵有命才可与夺官置之三峡中空山猿鸟同朝暮道逢奇士握手谈明日家人不知处平生心事一丹灶万里生涯两芒屦东嘉古寺卧高秋时有巢仙来叩户山中岂识故将军但怪英姿凛不群电眼猬须长八尺论丹说劎气凌云

杂题

松肪酿酒石根醉槲叶作衣云外行指点人间一长叹秋风又到洛阳城

又

山家贫甚亦支撑时抚桐孙一再行朝甑米空烹芋粥夜缸油尽点松明

又

羊裘老人只念归安用星辰动紫微洛阳城中市儿眼情知不识钓鱼矶

又

黍醅新压野鸡肥茆店酣歌送落晖人道山僧最无事怜渠犹趁暮钟归

又

钓鱼吹笛本闲身正坐微官白髪新着屐此生犹几緉可令复踏九衢尘

又

山光染黛朝如湿川气熔银暮不收诗料满前谁领略时时来倚水边楼

思蜀

思蜀寸心折归吴双鬓衰今年脱虎口昨夜梦蟆颐死隔平时友愁吟别后诗江山应好在谁记踏青期

又

一作劎关客闲游将十年不嫌狂骇俗自许醉知天瑞草溪桥路青衣野庙壖霜天猎归处万里入横鞭

又

来从云栈北行度雪山西故事谈金马遗踪访石犀闲情淡于水豪饮醉如泥坏壁尘封遍何人拂旧题

又

玉食峨嵋栮金韲丙穴鱼常思晩秋醉未与故人疏白髪当归隐青山可结庐梅花消息动怅望雪消初【余昔在犍为师伯浑王志夫张功夫王季夷莹上人辈以秋晚来访乐饮旬日而去】

散吏

拜赐明时散吏名头衔字字敌冰清读书有味聊忘老赋禄无多亦代耕笠泽莼鲈秋向晩缑山笙鹤月微明人间乐事今真得莫恨摧颓白髪生

题剡溪莹上人梅花小轴

孤舟清晓下溪滩为访梅花不怕寒忽有一枝横竹外醉中推起短篷看

夜梦游骊山

秦楚相望万里天岂知今夕宿温泉穿云漱月无穷恨依旧潺湲古县前【温飞卿诗云至今汤殿水呜咽县前流】

枕上

檐?查查鹊语轻窗棂澹澹日痕生清愁不逐炉香散旋啜寒韲解宿酲

五更读书示子

近村远村鸡续鸣大星已高天未明床头瓦檠灯煜爚老夫冻坐书纵横暮年于书更多味眼底明明见莘渭但令病骨尚枝梧半盏残膏未为费吾儿虽戅素业存颇能伴翁饱菜根万锺一品不足论时来出手苏元元

夜坐

天公似欲假余龄鍼石年来幸小停微火?炉娱独夜断云吐月缟中庭眼前乐事寒醅绿身后虚名蠧简青赖有古人同此志傍观不用叹伶?

卧龙

危磴盘纡上翠微倚天楼观碧参差雨来海气先横骛风恶松柯尽倒垂孤鹘归巢翅翎重断鸿觅伴语声悲人间万事难禁老醉抚阑干欲暮时

劎南诗稿卷二十三

<集部,别集类,南宋建炎至德佑,剑南诗藁>








卷二十四



钦定四库全书

劎南诗稿卷二十四

宋　陆游　撰

野步晩归

江村十日喜霜晴草死泥干拄杖轻沟港浅来无鹭下郊原暖处有牛耕奔驰久厌儿童戏沦落偏知世俗情欲向书窗了残课归来犹占夕阳明

并山东南闲步至野人吴氏居乃归

信步闲行遍四邻拥篱老稚看纶巾人随世换朋侪少志与年衰感慨频梅送冷香横雪岸雁翻孤影下烟津丰年何地酬君赐剩向旗亭作醉人

昼睡

我年垂七十齿发日变迁初无金丹术何以追飞仙惟有一高枕可以饯余年萧萧败榻上鼻鼾心了然静如豹隐雾湛若珠藏渊寄语少年辈未宜嘲孝先

连日有雪意戏书

壮岁羇游半九州即今憔悴老菟裘狂心那复缴鸿鹄世事己如风马牛雪作未成增惨澹叶飞欲尽更飕飗聊将袖里平戎事判断干岩万壑秋

两蜀故人寄余阆中左绵题名石刻来皆二十余年矣怅然有感

忆过西州乐饮时百车载酒万花围只言身外皆余事岂信人间有骇机雪鬓巳成新梦境缁尘空化旧征衣早知一笑难如此剩判年光醉不归

岁晩

岁晩霜风正怒号荒村败屋拥藜蒿穷犹可勉圣贤事老岂遽忘铅椠劳从宦虽如棋己决治经窃比茧初缫闭门养气渊源在未敢摧伤学楚骚

梦断

梦断灯残闻雁声揽衣起坐待天明街头浊酒不堪醉窗外疏梅空复情人欲见挤真砭石身宁轻用作投琼南湖可引春畴美只合躬耕毕此生

雨声

雨声点滴朝复暮中有诗人绝尘句云门咸池渺千古断谱遗音此其绪雨声点滴夜不休中有羇臣去国愁九疑聨翩湘水秋忠诚内激涕自流我今衰病百无念卧对青灯吐残焰支床纳息效寒龟傍枕长吟笑孤劎雨声不断睡愈美窗白鸦啼揽衣起呼儿烧兔倾浊醪又倚胡床雨声里

农家

低垣矮屋俯江流浑舍相娯到白头累世不知名宦乐百年那识别离愁饭余常贮新陈谷农隙闲眠子母牛闻道少年俱孝谨未应家法愧恬侯

夜行湖上

月痕澹欲无斗柄低半没荒陂雁飞鸣草屋牛卧龁我行湖边路霜冷刮病骨断堤沙水湿屦滑常恐蹷残年垂七十野处犹短褐穷死士所有权门不可谒

冬夜读书忽闻鸡唱

龌龊常谈笑老生丈夫失意合躬耕天涯怀友月千里灯下读书鸡一鸣事去大床空独卧时来?子或成名春芜何限英雄骨白发萧萧未用惊

梅花绝句

凛凛冰霜晨皎皎风月夜南山有飞仙来结寻梅社

又

忆昔西戍日夜宿仙人原风吹野梅香梦绕江南村

又

锦城梅花海十里香不断醉?插花归银鞍万人看

又

低空银一钩糁野玉三尺愁绝水边花无人问消息

又

兰荃古所贵梅乃晩见称盛衰各有时类非人力能

又

子欲作梅诗当造幽绝境笔端有纤尘正恐梅未肯

又

清霜彻花骨霜重花欲折我知造物意遣子世味绝

又

士穷见节义木槁自芬芳坐囘万物春赖此一点香

又

南村花己繁北坞殊未动更賖一月期待我醉春瓮

又

山月缟中庭幽人酒初醒不是怯清寒愁蹋梅花影

闭户

箪瓢虚道不堪忧闭户方从造物游安乐本因无事得功名常忌有心求洗除仇怨忘恋触收敛光芒静斗牛儿报床头春瓮熟人间万事转悠悠

小园竹间得梅一枝

若耶溪边鹤髪叟流落一生端坐口如今不怕桃李嗔更因竹君得梅友岭头羇旅万里愁江上凄凉一杯酒枝横澹月影在地蘂插乌巾香馥手交情岁晩金石坚孤操凛然真耐久荒山野水终自得银烛金壶亦何有梦魂不接庄周蝶心事肯付张绪柳晩来画角动高城起舞聊为放翁寿

梅花绝句

幽谷那堪更北枝年年自分着花迟高标逸韵君知否正在层冰积雪时

又

万瓦清霜夜漏残小舟斜月过阑干老来一事偏堪恨好看梅时却怕寒

得林正父察院书问信甚勤以长句寄谢

折柳湖南别尚新书来已见柳揺春故情有此胶投漆薄俗从渠越视秦长剑拄颐那复梦短衣掩胫未全贫有诗亦欲频持寄肠断西江六六鳞

蔬食戏书

新津韭黄天下无色如鹅黄三尺余东门彘肉更奇绝肥美不减塞羊酥贵珍讵敢杂常馔桂炊薏米圆比珠还吴此味那复有日饭脱粟焚枯鱼人生口腹何足道往往坐役七尺躯膻荤从今一埽除夜煮白石笺阴符

叹俗

风俗陵夷日可怜乞墦钳市亦欣然看渠皮底元无血那识虞卿鲁仲连

晩饭罢小立门外有作

此心何敢慕轻肥尚愧无功饱蕨薇浦面鸟冲残霭去柳阴人荷一锄归病嗟短髪纷纷白老觉初心种种非百步空庭着明月黄昏手自掩荆扉

观梅至花泾高端叔解元见寻

春晴闲过野僧家邂逅诗人共晚茶归见诸公问老子为言满帽挿梅花

又

春暖山中云作堆放翁艇子出寻梅不须问信道傍叟但觅梅花多处来

春雪

江云垂野雪如簁閠岁春来特地迟倒尽酒壶终日醉卧听儿诵半山诗

舟过季家山小泊

困睫蒙蒙渴煮茶系船来叩野人家风翻翠浪千畦麦水漾红云一坞花健犊破荒耕荦确幽禽除蠧啄槎牙寻春非复衰翁事且伴儿童一笑哗

送王成之给事

我昔扬帆掠吴楚夜泊秦淮听春雨明朝冠盖拥长亭误辱诸公问良苦是时众中初识公天骥蹴踏万马空知心投分财数语玉尘谡谡生清风冶城醉墨鸦栖壁长干祖道花照席公方闭户试诸生坐叹江山少颜色尔来俛仰三十春欲话旧游无故人岂知邂逅逢一笑使我肝胆还轮囷衰迟少复入城市虚左屡招惭主意忽闻上印却凄然悔不日日从公醉朝廷三载虚一相如公早合鸾台上荣河温洛久风沙此段功名勿多让

山家

白石青莎一径斜断无人迹到山家梁间归燕避微雨池面游鱼争落花雪?但增新感慨金鞭那复旧豪华明窗睡起浑无事篝火风炉自试茶

送杰上人归成都

锦城一别鬓成丝今日山阴送杰师乱絮飞花扑行路正如东郭放船时

又

春夜挑灯话别愁此心己在锦江头旧时处处尘昏壁想复长吟为小留

落魄

落魄江湖七十翁欲持一笑与谁同萧萧雪鬓难藏老寂寂蓬门可讳穷好句尚来欹枕处壮心时在倚楼中无涯毁誉何劳诘骨朽人间论自公

春晴出游

芳树参差叶已成园林随处听莺声游人正乐还兴叹造物无心却有情糁径落红犹可藉涨溪分绿已堪耕兰亭禹庙年年好剩伴乡邻醉太平

题莹上人二画

天地又秋风谿山忆剡中孤舟幸闲着借我访支公

右剡谿

晓听枫桥锺暮泊松江月斯人亦可人淡墨写愁绝

右吴江

和张功父见寄

举世何人念此翁敢期相问寂寥中囘思旧社惊年往细读来书恨纸穷我用荷锄为事业君将高枕示神通叮宁一语宜深听信笔题诗勿太工

又

佐命貂蝉再世孙手鉏瓜垄傍青门超腾已得丹换骨恋着肯求香返魂【功父如夫人逝去闻颇损眠食故及之】正复悲秋如骑省可令病渴似文园庭前柏树西来意握手何时得共论

山家暮春

绕屋清阴合缘堤绿草纤起蚕初放食新麦已磨镰苦笋先调酱青梅小蘸盐佳时幸无事酒尽更须添

又

行饭独相羊扶藜过野塘晴光生蝶粉暖律变莺吭𪎊美群儿竞蚕饥小妇忙深知游宦恶穷死勿离乡

读王季夷旧所寄诗

灯前忽见季夷诗泪洒行间不自知醉别西津如昨日露曦沤灭己多时【余在京口与季夷别逐不复相见】

题庠阇黎二画

秋山瘦嶙峋秋水渺无津如何草亭上却欠倚阑人

右秋景

溪上望前峯巉巉千仞玉浑舍喜翁归地炉煨芋熟

右雪景

入云门小憩五云桥

谷雨初过换夹衣园林零落到蔷薇鸣鸠日暖遥相应雏燕风柔渐独飞台省多才吾辈拙江湖久客暮年归云门蹋月方清绝且倚溪桥看夕霏

黄祊小店野饭示子坦子聿

山林久衰病生世几清明未作松根卧犹寻溪上行食新炊麦饭尝馌啜莼羮孺子虽知学家贫且力耕

山园

山园寂寂闭春风个里天教着放翁万事已抛孤枕外一尊常醉乱花中闲随戏蝶忘形久细听啼莺得意同月桂可怜常在眼小樷时放一枝红

入城至郡圃及诸家园亭游人甚盛

老子何曾惯市尘今朝也复入城𬮱太平有象人人醉造物无si处处春九陌莺花娱病眼一竿风月属闲身不缘兴尽囘桡早要就湖波照角巾

次韵范参政书怀

养气颓然似木鸡谤谗宁复问端倪生尘甑煖喜炊黍轑釡羮香忘糁藜万里曾游云栈北一庵今卧镜湖西残年老病侵腰膂那得随人病夏畦

又

已着山林扫塔衣洗除仕路劎头炊心光焰焰虽潜发颔雪纷纷己太迟度日只今闲水牯知时从昔羡山雌掩关未必浑无事拟遍寒山百首诗

又

身寄崦嵫欲尽时且贪余景伴儿嬉故庐手种竹千个醉?时篸花一枝蠧箧有书供夙好衡门无客作新知羊裘自欠封侯骨敢道君房彻底痴

又

感昔伤怀一喟然事贤犹及绍兴前此身颠仆应无日诸老凋零不计年客少可罗门外雀家贫也办杖头钱插花醉舞春风里不学厐翁更问禅

又

春寒还似暮冬天败絮重披有虱缘虽欠高僧分白氎偶蒙暴客恕青毡浊醪盎盎贫犹醉倦枕昏昏昼亦眠年少从渠笑衰懒相呼禹庙看龙船【近有偷儿取二釡去他幸无所失亡】

又

祠禄恩宽亦例沾屏居怀抱苦厌厌戍边事往功名忤迎客儿扶老病兼遇兴榜舟无远近破愁沽酒任酸甜残年唯有读书癖尽发家藏三万籖

又

芋栗多储煮复煨一尘那许到灵台虹穿道室炉丹熟龙吼空山匣劎开蹑𪨗未成游地肺掩扉聊欲隐天台桃花荣谢吾何预一任刘郎去后栽

又

探梅方忆雪中归转眼青青子满枝筑圃漫为娱老计襞笺又赋送春诗乞身何日还初服坐食终年愧圣时睡起西窗澹无事一枰闲看客争棋

又

宇内寓形财几时西山俄己迫斜晖百年过隙古所叹众口铄金胡不归己是平生行逆境更堪末路践危机夜香一炷无他祝稽首虚空忏昨非

又

赵州行脚我安能闲却床边六尺藤钓阁卧聼西涧雨棋轩遥见北村灯平生爱睡如甘酒晩岁忧谗剧履冰剩欲舒怀畣清歗半空鸾凤愧孙登

春晩村居杂赋绝句

作堤蜿蜿六百尺西崦东村成一家春雨乍晴桑吐叶秋风初冷稻吹花

又

鹅儿草绿侵行路帔子花明照屋除处处乞浆俱得酒杖头何恨一钱无

又

一篙湖水鸭头绿千树桃花人面红茆舍青帘起余意聊将醉舞畣春风

又

朝书牛券拈枯笔暮祭蚕神酌冻醪闲放无忧穷有意傍人错羡此翁高

又

浇书满挹浮蛆瓮摊饭横眠梦蝶床莫笑山翁见机晩也胜朝市一生忙【东坡先生谓晨饮为浇书李黄门谓午睡为摊饭】

又

午枕闭门无客搅夜灯开卷有儿同若为笺与天公道尽乞余生向此中

沽埭西酒小酌

埭西小店酒新𥬠一醉今朝觉易谋从旷劫来俱有死出青天外始无愁功名未许妨高卧风月犹能赋远游造物向人元不薄卷帘万顷镜湖秋

戏咏村居

歌起陂头正挿秧梯斜篱外又求桑日长处处莺声美岁乐家家麦饭香林杏半丹禁宿雨樷萱自敛避斜阳北窗合是羲皇上巳置临风八尺床

又

马迹车声断已无邻翁笑语自相呼衣裁大布如亭长船设低篷学钓徒愍物欲师僧施食畏人愁报吏催租陈蕃壮志消磨尽一室从今却埽除

戏咏闲适

钞书字细眼犹明捣药声清疾渐平桐叶雨边寻断梦菊花香里散余酲人间荣辱知难到纸上兴亡看亦轻惟恨暮年交旧少满怀情话向谁倾

又

剡曲稽山是故乡人言景物似潇湘三升花露春壶满八尺风漪午枕凉树合绿阴山鹊闹盆镌紫石水栀香囘思乌?京尘客始觉幽居白日长

又

涉世心知百不能闭门懒出病相仍箪瓢味美如烹鼎邻曲人淳近结?半颗鸦残墙外杏一枝鹊袅涧边藤萧然埽尽弹冠兴敢为诗情望武陵

夜与儿子出门闲步

家住黄花入麦村闲将稚子出柴门草根萤堕久开阖云际月行时吐吞未分悲忧攻齿髪已将生死付乾坤旧书半蠧犹堪读粝饭藜羮莫更论

老景

老景虽无几为农尚有余曾传种鱼术新得相牛书黍酒时留客菱歌或起予平生湖海志高枕看严徐

初夏

笋生遮狭径溪涨入疏篱渐及分秧候还当煮茧时雨昏鸡共懒米尽鼠同饥村巷无来客清羸只自知

晨起

老病少睡眠卧见天窗白栖乌亦己鸣一一翻去翮我起将何之且复守书册收敛万里心未厌容膝迮吾家读书法一字亦当核勉哉积新功莫问几时客【王右丞叹白发诗曰俯仰天地间能为几时客】

月夜短歌

老夫倚杖当户立霜气青冥月轮湿飕飕短髪冷入顶更觉衣屦清风袭月落欲尽夜苍茫囘顾明星已煌煌明星虽高未须喜三足阳乌生海底

小轩

四面山如碧玉城小轩聊得惬幽情乍飞乳燕低无力自落来禽静有声麟笔残功成水品蛇图余思入棋枰闲中事业吾能了未恨林庐送此生

爱闲

爱闲惟与病相宜壮岁怀归老可知睡熟素书横竹架吟余犀管阁铜螭水芭蕉润心抽叶盆石榴残子压枝堪笑放翁头白尽坐消长日事儿嬉

静院

静院房栊雨送凉熏笼衣帻润生香小屏风疉图遥碧古锦囊书榻硬黄己占江湖宽处老绝知日月静中长敲门无客妨人睡更觉余年乐未央

雨晴

闲曳枯筇自在行曲廊小阁赏新晴幽禽叶底吟风久残雨枝间照日明茶映盏毫新乳上琴横荐石细泉鸣亦知老健终难恃且复萧然得此生

读史有感

英雄自古埋秋草世上儿童共笑狂射贼曾飞白羽箭闭门空枕绿沉枪隆中高卧人千载易水悲歌涙数行读尽青编窗日晚一尊聊复吊兴亡

暮归

意行无所之偶傍陂头立空村犬吠豪高树蝉嘒急风尘一身老海宇万感集还家日己暮草露青鞋湿

仰首座求钝庵诗

钝庵来问钝何如真个能参钝也无掘井及泉那用巧磨砖作镜未为愚先师钵袋当传后上座蒲团莫负渠我亦年来念休歇约君同作钝工夫

壁老求笑庵诗

台省诸公六出奇江湖狂客一生痴无人为问净光老抚掌掀髯端为谁

又

车马往来尘暗天净光欣喜接诸贤半瓯春茗无多费且结来生一笑缘

浴罢

浴罢西轩物色幽卧看香雾上衣篝半廊月白初侵夜一叶桐飞忽报秋老觉年光殊衮衮病知心事断悠悠碧筒且作池边醉玉色新醅手自𥬠

夜坐水次

房星纵心星横北斗高挂南斗倾蓼根熠熠萤火明苇樷哀哀姑恶声我倚胡床破三更溪风吹衣月未生玉门关拂云城何时连营挿汉旌白头书生未可轻不死令君看太平

六月十四日微雨极凉

湖上清秋近斋中白日长云来树收影雨过土生香莲小红衣湿瓜甘碧玉凉晩来幽兴极移榻近方塘

十五日云阴凉尤甚再赋长句

褦襶京尘触热行岂知世有野堂清硙茶落雪睡魔退激水跳珠凉意生亹亹清风随尘柄悠悠长日付棋枰小舟先向苹汀泊浴罢还须泛月明

水亭晩眺

暑雨初晴浦面宽水亭景物卷帘看聨舟作阵围鱼队屈竹成篱护芡盘四海诸公半丘垄百年几夕倚阑干日沈未用匆匆去待挽银河濯肺肝

自咏

万事不挂眼终年常避人荒畦荷锄晩环堵结茆新病马何劳斥轻鸥未肯驯虽惭市门卒聊作葛天民

立秋前四日夜泛舟至跨湖桥

短楫追凉十里来夜深却御便风囘离离蒲叶先秋老袅袅苹花带露开陌上歌呼簪稻穗桥边灯火卖官醅时平乐事知何限未叹流年两?催

信笔

为善得祸吁可悲颜囘短命伯夷饥何人长号血续泪天自无心君自痴

又

少年醉眼傲王侯末路悲歌夜饭牛济世有时生一念镜中白发劝人休

又

急雨初过景物奇一天云作细鳞差画桡弄水三十里恰是西村烟暝时

示儿

斥逐襟被归招唤振衣起此是鄙夫事学者那得尔前年还东时指心誓江水亦知食不足但有饿而死小儿教汝书不用日十纸字字讲声形仍要身践履果能称善人便可老乡里勿言五鼎养肉食吾所鄙

青山白云歌

青山白云翁放浪酒中死埋骨长松根夜夜听谿水松老会作薪骨朽会作尘但留千载狂名在知我它年自有人

小市

小市狂歌醉堕冠南山山色跨牛看放翁胸次谁能测万里秋空未是宽

蓬莱馆午憩

驿门系马听蝉吟翻动平生万里心桥畔笛声催日落城边草色带烟深关河历历功名晩岁月悠悠老病侵忆戌梁州如昨日凭阑西望一沾襟

梦游散关渭水之间

平生望眼怯天涯客里何堪度岁华但恨征轮无四角不愁归路有三义驿窗灯暗传秋柝关树烟深宿暮鸦叱犊老翁头似雪羡渠生死不离家

劎南诗稿卷二十四








卷二十五



钦定四库全书

剑南诗稿卷二十五

宋　陆游　撰

秋夜

清夜不成寐出门还浩歌断云微翳月薄露不倾荷络纬知时早梧桐奈汝何非关老怀恶秋物感人多

世事

世事本难全吾生已愧天借书常稇载馈酒亦蝉聨𫗴粥随时具湖山此地偏残年更何慕未死即神仙

夜半池上作

夜永空斋睡不成起扶藤杖?池行露浓双鹊移枝宿风急孤萤堕草明断续更筹传古戍纵横河汉接高城寒泉未漱神先爽静听铜瓶汲井声

秋夜将晓出篱门迎凉有感

迢迢天汉西南落喔喔邻鸡一再鸣壮志病来销欲尽出门搔首怆平生

又

三万里河东入海五千仞岳上摩天遗民泪尽边尘里南望王师又一年

夏秋之交久不雨方以旱为忧忽得甘澍喜而有作

乱点洒庭芜凉声集井梧绿荷倾作汞翠蔓缀成珠卧听病良己行吟愁欲无天公终老手谈笑活焦枯

药圃

少年读尔雅亦喜骚人语幸兹身少闲治地开药圃破荒㔉瓦砾引水灌膏乳玉芝移石帆金星取天姥申椒蘼芜辈一一粲可数次第雨苗滋参差枫叶举山僧与野老言议各有取瓜香躬采曝泉洁谨炊鬻老夫病若失稚子喜欲舞余年有几何长镵真托汝

书叹

只道才高始不容无才也堕骇机中市朝回首已陈迹日月催人成老翁仗马自贪三品料云鹏方驾九天风今朝有喜君知否拣得烟汀下钓筒

夜兴

夜出茆堂自撤扃乌藤与我两伶俜凉蟾吐晕围千丈老木移阴可一庭隔浦呼鸣闻宿鸟傍檐开阖数流萤放翁尚友论千载不取梁鸿即管宁

闲中颇自适戏书于客座

发犹半黑脸常红老健应无似放翁烹野八珍邀父老烧穷四和伴儿童【野八珍见王履道诗世又有穷四和香法】剪纱新制簪花帽乞竹寛编养鹤笼巢许蘷龙竟谁是请君下语勿匆匆

新凉夜坐有作

老夫任运本腾腾一念轩裳实未曾闲似苔矶垂钓叟淡如村院罢参僧砚屏突兀蓬婆雪书几青荧莲勺灯【临卭雪山砚屏及汉嘉古样灯檠皆吾书室中物也】稚子可怜贪夜课语渠循旧未须增

荷花

风露青冥水面凉旋移野艇受清香犹嫌翠盖红妆句何况人言似六郎

又

南浦清秋露冷时凋红片片己堪悲若教具眼高人看风折霜枯似更奇

醉中作

宦游三十载举步亦看人爱酒官长骂近花丞相嗔湖山今入手风月始关身少吐胸中气从教白髪新

题斋壁

平生喜萧散垂老厌奔走三千镜湖上乐事未曾有晨开一卷书暮把一卮酒病除觉身轻赤脚自蹋藕乃知造物意亦未弃衰朽今夕月殊佳出门唤邻叟

老将

忆昔东都有事宜夜传帛诏起西师功名无分身空在犹指金创说战时

又

百战西归变姓名悲歌击筑醉湖城貂裘换得金鸦觜种药南山待太平

白发

疾病侵壮年发恐不及白偶赖针石功寓世成久客行年垂七十霜雪纷满帻耳目虽已衰亦未与人隔濯缨千顷湖送老五亩宅大布缝长衫东阡复南陌

小雨

百谷畏秋阳常恐膏泽吝大哉天公仁霡霂来有信苹汀水未长药垅土先润新凉生葛衣老惫亦小振

秋日郊居

山雨霏微鸭头水溪云细薄鱼鳞天幽寻自笑本无事羽扇筇枝上钓船

又

行歌曳杖到新塘银阙瑶台无此凉万里秋风菰菜老一川明月稻花香

又

秋日留连野老家朱盘鲊脔粲如花己炊藟散真珠米更点丁坑白雪茶【藟散米名丁坑茶名】

又

车荡比邻例馈鱼流涎对此四腮鲈北窗雨过凉如水消得先生一醉无

又

今年斟酌是丰年社近儿童喜欲颠半醉半醒村老子家家门口掠神钱

又

鱼咸满缶酒新𥬠处处吴歌起垅头上客巳随新雁到晩禾犹待薄霜收【剡及诸暨人以八月来水乡助获谓之上客以其来自山中也】

又

儿童冬学闹比邻据案愚儒却自珍授罢村书闭门睡终年不着面看人【农家十月乃遣子入学谓之冬学所读杂字百家姓之类谓之村书】

又

两翁儿女旧论姻酒担羊腔喜色新不遣交情隔生死固应世好等朱陈【小儿子聿聘亡友张叔渚季女盖寻旧约也】

七月十七日大雨极凉

吴中七月热未己渴乌呀呀井无水炎官护前不少敛树头敢望秋风起天公老手亦岂难雨来黑云如坏山瓦沟淙淙万银竹变化只在须臾间老夫挑灯北窗下山童夜归泥过踝草根促织有底忙缣衣未赎还慨慷

雨中作

山雨时时急谿流日日添湿苔缘暗壁腐瓦落颓檐老至那容却狂来未易砭泥深村路绝烟树出青帘

秋兴

天遣幽人尽放狂醉眠无复客为妨墨蛟飞下剡藤滑苍璧碾成官焙香老境虽深身更健清秋欲半日犹长闭门莫道都无事又了移花一段忙

又

蓬蒿门巷绝经过清夜何人与晤歌蟋蟀独知秋令早芭蕉正得雨声多传家产业遗书富玩世神通醉脸酡如许痴顽君会否一毫不遣损天和

又

老子虽贫未易量风流犹在小茆堂葡萄锦覆桐孙古鹦鹉螺斟玉瀣香千点荷声先报雨一林竹影剩分凉秋来便有欣然处新种莼丝己满塘

雨夜南堂独坐

老夫眼暗牙齿疏七十未满六十余故人欲尽谁与娱独坐默诵小年书北风日夜吹雨急空村泥深屋茆湿凤凰览德乃下集可怜飞萤常熠熠

夜不能寐复呼灯起坐戏作

吴中秋半暑未退今岁雨多如许凉药鼎荧荧伴孤寂三更袖手听啼螀

喜晴

久雨群蛙日夜号乐哉霁色满江郊草书己悟屋漏壁诗句免悲风卷茆唤妇晴鸠鸣废圃归林栖鹘补危巢泥干我亦思来客未暇移书广绝交

枕上

守书眼欲闭投枕乃了然儿曹戒曳履相语翁正眠岂知拥败褐炯如寒鱼鳏少时笑老人其事今好还萧萧双白鬓忽忽七十年岂惟老态出已觉衰病纒白昼尚便静况此清夜阑妙处殆难名睡与不睡间

新作南门【弊庐本西乡设门绍熙壬子岁始翦辟荆棘移门南乡】

翦棘移门不费钱好山无数碧巉然病夫愦愦真堪笑反衣狐裘三十年

寄成汉卿将军

燕颔将军万里游谿山好处即迟留颇闻南岳度残夏宁忆北平防盛秋君巳飞腾丹换骨我方衰病雪蒙头禅龛也有新勲业百万魔军一战收

病卧

病卧东斋怕揽衣年来真与世相违横林蠧叶秋先觉别浦骄云暝不归岁月惟须付樽酒江山竟是属渔矶邻翁一夕成今古愈信人生七十稀【村东吴翁病一夕而卒】

晩晴

今年秋多阴殊未决丰歉时时云一片复作雨数点晩来晴颇牢天宇碧如染微风过林梢斜日在山崦农家筑场罢竭作事收敛贪睡吾可惭斋扉昼长掩

秋雨初晴有感

炎曦赫赫尚余威冷雨萧萧故解围号野百虫如自诉辞柯万叶竟安归芼羮菰米珍无价上钓鲂鱼健欲飞散吏何功沾一饱高眠仍听捣秋衣

独饮

怪怪奇奇不自惩晩途犹复气横膺觥船那待清歌劝酒到愁边量自增

小筑

小筑湖边避俗嚣几年于此寓箪瓢虽非隐士子午谷宁愧诗人丁卯桥罗雀门庭无俗驾缘云磴路有归樵诗情酒兴常相属堪笑傍人说寂寥

示儿

文能换骨余无法学但穷源自不疑齿豁头童方悟此乃翁见事可怜迟

新晴

积雨已凄冷新晴还少和稼收平野阔木落远山多土润朝畦菜机鸣夜掷梭时清年岁好吾敢叹蹉跎

晨起坐南堂书触目

林塘天与占深幽一把茆轻万户侯漠漠断云开复合纎纎微雨落还收奇峯角立千螺晓远水平铺疋练秋诗料满前吾老矣笔端无力固宜休

壬子八月癸卯大风雨拔木飘瓦通夕不能寐

我昔浮江坐贪快六十幅蒲船尾挂恶风吹到马当祠出没蜿蜒舞澎湃舟人失色急倒樯共上芦湾望祠拜风云昼晦性命忧更复何心问薪菜颠危仅免葬鱼腹至今常抱垂堂戒岂知风雨有兹夕屋破窗鸣纷百怪直疑屋外即长江九转得生那可再正襟默坐徐自思忠信固可当丧败鬼神虽恶技有穷卷地破山真一噫明朝倚杖看晴云兹夕惊心复何在

秋雨不止排闷

放翁愁坐茆斋里泥潦连村不得行夜夜湿星占雨候时时老木送秋声小诗旋录兼行草薄酒新𥬠任浊清身世正如萍在水略无根柢也能生

用短

用短定非痴爱闲真复奇饭香贫始觉睡味老偏知畦地闲栽药留僧静对棋余年犹有几舍此欲何之

览镜有感

齿如败屐鬓成丝七十之年敢自期阅世久应书鬼录强颜那复乞山资绯衫?子逾初望下泽还乡负圣时囘首堕沟元有命不须深计巧丸儿

哭径山策老

岌岌龙门万衲倾翩翩只履又西行尘侵白拂绳床冷露滴青松石塔成遥想再来非四入尚应相见话三生放翁大欠修行力未免人间怆别情

松风【东岭诸松多余丙戌岁手种距今壬子二十有七年矣】

半岭松风破睡时起看山月倚筇枝纵横满地髯龙影尽是当年手自移

醉歌

佛如优昙时一出老姥何为憎见佛山从古在天地间愚公可笑欲移山火其书庐其居佛亦何曾可扫除子有孙孙有子山竟嵳峩汝何喜床头有酒敌霜风诗成老气尚如虹八万四千颠倒想与君同付醉眠中

秋夜读书有感

鬓毛焦秃齿牙疏老病灯前未废书卷里光阴能属我人间声利久忘渠穷山藏拙犹嫌浅粝饭支羸不愿余雨露安能泽枯朽故人枉是费吹嘘【时所闻如此】

泸州乱

高寺坡前火照天南定楼下血成川从事横尸太守死处处巷陌森戈鋋此州雄跨西南边平安烽火夜夜传岂知痈疽溃在内漫倚筑城如铁坚从来守边要人望纵有奸谋气先丧即今死者端为谁姓名至死无人知

东邻筑舍与儿辈访之为小留

甲第潭潭莫羡渠穷人从昔爱吾庐茆茨新洁嗟何欠邻里追随故不疏瓮醤芬香盘早兔臼韲珍酽脍寒鱼年丰日有携尊兴家乘从今不一书【黄鲁直有日记谓之家乘】

夜坐

瘦骨倚蒲团灯前影自看心清便独夜酒尽怯新寒病虎减精采饥鸿摧羽翰晩途堪笑闵犹拟乞祠官

西邻亦葺所居复与儿曹过之

竹屋茆檐烟火微长歌相应负禾归穷居幸可支朝夕世事何曾有是非新茁畦蔬经宿雨半开篱槿弄斜晖老翁略与吾年等眷眷遮留莫苦违

有术士过门谓余夀及九十

形骸鹤瘦复松枯况是新霜满鬓须醉似在家狂道士愚于识字老耕夫敢言万里封侯事但问纵文入口无许我年如伏生比逢时犹解诵唐虞

晩眺

秋晩闲愁抵酒浓试寻高处倚枯筇云归时带雨数点木落又添山一峯鸣雁沙边惊客橹行僧烟际认楼钟个中诗思来无尽十手传抄畏不供

秋日焚香读书戏作

世事无端自纠纷放翁隐几对炉熏好官何恨输玄保奇字犹须属子云婆律一铢能敌国水沈盈握有兼斤闭门莫怪常终日不是高人不遣闻

九月一日夜读诗稿有感走笔作歌

我昔学诗未有得残余未免从人乞力孱气馁心自知妄取虚名有惭色四十从戎驻南郑酣宴军中夜连日打球筑场一千步阅马列厩三万疋华灯纵博声满楼宝钗艳舞光照席琵琶弦急冰雹乱羯鼓手匀风雨疾诗家三昧忽见前屈贾在眼元历历天机云锦用在我剪裁妙处非刀尺世间才杰固不乏秋毫未合天地隔放翁老死何足论广陵散绝还堪惜

上书乞再任冲佑

虬枝六尺藤方屋九寸帽人间无处着山水归寄傲耳中闻渊明自我髪未燥高标不可揖七十忽已到明窗置经龛奥室养丹灶虽云迫迟暮要足平昔好悠然万念空快若河卷扫寄声幔亭云行拜散人号

秋晩岁登戏作

水落沙痕出天高野气严?香油乍压韲美韭新腌裘褐风霜逼衡茆醉梦兼菊花香满把聊得拟陶潜

又

漫漫荞铺白累累橘弄黄未论痴腹饱已觉醉魂香曳杖行歌里抛书倦枕傍轩车虽已矣终愧食官仓【时方谋祠禄】

舟中望禹祠兰亭诸山

橹枝讴轧出烟津醉倚船篷岸幅巾禹穴探书惭旧学涂山执玉记前身云低野泽号新雁露湿芳洲老白苹逸少亡来欲千载眼中髣髴见清真

夜观严光祠碑有感

我昔过钓台峭石插江渌登堂拜严子挹水荐秋菊君看此眉宇何地着荣辱雒阳逢故人醉脚加其腹书生常事尔乃复骇世俗正令为少留要非昔文叔平生陋范晔琐琐何足录安得太史公妙语写高躅

闲趣

濯罢铜駞陌上尘此生长作水云人更贫家业犹供酒未死年光尽属身闭户棋声闻腷膊卷帘山色对嶙峋贵公漫说林间事东路何人岸角巾

壬子九日登山小酌

老怀多感惊佳节病骨宜寒喜薄霜玉脍韲中橙尚绿彩猫糕上菊花黄几年虚负登高兴何许重寻落帽狂浅酌易醒归薄暮又成支枕独焚香

舍北望水乡风物戏作绝句

西风沙际矫轻鸥落日桥边系钓舟乞与画工团扇本青林红树一川秋

新黏竹隔作暖阁

骨相元作臞儒酸况复疾竖乘衰残鹁姑声急雨方作乌桕叶丹天已寒封姨青女交作厄竹君禇生却怜客小儿但喜夜炉红老夫更爱晨窗白蜗牛负庐亦自容是岂不足支穷冬已胜展钵三椽下莫羡苴茆万户封禹迹寺南有沈氏小园四十年前尝题小阕壁间偶复一到而园已易主刻小阕于石读之怅然

枫叶初丹槲叶黄河阳愁鬓怯新霜林亭感旧空回首泉路凭谁说断肠坏壁醉题尘漠漠断云幽梦事茫茫年来妄念消除尽囘向禅龛一炷香

赠镜中隐者

小筑林间避世纷不妨野叟是知闻来游喜有檝迎我归卧岂无云赠君得鹿梦囘初了了吠獒声恶尚狺狺从今雪夜频相过纸帐蒲团要策勲

月夜作

江风吹微云长空散鱼鳞秋露洗明月青山涌冰轮我病适良已欣然岸纶巾索酒恼诸儿哦诗惊四邻颇觉胸次空未叹白发新庭菊卧残枝奇香犹绝尘园梅虽未花瘦影已可人方池湛奫沦丑石立嶙峋幸无千金费亦足终吾身乐哉何所恨击壤从尧民

记梦

我梦结束游何邦小憩野馆临幽窗千峯庐山锦绣谷一水蜀道玻瓈江春耕叱犊翁眉厖晓汲负盎女髻双忽然梦断已鸡唱拥衾坐待邻钟撞

感旧

当年书劎揖三公谈舌如云气吐虹十丈战尘孤壮志一簪华髪醉秋风梦回松漠榆关外身老桑村麦野中奇士久埋巴硖骨灯前慷慨与谁同【独孤景略死于忠州十年矣】

小园

窄窄柴门短短篱山家随分有园池客因问字来携酒僧趁分题就赋诗晨露每看花藟坼夕阳频见树阴移【此二事非闲寂不知也】拂衣司谏犹忙在此趣渊明却少知

初冬

已罢弹冠欲挂冠一庵天遣养衰残雨荒园菊枝枝瘦霜染江枫叶叶丹羮釡带鳞烹白小蓬门和蔓系黄团夕阳更动闲游兴十月吴中未苦寒

闲中乐事

转老转迂疏胸中一物无放言夸酒圣着论笑钱愚扫地收松粉全巢买鹤雏登临未应倦天给短筇扶

又

得丧略相当幽居气味长五穷虽偃蹇二竖已奔忙出甑桃花软倾瓢竹叶香语君真富贵不是傲羲皇

小舟

小舟无定处随意泊江村云气分山叠沙汀蹙浪痕宦途危虎尾闲味美熊蹯高咏渊明句吾将起九原九月二十三夜小儿方读书而油尽口占此诗示之

彻骨贫来累始轻孤村月上正三更汝因油尽眠差早我亦尊空醉不成南陌金羁良自苦北邙麟冢半无名书生事业期千载得丧从来未易评

今年立冬后菊方盛开小饮

胡床移就菊花畦饮具酸寒手自携野实似丹仍似漆村醪如蜜复如韲传芳那解烹羊脚破戒犹惭擘蟹脐一醉又驱黄犊出冬晴正要饱畊犂

行饭暮归

宿疾去如扫出门芒屦轻菊丛寒蝶闹枫叶夕阳明结阵看鸦集衘衣喜犬迎踟蹰搔白首诗句入经营

昼眠

困睫瞢腾老孝先麄毡布被早霜天珥貂碧落应无分且向人间作睡仙

睡觉闻儿子读书

梦囘闻汝读书声如听箫韶奏九成且要沈酣向文史未须辛苦慕功名人人本性初何欠字字微言要力行老病自怜难预此夜窗常负短灯檠

余得木杖于秦望山中今三十年矣陇蜀万里未尝相舍戏赋长句赠之

提携到处觉身轻楚泽秦关不计程只道维摩无侍者谁知上座是同行青鞋白拂真相称湘竹谿藤误得名珍重从今常倚壁住庵吾欲过浮生

步至近村

药物扶持疾渐平布裘絮帽出柴荆荒堤经雨多牛迹村舍无人有碓声数蝶弄香寒菊晩万鸦囘阵夕枫明老翁随意闲成句不似刘侯要取名

五鼔不得眠起酌一杯复就枕

栖冷鸡声咽窗深烛焰明流年容易过华髪等闲生浊挹连醅酒香搓带叶橙残骸付蝼蚁汗简更须名

醉倒歌

曩时对酒不敢饮侧睨旁观皆贝锦狂言欲发畏客传一笑未成忧祸稔如今醉倒官道边插花不怕颠狂甚行人唤起更嵬昂牧竖扶归犹踔踸始知人生元自乐误计作官常檩檩秋毫得丧何足论万古兴亡一酣枕

冬夜

新醅引睡睡味浓有如猩唇荐駞峰屏深毡暖衾裯重鼻端雷起惊儿童床头兰釭缀玉虫双瓶汤热炉正红梦囘起坐夜未中凭几困睫犹瞢瞢霜风凋尽玉井桐月落翠雾栖房栊一杯罂粟蛮奴供庄周蝴蝶两俱空

默坐

巧说安能敌拙修焚香默坐一窗幽煌煌炎火常下照浩浩黄河方逆流气住神仙端可学心虚造物本同游绝知此事不相负荆棘剪除梨栗秋

日暮

淅淅风吹叶凄凄雨作泥鹊寒犹绕树鸡晩自归栖老病心知有荣枯理本齐端居嫌太懒拾瓦傍蔬畦

遣兴

勲业如今莫系怀开单日日学僧斋谗深只有天堪问忧极浑无地可埋看镜已成双白鬓登山犹费几青鞋晩来诗兴谁能那雀噪空囷叶拥堦

泛舟

去去泛轻舠飘然兴自豪叶凋山寺出溪瘦石桥高草径牛羊下烟村鹳鹤号还家一杯酒未畏暮风饕夜读范至能揽辔录言中原父老见使者多挥涕感其事作绝句

公卿有党排宗泽帷幄无人用岳飞遗老不应知此恨亦逢汉节解沾衣

初冬扫东山之麓置数石于乔松巨竹间以眺西山甚自适也

护霜天气半晴阴小岭苍寒藓径深翠霭欲成孤凤舞青松先作老龙吟渔歌浦口生高兴骑吹边头负壮心儿报东村早梅发杖藜与汝共幽寻

南堂脊记乃已三十年偶读之怅然有感

一住三山三十载交亲渐觉眼前稀长松郁郁偃高盖新竹森森添旧围沙径雨余留鸟迹柴门日落锁烟扉放翁正倚蒲团稳辽海从渠万事非

剑南诗稿卷二十五

<集部,别集类,南宋建炎至德佑,剑南诗藁>








卷二十六



钦定四库全书

剑南诗稿卷二十六

宋　陆游　撰

醉卧松下短歌

披鹿裘枕白石醉卧松阴当月夕寒藤夭矫学草书天风萧森入诗律忽然梦上百尺颠绿毛邂逅巢云仙相携大笑咸阳市俯仰尘世三千年

霜草

入冬已两旬泽国霜始霣可怜青青草一夕生意尽嗟予蒲柳姿去日若飞隼草衰有复荣我发宁再鬒微官虽置散束带终自悯渐退用妇言千载付一哂【白乐天诗曰犹被妻儿教渐退莫求致仕且分司】

冬夜

百钱买菅席锦茵亦何加疋布缝麄裘安用狐腋奢昨者南山僧松肪寄一车可以照读书坚坐待朝霞顾影为发笑山童双髻丫一掬琴高鱼聊用荐夜茶

村东

村西行药到村东沙路溪流曲折通莫问梅花开早晩杖藜到处即春风

小园

新作小溪园牵藤迮缚门钓船横北渚樵路接东村静坐依林樾慵眠傍竹根还家日已夕栖雀闹黄昏

书适

老翁垂七十其实似童儿山果啼呼觅乡傩喜笑随群嬉累瓦塔独立照盆池更挟残书读浑如上学时

又

家食身无役耆年力未衰寓欢那待酒随意或成诗穷达元非我冤亲竟是谁惟嗟见事晩枉却鬓边丝

狂夫

狂夫与世本难谐醉傲王侯亦壮哉奕奕方收岩际电酣酣已起枕间雷囘天力在人终叹入月星来敌自摧千载鬼雄皆国士直令穷死未须哀

白发

白髪今年一倍增闭门养此老无能牛羊被野霜天晩禾稼连云岁事登未午舂炊余脱粟乍寒包裹有麄缯自怜未废诗书业父子蓬窗共一灯

检旧诗偶见在蜀日江渎池醉归之篇怅然有感

江渎池头烂醉归青旗日晩插城扉正驰玉勒冲红雨又挟金丸伺翠衣老境渐侵欢意尽旧游欲说故人稀凭高三叹君知否倦鹢无风亦退飞

十一月四日风雨大作

风卷江湖雨暗村四山声作海涛翻溪柴火软蛮毡暖我与狸奴不出门

又

僵卧孤村不自哀尚思为国戍轮台夜阑卧听风吹雨铁马冰河入梦来

冬日观渔猎者

人间渔猎各相从南陌东阡处处逢绣羽触机余耿介锦鳞出网尚噞喁傍观扶杖常移日就买还家足御冬更待风霜都过尽却从春野看春农

雨晴

山川炳焕似辟国风雨退收如解严老子真成无一事抱孙负日坐茆檐

病起

少年射虎南山下恶马强弓看似无老病即今那可说出门十步要人扶

奉祠

明窗松日供琴荐小鼎山泉煮药苗乞得奉祠还自愧犹将名姓到中朝

假寐见海山异甚作小诗记之

海如黛色深浪作雪点溅数峯黄金山巉绝出水面此非想与因了了目中见何时真往游浮世付掣电

松下纵笔

自扫松阴寄醉眠龙吟虎啸满霜天却思初到人间世似是唐尧丙子年

又

老不能闲莫笑予五千言岂世间书青松折取当麈尾为子试谈天地初

又

种玉餐芝术不传金丹下手更茫然陶公妙诀吾曾受但听松风自得仙

又

髯龙夭矫欲飞去百尺苍藤罗络之应笑此翁才不进故将老气起吾诗

拜敕口号

黄纸如鸦字今朝下九天身居镜湖曲衔带武夷仙日绝丝毫事年请百万钱【祠俸钱粟絮帛岁计千缗有畸】恭惟优老政千古照青编

又

扶病中庭拜君恩抵海深顿增新禄格暂拂旧朝簪心欲先营酒儿言且赎琴人生奉祠贵喜色动山林【仆以官视大卿监俸给皆增于昔尤为忝窃也】

闲居

土铛茶七椀瓦甑稷三升兀兀能言石腾腾有发僧净巾裁白氎拄杖采红藤尚喜冬来健逢山得遍登十一月十八日蒙恩再领冲佑邻里来贺谢以长句

绿章封事彻虚皇黄纸除书降野堂海上春常探先到壶中日已不胜长冰衘再署仙班贵鹤料重支玉粒香便挂朝冠亦良易金铜茶笼本相忘【往时尝使闽者例馈茶三年今不讲已久余盖未尝沾及也】

题老学庵壁

此生生计愈萧然架竹苫茆只数椽万卷古今消永日一窗昏晓送流年太平民乐无愁叹衰老形枯少睡眠唤得南村跛童子煎茶扫地亦随缘

冬晴日得闲游偶作

不用清歌素与蛮闲愁已自解连环闰年春近梅差早泽国风和雪尚悭诗思长桥蹇驴上棋声流水古松间笺天有事君知否正乞柴荆到死闲

示元礼

燕居侍立出扶行见汝成童我眼明但使乡闾称善士布衣未必愧公卿

书巢冬夜待旦

扫叶拥堦寒犬行编茆护栅老鸡鸣风霜渐逼岁时晚形影相依灯火明史策千年愧豪杰关河万里怆功名固应死抱无穷恨老病何由更请缨

醉后庄门望西南诸山

身是咸阳旧酒徒龙锺犹复泥村酤百年略似梦长短一醉且随家有无登览未应惭脚力功名正尔叹头颅夕阳又凭阑干立谁画三山岸帻图

着书

平生着书汗马牛一事不施今白头河洛未清非我责山林高卧复何求愚公可笑金堆屋老子唯须糟筑邱华表无人识归鹤烟波底处有驯鸥

探梅

我游东村冲暮烟断桥流水鸣溅溅欲寻梅花作一笑数枝忽到拄杖边高标元合着山泽绝艳岂复施丹铅定知曾授餐玉法不尔恐是凌波仙锦江赋诗忽万里蓬山把酒今三年相逢风味宛如昨人生何者非前缘颇思取醉极清赏杖头幸有百许钱但判插破乌纱帽莫记吹落黄金船

岁暮风雨

骄风起海澨浩荡东北来铁骑掠阵过秋涛触山囘老夫北窗下坐守寒炉灰处世困忧患万事学低摧便欲灭灯睡门闭不敢开并海固多风汝孱良可哀念昔少年日从戎何壮哉独骑洮河马涉渭夜衘枚

又

一冬少雨雪人意常昏昏夜半有奇事雨声卷江村陆子真老农破屋依颓垣扶持衰病身收召谴逐魂手烹墙阴荠美若乳下豚听雨取一醉不厌村酒浑眼眚灯生晕衣弊虱可扪父子幸相守万事何足论

自夏秋匮甚慨然有感

万卷纵横眼欲枯老犹闭户诵唐虞故人谁复访生死邻父幸能通有无云子翻匙新稻饭天吴坼绣旧衣襦时平得掩松根骨也胜王孙泣路隅

题四仙像

反敌鲸鲵世共雠汉公勲业过伊周市门洒泪尘埃里谁与朝廷植委裘【梅福】

又

世上年光东逝波咸阳铜狄几摩挲神仙不死成何事只向秋风感慨多【蓟子训】

又

曾看四岳荐虞鳏阅岁三千一瞬间归卧青山孤绝处白驴常伴白云闲【张果】

又

莲花峯下张超谷此老何曾有死生闻道清风明月夜至今鼻息乱松声【阵抟】

自责

穷途敢恃舌犹存小筑城西十里村未挂衣冠惭士节免输薪粲荷君恩文章跌宕忘绳墨学问荒唐失本原仕宦一生成底事子孙世世记吾言

自解

四十头颅已可知残年至此复何为着书不直一杯水看镜空添千缕丝达宦独骄儒作戏后生速化吏为师有冠当挂无余说但恨衰翁见事迟

午睡起消摇园中因登山麓薄暮乃归

老病攻百骸徽𬙊困束缚颓然一孰睡如获万金药窗明竹影乱林暖鸟声乐灰深香欲上火活汤正作亳瓯羞茗荈铜洗供盥濯整巾出庭户曳杖历岩壑遥岑见木杪细水啮篱脚踟躇遂忘归清啸送日落

群儿

野行遇群儿呼笑运甓忙共为小浮图嶙峋当道旁蚬壳以注灯椀足以焚香须臾一哄散无益亦何伤古来富贵人峩冠登庙堂谋谟一悖谬县宇失太康坐令安业民血喋而尸僵传呼一朝宠遗患日月长均为儿戏尔祸机孰深藏我作群儿诗特用砭世盲

久疾灼艾小愈晩出门外

老境侵凌病满躯火攻下策得枝梧沽来村酒初判醉叱去山童不遣扶霜重木凋鸦可数溪清鱼见鹳相呼兴阑却掩斋扉卧闲看青灯照药炉

夙兴弄笔偶书

忧患熏心少睡眠鸡号窗白一欣然道旁岁晩貂裘弊灯下书成铁砚穿杜老惯听儿索饭郑公何啻客无毡春风不解嫌贫病尚拟花前醉放颠

纵笔

山合水将穷真宜着放翁醉嫌天地迮老觉岁时公偃蹇松逃世翩仙鹤驾风旧交零落尽一笑与谁同

冬晴闲步东村由故塘还舍作

故园三径可婆娑遇兴遵涂负杖歌霜重天寒山色淡草枯野旷猎徒多解刀尚可谋黄犊挥帖无由致白鹅自计长闲何所恨一生心事在烟波

又

红藤拄杖独相羊路绕东村小岭傍水落枯萍黏蟹椵【乡人植竹以取蟹谓之蟹椴】云间寒日上鱼梁洛阳二顷言良是光范三书计本狂历尽危机识天意要令闲健返耕桑

十二月八日步至西村

腊月风和意已春时因散策过吾邻草烟漠漠柴门里牛迹重重野水滨多病所须唯药物差科未动是闲人今朝佛粥更相馈更觉江村节物新

夜闻湖中渔歌

梦囘一灯翳复明卧闻湖上渔歌声呜呜乍低忽更起袅袅欲断还微萦初随缺月堕烟浦已和残角吹江城悲伤似击渐离筑忠愤如抚桓伊筝放臣万里忧国泪戍客白首怀乡情峡猿失侣方独宿沙雁垂翅犹遐征巴巫竹枝短亭晩潇湘欸乃孤舟横世间此恨故相似使我百感何由平

忽得京书有感

白髪苍颜七十翁朽株枯木略相同如山储药难医拙齐斗堆金不换穷昨梦已抛空劫外残年全付醉眠中故人苦未知心事一纸空烦寄断鸿

晩步门外书触目

数椽茆屋镜湖旁乔木苍烟一径长酒贱过门多醉叟天寒栖亩有余粮歌呼草市知人乐箫鼓丛祠喜岁穰只道老来诗思尽未妨击壤颂时康

亲旧书来多问近况以诗荅之

耐辱推颓百不能居然老病住庵僧流年速似一弹指更事多于三折肱庭树影中闻夜汲邻机声里对寒灯沈诗任笔俱忘尽酒户新来却少增

开书箧见韩无咎书有感

老觉人间万事非幽栖幸已脱尘鞿残年得饱不啻足旧友半空谁与归开眼不妨成一梦翦翎何至羡群飞龙图老子今安在把卷灯前泪满衣

夜大雪歌

朔风吹雪飞万里三更蔌蔌鸣窗纸初疑天女下散花复恐麻姑行掷米异哉冻砚已生冰信矣重衾如泼水山中卧涧松竹折庭前蔽地乌鸢死昨日之燠殊昏昏桃李欲坼春满园阴阳错谬世或有物穷则变古所言虽云明年幸一麦冻馁沟壑知谁存呜呼今夕之雪未足论所忧明日𡶴高塞门

寄宇文成州

成州太守比何如梦里依然把臂初复起卿当用卿法长闲吾实爱吾庐五湖风雨孤舟夜万里关山一纸书正使两翁长隔阔子孙他日莫相疏

示子聿

我钻故纸似痴蝇汝复孳孳不少惩父子更兼师友分夜深常共短檠灯

雪

平郊漫漫觉天低况复寒云结惨凄老子方惊飞蛱蝶群儿已说聚狻猊中宵鸢堕频摧木彻旦鸡喑重压栖只待新晴梅坞去青鞋未怯踏春泥

夜坐

耿耿残灯夜未央负墙闲对篆盘香风号东北河冰合月落西南竹影长孤鹊欲栖频绕树寒龟无息稳搘床颓然坐睡那知晓推户朝曦已满廊

春雨

午夜听春雨发生端及期世忧殊未艾天意固难知士节承平日人材南渡时后生闻见狭抚枕叹吾衰梦与数客剧饮或请赋诗予已大醉纵笔书一绝觉而录之

高谈雄辩凭陵酒豪竹哀丝蹴蹋春占断名园排日醉不教虚作太平人

世事

世事说来犹可厌宦情梦里亦应无山林已结三生愿朝市谁非九折途醉舞杯盘无藉在狂吟风月不枝梧何人今擅丹青艺为画苏门长啸图

二子

两楹梦后少真儒毁誉徒劳岂识渠孟子无功如管仲扬雄有赋似相如敬王事业知谁继准易工夫故不疏孤学背时空绝叹白头穷巷抱遗书

谢郭希吕送石洞酒

从事今朝真到齐春和盎盎却秋凄色如夷甫玉麈尾价敌茂陵金袅蹄瑞露颇疑名太过槖泉犹恨韵差低山园雪后梅花动一榼常须手自携【瑞露桂杯酒得名甚盛槖泉岐下酒自昔名冠关中而失之太劲】

饮酒

六十四民安在哉千八百国俱烟埃世人一沤寄巨海对酒不醉吁可哀平生清狂今白首芒屦布裘称野叟晨兴窗几网蛛丝石洞书来饷名酒看月直到月无时寻花直到花片飞醉中往往花压帽邻里聚看湖边归先生两耳不须洗利名不到先生耳狂歌起舞君勿嘲青山白云终醉死

无题

金鞭朱弹忆春游万里桥东罨画楼梦倩晓风吹不去书凭春雁寄无由镜中颜鬓今如此幕下朋俦好在不箧有吴笺三万个拟将细字写新愁

雨雪兼旬有赋

冬温思雨雪稍久已复厌祁寒人怨咨千载语犹验人心自无常天命本不僭积阴势已极浮云会当敛山花红酣酣溪水绿滟滟短篷倘可具与子东入剡

北窗睡起

违物离人不计年万金难买北窗眠高怀元在羲皇上大事已明空劫前樵路细盘云外岭钓筒倒挿水中天此时消息君知否千载巢由未足贤

立春

绍煕又见四番春春日春盘节物新独酌三杯愁对影例添一岁老催人菊芽冒土如争出柳色摇村已渐匀身是兰亭山下客未容逸少擅清真

晓枕

残漏冬冬急明星磊磊高一从安枕卧无复揽衣劳熨斗生晨火熏笼覆缊袍一杯山药酒红日满亭皋

落梅

雪虐风饕愈凛然花中气节最高坚过时自合飘零去耻向东君更乞怜

又

醉折残梅一两枝不妨桃李自逢时向来冰雪严凝地力斡春囘竟是谁

闲居无客所与度日笔砚纸墨而已戏作长句

水复山重客到稀文房四士独相依黄金那得与齐价白首自应同告归韫玉面凹观墨聚浣花理腻觉豪飞【韫玉淄砚名浣花蜀笺名】兴阑却欲烧香睡闲听松声昼掩扉

壬子除夕

前村后村燎火明东家西家爆竹声老逢新正幸强健却视徂岁何峥嵘儿时祝身愿事主谈笑可使中原清岂知一出践忧患敛缩岂复希功名雪霜满鬓觉死近节物到眼空叹惊蚕官社公正暖热春盘傩鼓争施行蓬门车马所不至山僧野叟相逢迎呜呼吾曹见事晩古俗实在蚩蚩氓茆檐一笑语儿子明当满奉屠苏觥

癸丑正月二日

朱颜不老画中人绿酒追欢梦里身堪笑三山衰病叟闭门寂寂过新春

又

菊丛抽绿满枯荄绕舍梅花已遍开须信今春春事早江乡开岁有犇雷

避世行

君渴未尝饮鸩羽君饥未尝食乌喙惟其知之审取舍不待议有眼看青天对客实少味有口啖松柏火食太多事作官蓄妻孥陷阱安所避刀锯与鼎镬孰匪君自致欲求人迹不到处忘形麋鹿与俱逝杳杳白云青嶂间千岁巢居常避世

稽山农【余作避世行以为不可常也复作此篇】

华胥氏之国可以卜吾居无怀氏之民可以为吾友眼如岩电不看人腹似鸱夷惟贮酒周公礼乐寂不传司马兵法亡亦久赖有神农之学存至今扶犂近可师野叟粗缯大布以御冬黄粱黑黍身自舂园畦剪韭胜肉美社瓮拨醅如粥𬪩安得天下常年丰老死不见传边烽利名画断莫挂口子孙世作稽山农

牧牛儿

南村牧牛儿赤脚踏牛立衣穿江风冷笠败山雨急长陂望若远隘巷忽相及儿归牛入栏烟火茆檐湿

读书未终卷而睡有感

暮年缘一懒百事俱弃置今遂懒到书把卷辄坐睡其余懒则已感此独歔欷念昔少壮时日夜痛磨砺誓言死为期身在敢暴弃寜知未死前殆欲负此志颜囘称好学扬雄乃识字勉哉慕前修自画圣所讳

早春新晴

柳弄春柔拂小潭山横霁色卷浮岚飞扬旛脚掷东北零落梅花余二三村店疏灯新卖酒神祠叠鼓正祈蚕幽人睡起东园去芹茁萱芽又满篮

枕上闻禽声

屏掩轻寒酒半消断香残梦两无憀开年春意遽如许破晓一声婆饼焦

感旧

忆从南郑入成都气俗豪华海内无故苑燕开车载酒名姬舞罢斗量珠浣花江路青螭舫槎柳球场白雪驹囘首壮游真昨梦一竿风月老南湖【镜湖一名南湖】

夜雨

泽国寒多雨畸人夜少眠不缘酲作病只合醉终年庭草已争茁园梅空自怜重云不难抉无剑倚青天

又

寒雨连三夕幽居只数椽家贫轻过节身老怯增年日月悲歌里关山泪眼边梅花自开落叹息为谁妍

又

人日春犹浅鸡晨夜向阑残缸灯晕小单枕雨声寒难补皇天漏空思后土干山家尊酒薄怀抱若为寛

初晴野步

入市路三义缘山港半斜疏帘带残雪幽窦泻湍沙好鸟晴相语芳兰?欲芽病余无脚力随处憩人家

明日复雨排闷

湖上孤村冷欲冰更堪衰与病相乘梦囘点滴帘间雨心折青荧帐外灯虽有数椽常似客仅存一肉未成僧披衣偶取南华读打破愁城喜不胜

又

此老在家如出家蒲团趺坐读南华湿云不散雁呼伴幽室无声灯坠花心法先当破巢窟世缘最忌养萌芽行年七十方知悔万事无涯生有涯

小室

小室仅容膝焚香观昨非出门寜有碍知我正须希霜橘争棋乐仙壶卖药归平生钓竿手不解叩黄扉

浮世

浮世如流水滔滔日夜东百年均梦寐万古一虚空青鸟来云外铜驼卧棘中相逢惟痛饮令我忆无功

红梅

苎萝山下越谿女戏作长安时世妆白白朱朱虽小异断知不是百花香

又

雪里溪头已占春小园又试晩妆新放翁老去风情在恼得梅花醉似人

湖上

今朝雨初晴湖上好天色落梅纷可藉桑柳亦已拆老夫病良已并水散轻策冉冉春物新忽忽衰髪白四方岂不乐懒惰畏远客惟当勤买酒东城复南陌

晴甫一日复大风雨连日不止遣怀

书劎当年隘九州白头归卧一窗幽染成草色春犹浅老尽梅花雨未休得句已无前辈赏开编时与古人游山房小瓮今朝熟不恨尊前自献酬

癸丑上元三夕皆大雨雪

雨雪连三日孤城冷欲冰泥深唯响屐风恶更吹灯空恼追欢客何关在定僧一杯尝豉候寒影对崚嶒

寓叹

人生各自有穷通世事宁论拙与工裹马革心空许国不龟手药却成功早朝玉勒千门雪夜坐蓬窗万壑风借得奇书且勤读小儿能续地炉红【子坦以新昌木炭二百斤来】

幽兴

雨后梅花无复在老来酒盏顿成疏身如海燕不逢社家似瓜牛仅有庐短髪垂肩懒中散深居谢客病相如从今何以消长日剩种芭蕉学草书

缃梅

疏影横斜事已非小园日暮锁芳菲素绡应怯东风思故着重重浅色衣

又

香似海沈黄似酒不禁风雪最迟开放翁欲作梅花谱蜡屐搘筇日日来

又

红梅眼看风吹尽更有缃梅亦已无天与色香天自爱不教一点上蜂须

剑南诗稿卷二十六








卷二十七



钦定四库全书

劔南诗稿卷二十七

宋　陆游　撰

僧庐

僧庐土木涂金碧四出征求如羽檄富商豪吏多厚积宜其弃金如瓦砾贫民妻子半菽食一饥转作沟中瘠赋敛鞭笞县庭赤持以与僧亦不惜古者养民如养儿劝相农事忧其饥露台百金止不为尚愧七月周公诗流俗纷纷岂知此熟视创残谓当尔杰屋大像无时止安得疲民免饥死

春日

节节足足雀噪檐朱朱白白花窥帘坐旁设酒随时饮床上堆书信手拈寓世无求犹役役杜门不病亦厌厌春浓日永有佳处睡味着人如蜜甜

春游

镜湖春游甲吴越莺花如海城南陌十里笙歌声不绝不待清明寒食节青丝玉瓶挈新酿细柳穿鱼初出浪花外金羁络雪驹桥边翠幕围螭舫怕雨愁阴人未知时时微雨却相宜养花天色君须记正在轻云嫩霭时

怀昔

昔遇高皇帝华缨接俊游年光一弹指世事几浮沤故国但青嶂羇臣今白头平生笑李广痴绝望封侯

记梦

梦不出心境旷然成远游花残杜城醉木落华山秋战血磨长剑尘痕洗故裘那知觉来处身卧五湖舟

春阴

老境三年病新春十日阴孤舟镜湖客万里玉关心出岫云多态呼风鸟独吟读书惟恐尽倾酒却愁深

睡起行至门外有赋

窗黑停书课屏深养病眸雨声工破睡酒力不禁愁兀兀披衣起昏昏曳杖游柴荆晩未闭隔水数归牛

早春

旧学樊迟稼新通汜胜书不成筹国论且复爱吾庐

又

具牛将犊行野雉挟雌鸣农事不可缓闲人亦劝耕

又

近陂牛湩白远浦鸭头青一櫂悠然去东风吹酒醒

又

西村一抹烟柳弱小桃妍要识春风处先生拄杖前

醉吟

少日沉迷汗简青如今毁誉两冥冥书生弄笔如何信只合花前醉不醒

又

驱使难凭赤丁子传呼底用苍头儿世间如梦身如寄春去花空欲泥谁

又

牵经引礼人谁听是古非今世共憎何似对花倾绿酒自歌一曲醉腾腾

赠刘改之秀才

君居古荆州醉胆天宇小尚不拜厐公况肯依刘表胸中九渊蛟龙蟠笔底六月冰雹寒有时大叫脱乌帻不怕酒杯如海寛放翁七十病欲死相逢尚能刮眼看李广不生楚汉间封侯万户宜其难

蓬门

莫笑蓬门雀可罗老农正要养天和穿林袅袅孙登啸叩角呜呜甯戚歌睡美到明三展转饭甘捧腹一摩挲床头更听糟床注造物私吾亦已多

龙锺

龙锺一老寄荒村鼎食山栖久已分平日气吞云梦泽莫年缘在武夷君抢榆敢羡垂天翼倚市从嗤刺绣文幸有笔床茶灶在孤舟更入剡溪云

送佛照光老赴径山

大觉住育王拗折拄杖强到底佛照住育王挑得钵囊随诏起从来宗门话只要句不死说同说异庵外人若是吾宗寜有此日日风雨今日晴万里春光入帝城传宣江上走中使开堂座下罗公卿御香霭霭云共布法音浩浩潮收声报恩一句作么道常遣山林见太平

春社有感

憔悴前朝白发郎祠庭赋禄玷恩光寸心未与年俱老万事惟凭酒暂忘穿仗两曾观揖逊扶犂独幸返耕桑耆年凋落还堪叹社饮推排冠一乡【三山百家之聚年莫余先者】

春社

桑眼初开麦正青勃姑声里雨冥冥今朝有喜君知否到处人家醉不醒

又

社肉如林社酒浓乡邻罗拜祝年丰太平气象吾能说尽在冬冬社鼔中

又

柴门西畔枕陂塘社雨新添一尺强台省诸公方衮衮故应分喜到耕桑

又

太平处处是优场社日儿童喜欲狂且看参军唤苍鹘京都新禁舞斋郎

村夜

寂寂山村夜悠然醉倚门月昏天有晕风软水无痕迹为遭谗远身由不仕尊敢嗟车马绝同社自鸡豚

山园遣兴

输逋告籴走比邻恤患分灾累故人安得此身无一事林中数笋过残春

次韵陈机宜见赠

邂逅今年得若人翛然不染庾公尘思幽屈子歌山鬼语妙陈王赋洛神初接笑谈忘老惫熟观风度爱清真花时飞尽频行乐莫学衰翁睡过春

野意

堤长逾十里村小只三家山客弛樵担溪翁鸣钓车花深迷蝶梦雨急散蜂衙衰疾新年减青鞋上若耶

戒杀

物生天地间同此一太虚林林各自植但坐形骸拘日夜相残杀曾不置斯须皮毛备裘褐膏血资甘腴鸡鹜羊彘辈尚食稗与刍飞潜何与汝祸乃及禽鱼豺虎之害人亦为饥所驱汝顾不自省何暇议彼欤又于人类中各私六尺躯方其忿怒时流血视若无我欲反其源默观受气初梃刃之所加惨若在我肤朝饭一鬴豆莫饭一杯蔬扪腹?檐下陶然欢有余

余年四十六入峡忽复二十三年感怀赋长句

当年吊古巴东峡雪洒扁舟见早梅宋玉宅边新酒美巫山庙下莫猿哀樵柯烂尽棋方剧客甑炊成梦未回已把痴顽敌忧患不劳团扇念寒灰【刘梦得团扇歌曰当时初入君怀袖岂念寒炉有死灰】

山行

七十衰翁短鬓斑药瓢藤杖伴清闲平生恶路羊肠坂晩岁羸躯饭颗山一寸塔余青霭外数声钟下翠微间往来处处皆奇绝莫道先生兴尽还

雨中排闷

一春苦沉阴未省见桃李已逢暗寒食更值雨甲子重云失南山寸步困泥滓箨龙已一饱差可喜杜敬叔寓僧舍开轩松下以虚濑名之来求诗

君不见洛阳八节滩未至一舍闻惊湍生绡六幅谁所画入眼能令三伏寒又不见桐庐七里濑溅雪跳珠舞澎湃羊裘老子去千年绝世孤风凛如在杜陵之孙今胜流飘然不必事远游结茆古寺听松吹坐擅洛水桐江秋放翁百念俱已矣独有好奇心未死约君少待秋月明抱琴来宿写滩声

赠径山铦书记

径山老将无勍敌百万魔军俱扫迹座下何人策隽功筹略纵横铦记室铦公声名满吴会惟有放翁最先识奕奕挥毫王粲诗翩翩插羽陈琳檄风雷东海起伏龙缫藉圜丘荐苍璧径山入门第一义万口哗言真称职我谓铦公岂止此径山钵袋渠能得一枝白拂倘付之会见青天飞霹雳

五月一日作

处处稻分秧家家麦上场敢悲身老大独幸岁丰穰酪美朱樱熟菰青角黍香翛然一竹几饱受北窗凉春夏之交衰病相仍过芒种始健戏作

药裹关心百不知可怜笔砚锁蛛丝倒壶犹有莫春酒开卷遂无初夏诗户外逢人惊隔阔灯前顾影叹支离痴顽未伏常愁卧鼔缶长谣乐圣时

自嗟

青蔬半亩老生涯霜?萧萧只自嗟勋业蹉跎空许国文词浅俗不名家残骸皆作麒麟楦旧友仍非处士牙收得平生钓竿手长安西日更须遮

枕上述梦【五月十二日鸡鸣时作】

江湖送老一渔舟清梦犹成塞上游生马驹驰铁蹄踠古铙歌奏锦衣褠玉关雪急传烽火青海云开见戍楼白首不侯非所恨咿嘤床箦死堪羞

雨中排闷

润入盆山绿叶稠倦摊书帙小窗幽浮云不卷时时雨薄酒无功日日愁积潦涨来妨蹑屐好山遮尽罢登楼青秧揺荡湖堤决一饱前知未易谋

小轩夏夜凉甚偶得长句呈杜叔高秀才

遥夜帘栊已借秋阑干星斗挂檐头鹊翻清影移枝宿萤弄孤光拂簟流榻上琴书纷枕籍发根风露冷飕飗故人莫笑幽居陋此夕真从造物游

忆昔

忆昔西征日飞腾尚少年军书插鸟羽戍垒候狼烟渭水秋风夜岐山晓雪天金鞿驰叱拨绣袂舞婵娟但恨功名晩寜知老病纒虎头空有相麟阁竟无缘壮士埋巴峡【独孤策】孤身卧海壖安西九千里孙武十三篇裘叹苏秦弊鞭忧祖逖先何时闻诏下遣将入幽燕

夏日晩兴

高挂虚窗对绿池鸟啼声歇柳阴移含风珍簟闲眠处叠雪轻衫新浴时泉冷甘瓜开碧玉手香素藕罥【一作雪】长丝夕阳四面渔歌起又赴邻翁把钓期

老翁

老翁垂七十不复叹头颅浩荡新渔艇凋零旧酒徒严徐元衮衮管葛亦区区独有欣然处登山未用扶

困甚戏书

官如枝头干不受雨露恩身如水上浮泛泛寜有根刈?以苫屋缚柴以为门故人分禄米邻父饷鱼飧前门吏征租后门质襦禈不敢谋岁月且复支朝昏雨余幽花拆亦可侑清尊吾生信已乎终老此山村

岁晩

日月忽其逝吾生犹几何不从屠狗醉即和饭牛歌斧钺稽天讨金缯约敌和无情恨荆棘岁晩暗铜驼

戏咏山阴风物

万里秦吴税驾迟还乡已叹?成丝城边绿树山阴道水际朱扉夏禹祠项里杨梅盐可彻【太白梁园吟玉盘杨梅为君设吴盐如花皎白雪不知杨梅酸者乃荐以盐佳品未尝用也】湘湖莼菜?偏宜【莼菜最宜盐?所谓未下盐?者言下盐?则非羊酪可敌盖威言莼羮之美尔】图经草草常堪恨好事他年采此诗

老健

才智不足狂有余此身老健更谁如齿牢尚可决干肉目了未妨观细书不怪模棱嗤了了但惊紾臂劝徐徐晓看瓜垄初牵蔓一笑呼儿勿废鉏

六月晦日作

长夏忽云过徂年行且休川原方渴雨草木已惊秋露蔓晨犹泫风蝉莫更遒明窗对清镜世事判悠悠

喜雨

雷车隆隆南山阳电光煜煜北斗傍急雨横斜生土香草木苏醒起仆僵芭蕉抽心凤尾长薜荔引蔓龙鳞苍葛?竹簟夜更凉超然真欲无羲皇常年七月蚊殷廊今夕肃肃疑飞霜水车罢踏戽斗藏家家买酒歌时康

门外纳凉

玄云障落日早得数刻凉寒泉洒门前浴罢倚胡床蝉声晩逾壮藕花凋更香啸咏忽已久野色来苍苍新月淡无辉大星森有芒水鸟亦归宿飞鸣掠横塘人生各有时何至终身忙抚髀三太息坠露湿衣裳

赠苏赵叟兄弟

君家真德门才杰生衮衮托契则甚深所恨相识晩携文数过我每读必三反譬如天厩驹真是渥洼产闭门万卷读更要极源本才难圣所叹期子敢不远

癸丑七夕

风露中庭十丈寛天河仰视白漫漫难寻仙客乘槎路且伴吾儿乞巧盘秋早时闻桐叶坠夜凉已怯纻衣单民无余力年多恶退士私忧实万端

共语

乔岳成尘巨海枯欲求共语一人无黄金已作飞烟去痴汉终身守药炉

书叹

少年志欲扫边尘至老寜知不少伸览镜已悲身潦倒横戈空觉胆轮囷生无鲍叔能知已死有要离与卜邻西望不须揩病眼长安冠剑几番新

秋晓倚阑

云罅纤纤玉一钩小庭风露更清柔老来朋旧凋零尽独倚阑干特地愁

癸丑七月二十七夜梦游华岳庙

驿树秋风急关城莫角悲平生忠愤意来拜华山祠

又

牲碑别正朔祠祝敌衣冠神亦岂堪此出门山雨寒仆顷在征西大幕登高望关辅乐之每冀王师拓定得卜居焉暇日记此意以示子孙

八月残暑退秋声满庭树岂无四方志衰病迫霜露南北会当一老我悲不遇子孙勉西迁俗厚吾所慕约已收孤嫠教子立门户黍稌暗阡陌鹑雉足匕箸永为河渭民勿惮关山路

读陶诗

我诗慕渊明恨不造其微退归亦已晩饮酒或庶几雨余鉏瓜垄月下坐钓矶千载无斯人吾将谁与归

秋夜感旧十二韵

冷萤缀蓬根忽复照高树年光逝不留百感集迟莫往者秦蜀间慷慨事征戍猿啼鬼迷店马噤飞石铺【鬼迷店在大散关下飞石铺在小益道中常有崩石】危岭高入云朽栈劣容步天近星宿大江恶蛟鼍怒意气颇自奇性命那复顾最怀清渭上冲雪夜掠渡封侯细事尔所冀垂竹素兜鍪竟何成岂独儒冠误当时妄校尉旗纛今照路浩歌遂成章聊慰老不遇

幽居

海澨结茆新退藏常畏人已侵垂老境尚爱不赀身丹灶长生药巢居上古民秋来有奇事鸥鹭日相亲

醉题

勿笑山翁病满躯胸中侠气未全无双瞳遇醉犹如电五木随呼尽作卢代北军人富羊马江南奇士出菰芦何由亲奉平戎诏蹴踏关中建帝都

雨凉小饮戏作

孤村小院雨输凉团扇流尘簟避床蛩思感秋吟坏壁萤光乘暗绕高梁巾箱字细成褫懒醁杯深断送狂坐睡觉来人已散帘栊时度玉簪香【玉簪花名】

题斋壁

迹是沧浪客家居?䅉村秋菰芼羮滑社酒带醅浑勋业知难遂文章不更论惟余此身在分付与乾坤癸丑重九登山亭追怀顷在兴元常以是日猎中梁山下乐甚慨然赋诗予于是生六十有九年矣

生年六十九重阳辙遍秦吴岁月长南郑从戎嗟尚壮中梁纵猎最难忘离披雉拂雕鞍堕??狐穿古冢藏梦断酒醒今万里亦逢佳节正悲伤

秋兴

秋风又满会稽城有客飘然万事轻久向林间得佳趣不知身外有浮名葡萄雨足初全紫乌桕霜前已半頳欲把一杯终觉懒老来怀抱为谁倾

雨夜排闷

羸病愁灯影羇怀怯雨声新秋忽已半垂老若为情金印儿嬉事青编身后名何如破窗下袖手送余生

又

村巷时时雨江城夜夜砧沉忧羇客梦孤愤远臣心身病常须药囊空未赎琴明朝镜中发饱受雪霜侵

秋日出游戏作

箬帽蓑衣自道宜不论晴雨着无时半醒半醉人争看是圣是凡谁得知

又

薄云韬日未成雨野水啮沙争赴溪书册懒看聊作伴酒壶不饮亦常携

雨中夕食戏作

高秋滴阶雨作泥黄昏争林雀欲栖临窗一饭颇简快半升脱粟浇黄虀

又

粗饭寒菹到手空属餍也与八珍同家人见惯浑闲事笑杀新来两髻童

又

粳粒微红愧食珍蕨芽初白喜尝新摩挲便腹无忧责我是人间得计人

自警

堕发满晨梳荒畦入晩鉏凉生团扇厄病退短筇疏圣道功殊浅尘缘习未除青灯幸如故勉近读残书

寄方瞳胡先生

形槁神弥王心虚脑自凝平生一酒榼万里两行縢安枕存玄牝斋居养绦陵他年乔岳下正昼看飞腾【古仙人飞升皆在五岳名山故人少见者】

雨夕焚香

芭蕉叶上雨催凉蟋蟀声中夜渐长翻十二经真太漫与君共此一炉香

秋雨初霁徙倚门外有作

三十余年此结庐客来不用笑迂疏前身已预兰亭会老眼曾窥禹穴书浮瓮社醅香出屋登场秋稼穗盈车萧萧蓬?虽衰矣追逐乡邻尚有余

雨中作

野外偏于看雨宜映空渡水细如丝川云借润支琴石磵水分流洗药池未肯高眠成老态却缘危坐得新诗悠然更助邻丁喜渐近收荞下麦时

赠老鸡

峩峩赤帻先群辈喔喔长鸣盖四郊意气虽雄无处用风霜从我老衡茅

又

场中啄粟树头栖三唱明星出尚低关路元无孟尝客吴儿莫议会稽鸡

秋晩闲步邻曲以予近尝卧病皆欣然迎劳

放翁病起出门行绩女窥篱牧竖迎酒似粥𬪩知社到?如盘大喜秋成归来早觉人情好对此弥将世事轻红树青山只如昨长安拜免几公卿

雨夜

岁晩?茨劣自容齿揺将脱发将童心游万里关河外身卧一窗风雨中医不可招惟忍病书犹能读足忘穷夜阑睡觉蛩声里时见灯花落碎红

醉卧道旁

烂醉今朝卧道傍乡闾共为护牛羊高怀那遣群儿觉至理真能万事忘唤起瘦躯犹嵬峩扶归困睫更芒洋冻韲快嚼?檐下拍手从人笑老狂

枕上闻急雨

枕上雨声如许奇残荷丛竹共催诗唤回二十三年梦灯火云安驿里时

又

酒病羇愁一洗空长歌高枕雨声中传闻溪港深三尺明日扁舟处处通【港涸久不通舟檝两日雨殊可喜也】

得赵若川书因寄

泽居路绝人不到晨起忽传双鲤鱼储泪一升悲世事减愁三尺看君书龙墀对策言伤直山邑迎亲计未疏老病闭门谁省录因风时肯问何如

梦至洛中观牡丹繁丽溢目觉而有赋

两京初驾小羊车憔悴江湖岁月賖老去已忘天下事梦中犹看洛阳花妖魂艶骨千年在朱弹金鞭一笑哗寄语边人莫痴绝祈连还汝旧风沙

闲居对食书愧

游宦无功坐免归谁令盘箸极甘肥锦鳞差尾鱼登俎绣羽骈头雉触机桑落满壶春盎盎雨前转硙雪霏霏残年何地酬君赐自古羇臣厌蕨薇

又

老病家居幸岁穰味兼南北饫枯肠满脾蜜熟𫗠𫗮美下栈羊肥馎饦香拨剌河鲂初出水迷离穴兔正迎霜山僧一钵无余念应笑先生为口忙

秋夜独酌

壮志随年减羇愁与夜长月高寒晕淡花坼露丛香仕畏谗销骨归判酒腐肠青灯写孤影相劝尽余觞

风云交作戏题

云脚如龙爪空中挟雨来何关风伯事欲到却吹回

自嘲

岁月推迁万事非放翁可笑白头痴此生竟出古人下有志尚如年少时僻学固应知者少长歌莫问和予谁自嘲自解君毋怪老大从人百不宜

书室

客来莫笑席尘凝静处工夫却少增黑蚁常翻鲁壁简瘦蛟时落越溪藤尚能豪健如霜鹘未遽衰残学冻蝇更喜论文有儿子夜窗相对短檠灯

数日秋气已深清坐无酒戏题长句

渐近重阳天气嘉数椽茆屋淡生涯山童拥篲扫黄叶邻女傍篱收碧花避俗要生轮四角出门何啻路三义晩窗酒尽无多叹试问前村好事家

五更起坐

世间醉梦过浮生谁肯披衣坐五更煜煜心光回自照绵绵踵息浩无声古人得意捐糟粕痴子何知堕化城七十老翁须努力邻鸡才唱又窗明

谿上杂言

谿上之丘吾可以休谿中之舟吾可以游一裘虽弊可度风雪虐一箪虽薄未有旦夕忧愧于此心鼎食其敢饱负其所学蝉冕增吾羞古人谁谓不可见黄卷犹能睹生面百谷薿薿知稷功九州茫茫开禹甸巍巍成功亦何有治乱但如翻覆手逢时皆可致唐虞比身管乐寜非苟树桑酿酒蕃鸡豚是中端有王业存一朝遇合得施设千载始知吾道尊

厌事

厌事便微疾贪眠幸早寒人虽笑疏懒天实闵衰残韦布何曾贱茆茨本自寛黄花插乌?一醉有余欢

方池

莫笑方池小清泉数斛寛照花红锦烂洗砚黑蛟蟠日取供茶鼎时来掷钓竿秋风过栏角也解作微澜

劎南诗槀卷二十七

<集部,别集类,南宋建炎至德佑,剑南诗藁>








卷二十八



钦定四库全书

剑南诗稿卷二十八

宋　陆游　撰

感怀

老病与世绝屏迹三家村我居一何陋举手屋可扪客至不能迎坚坐度朝昏一窗修竹下超然傲羲轩外物自变迁内景常默存黄流不注海浩浩朝崐崘妙道本自得至言初不烦功成出绪余犹足康黎元

又

卜居镜湖上一庵环翠屏竹林藏谽谺岭路蟠青冥骞腾立奇石崭绝瞻危亭车马虽扫迹猿鸟与忘形我行半九州蹋尽芒鞋青岂知雪满鬓于兹敞云扃丹砂收箭镞茯苓㔉人形辽天渺归鹤一瞬三千龄

又

平生喜栽花赖以娱寂寞小园财一亩粲粲万跗萼典衣买紫桂辍食致红药阡眠香草茂掩苒烟柳弱踏雨探花开障风畏花落虽惭童心在终胜尘事缚今日疾稍间天气亦清廓啼鸟寒不归可以侑吾酌

又

残年迫衰谢婴疾归乡枌诸贤渡江初总角幸有闻才非楚倚相亦能读典坟夫岂或使之后死与斯文世儒凿户牖道术将瓜分孤陋守一说百氏殆可焚后来岂无人鼻垩谁挥斤巍巍贞观治房魏出河汾

出游

采药今朝偶出游溪边小立唤渔舟未须着句悲揺落嫩日和风不似秋

又

朝行蹑𪨗穿幽谷莫返褰裳涉乱流提起短筇成一笑每烦上座为分忧

读杜诗偶成

一念寜容事物侵天魔元自是知音拾遗大欠修行力小吏相轻尚动心

秋夜即事

鸟宿牛归户欲扃灯前老子影伶俜湿云不散初闻雁深竹微明尚有萤一卷旧书开蠧简半升浊酒倒余瓶乘闲欲拟归来作小草斜行满曲屏

物有可叹者因戏作数语以识之

鸡栖及我未掩扉犬虽远出莫自归司晨警夜职交举簸糠弃粒报亦微查查双鹊更愧汝庭树夜宿常相依岂怜主人老寂寞?热蓬户不忍违养鸱甚恩健即去养鹰虽久饱亦飞嗟哉物性厚薄异使我隐几空歔欷

老怀

身见高皇再造初名场流辈略无余旧书科斗才存字薄业蜗牛仅有庐迂士岂堪新贵使少年自与老人疏荒园寂寂堆霜叶抱瓮何妨日灌蔬

对酒

古今共有死长短无百年方其欲暝时如困得熟眠世以生时心妄度死者情疑其不忍去一笑可绝缨区区计生死不如持一觞一觞浇不平万事俱可忘待酒忘万事犹是役于酒醉醒不到处夭魔自奔走

东村散步有怀张汉州

扶杖村东路秋来始此回寒鸦盘阵起野菊卧枝开忧国丹心折怀人雪?催房湖八千里那得足书来

晚寒自东村步归

夕阳下平野落叶满荒街村店卖????面人家焼豆?溪风透布褐草露湿芒鞋骨相元如此何由与世谐

排闷

丈夫结发志功名大事真当以死争我昔驻车筹笔驿孔明千载尚如生

又

曾携一剑远从戎秦赵关河顾盼中老去功名无复梦凌烟分付黑头公

又

四十从军渭水边功名无命气犹全白头烂醉东吴市自拔长刀割彘肩

又

西塞山前吹笛声曲终已过雒阳城君能洗尽世间念何处楼台无月明

又

万里风中寄断蓬古来虚死几英雄拔山力与回天势不满先生一笑中

又

风霜九月冷飕飗湖海飘然一布裘亲见伏羲初画卦转头三十万春秋

初寒病中有感

楚水枫林霜露新白头一叟正吟呻牛衣未起王章疾马磨何伤许靖贫治道本来存简册神州谁与静烟尘新亭对泣犹稀见况觅夷吾一辈人

放歌行

君不见汾阳富贵近古无二十四考书中书又不见慈明起自布衣中九十五日至三公人生穷达各有命拂衣径去犹差胜介推焚死终不悔梁鸿寄食吾何病安用随牒东复西献谀耐辱希阶梯初无公论判泾渭徒使新贵矜云泥稽山一老贫无食衣破履穿面黧黑谁知快意举世无南山之南北山北

山头石

秋风万木霣春雨百草生造物初何心时至自枯荣惟有山头石岁月浩莫测不知四时运常带太古色老翁一生居此山脚力欲尽犹跻攀时时抚石三太息安得此身如尔顽

有客

有客隐华山学道忘岁月灵苗生绝壁光景中夜发㔉根食之尽倏尔换金骨通籍虎豹阍日预通明谒绿章奏封事误字坐责罚后身幸不忘去日苦飘忽白首三入朝未省及黔突方逃申公钳已取卞和刖福微不盈眦罪众几擢发上天岂怜之寸步使屡蹶拔其利欲根还之山水窟洗心谢宿愆世事等闽粤

幽居

穷老苦畏事雅意在丘壑结茆镜湖上卒岁安寂寞有门常懒开壁间挂双𪨗犹恨未远人静夜闻城角

又

来客无僮奴剥啄自叩户主人亦萧然茗饮不能具清言正绝倒日莫亟散去更欲尽所怀衣薄畏霜露

又

山园手栽花日夜数花时花开亦已落一欢自无期劝君强自娱勿作儿女悲春风染柳条不染君鬓丝

又

种菜三四畦畜豚七八个永言给宾祭且复课慵惰霜清黄犊健土润小雨过冬耕不可失努力勿安卧

又

放翁家山阴其贫盖一国骨相异虎头祠禄真鸡肋有米薪未具坐待至曛黑躬耕岂所难一饱非尔力

野兴

身似孤鸿铩羽翰悲鸣饮啄住江干酒阑客思多新感病起衰颜失故丹倦枕忽闻中夜雨疏砧又报一年寒幽窗晤语无来客空倚诗情强自寛

又

老去痴顽百不能非醒非醉日腾腾敲门惟有征租吏好事元无送米僧旧俗不还谁复念古书虽在渐难凭平生意气今如此惆怅西窗半夜灯

又

残水涓涓入野塘菊花犹放数枝黄闷思野步便晴日病怯冬温喜薄霜汤饼鬻成新兔美脍韲捣罢绿橙香人间富贵知何得商略山林却味长

又

水作縠纹微起伏天如卵色半阴晴偶来竹下搘颐坐却向藤阴曳杖行西埭人喧荻船过东村灯上纬车鸣幽居应接真无暇莫讶经年懒入城

买油

习气年来扫未平梦回犹喜读书声冬裘不赎浑闲事且为吾儿续短檠

系舟

系舟江浦待潮平叹息无人共月明历尽世间多少事飘然依旧老书生

又

地旷月明铺素练霜寒河浅拂轻绡手扶万里天坛杖夜过前村禹会桥

初冬至近村

南国霜常晩初冬叶始红旷怀牛屋下美睡雨声中沮水忆浮马【西鄙军行溪过涧皆浮而济】嶓山思射熊何由效唐将八十下辽东

古筑城曲

筑城声酸嘶汉月傍城低白骨若不掩高与长城齐

又

长城高际天三十万人守一日诏书来扶苏先授首

又

百丈筑城身千步掘城壕咸阳三月火始悔此徒劳

又

峄山访秦碑断裂无完笔惟有筑城词哀怨如当日

山园

山泉引????涨清池野蔓移根络短篱艺果极知非老事接花聊复效儿嬉提壶言语开颜听斵木衣襦缓步窥莫笑题诗还满纸小园幽事要君知

将军行

将军入奏平燕策持笏榻前亲指画天山热海在目中下殿即日名烜赫驰出都门雪初霁直过黄河冰未坼绣旗方掠桑干渡羽檄已入金台陌勇士如鹰健欲飞孱王似兔何劳搦戎服押俘献庙社正衙第赏颁诏册端门赐酺天下庆御觞尚恨沧溟迮从来文吏喜相轻聊遣濡毫书竹帛

古别离

孤城穷巷秋寂寂美人停梭夜叹息空园露湿荆棘枝荒蹊月照狐狸迹忆君去时儿在腹走如黄犊爷未识紫姑吉语元无据况凭瓦兆占归日嫁来不省出门前魂梦何因识酒泉粉绵磨镜不忍照女子盛时无十年

寄子虡

吾儿适淮壖送之梅市桥三年安得过思汝双鬓凋今年当代归秋色已萧萧迎汝不惮远梦溯钱塘潮人事不可料邑民挽归桡郡牧部使者交章闻之朝增秩复使留此事久寂寥念汝未育子大女方垂髫小女闻学行想像扶床娇汝少知读易外物莫能揺但愿早举孙不必七叶貂归来郎罢前相从乐箪瓢

泛舟自中堰入湖

水缩沙洲出霜清木叶丹鹭群横澹霭鸦阵报初寒冷落人情见衰迟世念阑惟留一句子村舍话团𪢮

夜归舟中作

意薄杨修唤小儿孤舟自笑发成丝放开痴腹无非梦拈起幽怀摠是诗霜下忽惊桐叶尽滩生更觉水声奇余年那恨驱黄犊除却为农百不宜

蓬莱阁闻大风

天风揺荡万松声卷海颓山得我惊触滟滪堆秋起柂鏖皋兰下夜还营荷戈老气纵横在看剑新诗欬唾成兴尽却寻湖上路醉看月堕斗枃倾

小出塞曲

全师出雁塞百战运龙韬金络洮州马珠装夏国刀度沙风破肉攻垒雪平壕明日受降处甲齐熊耳高

冬日园中作

园荒阙扫除篱败且枝梧久旱池萍死新霜野蔓枯寒炉殊未议浊酒却时酤飞动郊原兴饥鹰待指呼

登山亭

新得天台古涧藤强扶衰疾蹋崚增登高临远虽多感叹老嗟卑却未曾纸上是非难尽信人间祸福有相乘早知等是枯鱼肆乞水何须望斗升

拄杖歌

道人四壁空无有一炷清香闲袖手床边独有拄杖子疾病相扶真我友禅房按膝秋听雨野店敲门莫賖酒畏途九折历欲尽世上谁如君耐久老矣更踏千山云何可一日无此君归来灯前夜欲半露柱说法君应闻

冬晴

吴中霜雪晩初冬正佳时丹枫未辞林黄菊犹残枝鸣雁过长空纤鳞泳清池气和未重裘临水照须眉悠然据石坐亦复出门嬉野老荷鉏至一笑成幽期

冬夕

犬吠惊飘叶禽喧换宿枝堕空霜肃肃垂地斗离离野叟读书罢高城吹角悲功名浑错料老病却如期

又

不寐起中夕披衣增慨慷千金空市骨三沐竟刳肠世事粗能识吾生安用长布裘?屋底死去亦芬芳

十月十五夜对月

离海月盈丈寒光万里明众星敛欲尽一镜独徐行重露滴松鬛高风吹鹤声老来殊畏冷不尽倚阑情

久疾

久疾无时已残年莫更论流离魂未返穷困舌空存畊垅关心事祠官荷主恩但愁垂老眼不见定中原

又

残年仍卧疾窗户夜愔愔一日且复过久生非所钦暗尘侵药笥微月伴衣砧万里怀良友前盟可得寻

又

幽屏元无事沉绵自鲜欢胫长犹可截冠挂岂容弹捣药香尘细寻书蜜炬残晩来差觉健风月小庭寛舍北望牛头山山有延胜寺先太傅书堂在焉六年前尝泛小江往游寺焚于睦寇书堂无复存矣

太傅读书处秋风曾问途江如青弋险山似白盐孤【山形绝类蘷府之白盐但差卑小耳】路尽还登岭林开忽见湖草堂无复识流涕想规模

十月十九日大风作寒闭户竟日

霜风卷地起落叶拥蜗庐终日澹无事一窗寛有余坐多知力耗食少觉心虚懒惰无新句松声忽起予

寄天封明老

浪迹天台一梦中距今四十五秋风胜游回首似昨日衰病侵人成老翁圣寺参差石桥外仙蓬缥缈玉霄东因君又动青鞋兴目断千峯翠倚空

村居

衰病污朝着恩寛得免归粗能心自信不恨世相违草市寒沽酒江城夜捣衣是中堪送老高枕谢招麾

又

自笑触藩羝人嘲失旦鸡囊悭衣任短山冷屋便低宦拙谗销骨言狂悔噬脐自今焚笔砚有手但扶犂

十月下旬暄甚戏作小诗

老怯霜风尽日眠素屏纸帐拥蛮毡为君小试回春手便似暄妍二月天

霜天杂兴

枫叶全丹槲叶黄江城残角伴斜阳琴书自足闲中乐天地能容醉后狂老死山林初不憾梦游河渭独难忘谷城黄石今安在取履犹思效子房

又

万鼔风声吼屋边老人裘绔旋装绵晨梳堕髪知衰甚夜枕闻鸡尚慨然身后文章空饱蠧眼前交旧半沉泉饭蔬饮水平生惯耻向天公更乞怜

又

少学愚公一味愚莫年仍似病相如闲吟寄友惟生纸草具留僧只野蔬雨涩溪流殊未足霜高木叶已无余潭州丞相怜衰疾细字时收尺素书

连日风雨寒甚夜忽大风明旦遂晴

万里浮云一埽空碧天无际日曈昽欢声四起春风里恰似祥符景德中

怀昔

昔者戍梁益寝饭鞍马间一日岁欲莫扬鞭临散关增冰塞渭水飞雪暗岐山怅望钓璜公英槩如可还挺劎刺乳虎血溅貂裘殷至今传军中尚愧壮士颜岂知堕老境槁木蒙霜菅泽国气候晚仲冬雪犹悭曩事空梦想拥褐自笑孱烽烟尚未靖大弓何时弯

寄题王俊卿看山堂

广文风度绝清真一代论交不数人车马到门常谢病北山虽远却相亲

又

闭户终年懒出游北山山色可消愁何时一扫边尘尽更约同吟太华秋

绝叹

老屋环青嶂衰翁卧白头残书且遮眼薄酒不浇愁世故真难料吾生愈觉浮余年更须惜幸得返山丘

风雨

风雨连三日衰翁不下堂弄书聊自适与世已相忘坼栗经霜饱搓橙带露香地炉供小饮亦足慰凄凉

晚过邻曲

阳狂跌宕送年华信步来寻野老家浅濑水清逢立鹭横林叶尽数栖鸦书生一饱依耕耒壮士孤愁入戍笳王绩但思酣美醖葛洪不复问丹砂

莫仲谦挽词

怀器潜山泽逢时起薜萝星辰占宝劎雷雨化龙梭禹穴书虽富浯溪石未磨门闾更须筑有子继三科

病起

一病辄经旬几病能不死诚知迫颓年暂健亦自喜半窗风竹影晴景极清美读书虽益懒尚可日百纸引镜整角巾病思真一洗悠然度朝晡万事如覆水

晩兴

一声天边断雁哀数蕊篱外蚤梅开幽人耐冷倚门久送月堕湖归去来

赠粉鼻【畜猫名也】

连夕狸奴磔鼠频怒髯噀血护残囷问渠何似朱门里日饱鱼飧睡锦茵

与儿辈论李杜韩柳文章偶成

吏部仪曹体不同拾遗供奉各家风未言看到无同处看得同时已有功

梦至小益

梦觉空山泪渍衿西游岁月苦骎骎葭萌古路缘云壁桔柏浮梁暗栎林坐上新声犹蜀伎道傍逆旅已秦音荷戈意气浑如昨自笑摧颓负壮心

怀绍兴间往还诸公

早岁从诸杰森然尽国华辞工出月胁笔健拔鲸牙道在穷何憾年殂生有涯湖山元不改老泪湿风沙

磨衲道衣

久脱朝衣学道装溪云野鹤作身章何时九转丹砂熟却插金貂侍紫皇

溪上作

落日溪边杖白头破裘不补冷飕飕戅愚酷信纸上语老病犹先天下忧末俗陵迟稀独立斯文崩坏欲横流绍兴人物嗟谁在空记当年接俊游

又

伛偻溪头白髪翁莫年心事一枝筇山衔落日青横野鸦起平沙黑蔽空天下可忧非一事书生无地效孤忠东山七月犹关念未忍浮沉酒盏中

小憩

徐行散腰膂小憩啬精神休养观书眼调娱宴坐身青毡我家旧红粟太仓陈温饱无余事寒龟息自匀癸丑十一月下旬温燠如春晦日忽大风作雪

今年一冬晴日多草木萌甲风气和百钱布被未议赎老翁曝背儿行歌吾侪小人虑不远积雪苦寒来岂晚青天方行三尺乌不料黑云高𡶴明朝雪恶冻复饿儿啼颊皴翁噤卧九重巍巍那得知阁门催班百官贺

占城?竹拄杖

参云气压葛陂龙跨海来扶笠泽翁八十尚思行脚在与君处处现神通

西城

市步群嚣散关门夕照明河流倒桥影雪野聚乌声繁杵闻深巷寒烟下废城匆匆船尽发争趁早潮平

东城

墟落敛莫烟林梢偃新月河桥灯渐闹柳岸船犹发薄酒吹欲无伫立搔短髪谁知七十翁岁晩念裘褐

斯道

斯道有显晦所忧非贱贫乾坤均一气边徼亦吾人朋党消廷论鉏耰洗战尘清时更何事处处是尧民

病起山居日有幽事戏作

灵府超然外物轻静中谈笑却三彭晴窗风竹参差影霜树山禽格磔声客出异苗咨药品僧携奇篆乞书评幽居亦未全无事更用人间有姓名

又

鹤骨龟肠欲不禁扶衰初喜罢呻吟盆山冰释书窗暖药灶香浓道院深笔健乍临新获帖手生重理旧传琴闭门局促还堪恨云海何时豁此心

蜗庐

蜗庐四壁空也过百年中葑火朝供?芦绵夕御风不憎穷有祟自以放名翁但恨村醪薄衰颜只暂红

冬夜读书有感

一指头禅用不穷一刀匕药去凌空汗牛充栋成何事堪笑迂儒错用功

又

胸中十万宿貔貅皂纛黄旗志未酬莫笑蓬窗白头客时来谈笑取幽州

十二月九日枕上作

卧听百舌语帘栊已是新春不是冬堪叹老来如许病正令无病亦无悰

记梦

黄河衮衮抱潼关苍翠中条接华山城郭丘墟人尽老药炉依旧白云间

又

西岩老宿雪垂肩白石为粮四百年喜我未忘山下路殷懃握手一欣然

又

三髻山童喜欲颠下山迎我拜溪边松阴拂罢苍苔石接竹穿云理旧泉

镜湖女

湖中居人事舟檝家家以舟作生业女儿妆面花样红小伞翻翻乱荷叶日莫归来月色新菱歌缥缈泛烟津到家更约西邻女明日湖桥看赛神

劎南诗稿卷二十八








卷二十九



钦定四库全书

劎南诗稿卷二十九

宋　陆游　撰

水村曲

山村今年晚禾旱奏下民租蠲太半水村雨足米狼戾也放三分慰民意看榜归来迭歌舞共喜清平好官府老翁犹记军兴时汝辈少年那得知

石洞饷酒

忘忧自古无上策欲饮家贫酒杯迮今朝鹊喜报远饷未坼赤泥先动色鱼长三尺催脍玉巨蟹两螯仍斫雪勿言地僻少过从清风明月俱吾客驱除二竖走三彭零落眼花生耳热陶然酣卧听松声愧尔公卿足忧责

病退

病退身仍健春回日渐长神诃金鼎药龙出玉函方美睡三竿日安禅半篆香残年已如许幸复起膏盲

偶书

身放江湖远年推里巷尊邻翁分酒子羽客借桐孙决决冰消涧纎纎柳映门小车非汉相时亦到前村

读史

南言莼菜似羊酪北说荔枝如石榴自古论人多类此简编千载判悠悠

饮石洞酒戏作

酣酣霞晕力通神澹澹鹅雏色可人一笑破除垂老日满怀揺荡隔年春梅花的的吹初破杨柳纎纎染未匀醉倒桥边人不怪西曹免护相君茵

霜寒

霜重晨檐滴薪干夜焙温老惟便布褐病不出柴门瓶里梅花堕窗间鹊语喧闲人信无事午睡到黄昏

赛神曲

击鼔坎坎吹笙呜呜绿袍槐简立老巫红衫绣裙舞小姑乌桕烛明蜡不如鲤鱼糁美出神厨老巫前致词小姑抱酒壶愿神来享常驩娱使我嘉谷收连车牛羊暮归塞门闾鸡鹜一母生百雏岁岁赐粟年年蠲租蒲鞭不施圜土空虚束草作官但形模刻木为吏无文书淳风复还羲皇初绳亦不结况其余神归人散醉相扶夜深歌舞官道隅

凉州行

凉州四面皆沙碛风吹沙平马无迹东门供张接中使万里朱宣布袄敕敕中墨色如未干君王心念儿郎寒当街谢恩拜舞罢万岁声上黄云端安西北庭皆郡县四方朝贡无征战旧时强敌陷关中五丈原头作边面

望夫石

送君远戍交河北男儿自以身许国不能弯弓骑恶马欲随君去何由得登山矫首西北云形容虽变心犹存月明夜夜照泪痕铁心石肠输与君

江村道中书触目

短篱曲曲对开门修竹阴阴不见村别浦回潮鱼沪密孤舟春近雁沙温路逢行客时交辔店卖新醅一举樽忽过乱山幽绝处恍如白帝到东屯

采莲曲

采莲吴姝巧笑倩小舟点破烟波面双头折得欲有赠重重叶盖羞人见女伴相邀拾翠羽归棹如飞那可许倾鬟障袖不譍人遥指石帆山下雨

兀坐颇念游历山水戏作

万里当时寄一官十年客枕不曾安鬼愁滩下扁舟晩虵退陂前古驿寒昔叹远游生雪?近缘多病学金丹功名非复衰翁事独有江山兴未阑【鬼愁滩在安康汉江中虵退陂在夔施两郡之间皆畏途也然山水特奇】

五杂组

五杂组山雉羽往复还江头路不得已贵臣去

又

五杂组机上绮往复还冶游子不得已富儿死

渔扉

湖上千峯翠作围正应佳处着渔扉迂疏自计难谋食老病谁令未拂衣万里沧波鸥乍没千年华表鹤重归一盂粟饭吾何恨自古高人有采薇

咏史

夜雨灯前感概深为邦一士重千金风云未展康时略天地能知许国心剑忽拄颐都将相帽曾压耳隐山林英雄自古常如此君看隆中梁甫吟

乌栖曲

楚王手自格猛兽七泽三江为苑囿城门夜开待猎归万炬照空如白昼乐声前后震百里树树栖乌尽惊起宫中美人谓将旦发泽口脂费千万乐声早莫少断时莫怪栖乌无稳枝

古别离

君北游司并我南适熊湘邂逅淮阴市共饮官道傍丈夫各有怀穷达讵可量临别一取醉浩歌神激扬勲业有际会风云正苍茫乱点剑峯血苦寒芒屦霜死即万鬼邻生当致虞唐丹鸡不须盟我非儿女肠

书叹

夜深青灯耿窗扉老翁稚子穷相依韲盐不给脱粟饭布褐仅有悬鹑衣偶然得肉思共饱吾儿苦让不忍违儿饥读书到鸡唱意虽甚壮气力微可怜落笔渐健快其奈瘦面无光辉布衣儒生例骨立纨袴市儿皆瓠肥勿言学古徒自困吾曹舍此将安归作诗自寛亦慰汝吟罢抚几频歔欷

十二月二十六夜听雨

新春尚七日小雨暗江城茆檐夜点滴已作春雨声轻黄上柳枝嫩绿抽菊萌造物本何心谁主此发生颇疑重云外斗杓已东倾老至不可却一尊忘浊清

起晩

傍檐百舌语珑已觉新春在眼中欲起未成还小睡忽看初日满窗红

陈少监饷澄清堂酒

酣畅年来岂易逢韲汤蜜汁亦时中玉醅忽逐春风至一吸悬知百榼空

雪中作

黑风卷地连三日密雪穿帘又一回衰病不禁天色恶笑谈谁共酒尊开忍寒瘦马嘶空枥觅食饥鸦啄废台笑遣蛮童撼园竹辍羮分火待归来

甲寅元日予七十矣酒间作短歌示子

我昔自蜀归百年已过半观棋未终局回视斧柯烂饱知山林乐富贵何足换退休失健决正坐暗且懦齿发日衰残岁月难把玩萧朱尚或隙籍湜固宜畔出门无一欣抚事有三叹新年遂七十推敬愧里闬眷眷惜兹夕凛凛畏明旦豁然忽大笑愁若春冰泮穷达真两忘生死付一贯清尊既潋滟硕果亦璀璨拥门纷鼔笛上夀列童冠老翁亦忘疲起舞影零乱不独夸痴顽自足洗患难投床判宿酲美睡到日旰

七十

七十残年百念枯桑榆元不补东隅但存隐具金鸦觜那梦朝衣玉鹿卢身世蚕眠将作茧形容牛老已垂胡客来莫问先生处不钓娥江即镜湖

正旦后一日

七十今年是连朝乐未休比邻更颂祷亲党共迟留羊映红纒酒花簪绦帕头从今日有喜农事起西畴【绦帕头盖以绦帛饰巾帻之类】

立春

采花枝上宝旛新看遍秦山楚水春村舍不知时节换傍檐百舌苦撩人

老境

发白未及童齿揺未及脱正如一席饮烧烛将见跋谿山环草舍霜露侵布褐文章虽自力亦已强弩末寜将垂老耳更受世事聒匡庐入我梦行已寄瓶钵

偶怀小益南郑之间怅然有赋

西戍凉州鬓未丝嶓山漾水几题诗剑分苍石高皇迹【嶓冢庙傍有高皇试剑石中分如截】岩拥朱门老子祠【三泉道上有老君洞景趣幽邃】烧兔驿亭微雪夜骑驴栈路早梅时登临不用频凄断未死安知无后期

再用前韵不依次

忆昨从戎丞相府元瑜书檄仲宣诗云屯骑士临边日鱼贯降戎献捷时史册误人悲壮志关河回首负初期岂知二纪身犹在衰鬓星星老侍祠

北坡梅开已久一枝独不着花立春日忽放一枝戏作

日日来寻坡上梅枯槎忽见一枝开广寒宫里长生药医得冰魂雪魄回

人日

新岁逢人日老夫持道斋断冰浮野水微绿发枯荄霁景丰年象【今年元日至人日皆晴】闲吟旷士怀春旛已陈迹鬭巧笑吴娃【前一日立春】

夜读吕化光文章抛尽爱功名之句戏作

玉关西望气横秋肯信功名不自由却是文章差得力至今知有吕衡州

遇术士饮以卮酒

行药来村北观鱼立水边忽逢长揖客能算小行年酒薄聊頳頬囊空阙赠钱时清君未死访我华山前

闲趣

老子即今双白鬓镜湖自古几青山半窗萝月独欹枕满院松风常掩关天地许寛谁碍汝琴尊是处可开颜将行亦莫买春草幸有一筇相伴闲

正月二十日晨起弄笔

深院窗扉晓色迟新愁宿醉两参差雨声欲与梦相入春意不随人共衰零落残梅临小彴纵横野水赴清池物华撩我缘何事似恐新年渐废诗

春夜读书

枉是儒冠遇太平穷人那许共功名枯肠不饱三升稷皓首犹亲二尺檠寓世已为当去客爱书更付未来生夜阑抚几愁无奈起视离离斗柄倾

春晴泛湖入城

春色初回杜若洲隔烟时见矫轻鸥嵩云缑月年年梦楚柁吴樯处处愁鱼跃银刀论网买酒倾绿蚁满杯浮前生杜牧吾身是又向江南遍倚楼

书斋壁

老病人扶气力微阑干西角立斜晖流年冉冉功名误新冢累累故旧稀仗马曾鸣宜永弃牧羝虽乳敢言归住庵活计无多子只要筇枝与衲衣

又

落魄人间不记年晚营茆栋镜湖边室空惟是四壁立面瘦渐生双頬颧地僻门无残客到岁丰路有醉人眠君看朝市红尘闹始信吾曹是地仙

春日睡起

睡起悠然弄衲琴铜猊半烬海南沉凄凉故里逢春处忠愤孤臣许国心水满凫鹥初拍拍雨余花木已阴阴吾儿捩柂淮边未归近清愁转不禁【子虡书报二月离古夀】

老病谢客或者非之戏作

病侵腰膂两经秋欲下绳床不自由客至难令三握发佛来仅可小低头安禅还我闲蒙衲怒气从渠勇挟辀亦欲署门还懒去死生贵贱两悠悠

永日无一事作诗自诒

目昏罢观书足蹇停游山二事差可乐造物乃复悭得非闵我老作意镌其顽扫除尽宿习使得终日闲闲亦何负汝剡曲?三间奇石玩荦角清流听潺湲勿言村醪薄数酌可解颜翛然日已夕卧看飞鸟还

窗前作小土山蓻兰及玉簪最后得香百合并种之戏作

方兰移取遍中林余地何妨种玉簪更乞两丛香百合老翁七十尚童心

泛舟观桃花

花泾二月桃花发霞照波心锦裹山说与东风直须惜莫吹一片落人间【花泾桃花最盛处】

又

桃源只在镜湖中影落清波十里红自别西川海棠后初将烂醉荅春风【自梅仙坞至花泾恰十里】

又

种桃亦解比封君世故纷纷寂不闻九转金丹应已熟全家仙去隐红云

又

湖南小山花更多不醉将如春色何钓得鲜鳞堪斫脍任教微雨湿渔簔【湖南山名在柯山之南】

又

邻曲一生花里活村翁疑是古遗民初来自被春留住枉道当时为避秦

新辟小园

人生如意每难全草草园池却自然世事已抛高枕外春风常在短筇前堕空花片纷红雨遍地苔痕长绿钱酒户渐增诗兴在天容此老剩狂颠

又

西戍归来?已霜生儿又过乃翁长眼明身健残年足饭软茶甘万事忘学废仅能书妵字客来懒复倒衣裳山园寂寂春将晩酷爱幽花似蜜香

又

席地幕天君勿嘲随宜野蓛与山殽幽花避日藏深叶归燕寻人理旧巢曲水咏觞空念昔斜川邻曲自论交清贫尚愧茶山在送老湖边有把茆【曾文清至殁常寓僧含】

又

新展山园半亩强笑人车马出笼坊山禽乍?殷懃语野花无风自在香点点水纹迎细雨疏疏篱影界斜阳出门遥向邻翁说释耒相从共一觞

又

东轩嫩日上疏棂吹尽浮云作意晴林?墙头双鹊语水清池面小鱼行畦添药品谁能别架引藤阴忽已成倚杖怡然便终日老夫那复不平鸣

又

祠禄縻人未弃官春深幽谷有余欢笋生遮道妨行药果熟团枝碍整冠煮酒拆泥初滟滟生绡裁扇又团团退飞风际由来事莫羡青霄刷羽翰

上已小饮追忆乾道中尝以是日病酒留三泉江月亭凄然有感

零落残花一两枝绿阴庭院燕差池隔墙笑语秋千散惆怅三泉驿里时【元微之诗三泉驿内逢上已】

晩步门外散怀

大千沙界一浮沤成坏元知不自由寓迹个中谁耐久问君底事不归休春陂欲雨黄鸦闹晩渡无人白犊浮七十之年何啻足戏凭药物小迟留

又

万化纷纷本一机不为腐骨欲安归彭殇共尽孰修短尧桀两忘无是非濡首极知当痛饮剪翎那复许群飞江郊未解春寒恶高柳吹花又满衣

欲出遇雨

东风吹雨恼游人满路新泥换细尘花睡柳眠春自懒谁知我更懒于春

饥坐戏咏

衰鬓萧然满镜霜一庵归老镜湖傍有怀每恨交朋远无食方知日月长落笔未妨诗衮衮闭门犹喜气扬扬晩来袖手蒲团稳笑唤儿童代夜香

蔬食

今年彻底贫不复具一肉日高对空案肠鸣转车轴春荠忽已花老笋欲成竹平生饭蔬食至此亦不足孰知读书却少进忍饥对客谈尧舜但令此道粗有传深山饿死吾何恨

山亭

风恶阑回雨天寒勒住花寻幽扶楖栗息倦倚槎枒分韵僧吟苦争碁客笑哗相逢仍草草归路并山斜

久不得张汉州书

尽道三巴远那无一纸书衰迟自难记不是故人疏

春晩村居

一事元无可得忙悠然半醉倚胡床牡丹枝上青春老燕子声中白日长身世已如风六鹢文章仍似闰黄杨太平有象无人识南陌东阡捣𪎊香

游云山诸兰若

花过木阴合溪云生莫凉牛行响白水鹭下点青秧古寺宛如昔穉松森已行【道傍松及三十年则僧辄伐去复种小者予自幼岁至今已见三种矣】耆年不下榻童子为烧香

与子坦子聿游明觉十四韵

我自何山来觅路占楼钟聨翩两葛巾跌荡一短筇深谷已曛黑夕阳犹半峰堂中千岁师磊砢如古松残僧三四辈斗粟各自舂长廊久寂寞香火亦阙供颇闻在世时一钵制恶龙时时出雷雨百里常年丰宿缘忽云尽献供无春农馋乌晨攫饭饥鼠夜穿墉而况我辈人生世本不逢胡不安汝分终年抗尘容静观兴废事可洗芥蒂胸一笑下山去村坞烟重重

净智西窗

一窗新绿惬幽情袖手哦诗取次成墙外蜜蜂来又去可怜终日太忙生

小僧乞诗

风前掩苒草吹香溪上霏微雨送凉万里安西无梦到却寻僧话破年光

西窗睡起

老便寂寂厌纷纷借得禅房卧看云夜宴怕逢觥录事秋山佣伴猎将军余年敢望十寒暑夙习正须三沐熏斜日满窗谁唤起数声啼鸟隔溪闻

平水

旅饭风埃小市傍却呼拄杖踏斜阳可怜陌上离离草一种逢春各短长

三月二十五夜达旦不能寐

愁眼已无寐更堪衰病婴萧萧窗竹影磔磔水禽声捶楚民方急烟尘敌未平一身那敢计雪涕为时倾

又

忧国心常折观书眼欲枯百年终坎𡒄一饭且枝梧忽忽残春过迢迢清夜徂壮心空万里老病要人扶

园中小饮

此老胸中万顷寛小园幽径日追欢寜教酒欠寻常债耻就人求本分官高柳阴浓烟欲暝丛花红湿露初溥【时月桂方盛开】要知泽国年光晩已过清明尚浅寒

舟中夕望

船掠湖堤不入城葛巾羽扇试春行女墙迤逦横轻霭佛阁峥嵘倚晩晴树冒藤花堆故绣风吹莺语送新声细思造物何由报遣作闲人过此生

四月一日作

桃李逢春次第开坐看零落付苍苔压车麦穗黄云重食叶蚕声白雨来镜里顿惊年事速天边谁挽斗杓回可怜团扇尘侵损又见生绡月様裁

舟行过梅市

新换单衣细葛轻翛然随处得闲行绿阴浦口维舟处霁日场中打麦声醉叟卧途知酒贱耕农满野喜时平老来无复雕龙思遇兴新诗取次成

山园杂赋

初夏未觉暑微阴殊胜晴藤冠称新沐莼菜解余酲偶据盘陀坐还扶楖栗行平生志勋业今日一毫轻

又

藤阴初覆架菱蔓渐穿萍水绕篱根绿山从树罅青长辞帝所梦不愧草堂灵赖有黄醅法终年任醉醒

又

一日老一日一年贫一年元无肉食相且作地行仙本不营三窟何须直一钱村墟樱笋闹剩放醉中颠

又

芳荃真妙士霜菊亦奇才邂逅心生敬殷懃手自培扶持新长桂护惜欲残梅此意何人解颓然付酒杯

西窗

西窗偏受夕阳明好事能来慰此情看画客无寒具手论书僧有折钗评姜宜山茗留闲啜?下湖莼喜共烹酒朱门非我事诸君小住听松声

山头鹿

呦呦山头鹿毛角自媚好渴饮涧底泉饥啮林间草汉家方和亲将军灞陵老天寒弓力劲木落霜气早短衣日驰射逐鹿应弦倒金盘犀箸命有系翠壁苍崖迹如扫何时诏下北开边却起将军远征讨泉甘草茂上林中使我母子常相保

夏四月渴雨恐害布种代乡邻作插秧歌

浸种二月初插秧四月中小舟载秧把往来疾于鸿吴盐雪花白村酒粥面浓长歌相赠答宛转含豳风日莫飞桨归小市鼔冬冬起居问尊老勤俭教儿童何人采此谣为我告相公不必赐民租但愿常年丰

云童童行

云童童挟雨来雨未濡土云已开不能为人敛浮埃山南山北空闻雷青秧欲槁吁可哀

董逃行【读古乐府拟作】

汉末盗贼如牛毛千戈万槊更相鏖两都宫殿摩云高坐见霜露生蓬蒿渠魁赫赫起临洮僵尸自照脐中膏危难继作如崩涛王朝荒秽谁复薅逾城散走坠空壕扶老将幼山中号昔者群枉根株牢众愤不能损秋毫谁知此乱亦不遭名虽放斥实遁逃平民踣死声嗸嗸今兹受祸乃我曹

闵雨

黄沙白雾昼常昏嗣岁丰凶讵易论寂寂不闻秧鼔动哑哑实厌水车翻粟囷久尽无遗粒泪席尝沾有旧痕闻道忧民又传诏苍生何以报君恩【有诏祷雨天竺山】

又

赤日黄尘江上村征租惟有吏过门微风敢喜北窗卧大旱恐非东海冤千载傅岩疑可致一篇洪范向谁论青蔬半亩垂生死且唤邻翁共灌园

喜雨

楚巫奔走畏天悭变化寜知转盼间初夜电光揺北斗【父老以北斗下有电候雨】平明云气冒南山坐令沃野新秧遍已觉丰年旧观还白首老农愁破处梦回高枕听潺潺

初夏

已作梅黄雨犹余麦秀寒穿林红练带拔地碧琅玕酒向愁边薄衣从病后寛所欣消渴减乳酪正甘酸

村舍

门巷桑麻暗庖厨笋?香僮奴课鉏菜婢子学烧糠贫任青春过闲知白日长非关爱疏懒无事可成忙

鸟啼

野人无历日鸟啼知四时二月闻子?春耕不可迟三月闻黄鹂幼妇闵蚕饥四月鸣布谷家家蚕上簇五月鸣鸦舅苗稚忧草茂人言农家苦望晴复望雨乐处谁得知生不识官府葛衫麦饭有即休湖桥小市酒如油夜夜扶归常烂醉不怕行逢灞陵尉

感旧

废陇荒陂浥浥耕生无勲业死无名衰颓日甚君休问三十年前白发生【绍兴壬午予年三十八与查元章王嘉叟同出垂拱殿门二君指予问日子亦有白发耶相与太息今三十二年矣】

读书至夜半灯尽欲睡慨然有感

白髪萧萧老空谷人叹厄穷心自足东郊晓射堕锦雉北崦春耕叱黄犊区区世事何足论未死断知常闭门关河好在万里路理乱不至三家村夜分灯暗月入户赋诗肯道儒冠误饥鹰劲翮高有声横截陂湖正南去

遣兴

壮岁元多病长年敢自期贱贫交易绝忧患梦常悲续食叨微禄寛心赖小儿平生镜湖上天乞小?茨

农舍

农舍虽云苦君恩讵可忘茧稠初满簇麦熟已登场渺渺开村路登登筑野塘但须时雨足击壤咏时康

四月晦日小雨

霏霏乱点暗朝光蓛蓛奇声度野塘一浦未输新涨绿四郊聊压旱尘黄风生团扇清无暑衣覆熏笼润有香竹屋茆檐得奇趣不须殿阁咏微凉

泛舟过吉泽

萧萧菰蒲如荻林五月已觉秋意深烟波灭没有渔艇浦溆飞鸣多水禽稽山出云极奇变陆子岸帻方微吟一声菱唱起何许洗尽万里功名心

书叹

高庙衣冠月出游中原父老泪交流诸公谁效回天力散吏空怀恤纬忧雨细渔庵晨举网月明耕陇夜驱牛神州克复知何日北望飞蓬万里秋

五月得雨稻苗尽立

城郭迎龙鼔吹喧甘膏三夕慰黎元草荒常日经行路水到前村旧涨痕黄犊尽耕稀旷土绿苗无际接旁村家家足食山无盗安枕何劳夜闭门

薄醉遣怀

局蹐蜗庐迮萧条鹤髪新途穷贫入梦身老病欺人带索忘三组羮藜抵八珍蓬窗一杯酒自觉胆轮囷

劎南诗稿卷二十九

<集部,别集类,南宋建炎至德佑,剑南诗藁>








卷三十



钦定四库全书

劎南诗稿卷三十

宋　陆游　撰

五月十一日夜坐达旦

莫笑耽书不计年寒儒业定几生前读经今日韦编绝作赋当时铁砚穿公路晩悲身至此令威归叹冢累然三更听雨蓬窗底又作鳏鱼夜不眠

题阳关图

谁画阳关赠别诗断肠如在渭桥时荒城孤驿梦千里远水斜阳天四垂青史功名常蹭蹬白头襟抱足乖离山河未复边尘暗一寸孤愁只自知

新暑书事

城中五月汗沾衣吾爱吾庐暑气微珍簟含风来远饷轻罗叠雪出鸣机艾人当户佳时过筒黍堆盘旧俗非漫欲题诗还懒去老来百事与心违【去岁叶正则饷蕲簟得以御暑今年蚕事仅得五六分遂办署服】

时雨

时雨及芒种四野皆插秧家家麦饭美处处菱歌长老我成惰农永日付竹床衰髪短不栉爱此一雨凉庭木集奇声架藤发幽香莺衣湿不去劝我持一觞即今幸无事际海皆农桑野老固不穷击壤歌虞唐

示客

桑柘成阴百草香缫车声里午风凉客来莫说人间事且共山林夏日长

南堂默坐

日日树头鹎鵊鸣夜夜溪边姑恶声堂中老子独无语寂然似可终吾生大鹏一举九万程下视海内徒营营秋虫春鸟非我类何至伴渠鸣不平

夏日

燕子生雏梅子黄断云残雨过林塘孤舟正作笭箵梦九陌难随褦襶忙团扇兴来闲弄笔寒泉漱罢独焚香太平处处熏风好不独宫巾爱日长

小酌

白发萧然海上村犹能草草置清樽今年项里杨梅熟绿李来禽不足言

夏夜

露湿芙蕖冷月明薝卜香残醉吹欲无飕飕发根凉岂惟弃世事形影亦相忘空忆南山下新秋射虎场

又

我昔在南郑夜过东骆谷平川月如霜万马皆露宿思从六月师关辅谈笑复那知二十年秋风枯苜蓿

看镜

凋尽朱颜白尽头神仙富贵两悠悠沙尘遮断阳关路空听琵琶奏石州

又

七十衰翁卧故山镜中无复旧朱颜一聨轻甲流尘积不为君王戍玉关【马正惠公喜功名每曰幸未甚哀若有边警愿预征行得良马数疋轻甲一聨足矣】

明妃曲

汉家和亲成故事万里风尘妾何罪掖庭终有一人行敢道君王弃憔悴双駞驾车羌笛悲公卿谁悟和戎非蒲桃宫中颜色惨鸡鹿塞外行人稀沙碛茫茫天四围一片云生雪即飞太古以来无寸草借问春从何处归

思远游

我志日已衰诗亦无杰句正如随翅鹤怅望辽海路虽云须药物幸未迫霜露裂裳裹两踵此诗亦已屡嵯峨青城云惨淡嶓冢树秋风吹短裘万里入芒屦

太息

太息重太息吾生谁与归那知暮景迫但觉故人稀避祸归犹困忧谗默亦非今年贫彻底拟卖旧渔矶

六月二十六日夜梦赴季长招饮

少城骏马逐春风二十年间万事空清梦都忘双鬓改绣筵还喜一尊同乌巾掩冉簪花重羯鼔敲铿列炬红安得此欢真入眼碧油幢拥主人翁

夜分不寐起坐园中至旦

?气苏衰疾幽情入杖藜月惊孤鹊起天带众星西松菊今彭泽山川古会稽清吟殊未惬喔喔已晨鸡

露坐

此手乃可怜经月不把酒着书又苦晩何以图不朽空庭坐三更磊落垂北斗向来历关河万里空回首岂知三十年竟作越中叟后生虽满眼非复旧交友形体迫衰谢妻子亦何有怅望怀古人吞声死农亩

晨起

心安已到无心处病去浑如未病前晨起更知秋色好一庭风露听鸣蝉

散步东村

偶从北崦缭东岗曳杖行歌踏夕阳一径入云多鹿迹数家临水共渔梁埜风萧瑟知秋早社酒淋漓喜岁穰邻曲不须怜老惫尚能寻句荅年光

早秋

凉飔淅淅撼庭柯微雨潇潇集浦荷草阁檐虚觉山近蓬窗地迮得香多谋身自拙穷无鬼闭户长闲睡有魔台省诸公盛冠劎固应老子得婆娑

又

秋入房栊夜渐长纱厨笛簟怯新凉萤光得意穿帘隙桐叶知时拂井床世事本来谁得鹿人生何处不亡羊灯前笑向吾儿说又过铜匜半篆香

又

落魄巴江号放翁斯名岁晩亦成空酒醒遥夜孤舟雨睡美清秋一榻风骇浪千重无死地神丹九转有新功云端不遇飞仙过谁顾幽人寂寞中

又

貂裘尘土忆东周瓜陇风霜隐故侯懒似老鸡频失旦衰如蠧叶早知秋壶觞非复平生友岁月空添客子愁病起笔端犹健在未妨挥洒赋登楼

七月二十一日午睡梦泛江风涛甚壮觉而有赋

梦中不记适何邦风饱蒲帆入大江久矣眼中无此快蹴天雪浪溅船窗

幽居戏赠邻曲

莫年远屏天所借落佩倒冠如得谢虽无壶酒助歌呼幸有蠧书供枕藉市声不闻耳差静车辙扫空身转暇雨悭葵叶未吐甲露重榴房初坼罅深红菱角密覆水烂紫蒲桃重垂架直令掩关避世俗未害煎茶唤邻舍萧萧鸡犬衡门晩寂寂灯火幽窗夜劝君切勿纵高谈性命如丝不禁吓

遣兴

失马真成福移山未必愚故园三径废余俸一钱无望道心常渴观书眼欲枯宦游归自好不必为莼鲈

又

疗饥惟恃粥动步已须人欲午犹支枕经旬不过邻鹊栖寒自稳鸥没远难驯莫笑谋身拙黄冠学季真

步至湖上寓小舟还舍

凄凉怀古地惨澹莫秋天红树秦驰道青山禹庙壖湖风飘断角墟日起孤烟老恨功名晩无人共着鞭

又

山居苦无事携稚出门行酒贱逢人醉农闲到处耕巷牛听晩笛池鹜唼枯萍东望生秋兴楼台压缭城

又

病堕支离境闲寻漫浪游湖平天镜晓山峭石帆秋賖酒家家许看花处处留归途倦扶杖却上钓鱼舟

又

万壑争流地身闲得纵观未能容蟹舍聊得寄渔竿远浦樵风急空山窆石寒踟蹰不知晩磔磔有归翰

又

细浪随揺檝新凉入岸巾断行初到雁空担莫归人漫道贫非病谁知懒是真疏钟起诗思迢逓度烟津

送王仲言倅泰州绝句

汝阴太史万籖藏酸枣先生六世芳豹尾属车留不住却寻陈迹海陵仓【晁景迂与先太史有海陵唱酬】

又

紫薇杰作传千载物色分留待下车老病难陪曳裾客因来时寄一行书【刘贡甫尝为泰倅】

醉中作

舴艋为家云作友流年尽付樽中酒清歗穿林鸾凤吟草书落纸龙蛇走人间无复王景略千载风云常寂寞安得熊罴十万师蹴踏幽并洗河洛

秋夜书感

阑干斗插酉惨淡河络角开岁财属尔草木忽揺落平生历畏途赤手犯蛟鳄幸收垂尽日归卧一丘壑乡邻怪此老肮脏尚如昨使无湖海寛朝市何处着诸公方衮衮一士要谔谔谋食古所羞终身美藜藿

八月三日骤凉有感

残暑侵人畏汗沾清秋乍见月纎纎自烧熟火添香兽旋把寒泉注砚蟾佳客误占萤入户远书空喜鹊鸣檐悠然独对清灯卧谁念柴门老病兼【俗以萤飞入室为有客至之兆】

南堂与儿辈夜坐

残暑初归肺病苏胡床清夜集前除风高木叶危将脱月上天河淡欲无鹊影绕枝栖未稳荷盘擎露重相扶凄然又起流年感两鬓如蓬日夜枯

泛舟至鲁墟

南荡东陂弄夕霏葛巾鹤氅试秋衣纤纤新月迎船出两两珍禽背水飞病思渐苏开酒戒宦情已绝谢尘鞿郊居是处堪乘兴不怕城笳苦唤归

园蔬荐村酒戏作

身入今年老囊从早岁空元无击鲜事常作啜醨翁菹有秋菰白羮惟野苋红何人万钱箸一笑对西风

雨夕排闷

买牛耕剡曲举世笑迂踈流落愈忧国衰残犹读书滔滔安税驾耿耿独愁余破屋秋多雨情怀用底摅

又

烟雨暗郊墟颓然卧草庐虫喧梦回枕灯伴读残书短褐频关念荒畦久废锄更堪湖水涨累日食无鱼【湖水泛则鱼不可捕】

雨中作

社瓮醅香燕子归阴风吹雨暗郊扉疏沟园叟方携锸采药蛮童已湿衣山雉尾垂冲霭去水鸡翅重蹋波飞凭阑一笑君知否肺渴秋来势渐微

读易

揖逊干戈两不知巢居穴处各熙熙无端凿破乾坤秘祸始羲皇一画时

郊行夜归有感

小市歌呼散幽人悄独行断鸿沙际冷重露草根明信古痴常绝酬恩命本轻还家掩屏卧衰涕浩纵横

醉歌

三十六策醉独奇竹林诸公端可师秋风萧萧吹鬓丝蟹螯正可左手持醉倒村路儿扶归瞠眼不识问是谁浩歌起舞夜何其北斗磊落明河移贵人惜醉渠自痴黄金络马夸市儿一朝祸来莫支持新州如山不可移

买酒

放翁病起不禁愁买酒看山自献酬八月吴中未揺落谁令衰鬓早知秋

秋雨叹

淙淙雨声泻高秋稻粱浸烂雨不休志士仁人万行泪孤臣孽子无穷忧一身穷困未暇恤如此无事理有不圣言古训举不验简编可用汗马牛呜呼有粟吾得食夜睡何时得安席我生犹及宣和年建炎以来身所历高皇一言感天地盗贼千群扫无迹疽囊虽惨固可医谁为圣代施鍼石

忧国

恩许还山已六年誓凭耕稼饯华颠养心虽若冰将释忧国犹虞火未然议论孰能忘忌讳人材正要越拘挛群公亦采刍荛否贞观开元在目前

夜意

居家元是客在俗亦如僧点滴檐间雨青荧帐外灯壮心终蹭蹬去日捷飞腾不及寒沙雁来时下杜陵

大风雨中作【甲寅八月二十三日夜】

风如拔山怒雨如决河倾屋漏不可支窗户俱有声乌鸢堕地死鸡犬噤不鸣老病无避处起坐徒叹惊三年稼如云一旦败垂成夫岂或使之忧乃及躬耕邻曲无人色妇子泪纵横且抽架上书洪范推五行

题斋壁

闭门无事不胜闲心境超然一室寛香岫火深生细霭砚池风过起微澜睡余但欲依书几坐久还思弄钓竿扰扰平生成?事镜湖归隐老黄冠

又

手㔉云根结草庐平生心事满无余二升菰米晨炊饭一椀松灯夜读书天理直须闲处看人谋常向巧中疏烟波有趣君知否裂网伸钩也得鱼

穷途

穷途多感概老境少知闻酒里闲消日书中自策勲全躯希碌碌扫轨厌纷纷每愧吾乡老头童念致君【先友傅公给事莫年髪髠每酒酣脱帻览镜叹曰吾其已乎】

贫病

行年七十尚携鉏贫悴还如白纻初好事邻僧勤送米过门谿友强留鱼客来旋过墙头酒睡起闲抽架上书要信荣枯元不动胸中浩浩着空虚

秋晩

春粳入甑香炊玉压酒鸣槽滴碎珠甲第朱门漫豪侈山家风味定应无

又

新筑场如镜面平家家欢喜贺秋成老来懒惰惭丁壮美睡中闻打稻声

又

秋菰出水白于玉寒荠绕墙甘若饴正是长斋岂不可凛然大节固难移

又

竹竿坡面老别驾饭颗山头瘦拾遗自古诗人例如此放翁穷死未须悲

山村书所见

老枳垂藤昼常黑雏莺声作婴儿啼伐薪归来遇急雨石路下山如踏梯

又

荒坡茫茫牧牛童扳角上背捷如风腰间一枝搢枯竹横吹短笛过村东

三年前与儿辈步过东泾小岭得胜处可营别墅贫不能成偶复至其地怅然有感

前年度岭踏斜阳曾卜松阴置草堂只倚气吞云梦泽竟无钱买雪堆庄烟脂菱角空频摘火齐杨梅已再尝事不如心居十九往来常羡捕鱼郎【山多杨梅有合抱者下临镜湖皆菱荡】

园中秋夕

季秋哉生明风露正凄冷放翁澹无事乐此清夜永饥鹰栖不稳劲翅起东岭湖边千树柳何处寄幽影人生寓宇内俯仰一炊顷此心无愧负箪食均五鼎许身辈稷卨终亦输箕颍天风倘可乘采莲登玉井

秋晴每至园中辄抵莫戏示儿子

老翁七十如童儿置书不观事游嬉园中垒瓦强名塔庭下埋盆聊作池青蒲红蓼共掩映病棕瘦竹相扶持衰颓已作老骥卧来往尚如黄犊驰但知身存百无害莫问老健能几时汝勤挟䇲乃堪笑且共饭豆羮秋葵

醉睡初觉偶作

小圃醒还醉幽窗起复眠虚明炷香地清润㔉花天老去才虽尽穷来志益坚阿瞒那可语平日笑桥玄

汪茂南提举挽词

学已三冬富书犹万卷藏名场虽蹭蹬朝论极揄扬小试袴襦咏遂辞鹓鹭行秋风九原路挽铎倍凄凉

又

往者绍兴末江淮闻战鼙上流烦旧德下客辱深知陈迹成今古追怀每涕洟郎君虽不识抚事亦增悲【先相公督师荆襄游首蒙招致幕府会留枢属不克行】

谢徐居厚汪叔潜携酒见访

我虽生乱离犹及见前辈衣冠方南奔文献往往在幸供洒埽役迹忝诸生内话言犹在耳造次敢不佩残年趋死近孤学与时背妄出更何求终老事耕耒史君稽古学力大障横溃广文亦伟士名字震当代同舟肯过我凛与前修配忧时抱忠鲠论事极慷慨嗟予虽益衰耳目幸未废何当卜邻墙早莫聆謦欬

喜郑唐老相过

郑子有书癖对书百事忘头乱不暇栉?冷不暇尝持此金石心力求古文章吟哦屈宋作蚤夜声琅琅方挥却日戈耻窥及肩墙不见今六年所得非复常扁舟夜过我剧论神激扬徐出二三篇稊米于太仓已足起衰懦黑丝生鬓霜使得尽见之殆可鍼膏肓愿子继自今勿惜倾锦囊因来数为寄岁晩慰所望

秋晩散步门外

栗里归栽菊青门隐卖瓜羸躯病天色衰鬓怯年华野旷乌声乐溪清雁影斜门前秋潦退也拟筑堤沙【潦水坏道数丈方与邻曲共修之】

寄徐秀才斯远并呈庄贤良器之

徐子作别十年余无人可寄一纸书闲门美睡畏剥啄自怪一念常关渠西风萧萧吹槁叶秋光正满蜗牛庐读书易倦出无友抚几惝恍空愁子蜀庄之孙住南郭亦复迹远非情疏何时同载过老子共饭赤米羮青蔬

闲中

闲中高趣傲羲皇身卧维摩示病床活眼砚凹宜墨色长毫瓯小聚茶香门无客至惟风月案有书存但老庄问我东归今几日坐看庭树六番黄

秋霁

驱除云雾极知难敢意天公不作悭汛埽中庭待明月攀跻危榭望青山取琴理曲茶烟畔看鹤梳翎竹影间不为新晴宜着句拟将幽事破除闲

晨起

晨起梳头拂面丝行年七十岂前期此生犹着几两屐长日惟消一局棋空釜生鱼忍贫惯闲门罗雀与秋宜区区名义真当勉正是先师戒得时

箜篌谣二首寄季长少卿

庭树非不荣霜霣万叶枯朋友岂我弃渐远势自疏中夜起太息发箧觅旧书尘昏蠧蚀损行缺字欲无一读色已变再读涕泪濡卷书置箧中寜使饱蠧鱼

又

少壮离别时回顾日月长会合终有期何恨天一方我齿如败屐君发如新霜余日复几何万里遥相望欲泣老无泪欲梦不可常寄书何时到江汉春茫茫

闷极有作

贵已不如贱狂应又胜痴新寒压酒夜微雨种花时堂下藤成架门边枳作篱老人无日课有兴即题诗

自咏

常记当年入洛初华灯百万掷摴蒱平生意薄刀笔吏投老身为山泽臞已罢向空书咄咄尚能击缶和呜呜今朝客至无寻处正伴园丁㔉芋区

梦范参政

梦中不知何岁月长亭惨淡天飞雪酒肉如山鼔吹喧车马结束有行色我起持公不得语但道不料今遽别平生故人端有几长号顿足泪迸血生存相别尚如此何况一旦泉壤隔欲怀鸡黍病为重千里关河阻临穴速死从公尚何憾眼中寜复见此杰青灯耿耿山雨寒援笔诗成心欲裂

乞奉祠未报食且不继

富贵常求系日绳厄穷却羡弃家僧强颜始觉贫为害对镜方嗟老可憎出户风霜欺短褐读书父子共昏灯圣师梦奠二千载一卷遗言终可凭

山寺

信步得佳寺入门吹断香林深栗鼠健屋老瓦松长吊古增凄怆凭高寄慨慷匆匆兴未尽新月映方塘

太师魏国史公挽歌词

早擅渊源学常怀恳款忠云龙际千载典册冠三公论谏寜中止谋谟不苟同此心谁复识志士泣秋风

又

位历公卿贵身兼将相荣珥貂仪一品锡带价连城入告惟忠厚躬行本志诚斯民何以报万里遍春耕

又

道德补天石勋劳夹日龙犯颜无不尽造膝略皆从岁贡来戎币秋防灭塞烽画图麟阁上犹足折遐冲

又

旧弼初收召惟公力赞扬都亭移供帐全魏彻封疆大度寜猜阻群言自中伤拳拳虚左意犹可质穹苍【公初扳附即力荐张忠献公于寿王如赐馆都亭驿超封魏国公皆公密奏且尝乞用张公为首相而已佐之】

又

垅干劳久戍大将未班师抗议回天意忘身为圣时人心崄莫测时事远难知汗简方传信孤生欲语谁【吴璘戍德顺军师老欲还不敢自请公为相詧其情即力请班师西鄙赖以无事后议者乃指公为弃地公不辨也】

三峡歌

乾道庚寅予始入蜀上下三峡屡矣后二十五年归耕山阴偶读梁简文巴东三峡歌感之拟作九首实绍煕甲寅十月二日也

神女庙前秋月明黄牛峡里莫猿声危途性命不容恤百丈牵船侵夜行

又

不怕滩如竹节稠新滩已过可无忧古妆峩峩一尺髻木盎银杯邀客舟

又

十二巫山见九峯船头彩翠满秋空朝云莫雨浑虚语一夜猿啼明月中

又

锦绣楼前看卖花麝香山下摘新茶长安卿相多忧畏老向夔州不用嗟

又

险诈沾沾不愧天交情回首薄如烟东游万里虽堪乐滟滪瞿唐要放船

又

蛮江水碧瘴花红白舫黄旗无便风涪万四时常避水棚居高出乱云中

又

乱插山花𬕂子红蛮歌相和瀼西东忽然四散不知处踏月扪萝归峒中

又

万州溪西花柳多四邻相映竹枝歌问君今夕不痛饮奈此满川明月何

又

我游南宾春莫时蜀船曾系挂猿枝云迷江岸屈原塔花落空山夏禹祠

十月三日泛舟湖中作

桑落可酿酒草枯可呼鹰平生当此时意气十倍增即今境界别千钱买短篷镜湖三百里往来寒日中小甑炊雕胡玉食无此美卧闻水鸟声世念去如洗知此恨太晩享此恐不足南山忽已昏更就渔村宿

早行

寒漏参差断晨鸡次第鸣匆匆半枕梦草草一杯羮泽国多逢雨闲人不计程云间出寸塔迎我有余情

晩泊

楼上呜呜角桥边点点灯聚沙新到雁趁渡独归僧日隐山光暗天低海气蒸居人笑老子醉发乱鬅鬙

遣怀

莫年世事转悠悠揽涕凄然类楚囚不道浑无排遣处病观周易闷梳头

舟行戏书

世事无穷膏火煎羇魂病骨久羸然觉时不及梦差乐死去始嗟生可怜慷慨知非请缨日推移忽及挂冠年扬帆海浦差强意卧看秋涛蹴远天

劎南诗稿卷三十








卷三十一



钦定四库全书

劎南诗稿卷三十一

宋　陆游　撰

久雨

黄叶雨中尽饥鸿烟际来时艰岁仍恶身死病相催西埭无行路南山有疾雷囊空罢沽酒一醉转悠哉偶得长鱼巨蟹命酒小饮盖久无此举也

老生日日困盐韲异味?鱼与楮鸡敢望槎头分缩项况当霜后得团脐堪怜妄出缘香饵尚想横行向草泥东崦夜来梅已动一樽芳醖径须携

泛舟湖山间有感

我似人间不系舟好风好月亦闲游归来华表千年鹤灭没烟波万里鸥岁晩客貂那复叹时艰婺纬未忘忧野人只欲安耕钓江左夷吾可见不

望永思陵

绿衣迎拜属车尘草木曾沾雨露春三十五年身未死却为天下最穷人

又

旰食忧民宴乐疏太仓几有九年储贾生未解人间事北阙犹陈痛哭书【绍兴庚辰辛巳间游屡贡瞽言略蒙施用】

糟蟹

旧交髯簿久相忘公子相从独味长醉死糟丘终不悔看来端的是无肠

霜夜

梅花欲动梦魂狂橙子闲搓指爪香莫怪草堂清到骨一梳残月伴新霜

又

黄甘磊落围三寸赤蟹轮囷可一斤更唤东阳麹道士与君霜夜策奇勲【时东阳饷酒】

又

澹月窥窗似有情更堪梅影向人横放翁不受天魔恼独拥青毡睡到明

书室明暖终日婆娑其间倦则扶杖至小园戏作长句

放翁老手竟超然俗子何由与作缘百榼旧曾夸席地一窗今复幻壶天梦回橙在屏风曲雨霁梅迎拄杖前吾爱吾庐得安卧笑人思颕忆平泉【李卫公忆平泉山居欧阳公思颕诗皆数十篇】

又

美睡宜人胜按摩江南十月气犹和重帘不卷留香久古砚微凹聚墨多月上忽看梅影出风高时送雁声过一杯太淡君休笑牛背吾方扣角歌

初冬

老客人间百事慵乐哉闭户过今冬朝炉兽炭腾红焰夜榻蛮毡拥紫茸猬刺坼蓬新栗熟鹅雏弄色冻醅浓题诗正自消闲日本不争先万户封

买屐

一雨三日泥泥干雨还作出门每有碍使我惨不乐百钱买木屐日日绕村行东阡与北陌不间阴与晴青鞋岂不佳要是欠耐久何当踏深雪就饮湖桥酒

十月晦日作

藤疏不覆架桐落欲平沟闰岁风霜晩衰年日月遒观书方坐石把钓又登舟不是无羁束闲人得自由

赠道友

凡骨已蜕身自轻勃落叶上行无声华阴市楼醉舞罢却上蓬峯看月明

又

忆在长安烂漫游大明宫阙与云浮今朝偶上慈恩塔北望芒芒禾黍秋【唐含光殿与慈恩塔南北相直】

又

当时辛苦学长生凖拟中原看太平今日醉游心已足一瓢归去隐青城

又

三杯兀兀复腾腾服气烧丹总不能借问生涯在何许孤舟风雨伴渔灯

又

零落残碑草棘中北邙萧瑟又秋风旧时忆在鹓行里几见宣麻拜相公

示子聿

儒林早岁窃虚名白首何曾负短檠堪叹一衰今至此梦回闻汝读书声

老境

平生百不遂惟有老如期眼涩观书夜心衰把酒时僧分新掘药客诵旧题诗四十年前我回看定是谁予所居三山在镜湖上近取舍东地一亩种花数十株强名小园因戏作长句

出郭西南十里过小园风月得婆娑翠屏三扇恰相倚玉镜一奁谁为磨投镊未嫌衰?白插花聊喜醉颜酡耶溪更尽青鞋兴免使将军怒脱靴

被命再领冲佑有感

残骸日益衰晨夜抱疾痛地炉得微火终日不憙动读书成旧癖今但坐作梦未能追鸿冥乃复分鹤俸风霜舍边柳合抱皆手种眼中人尽非欲话谁与共

冬夜戏书

东归剡曲寄彷徉闲日虽冬亦自长梅瘦有情横淡月云轻无力护清霜长鱼通印盐花白珍鲊披绵麹糁香一饱喟然还自悯强颜垂老食官仓

又

将挂衣冠强小留期年毕竟是归休青毡独拥欺霜夜浊酒频倾洗客愁鹤影冷翻丹井月雁声遥带玉关秋一生自笑闲中过不为功名也白头

又

老树霜余已尽红纵横落叶满庭中一钩澹澹西南月万鼔凭凭东北风賖酒每惭添旧劵读书何计策新功蓬窗坐睡摧颓甚隔竹敲茶赖小童

幽居

落叶纷可扫幽花寒自开囷空无雀噪门静有僧来孤学时方弃穷途势莫回呼儿了租赋莫待县符催

又

雨霁鸡栖早风高雁阵斜园丁刈霜稻村女卖秋茶缺井磨樵斧枯桑系钓槎客来那用问此是放翁家

送苏召叟秀才入蜀效宛陵先生体

士勇赴知己义重身固轻尊公况有命子得辞此行结庐出门去迢迢过蛮荆溯江卜风色入峡听猿声万里一纸书南寄孤雁征山阴在何处计子难为情愿言早来归邻曲当出迎檥舟柯桥市一榼手自倾

寄题哲上人漫堂

老子从来任运行爱君堂以漫为名北邙大有英雄骨枉用工夫过一生

冬夜独酌

寒水茫茫浸月明疏钟杳杳带霜清一樽浊酒有妙理十里荒鸡非恶声物外虽增新跌宕胸中未洗旧峥嵘颓然坐睡蒲团稳残火昏灯伴五更

夜坐灯灭戏作

冷饭黄韲傲太平?丝原不为愁生忽因灯死得奇观明月满窗梅影横

艾如张

锦膺绣羽名山鸡清泉可饮林可栖稻粱满野弃不啄虽有奇祸无堦梯东村西村烟雨晩萧艾离离林薄浅翩然一下骇机发汝虽知悔安能免汉家天子南山下万骑合围穷日夜犬牙鹰爪死不辞触机折颈吁可悲

上之回

咸阳宫阙天下壮五更卫士传鸡唱重门洞开銮驾出回中更在云霄上云霄一路蟠青冥车声隐辚驰雷霆宓妃穿仗王母下何必轩皇居大庭君王游幸无终极万年尽是欢娱日文成已死方不雠茂陵松柏秋萧瑟

杂咏园中菓子

不酸金橘种初成无核枇杷接亦生珍产已从幽圃得浊醪仍就小槽倾

又

浆石榴随糕作节蜡樱桃与酪同时两枝偶向池边种可喜今年坠折枝

又

架垂马乳收论斛港种鸡头采满船鼋鼎若为占食指麹车未用堕馋涎

又

山杏谿桃本看花累累成实亦堪夸盐收蜜渍饶风味送与山僧下夜茶

闭户

声利能令智者愚放翁闭户养迂疏地炉枯叶夜煨芋竹笕寒泉晨灌蔬徇俗不如翻着袜爱山只合倒骑驴今朝更有欣然处万里知心一纸书【蜀兵来得张季长归唐安江原书】

又

冠盖长安几番新放翁只似向来贫满窗红日价无敌半榼新醅香动人宴坐心光无蔽障横眠踵息自清匀世间不用询名字身是无怀上古民

连日大寒夜坐复苦饥戏作短歌

翁饥不能具小飧儿冻何由成复裈藏书充栋读至老固愿少出苏黎元念当万事度可否肯使一恨弥乾坤古来贤达多晩谬千载遗笑绮与园老翁肝心等铁石他年骨朽此固存村沽虽薄亦取醉起看江月倾金盆

园中对酒作

伛偻衰翁雪满颠爱花耽酒似当年虽无锦帐七十里也有青铜三百钱数掩竹篱分小径一泓沙井贮寒泉栽红接白株株活坐拥春工大半权

孝宗皇帝挽词

大道本生知崇高志不移凝神超事物观妙极希夷访药三山远遗弓万国悲神孙昔锺爱天作太平基

又

代邸膺图日临朝涕泗横诚心非外饰至孝化群生高庙聨龙衮思陵接柏城平生奉亲意一理贯幽明

又

便殿谘询早深宫宴乐稀欲颁传位诏犹索未明衣夀损名方永身癯国愈肥孤臣泣陵柏心折九虞归

小儿入城

小儿破帽出求师老父寒炉夜画诗不耐青灯写孤影聊呼薄酒慰长饥我今仅守诗书业汝勿轻捐少壮时但恨北风如许恶湖桥归路想流澌

夜坐

万螘披书卷孤萤引篆香病思无事乐老悔少年狂南渡衣冠盛西征道路长如今俱梦破高枕看人忙

又

叶尽木无声天高夜自明映窗灯半灭掠野雁孤征瓦裂人间事云浮身后名惟应托长镵寂寞送浮生

纵笔

惰游不能耕心愧新舂白歗傲茅三间主人终胜客

又

朝士腰下黄山僧鼻端白放翁俱笑汝饱饭作闲客

又

温温地炉红皎皎纸窗白忽闻啄木声疑是敲门客

又

雪晴蓼甲红雨足韭头白虽无万钱具野饭可留客

又

小儿勿大勤使汝发早白长为南亩民殊胜东阁客

郊行夜归书触目

老翁病起厌端居随意东西不问途霜野草枯鹰欲下江天云湿雁相呼空垣破灶逃租屋青帽红灯卖酒炉未畏还家踏泥潦园丁持炬小儿扶

闭户

老人闭户动经月懒就东家借蹇驴身后有名岂如酒体中不佳聊读书秦王开图见匕首汉相徇市载厨车人间忧怖古如此莫怪荒畦常荷锄

十一月五日夜半偶作

草径江村人迹绝白头病卧一书生窗间月出见梅影枕上酒醒闻雁声寂寞已甘千古笑驰驱犹望两河平后生谁记当年事泪溅龙床请北征

晴和出游湖山间

日出气稍和呼船渡烟津微风西南来水面生鱼鳞适此一日佳聊娱百年身捋须俯船舷一笑彼何人闰余春事早已觉阳和新梅花处处开幽香袭衣巾久病喜我出问讯倾乡邻舟回不须速看涌白玉轮

病思

卖劎还山学老农不堪衰与病交攻将军闭户方锄菜处士携家欲赁舂残齿强留终臲卼病腰扶拜苦龙锺壮游谁信梁州日大雪登城望夕烽

寄子虡

老自安故乡况复触罪罟五年三奉祠每请幸听许贫家似破屋随事且撑拄虽殊乞墦肉已近掘野鼠平生胆力薄不敢犯张禹有时一言失恐惧气如缕念此思挂冠白首冀安处吾儿哀乃翁岁暮忍羇旅何时得斗粟归舍聊共煮便草北阙书乞骸归卒伍

纸阁午睡

纸阁砖炉火一锨断香欲出碍蒲帘放翁不管人间事睡味无穷似蜜甜

又

黄䌷被暖青毡稳纸阁油窗晩更妍一饱无营睡终日自疑身在结绳前

夜分复起读书

愁极不成寐起开窗下书似囚逢纵释如痒得爬梳灯火夜过半风霜岁欲除平生济时意却作爱吾庐

效蜀人煎茶戏作长句

午枕初回梦蝶床红丝小硙破旗枪正须山石龙头鼎一试风炉蟹眼汤岩电已能开倦眼春雷不许殷枯肠饭囊酒瓮纷纷是谁赏蒙山紫笋香

书逆旅壁

百忧袭莫年怀抱日骚屑虽云归故乡何异万里客穷冬迫寒饿凛有在陈厄驾言适近村惨惨天欲雪人沽村市酒马啮山坡麦旅炊杂沙土得饱何暇择手皲若龟兆面槁无人色士穷自其分所幸全大节功名已甑堕身世真瓦裂不学玉关人饥鹰方夜掣

懒趣

谢病掩柴荆年来懒趣成舌根茶味永鼻观酒香清已矣驰驱息悠然磊磈平高眠得三昧梦断已窗明

闲中富贵

要信人生各有缘闲中富贵亦关天绿窗静对千梢竹翠窦新疏一脉泉爱百衲琴常锁匣买双钩帖不论钱个中得意君知否不换金貂与玉蝉

又

天为疏慵剩与闲一庵青嶂白云间衲僧过别归庐阜羽客来寻说华山冬笋生林龙寒泉落磵佩珊珊俗人自是无因到虽设柴门不上关

书近况寄蜀中道旧

遗事复遗荣空斋一榻横宿酲投未正新句鍜初成山崦传梅信天窗送雪声戏题匀碧纸遣鹤报青城

醉中自赠

富贵犹宜早退休一生龃龉更何求赋形未至欠壬甲语命寜须增斗牛栗里收身贫亦乐平陵埋骨死无忧狂歌醉舞真当勉剩折梅花插满头

明日自和

二顷元知未易求不如马磨学文休正令未死有几日那得残年丛百忧霜野挟弓朝射雁烟陂吹笛莫呼牛兴来醉倒寻常事莫信儿童笑白头

雪中至近村

荒山风雪岁将残贷粟迢迢犯苦寒急燎征裘憩牛屋旋沽村酒挂驴鞍清贫彻骨初无憾老健逢人强自寛深夜还家未能睡解囊吹火取诗看

岁莫感怀以余年谅无几休日怆已迫为韵

昨莫送客归短櫂过鲁墟故庐有遗趾青山绕墙隅桑竹虽郁然旧植已无余瓦砾不可求而况屋壁书系舟问邻人搔首久踌躇行当挂朝衣躬耕返吾初

又

我家释耒起远自东封前诗书守素业蝉聨二百年长老日零落念之心惕然每恐后生辈或为利欲迁我少亦知学蹭蹬及华颠讼过岂不力夀非金石坚

又

我壮已早衰晨镜每惆怅药物姑自持耆老曷敢望造物有乘除贫悴博无恙归乡更多感朋旧尽凋丧客来多避席谓我丈人行此意讵敢忘报子以直谅

又

士生始志学固为圣人徒人人可稷卨世世皆唐虞仰事与俯育治道无绝殊孔孟之所传世俗顾谓迂申韩尚刻薄老庄竞虚无尔车非不良盍行九轨途

又

江左谢太傅高卧颇自喜东山岂不佳惜也终一起阿坚偶自败元子亦适死区区疑谤中勲业端有几当时嘲小草虽戏实中理所以山中人至今笑园绮

又

家世本无年甲子近一周小子独何幸七十今平头往者收朝迹亟欲求归休厚恩许奉祠得禄岁愈忧三釜不及亲顾为妻子留何由洗此愧欲挽天河流

又

高皇昔中兴风雨躬沐栉一士未尝遗万里皆驰日廉听辟言路虚怀询得失孤臣实草芥亦获对宣室龙颜宛在目德不报万一桥山松柏寒泪尽史臣笔

又

王师宿梁益行台护诸将腐儒忝辟书万里至渭上旌旗照关路风雪暗戎帐堂堂铁马阵亹亹木牛饷谁知骨相薄空负心胆壮回首二十年抚事增悲怆

又

在昔祖宗时风俗极粹美人材兼南北议论忘彼此谁令各植党更仆而迭起中更干戈祸此风犹未巳臣不难负君生者固卖死傥筑太平基请自厚俗始

又

井地以养民整整若棋画初无甚贫富家有五亩宅哀哉古益远祸始开阡陌富豪役千奴贫老无寸帛困穷礼义废盗贼起蹙迫谁能讲古制夀我太平脉

桐江哲上人以端砚遗子聿才寸余而质甚奇天将雨辄先流泚予为效宛陵先生体作诗一首

吾儿得岩砚其径甫逾寸奇哉掌握物乃有琮璧润器宝备才德初不以形论汝能志山林怀之可嘉遁

立春前三日作

春近寒尤苦先生不下堂乌皮蒙燕几白拂挂禅床书架斜斜设梅花细细香悠然睡还起已觉日微长

赠应秀才

过宋不见元城公渡淮不见陈了翁当时人人皆太息至今海内倾高风老夫七十居乡县龌龊龙锺何足见辱君雪里来叩门自说辛勤求识面我得茶山一转语文章切忌参死句知君此外无他求有求寜踏三山路

春耕

今年液水满西畴父老人人卜有秋只要耕犂及时节裹茶买饼去租牛

首春连阴

入春十日九日阴积雪未解雨复霪西家船漏湖水涨东家驴病街泥深去秋宿麦不入土今年米贵如黄金老妪哭子那可听僵死不覆黔娄衾州家遣骑馈春酒欲饮复止吾何心出门空叹岁华速已见微绿生高林

夜坐

衰翁不出门岁月过电雹窗明地炉煖袖手坐寂寞可怜瓶中梅烂漫几开落小园亦数树曾未破一萼三更北风急雨雪恐复作且当勤举杯莫恨浮蚁浊

新春

老境三年病新元十日阴疏篱枯蔓缀坏壁绿苔侵忧国孤臣泪筹边壮士心吾非儿女辈肯赋白头吟

得季长书追怀南郑幕府慨然有作

从戎昔在山南日强半春光醉里销绿树啼莺窥帽影画桥飞絮逐鞭梢花经小雨开差晩笙怯余寒涩未调惆怅流年又如许羇魂欲仗楚词招

正月十一日夜梦与亡友谭德称相遇于成都小东门外既觉慨然有作

当年与子别江干渐老心知后会难岂料今宵清梦里东门交辔说春寒

送陈吏部还朝

邂逅稽山许揽须尘埃时得近冰壶不辞我老鸡豚社且喜公归樱笋厨满室琴书怀燕几一川风雨送行舻勉哉早了功名债要画骑牛第二图【先贤良与刘凝之有庐山骑牛图】

观棋

一枰翻覆战枯棋庆吊相寻喜复悲失马翁言良可信牧猪奴戏未妨为白蛇断处真成快黑帜空时又一奇敛付两奁来对酒泠泠听我诵新诗

春行

箬帽丝丝雨芒鞋策策泥柳斜风带北花敛日平西社酒夸新压春芜喜遍犂深村无客过父子自扶携

雨霁春色粲然喜而有赋

应接年光老渐慵犹能一饮百分空半沾蝶粉帘栊雨远送莺声巷陌风千缕麹尘杨柳绿万枝猩血海棠红从来造物甄陶手却在闲人诗句中

幽思

云际茅茨一两间春来幽事日相关临窗静试下岩砚欹枕卧看灵壁山红练带飞俱意得锦熏笼煖尚香悭【锦熏笼谓瑞香】今朝社过添惆怅高栋巢空燕未还

赠持钵道人

青铁作小冠白纻缝短褐右扶九节杖左执七缀钵何尝有定止到处可生活惟有烈士心白刃不能夺相逢一笑粲滞思得披豁挥袂去若飞跂望已天末

柳

杨柳春风绿万条凭鞍一望已魂消当年凤集城边路曾爱纎纎拂画桥

又

西园雨打杏花稀便面章台事已非只恐无情堤上柳又将风絮送春归

山园杂咏

祠禄留人未挂冠山园三亩着身寛百年竟向愁边老万事元输静处看花径糁红供晩醉月天生晕作春寒汗青事业都忘尽时赖吾儿举话端

又

残春终日在林亭散发披衣醉复醒科斗已成蛙阁阁樱桃初结子青青鱼游沧海寜濡沫禽慕雕笼即翦翎薄晩东风吹小雨笑携长镵伴畦丁

又

桃花烂漫杏花稀春色撩人不忍违俗客年来真扫迹清尊日莫独忘归鱼行池面红云散鹊起枝头绦雪飞莫道颠狂无诉处卧看香篆掩斋扉

又

已过社雨尚春寒小醉初醒怯倚栏柳带花移宜土润鹤和雏养要笼寛孤翁白首投村社诸彦青云接羽翰谁信幽居多乐事晚窗儿女话团𪢮

又

春光何止二分空寒食都无数日中密叶成阴花寂寂旧巢添土燕匆匆纸鸢收线愁风恶秧马掀泥喜雨蒙堪叹今年衰更甚苍颜纵醉不成红

劎南诗稿卷三十一

<集部,别集类,南宋建炎至德佑,剑南诗藁>








卷三十二



钦定四库全书

劎南诗稿卷三十二

宋　陆游　撰

雨夜书感

宦游四十年归逐桑榆暖皇恩念黎老一官犹置散春残桃李尽风雨闭空馆有怀无与陈万事付酒椀近代固多贤吾意终不满可怜杜拾遗冒死明房琯慷慨讵非奇经纶恨才短群敌满中原令人叹微管

又

儒生不自贵执艺等卜祝诗书定何物为汝市爵禄唐虞虽日远凛凛犹在目谁能举其要治功端可复平生麤知此俛仰发已秃一豪不获施老病死岩谷安知万世后终无可封俗愿广稽古心端拱咨岳牧

镜湖

躬耕蕲一饱闵闵望有年水旱适继作斗米几千钱镜湖泆已久造祸初非天孰能求其故遗迹犹隐然增卑以为高培薄使之坚坐复千载利名托亡穷传民愚不能知仕者苟目前吾言固应弃悄怆夜不眠

舟中戏书

平生万事付之天百折犹能气浩然试问软尘金络马何如柔橹月侵船英雄到底是痴绝富贵但能妨醉眠三百里湖随意住人间真有地行仙

春晚怀山南

梨花堆雪柳吹棉常记梁州古驿前二十四年成昨梦每逢春晚即凄然

又

壮岁从戎不忆家梁州裘马鬭豪华至今夜夜寻春梦犹在吴园藉落花

又

梁州一别几清明常忆西郊信马行桃李成尘总闲事梨花杨柳最关情

又

身寄江湖两鬓霜金鞭朱弹梦犹狂遥知南郑城西路月与梨花共断肠

春晩书斋壁

海棠已成雪桃李不足言纤纤麦被野郁郁桑连村穉蚕细如螘杜宇号朝昏展墓秣饵美坐社黍酒浑早笋渐上市青韭初出园老夫下箸喜尽屏鸡与豚幽居亦何乐且洗两耳喧呼儿烧柏子悠然坐东轩

七十一翁吟

七十一翁心事阑坐叨祠禄养衰残樽中无酒但清坐架上有书犹纵观吏部齿揺心怅望将军髀满泪丸澜客来共饭增羞涩小摘山蔬不掩盘

山茶一树自冬至清明后着花不已

东园三日雨兼风桃李飘零扫地空惟有山茶偏耐久绿丛又放数枝红

晨起

初日破苍烟零乱松竹影老夫起焼香童子行汲井平生水云身不堕车马境愿言学厐公全家事幽屏

春晩杂兴

寂寂野人家柴扉傍水斜僧分晨钵饭客共午瓯茶燕户添新土蛛丝罥落花悠然便终日惟此送年华

又

泽国固多雨莫春犹薄寒儿童葺茶舍妇女赛蚕官阅世年虽往为农兴未阑穷途得一饱亦足慰艰难

又

池面萍初紫墙头杏已青携儿撑小艇留客坐孤亭相法无侯骨生年直酒星正须遗万事莫遣片时醒

又

小市湖桥北幽居石埭西蒲深姑恶哭树密秭归啼山茗封青箬村酤坼赤泥平生汗简手投老惯扶犂

又

病疡无意绪闭户作生涯草草半盂饭悠悠一碗茶笑穿居士𪨗闲看女郎花【唐人谓辛夷为女郎花园中有此花一丛二百朵】莫问明朝事忘家即出家

又

青梅荐煮酒绿树变鸣禽处世已如客伤春无复心焚香惟默坐曳杖亦幽寻一日悠然过深惭惜寸阴

斋中杂题

列屋娥眉不足夸可斋别自是生涯闲将西蜀团窠锦自背南唐落墨花

又

小醉微吟过一春人间侬是最闲人龟毛拂子长三尺拈起风光处处新

又

棐几砚?鸜鹆眼古奁香斮鹧鸪斑绝知造物殷懃意成就衰翁到死闲

又

幽居厌见凡花草红紫纷纷不复栽自㔉苍苔换黄土南山移得玉芝来【窗外新移云门玉芝一本甚茂】

老疾戏自赠

年过七十日夜衰羸然骨立不支持一身百病作无时饭且不足那论医镜中之人定是谁面骨突兀鬓成丝买棺作冢计已迟一旦寜免累诸儿门前湖山可遨嬉心虽欲往力不随左车牙脱吁可悲问汝何不食肉麋

夜坐闻湖中渔歌

少年嗜书竭目力老去观书涩如棘短檠油尽固自佳坐守一窗如漆黑渔家袅袅起三更哀而不怨非凡声明星已高声未巳疑是湖中隐君子

上已书事

单衣初着下湖天飞盖相随出郭船得雨人人喜秧信祈蚕户户敛神钱黄鸡煮无停箸青韭淹葅欲堕涎丞相传闻又三押衡茅未改日高眠

对酒

手摘酴醿剪牡丹山家草草亦杯盘溪头一夜风吹雨又作残春几日寒

自规

陆君拙自谋七十犹粝食着书虽如山身不一钱直默自观我生困弱良得力转喉畏或触唾面敢自拭世路方未夷机阱寜有极但能常闭门尊拳贷鸡肋

穷居有感

孤村烟草莫凄迷笠子蓑衣自架犂生计似蛛聊补网弊庐如燕旋添泥人亡耆旧多时学地废陂湖失古堤迂阔自知无着处敢因穷厄怨推挤

春夏之交风日清美欣然有赋

日铸珍芽开小缶银波煮酒湛华觞槐阴渐长帘栊暗梅子初尝齿頬香户户祈蚕喧鼔笛村村乘雨筑陂塘年光何预衰翁事伴蝶随莺也解狂

又

天遣残年脱?鞿功名不恨与心违绿陂细雨移秧罢朱舫斜阳擘纸归花市丹青卖团扇象床刀尺制单衣白头曳杖人争看共叹浮生七十稀

又

芳润园林不似贫年光无尽逐番新来禽颜色不禁雨搏黍语言如惜春身外岂关吾辈事镜中已换昔时人神仙定未超尘俗犹插金貂侍帝晨

夜归

疏钟渡水来素月依林上烟火认茅庐故倚船篷望

农家叹

有山皆种麦有水皆种秔牛领疮见骨叱叱犹夜耕竭力事本业所愿乐太平门前谁剥啄县吏征租声一身入县庭日夜穷笞荆人孰不惮死自计无由生还家欲具说恐伤父母情老人倘得食妻子鸿毛轻

三月十一日郊行

到处人家可乞浆槐阴巷陌午风凉水陂漫漫新秧绿山垅离离大麦黄父子力耕春渐老妇姑共织夜犹长尧民击壤虽难继芹美怀君未敢忘

初夏行平水道中

老去人间乐事稀一年容易又春归市桥压担莼丝滑村店堆盘豆荚肥傍水风林莺语语满原烟草蝶飞飞郊行已觉侵微暑小立桐阴换夹衣

初夏幽居偶题

放逐还家一老翁痴顽自笑更谁同倚栏风月黄昏后携杖园林绿润中泳水小鱼依藻荇觅巢轻燕拂帘栊此身要岂坚牢物莫遣须臾酒盏空

又

展尽高槐日渐长了无蜂蝶为花忙青梅旋摘宜盐白煮酒初尝带腊香林下光阴无一事水边窗户有余凉应门不用辞衰疾车马何由到野堂

又

昔如转战堕重围今幸骞翔脱骇机晓树好风莺独语夜窗细雨燕相依安居不恨蜗庐迮得食寜论鹤料微更喜莫年强健在又看刀尺制缣衣

又

朱樱羊酪喜新尝碧井桐阴转午凉书几得晴宜试墨衣篝因润称熏香枯龟自觉支床稳老马安能试草长半世学骚终不近空余清梦上沅湘

晨起

青青水中蓱粲粲墙下草开岁才几时已叹春事老鸣禽傍窗户怪我倦幽讨长吟感人怀病枕起亦早下床呼獠奴浩荡恣洒扫绿阴列苍石芳尊得频倒客来但与饮谈天有何好亦莫雕肺肝吟哦学郊岛

小圃

剡曲西边筑草堂小园聊复寄相羊鱼行水际汀苹动麝过林中野草香觅句有时携笔砚遣怀随事具杯觞少年朋旧凋零尽不独思人亦自伤

幽居

青门不种故侯瓜拣得湖山便寄家老境一?依水竹壮游万里犯风沙气衰那办饮无算病着更知生有涯吾道吾庐全索寞墙东新补数株花

夜赋

小斋寂寂似禅寮卧数更筹觉夜遥帐外残灯欺不寐梁间栖燕伴无聊江湖蹭蹬朱颜改忧患侵凌壮志消挂斾天山少年事此身终负圣明朝

闲中书事

病过新年逐日添清愁残醉两厌厌惜花萎去常遮日待燕归来始下帘堂上清风生玉麈涧中寒溜注铜蟾一生留滞君休叹意望天公本自廉

又

一亩山园半亩池流年忽逮挂冠期卖花醉叟剥红桂种药高僧寄玉芝午枕为儿哦旧句晩窗留客算残棋登庸策免多新报老子痴顽总不知

初夏

纷纷红紫已成尘布谷声中夏令新夹路桑麻行不尽始知身是太平人

又

翦韭腌韲粟作浆新炊麦饭满村香先生醉后骑黄犊北陌东阡看戏场

又

稻未分秧麦已秋豚蹄不用祝瓯篓老翁七十犹强健没膝春泥夜叱牛

又

买得新船疾似飞蚕饥遥望采桑归越罗蜀锦吾何用且备人卒岁衣

又

槐柳成阴雨洗尘樱桃乳酪并尝新古来江左多佳句夏浅胜春最可人【夏浅却胜春徐陵诗也】

又

杜?血尽啼未歇蝴蝶梦残心更狂我自人间少情者老来十倍惜年光

又

赐食金盘出宝闺玄熊掌映紫駞蹄侯家但诧承恩泽岂识山厨苦卖虀

又

隋家古寺郡西南寺废残僧只二三藜藿满庭尘暗佛时闻铙鼔赛春蚕

又

渺渺荒陂古埭东柳姑小庙柳阴中放翁老惫扶藜杖也逐乡人祷岁丰

又

老翁卖卜古城隅兼写宜蚕保麦符日日得钱惟买酒不愁醉倒有儿扶

四月旦作时立夏已十余日

京尘相值各匆忙谁信闲人日月长争叶蚕饥闹风雨趁虚茶懒鬭旗枪林中晩笋供厨美庭下新桐覆井凉堪笑山家太早计已陈竹几与藤床

春夏之交鸣鸟百族惟布谷声最悲急动人戏作十韵

春风舍人去陆子叹以惊欲挽春使回无奈布谷声春亦何负汝旦莫声不停或谓布谷者一气感使鸣春老自当去微禽彼何情上天运四时斗柄亦峥嵘奈何独私春欲使久不倾南风吹众绿一扫紫与頳此时岂不佳乃尔怀不平勿作儿女态起视东郊耕

倚杖

倚杖柴门外踟蹰到日斜儿童拾笋箨妇女卖茶芽掠岸过渔艇隔篱闻纬车年来诗料别满眼是桑麻

野步

蝶舞蔬畦晩鸠鸣麦野晴就阴时小息寻径复微行村妇窥篱看山翁拂席迎市朝那有此一笑慰余生

竹窗昼眠

初夏暑雨薄但觉白日长向来万里心尽付一竹床新笋出林表森然羽林枪时闻解箨声灵府生清凉平生喜昼眠此志晩乃偿安枕了无梦孰为蝶与庄徐起掬寒泉中有菱丝香清歗送落日与世永相忘

腾腾

腾腾吾丧我兀兀我忘吾万事皆堕甑一身真朽株江天号鹳鹤村巷暗楸梧薄酒犹堪醉归来稚子扶

幽栖

闲人了无事地僻称幽栖?米留鸡食移琴避燕泥桐生窗欲暗笋长径还迷不作容车计门闾尽放低

又

谁谓幽栖陋茅茨足庇床雨便梧叶大风度练花香浴佛儿童喜缫丝妇女忙朅来三十载吾鬓固宜霜【乾道丙戌始卜居镜湖之三山今甫三十年矣】

睡起

虚堂四檐竹修修朱夏正午如高秋八尺风漪云碧裯一榻寛如禹九州屈信展转俱自由息以两踵无与喉世方窘若鱼吞钩我独超然鹰脱韝一物不向灵台留非睡非觉以神游青城紫阁多朋俦相逢握手笑不休

愁坐忽思南郑小益之间

当年蜀道秦关万里飘然往还酒病曾留西县眼明初见南山

又

筹笔门前芳草回龙道上青山万里犹能梦到再游未信天悭

四月十三夜四更起读书

七十未捐书正恐死乃息起挑窗下灯度此风雨夕

夏雨初霁题斋壁

楸花练花照眼明幽人浴罢葛衣轻燕低去地不盈尺鹊喜傍檐时数声对奕轩窗消永昼晒丝院落喜新晴忽惊重五无多日采缕纒筒吊屈平

东窗

萱草石榴相续开数枝晩笋破苍苔背人红练穿林去直是无情不再来

闻枭

两忘尧桀自心平此念胡为扫复生幸是安眠无一事苦怜莺语恶枭声

雨中示子聿

穷阎父子自相依寂寂茅庐映竹扉瓜蔓水生初抹岸练花寒动却添衣吾玄自笑岂尚白汝瘦元知能胜肥苦学勿为干禄计宦途虽乐不如归

山园屡种杨梅皆不成枇杷一株独结实可爱戏作长句

杨梅空有树团团却是枇杷解满盘难学权门堆火齐且从公子拾金丸枝头不怕风揺落地上惟忧鸟啄残清晓呼僮乘露摘任教半熟杂甘酸【枇杷尽熟时鸦鸟不可复御故熟七八分则取之】

梦游山寺焚香煮茗甚适既觉怅然以诗记之

平日居山恨不深暂来差足慰幽寻僧归共说道逢虎院静惟闻风满林毫盏雪涛驱滞思篆盘云缕洗尘襟此行殊胜邯郸客数刻清闲直万金

夏日

柴扉昼掩竹林幽坐使炎天变素秋扇月团团似初满簟波细细欲平流朋侪零落关河阻疾病沉绵岁月遒赖有澄湖常在眼虎头不用画沧洲

巢山

巢山避世纷身隐万重云半谷传樵响中林过鹿群虫锼叶成篆风蹙水生纹不蹋溪桥路仙凡自此分

又

短发巢山客人知姓字谁穿林双不借取水一军持渴鹿群窥涧惊猿独袅枝何曾畜笔砚景物自成诗

四月二十三日作

飐飐荷离水翩翩燕出巢苔添雨后晕笋放露中梢世路千重浪生涯一把茅款门僧亦绝无句链推敲

又

莫笑茅庐迮何曾厌日长饭余飧酪滑浴罢葛巾凉落日桐阴转微风栀子香贫家犹裹粽随事畣年光

观月

清风发疏林皦月上素壁悠然倚庭楯爱此风月夕人间好时节俯仰成宿昔少年不痛饮老大空叹息

溽暑

溽暑雨将作南风来解围幽花临砌坼乳燕傍巢飞腰斧剥桑去携篮采药归翻怜少年老叠雪诧宫衣

晨起

衰老少睡眠睡晩觉常早五更揽衣起漏鼔犹考考青灯耿孤影不睡坐亦好读尽一编书南窗朝日杲

闲思

沟水细无声窗扉晩更明帘开燕双入人静鹊群行青李求初至黄醅酿已成出门无奈懒不是傲公卿

又

小雨时时作幽花续续红新蝉落庭树痴燕集屏风傍枕抛书卷临池下钓筒闲中有真乐那得叹途穷

梅天

稻垅移初遍梅天涩未晴轻阴昏茗色余润咽琴声时傍菱塘立还寻沙径行杜门终此世更誓未来生

夜坐

灯暗一室幽鸟鸣四山静道人坐倚壁度此清夜永少时志功名痴绝如捕影造物遗以穷磨礲发深省坐令盆盎浅渺渺波万顷虽未造道真南辕终至郢

麦熟市米价减邻里病者亦皆愈欣然有赋

凶年已度麦方秋学道从来幸寡求荷锸自随身若寄漉篱可卖饭何忧邻翁濒死复相见村市小凉时独游不怕归时又侵夜新添略彴跨清沟

雨中作

风声如翻涛雨点如撒菽皇天念此老一为洗烦促呼童取短檠聊展旧书读凄然对孤影感叹衰鬓秃兀如老病马关河久在目伏枥虽已疲连云思苜蓿

夜雨

齿牙揺动鬓毛疏四壁萧然卧草庐急雨声酣战丛竹孤灯焰短伴残书壮心未减从戎日苦学犹如觅举初自笑坚顽谁得似同侪大半已丘墟

乙卯重五

重五山村好榴花忽已繁粽包分两髻艾束着危冠旧俗方储药羸躯亦点丹日斜吾事毕一笑向杯盘

夏夜风雨极凉枕上口占

北窗八尺卧文藤夜雨生凉洗郁蒸袅袅新愁萦断角悠悠孤梦伴残灯羸躯垂老嗟焉往公论犹存似可凭聊向斯文图不朽未甘粥饭学山僧

穷居

半世伥伥信所之穷居仍抱莫年悲焼金术误囊衣薄种黍年凶酒味醨大厦万间空有志后车千乘更无期掩书常笑城南杜麻屦还朝授拾遗

思蜀

白首躬耕遇洊饥江南自笑欲畴依凌烟勲业无人许濯锦园林有梦归心似游僧思远适身如败将陷重围客来强欲相寛释每说人生七十稀

五月二十三夜记梦

夜漏欲尽鸡初唱梦到神仙信非妄泉流直舂碧涧底松根横走苍崖上徐行林际遇飞桥峭壁惊涛临万丈非惟履险足踸踔已觉处忧神悄怆空岩滴乳久化石宝盖珠璎纷物象鬼神惨淡疑欲抟龙蜃蜿蜒谁敢傍长眉老仙乘白云握手授我绿玉杖三生汝有世外缘一念已断尘中障虽云曩事不复忆怜汝瞳子神犹王何须更待熟金丹从我归哉住崑阆

送叶尚书

曩岁榜扁舟万里归自蜀五月下瞿唐六月过浮玉于时始识公一笑忘暑毒羽扇临清流华觞跋红烛一别十五年去日如电速孤生晚还朝敛退惭陆陆要津非所冀见公心自足斥归又七载衰病将就木造物哀其穷公来位岳牧每见语谆谆与世异寒燠圣朝方急贤登用及钓筑如公实旧德顾岂待梦卜初闻一札下已报四辈趣悬知新天子虚怀须启沃愿公论其大始为天下福即宣垂拱麻宁复摛文宿

路傍曲

冷饭杂沙皪短褐蒙霜露黄叶满山邮行人跨驴去

又

大道南北出车轮无停日彼岂皆奇才我独饥至夕

又

凄凉路傍曲朱门人不知秋街槐叶落正是断肠时

赠汪叔潜

火云嵯峨如叠嶂百病攻衰非一状低檐小屋桑竹村忽辱君来问亡恙蹶然揽衣起闯门裹饭仍烦远相饷岁饥野外无供给羞涩余粮不盈盎我守此穷三十年尚恐死前无力量君诚不以老弃予苦语见?宜勿让

出游

莫笑衰残百不能一枝筇杖捷飞腾山空野火焚秦篆日澹烟芜遍禹陵小浦涨潮迎钓艇疏钟出谷送行僧踟蹰不觉归途晩村落人家已上灯

劎南诗稿卷三十二








卷三十三



钦定四库全书

劎南诗稿卷三十三

宋　陆游　撰

立秋后四日雨

天为新秋故作凉海风吹雨入虚堂凉生庭树阴阴绿润袭篝衣浥浥香杯泛鹅儿供小歠碓舂云子喜新尝一年又见星桥近未信仙家日月长

夙兴

老眼无眠觉夜长揽衣不复待窗光明星渐淡避初日秋露已浓生晓凉出草幽花红紫杂穿林啼鸟去来忙是中有趣君知否喧寂年来已两忘

存养堂为汪叔潜作

绦帐先生见处别少年立节如冰雪胸中凛凛万卷书一字不为庸人说存心养性以事天人知不知渠晏然穷经日夜废寝饭不怕诸生嘲腹便二旌五鼎俱忘想致一工夫在存养我今老病死即休未死尚欲从公讲

感昔

三着朝冠入上都黄封频醉渴相如马慵立仗寜辞斥兰偶当门敢怨锄富贵尚思还此笏衰残故合爱吾庐灯前目力依然在且尽山房万卷书

又

五丈原头秋色新当时许国欲忘身长安之西过万里北斗以南惟一人往事已如辽海鹤余年空羡葛天民腰间白羽凋零尽却照清溪整角巾

病稍平示儿辈

人与鸦俱晓天凭雁送秋极知生意尽强为汝曹留药饵倾残橐风霜迫故裘倚屏搔短发且复寄悠悠

野堂

野堂萧飒雪侵冠历尽人间行路难病马不收烟草暝孤桐半落井床寒长瓶浊酒犹堪醉败箧残编更细看此兴不随年共老未容城角动忧端

又

姓名无复世人闻静处何妨独策勲久矣不堪东阁客归哉无愧北山文横林霜近有丹叶平野雨余多断云更喜鸬鹚来渐熟一溪烟水与中分

又

野堂地僻无车马草径柴门昼亦扃栗里虽贫储旧粟玉川终老抱遗经病身凛凛残秋叶故友寥寥欲旦星赖有吾儿堪暖眼夜阑常共一灯青

又

鼔缶酣歌乐太平野堂窗户极疏明弃官正为愚无用谢客新缘病有名闲入乡人赛神社时从长者放鱼行驩然更有关心处打稻家家趁晩晴

七月下旬得疾不能出户者十有八日病起有赋

秋风吹海氛气候颇不令昏昏七十翁扰扰半月病着书殊未成即死目不瞑扶持赖药物仅得全性命雨添苔晕青风入桐枝劲深巷无人声搘颐发孤咏

梦有饷地黄者味甘如蜜戏作数语记之

有客饷珍草发奁惊绝奇正尔取嚼龁炮制不暇施异香透崑仑清水生玉池至味不可名何止甘如饴儿稚喜语翁雪颔生黑丝老病失所在便欲弃杖驰晨鸡唤梦觉齿颊余甘滋寄声山中友安用求金芝

秋夜

灯欲残时酒半消断砧疏雨共无憀老来万事浑非昔惟有诗情似灞桥

又

夜雨凄凉客思迷闻砧却是梦回时人人解说悲秋事不似诗人彻底知

病起惫甚有叹

残年迫衰谢一病不枝梧书倩傍人读行须稚子扶冥心付天地毕世钓江湖无米博佳传虚名那可图

小舟晩归

扶病寻溪友忘忧泛钓槎渚寒无宿鹭月白有啼鸦败壁青灯暗幽窗稚子哗无生未暇说且复议桑麻

又

秋晩吾庐好柴门映断山潮生鱼箔短木落雉媒闲缭堞苍茫外渔舟浩荡间客来常谢病老钝耐嘲讪

夜坐

老眼清无寐孤怀默自伤思人交旧尽抚事岁时长篱犬吠残月江枫凋早霜放翁殊耐事掩卷拨炉香

幽事

老夫病起日支离幽事关心只自知社近邻翁馈新酿客归童子拾残棋功名已付来生了笔墨尤非晚岁宜余习可怜除未尽移花引水伴儿嬉

病后衰甚非篮舆不能出门感叹有赋

酒兴诗情尚自如形骸可怪顿成疏平生只倚双凫舄此日常须一鹿车寂寂岂惟惭邓禹厌厌更觉类曹蜍晚窗弄笔聊湔袚数首清诗手自书

秋思

人生四十叹头颅久矣心知负壮图未死皆为闲日月无求尽有醉工夫风凋木叶流年晚秋入窗扉病骨苏信步出门湖万顷季鹰不用忆莼鲈

题村店壁

五十年来命压头即今残发不禁愁乱鸦阵起霜天晩落叶声干古渡秋小市歠醨聊兀傲长亭秣蹇得迟留一身自处穷如许幸是无因为国谋

病去

病去身差健秋高气渐寒未甘常伏几时作一凭阑玉粒炊粳软香尘捣药残欣然顾儿辈灯下语团𪢮

白首

白首称祠吏清时作幸民招呼林下客游戏梦中身山路乌骡稳烟波画檝新村村有花柳无事即寻春

书病【乙卯七月二十二日卧病两旬始平九月二日作此诗】

莫年虽病不甚剧啜药啖粥犹自力今年七月风眩作儿子在前不能识杯中药冷呼不醒全家相顾无人色昏昏但思向壁卧虫臂鼠肝寜暇恤医巫技殚欲敛手天高鬼恶吁莫测偶然得活出望外扶杖下床犹屡踣读书心在目力短袖手坚坐到窗黑无功禄食四十年叹息此责何由塞

舍北晩眺

红树青林带莫烟并桥常有卖鱼船樊川诗句营丘画尽在先生拄杖边

又

日日津头系小舟老人自懒出门游一枝筇杖疏篱外占断千岩万壑秋

夜阅箧中书偶得李德远数帖因思昔相从时所言后多可验感叹有作

早岁传闻月旦评殿门邂逅眼偏明当时一坐推谈止今日丛林见话行老卧烟村身偶在夜开蠧纸泪如倾岂知三十余年后河洛沙尘讫未平【予送德远归临川诗有旰食烦明主边沙暗旧京之句颇为前辈所称时绍兴辛巳春也】

登东山

漆园傲吏养生主栗里高人归去来俱作放翁新受用不妨平地脱尘埃松崖壁立临樵坞竹径虵蟠上歗台送尽夕阳山更好与君踏月浩歌回

贫乐

萧然曲肱地自号直心翁【净名书云直心是道场】拙宦三灾过劳生一笑空新蔬经雨绿晩稻得霜红饱食真无事浩歌明月中

乙卯重九

九日村醅熟逢迎不用呼樽前狂起舞陌上醉相扶残发新霜白衰颜落叶枯明年何足问且复插茱茰

纵步近村

病去身轻试杖藜满村????麦正离离照溪自叹尚微瘦趁渡人言殊未衰草塞瓶头沽浊酒花篸笠顶引群儿裵回不恨归差晩正爱青灯映竹篱

题斋壁

看尽人间利与名归来始觉此身轻祸机不败渔舟兴乐事浑输地碓声破箧虽无衣可典寒畦已有芋堪烹余年且健贫何害剩与邻翁醉太平

范参政挽词

屡出专戎阃遄归上政途勲劳光竹帛风采震羌胡籖帙新藏富园林胜事殊知公仙去日遗恨一毫无

又

孤拙知心少平生仅数公凋零遂无几迟莫与谁同琼树世尘外神山云海中梦魂寜复接恸哭向西风

病后往来湖山间戏书

周公居东三食新夷吾在鲁丘厄陈圣贤忧患尚如此况我本是羁穷人今秋危病辄不死余业自笑坚顽身结茅所幸得佳处石帆天镜无纤尘扪萝峭壁上采药腰斧长歌行负薪寻僧独泛若耶月携友共采湘湖莼蠡亡范金陋勾践斯颂刻石憎嬴秦不如一酹禹祠去恶衣菲食真吾邻【禹祠在吾庐东南十余里】

秋夜遣怀

六年归卧水云乡本自无闲可得忙羸病岂知身尚健迂疏真与世相忘霜清水落年华晩月黑枭鸣夜漏长琐琐井蛙何足计一篇秋水笑蒙庄

初冬暄甚

吴中十月雪霜悭风景暄妍叶未殷杲日还看浴东海薄云不解冒南山蛙鸣阁阁荒池曲蝇出营营食案间安得玄冥正时令红炉绿酒一开颜

赠湖上父老十八韵

一镜三百里环以碧玉峯天公赐我厚极目为提封烟收见石帆雨霁望卧龙嵯峨宝林塔迢逓天章锺兴来思一出霜晴及初冬父老舍杖迎衣冠颇严恭语我相识久幸未弃老农间者传伏枕喜闻足音跫贫舍有盘飡勿责异味重?????新油香黍酒瓮面浓已遣买扑握亦可致噞喁愿公领此意秣蹇聊从容我起为太息厚意敢不从吾生行逆境平地九折卭况今又老退如子岂易逢但愿从今健衰疾缓见攻遇兴即扣门草具烦炊舂但恐乘月来妨子睡味浓

初冬感怀二首

落叶扫还积断鸿飞更鸣羸躯得霜健老眼向书明水瘦河声壮萁枯马力生竟为农父死白首负功名

又

庭芜失故绿园树染新丹病思闲支枕诗情独倚阑带移频觉瘦貂敝不禁寒惟有墙阴荠离离又满盘

读杜诗

城南杜五少不羁意轻造物呼作儿一门酣法到孙子熟视严武名挺之看渠胸次隘宇宙惜哉千万不一施空回英槩入笔墨生民清庙非唐诗向令天开太宗业马周遇合非公谁后世但作诗人看使我抚几空嗟咨

记九月三十日夜半梦

一梦邯郸亦壮哉沙堤金辔络龙媒两行画戟森朱户十丈平桥夹绿槐东阁群英鸣佩集北庭大战捷旗来太平事业方施设谁遣晨鸡苦唤回

小舟游近村舍舟步归

数家茅屋自成村地碓声中昼掩门寒日欲沉苍雾合人间随处有桃源

又

借得渔船溯小溪系船浦口却扶藜莫言村落萧条甚也胜京尘没马蹄

又

不识如何唤作愁东阡南陌且闲游儿童共道先生醉折得黄花插满头

又

斜阳古柳赵家庄负鼔盲翁正作场死后是非谁管得满村听说蔡中郎

蜀僧宗杰来乞诗三日不去作长句送之

看遍东南数十州寄船却溯蜀江秋孤云两角山亡恙斗米三钱路不忧【今年所在皆大稔】万里得诗长揖去他年挈笠再来不放翁烂醉寻常事莫笑黄花插满头

羲农

羲农去不反释老似而非太息众皆醉逝将谁与归经时忘肉味尽日掩柴扉安得同心者灯前语造微

冬夜不寐

老眼睡眠少空村霜露凄铮铮闻叩铁喔喔数鸣鸡月入知窗破衾单幸屋低明晨炊米尽吾起不容稽

十月

塞向倾书槴开炉积豆萁林居得温煖天遣养衰迟瓮盎藏蔬后鉏耰下麦时农家冬最乐我老颇能知

读易

羸躯抱疾时时剧白发乘衰日日增净扫东窗读周易笑人投老欲依僧

又

老喜杜门常谢客病惟读易不迎医冬来更愧乖慵甚醉过收荞下麦时

闻雁

霜高木叶空月落天宇黑哀哀断行雁来自关塞北江湖稻粱少念汝安得食芦深洲渚冷岁晩霰雪逼不知重云外何处避毕弋我穷思远征羡汝有羽翼

悲歌行

士如天马龙为友云梦胸中吞八九秦皇殿上夺白璧项羽帐中撞玉斗张纲本不问狐狸董龙何足方鸡狗风埃蹭蹬不自振宝劎床头作雷吼忆遇高皇识隆凖岂意孤臣空白首即今埋骨丈五坟骨会作尘心不朽胡不为长星万丈扫幽州胡不为昔人图复九世雠封侯庙食丈夫事龊龊生死真吾羞

村饮

吴中霣霜晚冬草有未衰坐令老病叟遂失凋年悲翩翩乌纱帽袅袅残菊枝虽无车马客时与邻翁期新醅压尚浑雉兔亦及时自觉胜渊明但醉不赋诗

镜湖西南有山曰外山民某氏居之其居少西小潭受飞泉群山环合真异境也为作短歌

汉东九十九重冈武都九十九脉泉岂如君家环翠阜小潭佩玦声锵然我欲从君乞庵地开轩下看泉中天金丹九转太多事服水自可追飞仙云孙相遇不相识笑问尘世今何年掬泉弄月清歗罢却折玉井秋风莲十月十七日予生日也孤村风雨萧然偶得二绝句予生淮上是日平旦大风雨骇人及予堕地雨乃止

少傅奉诏朝京师檥船生我淮之湄宣和七年冬十月犹是中原无事时

又

我生急雨暗淮天出没蛟鼍浪入船白首功名无尺寸茅檐还听雨声眠

游山舟中遇风雨戏作

龙骧万斛去如鸿巨浪惟能窘短篷不是山灵嫌俗驾一生常值打头风

一齿动揺似不可复留有感

晩境常忧豁可憎苦留终不受丁寜主贫何恨客辞去木老元知叶自零未害朵颐临肉俎但妨叩齿读仙经从今有酒须勤买莫学骚人要独醒

山行

老翁七十亦何求尚赖山行散百忧?耳帽寛新小疾独辕车稳正闲游酒旗滴雨村场晩茶灶炊烟野寺秋若论人间长久事高吟何啻傲封侯

老学庵【予取师旷老而学如秉烛夜行之语名庵】

穷冬短景苦匆忙老学庵中日自长名誉不如心自肯文辞终与道相妨吾心本自同天地俗学何知溺秕糠已与儿曹相约定勿为无益费年光

枕上偶成

放臣不复望修门身寄江头黄叶村酒渴喜闻疏雨滴梦回愁对一灯昏河潼形胜寜终弃周汉规模要细论自恨不如云际雁南来犹得过中原

舍北闲望作六字绝句

潘岳一篇秋兴李成八幅寒林舍北偶然倚杖尽见古人用心

题庵壁

竹间仅有屋三楹【小庵才两间】虽号吾庐实客亭已断雨声重点滴欲残灯影更晶荧酒惟排闷难中圣茶却名家可作经头眩减来还病蹇何时彻?得康宁

又

身似蜗牛麤有庐却缘无用得安居地炉封火欺寒雨纸阁油窗见细书????熟山僧分馎饦船来溪友饷薪樗闭门莫笑衰颓甚读易论诗亦未疏

纵笔

老眼轻千乘枯肠却八珍直令身潦倒未害胆轮囷酒里遗浮世书中见古人平生笑园绮老蹋帝城尘

又

壮岁志天下崎岖无一施高谈对邻父朴学付痴儿补栅怜鸡冷分粮悯雀饥吾生忽至此惆怅镜中丝

又

天道何时定人生固有涯壮年行出塞晩岁病还家积愤凭谁豁孤忠祗自嗟今朝茅屋底隐约听霜笳十月二十八日夜鸡初鸣时梦与数女仙遇其一作诗示予颇哀怨如人间语惟末句稍异予戏之曰若无此句不可为神仙矣其一从傍戒曰汝当勿忘此规作诗者甚有愧色予颇悔之既觉赋两绝句以解嘲

玉姝眉黛翠连娟弄翰闲题小碧笺人世愁多无着处故应分与蘂宫仙

又

虹作飞桥蜃吐楼群仙来赋海山秋玉姝定自多才思更与人间替说愁

山行

缘崖曲曲羊肠路傍水疏疏麂眼篱举起短鞭成一笑吾诗正是策勲时

又

眼边处处皆新句尘务经心苦自迷今日偶然亲拾得乱松深处石桥西

贫甚作短歌排闷

闲何阔逢诸葛畏人常忧不得活事不谐问文开不蹋权门更可哀即今白发如霜草一饱茫然身已老惟有躬耕差可为卖劎买牛悔不早年丰米贱身独饥今朝得米无薪炊地上去天八万里空自呼天天岂知

过张王行庙

烈士生不遇栖栖为旅人英魂死不没凛凛为明神明神受帝命庙食福我民牲酒何足言压抑姑少伸火旱千里赤与人下雷雨洚水不反壑谈笑出平土善人锡之福奸伪亦击汝岂若世上人吞声气如缕

秋月曲

旧时家住长安城万户千门秋月明紫陌朱楼歌吹海酣宴不觉银河倾受降城头更奇绝莽莽平沙千里月选兵夜出打番营铁马蹴冰冰欲裂塞月未落成功回腰鼔横笛如春雷长安高楼岂不乐与此相去何辽哉丈夫志在垂不朽漆胡骷髅持饮酒举头云表飞金盘痛饮不用思长安

即事

萧骚白发满纶巾犹是人间诗酒身湖上悲秋新有作眼边败意绝无人稻粱栖亩雁初下烟水粘天鸥自驯堪笑推移成老大时时几杖接乡邻

悲歌行

感慨常自悲发为穷苦辞偪仄不少伸梦中亦酸辛脂车思远道太息令人老中原宋舆图忧乱苦如荼此责在臣子诸公其可已谈笑复旧京令人忆西平

读李泌事偶书

莘渭当时已误来商山芝老更堪哀人生若要常无事两颗梨须手自煨

晨起

晨起梳头懒披衣立草堂雾昏全隐树气暖不成霜滩急回鱼队天低衬雁行新春犹一月已觉日微长

喜雨

一秋未雨冬未雪坐使肺肝生客热不惟裘褐藏箧笥卧毯坐毡俱未设樽中有酒不敢尝小瓮黄虀却时啜新春距今一月尔便恐蝗生残宿麦天公老手正可人夜雨萧萧洗旱尘北风吹雪定不晩喜入三山汤?椀

闲趣

坚闭门来又过冬一裘且复拥龙锺不辞陋巷如浆冷自爱新醅似粥𬪩迎妇桥边灯煜煜赛神林外鼔冬冬岂惟自得闲中趣要遣儿孙世作农

自警

人生非金石夀夭不自知一日复一日亦或至耄期方其未死间早夜勿自欺嗟彼陷溺者太山起毫厘努力戒惰偷尧舜可庶几我今齿发弊强健复几时一寸学古心自视犹可为鸡鸣推枕起为善亦孳孳天定终胜人吾世或未衰素业果有传三复吾此诗

雨后

镜湖归隐老黄冠布褐萧然一室寛灯影青荧人未睡雨声点滴夜将阑四朝出处朋侪尽半世漂流骨相寒青史无名端可耻着书留与后人看

又

萧萧残发雪侵冠冉冉清愁用底寛把卷昏眸常欲闭投床睡兴却先阑惟须酒沃相如渴未分人哀范叔寒雨霁定知梅已动佩壶明日试寻看

窗黑

风雨窗常黑衰翁罢读书纵横惭七略废惰失三余宴坐工夫熟多闻习气除韩公未解此误诮腹空虚

雨止行至门外戏作

檐雨收残滴溪云弄晩晴出门还浩叹几屐了吾生

野饮

绿岸波生染麹尘碧天云细蹙鱼鳞山居剩得舒长日野饮自无拘忌人【元结诗云坐无拘忌人勿限醉与醒】酒瓮石边孤店晩樵风溪畔早梅春怀章正可惊奴辈未胜行歌独负薪

雨夜有怀张季长少卿

放翁虽老未忘情独卧山村每自惊鼎鼎百年如电速寥寥一笑抵河清梅初破藟行江路灯欲成花听雨声正用此时思剧饮故交零落怆余生

雨中熟睡至夕

拥炉听雨生睡思涩眼昏昏惟欲闭丈夫少壮要自力饱食养慵真可愧我今不睡欲何为常恐儿曹落吾事蛮毡纸帐方施行五鼎八珍无此味

又

少陵今雨无客至寂寞衡门昼常闭孝先酣枕梦周公弟子虽嘲可无愧世上纷纷荣辱多不如睡中差省事小儿忽报煎茶熟起拥寒炉究余味

忆昔

忆昔轻装万里行水邮山驿不论程屡经汉帝焼余栈曾宿唐家雪外城壮志可怜成昨梦残年惟有事春耕西窗忽听空阶雨独对青灯意未平

灯下看梅

风雨经旬怯倚阑梅花折得就灯看有情应寄去年别无寐不禁清夜寒病起搘筇幽兴在春迟载酒后期寛篱东数树尤奇绝日遣蛮童候路干

程泰之尚书挽词

文古唐元结经明汉仲舒三朝八座贵千载九丘书早接游从末常闻议论余死生今永诀追恨寄声疏

又

昔在绍兴末同趋行殿门方思寻宿好忽已奉遗言诔行曲台议饰终明主恩高皇旧朝士今复几人存

雨夕独酌书感

数掩芦藩常不开饥鸦两两啄青苔雨来十日未成雪岁尽一枝初见梅池上晩行携独鹤灯前夜酌拨新醅渔村老景今如许骏马旧游安在哉

白首

白首元无一事成朝来大笑绝冠缨花飞早已知春减漏尽寜容更夜行萧散且为无算饮猖狂未免不平鸣玉关青海今安在麦野桑村送此生

客言来自上皋道中以其语作一绝

日晒霜融作浅泥酒家却在断桥西五陵今代无豪侠独卧茅檐听午鸡

睡起

老怯年华速闲知昼漏长已回酣枕梦未过古匜香洗面宫眉绿开茶带胯方山家风味在虽病意差强

劎南诗稿卷三十三

<集部,别集类,南宋建炎至德佑,剑南诗藁>








卷三十四



钦定四库全书

劎南诗稿卷三十四

宋　陆游　撰

岁暮

案间官历喜更端?畔罗旛巧耐寒筛辣捣香𥬠腊酒染红丝绿簇春盘衰容未觉余年迫佳日犹思一笑欢太息儿童痴过我乡傩虽陋亦争看

残腊二首

破腊春先到微阴日易醺鸟声犹寂寂木意已欣欣云起山分叠风生水蹙纹断肠何处笛偏向醉中闻

又

残腊无多日吾生又一年林塘明夕照墟落淡春烟山色危栏角梅花绿酒边岁时元自好老病独凄然

一壶歌

悠悠日月没根株常在人间醉一壶倾倒欲空还潋滟不曾教化不曾沽

又

先生醉后即高歌千古英雄奈我何花底一壶天所破不曾饮尽不曾多

又

自从轩昊到隋唐几见中原作战场三十万年如电掣不曾记得不曾忘

又

耻从岳牧立尧庭况见商周战血腥携得一壶闲处饮不曾苦醉不曾醒

又

长安市上醉春风乱插繁花满帽红看尽人间兴废事不曾富贵不曾穷

属疾

白头属疾卧丘园药物枝梧且仅存月黑浅山闻鵩啸窗明高树送鸦翻谗欺薄命深消骨忧集穷途黯断魂回视少时真隔世但余一念在元元

新岁

风入鞭梢紧春从草色深山坡卧新犊园木转幽禽勲业少年梦关河游子心尔来都扫尽浊酒带醅斟

早春

数声屋角听鸣禽红糁青梢忽满林雨过东皋一犂润冰消南涧半篙深逢僧竹院闲评药携鹤山村醉拥琴青史功名黄阁贵有时应不到如今

太古

太古安知虙与尧茹毛饮血自消揺不须追咎为书契初结绳时俗已浇

春夜

老惫生如寄春寒梦亦孤灯花时自坠枭语迭相呼万里书难得三年病未苏窗深不知晓但觉动林乌

正月六日作

上天四序分寒燠以渐相寻不相渎今年立春七日耳暖景温风何迫促群蛙怒鸣蚊蚋出蚍蜉插翅飞满屋儿童便欲觅团扇我亦汗垢思汤沐山坡梅花常恨晩一夕开尽如雪谷篱边已放桃蘂红庭下顿长萱芽绿小人识浅喜欲舞轻衫冷?相追逐春深疠鬼不贷人此暖但忧非汝福

寄题吴斗南玩芳亭

北斗以南有吴侯人物知非第二流读书不放一字过闭户忽惊双?秋平生离骚读千遍屈泥秭归要亲见归来落笔愈惊人宋玉景差俱北面玩芳亭中兰茝芳朝回解带春昼长爱君忧国有奇作坐令壮观还沅湘老夫曩亦同此趣甚欲闲题玩芳句无奈生涯今已别倒壑枯楠忘岁月

春初骤暄一夕梅尽开明日大风花落成积戏作

暖逼梅花烂漫开飘零便恐付苍苔更堪连夜风如许似妒愁人把一杯

又

残梅零落不禁吹真是无花空折枝堪笑老人风味减三年不作送梅诗【予往岁多有送梅之作今阁笔已累年】

又

年年烂醉万梅中吸酒如鲸到手空花欲过时常惜别今年此别更匆匆

读老子传

巍巍阙里与天崇礼乐诗书万世宗但说周公曾入梦寜于老氏叹犹龙

示元用

德孙学语已惊人闷里时时一笑新老子已应如枥骥此郎端恐是天麟会看神授如椽笔莫改家传折角巾汝叔不痴当爱汝夜窗灯火勉相亲

春思

七十老翁身退耕可怜未减旧风情典衣取酒那论价秉烛看花每到明江浦时时逢画檝寺楼处处听新莺此生无复阳关梦不怕樽前唱渭城

春望

天地回春律山川扫积阴波光迎日动柳色向人深沾洒忧时泪飞腾灭敌心人扶上危榭未废一长吟

丙辰上元前一日

弊裘破帽发鬅鬙宛似山房罢讲僧身病不禁连夜雨家贫只挂旧年灯修椽柳外掀楼角危槛云间露塔层自笑闲游本无定兴阑随处倚枯藤

夜雨思栝苍游

道心退惰如风鹢世念坚强似火牛安得短篷湖海去夜深听雨琵琶洲

春阴

麹尘柳色正遮门石黛江流曲抱村小院春光方盎盎远山雨气又昏昏傍檐林鸟惊幽梦极目烟芜卷烧痕只道余寒尚如许不知生意满乾坤

寒夜歌

陆子七十犹穷人空山度此冰雪晨既不能挺长劎以抉九天之云又不能持斗魁以回万物之春食不足以活妻子化不足以行乡邻忍饥读书忽白首行歌拾穗将终身论事愤叱目若炬望古踊跃心生尘三万里之黄河入东海五千仭之太华磨苍旻坐令此地没羌戎两京宫阙悲荆榛谁施赤手驱蛇龙谁恢天网致凤麟君看煌煌艺祖业志士岂得空酸辛

正月十六日园中偶赋

又向柴荆过上元豪华前事不须论偶逢花发闲持酒不得人扶懒出门薄技号山曾献玉荣途染指亦尝鼋年来洗尽东陵梦瓜垄萧萧老故园

陵霄花

庭中青松四无邻陵霄百尺依松身高花风堕赤玉盏老蔓烟湿苍龙鳞古来豪杰人少知昂霄耸壑寜自期抱才委地固多矣今我抚事心伤悲

怀旧

鹤鸣山下竹连云凤集城边柳映门当日不知为客乐如今回首却消魂

又

骏骡西过雨漫天千里江山在眼边二十四年如昨梦凭谁问讯带枷仙

又

狼烟不举羽书稀幕府相从日打围最忆定军山下路乱飘红叶满戎衣

又

翠崖红栈郁参差小益初程景最奇谁向豪端收拾得李将军画少陵诗

又

回龙寺壁看维摩最得曹吴笔意多风雨尘埃昏欲尽何人更着手摩挲

又

嶓冢山头是汉源故祠寂寞掩朱门击鲜藉草无穷乐送老那知江上村

夜坐

蓬窗夜半竹骚然坐守残编悄不眠辛苦空成左传癖逍遥常愧大慈仙风寜可系功名误日不能黏岁月迁明旦觅船湖上去西村桃李淡春烟

入城舟中作

櫂边蘸岸挼蓝水蓬外横空破墨山更着滩头一行鹭此身真在画图间

寓蓬莱馆

朱门高柳画桥南掠面风埃喜解骖霁日偶逢春盎盎野人不惯屋潭潭堂中剩喜簪裾集楼上时闻鼔角酣明发扁舟觅归路趁时吾欲事农蚕

过能仁光孝寺欲访昕老会府中速客遂不果入

春日城南过宝坊驰驱不得驻车箱高门临道净如拭杰屋凌空势欲翔斋近钟鱼初送响风微松桧自生香暂来堪笑忙如许坐羡高人白昼长

夜二鼔留西城门归三山

秉炬夜离驿戴星出西关舟人飞画檝门锁响铜环渔火明遥浦溪风解醉颜邻家亦惊起迎我笑坚顽

读杜诗

千载诗亡不复删少陵谈笑即追还常憎晩辈言诗史清庙生民伯仲间

苏韬光节推挽歌词

才名京兆掾门阀魏公孙遇事虽肮脏接人终静温寜吟灞桥雪不扫舍人门二妙凋零尽衰翁慨独存【韬光与训直吏部下世相距三年】

村翁

放翁真个是村翁钓渭耕莘事不同蹴蹋烟云两芒𪨗凭陵风雪一蓬笼屡经骇浪身终免遍阅浮沤夀未穷幸有春衣堪换酒道边醉卧示神通

寄子布

钓滩耕垅雪盈簪从入新年病至今远使有书常洒泪长宵无梦更伤心何由老眼迎归櫂空为秋风感莫砧一纸新诗千万恨临风怅望独长吟

落花

朱朱白白不禁吹老未忘情作许悲瑞锦已残犹有梦明霞初散可无诗人应偷様传图本天亦收香付蜜脾荣悴相寻君看取晓来青子已团枝

南窗

身轻婚嫁毕耳静市朝踈褫带脱乌帻一窗寛有余

排闷

白发无端日日新自怜犹作百忧身孤灯听雨常终夜一榼寻花又送春旋压麦糕邀父老时分菜把饷比邻不须频起陈人叹已是清朝六世民

过邻家戏作

老脱朝冠岸幅巾时时乘兴过比邻瓶无储粟吾犹乐步有新船子岂贫醅瓮香浮花露熟药栏土润玉芝新【玉芝谓鬼臼山家多有之】相从觅笑真当勉又过浮生一岁春

看花

好树典衣买新花扶杖看村醪杂清浊山果半甘酸家事贫尤简诗情老未阑鸬鹚闲似我日莫立清滩

闲趣

同侪零落晓星稀久住人间岂自期衰病已成垂白叟春寒又到牡丹时溪边唤客闲持钓灯下留僧共覆棋一日转头还过却纷纷世事不须知

春尽遣怀

袅袅炉香昼掩扉残年真是解尘鞿青旋捣通邻好白葛新裁制暑衣避日小鱼穿藻去倚风轻燕拂帘飞要知名宦非初意三十年前已念归【予以乾道乙酉卜筑湖上今三十有二年矣】

二友

清芬六出水栀子坚瘦九节石菖蒲放翁闭门得二友千古夷齐今岂无

半丈红盛开

满酌吴中清若空共赏池边半丈红老子通神谁得似短筇到处即春风

感事

鸡犬相闻三万里迁都岂不有关中广陵南幸雄图尽泪眼山河夕照红

又

堂堂韩岳两骁将驾驭可使复中原庙谋尚出王导下顾用金陵为北门

又

渭上昼昏吹战尘横戈慷慨欲忘身东归却作渔村老自误青春不怨人

又

扪虱当时颇自奇功名远付十年期酒浇不下胸中恨吐向青天未必知

丰年行

南村北村春雨晴东家西家地碓声稻陂正满绿针密麦陇无际黄云平前年谷与金同价家家涕泣伐桑柘岂知还复有今年酒肉如山赛春社吏不到门人昼眠老稺安乐如登仙县前归来传好语黄纸续放身丁钱

四月一日夜漏欲尽起坐达旦

春归不可留斗柄已峥嵘老至不可却雪鬓森千茎少年所读书废忘如隔生旧交死欲尽存者万里程高谈无与发欲语辄吞声悠悠一饱计泯泯千载名逝将山丘归不见河雒清挑灯坐待旦揽笔衰涕倾

蓬莱行

山峭插云海楼高入烟霄不知何宫殿东望郁迢嶤是时青童君初散通明朝风涛中破裂涌出黄金桥授我玉芝房服之尘念消凡骨一朝换八极坐可超

冯县丞挽歌词【钢字仲柔】

尊公同故里季父接周行晩憙乌衣巷重逢玉树郎名流多赏识荣路正腾骧愁绝河梁上风烟莫莽苍

幽居初夏

湖山胜处放翁家槐柳阴中野径斜水满有时观下鹭草深无处不鸣蛙箨龙已过头番笋木笔犹开第一花叹息老来交旧尽睡余谁共午瓯茶

又

藤冠草屦病支离门外纷纷百不知解箨有声惊倦枕飞花无力点清池闲思旧事惟求醉老感流年只自悲绿树阴中红练起一团零乱湿胭脂

又

长歌袅袅插秧天小伞翻翻入市船高栋巢干初乳燕绿槐阴密已鸣蝉只言末俗人情恶未废先生日晏眠推枕起来闲弄笔铜蟾手自挹寒泉

又

鬓毛秃尽齿牙疏难受人间折简呼诗酒本来无藉在形骸况复不枝梧槐阴渐密能鄣日池水新生可浴凫移得太行终亦死平生常笑北山愚

出蜀十九年故交零落殆尽慨然有作

西游邂逅得诸君落笔千言酒百分聚散亦知元有数死生岂料不相闻平羌空忆吟江月小益何由度栈云一事与君聊自慰儿曹或可付斯文

忆天彭牡丹之盛有感

常记彭州送牡丹祥云径尺照金盘岂知身老农桑野一朵妖红梦里看

五月七日夜梦中作

征行过孤垒寂寞已千年马病霜菅瘦狐鸣古冢穿烟尘身欲老金石志方坚零落英雄尽何人共着鞭

又

霜露薄貂裘连年塞上留芦笳青冢月铁马玉关秋振臂忘身惫凭天报国雠诸公方衮衮好运幄中筹

急雨

急雨清风发土香灵台如受宝犀凉华胥一枕蘧然觉却听蝉声送夕阳

夜中步月

夜半不成寐起寻微月行风生惊叶堕露重觉荷倾兀兀酒中趣悠悠身后名兴阑还掩户坐待日东生

晨起

齿豁不可补发脱无由栽清晨明镜中老色苍然来余年亦自惜未忍付酒杯抽架取我书危坐阖复开万世见唐尧夔龙获亲陪寥寥三千年气象挽可回岂以七尺躯顾受世俗衰道在无不可廊庙均蒿莱

枕上闻布谷声

老去惟思日月迟更堪青?捴成丝无端催取流年去最恨溪头布谷儿

雨夜

北风吹雨乱疏钟蓛蓛灯花破碎红孤梦正行天一握高城俄报鼔三通衰迟空抱屠龙技豪俊谁收汗马功但愿舆图早来复白头敢望起云中【孤云两角去天一握盖褒斜道上也】

焚黄

啼呼棃枣忆儿时驹隙频经日月驰早岁已兴风木叹余生永废蓼莪诗燎黄恩重空垂泣戴白身存敢自期足蹇仅能成拜起篮舆归路不胜悲

即事

陶令常耽酒厐翁不出家安贫炊麦饭省事嚼茶芽池满浮雏鸭庭荒噪渴蛙诗成赏音绝自向小儿夸

失㶉𫛶

不见池边整羽衣绕村散觅走群儿卑飞正恐为人得径去何须报我知久忆苹洲应自喜尚余菰米亦堪悲放翁未到忘情处日莫凭栏独咏诗

赠童道人盖与予同甲子

吾侪之生乙巳年达者寥寥穷比肩退士一生藜藿食散人万里江湖天忍贫不变我自许挟术自营君岂然一事尚须烦布策几时能具钓鱼船【方谋买一小舟未得也】上方铦老求宿芦诗宿芦盖所寓室名以其似渔舟也

一曲亭前水接天放翁短棹弄风烟宿芦纵有江湖趣犹是人间赝钓船

夜坐园中至夜分

岸巾闲倚胡床坐步屧还扶拄杖行渐近秋清知病减尽捐世累觉心平翻翻双鹊风枝爽熠熠孤萤露草明更欲裴回尽幽兴丽谯传漏报三更

六月二十四日夜分梦范至能李知几尤延之同集江亭诸公请予赋诗记江湖之乐诗成而觉忘数字而已

露箬霜筠织短蓬飘然来往淡烟中偶经菱市寻谿友却拣苹汀下钓筒白菡蓞香初过雨红蜻蜓弱不禁风吴中近事君知否团扇家家画放翁

晨起

月淡知将晓风清喜近秋狂吟词跌宕新沐发飕飗桐叶危先堕蝉声断更遒达生随处乐自笑替人愁

村饮示邻曲

七年收朝迹名不到权门耿耿一寸心思与穷友论忆昔西戍日孱敌气可吞偶失万户侯遂老三家村朱颜舍我去白发日夜繁夕阳坐溪边看儿牧鸡豚雕胡幸可炊亦有社酒浑耳热我欲歌四座且勿喧即今黄河上事殊曹与袁扶义孰可遣一战洗乾坤西酹壮士墓南招名将魂干戈从此戢永定宋中原吾侪虽益老忠义传子孙征边诏傥下从我属櫜鞬

醉归

十亩春芜手自犂瓜牛庐在镜湖西禅心每笑弹棋局道眼长捐刮膜篦绝食就官分鹤料无车免客笑鸡栖【顷独有一竹舆今亦坏矣】旗亭酒贱秋风近夜夜归来醉似泥

二爱【并序】

陶渊明诗云孟夏草木长绕屋树扶疏众鸟欣有托吾亦爱吾庐孟东野亦云远岸雪难莫劲枝风易号霜禽各啸侣吾亦爱吾曹予暇日咏二诗有感作二爱诗

结屋不袤丈着身还有余破壁作小窗亦足陈吾书无酒当饮水无肉当饭蔬知止乃不殆此语良非虚古人造道处正自无绝殊愿君勿他求且复爱吾庐

又

门外秋水深日日集鸥鹭是岂相与期正以同类故残年过七十朋旧半丘墓非吾济世心叹息莫予助人生非金石去日如脱兔三复东野诗独立悲岁莫

蜻蜓浦

舍北蜻蜓浦新秋偶一来菱丝烟际老芡觜露中开渔火明还灭沙禽去却回吾行兴无尽舟子莫相催

题韩运盐竹隐堂绝句三首【茂卿字立道】

邺下王孙今胜流相逢三伏凛生秋未尝一日可无竹似是前身王子猷

又

尘埃车马日骎骎谁解从君一散襟待我清秋有闲日抱琴来写万龙吟

又

静处知君解策勲炉香袅袅起微云岸巾不住寻青士欹枕还应对墨君

哭杜府君

叔高初过我风度何玉立超然众客中可慕不待揖入都多宾友伯高数来集质如琮璧润气等芝兰袭晩乃过仲高午日晒行笠匆匆遽别去怅望空怏悒有如此三高青紫何足拾岂无知之者相视莫维絷穷鱼虽相悯可愧吐微湿亦知尊公贤何止盖乡邑向风每拳拳识面真汲汲秋风忽闻讣执书叹以泣造门不自决追悔今何及又闻着书富手泽溢巾笈哀毁要无益遗稿勤缀缉

初秋夜坐

徂岁又如许吾生真若浮露蝉鸣逹晓风叶堕先秋野迥星辰大天空河汉流胡床幸亡恙且复寄悠悠

宴坐自午至莫

身外寥寥扫怨恩胸中浩浩纳乾坤饱经世事常高枕惯见人情不署门孤日夜分生海底百川秋涨溯河源珥貂碧落从来事东访蓬莱不足言

舟中咏落景余清晖轻桡弄溪渚之句盖孟浩然耶溪泛舟诗也因以其句为韵赋诗

独鹤还故乡岿然但城郭出门无与游所至苦寂寞裹饭事幽讨此计殊不恶薄莫宿渔家苍烟带墟落

又

维舟入谷口信步造异境隔篱鸡犬声满地梧楸影瓦甑炊香稻石泉汲新井人间苦偪仄爱此须臾景

又

老圃发如霜见客能废锄与坐使之年自云八十余老身六朝民草舍数世居力守远祖言一字不学书

又

沿溪得茅店酒旗出柴荆杖头钱已空一醉何由成主人语郑重手把瓮面清劝我姑小留溪鱼亦可烹

又

秦皇酒瓮边古有钓鱼矶我来必竟日时挈双鲤归白鹭真可人常先孤棹飞高咏江练句令人忆玄晖

又

镜湖三百里风止镜面平持以照吾心俗尘安得生散发鸥鹭间万事秋毫轻谁能拂东绢写我孤舟横

又

朝发云根寺莫宿烟际桥冷萤湿不飞潜鱼惊自跳菱船歌袅袅荻浦风萧萧平明宿鸟起我亦理归桡

又

古祠照苍波老木閟云洞轻舟不揺檝正用一风送汲井漱甘液扫榻寓幽梦所恨山未深城笳听三弄

又

禹穴探断简樵风泛清溪倒影森松桂避船散凫鹥尘中有异境十里青玻瓈高塔忽招人湖边日未低

又

溪行已清秋还舍尚残暑天公为解围帘栊过疏雨青蔬喜小摘红粒亦新杵一饱坐北轩苹花泣烟渚劎南诗稿卷三十四








卷三十五



钦定四库全书

劎南诗藳卷三十五

宋　陆游　撰

浮生

浮生真是寄邮亭短发匆匆失故青睡少始知愁有力病增方叹药无灵谋生懒似逢秋燕访旧疏于欲旦星自笑若为销此恨浊醪聊复倒余瓶

秋夜

高屐枯筇一老翁灯前自笑发如蓬泠泠月浸荒庭竹淅淅风凋古井桐病思未苏秋尚浅醉魂初醒夜方中故人万里无消息便拟江头问断鸿

秋夜纪怀

缺月淡欲尽老鸡鸣苦迟聊为待旦坐不作感秋悲鲁叟一王法豳人七月诗平生经世志老死欲谁期

又

瞿昙起西域老氏奋中州谈理一家说蠧民千载忧横流当有自独立岂相仇垂世诗书在儿童勿外求

又

北斗垂莽苍明河浮太清风林一叶下露草百虫鸣病入新凉减诗从半睡成还思散关路炬火驿前迎

书怀

萧飒先秋鬓龙锺未死身不惟今日老已是一生贫食菜从儿瘦关门任客嗔世间余一念河雒尚烟尘

林居秋日

桔橰引水绕荒畦病卧蜗庐不厌低小聚数家秋霭里平波千顷夕阳西亭皋草木犹葱蒨天上风云已惨凄逋负如山炊米尽终年枉是把鉏犂

七月二十四日作

闲拂青铜一惘然此生应老海云边凉飔入袂诗初就幽鸟呼人梦不全天上鹊归星渚冷月中桂长露华鲜射雕羽箭凋零尽坐负心期四十年

枕上作时闻临海四明皆大水

抚枕时时犹叹欷厄穷已极畏凶饥雨声淅沥孤斋冷客梦萧条万里归山邑风雷移蜃穴海城水?半民扉如云秋稼方相贺一饱还忧与愿违

书怀

漫道年来未极衰穷途憔悴实难支半分臂减休文瘦七尺躯存曼倩饥尚忆青衫陪众隽宁期白首负明时悠然万里烟波兴除却沙鸥总不知

秋阴至近村

村店闲寻酒筇枝瘦倚肩云齐龙卷雨野旷鹤盘天露井飘桐后清觞泛菊前欲归还小立搔首意悠然

闲居自述

自许山翁懒是真纷纷外物岂关身花如解笑还多事石不能言最可人浄扫明窗凭素几闲穿密竹岸乌巾残年自有青天管便是无锥也未贫

秋雨初霁试笔

墨入红丝点漆浓闲将倦笔写秋容雨声已断时闻滴云气将归别起峯斜日半穿临水竹好风遥送隔城钟远游更动轻舟兴太息何人解见从

幽怀

苫茅架竹亦吾庐病起幽怀得小摅爱酒已捐身外事闭门犹读死前书邻家人喜添新犊小市奴归得早蔬但使身安岁中熟敢辞老境落樵渔

雨后出门散步

细水穿沙溜残云扶雨归不成游酒市且作倚渔扉老大徂年速羇穷壮志违破裘虽百结犹胜泣牛衣

又

病叶常先霣寒潮只暗生扶衰赖药石随意出柴荆细路牛栏湿疏篱绩火明枯荣不须计千古一棋枰

秋夜示儿辈

吴下当时薄阿蒙岂知垂老叹途穷秋砧巷陌昏昏月夜烛帘栊袅袅风缩项鳊鱼收晚钓长腰粳米出新砻儿曹幸可团𪢮语忧患如山一笑空

七十二岁吟

七十人言自古稀我今过二未全衰读书似走名场日许国如骑战马时秋晚雁来空自感夜阑酒尽不胜悲渭滨星霣逾千载一表何人继出师

雨夜读书

风雨澒洞吞孤村读书拥褐不出门历观忠邪见肝肺直与治乱穷根原传岩之野感帝梦此事难以今人论危冠长劎一见用万里耕桑吾道尊

又

一灯如萤雨潺潺老夫读书蓬户间但与古人对生面那恨镜里凋朱颜功名本来我辈事人自蹭蹬天何悭君看病骥瘦露骨不思仗下思天山

秋晚

聚落萧条古埭东芦藩蓬户卧衰翁井桐叶尽新霜后衣杵声繁夕照中身似败棋难复振心如病木已中空村醪酸涩君无笑也解灯前作脸红

新菊

已过重阳十日期菊丛初破两三枝自怜短鬓萧萧白不似黄花驿里时【黄花驿在岐凤间予尝过之】

又

老去流年不耐催微霜又见菊花开莫言冷落西风晚也有飞飞小蝶来

九月二十八日五鼔起坐抽架上书得九域志泫然有感

一事无成老已成不堪岁月又峥嵘愁生新雁寒初下睡起残灯晓尚明天地何由容梗化功名正恐属书生行年七十初心在偶展舆图涙自倾

题桥南堂图

平生不识桥南路闻道清流带烟树今朝开卷一欣然恍若身亲到其处徐郎独立嶷如山招不能来麾不去旧居万瓦碧浮烟结茅却就桥南住雪尽春生水似蓝想君清歗钓鱼庵道上红尘高十丈断无一点到桥南题吴参议达观堂堂榜盖朱希真所作也仆少亦辱知于朱公故尤感慨云

中原遗老雒川公鬓须白尽双颊红挥毫为君作斋榜想见眼中余子空余子碌碌何足数独付庄周贾生语看君践履四十年始知此公不轻许公今度世为飞仙开卷使我神凛然清时台省要才杰诸公谁致雒川客

舍北揺落景物殊佳偶作

今年冬候晚仲月始微霜野日明枫叶江风断雁行穷涂多藉𨅬老境易悲伤自笑诗情懒萧然旧锦囊

又

路拥新霜叶溪余旧涨沙栖乌初满树归鸭各知家世事元堪笑吾生固有涯南村闻酒熟试遣小僮賖

又

小聚鸥沙北横林蟹舍东船头眠醉叟牛背立村童日落云全碧霜余叶半红穷鳞与倦翼终胜在池笼

又

屋角成金字溪流作縠纹斜通小桥路半掩夕阳门孤艇冲烟过疏钟隔坞闻杜门非独病实自厌纷纷

又

草径人稀到柴扉手自开林疏鸦小泊溪浅鹭频来檐角除瓜蔓墙隅斸芋魁东邻膰肉至一笑举新醅

自嘲

身见绍兴初改元百罹敢料至今存生涯破碎余龙具学问荒唐守兔园独立未除还笏气余生犹待阖棺论北窗灯暗霜风恶且置孤愁近酒樽

作梦

作梦今逾七十年平生怀抱尚依然结茅杜曲桑麻地觅句灞桥风雪天骠骑向来求作佛淮南末路望登仙世间妄想何穷尽输与山翁一醉眠

夜坐

杳杳霜钟十里声娟娟江月半窗明陈编欲绝犹堪读微火相依更有情九曲烟云新散吏【时方被命再领武夷祠禄】百年鈆椠老诸生颓然待旦君无笑尚胜闻鸡赋早行【温岐诗云鸡声茅店月人迹板桥霜盖唐人早行绝唱也】

北园杂咏

西村林外起炊烟南浦桥边系钓船乐岁家家俱自得桃源未必是神仙

又

舍北桥东幽事多老夫饭饱得婆娑茅檐日落闻舂相荻浦烟深有櫂歌

又

小桥密接西冈路支径深通北崦村老子意行无远近月中时打野人门

又

东吴霜薄富园蔬紫芥青菘小雨余未说春盘供采撷老夫汤饼亦时须

又

鉏麦家家趁晚晴筑陂处处待春耕小槽酒熟豚蹄美剩与皃童乐太平

又

闲伴邻翁去荷鉏林疏历历见村墟怪生白鹭飞无数水落滩生易取鱼

又

短筇行乐出紫荆雪意阑珊却变晴林际已看春雉起屋头还听岁猪鸣

又

岁残已似早春天隔水横林一抹烟闻道埭西梅半吐携儿闲上钓鱼船

又

白发萧萧病满身冻云野渡正愁人扬鞭大散关头日曾看中原万里春

又

暮年身似一虚舟付与沧波自在流垂地雪云吹不散且倾桑落脍槎头

龟堂独坐遣闷

发已凋疏齿已揺高谈谁与慰无聊苦心虽呕何由出病骨非谗亦自销玉雪细尘烹瑞草胭脂小把斸灵苗【防风苗色红如胭脂可作葅】贺公吴语吾能似太息遗魂不可招

又

放逐还山八见春枯颅槁项雪霜新大床不解除豪气凡眼安能识贵人食有淖糜犹足饱衣存?褐未全贫北窗坐卧君无笑拈起乌藤捷有神

复窃祠禄示儿子

得饱不啻足闭门还读书翁犹羮不糁儿固食无鱼衮绣曷加我箪瓢常晏如人生随所遇勿替此心初

陇头水

陇头十月天雨霜壮士夜枕绿沉枪卧闻陇水思故乡三更起坐泪数行我语壮士勉自强男儿堕地志四方裹尸马革固其常岂若妇女不下堂生逢和亲最可伤岁辇金絮输边疆夜视太白收光芒报国欲死无战场

雪歌

黑云黯黯如翻鸦急霰飒飒疑投沙初闻万窍号地籁已见六出飞天花宁论异事吠群犬且喜和气连千家穿帘投隙矜妩媚平坑塞谷迷谽谺遥遥林塔出玉笋渺渺江路蟠修虵扣门方拟贳邻酒篝火更欲寻僧茶悬知朝士集阙角靴声入贺趋正衙吾衰久矣尚何说所幸一稔均幽遐

春近

短褐枯筇老病身龙锺也复喜新春已知不解多年住且作都无一事人檐角鸟声呼醉梦室中花气袭衣巾朝来更有欣然处一箸山蔬胜八珍

望永阜陵

圣主乘干临斧扆小臣承诏上丹墀宁知齿豁头童后更遇天崩地陷时泣至眼枯无血续梦随魂断独心知白头才尽空濡笔宁继生民下武诗

初拜再领祠宫之命有感

黄纸初开喜可知追怀平昔却成悲生当京国承平日仕及皇家再造时小草出山初已误断云含雨欲何施儿孙贺罢仍无事却赴幽人把钓期

醉中信笔作四绝句既成惧观者不知野人本心也复作一绝

麦野桑村有酒徒过门相觅醉相扶朱门日日教歌舞也有侬家此乐无

又

过得一日过一日人间万事不须谋邻家幸可賖芳醖红蘂何曾笑白头

又

今朝卖谷得青钱自出街头买彘肩草火燎来香满屋未容下箸已流涎

又

老觉人间足畏涂怕人浑似怕於菟晴明颇动青鞋兴先探门前有客无

又

治道巍巍本易成狂言安得略施行太平事业人皆见不计封伦死与生

腊月十九日午睡觉复酣卧至晚戏作

枕痕着面眼芒羊欲起元无抵死忙拥被却寻初断梦掩屏重拨欲残香雪云虽散寒犹紧春意将回昼已长老去此身无着处华胥真恐是吾乡

睡起至园中

春风忽已遍天涯老子犹能领物华浅碧细倾家酿酒小红初试手栽花野人易与输肝肺俗语谁能挂齿牙更欲世间同省事勾回蚁战放蜂衙

北园篱外放步

北园西出路逶迤荆作门扉枳缚篱锄麦正忙人满野营巢未定鹊争枝招呼父老尝新酿约束儿童筑坏陂遇兴闲行便终日隔溪绩火已参差

岁暮独酌感怀

明时频忝武夷仙俯仰人间只自怜总角回思如昨日挂冠过限已三年病多晴日思行药睡少清宵学坐禅更叹衰孱不禁酒地黄一盏即颓然

盆池

雨送疏疏响风吹细细纹犹稀绿萍点已映小鱼群傍有一拳石又生肤寸云我来闲照影一笑整纶巾

对食

蓬藋生庭叶拥堦经旬饭豆?枯?烟霄旧谓行夷路薪水今悲系病怀梦里百年元易过人间万事苦难谐痴儿自堕阇黎计欢喜闻钟已过斋

蹭蹬

少慕功名颇自奇一生蹭蹬鬓成丝市楼酒美贫何预斗柄春回老不知黑帜游魂应有数白衣效命永无期鱼梁东畔牛栏北举世谁能识此悲

海棠图

人间奇草木天必付名流菊待陶元亮竹须王子猷我为西蜀客辱与海棠游再见应无日开图特地愁丁巳正月二日鸡初鸣梦至一山寺名凤山其尤胜处曰咮轩予为赋诗既觉不遗一字

已穷阿阁胜更作咮轩游不尽山河大无根日月浮吾身元是幻何物强名愁久觅卓庵处是间应可留

初春

谁把鹅黄染柳丝似催邻曲蹋青期已忘万里封侯志但忆千回上树时朝雨池塘光潋滟暮烟楼观碧参差紫姑【一作行藏】欲问还休去身世从来心自知

雨中作

三日雨频作昏昏饶睡眠泥深散酒市风恶恼灯天茅屋松明照茶铛雪水煎山家自成趣抚枕寄悠然

又

淅淅连江雨愔愔一室幽茶甘留齿颊香润上衣裘泥滓将雏鸭林樊唤妇鸠短章虽漫兴聊足散吾愁

又

短鬓白如丝梅花似旧时掩屏愁入梦隐几雨催诗病为阴天剧春缘閠岁迟非关畏车马衰甚实难支

纵笔

气本充天地书非汗马牛人人见尧舜世世有巢由朝市红尘闹山村白发稠所欣吾道在江汉古东流

题慧老芋岩

煨芋当时话已新如今拈出更精神十年相国非吾愿半颗君当别付人

立春日

江花江水每年同春日春盘放手空天地无私生万物山林有处着衰翁牛趋死地身无罪梅发京华信不通数片飞飞犹腊雪村邻相唤贺年丰【去冬无雪今年以正月十日巳时立春而平旦有雪数片犹腊雪也】

病中作

老躯百病集颓然仰天呼汝病勿怨天药石幸可扶寓形天地间疾病谁能无不从酒色来病自无根株但使元气在虽剧行当苏哀哉忿欲子永弃元化炉

又

牧羊知治民解牛得养生一理傥造微何事不可明我老抱病久颇窥古人情唐尧授四时帝道所以成周家七百年王业本农耕造端无甚奇至今称太平人生正如此默默要无营心君但高拱万物安能撄

立春日

花压乌巾酒满卮旧逢春日恨春迟如今病卧孤村里过了新春也不知

又

庆元丁巳春来晚人日初过近上元空对一樽三太息无人为戴缕金旛

北望

中原堕沙尘北望但莽莽耆年死已尽童稚日夜长往来多异服宁复记畴曩岂无豪俊士愤气塞穹壤我欲友斯人悲诧寄遐想梦行黄河滨云开见仙掌

上元夜作

百年古谓风前烛我逾七十饭不足亦知生世无工拙久向人间耐荣辱今年上元灯满城十里东风度丝竹蓬窗湿薪不御寒独取残书伴儿读忽然得意见古人半椀冻韲甘胜肉书生盖棺事未定论着傥存终见录富贵无名岂胜数意气空能骄世俗君不见拄天拄地邢君牙不如诗人穷瞎张太祝

暮春

季子黄金尽安仁白髪新无情五更雨便送一年春难续西楼梦空存北陌身海棠应似旧惆怅又成尘

又

绿叶枝头密青芜陌上深江山妨极目天地入孤吟身已双蓬鬓家惟一素琴世情君莫说头痛欲涔涔

读书

两眼欲读天下书力虽不迨志有余千载欲追圣人徒慷慨自信宁免愚置书不读谈虚无谁其始为此创疽古时泽被禽与鱼博施所以为唐虞正使老释信不诬为我未免近杨朱高轩大斾塞路衢台阁尊显来于于安得禹皋日陈谟沾濡四表无焦枯坐令事业见真儒老农不恨老耕鉏

枕上作

龙锺七十岂前期矮?枯筇与老宜愁得酒卮如敌国病须书卷作良医登山筋力虽犹健闭户工夫颇自奇今日快情春睡足卧听檐鸟语多时

书志

往年出都门誓墓志已决况今蒲柳姿俛仰及大耋妻孥厌寒饿邻里笑迃拙悲歌行拾穗幽愤卧啮雪千岁埋松根阴风荡空穴肝心独不化凝结变金铁铸为上方劎衅以佞臣血匣藏武库中出参髦头列三尺粲星辰万里扬鸿烈君看此神奇强敌何足灭

夜赋

檐滴新春雨窗昏半夜灯病无诗一字穷赖酒三升【郡中月设折酒九斗日恰得三升】世路涩如棘祠官冷欲冰残年只此是年少解飞腾

晚步

晚步清溪上微阴忽快晴鸦栖先小泊鱼暖已群行药饵扶垂老耕桑乐大平非关恋乡社久客倦遐征

渔歌

斜阳收尽暮烟青袅袅渔歌起远汀商略野人何所恨数声哀绝不堪听

残梦

少时铁马蹴河冰老去摧藏百不能风雨满山窗未晓只将残梦伴残灯

书愤

白发萧萧卧泽中秪凭天地鉴孤忠厄穷苏武餐毡久忧愤张巡嚼齿空细雨春芜上林苑颓垣夜月洛阳宫壮心未与年俱老死去犹能作鬼雄

又

镜里流年两?残寸心自许尚如丹衰迟罢试戎衣窄悲愤犹争宝劎寒远戍十年临的博壮图万里战皋兰关河自古无穷事谁料如今袖手看

小舟游西泾度西冈而归

小雨重三后余寒百五前聊乘瓜蔓水闲泛木兰船雪暗梨千树烟迷柳一川西冈夕阳路不到又经年

春行

九日春阴一日晴强扶衰病此闲行猩红带露海棠湿鸭绿平堤湖水明【杜子美晓看红湿处花重锦官城李太白蜀江红且明用湿字明字可谓夺造化之功世未有拈出者】酒贱柳阴逢醉卧土肥稻垄看深耕山翁莫道浑无用解与明时说太平

姜总管自筑墓舍名茧庵求诗

君不见赘翁退隐真皇时茧室遗名星日垂虽无豪士千车送不愧高人一锸随又不见贞观故人有王显抵老摧颓不作茧一时戏语今尚存人生穷达谁能免茧庵知君出游戏夀过期颐乃常事青松手种三千本会看半空翻鼓吹人老则衰君不然快泻玉船鲸吸川钓璜远祖应相似八十方为筮仕年

湖上今岁游人颇盛戏作

龙船看罢日平西柳暗花秾步步迷射的山前朱舫小樵风泾上紫骝嘶

又

画船鼓吹载凉州不到三更枉出游忽有歌声出霄汉谁家开宴五云楼

又

翠阜青林烟疉重朱楼画阁雨空蒙禹祠西走兰亭路一片湖山锦绣中

又

台府官醅岁岁新兰亭春胜镜湖春三山小瓮虽堪笑也向湖边作醉人

赏花至湖上

吾国名花天下稀园林尽日敞朱扉蝶穿密叶常相失蜂恋繁香不记归欲过每愁风荡漾半开却要雨霏微良辰乐事真当勉莫遣匆匆一片飞

暮春

数间茅屋镜湖滨万卷藏书不救贫燕去燕来还过日花开花落即经春开编喜见平生友照水惊非曩岁人自笑筹边心尚在凭高慷慨欲忘身

劎南诗稿卷三十五

<集部,别集类,南宋建炎至德佑,剑南诗藁>








卷三十六



钦定四库全书

劎南诗稿卷三十六

宋　陆游　撰

九里

破晓凭鞍野兴浓鹭飞先我过村东绿鍼细细稻浮水绦雪纷纷花舞风陌上秋千喧笑语担头粔籹簇青红谁知老子裴回意绝爱山横淡霭中

清明

气候江吴异清明乃尔寒老僧丘墓感贫苦道途难燕子家家入梨花树树残一春回首尽怀抱若为寛

一百五日行

一百五日东郊时陂塘水满雨如丝人家青烟不禁火俚俗岂复思子推旧坟年多木已拱新坟积土高累累老鸦飞鸣衔肉去纸钱雨湿挂树枝深松茂柏死自乐地下应笑生人悲眼中青山身后塜此事决定君何疑风吹云破日下照小滩碎砾光陆离停车暂憩道傍舍解囊且补残春诗

送李宪被召旧与其先侍郎游从

早霭龙门鬓未秋?年乃复接英游海濒已幸见公子瓜垄仍烦访故侯霖雨即陪诸老进德星肯为一方留西城柳色青如许欲挽长条特地愁

初夏

已过浣花天行开解粽筵店沽浮蜡酒步檥载秧船古俗交情久丰年乐事偏出波莼菜滑上市𫚖鱼鲜僧阁梅山麓渔扉禹庙壖丹青不可画得句一欣然

幽居

社结山林友家藏种树书蔽床欣卜宅容驷笑高闾薄饭频葅韭单衣旋制𦈌东家借蹇罢南市买船初美景游俱遍邻翁好不疏时时得乘兴岂独爱吾庐

闲适

朝读易一卦时钞史数行花开聊把酒睡起独焚香寂寂市声远悠悠村日长吾衰尚何恨儿女解耕桑

病中夜赋

客如病鹤卧还起灯似孤萤阖复开首蓿花催春事去梧桐叶送雨声来荣河温洛几时复志士仁人空自哀但使边尘一朝静此身不恨死蒿莱

闲身

炊烟漠漠闭柴荆聊用闲身答太平重碧飞觞心未老硬黄临帖眼犹明吴蚕满箔含桃熟垅麦登车搏黍鸣补劓息黥今有地问君何处用虚名

书感

夺璧元知价不雠屠龙谁信本无求哦诗声里岁时速忧国泪边天地秋已欠谢安俱泛海况无王粲与登楼此身着处凭君记万里烟波没白鸥

衰病

衰病集余日推移成老翁衡门隐者趣大布古人风几杖呻吟里山川莽苍中从来世缘薄不是坐诗穷

杂题

少谈王霸谋身拙晚好诗骚学道疏赖有一筹差自慰闭门不作子公书

又

莫笑花前白发新宣和人醉庆元春何时道路平如砥却就清漪整幅巾

又

三生元是出家人一念差来堕荐绅二寸楮冠双草屦天公还我水云身

又

黄庭两卷伴身闲盘篆香残日未残泛泛孤身似萍叶始知天地不胜寛

又

年华偃蹇留不住?雪纵横耘更多乐天不生梦得死恨无人续竹枝歌

又

年来世事扫除尽犹有闲吟颇自奇安得陟厘九万个为君尽写暮年诗

自伤

朝雨暮雨梅子黄东家西家鬻兰香白头老鳏哭空堂不独悼死亦自伤齿如败屐?如霜计此光景宁久长扶杖欲起辄仆床去死近如不隔墙世间万事俱茫茫惟有进德当自强往从二士饿首阳千载骨朽犹芬芳

雨后绝凉偶作

槐阴日色薄桐叶雨声长林下有余适城中无此凉浮瓜寒水碧斸药小鉏香未许陶潜达华簪何足忘【陶诗云聊用忘华簪】

村居

黍酒浓浮瓮瓜葅绿映盘老便藜粥美病喜粟浆酸纱?新裁稳絁袍旧制寛村居亦何好聊用发诗端

久雨

水长平侵岸云低半失村菰蒲乱凫鸭泥?困鸡豚弄笔排孤闷煎茶洗睡昏荒郊多狗盗及早闭柴门

七十三吟

七十三年事事新涵濡幸作六朝民髪无可白方为老酒不能賖始觉贫末路已悲身是客此心犹与物为春柴门勿谓常岑寂时有乡邻请药人

会稽

海近风云恶城高鼔角雄山川横惨淡楼阁半虚空故国千年鹤征途万里篷余生犹几日尽合付杯中

泛舟

山照澄波?鬌青新蒲梢上立蜻蜓孤舟每为寻诗出输与渔翁醉不醒

夜观子虡所得淮上地图

闭置空斋清夜徂时闻水鸟暗相呼沙尘漫漫连淮颍涙尽灯前看地图

水村

家住烟波似画图残年不复叹头颅深深竹坞见萤度翳翳菰丛闻鸟呼十里笳声上云汉一空星影落陂湖天公着我非无地却悔从来错怪渠

题庵壁

万里东归白发翁闭门不复与人通绿樽浮蚁狂犹在黄纸栖鸦梦已空薄技徒劳真刻楮浮生随处是飞蓬湖边吹笛非凡士傥肯相从寂寞中【每风月佳夕辄有笛声起湖之西南莫知何人意其隐者也】

又

侠气当年盖五陵今成粥饭在家僧身存但倚贫非病齿落方惭豁可憎踏月闲穿双草𪨗听琴横按一枯藤年来万事都经遍强笑看人独未曾

晚归舟中作

路入芙蕖浦家依?䅉村急滩双鹭立平野万鸦翻市散人争渡僧归寺掩门凄凉诵新句招得欲残魂

送严居厚弃官归建阳溪庄

曼容不过六百石渊明仅留八十日寥寥千载有两公海内至今推绝识放翁贪禄老始归自今不作一钱直见人勇退辄欣慕亟欲起拜忘衰疾吾庐近在官道傍门外未扫车马迹溪庄有地肯见分会结茅斋傍青壁

次朱元晦韵题严居厚溪庄图

鹤俸元知不疗穷叶舟还入乱云中溪庄直下秋千顷赢取闲身伴钓翁

梦中游禹祠

湖上无人月自明梦中髣髴得闲行庭空满地楸梧影风壮侵云鼔角声世异客怀增惨怆秋高岁事已峥嵘长歌忽遇骑鲸客唤取同朝白玉京

感怀

老抱遗书隐故山镜中衰?似霜菅规模肯堕管萧亚梦想每驰河渭间竹帛竟孤千载事江湖敢恨一生闲残功赖有吾儿续把卷灯前为破颜

酒熟

侯印何由得酒泉小槽新熟亦欣然放翁达处过彭泽客自在傍吾自眠

病起游近村

老人摧颓绝造请门设常关草生径一年三百六十日三百五十九日病一日不病出忘归绕村处处扣柴扉水东溪友新酒熟舍北园公菰菜肥平生养气心不动黜陟虽闻了如梦从今病愈即相寻共听糟床滴春瓮

秋夜读书示儿子

久病少睡眠往往中夕起呼灯取书读不能尽数纸喟然置之叹生世后阙里持蠡欲测海遽复迫老死人生各有业唐虞本吾事诗书脱秦厄天意固在此异端塞穹壤作俑孰为始神禹逝不还吾其如洚水

秋晚书感

丘塜相望故旧空放翁犹复寄沤中少眠危坐待窗白得酒细倾生頬红虽愧蛟龙起云雨尚胜鱼鸟困池笼秋来莫道无游兴野渡村桥处处通

王成之给事挽歌辞

昔溯黄牛峡曾经白鹭洲从容参步武谈笑极风流晚预蓬莱客时从褉袚游挥毫看半醉追想只添愁

又

诗骚湘水客风度曲江公一夕南楼去千秋东省空囊封震朝右墨敇绝宫中赠极文昌贵君恩厚饰终

书南堂壁

偶筑湖边舍侵寻四十春山丘未薶骨诗酒尚关身樵路霜侵屦渔舟雨垫巾忝蒙乡党敬六圣有遗民【予生于宣和乙巳岁】

又

荒寒浅村步隐翳小茅茨偶逐渔樵住都忘岁月移闲惟接僧话老始爱陶诗耆齿犹须几羸然敢自期

秋晚

寒渚雁新下坏墙蛩夜吟庭莎欲无色园树不成阴沾洒孤臣涙驰驱壮士心明朝镜中发饱受雪霜侵

晨起待子聿归

老人盥栉罢坐待汝晨省忽思隔重关怀抱增耿耿小雨暗北窗谁与慰凄冷卷书默袖手奈此清昼永悬知河桥下亦已唤舴艋长路归当饥呼童具汤?

信笔

吾生本暂寓无日不可死区区迟速间何地着愠喜朝移一株石暮引一脉水是中亦何乐一笑聊尔耳

又

有酒或一醉无酒终日闲雨足通南涧木落见西山饭饱出柴门本散腰脚顽偶然遇野人笑语欲忘还

龟堂东窗戏弄笔墨偶得绝句

身如蚕老已三眠一茧何妨自裹纒豆饭藜羮支永日槿篱竹屋送余年

又

一樽且复罄幽欢不是痴顽强自寛死去何忧累儿子千钱可买市成棺

又

北庵睡起坐东厢无事方知日月长天与诗人送诗本一双黄蝶弄秋光

又

老衰有验诗先退勲业无心梦渐稀浅浦小山孤绝处数家烟火自相依

又

老人孤寂似无家午枕初回日已斜偶得风和身亦健舍南舍北探梅花

次吕子益韵

吕子奇才非复常诗来起我醉中狂太音谁和阳春曲真色一空时世妆东阁献谀无辙迹西湖寄傲有杯觞病怀正待君湔袚墨妙时须寄数行

舍北行饭书触目

晚飧初泼一瓯茶曳杖闲行兴未涯烟树参差墨浓淡风鸦零乱字横斜夕阳偏傍平桥路寒蝶犹依晚菊花堪笑衰翁耐荒寂短衣沾露未还家

又

落雁昏鸦集远洲青林红树拥平畴意行舍北三义路闲看桥西一片秋小妇破烟撑去艇丫童横笛唤归牛形容野景无余思自怪痴顽不解愁

明日复得五字

羸病偶不死端居思出游山寒麦苗短天阔雁声遒学劎元痴绝脂车久罢休邻翁独眷眷同好自相求

又

腰痛今朝愈褰裳野兴长黄鸦号乱筱碧蝶绕枯桑陂坏良畴废村空旧路荒十年逢九潦谁与问苍苍

十一月二十二日夜待子聿未归

寒炉火半销坏壁灯欲死人行篱犬吠月出林鹊起吾儿信偶非长路老子可怜煎百虑人人父子与我同立朝勿遣交河戍

南窗

暄妍一窗日的皪数枝梅小鼎煎茶熟幽人作梦回新春又将近晚景但堪哀用底舒怀抱残书阖复开

幽居

衰?萧条笑旧青一枝栖稳寄余龄徐行不愧衣露肘安卧何妨席见经视客恰如堂上燕捐书那愿案头萤时时开说前贤事聊遣乡闾识典刑

春近山中即事

乞得松楠手自栽结茅聊喜避风埃百年孰与梦长短万事只如云去来雪后梅花初半吐身闲樽酒盍频开锦官城外青羊路常记当年小猎回

又

节物贫家有故常春盘腊粥逐时忙悠悠岁月催双鬓草草鸡豚荐一觞人意自殊平日乐梅花宁减故时香小园新展西南角挂树青萝百尺长

又

世乱王孙泣路隅时平野老醉相扶种桤正可三年大爱竹何曾一日无细路迢迢上云雨轻舟渺渺入菰蒲暮归剩欲谈幽胜安得丹青为作图

雪夜感旧

江月亭前桦烛香龙门阁上驮声长乱山古驿经三折小市孤城宿两当晚岁犹思事鞍马当时那信老耕桑绿沉金锁俱尘委雪洒寒灯泪数行

将进酒

我欲挽住北斗杓常指苍龙无动揺春风日夜吹草木只有荣盛无时凋我欲刬断日行道阳乌当空月杲杲非惟四海常不夜亦使人生失衰老如山积麹高崔嵬大江酿作蒲萄醅颓然一醉三千杯借问白髪何从来

岁暮怀张季长

已迫桑榆景况逢梅柳时功名终自误老病独如期醉眼嫌天迮孤吟觉鬼悲唐安在何许无字寄相思

谢朱元晦寄纸被

木枕藜床席见经卧看飘雪入窗棂布衾纸被元相似只欠高人为作铭

又

纸被围身度雪天白于狐腋软于绵放翁用处君知否绝胜蒲团夜坐禅

送王季嘉赴湖南漕司主管官

它人作陵邑榜笞朝暮急王子乃不然袖手万事集它人西入都竞裁丞相书王子掉头去长沙万里余问子谋身无乃左凛如霜松姿磊砢屈原贾谊死有灵计此两人心独可

庵中夜兴

示疾维摩无侍者夜阑自掩草庵门有情梅影半窗月相应鸡声十里村纸帐拥裘寻断梦地炉拨火煖残樽扶衰又践新春境万事元知不足论

初春欲散步畏寒而归

峭寒漠漠入重貂酒力欺人凝不消春困苦多无处卖客魂欲断倩谁招一溪水浅梅枝瘦四野云酣雪意骄欲到前村无奈懒却寻归路度西桥

忆昔

忆昔从戎出渭滨壶浆马首泣遗民夜栖高冢占星象昼上巢车望敌尘共道功名方迫逐岂知老病只逡巡灯前抚卷空流涕何限人间失意人

戊午元日读书至夜分有感

七十年来又四年雨声灯影故依然未收浮世风沤梦尚了前生蠧简缘老学辛勤那有补旧闻零落恐无传先师钵袋终当付叹息谁能共着鞭

又

强戴罗旛怯岁增光阴堪叹捷飞腾檐间点滴新春雨窗下青荧半夜灯傍架讨寻书散乱倚屏吟啸发鬅鬙极知老境惟当佚绝学端居恨未能

杂感

志士山栖恨不深人知己是负初心不须先说严光辈直自巢由错到今

又

劝君莫识一丁字此事从来误几人输与茅檐负暄叟时时睡觉一频伸

又

世事纷纷无已时劝君杯到不须辞但能烂醉三千日楚汉兴亡总不知

又

百年鼎鼎成何事寒暑相催即白头纵得金丹真不死摩挲铜狄更添愁

又

世间鱼鸟各飞沉茅屋青山无古今毕竟替他愁不得几人虚费一生心

又

一杯浊酒即醺然自笑闲愁七十年今日出门天地别此身如在结绳前

又

山人那信宦涂艰强着朝衣趁晓班豪气不除狂态作始知只合死空山

又

老子倾囊得万钱石帆山下买乌犍牧童避雨归来晚一笛春风草满川

又

故旧书来访死生时闻剥啄叩柴荆自嗟不及东家老至死无人识姓名

又

忍穷待死十年间老子谁知老更顽溪友留鱼供晚酌邻僧送米续朝餐

叹老

朋侪什九堕丘墟自笑身如脱网鱼委命已悲吾道丧垂名真负此心初齿残仅可决濡肉眼涩知难读细书家事岂容关老子儿曹努力事耕鉏

朝饥食韲面甚美戏作

一杯韲馎饦老子腹膨脝坐拥茅檐日山茶未用烹

又

一杯韲馎饦手自芼油葱天上苏陀供悬知未易同

渔隐堂独坐至夕

斜倚筇枝岸幅巾闭门久已谢知闻中庭日正花无影曲沼风生水有纹三尺桐丝多静寄一樽玉瀣足幽欣世间万事都忘尽惟向闲中屡策勲

读书

读书肝胆尚轮囷蠧简堆中着此身饱识三千余岁事已为七十四年人镜中衰?难藏老海内虚名不救贫只欲从今都扫尽剩沽春酒答新春

北望

昔我初生岁中原失太平宁知墓木拱不见塞尘清京洛无来信江淮尚宿兵何时青海月重照汉家营

兰

南岩路最近饭已时散策香来知有兰遽求乃弗获生世本幽谷岂愿为世娯无心托阶庭当门任君锄

古梅

梅花吐幽香百卉皆可屏一朝见古梅梅亦堕凡境重疉碧藓晕天矫苍虬枝谁汲古磵水养此尘外姿

山脚散步由舍北归

偶散东冈步因成北渚游鸦昏先小泊鱼暖欲群浮缓曳红藤杖斜披紫绮裘闲身病亦可随处得无愁

又

幽径欣行药衰年困负薪梅残香更远草动绿初匀鱼似濠梁乐鸥如海上驯度桥成一笑微健及新春

又

空碧升团月江郊弄夕霏生涯今始是年事古犹稀冰解鱼初跃风和雁欲归兴来忘远近草露已沾衣

寄题连江陈氏拂石轩【李似之尝有歌词】

平生闻说西江水百丈奫沦深见底渔舟来去白鸥飞上有纶巾隐君子作诗自许辈陶谢歗傲烟云弄清泚纷纷声利满人间耳本不闻安用洗李公过江号高流逸气凛凛横清秋沙边一笑偶邂逅扫石?松相献酬浩歌声断七十载尚寄万壑风飕飗放翁老惫狂未歇买船欲作西江游

得张季长书以大蓬见称盖以予寄禄官视昔秘书监也因作五字寄之

老病江湖上烦公问死生仙蓬虽误到残锦只虚名【近岁裁损滥恩所谓十色锦者所存亡几】点滴三更雨凄凉万里情向来遗恨极不遂隐青城

病足累日不能出庵门折花自娯

频报园花照眼明蹒跚正废下堂行拥衾又听五更雨屈指元无三日晴不奈病何抛酒盏麤知春在赖莺声一枝自浸铜瓶水喜与年光未隔生

书意

帝命煌煌敇百神方倾天汉洗边尘但须荆州一好汉安用商山四老人竹帛恐贻千古笑江湖未愧百年身此心欲与何人说病足呻吟又过春

新燕

天工不用翦刀催山杏溪桃次第开要信今年春事早社前十日燕新来

北岩采新茶用忘怀录中法煎饮欣然忘病之未去也

槐火初钻燧松风自候汤携篮苔径远落爪雪芽长细啜襟灵爽微吟齿頬香归时更清绝竹影踏斜阳连日至梅仙坞及花泾观桃花抵暮乃归

千载桃源信不通镜湖西坞擅春风舟行十里画屏上身在西山红雨中俗事挽人常故故夕阳归櫂莫匆匆豪华无复当年乐烂醉狂歌亦足雄

又

桃花坞近钓鱼矶不比刘郎万里归水底红云迷醉眼樽前绦雪点春衣病依几杖犹能出老爱风光未忍违天借清游每穷日夜深炬火候柴扉

劎南诗稿卷三十六








卷三十七



钦定四库全书

劎南诗稿卷三十七

宋　陆游　撰

病中作

破裘缝更暖粝食美无余摩诘病说法虞卿穷着书身羸支枕久足蹇下堂疏今日晴窗好幽怀得好摅

题郭太尉金州第中至喜堂

安康甲第天下传玉题绣井摩云烟落成鼓吹震百里意气欲压秦山川第中筑堂最宏丽奎画岌岌蛇龙纒知公所喜在勇退顾视解组如登仙公心虽尔天未可终倚北伐铭燕然十年宿卫功第一小却卧护长淮边帐前犀甲罗十万幕下珠履逾三千愿公小缓高枕计即今河雒犹腥膻出师鸡鹿拥皂纛画象麒麟峩玉蝉是时公喜客亦乐为公满泻黄金船

莫春

山阴又见莫春初禁火园林社雨余世事不妨随日改年光未遽与人疏豉香下箸尝莼菜盐白开奁得?鱼草草一杯终可喜数间茅屋亦吾庐

小园新晴

散发阳狂不计年园林只在小窗前断虹千尺卷残雨新月一钩生莫天腊酿拆泥留客醉山茶落硙唤儿煎物华心赏元无尽剩住人间作地仙

又

衰病犹烦药石功残春终日在园中地偏幽草为谁绿雨霁新花如许红足蹇扶持须穉子杯深暖热赖邻翁此身虽向闲中老若比休休却未同【司空表圣休休亭歌曰休休休莫莫莫伎俩虽多性灵恶赖是常教闲处着】

春晩感事

据鞍千里何曾病闭户安眠百病生每忆嘉陵江上路挿花藉草醉清明

又

寒食梁州十万家秋千蹴鞠尚豪华犊车𫐆辘归城晚争碾平芜入乱花

春晚园中作

杏子青青梅子酸山园转眼又春残老怀岂复小年乐病骨不禁清晓寒学术背时甘义堕功名无路久心阑蚕收麦熟吾何恨但遣银杯似海寛

题夷坚志后

笔近反离骚书非支诺皋岂惟堪史补端足擅文豪驰骋空凡马从容立断鳌陋儒那得议汝辈亦徒劳

幽居

小舫藤为缆幽居竹织门短篱围藕荡细路入桑村鱼脍槎头美醅倾粥面浑残年谢轩冕犹足号黎元

闻鸟声有感

小市提壶酤浊酒东陂脱袴挿青秧归来静卧茅檐底如觉闲中白日长

又

流年冉冉去无情日夜溪头布谷声城郭虽存人换尽令威应悔学长生

与子虡子坦坐龟堂后东窗偶书

时鸟朝莫鸣芳草日夜生春风舍我去岁律俄峥嵘缀簇茧白白出陂稻青青鸣机织苎葛暑服亦已成小儿结山房窗户颇疏明万事不挂眼朱黄浩纵横佳哉东北风吹下读书声功名讵敢望且复慰父兄【是日午间闻子聿在山半读书相与欣然】

行年

行年过七十与世两相忘墨沼龟鱼乐药园芝术香吾生一虫臂世路几羊肠楮弁新裁就翛然学道装【新作两褚冠】

东窗小酌

乌?翩仙白苎凉东窗随事具杯觞流年不贷世人老造物熊容吾辈狂藤叶成阴山鸟下桧花满地蜜蜂忙何人画得农家乐咿轧缫车隔短墙

又

市尘远不到林塘嫩暑轩窗昼漏长蚕妾趁时争煮茧农夫得雨正移秧徒行有客惊顽健烂醉无人笑老狂却掩庵门径投枕鼾声雷起撼藜床

西林传庵主求定庵诗

粥后钟鱼未动时夜灯仍对碧琉璃不须更说能生慧枯木寒灰也自奇

又

业力驱人举世忙西林袖手一炉香未能成佛浑闲事十劫看渠坐道场

夏日

将雏燕子渐离巢过母龙孙已放梢日出并湖初晒网雨余乘屋旋添茅家贫旧业元知废身老微官久合抛莫恨门前车马绝岂无农圃与论交

又

过眼春光久已空晒丝捣麦又匆匆新泥满路梅黄雨古木号山月晕风角黍茭新间樽俎灵符墨湿照房栊岁华不为衰翁驻且付余生一笑中

又

吴中五月暑犹微竟日南堂坐掩扉绿树露【一作雾】香莺独语画廊风恶【一作急】燕双归三千界内人人错七十年来念念非投老万缘俱扫尽从今僧亦不须依

又

雨断云归旋作晴尚余红湿在帘旌燕雏掠地飞无力梅子临池坠有声米粣解包供午饷蓱韲傍枕析朝酲此翁不负顽躯处扪腹时时绕舍行

又

梅雨初收景气新太平阡陌乐闲身陂塘漫漫行秧马门巷阴阴挂艾人白葛乌纱称时节黄鸡绿酒聚比邻掀髯一笑吾真足不为无锥更叹贫

夜酌

酒渌孤灯夜梅黄细雨天聊成顾影醉复作曲肱眠腰下苏秦印囊中赵壹钱丈夫随所遇底处不陶然

夏夜

夏夜谁知亦自长幽居渺在水云乡月侵竹簟清无暑风度衣篝润有香栖鹊自惊移别树流萤相逐过横塘放翁尚苦余酲在细绠铜缾落井床

又

山崦风生鵩啸悲柴门月上树阴移熏衣汗雨初干后把卷蚊雷不动时孤闷难禁终岁病浮生易满百年期钓竿只待清秋近一棹烟波信所之

又

展转纱?睡不成一藤扶惫绕廊行月昇双鹊移枝宿露下孤萤缀蔓明汲井忽惊人已起开门堪叹事还生羽衣道?从吾好柏子烟中起磬声

又

龟息绵绵破五更起扶藤杖并南荣择栖孤鹊尚三匝司旦老鸡俄一鸣移坐徐看山月吐脱巾聊受水风清不知竟是真仙未夜夜神游白玉京

泛舟

水乡元不减吴松短櫂沿洄野兴浓郁郁冬青森翠葆离离夜合散红茸【水涯多此二树】村深初度穿林笛寺近先闻出坞钟归路夕阳犹满岸凭舷一笑览衰容

感旧

要识梁州远南山在眼边霜郊熊扑树雪路马蒙毡惨淡遗坛侧【拜韩信坛至今犹存】萧条古庙壖【沔阳有蜀后主所立武侯庙】百诗犹可想叹息遂无传【予山南杂诗百余篇舟行过望云滩坠水中至今以为恨】

又

夜涉南沮水朝过小益城梯山天一握度栈土微平雨近秦云暗霜高陇月明至今孤梦里喝马有遗声【喝马皆七字韵语闻之悲怆动人】

又

早发金堆市更衣石柜亭滩声秋后壮山色雨余青道泞愁车辙桥危避驼铃功名竟何在抚事感颓龄

又

尘土暗貂裘森然白发稠年光真衮衮吾事竟悠悠马宿平沙夜【军中马及厩卒夏夜皆露宿沙上】烽传绝塞秋【平安火并南山来至山南城下】故人零落尽追写只添愁

又

凛凛隆中相临戎遂不还尘埃出师表草棘定军山壮气河潼外雄名管乐间登堂拜遗像千载愧吾颜

又

我思杜陵叟处处有遗踪锦里瞻祠柏绵州吊海棕蹉跎悲枥骥感会失云龙生世后斯士吾将安所从

书喜

雨足郊原正得晴地绵万里尽春耕阴阴阡陌桑麻暗轧轧房栊机杼鸣亭鼓不闻知盗息社钱易敛庆秋成天公不负书生眼留向人间看太平

自咏

平生万事付憨痴兀兀腾腾到死时夜踏乱云过略彴晓分寒溜注军持束薪山客招烹石渡海蕃僧乞制碑作个生涯君勿笑拄天勲业亦儿嬉

露坐【立秋前五日】

旋削甘瓜进酒卮断云漠漠斗离离北临积水风来壮东恨长林月上迟秋近不堪闻急杵夜凉已复怯轻𫄨天孙老抱河梁恨岂独人生事可悲

又

岸帻临窗意未便又拖筇杖出庭前清秋欲近露沾草皎月未升星满天过埭船争明旦市蹋车人废彻宵眠齐民一饱勤如许坐食官仓每惕然

亲旧或见嘲终岁杜门戏作解嘲

十年萧散住林间只是幽居不是闲续得茶经新绝笔补成僧史可藏山诗题紫阁凭云寄药报青城附鹤还自笑何曾总无事枉教人道闭柴关

北窗

寒泉断藕素丝长纹簟开瓜碧玉香午睡觉来桐影转无人可共北窗凉

新秋以窗里人将老门前树欲秋为韵作小诗

残暑无多日幽居近小江酒醒中夜起松月入山窗

又

陆子江海人所愿守节死潮生钓濑边月落菱歌里

又

小智每自私大患缘有身孰能忘彼已吾将友斯人

又

野艇千钱买明当泛渺茫但能容一榼家具不须将

又

立朝绍兴间犹及见诸老魂梦不可逢邱坟闭秋草

又

朝真方舍杖步月始开门零落山花后经旬掩绿樽

又

唐虞虽已远至道岂无传度日一编里怀人千载前

又

秋风昨夜来声满梧桐树故人渺天末此夕谁与度

又

少年虽婚宦淡然本无欲婆娑三亩园自叹不啻足

又

无食妨何事吾儿可散愁焚香正巾褐听汝读春秋食新有感贫居久蔬食至是方稍得肉

壮游车辙遍天涯晚得祠官不去家优老每惭千载遇食新又叹一年加出波鱼美如通印下栈羊肥抵卧沙扪腹笑歌仍索酒不嫌邻舍怪讙哗

秋夕露坐作

银河半落露华清南斗阑干北斗明冉冉方悲老将至纎纎又叹月初生酒床细滴香浮瓮衣杵相闻声满城万卷读书无用处却将耕稼报升平

有年

不向神林乞雨晴天公自解相西成急符收尽无逋赋新酒沽多足笑声外户彻扃停夕柝齐民相劝力春耕传闻夜市连三鼓却恨厐公不入城

大雨

北风挟骄云突起塞宇宙赫日初未西盼转失白昼翻空黑帜合列阵奇鬼鬬雨镞飞纵横雷车助奔骤平阶水入户沟渎不能受对面语不闻持伞避屋漏儿童抱图书衣屦那暇救纵暴理岂长忽已收檐溜比邻更相劳捃拾如过寇老子独痴顽长歌对醇酎

东西家

东家云出岫西家笼半山西家泉落涧东家鸣佩环相对篱数掩各有茆三间芹羮与麦饭日不废往还儿女若一家鸡犬意自闲我亦思卜邻余地君勿悭

予自春夏屡病至立秋而愈作长句自贺

良药扶衰抵万金渐加糜粥辍呻吟溪风拂簟有秋意山影半庭生夕阴薄俗只成惊老眼幽居正得遂初心岸巾待月栏干曲更觉天公爱我深

七月十一日雨后夜坐户外观月

浴罢淡无事岸帻临前轩雷雨始退散云月相吐吞风蝉断还续枝间终夕喧露萤阖复开熠熠缀草根残暑会当去孰敢厌炮燔四时莽相代所叹岁月犇欢悰挽不留白发生无根儿女日夜长子且复有孙涧松偶未薪野鹤犹孤骞华表幸来归余事何足言

王与道尚书挽词

朗朗百间屋汪汪千顷陂直能彰主圣清不愿人知许国多艰日逢辰独断时人犹望霖雨殄瘁不胜悲

又

昔遇开藩日尝叨下榻荣从容陪䜩笑倾倒及平生借誉言犹在怀知涕易横终惭五字句不尽百年情

初秋

雨气排残暑风声送早秋拂窗闻叶落绕井看萤流卧起须人助炊舂尚自谋萧条岁将晚百虑入搔头

感秋

秋色关河外秋声天地间壮士感此时朝镜凋朱颜一身寄空谷万里梦天山噫呜怒眦裂愤激悲涕澘古来真龙驹未必置天闲长松倒涧壑委弃同蓁菅得志未可测谈笑济时艰凛然出师表一字不可删

北窗试笔

老来日月速去若弦上箭方看出土牛已复送巢燕清晨觅缣衣正午废纨扇北窗小雨余盆山郁葱蒨病体为之轻一笑玩笔砚虽无颜柳工挥洒亦忘倦纸穷墨渐虵蚖争入卷属儿善藏之勿遣俗子见

秋思

秋毫不受俗尘侵随处悠然一散襟天际挂虹初断雨云头翳日又成阴引泉北涧长浇竹拂榻西窗自斵琴药石扫空身便健始知万事要无心

又

雨长苍苔满钓矶坐令秋暑敛余威天高月破残云出野旷风惊蠧叶飞终岁鉏犁犹不饱万家砧杵独无衣早知竟坐儒冠误射虎南山未必非

又

身似厐翁不出家一窗自了淡生涯山姜零落初成子石竹凄凉半吐花寒涧挹泉供试墨堕巢篝火唤煎茶掩关本意君知否两耳衰年不耐哗

又

老怀不惯着闲愁信脚时为野外游过雁未惊残月晓片云先借一天秋村醅似粥家家醉社肉如林处处留七十已稀今又过问君端的更何求

新凉

山居谢来客病体喜新凉幽草上墙绿落花沾土香捐书心自息听雨梦偏长菰叶邻人饷欣然独举觞

又

菰首初离水姜芽浅渍糟粳香等炊玉韭美胜炮羔露下残芜湿风生万木号从今更何事痛饮读离骚

自遣

踽踽人间未死身乡闾共敬六朝民睡无由着缘多感醉不能成坐一贫幽屏最憎虫吊夜狂吟略似鸟鸣春也知世俗谁知我犹待君王猎渭滨

自规

曲肱饮水彼何人汝独何为厌贱贫大节勿污千载史少时便尽百年身图书幸可传遗业鸡黍何妨约近邻今日仲秋还小雨剩鉏麦垄待新春【乡人谓八月一日得雨宜来年麦】

感旧末章盖思有以自广

庚寅岁入巴东硖卧听清猿月下声二十九年穷未死却思当日似前生

又

百堂小益最初程朱栈青崖照眼明十日经行图障里时时马上听莺声

又

路入梁州似掌平秋千蹴鞠趁清明未论日远长安近且喜南山天际横

又

青城山里屏风叠太华峰头腰带鞓跨鹤横空吾欲去九秋月露看青冥

秋日独酌

草木秋始繁黄碧照篱落虽云各有时意绪终索莫老人固多感对此聊命酌风霜肃万物过雁在寥廓吾当识其大微物不足托何以豁旷怀短章可时作

夙兴

草堂风雨少睡眠骨冷始觉非壮年水鸟长鸣声戛然庭中栖鸦亦已翩老人清饿如龟蝉起坐甚爱小窗妍一生宦游膏火煎归来杜门气麤全人看虽不直一钱知我自有穹穹天赋诗稿成弃不传残钟断磬知谁编

身世

身世浮沉等一沤卧看校尉例封侯青灯微火药铛夜淡月凄风衣杵秋醉里不辞嘲兀兀吟边时得寄悠悠即今老眼无开处又向城南倚寺楼

忆昔

忆自梁州下益州身闲处处醉红楼早知虚起弹冠意悔不常为秉烛游诗思已惭驰阵马目光犹觉射车牛莲峰日观何时到下看人间万里秋

丰岁

丰岁驩声动四邻深秋景气粲如春羊腔酒担争迎妇鼍鼓龙船共赛神处处喜晴过甲子家家筑屋趁庚申老翁欲伴乡闾醉先办长衫紫领巾

村居

孤村浅浦近江城西折坡陁一岭横墟落烟生含莫色园林风劲作秋声年丰租税无逋负酒熟乡邻递送迎老病愈知难报国只将高枕送余生

中秋夜半后无云而月色微淡尤为绝景

轻烟薄霭九霄寒素月浑如隔縠看此夕洞庭应更好谁能从我跨青鸾

夜赋

老人不食觉魂清恍若身游白玉京夜静月惊林鹊起水凉风飐露荷倾昏灯一点窥孤梦画角三终转五更欲醉海山还懒去且携羽扇憩青城

遣兴

学废文章传世少身闲车马过门疏壮心易尽彘肩酒义气肯贪熊掌鱼列圣仁恩深雨露两京宫阙尚邱墟素怀华渭嗟谁问且作狂歌楚接舆

秋赛

柳姑庙前烟出浦冉冉萦空青一缕须臾散作四山云明日来为社公雨小巫屡舞大巫歌士女拜祝肩相摩芳茶绿酒进杂遝长鱼大胾高嵯峨常年征科烦棰楚县家血湿庭前土妻啼儿号不敢怨期会常忧累官府今年家家有余粟县符未下输先足木刻吏蒲作鞭自然粟帛如流泉储积不愁无九年

寄题周丞相平园

先生道心平如砥秋毫忿欲何曾起漫将周易着床头本不洗心那洗耳先生国论如砥平三朝倚之作权衡泰阶两两元不动自然万里无欃枪如今归来曲肱卧世事无穷俱看破不栽桃李不鉏兰山僧野叟时来过吾侪七十固已夀更到期颐亦何有倘知生死本自平拈放一边如把酒

雨三日歌

秋风戒寒雨三日空村无人莫萧瑟北窗书生万卷书齿豁头童真可惜轮囷新蟹黄欲满磊落香橙绿堪摘兴来尚能气吞酒诗成不觉泪渍笔士生蓬矢射四方扫平河雒吾侪职湖中隐士倘可逢握手与君谈至夕

戯作治生绝句

治生何用学陶朱少许能悭便有余惜酒已停晨服药省油仍废夜观书

龟堂杂题

龟堂端是无能者妄想元无一事成最后数年尤可笑饱餐甘寝送浮生

又

痴顽老子老无能游惰农夫酒肉僧闭着庵门终日睡任人来唤不曾譍

又

长腰玉粒出新舂秋获真成亩一锺衣食麤供官赋足何妨世世作耕农

又

冷雨萧萧涩不晴乱书围坐正纵横忽闻小瓮新醅熟急唤儿童洗破觥

偶读陈无已芍药诗云一枝剩欲簪双髻未有人间第一人盖晚年所作也为之绝倒戯作小诗

少年妄想已痴绝镜里何堪白发生纵有倾城何预汝可怜元未解人情

村舍

过埭六七里并江三四家潮生鱼沪短风起鸭船斜世守桑麻业长无市井哗

雨中作

雨声可爱秋方见睡味无穷老始知半醉拥衾支倦枕谁能三复放翁诗

江郊

白草江郊莫青帘野店秋喧呼估船客嵬峩饮家流老岂题桥柱愁惟倚寺楼更伤昏涩眼烟际数归牛

闲趣

被拥听秋雨儿扶上夜香甑炊霜后稻糟渍社前姜马病空思路僧归却住房风扉久呕轧错认橹声长

又

饭满七缀钵香凝百衲窗雨声酣晓枕灯烬落秋釭疾竖元知遁天魔亦已降超然对儿子未愧鹿门庞

又

老至衰滋剧秋高病尚侵坐看儿学字卧听客弹琴囷满雀方鬬栖寒鸡欲喑世情元自懒不是事违心

小饮

莫笑放翁颠歌呼覆酒船双螯初斫雪珍鲞已披绵寒雨连旬日新橙又一年更须重九到作意菊花前

作字

整整复斜斜翩如风际鸦书成半行草眼倦正昏花未办仓盛笔宁能锥画沙老夫端可愧头白不名家

昼睡起偶赋

蝴蝶与蒙庄颓然寓一床日随香篆过梦逐雨声长酒喜新𥬠绿橙如故岁黄昏昏还隐几谁识老龟堂

小舟过吉泽效王右丞

泽园霜露晚孤村烟火微本去官道远自然人迹稀木落山尽出钟鸣僧独归渔家闲似我未夕闭柴扉

湖山杂赋

门前天镜倒千峰舍后菰蒲与海通乘兴出游无远近烟波何处觅孤篷

又

一生到处贾胡留身属官仓不自由白首归来更何恨十年烂醉石帆秋

又

东西相望两湖桥来往无时一画桡买酒每寻村市步煮蔬时就野僧寮

又

不到梅山二十霜望中常似隔他乡一杯罂粟纱灯下最忆初寒宿上方【梅山寺与敝庐南北相望无二十里然不到最久】

又

烟中一棹小江秋忆上牛头倚寺楼今日篱边残照里却从西北望牛头

太息

早岁元于利欲轻但余一念在功名白头不试平戎策虚向江湖过此生

又

书生忠义与谁论骨朽犹应此念存砥柱河流仙掌日死前恨不见中原

又

自古才高每恨浮伟人要是出中州即今未必无房魏埋没边沙死即休

又

关辅堂堂堕塞尘渭城杜曲又逢春安知今日新丰市不有悠然独酌人

学书

九月十九柿叶红闭门学书人笑翁世间谁许一钱直窗底自用十年功老蔓纒松饱霜雪瘦蛟出海挐虚空即今讥评何足道后五百年言自公

晚兴

壮游车辙遍天涯晚落农桑不自知许国虽坚身遽老读书未倦眼先衰云深岭路樵归晚雨细江亭渡发迟一事犹堪慰孤寂锦囊倾倒有新诗

秋晴见天际飞鸿有感

新晴天宇色正青群鸿高骞在冥冥儿童相呼共仰视我亦扶杖来中庭丰年到处稻粱满胡不暂下栖沙汀应须江海寄旷快肯为霜雪嗟飘零书生可笑不自喜憔悴久翦笼中翎鸥波万里每愧杜鹤化千载知非丁风前哀号漫激烈月下孤影常竛竮诗成欲写复懒去诵似溪友声泠泠

初寒独居戏作

开壳【一作皱】得紫栗带叶摘黄甘独卧维摩室谁同弥勒龛宗文树鸡栅灵照挈蔬篮一段无生话灯笼可与【一作自可】谈

梦观牡丹

忘却晨梳满把丝楝花嫌不似胭脂起来一笑看清镜惟挿梨花却较宜

书喜

水际柴荆键不开野人相觅漫敲推寒鸦阵黑疑云过老木声酣认雨来酒价日低常得醉官租时办不劳催平生未省如今乐却笑傍观误见哀

又

今年端的是丰穰十里家家喜欲狂俗美农夫知让畔化行蚕妇不争桑酒坊饮客朝成市佛庙村伶夜作场身是闲人新病愈?移霜菊待重阳

又

满川秋获重赪肩拾穗儿童拥道边夜夜江村无吠犬家家市步有新船夺攘不复忧山越安乐浑疑是地仙惟有衰翁最知达避兵犹记建炎年

小饮罢行至湖塘而归

社酒真如粥面浓朱颜顷刻换衰容霜轻已觉树摇落云起始知山叠重梅市鱼归冲雨棹宝林人定隔城钟此翁大似游僧様炉煖窗深又过冬

病雁【祠禄将满幸麤支朝夕遂不敢复有请而作是诗】

芦洲有病雁雪霜摧羽翰不辞道路远置身湖海寛稻粱亦满目鸣声自辛酸我正与此同百忧双鬓残东归忽十载四忝侍祠官虽云幸得饱早夜不敢安乃知学者心羞愧甚饥寒读我病雁篇万锺均一箪

泽居

泽居仅足不求余旷快真同纵壑鱼平日酷憎蝇附骥莫年肯作鹤乘车齿揺但煮山芋眼涩惟观胄监书此际自应还往绝本无心与俗人疏

秋获歌

墙头累累柿子黄人家秋获争登场长碓捣珠照地光大甑炊玉连村香万人墙进输官仓仓吏?冷不暇尝讫事散去喜若狂醉卧相枕官道傍数年斯民厄凶荒转徙沟壑殣相望县吏亭长如饿狼妇女怖死儿童僵岂知皇天赐丰穰亩收一锺富万箱我愿邻曲谨盖藏缩衣节食勤耕桑追思食不餍糟糠勿使水旱忧尧汤

戊午重九

朋旧相望天一涯登高结伴只邻家秋风自欲吹纱?衰鬓何曾泥菊花药市神仙思益部糕盘节物记京华自怜病后欢悰薄小醉归来日未斜

重九怀独孤景略

昔逢重九日初识独孤君并辔洮河马聨诗劎阁云已悲吴蜀远更叹死生分安得持卮酒浇君丈五坟

晨镜

晨起览清镜有叟?已皤馘黄色类栀面皱纹如靴熟视但惊叹初不相谁何久乃稍醒悟举手自摩挲与汝周旋久流年捷飞梭生当老病死求脱理则那切勿强撑拄据鞍效廉颇惟须勤把酒暂遣衰颜

秋霁遣怀

陆生少日心胆壮万里凭陵寄疏放玉关曾誓马革裹沧海岂忧鱼腹葬人生富贵本细事钓筑逢时俱将相正令不遇亦何慊药镵丹炉老青嶂今年秋晚苦多雨三十六溪新绿涨极知世事不足论霁日小舟行可榜

屏迹

昔者航涛江云山迎我东击楫誓江神永托冥冥鸿十年桑榆暖万事马牛风迩来愈屏迹庭户深蒿蓬就瓮挹新醅傍畦撷晚菘邻曲或念我小鲜亦时供喟然抚几叹恨今已龙锺向使早十年何愧柴桑翁

初寒

今日霜露冷凛然悲莫秋垂帷跨微火发箧出轻裘徂岁逝将换残生愈觉浮一杯还自闵小猎记梁州

风雨

风雨从北来万木皆怒号入夜殊未止声乱秋江涛渺然老书生白头卧蓬蒿闭门不敢出裂面风如刀邻人闵我寒墙头过浊醪时哉一昏醉新橙宜蟹螯

龟堂自咏

龟堂一老翁短褐立秋风时过同篱菊身衰似井桐新霜万瓦白朝日数棂红且复寻书卷悠然度岁穷

又

采藤持织履剥楮治为冠看劎心空壮骑驴骨本寒病多辞酒伴老甚解祠官【予十月奉祠岁满不复敢请】赖有扁舟在秋涛万里寛

闲居初冬作

香椀蒲团又一新天将闲处着闲身东窗换纸明初日南圃移花及小春妇女晨炊动井臼儿童夜诵聒比邻早知闾巷无穷乐悔不终身一幅巾

病中排闷

面骨峥嵘鬓雪新承平版籍有遗民【予生于宣和中】心虽愿继无传学力不能支已废身开卷眼昏如隔雾拥炉肺渇欲生尘老厐亦有儿孙念付与天公不问人

季秋已寒节令颇正喜而有赋

霜降今年已薄霜菊花开亦及重阳四时气正无愆伏比屋年丰有盖藏风色萧萧生麦陇车声碌碌满鱼塘老夫亦与人同乐醉倒何妨卧道傍

劎南诗稿卷三十七

<集部,别集类,南宋建炎至德佑,剑南诗藁>








卷三十八



钦定四库全书

劎南诗稿卷三十八

宋　陆游　撰

秋怀

形骸岁岁就枯朽意气时时犹激昂水远浮鸥方浩荡霜高残菊更芬芳人皆有舌是非在劫未成灰时世长三百里湖行自复子孙努力事耕桑【镜湖废百七十余年故吾乡多凶会有复之者】

吴体寄张季长

九月十月天雨霜江南劎南途路长平生故人阻携手万里一书空断肠人生强健已难恃世事变迁那可常两家子孙各长大他年穷逹毋相忘

嘲畜猫

甚矣翻盆暴嗟君睡得成但思鱼餍足不顾鼠纵横欲骋衔蝉快先怜上树轻朐山在何许此族最知名【俗言猫为虎舅教虎百为惟不教上树又谓海州猫为天下第一】

立冬日作

室小财容膝墙低仅及肩方过授衣月又遇始裘天寸积篝炉炭铢称布被绵平生师陋巷随处一欣然

初冬

志士逢秋已自伤老人况复惜年光正看溪碓舂粳滑又见山坡下麦忙桐落井床多槁叶菊残衫袂尚余香读书有课真当勉剩贮明膏伴夜长【是日方买油】

醉题

生来避世傲公卿海内无人识姓名九节筇边秋万里长明灯下雨三更心安白发何劳扫药熟黄金固可成只待蓬壶赋诗罢却来京洛看升平

新作火合

旋设篝炉下纸帘乐哉容膝似陶潜囊中佩药无时服架上堆书信手拈似玉秋菰殊未老如云宿麦不须占扫空祠禄吾何欠陋巷箪瓢易属厌【祠禄止此月】

又

山路霜清叶正黄地炉火煖夜偏长中安煮药膨脝鼎傍设安禅曲录床木槁不知年自往云闲已与世相忘更阑坐稳人声静时听风帘响暗廊

舍北行饭

蔓络疏篱草满塘饱嬉聊复步斜阳一霜骤变千林色两犊新犁百亩荒野寺僧残尚钟鼓官堤舟过见帆樯归来笑补空囊课寒日谁知亦自长

遣兴

辙迹当年遍九州晚归始解卧林邱爱身每戒玉抵鹊养气要如刀解牛柔橹揺残天镜月短筇领尽石帆秋尽言未办常扃户竟是吾身得自由

又

出仕才堪斗大州初归便拟筑糟邱虚名大似月蟾兔荣路久如风马牛唧唧悲蛩常吊夜萧萧蠧叶更禁秋静观世事频兴叹千载前时有许由

舟中

柂边潮水落还生篷底寒灯灭复明约束长年牢系缆报人风雨有鼍鸣

又

萧萧风雨小江秋不是愁人亦合愁忽听疏钟知寺近笑寻沙路上牛头

又

龛山古戍更漏声白塔小市灯火明六十年间几来往依然恻怆路傍情

雨夜感旧

雨来猛打窗灯暗犹照壁老人耿不寐抚事悲夙昔风生桔柏渡马病金牛驿袅枝猿下饮登树熊自掷危巢窥鹘栖深雪见虎迹至今清夜梦犹想嶓山碧废弃谢功名老疾辍行役赋诗虽不工聊用慰今夕

夜闻落叶

我行出柴门初喜春草生俛仰几何时落叶终夜声嗟我日益老抱疾况未平晨兴就盥栉顾亦强支撑斋中有两童熟视不能名定非张睢阳大笑颓冠缨死至人所同此理何待评但有一可恨不见复两京

闭门

闭门高卧镜湖傍元自无闲可得忙泛罢杯觞余菊苦玩残指爪带橙香灯昏共度空阶雨蛩冷偏依丈室床不待衰年宦情尽未来如雁到衡阳

祠禄满不敢复请作口号

今年高谢武夷君饭豆羮藜亦所欣参透庄生齐物论扫空韩子送穷文心如脱阱犇林鹿迹似还山不雨云犹幸此身强健在乡邻争看布襦裙

又

祠庭八载窃荣名一饱心知合自营牍后落衔便手倦月头镌俸喜身轻弊衣不补惟频结浊酒难谋且细倾赖有东皋堪肆力比邻相唤事冬耕

又

白首还山不自存天书四降海边村惭非故将前侯比误辱优贤养老恩龟夀自应能食气鹤归那得更乘轩从今再草公车奏惟有挂冠神武门

过邻家

扶杖过吾邻相夸自在身年丰称贷少酒贱往来频群散鸡归栅声喧雀噪囷丁宁语儿子切勿厌沉沦

舍北野望

短景妨游兴长歌慰作劳叶凋西埭近水落北桥高病每随时剧衰难与世鏖旗亭新酿美万事一秋毫

又

断垅围蔬圃枯桑系钓查经行桥独木伫立路三义野卉栖孤蝶平川起乱鸦榰筇无定处兴尽即还家

又

溪彴通西崦山蹊缭北村残霞明水面落叶拥篱根野父编龙具樵儿习兔园吾今井蛙耳敢复慕鹏鲲

又

早岁遭逢异中年促召频驰驱犹许国卧起已须人药石三秋病风波万里身篱门残照里惨淡易伤神

书感

常记当年赋子虚公卿交口荐相如岂知鹤发残年叟犹读蝇头细字书出处幸逃千载笑功名从负此心初荒园落叶纷如积日莫归来自荷锄

冬夜炉边小饮

拥炉可使曲身直饮酒能回槁面红若使金丹真入手飞腾亦在立谈中

龟堂独酌

幅巾萧散饯余龄江左诸贤可乞灵护枕小屏图紫阁映窗矮卷写黄庭旷怀与世元难合幽句何人可遣听一酌兰溪遗万事时看墙底卧长瓶【偶得兰溪十余樽清醇馥烈殆不可名】

又

一榼兰溪自献酬徂年不肯为人留巴山频入初寒梦江月偏供独夜愁越石壮心鸡喔喔子卿归信雁悠悠天生我辈初何用病骨支离又过秋

冬夜作短歌

饥鼠窥残灯寒犬踏枯叶小室拥燎炉清笳下危堞老人素多疾举动常畏怯衣裘视寒煖日夜自调爕食必按本草下箸未尝辄体安疾自去药石无此捷敢学李轻车霸亭夜游猎况如马新息万里听鸢跕欲求神气住先戒事物接宁为子光喑不效啬夫喋明晨一杯粥趺坐横白氎无鱼何足道为尔歌长铗

病愈

倦榻呻吟每自哀占蓍来告【一作吉】出余灾自能洗研拂书几时亦折花寻酒杯久类寒蛟潜岫穴忽如老马喷风埃霜晴烂熳东窗日一笑山坡访早梅

自遣

枳篱茅屋枕孤峰偃尽初来手种松睡少未成千里梦愁深先怯五更钟中天日月逢真主数亩桑麻伴老农世事古今谁料得不堪陂水照衰容

感旧

君不见资中名士有李石八月秋涛供笔力初为博士不暖席晚补台郎俄复斥诸公熟睨亦太息摧压至死终不惜生前何曾一钱直没后遗文价金璧后之视今犹视昔此事诚非一朝夕山城旧庐暗荆棘羸然诸孙守坟籍抚孤我负朋友责万里诗成泪空滴

又

君不见蜀师浑甫字伯浑半生高卧蟆颐村才不得施道则尊死已骨朽名犹存文章落笔数千言上友离骚下招魂望之眉宇何轩轩高谈浩若洪河翻范尹敬如绮与园方饰羔雁登衡门小人谤伤实不根妄指拱璧求瑕痕穷通在公岂足论浮云终散朝阳暾安得此老起九原入赞国论苏黎元【范至能帅成都欲以遗逸起之幕客有沮之者遂不果】

寒雨中偶赋

鬓毛萧飒齿根浮徂岁翩翩肯暂留穷巷多泥谁问疾空堦滴雨又经秋自营可笑夸三窟善守宁须筑百楼但使胸中机事尽一樽随处送悠悠

又

莫年心事与谁同到处飘然一病翁断梦凄凉灯影里残诗零落雨声中莫惊颜?浑非昨略数朋侪已半空祠禄上还犹负愧何功班缀冠仙蓬【予官视秘书监】

夀考如富贵

夀考如富贵初亦不自知邂逅偶不死亦或至期颐予少多疾恙五十已遽衰齿摇颔须白萧然蒲柳姿俛仰忽二纪卧病实半之富贵不可求夀亦岂汝私万事付自然孰为乐与悲惟当老益学易箦以为期

午饭

我望天公本自廉身闲饭足敢求兼破裘负日?檐底一椀藜羮似蜜甜

又

民穷丰岁或无食此事昔闻今见之吾侪饭饱更念肉不待人嘲应自知

题王仲信画水石横幅

王郎书逼杨风子画亦凭陵蜀雨孙岂是天公憎绝萟一生憔悴向衡门

治圃

槁蔓残芜满幽圃多具鉏耰课僮竖非惟吾圃要翦除亦恐尔辈成惰窳老桂盘壑饱风霜修篁当轩弄烟雨一松孤立信豪杰两槐对植如宾主珍禽?枝春欲动蠧穴扫空吾甚武蘼芜芽蘖已暗长甘菊根芽亦潜吐山姜涧蒲乃微草露叶参差看仰俯世间安得有遗才位置要须令得所

冬日感兴十韵

雾雨天昏曀陂湖地阻深蔽空鸦作阵暗路棘成林有客风埃里频年老病侵梦魂来二竖相法欠三壬旧愤开孤劎新愁感断砧唐衢惟痛哭庄舄正悲吟瘦跨秋门马寒生夜店衾但思全旧璧敢冀访遗簪楼上苍茫眼灯前破碎心长谣倾浊酒慷慨压层阴

冬日出游十韵

吴会寒常薄冬深略未冰荒郊观雉鬭大泽见鱼腾钓艇频容借篮舆渐可乘有时穿密筱随处倚枯藤金石秦遗刻衣冠禹旧陵丛祠祈腊雪小市试春灯问路鉏畲叟争桥乞供僧疏狂违俗久衰疾与年增干禄虽知耻悬车愧未能阶官有微俸醉发任鬅鬙

思蜀

园庐已卜锦城东乘驿归来更得穷只道骅骝开道路岂知鱼鸟困池笼石犀祠下春波绿金雁桥边夜烛红未死旧游如可继典衣犹拟醉郫筒

又

二十年前客锦城酒徒诗社尽豪英才名吏部倾朝野意气成州共死生【吏部郎字文绍奕衮自成州守宇文子震子友】废苑探梅常共醉遗祠访柏亦俱行即今病卧寒灯里欲话当时涕已倾

又

谭侯才气敌文园【国子监丞谭季壬德称】日日银鞍画戟门奇句入神闻鬼泣巨觥如海看鲸吞一官胄监能令死万里铭旌忍更论湖上秋来频入梦凭谁词翰与招魂

作雪

雪云寒不动林鸟噤无声病起衰何剧囊空醉不成中原乱方作弱敌运将平台省多贤俊常谈愧老生

又

荒村雪欲作耄叟病无聊树暝乌鸢集茆深雉兔骄溪滩观趁渡岭路数归樵即死无他憾终身负圣朝

戏咏山家食品

牛乳抨酥瀹茗芽蜂房分蜜渍棕花旧知石芥真尤物晚得蒌蒿又一家疏索乡邻缘老病团栾儿女且喧哗古人不下藜羮糁斟酌龟堂已太奢

耕罢偶书

新溉东皋亩一锺乌犍麤足事春农灞桥风雪吟虽苦杜曲桑麻兴本浓老大断非金谷友生存惟冀酒泉封莫嘲野饷萧条甚箭茁莼丝亦粗【一作且】供

雨夜

末路萧条客子心不堪徂岁更沉阴低檐雨滴睡眠少败壁灯残感慨深不办典衣谋尽醉尚能拥鼻作微吟交朋一散如天远试向今宵梦里寻

庵中晨起书触目

山重水复怯朝寒一卷窗间袖手看朱担长瓶列云液绦囊细字拆龙团数峰移自侏儒国一研来从黯淡滩要识放翁顽钝处胸中七泽着犹寛【云液扬州酒名近淮帅饷数十尊营道小山及劎砚得自张季长张仲钦适在案间】

又

晖晖初日上帘钩漠漠清寒透衲裘雪棘并栖双鹊瞑金环斜绊一猿愁廉宣卧壑松楠老王子穿林水石幽戏事自怜除未尽此生行欲散风沤【唐希雅画鹊易元吉画猿廉宣仲老木王仲信水石皆庵中所挂小轴】

又

赋形不使面团团耸䏝心知到骨寒晏子元非枕鼓士杜生那有切云冠时扶迁客桄榔杖日厌诗人苜蓿盘赖是平生憎阿堵今年初解侍祠官

又

初归誓墓老乡邦手结茆茨近小江北渚露沾行药屐东厢日射勘书窗孤忠自信丹心折万事空成雪?双长愧宗人白崖老赠行期我鹿门厐【予自成都召还祷射洪白崖陆使君祠使君以杜诗为籖予得全家隐鹿门之篇】

三山杜门作歌

我生学步逢丧乱家在中原厌犇窜淮边夜闻敌马嘶跳去不待鸡号旦人怀一?草间伏往往经旬不炊?呜呼乱定百口俱得全孰为此者宁非天

又

高宗下诏传神器嗣皇御殿犹挥涕当时获缀鹓鹭行百寮拜舞皆歔欷小臣疏贱亦何取即日趋召登丹陛呜呼桥山岁晚松柏寒杀身从死岂所难

又

中岁远游逾劎阁青衫误入征西幕南沮水边秋射虎大散关头夜闻角画策虽工不见用悲吒那复从军乐呜呼人生难料老更穷麦野桑村白发翁

又

晚入南宫典笺奏滥陪太史牛马走忽然名在白简中一櫂还家倾腊酒十年光阴如电雹绿蓑黄犊从邻叟呜呼古来肮?例倚门况我本自安邱园

又

寛恩四赋仙祠禄每忍惭颜救枵腹五秉初辞官粟红一瓢自酌岩泉绿天公乘除不负汝宿疾微平岁中熟呜呼字字细读逍遥篇此去八十有几年

老境

白发短欲尽人嗤心尚孩埋盆池潋灔累瓦塔崔嵬软饭三舂米醇醪九醖醅忽然拈笔起记着早梅开

又

今日霜殊重衰翁老可怜朝晡两炊火覆藉一床毡人客容称疾儿童不搅眠云开见残日更爱小窗妍

记戊午十一月二十四夜梦

街南酒楼粲丹碧万顷湖光照山色我来半醉蹑危梯坐客惊顾闻飞屐长绦短?黄絁裘从一山童持药笈近传老仙尝过市此翁或是那可识逡巡相语或稽首争献名樽冀余沥我欲自言度不听亦复轩然为专席高谈方纵惊四座不觉邻鸡呼梦破人生自欺多类此抚枕长谣识吾过

六经示儿子

六经如日月万世固长悬学不趋卑近人谁非圣贤马能龙作友蜹乃瓮为天我老空追悔儿无弃壮年

舍北晚步

漠漠炊烟村远近冬冬傩鼓埭西东三义古路残芜里一曲清江淡霭中外物已忘如弃屣老身无伴等羁鸿天寒寂寞篱门晚又见浮生一岁穷

对酒

老子不堪尘世劳且当痛饮读离骚此身幸已免虎口有手但能持蟹螯牛角挂书何足问虎头食肉亦非豪天寒欲与人同醉安得长江化浊醪

夜坐求酒已尽喟然有赋

澹月微霜夜漏徂披裘不睡附寒炉清笳袅袅已三弄残火荧荧才一铢报国无期心欲折读书自力眼将枯麹生作态年来甚不受闲人折简呼

食粥【张文潜有食粥说谓食粥可以延年予窃爱之】

世人个个学长年不悟长年在目前我得宛邱平易法只将食粥致神仙

寒夜

坚冰塞川厚莫测断雁叫群声可哀草围小瓮酒未熟霜压瘦枝梅不开穉子忍寒守蠧简老夫忘睡画炉灰低头就世吾所讳千载伯鸾安在哉

梅花

五十年间万事非放翁依旧掩柴扉相从不厌闲风月只有梅花与钓矶

又

山村梅开处处香醉挿乌巾舞道傍饮酒得仙陶令达爱花欲死杜陵狂

又

一花两花春信回南枝北枝风日催烂熳却愁零落近丁宁且莫十分开

又

广寒宫中第一仙情深不碍韵超然劝君莫作儿女态但向花前倾玉船

又

秭归江头烟雨昏客舟夜系梅花村相逢万里各羇旅不待猿啼已断魂

又

青羊宫前锦江路曾为梅花醉十年岂知今日寻香处却是山阴雪夜船

三山卜居今三十有三年矣屋陋甚而地有余数世之后当自成一村今日病少间作诗以示后人

印累累绶若若换君朱颜君不觉冠如箕劎拄颐苍头庐儿笑君痴不如短褐归乡舍上毕租庸下婚嫁横陂引水莳禾黍高陆犂荒种桑柘比邻毕出观夜场老稚相呼作春社鸡争舂米茅檐底犬吠行人槿篱罅数椽幸可传子孙此地他年名陆村藜羮一饱能世守殊胜养牛并上尊

又

再见封侯未为快一掷成卢安用再世间得意固多矣堪笑穷人事常败我生出仕四十年寸进恰如船上埭即今卧病茅檐里回首穷通竟何在荆山之下玉抵鹊两京春荠论斤卖苏秦煌煌佩六印尼父栖栖厄陈蔡玄杰美官辄见思东野出门常有碍躬耕至老岂不佳子孙当以吾为戒

南园观梅

小岭清陂寂寞中绿樽岁晚与君同高标赖有诗人识绝艶真穷造物工正喜参差横夜月又惊零落付春风老谙世事宁多叹身自人间一转蓬

岁尽苦寒

晓寒无赖透重裘三日江云瞑不收岁月推移吾辈老交朋零落此生浮东皋苦潦犹中熟旧疾虽存亦小瘳禹庙兰亭俱在眼剩沽春酒破春愁

己未新岁

饯岁愁虽剧迎年喜亦深桃符带草写椒酒过花斟车马久无迹儿孙聊慰心更欣春意早处处有鸣禽

岁首书事

东风入律寒犹剧多稼占祥雪欲成【云阴作雪弥旬至开岁雪意愈浓明日戌初立春犹可为腊雪也】郁垒自书夸腕力屠苏不至叹人情【今岁无馈屠苏者】呼卢院落哗新岁【乡俗岁夕聚博谓之试年庚】卖困儿童起五更【立春未明相呼卖春困亦旧俗也】白发满头能且健剩随邻曲乐升平

又

扶持又度改年时耄齿侵寻敢自期中夕祭余分馎饦【乡俗以夜分毕祭享长幼共饭其余又岁日必用汤饼谓之冬馄饨年馎饦】黎明人起换锺馗春盘未抹青丝菜【今年正月二日立春】夀斚先酬白发儿闻道城中灯绝好出门无日叹吾衰【客来多言府中今岁上元灯甚盛】

初春

元日人日来联翩转头又见试灯天且欣一雪压灾瘴不怕连阴咽管弦陌上渐多酤酒舍岸边初理下湖船紫姑拟卜元无事只问今春几醉眠

庵中独居感怀

身愈龙锺发愈稀流年冉冉迫残晖读书十纸勤虽在上树千回事已非仗马曾鸣宜取斥牧羝虽乳亦忘归余生自笑知何似万里辽天老令威

又

自闭庵门不点灯惰耕村叟罢参僧一生已是胶黏日投老安能夏造冰顽面敢辞干汝唾蔬餐聊得曲吾肱高舂睡熟无多笑那有禅师解放鹰

又

无钱溪女亦留鱼有雨东家每借驴藜粥数匙晨压药松肪一椀夜观书黄䌷被暖闲无厌白布衫长乐有余南陌东阡春事动放翁作计未全疏

戏作贫诗

垂老贫弥甚虚教遇太平灶闲无马穴釜冷有鱼生妾病常停织儿饥屡辍耕痴顽惟此老未废浩歌声

又

左劵频称贷西成少盖藏苦饥炊稻种缘病卖桑黄土焙怜烟煖藜羮爱糁香君看首阳叟穷死亦何伤

春日园中作

杏花开过尚轻寒尽日无人独倚阑久别名山凭梦到每思旧友取书看尘埃幸已赊腰折富贵深知欠面团老去逢春都有几一杯行复送春残

中春连日得雨雷亦应候

谁言白首意低摧老子逢春亦乐哉犁畔方吹社公雨垅头又转阿香雷睡余支枕听莺语醉里题窗记燕来更有山家堪喜事吾孙上树欲千回【德孙幼病足今已行步健甚】

雨后微阴光景益奇复得长句

结辙轩车已扫空挥犀谈笑与谁同日消浅醉闲吟里春在轻阴薄霭中百尺游丝喜风定一双新燕说泥融天工只费须臾力开遍东阑半丈红

春日小园杂赋

久矣云霄铩羽翰小园聊得赋春寒【鲁望有春寒赋】风生鸭绿纹如织露染猩红色未干不向山邱叹零落且从儿女话团栾人言麦信春来好汤饼今年虑已寛

又

市尘不到放翁家绕麦穿桑野径斜夜雨长深三尺水晓寒留得一分花闷从邻舍分春瓮闲就僧窗试露芽自此年光应更好日驱秧马听缫车

简邻里

今年意味报君知属疾虽频未苦衰独坐空斋如自讼【三舍法行时尝上书言事者屏置一斋曰自讼】小镌残俸类分司【乐天诗犹被妻孥敎渐退莫求致仕且分司】闲撑野艇渔蓑湿乱挿山花醉?欹有兴行歌便终日逢人那识我为谁

客叩门多不能接往往独坐至晚戏作

贫舍久疏罗酒浆客来不复倒衣裳官情已尽诗情在世味无余睡味长红练带飞穿柳去锦熏笼暖扑帘香萧然自笑浑无事渔唱声中又夕阳

园中偶题

绿衣粲粲咮微丹映叶穿枝立画栏莫恋主人惊不去五陵年少有金丸

又

春深无处不春风数树桃花乃尔红莺蝶纷纷自常事不应也着白头翁【禽名】

又

忆向彭州取牡丹蜡封驰骑露初干如今历尽人间事纵有姚黄亦懒看

又

九日春阴一日晴不堪风驾浪花生画船欲解还归卧寂寂窗扉听鸟声

北窗偶题

两丛香百合一架粉长春堪笑龟堂老欢然不记贫

又

晓晴林鹊喜昼暖蜜蜂喧我老诗情尽逢春亦一言

又

帘外燕翩翩归时在社前不辞飞渡海来看赛丰年

又

烟波两㶉?肯为放翁来菰米犹能给苍颜得屡开

沈园

城上斜阳画角哀沈园非复旧池台伤心桥下春波绿曾是惊鸿照影来

又

梦断香消四十年沈园柳老不吹绵此身行作稽山土犹吊遗踪一泫然

劎南诗稿卷三十八








卷三十九



钦定四库全书

劎南诗稿卷三十九

宋　陆游　撰

戏赠园中花

横风疾雨为花厄霁日暄风又不禁我欲小施调燮手酌中寒暖半晴阴

春思

兀兀治聋酒未醒霏霏泼火雨初晴愁看入户桃花片闲听争巢燕子声百疾侵陵成老大一春转盼又清明兰亭禹庙浑如昨回首儿时似隔生

赠燕

燕来我何喜感此中春时燕去亦何有无奈凋年悲四序如循环万物更盛衰我亦寓斯世如客会当归骊车已在门恋恋终何为达人付无心欣厌两俱非岂有天壤间会合无别离对花不烂醉燕子笑汝痴

雨闷示儿子

东吴春雨多略无三日晴蒙蒙平野暗淅淅空阶声百花雨中尽三月未闻莺重裘坐奥室时序真强名亦欲借驴出泥淖沾衣缨抚事每累欷浊醪聊独倾景运今方开关辅一日平我家本好畴灞浐可躬耕买酒新丰市看花下杜城会当与汝辈藉草作清明

读晋书

诸公日饫万钱厨人乳蒸豚玉食无谁信秋风雒城里有人归棹为莼鲈

春晚苦雨

垂老卧村墅余寒欺病身鸡犹未忘旦雨欲不容春忽忽花时过茫茫草色匀莼丝已上市一饭未伤贫

燕

春昼花明映柳纎燕归胜事始能兼争梁谇语惊幽梦掠地斜飞避画帘雏食得虫应自喜巢泥经雨更频添去来要是知时节常怪人嘲作附炎

夜雨

空阶雨声夜转急壁疏窗破凄风入一灯袅袅吹欲灭老生独傍书架立取书欲读辄复休却行出门搔白头市楼卖酒日千斛众人皆乐君胡忧

寒食日九里平水道中

晓雨丝丝熟食时泥深辙断客行迟乱云重疉藏山寺野水纵横入稻陂马鬛松阴封旧陇龟趺道左立新碑扶衰此出知能几清泪临风不自持

春晴自云门归三山

乍行春野眼增明渐减春衣体倍轻人卖山茶先谷雨鸦随墦祭过清明柳塘水满双凫戏稻陇泥深一犊行晚到三桥泛舟去掩关不复畏重城

予数年不至城府丁已火后今始见之

陈迹关心已自悲劫灰满眼更增欷山川壮丽昔无敌城郭萧条今已非堵招提俱昨梦祝融回禄尚余威故交减尽新知少纵保桑榆谁与归

晚自北港泛舟还家

舒啸蓬笼底经行略彴西水深鹅唼艹雨细犊掀泥醉倚乾坤大闲知物我齐衡门触冠过聊得赋幽栖

书怀

羸马常愁趁早朝斥归幸复侣渔樵青黄未胜沟中断宫征何殊?下焦心乐箪瓢同鼎食身安山泽谢弓招数间茅屋谁知处烟雨蒙蒙隔断桥

初夏

淡霭轻飔入夏初一窗新绿鸟相呼出门易倦常归卧着句难工但自娯花径蝶闲无堕蘂酒楼人散有空垆闽川茶灶犹沾及肺渴朝来顿欲苏【闽中贡余茶初至】

小筑

放翁小筑寄江郊屋破随时旋补茅?看白烟横水际晓听清露滴林梢生来不啜猩猩酒老去那营燕燕巢目断鹿门三太息厐公千载可论交

喜雨

幽人睡觉夜未央四檐悬溜声浪浪乐哉甘澍及时至九衢一洗尘沙黄明朝邻曲各驩喜赛庙沽酒刲猪羊不劳𫐆辘蹋龙骨转盼白水盈陂塘呼儿扫地设菅席与汝一醉歌时康岂惟磨镰待收麦小甑已觉吴粳香

晨起

天公择地养衰残着向桑村麦野间晓色入帘初滉漾幽禽窥户已间关酒徒散去稀中圣诗思衰来愧小山一炷沉烟北窗底曲肱卧看不胜闲

五月初病体益轻偶书

世事纷纷了不知又逢燕乳麦秋时经年谢客常因醉三日无诗自怪衰乘雨旋移西崦药留灯重复北窗棋但将生死俱拈起造物从来是小儿

已未重五【时已请老】

门楣束艾作神人团糭盘中节物新安用丹书禳赤口风波虽恶不关身

五月七日拜致仕敕口号

剡曲东归日醉眠冰?屡忝武夷仙恩如长假容居里官似分司不限年一扎疏荣驰厩置两儿扶拜望云天坐糜半俸犹多愧月费公朝二万钱

又

黄纸东来墨未干孤臣恩许挂朝冠小儿扶出迎门拜邻舍相呼拥路观白首奉身归畎亩清霄无梦接鹓鸾从今剩把花前酒忧患都空量自寛

致仕后即事

休官拜命不胜荣墨湿黄新照眼明络绎交亲来作贺腔羊酒担拥柴荆

又

敕过鸾台凤阁来清晨初拆驿书开绣箱香案迎门拜身着朝衫止此回

又

山村处处晴收麦邻曲家家午晒丝正用此时身得谢十分夀酒不须辞

又

白发三朝执戟郎赐骸偶值岁丰穰村东已种千畦麦舍北新添百本桑

又

老民一日脱朝衣回首平生万事非赤脚婢沽村酿去平头奴驭艹驴归

又

一生病鹤寄樊笼此去鸿冥万里空未论莼羮与羊酪新秔要胜太仓红

又

沉绵分已饯余生造物苛留未遣行今日下床还健在一编来就小窗明

又

清静全胜欲界天逍遥不减地行仙众中莫怪人嫌老十五年前本命年

又

一盂麦饭掩柴关坐久不堪腰脚顽拖得瘦藤闲信步小桥东北望螺山

又

问门前客元无迹谀墓中人本不工犹有邻僧能送米未妨窃比玉川公

又

归耕所愿杂民编乍脱朝衫喜欲颠但得吾儿能力穑不请半俸更超然

又

湘湖莼菜胜羊酪项里杨梅敌荔枝八帙开来今过半一杯引满若为辞

又

不嫌鸡瘦浊醪酸艹艹杯盘具亦难食指忽揺方窃喜小儿来请赛鄱官

又

甑中白饭出新舂瓮里黄韲细芼葱一饱坐兼南北美始知造物念衰翁

又

多事车前要八驺老人惟与一藤游未教变化为龙去更踏人间万里秋

读后汉书

赁舂老子吾所慕垂世文章宁在多诗不删来二千载世间惟有五噫歌

又

季英行年九十八犹灌园蔬授六经我欲图之置斋壁世无顾陆善丹青

新裁道帽示帽工

故帽提携二十霜别裁要作退居装山人手段虽难及老子头围未易量花挿露沾那暇惜尘侵鼠啮却须防裹时懒复呼儿问一匣菱花每在傍

新制道衣示衣工

良工刀尺制黄絁天遣家居乐圣时着上朱门应不称裁成乌帽恰相宜客撑小艇招垂钓僧扫虚窗约对棋宝带貂冠虽看好定知不入野人诗

两翁歌

君不见塞上失马翁马去安知不为福又不见新丰折臂翁臂废身全老乡国陆翁多难类两翁着书满屋身愈穷十年力耕遇水旱老不能耕年始丰人言翁穷可闵笑霍食鹑衣天所料翁方自谓实幸民对人抱膝惟清啸即今群公佐明主长劎拄颐来接武向非老病又不才纵欲归休宁见许

五月中连夕风雨气候如高秋枕上有赋

拥被微吟短鬓秋孤灯残漏共悠悠雨声不贷三更梦酒力宁禁万里愁身寄湖山邻剡曲心游河岳过关头世间可恨知多少虚弊当年季子裘

前诗感慨颇深犹吾前日之言也明日读而悔之乃复作此然亦未能超然物外也

身世今如一老僧病余残发雪鬅鬙湖桑埭下渔舟雨道树山前野店灯涧水潺湲供洗钵松风萧飒入行縢世人欲觅何由得觌面相逢唤不应

雨后过近村

赋罢渊明归去来纻衣桐?一时裁岁华新笋初成竹天气停云未断梅江路醉归常嵬峩僧窗闲过即徘徊老人剩有凋年感寄语城笳莫苦催

铭座

天下本无事庸人实扰之吾身本无患卫养在得宜一毫不加谨百疾所由滋人生快意事噬脐莫能追汝顾不少忍杀身常在斯深居勿妄动一动当百思每食视本草此意未可嗤赋诗置座右终身作元龟

致仕后述怀

弹冠绍兴末解组庆元中滟滪危涂过邯郸幻境空闲传相牛法醉挟鬬鸡翁冲雨归来晚山花满笠红

又

壮岁江湖去还朝六十余辈流俱已尽勲业固知疏遽走宁黔突长闲祗荷锄如今更何憾终作爱吾庐

又

生理虽贫甚胸中颇浩然常辞问字酒屡却作碑钱宁有骆堪鬻尚无车可悬小须梅雨霁散发醉江天

又

昔自台郎斥频年困负薪四叨优老禄十送故乡春衰瘁宁知活萧条敢厌贫惟思逢乐岁撃壤学尧民

又

韦布还初服蓬蒿卧故庐所惭犹火食更恨未巢居叱叱驱黄犊行行跨白驴交亲各强健不必问何如

又

店店容賖酒家家可乞浆白陂时雨足绿树午阴凉病为休官减门缘谢客荒今朝遇邻叟满意说丰穰

蝶

庭下幽花取次香飞飞小蝶占年光幽人为尔凭窗久可爱深黄爱浅黄

戏赠酒榼

老去卧湖海白发朝朝新赖有小道士时来中圣人形模虽简古风味绝清真何当秋雨夕倾倒见情亲

题庵壁

破屋飕飕雀鼠穿迩来四壁愈萧然钱多孰谓可使鬼人众何尝能胜天秃尾驴游云外寺长须奴引竹间泉更余一事犹当勉读易从今十绝编

又

孤村寂寂潮生浦小院昏昏雨送梅蔬食一箪宜面槁畏涂九折自心灰古人骨朽有书在今雨泥多无客来散髪阳狂非寄傲世间万事本悠哉

泛舟泽中夜归

无穷烟海接空蒙秦望稽山醉眼中虹断已收千嶂雨鹤归正驾九天风渔舟容与横沙际水鸟号鸣傍苇丛兴尽还家忽三鼓半轮残月斗杓东

书懒

此身不觉老侵寻残发萧萧雪满簪那有新诗书触目亦无闲话问安心寒垣西戍茫如梦省户东归病至今一懒便知生世了午窗酣枕敌千金

晨起

清晨推枕起盥面吾事足岂无扫洒役出市待归仆小飧亦已省尚进药盈掬整衣登北堂危坐中一幅徐行梧楸阴爱此雨余绿幽鸟东山来锵鸣若琴筑静听兴未阑穉子报饭熟欣然往从之宁计食不肉

夜坐

仲夏苦郁蒸既夕热未解浴罢坐柴门汲井痛扫洒覆野天穹穹垂地星磊磊明河落无声北斗?饮海三更缺月升艹木尽光彩渔舟在何许断续闻款乃百忧集老境坐叹双?改谁能拥雕戈遗敌何足醢

白乐天诗云倦倚绣床愁不动缓垂绿带髻鬟低辽阳春尽无消息夜合花前日又西好事者画为倦绣图此花以五六月开山中多于茨棘人殊不贵之为赋小诗以寄感叹

王室东迁岁月賖两京漠漠暗风沙绣床倦倚人何在风雨漫山夜合花

蜉蝣行

蜉蝣至细能知时舂风硙雨占无遗蜻蜓满空乃不知庭除一出无归期乐哉蜻蜓高下飞蜉蝣未尽何忧饥檐间蜘蛛亦伺汝吐丝织网腹如鼔

望霁

夜雨勿厌空堦声天公欲作明朝晴明朝甲子最畏雨榜舟入市闻古语今年雨阳俱及时麦已入仓云四垂雨来不驶亦不迟大点如菽细如丝徐徐云开见杲日晚禾吹花早禾实但令有米送官仓豆饭藜羮甘似蜜

久雨路断朋旧有相过者皆不能进

今年风雨多平陆成沮洳吾庐地尤下积水环百步客从城市来熟视却复去僮奴笑欲倒伞屐知无路计其各还家对灶燎衣袴嗟予久退藏蓬藋生庭户谁如数子贤裹饭肯来顾清言虽不接亦足慰迟暮

散步至三家村【湖桑埭西村名】

人情简朴古风存暮过三家水际村见说终年常闭户仍闻累世自通婚?船归处鱼飧美社瓮香时黍酒浑记取放翁扶扙处渚蒲烟艹湿黄昏

村东晚眺

兴来信步过东陂最爱村东物象奇藤杖穿云秋望处葛衣沾露夜归时残声凄断蝉移树狐影荒寒鹊绕枝自揣今年还得饱一川新稻已离离

又

饱食无营过暮年筇枝到处一萧然清秋欲近露沾艹新月未高星满天远火微茫沽酒市丛蒲窸窣钓鱼船哦诗每恨工夫少又废西窗半夜眠

露坐

星稀避月明河白映天青入夜蝉逾急先秋叶自零花枝栖露蝶帘罅度风萤欲唤邻翁坐渔舟醉不醒

又

落月无留照残河亦已倾坠枝双鹊袅黏艹一萤明暑令忘三伏凉飕逼五更为怜荷泻露故起绕池行

致仕后岁事有望欣然赋诗

圣时恩厚赐余生日与乡闾乐太平已弃胡床无长物尚携拄杖有同行新裁乌?人争看小摘青蔬手自烹买得水车无用处绝知造物相归耕

夜闻姑恶

湖桥东西斜月明高城漏鼓传三更钓船夜过掠沙际蒲苇萧萧姑恶声湖桥南北烟雨昏两岸人家早闭门不知姑恶何所恨时时一声能断魂天地大矣汝至微沧波本自无危机秋菰有米亦可饱哀哀如此将安归

村舍杂书

我本杞菊家桑苎亦吾宗种萟日成列喜过万户封今年夏雨足不复忧螟虫归耕殆有相所愿天辄从

又

中春农在野蚕事亦随作手种临安青【桑名】可饲蚕百箔累累茧满簇绎绎丝上篗老子虽安眠衣帛可无怍

又

舍北作蔬圃敢辞灌溉劳轮囷瓜瓠熟珍爱敌豚羔晨飧戒厨人全项浄去毛虽云发客笑亦足慰老饕

又

舍南种胡麻三日幸不雨晨起亲按行已见青覆土穷人如意少喜色漏眉宇儿童勿惰偷造物不负汝

又

五月新面成六月甘瓜熟作麹及良时火见金始伏悬知桑落后醅面𬪩如粥再拜谢天公无功叨美禄【予家酿用宛丘瓜麹法】

又

折莲酿作酰采豆治作酱开历揆日时汲井涤瓮盎上奉时祭须下给春耕饷咨尔后之人岁事不可旷

又

东山石上茶鹰爪初脱韝雪落红丝硙香动银毫瓯爽如闻至言余味终日留不知叶家白亦复有此不

又

逢人乞药栽郁郁遂满园玉芝来天姥黄精出云门丹茁雨后吐绿叶风中翻活人吾岂能要有此意存

又

我居大泽中一舟不可无短蓬挟两桨疾若波中凫来往菰芦村按行瓜芋区浮家亦可乐何必爱吾庐

又

军兴尚戎衣冠带谢褒博秃巾与小褏顾影每怀怍及今反士服始觉荣天爵出入阡陌间终身有余乐

又

读书乃一癖我亦不自知坐书穷至老更欲传吾儿吾儿复当传百世以为期君看北山公太行尚可移

又

爵禄九鼎重名义一羽轻人见共如此吾道何由行湖山有一士无人知姓名时时风月夕遥闻清啸声

逃暑小饮熟睡至莫

桑落香浮槲叶杯甘瓜绿李亦佳哉虚堂顿解汗挥雨高枕俄成鼻殷雷静听风声生槛竹徐看日影转庭槐晚凉更动扁舟兴北渚红蕖已半开

又

槐影桐阴欲满廊纶巾羽扇自生凉新𥬠玉瀣陈双榼平展风漪可一床驰骑远分丹荔到大盆寒浸碧瓜香湖边谁谓幽居陋也爱迢迢夏日长

夜坐庭中达旦

老矣常嗟去日遒病来更觉此生浮庭花无影月当午檐树有声风报秋足倦独行惊踸踔发稀久坐怯飕飗鸡号日出闲无事又向清溪弄钓舟

读前辈诗文有感

我无前辈千钧笔造物争功谢不能已分文章归委靡可怜意气尚凭陵鸾旗广殿晨排仗铁马黄河夜踏冰此事要须推大手蝉嘶分付与吴僧

自嘲

天公大度一何奇养此无能老白痴宿疾闲愁俱扫尽美餐甘寝更无时蛙鸣庭艹何曾问水半门扉亦不知道似婴儿犹有恨小轩风月独哦诗

余读元次山与瀼溪邻里诗意甚爱之取其间四句各作一首亦以示予幽居邻里

峯谷互回映

北起成孤峯东蟠作幽谷中有十余家芦藩映?屋土肥桑柘荗雨饱麻豆熟比邻通有无井税先期足烟中语相畣月下歌相续儿童不识字未必非汝福【张芸叟过郑公故庄诗曰儿童不识字耕稼郑公庄】

谁家无泉源

泉声百步闻泉脉高下通潺湲乱云外屈曲明月中八月稻登场引之作机舂羡流灌蔬畦全家饱芥菘洗沐及澣濯蚤莫靡不供斗水百忧寛悲哉杜陵翁

夹路多修竹

黄?持覆屋溪石运作垣桑麻有余地家家养龙孙春雷初起蛰切玉供盘飧一朝解风箨叆叇苍云屯我来倚拄杖恐是辟强园千亩倘可致封君何足言

扁舟皆到门

千钱买轻舟不复从人借樵苏晨入市盐酪夕还舍岂惟载春秧亦足获秋稼有时醉村场老稚相枕藉常侵落月行不畏恶风吓无为诧轩车此乐予岂暇

东山避暑用辘轳体

避暑穿林随所之一奴每负胡床随望秋槁叶有先陨末?赫日无余晖轮囷离奇涧松古钩辀格磔蛮禽悲北岩竹间最惨栗清歗倚石真忘归

喜雨【六月二十七日】

去年禹庙归梅梁今年黑虹见东方巫言当丰十二岁父老相告喜欲狂挿秧正得十日雨高下到处水满塘六月欲尽日杲杲造物已命摧骄阳夕云如豚渡河汉占书共谓雨至祥南山雷车载膏泽枕上忽送声淋浪猛思浊酒大作社更想红稻初迎霜六十日白最先熟食新且领晨炊香【六十日白稻名常以六月下旬熟】

得故人书偶题

小筑稽山下狂歌剡曲傍乡邻共鸡黍童穉学农桑白首余年促青编后日长此心谁复许三叹付书囊

喜雨歌

不雨珠不雨玉六月得雨真雨粟十年水旱食半菽民伐桑柘卖黄犊去年小稔已食足今年当得厌酒肉斯民醉饱定复哭几人不见今年熟

老学庵井

老学庵北井六月寒如冰大旱不涸雨不增凛如人以常德称日济千人不骄矜置而不汲渠自澄辘轳三丈青丝绳对之以足凉肺膺使我终日卧曲肱顾谓此井真良朋荡除炎熇却尘垢宜有鬼神来护守呜呼泾水一石泥数斗正使逢时亦何有

长歌行

我无四目与两口但在人间更事久死生元是开阖眼祸福正如翻覆手消磨日月几緉屐陶铸唐虞一杯酒既非狗马要盖帷那计风霜悴蒲柳灶突无烟今又惯龟蝉与我成三友判知青史无功名只用忍饥垂不朽

七月二日夜赋

鄙人志趣在渔樵四十年来负圣朝本耻弹冠良易挂未尝刻印敢烦销盈盈微月生江渚袅袅清笳下郡谯衰病逢秋真一洗井床桐叶已先飘

自述

二亩新蔬圃三间旧艹堂病除身小健秋近夜微凉薄酒时醒醉残书半在亡老怀常自笑无事忽悲伤

又

睡美不知旦气衰先觉秋有时浮小艇随意宿沧洲未恨名风汉惟求拜醉侯更须多种竹搔首送悠悠

项羽

八尺将军千里骓拔山扛鼎不妨奇范增力尽无施处路到乌江君自知

曹公

二袁刘表笑谈无眼底英雄不足图赤壁归来应叹息人间更有一周瑜

劎南诗稿卷三十九

<集部,别集类,南宋建炎至德佑,剑南诗藁>








卷四十



钦定四库全书

劎南诗稿卷四十

宋　陆游　撰

夜雨

浓云如泼墨急雨如飞镞激电光入牖犇雷势掀屋漏湿恐败书起视自秉烛移床顾未暇盆盎苦不足不如卷茵席少忍待其复飞萤方得意熠熠相追逐姑恶独何怨菰丛声若哭吾歌亦已悲老死终碌碌

昔人有画醉僧醉道士醉学究者皆见于传记及歌诗中予暇日为各赋一首

醉僧

残雪覆枯颅手扶短楖栗送酒无苏州一醉未易得青旗猎猎秋风吹长瓶一吸亦足奇但办道傍常醉倒不须解作藏真艹

醉道士

落托在人间经旬不火食醉后上江楼横吹苍玉笛大口如盆眼如电九十老人从小见曾携一鹤过岳阳满城三日闻酒香

醉学?

圣师饮百觚俨然常斋庄弟子习礼余兕觥跻公堂至今遗风被洙泗诸生雅歌老儒醉衣冠简朴未可轻安知中无鲁二生

次季长韵回寄

野人蓬户冷如霜问讯今惟一季长旧好自均亲骨肉新知何怪薄心肠开书字字论畴昔遣使年年有故常万念知公扫除尽见哀底事独难忘

溪上小酌

岸帻出篱门投竿俯溪濑鱼聚忽千百鸟鸣时一再新凉社瓮香亦有雉兔卖欢言洗杯酌又破止酒戒

斋中夜赋

高居终日掩斋扉幽事常多俗事稀露重丛篁时自泻风高脱叶有先飞秋衣渐制闻砧杵社肉初分谢蕨薇却笑老身闲不得一灯明灭乱书围

读旧稿有感

我少则嗜书于道本无得譬如昌?芰乃自性一癖老来百事废惟此尚自力岂惟绝庆吊乃至忘寝食吟哦杂诵咏不觉日既夕文辞顾浅懦望古空太息世俗不可解更为着金石收敛固已迟虽悔终何益君看老农夫法亦传后稷持此少自寛陶然送余日

新秋

秋气入清笳旗亭酒可賖长歌穿小市短帽挿幽花溪女留新蟹园公饷晚瓜谁知闲老子解作醉生涯陈阜卿先生为两浙转运司考试官时秦丞相孙以右文殿修撰来就试直欲首送阜卿得予文卷擢置第一秦氏大怒予明年既显黜先生亦几陷危机偶秦公薨遂已予晚岁料理故书得先生手帖追感平昔作长句以识其事不知衰涕之集也

冀北当年浩莫分斯人一顾每空群国家科第与风汉天下英雄惟使君后进何人知大老横流无地寄斯文自怜衰钝辜真赏犹窃虚名海内闻

书喜

乞得身归镜水滨此生真作葛天民眼明身健何妨老饭白茶甘不觉贫瓮酒又𥬠三斗熟园花时报一枝新挂冠更作黄冠计多事常嫌贺季真

又

已向烟霞着脚深世间万事不关心旧携鸦觜供鉏药新典鱼须用买琴井上引藤初满架池南移竹渐成阴话行不必须今日五百年间有赏音

幽居

万家水竹古山阴拣得幽居惬素心梁燕委巢知社近井桐飘叶觉秋深琴缘废久尘常积书为开稀蠧渐侵幸自杜门无一事不须清夜感衣砧

杂兴

病养精神过服药贫知俭约胜营生皋夔事业今何有且与心君致太平

又

东家饭牛月未落西家打稻鸡初鸣老翁高枕葛?里炊饭熟时犹鼾声

又

?年常苦睡为崇好事新分安乐茶更得小瓢吾事足山家风味似僧家【曾召南提干近送安乐茶来】

又

蛟鳄垂涎历畏途如今欢喜去携锄一生患难休回首疋似元符曾上书

赠鹭

雪衣飞去莫匆匆小住滩前伴钓蓬禹庙兰亭三十里相逢多在?烟中

赠鹊

为梁星渚自何年毛羽摧伤不怨天知我斋余常施食翩然飞下北窗前

东堂睡起

置身事外息吾黥独卧空堂一榻横檐影渐移知日转树梢微动觉风生每从山寺开经帙间就园公辨药名若论胸中淡无事八珍何得望藜羮

五鼔起坐待旦

睡觉初闻鸡一鸣披衣危坐待窗明残躯已向闲中老痴梦犹寻熟处行南北迢迢悲往事古今莽莽叹浮生伯伦一锸君休笑冢象祁连亦已平

功名

少年妄意慕功名老眼看来一发轻金甲虽如朝邑尉羊裘终愧富春生连娟落月依山尽寂寞寒潮蘸岸平要识放翁新得意蓼花多处钓舟横

搔首

玩画无余易闻歌已尽诗古人不可作此理孰能推白发秋风里青灯夜雨时初心竟当负搔首叹吾衰

小雨钓归

雨点鸣丛苇云头冒远山儿曹出篱望老子榜舟还润入园畦里凉生窗户间秋阳方可畏徙倚一开颜

晓赋

八月江湖风露秋时闻脱叶下梧楸离离斗柄西南指烂烂天河今古流人语正讙过古埭【湖桑埭五鼔闻挽船声喧甚】角声三弄下谯楼百城已共丰年乐一老犹怀卒岁忧

急雨【父老谓云逆风则必雨验之信然】

云从西南兴风自东北至老农占雨候速若屈伸臂乱点俄打窗新凉已生袂经旬苦肺渇得此亦少慰呼儿持故襦买酒具一醉薄言煮园蔬雉兔未可议

遣兴

几看人间岁月新钓船犹繋镜湖滨曾穿高帝朝元仗却作山阴版籍民留病三分嫌太健忍饥半日未全贫早知昼绣能为祟翁子终身合负薪

又

湖海元为汗漫游误思四岭幔亭秋扫空薄禄始无愧闭上衡门那得愁汤嫩雪涛翻茗椀火温香缕上衣篝床头亦有闲书卷信手拈来倦即休

又

扫尽衣尘喜不胜村居终日醉腾腾闲投邻父祈神社戏入群儿鬭艹朋幽径有风偏爱竹虚堂无暑不憎蝇悠然又见江天晚隔浦人家已上灯

又

久矣微官绊此身柴车归老亦逢辰阮咸卧摘孤风在白堕闲倾一笑新万里驰驱曾远戍六朝涵养忝遗民清闲即是桃源境常笑渊明欲问津

读林逋魏野二处士诗

君复仲先真隐沦笔端亦自斡千钧闲中一句终难道何况市朝名利人

纸墨皆渐竭戏作

官库谁能饷陟厘汉宫无复赐隃麋不如扫尽书生事闲伴儿童竹马嬉

读隐逸传

终南处士入都门少室山人补谏垣毕竟只供千载笑石封三品鹤乘轩

泛舟至东村

野水如天远渔舟似叶轻飕飕风渐冷淡淡月初生沙际樵苏路篱间语笑声还家已薄莫灯火照柴荆

自诒

健忘闲何害贪眠老正宜本心惟泥酒余习略存诗未废春农业犹堪幼学师微官何所恋请老五年迟

野兴

荷锄通北涧腰斧上东峯秋水清见底晓云深几重冬冬传社鼔渺渺度楼钟归觅村桥路诗情抵酒浓

读书

平生爱客如爱书力虽不逮意有余门前车马久扫迹老病又与黄卷疏人情冷煖可无问手不触书吾自恨今年入秋风雨频灯火得凉初可近年过七十眼尚明天公成就老书生旧业虽衰犹不坠夜窗父子读书声

客有见过者既去喟然有作

?毛俱白尽事不补秋毫去死今无几归耕何足高已如陶止酒徒劝屈𫗦糟惟有沧溟去扬帆观雪涛

又

永日安耕钓余年迫耄期研朱点周易饮酒和陶诗带箭归飞鹤搘床不瞑龟此生君看取死是出门时

秋阴

淡日披朝雾轻云结莫阴菰蒲溪路暗松竹草堂深妙墨双钩帖奇声百衲琴古人端未远一笑会吾心

八月九日晚赋

薄晚悠然下草堂纶巾鹤氅弄秋光风经树杪声初紧月入门扉影正方一世不知谁后死四时可爱是新凉从今觅醉其当勉酒似鹅儿破壳黄

燕坐

赫日曈曈涌海门黄流混混溯河源功成一日书仙籍链骨成金不足言

村饮

不来东舍即西家野老逢迎一笑哗试说?年如意事细倾村酿听私蛙

又

无念无营饱即嬉老翁真个似婴儿昏锺未动先酣枕日上三竿是起时

又

买来新兔不论钱钓得鲜鳞细柳穿野店浑头更醇酽一杯放手已醺然

又

淡烟孤榜繋村桥疉疉沙痕印落潮最是一年秋好处踏泥沽酒不辞遥

秋雨益凉写兴

秋气萧萧暑已归晚云更送雨霏微床收珍簟敷菅席笥疉纎𫄨换熟衣遣醉纵横驰笔阵乘闲谈笑解棋围出门未免流年叹又见湖边木叶飞

薪米偶不继戏书

仕宦不谐农失业败屋萧萧书数箧藜羮不糁未足嗟?灶无薪扫枯叶丈夫穷空自其分饿死吾肩未尝胁世间大有乞墦人放翁笑汝骄妻妾

牧牛儿

溪深不须忧吴牛自能浮童儿踏牛背安稳如乘舟寒雨山陂远参差烟树晚闻笛翁出迎儿归牛入圈与儿子至东村遇父老共语因作小诗

桑竹穿村巷衡茅隔土垣海氛成物象秋气肃川原豆芋行将熟鸡豚亦已繁丰凶岁所有农事更深论微雨午寝梦憩道傍驿舍若在秦蜀间慨然有赋

吴中秋晚雨冥冥自笑闲愁又尔馨身世已归南北陌梦魂犹寄短长亭浊醪可酿樽余绿明镜无情?失青赖有钓船堪送老一汀鸥鹭共忘形

晨起对镜

双?成丝高頬颧晓窗临镜意茫然朱颜岂是一朝去暗铄潜消五十年

村思

揣分新辞禄扶衰又度秋已将穷博健更赖学忘忧船护烟陂鸭栏归草径牛作劳何以慰茅店问新𥬠

秋夜

倦叟投床早昏灯落烬频鹊翻惊缺月犬吠逐行人未丧诗书业犹存老病身菊花行可醉作意挿乌巾

醉中书怀

既老心愈空新凉体差健登山每嗔扶对案亦强饭平生百事懒惟酒不待劝迨此桑落时一醉适我愿羸然云水身本非朱紫楦少犹耻枉尺老敢欺方寸但令死瞑目余事何足论不见鹿门翁全家事潜遁

次韵郑盱眙见寄并简其甥刘君

衣上空嗟京洛尘故交半作白头新众中初得见吾子东观已疑无若人仗马极知非久斥沙鸥要是孰能驯两章英妙同时到赵壹囊中却未贫

书斋壁

平生忧患苦萦纒菱刺磨成芡实圜【俗谓困折多者谓菱角磨作鸡头】天下不知谁竟是古来惟有醉差贤过堂未悟钟将衅睨柱宁知璧偶全自笑为农行没世尚如惊雁落空弦

一老

太平一老醉腾腾南陌东阡喜不胜民力农桑家自足士崇名节道方兴骑鲸仙去时犹远射虎归来气颇增莫道幽栖交旧绝月中亦有打门僧

戏用方外语示客

红粟青钱一扫空笟篱行卖学厐翁身居本地风光里愁掷它方世界中剩欲剧谈明不二谁能太息赏无同踞床一喝君闻否三日犹应觉耳聋

秋晚

西山破晓两眉青南浦无风一镜平食尽不容添鹤口身闲且免负鸥盟霜前艹树已无色雨到菰蒲先有声只怪胜游频入梦今朝蜀客话青城【故人范中立巨山自青城来见访】

又

辞禄始知贫有味杜门不觉老相催寒鸦已占雁前到黄菊犹须霜后开团扇尘埃高挂壁短檠书史乱成堆羸躯自笑痴顽甚撑拄新寒又一回

又

世事无穷似奕棋不如常采故山芝萧萧鸡犬三家聚莽莽风烟十里陂幸有浊醪从客醉常忧黠鬼笑人痴清秋乐处君知否庭下幽花渐可移

次金溪宗人伯政见寄韵

道义流闻意已倾岂知晚岁托齐盟六经日月未尝蚀千载源流终自明汝水家家书有种吾宗世世士知名读君长句还增气俗耳那闻韶頀声

新寒

碧蝶飞飞过短篱山姜石竹有残枝谁知老子闲眠处恰是新寒细雨时

又

安石榴房初小坼南天竺子亦微丹新寒漠漠偏欺老睡起无风怯倚栏【南烛草本俗谓之南天竺李端叔取以名僧轩盖用俗语也】

村邻会饮

陆子白首安耕桑乐事遽数乌能详长罗家家雪作面画楫处处青分秧迎荻船归潮入浦祈蚕会散月满廊有时邻曲苦招唤茅檐扫地罗壶觞堆盘珍脍似河鲤入鼎大脔胜胡羊披绵黄雀麹糁美斫雪紫蟹椒橙香老人饱食可无患摩挲酒瓮与饭囊儿孙扶侍递相送笑语无间歌声长人间哀乐不可常掠剩有鬼在汝傍常忧水旱虞螟蝗力行孝悌招丰穰

试笔

烹葵饭豆饱还休弄笔翻书岁又秋灵府湛然如止水拟将何地着闲愁

又

红丝玉斗紫毫铓岁晚相从味更长不似乐天归老日柳枝骆马两堪伤

孤村

老寄孤村里悠然卧曲肱筭贫先放鹤嫌闹并疏僧古戍高秋笛寒窗半夜灯平生羞诡遇多获岂吾能绝禄以来衣食愈不继小儿力图之殊未有涯予谓不若痛节用尔示以此诗

处世吾伤拙营生汝亦疏如谋道边舍似信枕中书瓮牖居疑泰藜羮食敢余晏婴元学墨勿负此心初予宿疾多已失去独气痛时作赋诗自寛

疾久难全去扶持度岁年垣墙完鏬隙匕箸禁芳鲜渐减观书课常储买药钱乡人多不识谁与问沉绵

秋怀十首末章稍自振起亦古义也

皇天本无心万物各有时飞鸿何预人南翔每如期仰看霜露坠俯叹艹木衰英英篱下菊秀色独满枝岂无一樽酒相与斟酌之耋老天所佚行歌复何疑

又

暑退财几时忽已迫霜露西风一何厉落叶纷满路老翁衰可笑日夜念墐户衣裘先关怀膏火亦当具酒尤不可缓倾听糟床注供盘柿栗耳何敢议雉兔

又

雨滴大梧叶风转孤蓬窠秋色固凄怆二物感人多日月行黄道倏过如飞梭大计百年间贵贱俱销磨东家及西舍更代哭与歌若无杯中物如此揺落何

又

身如行脚僧放包即为家家如道边店萧然寄天涯居室如小舟风扉橹讴哑坐傍陈琴书庭下栽杂花俭陋虽可笑在我则已奢何以善吾生念念思无邪

又

遇酒幸一醉遇饭幸一饱或遇空无时岂复有他巧乡邻哀其穷叩户馈麋𪎊欣然出舍傍菘韭青落爪饥羸曾未起吟讽已稍稍袖手北窗前枯肠困搜搅

又

秋高天薄寒夹衣已出笥团团素纨扇时至自当弃明年机中练与我亦何异宫妾感物悲此岂丈夫事吾曹一出门所遇皆有义夷齐死千年高风邈难嗣

又

辟尘当以犀濯缨当以水龟堂一炷香世念去如洗人生天地间太仓一稊米哀哉不自悟役役以至死孰能从我游趺坐燔柏子夜半清磬声悠然从定起

又

改朔甫再宿月见西南隅纎纎一银钩挂空疑有无我行青枫岸远水浮双凫新寒入短衣感此风霜初颇欲呼小艇东村行芋区衣薄且言归烟火望吾庐

又

短蓑榜轻舟时过野僧舍长衫挂数珠亦入法华社平生无拣择生死均早夜余年犹几何久已付造化常嫌乐天佞却肯退之骂君看佛骨表自是无生话

又

我昔闻关中水深土平旷泾渭贯其间沃壤谁与抗桑麻郁千里黍秫高一丈潼华临黄河古出名将相沦陷七十年北首增惨怆犹期垂老眼一睹天下壮

九月七日子坦子聿俱出敛租谷鸡初鸣而行甲夜始归劳以此诗

仲秋谷方登螟生忽告饥囏难冀一饱俯仰事已非贷粮助耕耘客主更相依一旦忽如此欲语涕屡挥共敛螟之余存者牛毛稀吾儿废书出辛苦幸庶几夜半闻具舟怜汝露湿衣既夕不能食念汝戴星归手持一杯酒老意不可违秫瘦酒味薄食少鸡不肥颇闻吴中熟多稼彻王畿亦欲就饱处无羽能奋飞官富哀我民榜笞方甚威渠亦岂得已抚事增歔欷

醉题埭西酒家

阵阵新寒入布裘偶乘小醉得闲游丹枫落日野桥晚断雁湿云江路秋马得一鸣何恨斥金经百链岂容柔不知千载尘埃里更有吾曹强项不

又

桑麻蒙翳不通邻耽酒颓然一老民遣客方眠那是醉有衣可典未为贫晒翎斜日鸥来熟印迹平沙雁到新君看此间何境界痴人犹说吐车茵

秋晚

庭草犹残绿溪枫已半丹谁知此翁健又见一年寒幻境槐安梦危机竹节滩如今浑过尽摩腹且加餐

省事

省事渐捐书甘贫学艺蔬心安闲梦少病去俗医疏兀尔游方外超然到物初此身犹是幻况复爱吾庐

晨起颇寒饮少酒作艹数幅

衣食无多悉自营今年真个是归耕屏居大泽群嚣息乍得清寒百体轻桥北?收波浅碧埭西霜近叶微頳一杯弄笔元无法自爱龙蛇入卷声

往事

海内横流日吾犹及建炎众医虽共视久疾固难砭黠宼方观衅行宫未解严时平逾五纪话此涕常沾

步至东庄

泽国寒虽晚霜天已迫冬????花雪无际稻米玉新舂身已风中叶人方饭后钟儿能哀老子努力事春农

秋思

门巷萧条秋色深黄花始欲慰孤斟久贫自笑不妨乐过足固知非所钦琴调已忘还渐省诗联未稳更长吟吾儿西上无多日安得相从老故林【时子虡将调官临安】

又

日落江城闻捣衣长空杳杳雁南飞桑枝空后醅初熟豆荚成时兔正肥徂岁背人常冉冉老怀感物倍依依平生许国今何有且拟梁鸿赋五噫

读退之人不知古今马牛而襟裾之句有感

书生独占世间痴过计私忧无已时知尽古今成底事空将血涙向人垂

病愈看镜

镜中稍复旧朱颜一笑衰翁乃尔顽三百瓮韲消未尽不知更着几年还【旧传贫士死见阴吏为言当还魂有三百瓮虀禄料未尽】

读韩致光诗集

渺莽江湖万里秋玉峯老子弄孤舟犹胜宿直金銮夜凛凛常怀泼酢忧

逆旅书壁

驴鞍悬酒榼僮背负衣囊但说市朝变不知岐路长下程先施药拂榻静焚香明旦又西去河桥秋叶黄

又

骑驴万里行岁一过秦城下杜贳春酒新丰闻晓莺绿槐新巷陌白骨几公卿欲觅曲江水连云禾黍生

初寒老身颇健戏书

一身百病老难支病减身轻偶此时窗暖不妨聊假寐囊空久已罢招医山炉巉绝香生岫鏊研坡陀墨满池个里生涯君莫厌痴人至死不曾知

又

过雁声悲落叶稠孤村景物更禁秋穷谙客路风尘恶老判人间岁月遒酒号贤人真古语疾为竖子岂吾忧山房幸有初寒备且傍篝炉拥褐裘

子龙求烟雨轩诗口占绝句

乌桕迎霜已半丹哦诗终日合凭栏霜高木落应尤好长挂西窗更怕寒

又

规模正似钓鱼庵把酒才容客二三若比东偏参倚室此中犹自觉耽耽【参倚盖子聿书室名也】

劎南诗稿卷四十








卷四十一



钦定四库全书

劎南诗稿卷四十一

宋　陆游　撰

居室甚隘而藏书颇富率终日不出户

掩关小室动经旬蠧简如山伴此身百亿须弥藏粒芥大千经卷寓微尘危机已过犹惊顾恶梦初回一欠伸此段神通君会否听风听雪待新春

又

椰子微躯有百穷平生风际转枯蓬岂知蝉腹龟肠后更寄蜂房螘穴中学俭久判羮不糁惮烦惟欲寐无聪积书充栋元无用聊复吟哦畣候虫

无酒叹

不用塞黄河不用出周鼎但愿酒满家日夜醉不醒不用冠如箕不用印如斗但愿身强健朝莫常饮酒造物不少恕虐戏逐段新坐令古铜榼经月常生尘平生得酒狂无敌百幅淋漓风雨疾造物欲以醒困之此老醒狂君未知

读书

古人已死书独存吾曹赖书见古人后之视今犹视古吾书未泯要有取贾生痛哭汉文时至今读之有余悲魏徵嘻笑封德彛生亦岂责绦灌知穷秋风雨卧孤馆万世悠悠百年短垂死成功亦未晚安知无人叹微管

醉赋

霜枫照茅屋露菊挿纱巾今古无穷事江湖未死身直令依马磨终胜拜车尘我亦轻余子君当恕醉人

掩扉

久卧空山独掩扉迃疏不恨世相违新霜巷陌鸟乌乐小雨园畦菘芥肥骥病极知当伏?鸥闲谁与共忘机一编蠧简从吾好又见西窗挂夕晖

六经

六经圣所传百代尊元龟谆谆布方册一字不汝欺抱书入家塾自汝儿童时老乃幸不验愚哉死何悲

又

秦人燔六经非与经为仇方其勇决时亦为子孙谋敛金铸巨人岂复畏鉏耰千载恶名在尚与黄河流

舟中作

沙路时晴雨渔舟日往来村村皆画本处处有诗材炊黍孤烟晚呼牛一笛哀终身看不厌岸帻兴悠哉

秋晚

门巷清如水情怀淡似秋诗吟唐近体谈慕晋高流托命须长镵浮家只小舟江南烟雨岸何处不堪留

又

木落寺楼出江平沙渚生牛羊下残照鼔角动高城寒至衣犹质忧多梦自惊干戈方鬭穴河渭几时清

西窗独酌

却扫衡门岁月深残骸况复病交侵平生所学为何事后世有人知此心水落枯萍黏破块霜高丹叶照横林一樽浊酒西窗下安得无功与共斟

冬初薄霜病躯益健欣然有赋

古服追随野老欢竖裁布褐缩缝冠霜清顿洗肺肝热木落更知山泽寛斗酒敢言嫌鲁薄杯羮聊得学吴酸一贫自是书生分忍愧看人却似难

一钱

万事纷纷不足论满庭枯艹闭柴门一钱留得终羞涩持买𫗠𫗮引福孙

灯下读书戏作

吾生如蠧鱼亦复类熠燿一生守断简微火寒自照区区心所乐那顾世间笑闭门谢俗子与汝不同调

游近山

羸病知难赋远游尚寻好景送悠悠乱山孤店雁声晚一马二童溪路秋扫壁有僧求醉墨倚楼无客话清愁残年敢望常强健到处临归为小留

示儿子

禄食无功我自知汝曹何以报明时为农为士亦奚异事国事亲惟不欺道在六经宁有尽躬耕百亩可无饥最亲切处今相付熟读周公七月诗

寄溧阳周丞文璞周寄诗卷殊可喜

满握珠玑何自来晴窗初喜折书开信哉天下有奇作久矣名家多异才隔阔经年如许进超腾它日若为陪山阴道上霜天好安得相从赋早梅

旅思

支遁山前看月明葛洪井上听松声废亭草满青骡健野店灯残宝劎鸣万事竟当归定论寸心那得愧平生悠然酌罢无人语寄意孤桐一再行

东村步归

野渡霜风冷?檐夕照明催科醉亭长聚学老书生山果纷丹漆村醪任浊清路回家忽近柳外小桥横

又

风阵鸦翻黑霜林叶半丹筋骸欣小健裘褐戒初寒代步鸡栖足充饥鹤料寛平生自如许况已挂吾冠

观方外书

司马遗书有坐忘𫖮翁止观略相当龟堂闭户常终日时得相从一炷香

午睡初起

曲腰桑上午鸡鸣喔喔还如报五更睡起展书摩病眼油窗喜对夕阳明

又

舍中未报压新醅闲弄流尘槲叶杯得醉固佳醒亦好了无一事到灵台

?秋遣兴

改尽朱颜白尽头杜门亦复弊貂裘断鸿影外玉关月病骥嘶中青海秋孤坐向空书咄咄闲吟随处送悠悠如虹壮气终难豁安得云涛万里舟

又

平生南地惯羇游放浪常同不繋舟鼍作夜风经沌口鹳鸣秋雨宿杭头方倾意气轻秦侠俄困悲伤类楚囚买屋数间聊作戏岂知真用作菟裘

种蔬

老翁老去尚何言除却翻书即灌园处处移蔬乘小雨时时拾砾绕颓垣江乡地暖根常茂旱岁虫生叶未繁四壁愈空冬祭近更催穉子牧鸡豚

起晚戏作

睡到僧廊响木鱼庄周蝴蝶两蘧蘧数声林下华亭鹤一卷床头笠泽书云子甑香炊熟后露芽瓯浅点尝初若论身逸心无事台省诸公恐不如

老叹

八十未满七十余山巅水涯一丈夫长鸣未免似野鹤生意欲尽如枯株临安宫阙经营初银鞍日日醉西湖不须细数旧酒徒当时儿童今亦无

新治暖室

小堂稳暖纸窗明低幌围炉亦已成日阅藏经忘岁月时临阁帖杂真行诗才退后愁酣战酒量衰来喜细倾从此过冬那复事夜深时听雪来声

暖阁

裘软胜狐白炉温等鸽青【宫中供炉炭用胡麻文鹁鸽青】纸屏山字样布被隶书铭养目帘稀卷留香户每扃日晡浓睡起盥濯诵黄庭

自咏

朋旧凋零尽乾坤偶脱遗食新心窃喜话旧语多悲泥醉醒常少贪眠起独迟闭门谁共处枕藉乐天诗【王元之自言在商州读老庄外枕藉白乐天诗】

夜坐

白首仍多病青灯独掩扉云低闻雁过雨急待儿归

初冬有感

衰发萧萧满镜丝情怀非复似平时风霜十月流年感砧杵三更游子悲闽峤故人消息恶【传闻方伯謩病卒】蜀江遗老素书迟【张季长居唐安岁常通书】一箪豆饭休嫌薄赋分羇穷合自知

又

峩冠本愿致唐虞白首那知堕腐儒碌碌不成千载事骎骎又见一年徂无僧解辍斋厨米有吏频征瘦地租要信此翁顽到底只持一笑了穷途

题酒家壁

智若禹行水道如丁解牛蘧蘧几春梦泛泛一虚舟事定忧何益狂来醉始休青帘夸酒美且复共登楼

冬初出游

风声如雨晓飕飗万叶丹枫满瓦沟西望牛头三十里一枝柔橹作闲游

又

蹇驴渺渺涉烟津十里山村发兴新青斾酒家黄叶寺相逢俱是画中人

早饭后戏作

汤饼满盂肥羜香更留余地着黄粱解衣摩腹西窗下莫怪人嘲作饭囊

又

髯须主簿方用事冰壶先生来解围蛮童取火炷香椀不读南华谁与归

拟古

牛迹可使圜羊角可使直惟使刚者柔造物不可得世方贵软熟刚实不可为为刚死道傍已矣何所悲

又

君看一钩丝能得几日络君思几州?打此一大错目前岂不快后悔将奈何我非通神明比汝更事多

又

宁忍千日饥野葛不可烹宁枉百里途捷径不可行自古风俗坏善士亦沦胥橘柚禹包贡后世称木奴

又

坐卧北窗下百事废不治脱粟与大布衣食裁自支温饱岂不欲违道予心悲地下见先人所冀尚有辞

东村

野人知我出门稀男辍鉏耰女下机掘得茈菇炊正熟一杯苦劝护寒归

又

野人喜我偶闲游取酒匆匆劝小留舍后携篮挑菜甲门前唤担买梨头【村人谓小梨为梨头】

倚阑

满庭晴日破朝寒粥罢披裘小倚栏残菊抱丛香欲尽一枝南烛独如丹

霜寒不能出户偶书

垂老仍多病浓霜得快晴犹能挼菊醉【今年菊晚十月末犹有花】但负探梅行篝火烘裘暖油窗泼眼明小儿殊可喜和我读书声

冬晴与子垣子聿游湖上

湖边细霭弄霏微柳下人家昼掩扉乘暖冬耕无远近小舟日晚载犂归

又

村南村北纺车鸣打豆家家趁快晴过尽水边牛迹路岭头猿鸟伴闲行

又

道边白水如牛湩知是山泉一脉来会挈风炉并石鼎桃枝竹里试茶杯

又

海山山下百余家垣屋参差一带斜我欲往寻疑路断试沿流水觅桃花

又

老僧八十无童子礼佛看经总不能双手丫叉出迎客自称六十六年僧

又

一榼无时可醉吟一藤随处得幽寻先须挽取银河水浄洗人间尘雾心

梦蜀

梦饮成都好事家新妆执乐雁行斜赪肩郫县千筒酒照眼彭州百驮花醉帽倾欹歌未阕罚觥潋滟笑方哗霜钟唤觉晨窗白自怪无端一念差

岁晚

无穷世事浩难量岁晚沉绵卧艹堂短褐坼图移曲折故书经蠧失偏傍卖刀拟买春耕犊挟䇲曾亡旧牧羊点检生涯还自笑菜畦残叶带新霜【吴中冬蔬常茂】

又

扶藤据几久支离敢料骎骎迫耄期面槁自丹天所借齿揺复住力何施花前鲸吸犹堪酒窗底蝉嘶未废诗浮世极知谁不死比君终挍几年迟

读老子

道德五千言巍巍众妙门管窥那见豹指染仅尝鼋正尔分章句谁欤达本源蜀庄犹不死过我得深论【世传庄君平不死时在人间犹读老子】

贫病

穷愁病思两茫茫衰发元知合变霜酒要解酲犹有策食求祝噎更无方凋零坐上亲朋少寂寞人间岁月长默计有时还自幸幼安垂老始归乡

洪雅葛仙砚【探斋中物作题】

异砚出汉嘉温润苍玉质因形作兽背得墨如点漆才高德亦全终月不更笔蛮溪大沱辈【皆蜀砚之得名者】乌敢相甲乙从我归吴中略计将万日摩拂不去手有若琴在膝名晦知者稀体重盗计窒惟当艹太玄不污管商术冬日读白集爱其贫坚志士节病长高人情之句作古风

君子亦有慕不慕要路津君子亦有耻不耻贱与贫风俗未唐虞诗书非一秦展转不能瞑卧听鸡唱晨

又

天下不难一孰能凝使坚自古功已成或散如飞烟惟唐用房魏规模三百年至今河潼路过者犹泫然

又

汉祸始外戚唐乱基宦寺小人计已私颇复指他事公卿恬骇机关河入危涕艹茅岂无人死抱经世志

又

成童入乡校所愿为善士富贵本邂逅不遇亦已矣生轻名义重固守当以死堂堂七尺躯勿使污青史

又

劲风东北来?屋吹欲裂出门有奇观湖上千峯雪日高炊未具岁晚衣百结士岂无一长所要全大节

又

吾常慕昔人石介与王令挑灯读其文奋起失衰病吾徒宗六经崇雅必放郑人众何足云少忍待天定

又

郊居四十年艹木日夜长乔松已偃盖穉松出蓁莽儒生学仁义敢废自培养郁郁栋梁姿拔地当百丈

又

仕如柳柳州笺奏典仪曹君恩笃始终赐骸老东皋历观亲党间如我亦已遭世世当敛退里门不须高

又

镜湖有隐者莫知何许人出与风月游居与猿鸟邻似生结绳代或是葛天民我欲往从之烟波浩无津

又

卜日家祭灶牲肥酒香清分胙虽薄少要是邻里情众起夀主人一觥潋滟倾气衰易成醉睡觉窗已明

十一月四日夜半枕上口占

小室愔愔夜向分幽人残睡带残醺檐间雨滴愁偏觉枕畔橙香梦亦闻惊雁数声投野泽悲笳三疉上霜云年来万事俱抛尽自笑诗中尚策勲

斋中弄笔偶书示子聿

左右琴樽静不哗放翁新作老生涯焚香细读斜川集候火亲烹顾渚茶书为半酣差近古诗虽苦思未名家一窗残日呼愁起袅袅江城咽?笳

饥寒吟

夜寒每达旦怀抱安得寛朝饥或过午忍此良亦难饥寒诚吾忧忧有甚饥寒弹琴不终曲推去发永叹大儿破绿襦三岁待一官小儿学耕稼饭牛歌夜阑老翁垂八十扪壁行蹒跚傍观勿嘲笑穷死心所安

病愈小健戏作

路入江村跨蹇驴鞍前分挂两囊书兴来到处沽新酒不为闲愁要破除

又

入市归村不跨驴蝇头细字夜抄书身安自胜闲官职不是虚名暗折除

祭灶与邻曲散福

已幸悬车示子孙正须祭灶请比邻岁时风俗相传久宾主欢娯一笑新雪?坐深知敬老瓦盆酌满不羞贫问君此夕茅檐底何似原头乐社神

湖水愈缩戏作

瓜垄从来几郡平镜湖复有一玄英今秋雨少烟波窄堪笑沙鸥也败盟

夜坐

夜永霜浓睡不成团栾儿女话无生金莲妄想消除尽一椀松肪彻晓明

梦中作游山绝句

霜风吹?江村路小蹇迢迢委辔行忽到云山幽绝处穿林啼鸟不知名

又

寺楼已断?钟声照佛琉璃一点明不道溪深待船久老僧惊怪太迟生

大侄挽辞【前知郁林州博白县绦】

束髪已青袍终身州县劳一官常肮?万里忽焄蒿竟负昂霄志空传掷印豪【君在博白与郡争辨职事袖印还之而去】两疏心不遂遗恨寄滔滔

书幸

富贵不可为祸机发须臾贫贱不可为饥寒死路衢我亦贫贱者死期幸少纾春雨两耕犊西畴破烟芜秋风一钓舟南浦宿菰蒲辛勤异退之亦复有屋庐堂北凿明窗可以陈琴书文章不传世自适亦有余

又

我身匪兕虎岂是旷野物生非洪水时胡为在巢窟向来三入朝薄命不黔突未尝职许史况敢交平勃沧波渺黏天远逐轻鸥没今年君恩厚幸许赐骸骨既逃申公钳又异卞和刖放怀歌呜呜宁暇书咄咄

退居

溪烟漠漠奕棋轩笕水潺潺种药园医为疾平新扫迹客知睡美罕敲门谈余白拂悬床角饮散空樽卧壁根赐帛更蒙优老诏此生何以报君恩【比有诏书赐致仕官羊酒粟帛丁宁甚至】

北望感怀

荥河温洛帝王州七十年来禾黍秋大事竟为朋党误遗民空叹岁时遒乾坤恨入新丰酒霜露寒侵季子裘食粟本同天下责孤臣敢独废深忧

白发

萧萧白髪濯沧浪剡曲西南一草堂饮水读书贫亦乐杜门养病老何伤已成五亩扶犂叟谁记三朝执戟郎正似篱边数枝菊岁残犹复耐冰霜

老叹

事与年俱往心于世转疏曼肤销欲尽鬒发变无余野店通赊酒邻翁伴荷鉏尚嗟余习在梦课吏钞书

作竹篱成因把酒其间戏题四十字

今日偶暄暖卧闻林鸟呼虽思大白饮未免小苍扶柳色动篱外梅花来座隅夕阳红满野更复倒残壶

新养白鸡毛羽如玉殊可爱

赤帻峩峩玉羽明篱间新织竹笼成老人从此知昏晓不用元戎报五更

新篱

新篱三面北通门藤架阴中细路分天宇淡青成卵色水波微皱作靴纹参差村舍穿林出缥渺渔歌隔浦闻忽觉楚乡来眼底欲题幽句吊湘君

龟堂杂兴

朝来地碓玉新舂鸡跖豚肩异味重便腹摩挲更无事老人又过一年冬

又

曳杖东冈信步行夕阳偏向竹间明丹枫吹尽鸦声乐又得霜天一日晴

又

闽溪纸被软于绵黎峒花䌷暖胜毡一夜山中三尺雪未妨老子日高眠

又

三分带苦桧花蜜一点无尘柏子香鼻观舌根俱得道悠悠谁识老龟堂

又

方石斛栽香百合小盆山养水黄杨老翁不是童儿态无奈庵中白日长

又

少年身寄市朝中俗论纷纷?耳聋清绝宁知有今日高眠终夜听松风

又

二三邻曲偶相寻小醉悠然卧竹阴醒后自看还自笑溪云犹未是无心

又

蒲团安坐地炉温无位真人出面门世上不知何岁月断钟残角送黄昏

又

道妙从来亦麤闻闭门方用十年勤笔端小技深知悔旧稿如山欲尽焚

又

散朴浇淳万事新腐儒空有涕沾巾唐虞不是终难致自欠皋夔一辈人

劎南诗稿卷四十一

<集部,别集类,南宋建炎至德佑,剑南诗藁>








卷四十二



钦定四库全书

劎南诗稿卷四十二

宋　陆游　撰

己未冬至

老人畏添岁每叹时序速今朝阳始生在易得来复扶衰奉先祭拜起赖童仆儿曹亦寿我鱼兔随事足欢言为一醉家酿及新熟占年当得稔【冬至后九日遇壬法当有年】喜笑动邻曲冀从宿夌始载重车折轴明年秋社时处处餍酒肉

冬至夜坐作短歌

一阳萌生从此日老人坚坐午达夕浑浑上沂河流黄赫赫内视神珠赤爱如婴儿未离乳危若游丝袅千尺君不见宣房塞河百万人一旦横流由蚁隙

新裁短褐接客以代戎服或以为慢戏作

世事巧相违残年幸许归虽云裁免褐不拟出渔扉拂石襟灵爽搘筇气力微朝衣犹挂却况遣着戎衣

冬夜

多病睡眠少长闲怀抱清昏灯照残梦寒漏下高城落月淡将没栖禽静复惊谁言冬夜永辗转已窗明

书感

壮岁功名妄自期晚途流落?成丝临风画角晓三弄酿雪野云寒四垂金锁甲思酣战地皂貂裘记远游时此心炯炯空添泪青史他年未必知

书意

颔霜久矣不胜耘残髪今年白十分忧国虽忘婺妇纬爱君敢进野人芹床头酒滴空堦雨炉面香横出岫云已向人间齐物我不教惊起白鸥群

试茶

强饭年来幸未衰睡魔百万要支持难从陆羽毁茶论宁和陶潜止酒诗乳井帘泉方遍试柘罗铜碾雅相宜山僧剥啄知谁报正是松风欲动时

对酒怀丹阳成都故人

劳生常羡髑髅乐死时却悔生时错花前有酒不肯狂回首朱颜已非昨君看古来贤达人终日饮酒全其真世闲万事竟何有金樽翠杓差关身放翁少日无凡客飞觞纵乐皆豪杰清歌一曲梁尘起腰鼓百面春雷发故人仙去蓬莱宫鸾丝凤竹醉春风石帆山下孤舟雪一段清愁付此翁

三山卜居三十有四年矣老身七十有五儿辈亦颇宦学未为非吉也偶作五字示诸儿

买地不占龟心知百世宜西邻梅福隐南望项王祠庵小偷僧様陂长按古规保家无异法一念勿萌欺

村兴

身老交情见孙生口数添园丁上牛米村婢博蚕盐粔籹堆盘白𫗠𫗮出釜甜闭门君勿诮衰病正相兼

枕上

迢递孤村夜凄凉半篆香怀人悲梦短听雨怯更长有术干盘汞无方扫?霜高吟拟排闷吟罢更伥伥得建业倅郑觉民书言敌乱自淮以北民苦征调皆望王师之至

邦命中兴汉天心大讨曹风云助开泰河渭荡腥臊日避挥戈勇山齐积甲高煌煌祖宗业只在驭群豪

雨夜读书

农家冬少事无他肆吾勤急雨生新健陈编寄一欣高风感莘渭善治仰华勲老死今朝夕何由诵所闻

梦中作【己未十二月五日夜作所书皆梦中事也】

长堤行尽古河𣸣小市人稀雾雨昏枥马垂头啮菅草驿门移路避槐根断碑零落苔俱遍漏壁微茫字半存催唤厨人燎狐兔强排旅思举清樽

题传神

雪?萧然两颊红人间随处见神通半醒半醉常终日非士非农一老翁枥骥虽存千里志云鹏已息九天风巉巉骨法吾能相难着凌烟劎佩中

纪怀

未斸要离冢畔云侩牛得食寄乡枌修身本欲善吾死临事岂忘尊所闻时序管宁亲馈奠江山厐老上丘坟饰巾家箦从来事万种悠悠莫苦分

新作柴门戏书

虽设常关果是么开门终日有谁过从来不省多车辙此际真宜置雀罗尚许渔樵时剥啄偶逢风月亦婆娑炎炎炙手须臾事也比柴荆较几何

炊饭

米分斋钵供薪拾堕巢枝偶尔成幽事欣然慰午饥炊时珠泻甑尝处雪翻匙欲作明朝计还须卖漉篱

爱闲

今日先生病体轻爱闲犹有旧心情帖看贞观行间印琴记中郎?下声衣焙温温香欲透雪檐滴滴日初晴客来一笑明窗底枉道为农事耦耕

与子聿读经因书小诗示之

经中固多趣我老未能忘似获连城璧如倾九醖觞信能明孔氏何暇傲羲皇努力晨昏事躬行味始长

登东山

老惯人间岁月催强扶衰病上崔嵬生为柱国细事尔死画云台何有哉熟计提军出青海未如唤客倒金罍明朝日出春风动更看晴天万里开

己未岁莫

七十六年将到时龙锺犹复强支持寒灯照影始知瘦薄酒作酲方觉衰春日尚能持冷饼花时未拟挿繁枝痴顽应有傍观笑自课园丁补槿篱

冬夜读书示子聿

宦途至老无余俸贫倅还如筮仕初赖有一筹胜富贵小儿读遍旧藏书

又

易经独不遭秦火字字皆如见圣人汝始弱龄吾已耄要当致力各终身

又

古人学问无遗力少壮工夫老始成纸上得来终觉浅绝知此事要躬行

又

简断编残字欲无吾儿不负乃翁书绝胜锁向朱门里整整牙籖饱蠧鱼

又

圣师虽远有遗经万世犹传旧典刑白首自怜心未死夜窗风雪一灯青

又

残雪初消荠满园糁羮珍美胜羔豚吾曹舌本能知此古学工夫始可言

又

读书万卷不谋食脱粟在旁书在前要识从来会心处曲肱饮水亦欣然

又

世间万事有乘除自笑羸然七十余布被藜羮缘未尽闭门更读数年书

幽兴

午倦便高枕朝饥美小飧时穿幽圃屐常掩小庵门溪忆鸥盟约花迷蝶梦魂余生犹几许万事付乾坤

寓叹

眼底谁为耐久朋倚肩按膝一乌藤虚名但可横欺日薄俗何时复结绳浮世百年悲冉冉闲身万事付腾腾年来更叹龙锺甚欲探梅花病不能

梦题驿壁【十二月二十七日夜】

半生征袖厌风埃又向关门把酒杯车辙自随芳草远岁华无奈夕阳催驿前历历堠双只陌上悠悠人去来不为途穷身易老百年回首总堪哀

新春

柳淡春初破梅寒瘦不禁羇愁醉后减睡思雨中深闲试新收砚重寻久废琴何时见朋旧细话别来心

庚申元日口号

数行晴日照青鸳春入屠苏潋滟樽儿报山僧留刺去未为无客到吾门

又

黄絁五丈裁衫稳黑黍三升作饭香造物要教无愧怍一身温饱出耕桑

又

南陌东阡自在身耄年喜见岁华新洛中九老非吾侣且作山阴十老人

又

晚涂初入长生运新岁仍当大有年剩与乡邻同觅醉市楼酒贱不论钱

又

去年迎客已蹒跚今岁人扶出亦难堪笑此翁衰到底重裘絮帽尚言寒

又

仁和馆外列鹓行忆送龙舟幸建康舍北老人同甲子相逢挥泪说高皇

视东皋归

抱耒新湖葑烧畲古庙壖宦游悲肮脏归卧困沈绵日隐鸦啼戌舟回落雁天衰残知迫死不忍负青编

晚步舍东

遇兴穿丛竹寻香折野梅莫天寒欲雪幽径绿生苔栖雀争枝噪归牛并堑来高城角声动不尽古今哀

人日东园

岁首未入春风气已稍和我睡意慵起如此鸣禽何驾言之东园落梅亦已多江南无坚冰绿池生微波挹彼葡萄醅酌我鹦鹉螺虽无丝与竹倚树自高歌矫首东南望稽山郁嵯峨儿曹幸力穑老子得婆娑

逆旅行

古者谓死为归入此身未死均是客家为逆旅身在途久寓遽归初不择逆旅相看随薄厚非意相干宁足责世间何处无谿山得酒尽醉当堕帻傍观嘲诮亦其宜东海定非蠡可测

小雨初霁

归来偶似老渊明消渇谁怜病长卿小雨染成芳草色好风吹断画檐声剪灯院落晨犹冷卖酒楼台晚旋【一作放】晴莫道此翁游兴懒兰亭禹【一作萧】寺已关情

独夜

村路泥淹雪虚檐水结冰长征荷戈客暂到打包僧妖鵩鸣高树饥鼯触暗灯谁能问良苦衰病正相乘

忍穷

短褐财遮骭孤烟仅续炊久穷方有味古语不吾欺坚坐忘昏旦残年迫耄期尚余书满屋手校付吾儿开岁半月湖村梅开无余偶得五诗以烟湿落梅村为韵

断岸通别浦孤舟入春烟与梅本无期忽到醉眼边折花挿纱帽花重觉帽偏居人空巷看疑是湖中仙

又

我来梅花村倚杖久伫立惜哉风雨余零落绿苔湿往年赋诗人去袂不可执明朝梅亦空感旧百忧集

又

梅花如高人妙在一丘壑林逋语虽工竟未脱纒缚乃知尤物侧天下无杰作老我怀不纾樽前几开落

又

斗柄忽东指开尽湖边梅伟观天下无四顾雪千堆时至当敛退勿受晓角催安知桃李辈于子无嫌猜

又

昨日春已来盎盎满江村落梅亦多情点点浮清樽语离?一醉不恨村酒浑人生共如此已矣两忘言

老病

湖上归耕一老翁此心非复少年同读书初恨岁时速闻道始知身世空匠石不能材社栎弋人何意慕冥鸿新春愈觉支离甚又付生涯药饵中

三二年来夜梦每过吾庐之西一士友家观书饮酒方梦时亦自知其为梦也

西邻好友工谈笑每见明知是梦中樽酒不空书满架何时真得与君同

又

清言亹亹岸纶巾久矣吾游无若人自怪梦中来往熟抱琴?酒过西邻

上元雨

城中酒垆千百所不忧不售惟忧雨今年上元灯满城曲巷深坊闹歌舞天公不借一日晴风吹灯死雨如倾家家移床避屋漏不闻人声闻屐声

杂兴

造物乘除理固然许将穷悴博顽坚骥衰伏枥心千里龟冷搘床寿百年好事时供沽酒费拥途争笑挿花颠渔村宿愿虽偿尽犹恨僧房欠昼眠

又

散髪林间万事轻梦魂安稳气和平只知秋菊有佳色那问荒鸡非恶声达士招呼同啸傲福人分付与功名一篇悟尽逍遥理始信蒙庄是达生

初春书喜

我生未痴绝万事不系怀一朝蜕形去岂问弃与薶游宦三十年所向无一谐偶然有天幸自退非人排黄纸如鸦字君恩赐残骸剡溪回雪舫云门散青鞋两犊掀春泥一钵随午斋更当拥布被高枕听鸣蛙

幽居无一事戏作

长须仅有玉川奴秃尾犹无漫汉驴万事已随春枕断故人何啻晓星疏出乘微雨鉏畲粟归傍荒畦撷野蔬一字不看方睡美任人搜去帐中书

赠道流

烟云深处作生涯回首人间岁月赊留得朱颜凭绿酒扫空白髪赖丹砂七弦指下泠泠久双袖风中猎猎斜他日相寻不知处会从渔父问桃花

病中作

床席呻吟里衡茅隐约中空兴年往叹未着日新功世远言犹在身危道岂穷但能无愧怍天地本来公

病愈偶书

枯蓬万里寄飘风晚落江头号放翁冉冉流年秋镜里悠悠残梦晓笳中扫除药裹病良已弃置酒杯愁自空闲处固应容老子卧看年少起新丰

小圃独酌

少时裘马竞豪华岂料今为老圃家数点霏微社公雨两丛闲淡女郎花诗成枕上常难记酒满街头却易赊自笑迩来能用短只将独醉作生涯

饭罢戏示邻曲

今日山翁自治厨嘉殽不似出贫居白鹅炙美加椒后锦雉羮香下豉初箭茁脆甘欺雪菌蕨芽珍嫩压春蔬平生责望天公浅扪腹便便已有余

春日

开尽梅花柳渐青东风又满会稽城放翁晨起有佳思娅姹林莺初试声

又

方池潋潋碧波平曲径纎纎细草生席地幕天君但醉苦无多日是清明

又

桃花轻薄柳花狂蛱蝶翩翩燕子忙惟有龟堂无一事闭门白日不胜长

又

巷口东风吹酒旗老人也惜早春时雨来三日泥没踝过尽梅花浑不知

又

雪山万叠看不厌雪尽山青又一奇今代江南无画手矮笺移入放翁诗

又

怕见公卿懒入城野桥孤店跨驴行天公遣足看山愿白尽髭须却眼明

新晴野步

吹尽浮云旋作晴郊原高下水纵横烟芜漫漫如添色谷鸟关关已变声迨酒贱时须痛饮得人扶处尽闲行隔湖遥指兰亭路邻叟追随羡眼明

湖上作

鹅儿泾口晓山横蜻蜓港头春水生兰亭之北是茶市柯桥以西多橹声

又

东泾西泾花极望红云照波锦里山路似掌平身自倦酒如土贱箧常悭

夜行过一大姓家值其乐饮戏作

村豪聚饮自相欢灯火歌呼闹夜阑醉饱要胜饥欲死看渠也复面团团

枕上作

水涨池新满山寒屋尽低愁多憎夜雨睡少喜晨鸡社肉初分胙春芜已再犂明朝寻父老不怕蹋街泥

又

山雨萧萧过沙泉咽咽流梦中无远道醉里失孤愁贫卖相如骑寒思季子裘儿童报新霁裹饭出闲游

凄凄行

凄凄重凄凄恻恻复恻恻我愧思旷傍人谁子思侧兴邦在人材岩穴当物色如何清庙器老死山南北小儒虽微陋一饭亦忧国岂无一得愚欲献惧非职

春荠

食案何萧然春荠花若雪从今日老硬何以供采撷山翁垂八十忍贫心似铁那须万钱箸养此三寸舌软炊香秔饭幸免烦祝噎一瓢亦已泰陋巷时小啜

答客

人生各有营为吏最无策其间小黠者但肯乘下泽绝笔光范书扫迹翘才客早收畏涂身未老归阡陌嗟予昧泽术误计真累百衰病始知悔泯默每自责孤舟寄渺莽尚恨江湖迮客来勿多谈穷命不禁吓

闲中自咏

小上时皆绿水短筇到处即青山二十四考中书令不换先生半日闲

又

声名本自不关身富贵元知与祸邻但恨平生闲不足再来真作卧云人

甲申雨

老农十口传为古春遇甲申常畏雨风来东北云行西雨势已成那得御山阴泆湖二百岁坐使膏腴成瘠卤陂塘遗迹今悉存叹息当官谁可语甲申畏雨古亦然湖之未废常丰年小人那知古来事不怨豪家惟怨天

今岁游花泾差晚戏作

满地残红点绿苔花泾弭棹小徘回春风又作匆匆别老病无端滚滚来亦悟百穷缘肮?终羞万事学低摧吾文自欲忘忧耳那博人间水一杯

枕上口占

五十年前诗酒身山阴风月尚如新闲愁已是无阑障一枕春寒更恼人

又

蹋雨敲门觅季夷襞笺同和仲高诗回思五十年前事恰似今宵梦里时

又

五十年间万事空懒将白髪对青铜故人只有?花在惆怅无情一夜风

赠谢正之秀才

君家麻源第三谷我在镜湖分一曲平生梦亦不相接忽然怀中泻珠玉诚斋老子主诗盟片言许可天下服长歌为君定声价赏音但须一夔足蹋泥过我君岂误拱璧何至求凡目只愁明日遽来索北窗连夜挑灯读

连日往来湖山间颇乐即席有作

晚春光景亦佳哉野老苍颜一笑开莫问此生犹几屐但知相遇且衔杯偶携儿女祈蚕去又逐乡邻赛麦回不信年华如转毂城头君听角声哀

赠猫

盐裹聘狸奴常看戏座隅时时醉薄荷夜夜占毺鼠穴功方列鱼飧赏岂无仍当立名字唤作小於菟

叹老

小筑依林薮残年迫耄期衣寛方觉瘦步蹇始悲衰食饮常多忌方书动自随园花几分在睡起问吾儿

残春

章甫从诸老今为两世人惟书尚开眼非酒孰关身远水涵清镜晴云蹙细鳞篱边花未尽作意醉残春

东村

雨霁山争出泥干路渐通稍从牛屋后却过鹳巢东决决沙沟水翻翻麦野风欲归还小立为爱夕阳红

晚步舍北归

昨日海棠开今朝燕子来偶行沙际去却傍柳阴回酒是治愁药书为引睡媒吾生不乏此外物信悠哉

记梦

夜梦游名山翠壁开岩扉主人喜迎客剧谈皆造微下临万里空渺渺一鹤飞安得弃家去丹灶常相依

寄题扬州九曲池

清汴长淮莽苍中扬州画戟拥元戎南连近甸观秋稼北抚中原扫夕烽茶发蜀冈雷殷殷水通隋苑月溶溶悬知帐下多豪杰一醉何因及老农

投老

投老百无成山林送此生薄才元易尽古道竟难行陋巷牛羊迹衡门鸟雀声新年幸差健作意事春耕

茅亭

终日坐茅亭萧然倚素屏儿圆点茶梦客授养鱼经马以鸣当斥龟缘久不灵诗成作吴咏及此醉初醒

贫甚卖常用酒杯作诗自戏

桃李成尘浑不数海棠也作胭脂雨清明未到春已空枝上流莺替人语逢春日日合醉归莫笑典衣穷杜甫生时不肯浇舌本死后空持酹坟土门前三百里湖光天与先生作醉乡银杯羽化不须叹多钱使人生窟郎

春晚泛湖归偶赋

十日雨晴湖水深暖催新绿上横林分泥海燕穿花径带犊吴牛傍柳阴夏近渐低游舫价日斜殊费寺楼吟归来支枕还无事一缕微烟看水沈

劎南诗稿卷四十二








卷四十三



钦定四库全书

劎南诗稿卷四十三

宋　陆游　撰

东园小饮

少年万里走尘埃归卧柴荆昼不开十事真成九败意一春知复几衔杯波清凭槛观鱼乐风紧钩帘待燕回催唤比邻同晚酌旋烧筀笋摘青梅

又

入东又见几春风?屋芦籓寂寞中道业虽如诗不进世缘已与梦俱空高枝濯濯辛夷紫密叶深深踯躅红村巷断无轩盖到一樽犹得伴邻翁

又

三月园林日渐长闲从邻曲答年光酴醿独殿群芳后醽醁能令万事忘下豉莼羮夸旧俗供盐梅子喜初尝乌靴席帽知何乐自古京尘眯眼黄

又

乞得残骸老故山草亭终日对孱颜孤云百尺起江际幽鸟数声鸣竹间众死一身今独健人忙万物本常闲此心欲语知谁听赖有渔樵日往还

病退颇思远游信笔有作

平日身如不系舟曾从楚尾客秦头风生江浦千帆晓月落山城一笛秋万事只能催白髪百年终是卧荒丘扶衰强项君休笑尚忆人间汗漫游

春晚闲步门外

病退扶行力尚微悠然随意出荆扉蜂贪酿蜜争花去燕喜分泥傍水飞午渇坼瓶尝煮酒晴暄开笥换单衣踌躇已久归犹懒更向溪头坐钓矶

嘲布谷

时令过清明朝朝布谷鸣但令春促驾那为国催耕红紫花枝尽青黄麦穗成从今可无语倾耳舜弦声

题斋壁

出郭无十里结庐才数间每将穷博健不遣乐妨闲卖药云边市寻僧雨外山何妨揺檝去却作跨驴还

龟堂晚兴

九日春阴一日晴回塘闲院惬幽情小鱼出水圆纹见轻燕穿帘折势成今日掩关真佚老向来涉世亦遗名巡檐更有欣然处新笋初抽四五茎

长干行

裙腰绿如草衫色石榴花十二学弹筝十三学琵琶宁嫁与商人夫妇各天涯朝朝问水神夜夜梦三巴聘金虽如山不愿入侯家鄣袖庭花下东风吹?斜

养生

受?故里老为氓三十余年学养生倩盻作妖狐未惨肥甘藏毒鸩犹轻忠言何啻千金药赤口能烧万里城陋巷藜羮心自乐傍观虚说傲公卿

园中观草木有感

木笔枝已空玉簪殊未花赪桐时更晚春尽始萌芽老人多感慨俯仰悲岁华两曜如犇轮疾去不可遮城头挿双旗叠鼓催清笳兀然一室间不复过邻家午睡或至莫乱髪垂髿髿所嗟瘦僧死莫致茶山茶【茶山僧道省岁饷新茶今死已再岁矣】

恩赐龟紫

忆昔青衫上赤墀颔间未有一茎丝岂知晚拜金龟赐却是霜髯雪鬓时

又

已挂朝衣神武门暂纡紫绶拜君恩儿孙贺罢还无事雨笠烟蓑自灌园

自警

少年不自量妄意慕管葛晚节虽知难犹觊终一豁悲哉老病马解纵谁复秣既辞棰辔劳始爱原野阔饮涧啮霜管亦可数年活勿复思长途嘶鸣望天末

独夜

一生食太仓蠧耗均雀鼠虽云久置散饥饱尚撑拄两年失微禄始觉困羇旅倾身营薪米得食已过午人观不堪忧意气终自许藜羮若大庖草庐如万础平生师颜原本自藐晋楚悠然卧北窗残灯翳还吐

雨夕枕上作

鬓毛日夜雪霜稠冉冉年光逝肯留酒力但资愁作祟雨声偏与睡为仇铭旌官职眼前事史册姓名身后忧毕竟此生何处是江湖万里有孤舟

喜晴

泽国风雨多春尽尚裘褐闭门不能出饱食鸠妇聒今朝云忽归沟水清活活偶为东园行鱼鸟闲何阔妇女蚕事终桑柘光如泼布谷汝勿忧吾袴真可脱

观运粮图

王师北伐如宣王风驰电击复土疆中军歌舞入洛阳前军已渡河流黄马声萧萧阵堂堂直跨井陉登太行壶浆箪食满道傍刍粟岂复烦车箱不须绝漠追败亡亦勿分兵取河湟但令中夏歌时康千年万年无馈粮宇文衮臣吏部予在蜀日与之游至厚契阔死生二十年矣庚申三月忽梦相从如平生怆然有赋

英姿爽气宇卭州虽古人中岂易求六月长途将暍死一天风雹起龙湫

阿姥

城南倒社下湖忙阿姥龙锺七十强犹有尘埃嫁时镜东涂西抹不成妆

初夏

雨足移秧后风和剥茧初昏昏时就枕贸贸却寻书晚步身须杖晨兴髪废梳满城车马客谁复问如何

读书

稽古衰犹力翻书夜达晨思人频掩卷感事忽沾巾世阅几春梦身今一老民忍穷端已惯蔬食又经旬

喜晴

江湖春莫多风雨点滴空堦实厌听剩喜今朝有奇事一窗晴日写黄庭

初夏北窗

作墨无声紫玉池年光又入放翁诗风和柳岸吹绵后雨足瓜畦引蔓时病酒相如无奈渇清言叔宝不胜羸此生岂复功名事付与城头画角悲

又

水际柴荆昼不开卧听微雨杂轻雷春蚕满箔眠初起社燕争巢去复来海桧屈蟠依怪石山榴零落点苍苔一樽及此风光美车下长坡底用推

书适

老人去健羡饭足便有余此外一壶酒荐以园中蔬手种数畦花时开一编书近者苦足蹇复营一柴车时时访溪父亦或游僧庐上下山泽间视身等禽鱼既归则浩歌幽抱亦少摅一笑谓儿子不须起犂锄

幽居初夏

路缭长堤北家居小市西陂塘晨饮犊门巷午鸡鸣妇喜蚕三幼【乡中谓蚕眠为幼】儿夸雨一犂衰翁亦放浪未怕屐沾泥

又

梅坞青黄子草陂红紫花双鹅朝戏浦群鸭莫还家赤脚挑残笋苍头摘晚茶出门逢野老满意说桑麻

又

诘曲穿桑径讴哑响竹门疏泉灌藜苋倚杖牧鸡?江步横新舶茅檐弄幼孙太平端有象谁与画吾村

又

大耋光阴短南讹日月长松枯宜倒壑龟老惯搘床寂寂三升稷悠悠百本桑饥寒犹肮?何术砭吾盲

独醉

老伴死欲尽少年谁肯亲自怜真长物何啻是陈人江市鱼初上村场酒亦醇颓然北窗下不觉堕纱巾

独立

午醉初醒后回廊独立时斜阳明雨叶乳鹊袅风枝违俗虽堪笑师心颇自奇傍人疑徙倚向道是寻诗

高卧

省户归来不计年悠然高卧镜湖边钩帘每对千峯雨接竹新分一脉泉学问诚身元有道厄穷知我岂非天虚名自古能为累正恐人看直一钱

赵彦肤修撰挽辞

朝路英声早宗盟宿望尊䜩谈推醖藉大笔擅雄浑许国心犹壮安边策具存凄凉故时客痛哭望秋原

读香奁集诗戏效其体

金铺一闭几春风咫尺心知万里同麝枕何曾禳梦恶玉壶空解贮啼红画愁延寿丹青误赋欠相如笔墨工一事目前差自慰月明还似未央中

野步至村舍莫归

草径盘纡入废园涨余野水有残痕新蒲漫漫藏孤艇茂树阴阴失近村拄杖敲门求小憩老盆盛酒泻微浑兴阑却觅桥边路数点归鸦已带昏

述悲

屏居不出门终岁袖手坐但怪意气衰那觉日月过故人为冢丘老伴余几个天高鬼神恶回夭夷齐饿遗魂一零落岂复闻楚些且当醉浊醪吾梦行亦破

江东韩漕曦道寄杨庭秀所赠诗来求同赋作此寄之

三朝巍巍韩侍中烂然彝鼎书元功西戎北狄问安否九州万里涵春风子孙继踵皆将相我犹及拜西枢公顾怜通家略贵贱劳问教诲均儿童西枢有孙又奇伟凛然太华摩苍穹小试玉节江西东文书如海到手空政成蒲鞭亦不用地上钱流仓粟红君持此手上廊庙折冲御侮知从容桑干不劳尺棰下榆关正可丸泥封却归故里访遗老应记山阴九十翁

雨夜

麦熟家家喜堕涎龟堂依旧突无烟雨中更觉凄凉甚一点残灯守蠧编

小桥

漠漠轻阴隐隐雷石榴半落点莓苔小桥西北阑干角独岸纶巾待雨来

自笑

三间茅屋寄沧浪鸟出樊笼马脱缰陂塘秧水满阴阴门巷麦风凉蔬盘旋采溪毛滑篷艇新编露箬香捐尽浮名方自喜一生枉是伴人忙

入梅

微雨轻云已入梅石榴萱草一时开碑偿宿诺淮僧去卷录新诗蜀使回墨试小螺看斗砚茶分细乳玩毫杯客来莫笑儿嬉事九陌红尘更可哀

雨夜

小雨收仍落孤灯翳复明衰残书易忘忧患梦多惊熠熠萤矜暗翻翻雀转更闭门行老死亦足慰平生

燕

初见梁间牖户新衔泥已复哺雏频只愁去远归来晚不怕飞低打着人

午枕

茅檐一杯淡藜粥有底工夫希鼎𫗧书中至味人不知隽永无穷胜粱肉老夫享此七十年每愧天公赋予偏清泉洗鬴煎山茗满榻松风清昼眠

项里观杨梅

山前五月杨梅市溪上千年项羽祠小伞轻舆不辞远年年来及贡梅时【乡俗谓杨梅止曰梅】

又

隔岁租园不计钱杨梅海里过年年痴人只竞闲名利那信三山是地仙

又

溪流曲曲树阴阴人语烟中觉坞深把定山僧同一笑明年强健更相寻

又

山中户户作梅忙火齐骊珠入帝乡细织筠笼相映发华清虚说荔枝筐【乡俗谓选择杨梅为作梅】

夜归

城角传三弄桑村喜独归雨多萤满野径狭露沾衣食俭盐酰薄年衰气力微青灯对儿女抚事一歔欷

五月十一日睡起

病眼慵于世事开虚堂高卧谢氛埃帘栊无影觉云起草树有声知雨来茶椀嫩汤初得乳香篝微火未成灰翛然自适君知否一枕清风又遇梅

示客

世间可笑走踆踆误认虚空作汝身已觅微名润枯骨更谋厚积遗何人风旛毕竟非心境瓦砾何妨是道真新藕出泥瓜上市为君一醉堕纱巾

雨中作

雨声一滴不肯住客梦欲成还自惊白水陂边破茅屋乱书堆里老儒生出行岂复有流辈未死尚能躬钓耕十日无鱼亦何叹新菰亦可配吴秔【旬日来溪水泛溢鱼不可得】

舟中遣兴

湖海渺云涛浮家得养高方床展蕲簟短褐束郿绦酒里亦何好人间?可逃酣歌柂楼底万事一秋豪

自嘲

少读诗书陋汉唐莫年身世寄农桑骑驴两脚欲到地爱酒一樽常在傍老去形容虽变改醉来意气尚轩昂太行王屋何由动堪笑愚公不自量

斋中杂兴十首以丈夫贵壮健惨戚非朱颜为韵

成童入乡校诸老席函丈堂堂韩有功英槩今可想从父有彦远早以直自养始终临川学力守非有党纷纷名他师有泚在其颡二公生气存千载可畏仰

又

士生学六经是为圣人徒处当师颜原出当致唐虞斯文阵堂堂临敌独援枹异端满天下一扫可使无乃知立事功先要定规模彼虽力移山安能夺匹夫

又

公议在天下如人有元气平居失护养一旦可胜讳神丹卒难求百疾起如猬奄奄息仅属熟视吁可畏大义在春秋遗迹悲汉魏君看徐孺子底物视富贵

又

昔我自蜀归耆旧已凋丧后来二三公尚慰天下望千里一纸书殷勤问亡恙呜呼亦已矣遗语寄悲怆我亦迫桑榆便恐无辈行夜窗对青灯力惫心尚壮

又

余龄垂八十虽惫犹强饭正如老病马风沙时一喷玉关渺何许道里何啻万目中堠历历欲进不能寸矫首望秋空徒羡霜鹘健薶骨亦何悲吾非麒麟楦

又

琅琅诵诗书尚记两髦髧谁料七十年沈滞终坎窞炊突映茅芦日莫烟惨惨忍穷端已熟抚事空自感狂言悔噬脐众訾惊破胆尚有爱书心还如嗜菖歜

又

去国己酉冬忽见十颁历衰残口两齿困厄家四壁时看溪云生饱听檐雨滴悠然度寒暑何处着欣戚幽人岂知我月夕闻吹笛何当五百岁相与摩铜狄【湖中风月佳时每闻笛声异甚莫知何人意其隐君子也】

又

扁舟东下硖日月去若飞当时笔砚旧久已晨星稀俊逸如伯浑简诣如知几天高鬼神恶回首万事非我欲溯黄牛买屋居青衣九原不可作哀哉谁与归

又

荷鉏草堂东艺花二百株一朝春风来白白兼朱朱南列红薇屏北界绿芋区偃蹇双松老森耸万竹臞余地不忍茀挿援引瓠壶何当拂东绢画作山园图

又

闲居寂无客柴门昼长关孤舟小于叶放浪烟水间树暗杨梅村露下白莲湾钓鱼樵风泾买酒石帆山向来支许辈恐亦无此闲道逢若耶叟握手开苍颜

夏五月方闵雨忽大风雨三日未止

海风一夕狂拔木山雨三朝猛穿屋向来望云眼欲枯雨甚还忧败嘉谷今年旱势连吴中吾州乃独劳神龙稽首龙公要斟酌收云归山水归壑

又

五月昼晦天欲雨街中人面不相睹风声撼山翻怒涛雨点飞空射强弩一雨三日姑可休龙其玩珠归故湫千里连云庆多稼牲肥酒香作秋社

遣兴

外物元知等一尘浮生何事最关身江山好处得新句风月佳时逢故人有酒一樽?自适藏书万卷未为贫圣贤自古无知命君看居东与在陈

又

老向人间怯路岐感今怀昔不胜悲诗无杰思知才尽酒有残杯觉气衰县郭灯疏寻店夜津亭雨细待船时筋骸尚给春耕在便买乌犍亦未迟

六月一日晓赋

视夜明星高蝉声满庭树残骸幸差健散髪穿两屦岩扉手自开曳杖得徐步碧瓦浮青烟圜荷泻残露草木无俗姿鸡犬共幽趣儿来问晨炊一笑挥使去

露坐

泠泠野水赴横塘坐久松风入髪凉月淡星疏天欲晓未妨清啸倚胡床

夜赋

月晕知将雨风声报近秋暗廊行熠燿深树啸鸺鹠老幸传家事狂犹为国忧相齐虽已矣且复饭吾牛

乙夜纳凉

幽人新制葛衣成二寸藤冠觉髪轻净扫中庭延月色缓拖拄杖听蝉声微凉便欲踈纨扇小醉何妨倒玉罂八尺风漪真美睡故应高枕到窗明

五鼓

梦断华胥夜艾时绕廊萧散曳筇枝长空渐见明河落短调犹残画角吹世事又随朝日出钓船莫负早秋期南湖五亩新菰熟此味惟应老子知

老态

齿如强留客虽住无久理目如新募兵临敌乌可使齿废踈粱肉目涩屏书史浮世真几何老态遽如此啜粥习安坐用短亦自喜作诗记吾衰?用调穉子

枕上闻风铃

毒暑今年倍故常蚊声四合欲舁床老人不办揺团扇静听风铃意已凉

又

流汗沾衣热不胜馋蚊乘势更纵横梦回忽觉南风起时听铮然一两声

寄赠湖中隐者

高标绝世不容亲识面无由况卜邻万倾烟波鸥境界九秋风露鹤精神子推绵上终身隐叔度颜回一辈人无地得申床下拜夜闻吹笛度烟津

观画山水

古北安西志未酬人间随处送悠悠骑驴白帝城边雨挂席黄陵庙外秋大网截江鱼可脍高楼临路酒如油老来无复当年快?对丹青作卧游

六月十八日立秋未旦起行山园口占

北斗离离柄渐西披衣出户听晨鸡岂惟蒲柳先揺落坐觉风云已惨凄断简不妨重料理清樽随处可提?穿林莫惜衣沾露爽彻灵台胜宝犀

新秋

衰髪成丝奈若何更堪日月疾飞梭梧桐败叶飘犹少蟋蟀雕笼卖已多岁乐喧呼沽酒市夜凉凄断采菱歌老夫亦动秋风兴欲倩邻翁买钓蓑

晨起自山园归书室

世事苦纷纷村墟寂不闻穿林拾蝉蜕隔浦数鸥群揺落初飘叶高舂末散云归来书满眼犹足肆吾勤

初秋小雨

雨来一洗肺肝热风过远吹禾黍香谁识山翁欢喜处短檠灯火夜初长

出游

举世谁能伴我闲出游随处一开颜系船扛鼎将军庙秣蹇流觞内史山小市况经揺落后高城回望莽苍间归来灯火湖塘晚指点柴门未上关

对酒

平生但信缘作计每不审舂炊官仓粟一饱辄甘寝二年弃微禄沟壑方檩檩藜羮阙盐酪豆饭杂沙墋偶然饿不死得酒犹痛饮捩回滪柂唤省邯郸枕

自勉

曩岁读隐书妄意慕陶葛芝房及乳石日夜躬采掇飞举固未能死籍或可脱那知事大谬髪齿将秃豁神仙岂弃汝正坐自迂阔余年尚努力勿待烛见跋

新凉

初卷含风八尺漪井桐已复不禁吹蝉声未用催残日最爱新凉满袖时

醉中题民家壁

壮岁羇游厌故栖暮年却爱草堂低交情最向贫中见世事常于醉后齐松吹飕飕凉短髪芒鞋策策响新泥吾诗戏用寒山例小市人家到处题

秋景

雨泣苹花老风揺稗穗长昏林喧宿鸟秋院咽啼螀旧学成迂阔初心堕渺茫颓龄尚余几谁与问苍苍

舟中作

会稽城上角呜呜日落烟村暝欲无千载虚名笑张翰一官元不直莼鲈

杂兴

足弱仅能行齿揺常欲堕扶持赖药物苟幸一日过事来强酬答其实惟欲卧平生许文休岁晚依马磨

又

兰台遗漆书汲冢收竹简辛勤万卷读不负百年眼园座浩纵横挿架高𡶴一笑顾吾儿银艾何足绾

又

寿年本偶尔亦与富贵同一日复一日遂作八十翁几杖称大耋貂蝉号三公信手忽成卢孰为拙与工

又

少年岂知酒借醉以作狂中年狂已歇始觉酒味长湛湛瘿樽绿酌以红螺觞醒醉不可名兀坐万事忘

自咏闲适

残年邻曲幸相依真似辽天老鹤归荷浦未疏鱼正美【乡俗谓夏秋鱼为荷叶下鱼】豆畦欲暗雉初肥款门路近时看竹送酒人多不典衣最喜夕阳闲望处数家垣屋锁烟霏

近村暮归

莫笑山翁雪鬓繁归休幸出上恩寛鲎樽恰受三升醖龟屋新裁二寸冠【鲎樽即皮袭美所云诃陵樽也予近以龟壳作冠高二寸许】僧阁鬻茶同淡话渔舟投钓卜清欢还家欲作诸孙赠村路累累柿未丹

秋兴

扶衰又见素秋过未死其如造物何破屋颓垣那敢议浊醪粗饭已为多佩刀但可偿黄犊作字安能博白鹅龟紫拜恩如梦寐残年其实一渔蓑

读史有感

不肯低头就世事亦不作笺与天公惟须痛饮以醉死乱山深处听松风

又

昔人识不过十字富贵封侯渠自如龟堂闭门万卷读一字不肯供时须

又

苏门长啸不可亲鹿门采药更绝尘老死故山虽自许掩书未免愧斯人

劎南诗稿卷四十三

<集部,别集类,南宋建炎至德佑,剑南诗藁>








卷四十四



钦定四库全书

劎南诗稿卷四十四

宋　陆游　撰

读何斯举黄州秋居杂咏次其韵

造请非所长一带每懒束揖客虽小殊亦未胜仆仆正须驾柴车归艺东篱菊故山甘水泉群饮友麋鹿百年不堪玩万事要自烛小人欺屋漏吾辈当戒独

又

少从长者游麤闻圣人道日食虽一箪颇觉颜色好辛勤五十年犹秉后凋操风俗日已移令人恶怀抱纷纷堪一咍骄我以旗纛岂知江湖间世袭散人号

又

全家寄舴艋结茅非始谋江市得烟蓑不博千金裘道散俗日薄老?出衰周治身去健羡如稼必去蟊吾身一隙尘斯世一客邮君能通其说生死真浮休

又

众星丽长空惟月最为杰峩峩大圜镜粲粲白玉玦穿林散珠玑入户凛霜雪世方喜繁华我独惨不悦清光真可友肝肺冰欲结彼哉市朝人忿欲生内热

又

夜静我欲歌四座且勿喧尧舜本得道富贵何足捐圣人久不作学者堕语言着书各专门百家散如烟一身有不知况察鱼与鸢安得天下士相与明忘筌

又

古人处丘园如彼不嫁女终身秉大节敢恨老环堵嗟予晩乃觉乞骸归卒伍去就讲已熟穴居宜知雨百尺持汲绠道长畏天暑先见虽有惭爱身亦自许

又

赋性本刚褊直欲栖深山晚乃稍悔悟自恨不少寛胡越本一家祸福环无端少忍万事毕孰为热与寒我友为我言冠盖满长安人人不如君八十犹朱颜

又

倚墙有鉏耰当户有杼轴虽云生产薄桑麻亦满目况承先人教藏书令汝读求仁固不远所要念念熟喟然语儿子勿愧藜苋腹亦勿慕虚名守此不啻足

又

人生天壤间出处本异趣释耒入市朝徒失邯郸步昔人亦有言刻足以适屦奈何不自反忽已迫霜露我躬尚不阅况为子孙虑岁晚故山寒地炉可煨芋

又

少年去国时不忍轻出昼晚归补省郎但觉惭列宿人岂不自揣幸矣老云岫知止讵敢希要且避朝诟谁将有限身遗臭古今宙人诛虽或逃阴阳将汝寇

读苏叔党汝州北山杂诗次其韵

暑耘日炙背寒耕泥没脚众人占膏腴我独治硗确力尽功未见厥土但如昨岂惟窘糠粞直恐转沟壑今年雨阳时天如相耕获屋倾未暇扶且复补篱落

又

旧絮补破襦生薪续微火惸孤有冻死自视亦已过邻翁冒风雪斗酒持饮我尖团擘霜蟹丹漆饤山果欣然共笑语何止寛寒饿布被拥更阑招魂不须些

又

三山镜湖上出郭无十里结庐非所择但取便薪水间亦出从官安能慕园绮地主卜林塘亦复异子美蘧蒢方丈室仅足容卧起吾意本扁舟陆居?尔耳

又

祠官粟一囊不赡躯七尺前年蒙寛恩例许乞骸骨聨翩三儿子俱作鹳雀碧赋禄虽尚远亦足慰衰白幅巾茆檐下称病谢来客从今门前路永扫车马迹

又

舍北有渔矶下临清溪流柳阴出朱桥莲浦横兰舟莼丝二三亩采掇拱晨羞鱼虾虽琐细亦足赡吾州人生常如此安用万户侯绿蓑幸可买金印非所求

又

寓形百年中如臂屈伸顷少壮几何时已复堕衰境老人喜自洁临涧漱绿浄佛龛香事已僧钵供煮饼山茶试芳嫩野果荐甘冷不学万钱厨长鱼取淮颍

又

岩石着幼舆风月思玄度老子放浪心常恐迫迟莫安得世外人握手相与语吾宗甫里公奇辞赋渔具高风邈不嗣徒有吟讽苦霜风吹短衣何山不堪住

又

久病卧江村髪白面黧黑艰难念温饱日夜积涓滴聚壤粪园桑荷锄耘垅麦苟失一日勤农事深可惜小儿念乃翁卒岁共欣戚跂望明年春社雨泥一尺

又

德孙秀眉宇慨然修初服枯肠贮诗书十饭九不肉成童将觅举想见袍立鹄先泽傥未衰岂无五秉粟汝能记吾言并以告阿福闭门勿杂交一经万事足

又

吾幼从父师所患经不明何尝效侯喜欲取能诗声亦岂刘隋州五字矜长城秋雨短檠夜掉头费经营区区宇宙间舍重取所轻此身傥未死仁义尚力行

新治火阁

老子今朝喜有余房栊新毕得安居炉红毡?不出户木落窗明常读书浮蚁撇尝人散后蹲?煨熟雪飞初颓然自适还终日殊胜隆中卧草庐

枕上作

无地容锥四壁空浩然亦未怆途穷梦回倦枕灯残后诗在空堦雨滴中徂岁易成双?秃故人难复一樽同唐安万里音尘绝谁为寒沙问断鸿【张季长今年尚未通书】

又

萧萧白髪卧扁舟死尽中朝旧辈流万里关河孤枕梦五更风雨四山秋郑?自笑穷耽酒李广何妨老不侯犹有少年风味在吴笺着句写清愁

初睡起有作

喔喔晓鸡鸣迢迢残漏声拨衾幽梦断褰幌小窗明獠婢篝衣暖山童拥篲行老夫徐下榻负火听缾笙

示友

道向虚中得文从实处工凌空一鹗上赴海百川东气骨真当勉规模不必同人生易衰老君等勿匆匆

述怀

宦游轻用不赀身敛退今为省事人唾俟面乾元不校羮忧手烂更谁嗔时分邻瓮双瓶绿【见张右史诗】永谢官仓五斗陈最好莫秋溪上路柴门月色向人新

枕上

残灯熠熠露萤明落叶萧萧寒雨声堪笑衰翁睡眠少小诗常向此时成

又

断香犹在梦初回灯似孤萤阖复开怪底诗情清彻骨数声新雁枕边来

病足久败游山之兴山中道人多见问戏作示之

病侵腰股作蹒跚九折途生布武间东姥自无缘见佛北公那有力移山买来芒屦真虚费扶上篮舆亦渐艰赖有舂陵数峯在虚窗高卧看孱颜

舟中作

三百里湖新月时放翁艇子出寻诗城头蜃阁烟将合波面虹桥柳未衰渔唱苍茫连禹穴寒潮萧瑟过娥祠祖龙虚负求仙意身到蓬莱却不知

追怀胡基仲【墓在云门显圣寺后】

高洁胡征士当时已绝无门庭谢残客薪水斥常奴遗稿何由见英魂不可呼谁怜墓上草又是一年枯

十月八日九日连夕雷雨

雨声聒耳不停点云气冒山殊未开敢恨终年惟裋褐但惊十月有奔雷牵萝且复补?屋饭豆何妨羮芋魁莫笑赋诗无杰句年来万事学低摧

西村

今年四月天初暑买蓑曾向西村去桑麻满野陂水深遥望人家不知路来桑落陂无水闭门但见炊烟起疑是羲皇上古民又恐种桃来避秦

感事示儿孙

人生读书本余事惟要闭门修孝弟畜豚种菜养父兄此风乃可传百世我闻长安官道傍至今人指魏公庄北方俗厚终可憙一字不识勤耕桑【长安有魏郑公旧庄裔孙皆力耕无识字者张芸叟尝过之】

或遗木有双实者香甚戏作

宣城绣瓜有奇香偶得并蒂置枕傍六根互用亦何常我以鼻嗅代舌尝

十月

十月霜侵季子裘吾诗又送一年秋风回断续闻樵唱木落参差见寺楼久已浮云看富贵固应华屋等山丘江边海际多幽致拟跨青骡处处游

初晴

袖手东窗初日明残编未负老书生不胜多病畏寒雨正得一霜方快晴客户饷羮提赤鲤【庄户以鸡鱼之属来饷谓之送羮】邻家借碓捣新秔柴荆莫怪无车马恰要无人识姓名

梅花

造物作梅花毫髪无遗恨楚人称芳兰细看终不近

又

五年作竹梢十年作梅枝九泉子廉子此语今谁知【廉宣仲自言以五年之功作竹梢十年之功作梅枝】

又

欲与梅为友常忧不称渠从今断火食饮水读仙书

又

春信今年早江头昨夜寒已教清彻骨更向月中看

又

江上梅花吐山头霜月明摩挲古藤杖三友可同盟

对酒戏咏

浅倾西国蒲萄酒小嚼南州豆蔲花更拂乌丝写新句此翁可惜老天涯

冬夜

北斗挂屋角西风惊雁群山寒岁云莫人静夜中分酒滴糟床雨香生纸帐云眼花书课减旧学失锄耘

冬晴稍理旧学有感于怀

天公元不吝光阴付与书生遂本心老己为民犹问学向虽作吏半山林百年断稿传三世一日晴窗抵万金努力更思恢道术酒杯虽把不须深

葺小圃及东斋

山翁作园沼安乐及禽鱼凡草犹当养芳兰可得锄初非治一室亦岂爱吾庐草境虽云迫心期故有余

读经示儿子

通经本训诂讲字及声形未尽寸心苦已锁双鬓青惧如临战阵敬若在朝廷此是吾家事儿曹要细听

出游不果

天柱峰前水乱流石碁渡口叶飞秋青鞋已是前身事纵有篮舆亦懒游

梦行秦晋间有作

夜店䌷衾暖晨厨粟饭香驴肩双酒榼童背一琴囊冰坼河声壮郊平塔影长古今均梦境不用吊兴亡

闻鸡鸣自警

为善孳孳进德新鸡鸣每念舜何人此身强健直须勉一日会当无此身

嘲子聿

讲诵多吴语钩提学佐书夜分灯未彻晨起髪慵梳饱食园官菜少留溪友鱼能怜乃翁病身自举篮舆

马上口占

大耋光阴岂自期即今堪喜亦堪悲关河隔绝初心负忧患侵寻旧学衰羸马步溪孤店路栖鸦满树晓霜时凭鞍残梦悠然觉又得浮生一首诗

幽居

莫笑茅茨陋冈形接卧龙连娟镜湖月缥缈宝林锺闲约鱼池钓眠听碓舍舂他年好事客过此访遗踪

感事

陋巷何须叹一瓢朱门能守亦寥寥衲衣先世曾调鼎野褐家声本珥貂若悟死生均露电未应富贵胜渔樵千年回首俱陈迹不向杯中何处消【沈义伦丞相裔孙为僧刘仁瞻侍中裔孙为道人皆孤身死绍兴中二公之后皆绝】

初寒

逐禄天涯半此生明时寛大许归耕山围鱼市寒无色雨掠蓬窗夜有声白髪青灯身潦倒残芜落叶岁峥嵘尔来有喜君知否买得乌犍万事轻

寄题季长饰庵

近诏还中秘新文记饰庵主盟君勿让贾勇我何堪木落山容瘦云齐雪意酣何由共杯酒把蟹擘黄甘

对食书愧

连年寛水旱天若相悬车粗有芋魁豆并忘熊掌鱼先生饭不足贤者食无余老我知何幸晨盘厌羮蔬

戏题酒家壁

漫道江南倚寺楼岂知烟雨弄扁舟并刀不剪清愁断楚练难縻白日留湖上采菰甘似蜜街头买酒滑如油金丹九转何时毕且对梅花一醉休

又

送了春归又送秋人间随处寄悠悠百年此际成遗老万里当时赋远游笔力日衰惭阵马江天岁晚狎冥鸥清狂自笑无时歇又犯新寒上市楼

又

朋旧存亡寂不闻年年江海怆离群时平酒价贱如水病起老身闲似云饱食每惭荒旧学后生谁可付斯文案头清镜尘昏尽残髪知添白几分【予老甚髪乃有未白者】

十月二十八日夜风雨大作

风怒欲拔木雨暴欲掀屋风声翻海涛雨点堕车轴拄门那敢开吹火不得烛岂惟涨沟谿势已卷平陆辛勤艺宿麦所望明年熟一饱正自囏五穷故相逐南邻更可念布被冬未赎明朝甑复空母子相持哭

夜寒然火有感

堕巢拾槁枝微火吹孤萤风火一相得须臾细烟青暖焰遂腾上凛冽回玄暝君看金鼎火其初亦荧荧至理存槖龠奇功挟风霆笑谈缚三彭指顾役六丁超然出尘世岂独制颓龄劝君勿虚死万过诵黄庭

农事休小葺东园十韵

归老心常逸新寒体亦康幸当农事隙稍治旧园荒翦辟西山出萦回北径长作栏扶弱蔓换土植孤芳霜霰筼筜碧风烟薜荔苍蝶来翻小翅鸟下啭幽吭疏剔岩泉集耘锄药草香溪藤裁酒榼番锦制诗囊坐久云生石归迟月满廊人间胡不乐拔宅笑君房

开东园路北至山脚因治路傍隙地杂植花草

清沟东畔翦蓁菅虽设柴门尽日关远引寒泉成碧沼稍通密竹露青山幽花泣露开仍落好鸟穿林去复还更上横冈吾所爱小儿试觅屋三间

又

魏野林逋久已仙放翁寄傲镜湖边松根偃蹇支琴石岩窦潺湲洗药泉半禄扫空虽在我残年健甚岂非天遥遥桑苎家风在重补茶经又一编

又

忆自南昌返故乡移家来就镜湖凉鹤雏养得冲霄汉松树看成任栋梁手版永抛贫亦乐肩舆时上老何妨平郊东望江城近隐隐青笳送夕阳

又

父子追随一笑倾东园东畔路初成夹裁芳草如绳直前出篱门似砥平春近野梅香欲动雨余沟水细无声今朝有憙谁能识不用人扶亦自行

又

病眼逢人每懒开正须此地洗氛埃数枝梅向林梢出一脉泉从岭背来藤杖有时缘石磴风炉随处置茶杯残躯自笑如春草又喜天边斗柄回

又

避俗从来恨不深家园栽种偶成阴西连几曲菖蒲涧东接无穷檐卜林乌桕谷寒迎野步金沙泉冷洗尘襟清音可写吾诗拙他日君来试抱琴

连日治圃至山亭又作五字

薙圃课僮奴争前不待呼水泉经雨壮蓁莽得霜枯高树鸣双鹊清池下两凫莫年惟乐此余念一毫无

又

富贵寻常事天奚独汝悭十分教懒拙百倍与清闲放鹤云千顷钓鱼溪一湾此诗虽信笔他日不须删

又

好竹千竿翠新泉一勺冰残芜衬落日老木上寒藤细磴欹难过危栏曲可凭归时忽已莫点点数渔灯

又

门开度略彴路尽上陂陁农隙闲耕犊樵归起醉歌青烟舞鸾凤白石伏鼋鼍剩有筇枝兴穷冬气已和

寒夜

败屋颓垣对短檠课书?自限三更萧条草木寒无色窸窣狐狸出有声半榼浊醪求火暖一篇疑义与儿评未须遽起穷愁叹明日?梅雪正晴

掩卷有感

少年虽读书每恨性疏懒中年颇自励已叹岁月短学不到圣贤此意终未满甑空不忧饥衣垢不思浣区区管晏事端可付一莞羸然八十翁风雪卧空馆

闲游

出杂羊牛牧归随鸟雀栖?持数匙饭就乞半盂齑浩荡陵原野崎岖历涧溪闲游岂不好客意自凄凄

野寺

闲行入野寺僧饭鼓其镗惨惨风剺面晖晖日满廊去来元自在宾主两相忘却下山坡路樵歌出陇长

三江

三江郡东北古戍郁嵯峨渔子船浮叶更人鼓应鼍年丰坊酒贱盗息海商多老我无豪思悠然寄醉歌

读老子

放翁晨起坐龟堂古铜匜烧海南香临目接手精思床身如槁木心如墙八十一章独置傍徐起开读声琅琅恍然亲见古伯阳袂属关尹肩庚桑孰能试之出毫芒末俗可复跻羲皇阴符伪书实荒唐稚川金丹空有方人生忽如瓦上霜勿恃强健轻年光

新泉

扫石荫双松岸巾穿万竹尔来又一奇岩泉寒可掬?泉可瀹茗就泉可洗药楚人曾未知但谓缨可濯

风雨

七十年来乐太平白头父子事春耕因思世事悲身事更听风声杂雨声四海故人强半死一襟清泪对谁倾新春要觅烧丹处不住青城住赤城

题庵壁

万叠青山绕镜湖数椽自爱野人居风来松度龙吟曲雨过庭余鸟迹书小疾不妨寻酒去丰年偶及挂冠初有金可散还多事四壁萧然计未疏

又

衰髪萧踈雪满巾君恩乞与自由身身并猿鹤为三友【一作口】家托烟波作四邻十日风号未成雪一年梅发又催春渔舟底用勤相觅本避浮名不避人

读仙书

与世已如风马牛松风终日听飕飗一炉丹熟定不死半瓮酒香安得愁腰带鞓前秋万顷香炉峯下水交流人间事事皆须命惟有神仙可自求

读渊明诗

渊明甫六十遽觉前途迮作诗颇感慨自谓当去客吾年久过此霜雪纷满帻岂惟仆整驾已迫牛负轭奈何不少警玩此白驹隙倾身事诗酒废日弄泉石梅花何预汝一笑从渠索顾以有限身儿戏作无益一床寛有余虚室自生白要当弃百事言从老?役

寒夜枕上

屋老霜寒睡不成迢迢漏鼓过三更鸟啼林外月初上犬吠水边船夜行市有歌呼知岁乐亭无枹鼓喜时平吾诗欲写还慵起卧看残灯翳复明

新晴出门闲步

一夜风号作快晴披裘扶杖出门行青山绕舍雪封尽丹叶满街霜染成废寺僧寒多晏起近村农惰阙冬耕穷人旋画膨脝计自买蹲鸱煮糁羮

闻笛

雪飞数片又成晴透瓦清霜伴月明一曲忽闻高士笛临窗和以读书声

鸣禽

小径霜泥结冻时幽人十日废筇枝新晴池馆春来早帘外鸣禽圣得知

食晚

日高得米唤儿舂苦雨园蔬久阙供省事家风君看取半饥半饱过残冬

午坐戏咏

贮药葫芦二寸黄煎茶橄榄一瓯香午窗坐稳摩痴腹始觉龟堂白日长

戏咏乡里食物示邻曲

山阴古称小蓬莱青山万叠环楼台不惟人物富名胜所至地产皆奇瓌茗芽落硙压北苑药苖入馔逾天台明珠百舸载芡实火齐千担装杨梅湘湖莼长涎正滑秦望蕨生拳未开箭萌蛰藏待时雨桑蕈菌蠢惊春雷?花蒸煮蘸酱姜茁披剥腌糟醅细研罂粟具汤液湿裹山蓣供炮煨老馋自觉笔力短得一忘十真堪咍从今置之勿复道一瓢陋巷师颜回

岁暮贫甚戏作

得米还求涧底薪始知天地有穷人年开八秩宁赊死官及三儿不救贫药尽无如医偃蹇囊空那辨酒逡巡柳条萱草添愁思不似寻常见早春

汪叔潜教授挽辞

江南有奇士英誉早飞腾未见心先契相从气倍增时烦问字酒屡供读书灯下榻延徐孺同舟得李膺百年期永好一旦失良朋稚子初何取龙门亦许登流光疾于鸟旧社冷如冰欲作千言诔衰迟愧未能

汪给事太夫人程氏挽辞【夫人内外二族享寿八九十者至二十余人】

爵色恩荣盛乡闾誉望尊儒科传累叶上寿萃高门阡茂新栽柏堂余旧树萱故民何以报沾洒望秋原太恭人谕氏挽辞【恭人生于绍圣二年没于庆元六年寿九十六自太孺人至太恭人皆特恩封】

耄齿人谁及高门世共荣始终膺备福穉老遇升平纶綍褒嘉事乡闾恻怆情吾诗傥传世亦足见平生

路干

日晒霜融步步泥旬余不到石泉西连朝和暖得干路唤取邻翁来杖藜

寒夜

闭户岁云莫翻书夜向阑足僵知火尽目钝觉灯残跃浦鱼惊獭穿林犬逐獾三年纳微禄无愧得心安

乍晴至园中

药笈渔竿每自随枯筇短帽恰相宜投林但有穷猿喜伏枥元无老骥悲岩溜甘寒通碧沼野梅清绝隔踈篱放翁老甚情怀懒那办题诗寄所思

劎南诗稿卷四十四








卷四十五



钦定四库全书

劎南诗稿卷四十五

宋　陆游　撰

十二月三日夜桥上看月

常时新月有无间今夕清晖抵半环柳外桥高最堪望凭阑目送下西山

流年

流年及耄敢前期浮世如沤只自知多贮闲愁持抵酒剩游好景拟供诗海东药到寛衰疾下书稀怆别离【陈明州饷人参张季长久不得书】约束春盘莫草草又当梅发两京时

山家

风月寛间地溪山隐遁身云边安井臼竹里过比邻洗术分岩瀑烹芝束涧薪柴门敲不应疑是避秦人

又

种药为生业弹琴悦性灵中宵煮白石平旦诵黄庭茶熟眠初起儿扶酒半醒意行无定处猿鸟共忘形

又

长生固非道得道是长生书不传关尹言谁契广成罗浮观日出句曲听松声闻说长安好何妨醉太平

又

陶葛金丹诀千年秘不传人皆肖天地世岂乏神仙扰扰生趋死悠悠食复眠微言谁复领浩叹抚遗编

又

清绝更谁如松风小阁虚氎巾参几杖鹤毳落琴书新凿淘丹井常携斸药鉏身闲随处乐何况是吾庐小舟白竹篷盖保长所乘也偶借至近村戏作

茅檐细雨湿炊烟江路清寒欲雪天不受相公金络马羡他亭长白篷船

又

雪云无际暗长空小市孤村禹庙东一段荒寒端可画白篷笼底白头翁

稻饭

买得乌犍遇岁穰此身永免属官仓塘南塘北九千顷八月村村稻饭香【镜湖下至海凡种稻九千顷】

残腊

残腊无多寒渐薄新春已近日微长碁枰散后轩窗静梅坞归来襟袖香海雾笼山青淡淡河堤潴水白茫茫鹭飞前导生游兴笑岸纶巾上野航

又

残腊去春才十日衰翁告老已三年乳糜但喜分香钵银胜那思映彩鞭万里当时嗟漫浪一窗此日困沈绵清泉白石无人到且结梅花淡淡缘

书志

着书汗马牛不如守道力卖文取卿相讵是儒者职孔光岂不学千载污简册通塞本细事于我奚失得袁安卧空庐亦度风雪夕如何慕温饱挠节不自惜我突无炊烟或至日中昃小儿抱遗经衣短两胫赤吟诵何琅琅声出如金石掩卷语乃翁圣有陈蔡厄

数日不出门偶赋

衰甚身如作茧蚕经旬不省出茅庵老僧遣信分茶串隐士敲门致酒甔看鹤松阴赏高洁疏泉石罅得清甘地偏心远无车马赖有吾儿与剧谈

又

十二年来一日同饭蔬略似诵经翁居家不拟依邻富报国惟思祝岁丰冰涧乍通寒溜碧兰丛新放露芽红闲门万化俱观尽那用瞿昙更说空

又

湖上蜗庐仅自容寸怀无奈百忧攻补衣未竟迫秋露待饭不来闻午锺稚子挟书勤质问邻翁释耒间过从今朝一笑君知否满瓮新醅粥面𬪩

寄题严居厚伴钓轩

人生有至乐莫若江湖中千钱买短?青箬织孤篷潮生鼓棹去烟波浩无穷长歌送夕阳回首万事空伴钓君已奇我乃真钓翁君出羊裘家散人亦吾宗一见即定交正以气味同何时溪庄路共醉芦花风【溪庄盖居厚所居】

寄赵昌甫并简徐斯远

我诗非大手我酒亦小户得游名胜间独以用心苦赵子乃宿士山立谁敢侮寓名祝融祠蓑笠卧烟雨高吟三千篇一字无尘土朱先少许可书每说昌甫虽云忍饥瘦得丧亦相补嗟君与斯远文中真二虎我老日益衰想像气如缕

南园观梅

幽径疏篱洗世尘眼明见此数枝新横斜恰受三更月璀璨先回万物春洛浦凌波矜绝态缑山骑鹤想前身放翁着句烦君记画在生绡却未真

老身

老身无处着登望忆闲游白浪浮天远黄云出塞秋百年殊鼎鼎万事只悠悠岁晚长亭路寒侵季子裘

独处

老夫闭门衰疾婴小儿适有南山行一奴入市暮未返愔愔不闲鸟雀鸣地炉火死冻脚硬欲作薄粥愁空枪平生遣日赖诗句久矣无复吟哦声但余一点真正念照了万象犹精明欲论此事向何许众中倘遇千人英

醉中歌

文章日益近衰陋风节久已嗟陵夷元佑大苏逝不返庆历小范今谁知闭门学古人共笑低头就俗我却疑脱衣幸可买渔艇烂醉浩歌随所之

排闷

人间岁月莽悠悠老大悲伤只涕流民餍糟糠宁细事俗忘节义更深忧潦归宿麦犹难望雪少同云未易求自叹此生真已矣且偷暇日弄孤舟

庚申十二月二十一日西和州健步持子布书报已取安康襄阳路将至九江矣悲喜交怀作长句

吴蜀相望万里程征鞍忽报近湓城角巾已入三更梦老眼先增十倍明告至遍为亲旧问劳还深愧里闾情追思二纪暌离事喜极翻成涕泗横

又

万里东来双鲤鱼衰翁悲喜得儿书闻过岘首已冬至想到匡庐将岁除辛苦山行穿雪履凄凉旅饭嚼冰蔬此行身历艰难遍莫厌东皋共荷鉏

园中作

幽禽啼不去红蘂落还开意适时时醉身闲日日来着书增水品披句觅桤栽消息吾儿近扶衰又上台【子布约二月初到乡里】

足疾

足疾惟妨拜登临故自如深知造物意遣遂此心初东坞闲看竹西溪独钓鱼莫归犹未倦把卷绕前除

岁暮书怀

世事从来不可常把?犹幸得深藏床头酒瓮寒难热瓶里梅花夜更香薄命元知等蝉翼畏途何处不羊肠诗成读罢仍无用聊满山家骨董囊

又

忆昔初辞鹓鹭行慨然誓墓老耕桑蓼汀夜宿梦魂爽梅坞暮归襟袖香穷巷每多闲日月小儿时诵古文章吾侪穷死从来事敢变胸中百链钢

除夜

守岁全家夜不眠杯盘狼籍向灯前相看更觉光阴速笑语逡巡即隔年

修路

雨霪道坏困泥涂木石纷然赖里闾但使仅堪行便足我无长戟与高车

金丹

子有金丹链即成人人各自具长生施行要使俗仁寿收敛犹能心太平剧饮似鲸身不倦细书如螘眼常明更余一事君难学富贵真同涕唾轻

平昔

平昔飘然林下僧更堪衰与病相乘残年己任身生死一念犹关道废兴皎皎初心质天地兢兢晚节蹈渊冰子孙勿厌藜羮薄此是吾家无尽灯

二月三日春色粲然步至湖上

不愧衰翁雪鬓新出门也复整乌巾梅花隔水香撩客野鸟穿林语唤人长日难消惟泥酒灾年不死又违春吾儿已到新安未想掬清溪洗客尘【子布度将至新安】

计子布归程已过新安入畿县界

忆昔初登下峡船一回望汝一凄然梦魂南北略万里人世短长无百年强健老怀终兀兀忽闻归骑已翩翩今朝屈指无穷喜历尽江山近日边

东园观梅

出世仙姝下草堂高标肯学汉宫妆数苞冷蘂愁浑破一寸残枝梦亦香问讯不嫌泥溅屐端相每到月侵廊高楼吹角成何事只替诗人说断肠

喜得建茶

玉食何由到草莱重奁初喜坼封开雪霏庾岭红?硙乳泛闽溪绿地杯舌本常留甘尽日鼻端无复鼾如雷故应不负朋游意手挈风炉竹下来

春雨

细雨吞平野余寒勒早春未增豪饮兴先着苦吟身幽径萱芽短方桥柳色新闭门非为老半世是闲人

春雨

拥被听春雨残灯一点青吾儿归渐近何处宿长亭

又

湖上新春柳揺揺欲唤人多情今夜雨先洗马蹄尘

初春感事

马迹车声是处忙经旬无客到龟堂水初泛绿黏天绿梅欲飘零特地香世事纷纷人自老岁华冉冉日初长百钱不办旗亭醉空爱鹅儿似酒黄

又

一树红梅已半残破裘也复敌春寒忍穷过日却差易负愧终身良独难活火静看茶鼎熟清泉自注研池寛人生乐处君知否万事当从心所安

道室书事

五十余年读道书老来所得定何如目光焰焰夜穿帐胎髪青青晨映梳【二事皆纪实】甚畏蝮虵宁断手已烹熊掌敢兼鱼春芜二亩扶犁去空忆高皇赐对初

先少师宣和初有赠晁公以道诗云奴爱才如萧颖士婢知诗似郑康成晁公大爱赏今逸全篇今读晁公文集泣而足之

仕不逢时勇退耕闭门自号景迂生远闻佳士辄心许老见异书犹眼明奴爱才如萧颖士婢知诗似郑康成早孤遇事偏多感欲续残章涕已倾

春日杂题

梅花三十本围以疏竹篱入春甫十日开遍南北枝少年轻节物老大复苦衰坐见零落尽一杯初未持

又

春雨路易干雨止即可行梅花落无余兰芽亦已生好鸟何山来向我飞复鸣行矣东郊路藉草作清明

又

野水如碁枰所至各成村炊烟出?屋碓声隔柴门树阴同戏儿多已长子孙安居无暴敛何以报国恩

又

春阴不成雨正作卵色天花开路无尘杨柳揺轻烟佳哉冷淘时槐芽杂豚肩长安堕胡虏况说野狐泉

又

客路行无穷渔唱听不厌涛江西限吴云岫南入剡蹇驴过小市高柳拥孤店去去望前村鸦归烟欲敛

又

蒲柳深复淡桃李白间红东皇一税驾万物酣春风烟村在何许小屏团扇中一笑唤稚子相扶上短篷

春日暄甚戏作

桃杏酣酣蜂蝶狂儿童相唤踏春阳老人自笑还多事预恐明朝雨坏墙

春日

迟日园林尝煮酒风和庭院晒新丝已过燕子穿帘后又见𫚔鱼上市时排闷与儿聨小句破闲留客战枯碁残年自觅安排处除却归休总不宜

书室独夜

忽忽新春过愔愔一室幽铜灯立雁趾石鼎掲龙头老愧人扶拜贫无食足谋退居消日月大半付庄周

追感往事

太平翁翁十九年【绍兴中禁中谓秦太师为太平翁翁】父子气焰可熏天不如茅舍醉村酒日与邻翁相枕眠

又

世事纷纷过眼新九衢依旧涨红尘桃花梦破刘郎老燕麦揺风别是春

又

渡江之初不暇给诸老文辞今尚传六十年间日衰靡此事安可付之天

又

文章光焰伏不起甚者自谓宗晚唐欧曾不生二苏死我欲痛哭天茫茫

又

诸公可叹善谋身误国当时岂一秦不望夷吾出江左新亭对泣亦无人

书意

我本三生世外人幻躯其实强冠巾稍能闭户学种菜时亦长歌行负薪一醉却非身外事百年终是冢中尘君知梦境无根底莫信人言想与因

又

病眼犹堪阅世人难将雪鬓着乌巾囊中钱尽罢沽酒涧底雨寒愁束薪老子那辞徙牛屋痴人自喜拜车尘穷通要自儿嬉事懒就山僧讲宿因

清都行【有序】

辛酉二月十四日夜鸡初鸣梦与故人查元章并辔行大道中前望宫阙甚壮丽元章言吾辈当同预大议论予与约勿为身谋元章拊掌称善遂觉作清都行一首

积雨初收晓寒重野人忽作清都梦宫墙柳色绿如染仰视修门岌飞动元章久已葬岷山安得翩翩并驰鞚春光如昔交旧少肺肝欲写谁堪共颇闻天阍有疑事通明殿下方佥议约君切勿负初心天上人间均一是

春来食不继戏作

久卧穷阎困负薪何妨扫尽太仓陈瘦如饭颗吟诗面饥似柴桑乞食身牺象未应殊断木江湖底处有穷鳞大冠长劎人看好不换茅檐一幅巾

绍兴辛酉予年十七矣距今已六十年追感旧事作绝句

常忆初年十七时朝朝乌帽出从师【与许子威辈同从鲍季和先生晨兴必具帽带而出】忽逢寒食停供课正写矾书作赝碑

独坐视老奴灌园

东窗日晚独愁予眼暗年来颇废书赖有吾家老阿对相从引水灌园蔬

雨晴风日绝佳徙倚门外

一双芒𪨗伴筇枝不用儿扶自出嬉贪看南山云百变舍西溪上立多时

又

茶酽无端废午眠杖藜信步到门前青裙溪女结蚕卦白髪庙巫催社钱

又

章老三年病方死吴翁一夕呼不醒独有此身顽似铁倚门常看暮山青【章吴皆邻人以去冬死】

春游

春风堤上草萋萋草软沙平护马蹄似盖微云才障日如丝小雨不成泥千秋观里逢新燕九里山前听午鸡追忆旧游愁满眼彩船曾系画桥西

春雨

狼籍残花满地红拥衾孤梦雨声中人生十事九堪叹春色三分二已空但有老盆倾浊酒不辞衰鬓对青铜长贫博得身强健久矣无心咎化工

又

药炉茶灶淡生涯听雨犹能惜物华蘸岸顿添三尺水沾泥不贷一城花闲摩病眼开书卷时傍危栏弄钓车稚子孤行八千里喜闻炊熟可还家【家僮自行在来报子布寒食前可到家唐人以寒食前一日为炊熟】

又

自笑平生懒是真闭门高枕动兼旬海棠千片已随水杜宇一声无复春绿酒盈樽足忘老朱樱上市正尝新今朝雨止通溪路又向沙头岸幅巾

书怀

谢客元无疾深居似有忧向空书咄咄对竹送悠悠出每思安卧归还念远游春衣典已惯斗酒不难谋

三月十六日至柯桥迎子布东还

江国常年秋雁飞吾儿远客寄书稀道途一见相持泣邻曲聚观同载归草草杯盘更起舞匆匆刀尺旋裁衣从今父子茅檐下回首人间万事非

又

我似伤禽带箭飞更怜汝作雁行稀异时恐抱终身恨此日宁知徒步归万里外应劳远梦三年前已挂朝衣断编蠧简相从老绝念功名亦未非

题施武子所藏杨补之梅

补之写生梅至简亦半树此幅独不然岂画横斜句

食野菜

野?山蔬次第尝超然气压大官羊放翁此意君知否要配吴粳晓甑香

又

万里萧条酒一杯梦魂犹自度卭郲可怜龙鹤山中菜不伴峩眉栮脯来

予十岁许即往来云门诸山今复与诸子来追念凄然

经行犹记髧髦初所至浑如过故墟桥废夕阳空鹤表碑亡春草没龟趺荒郊渺渺羊牛下丛木萧萧鸟雀呼可恨一衰今至此右?筇杖左人扶

云门道中

度岭穿林一径斜旋篝新火试新茶箬包粉饵祠寒食雨湿青鞋上若耶石鏬微泉来滴沥溪涯老木卧槎牙不须苦觅东柯谷是处云山可寄家

龙瑞

多年不蹋阳明路今日重来院院行好在千秋冯观主修廊一见眼偏明

禹寺

莫春之初光景奇湖平山远最宜诗尚余一恨无人会不见蝉声满寺时

寄题张仲钦左司盘涧

劎溪之南有佳处山灵尸之不轻付张公鼻祖晋司空谈笑得地开窗户谿光如镜新拂拭白云青嶂无朝莫伏几读书时举头万象争陈陶谢句公今仙去有嗣子关塞崎岖方叱驭山城何曾叹如斗皦皦不受世俗污君不见伾文往者势如山朝士几人无汗颜尊公遗事不须述但看当时出处间

园中晚兴

世故谁能必书生妄自期年光卷中过心事鬓边知零落花随水轮囷笋突篱晚晴山尽出徙倚独移时

送陈希周赴安福令

补吏鹤岭边尊公方玉立超遥𥬞风云余子那可及天高鬼神恶闻讣三日泣晚途见嗣子握手悲喜集乘桴掠鲸波信矣勇可习巉巉风骨峭雾不能袭谓当上台省岂复论等级如何困无津俛首临一邑顾嗟六朝民龙锺垂八十肯来野水滨半月解书笈吾杯仅容龠安得看鲸吸伫立送归鞍霁日满原隰

春晚久雨排闷

积雨暗村墟幽居杂蛙蚓泥潦欲升阶几席或生菌壮年多重膇况我抱宿疢下床蹑高屐顾影辄自哂客来入我户亦复为叹悯胡不徙高原再拜谢不敏

甲子日晴

泽国春多雨阅月殊未止皇天俄悔祸畀以晴甲子山川相炳焕桑柘郁千里垅麦行可获吴蚕亦三起床头醅瓮香大杓泻浮蚁醉醒日已晡长歌识吾喜

三月二十日儿辈出谒孤坐北窗

园林春已空陂港雨新足泥深黄犊健桑老紫椹熟丰年逋负少村社餍酒肉微风吹醉醒起和饭牛曲

又

岁月不相贷布谷忽已鸣新夏亦自佳北窗绿阴成读书老易倦披衣绕堦行摩挲桄榔杖与汝乐太平【陈希周自海外归送桄榔拄杖一枝】

春尽记可喜数事

微雨洗浮埃苍颜一笑开僧招行药圃儿报得琴材病退初尝酒春残已过灾邻家赛神会自喜亦能来【卜者谓予今春当病幸不甚验】

立夏前二日作

晨起披衣出草堂轩窗已自喜微凉余春只有二三日烂醉恨无千百场芳草自随征路远游丝不及客愁长残红一片无寻处分付年华与蜜房

老民

乞得不赀身林间号老民儿因作诗瘦家为买书贫村仆欺谩少邻翁笑语真今朝盐酪尽荠糁更宜人

又

老民无一事终日卧柴扉凿沼观鱼乐钩帘待燕归架高藤叶密土润药苗肥休退真吾分无心学息机

贫甚自励

忍病停朝药捐书省夜灯都门下第客山寺退居僧天每留幽隐人何与废兴能轻马千驷肯慕稷三升

衡门

小聚风烟外衡门水竹间疏沟分北涧翦木见南山人笑谋生拙天教到死闲犹存拄杖子遇兴即跻攀

游法云

放船三家村进棹十字港云山互吞吐水草遥莽苍沙鸥下拍拍野鹜浮两两萧骚菰蒲中小艇时来往匡山如香炉蓝水似车辋梦魂不可到于此寄遐想瘦僧迎寺门为我扫方丈指示北窗凉此味愧专享我笑谢主人聊可倚拄杖吾庐已清绝敢取鱼熊掌

舟中作

短篷揺檝莫山昏老怯年华易断魂夹港蒲声知小雨隔林绩火认孤村奉祠累岁惭家食谢事终身负国恩惟有愚忠穷未替尚余一念在元元

贫居

囊空如客路屋窄似僧寮得饭多菰米烹蔬半药苗草生初失径笋放欲干霄不道弓旌误虞人自畏招

初夏野兴

得意烟霞不讳穷一庵?寄寂寥中山从树杪参差见水过花阴曲折通闲倚胡床溯新月时停团扇受微风元知梦境无真实不待邯郸觉后空

又

披衣清晓倚阑干龟屋裁成二寸冠盆桧雨余抽嫩绿研池风过起微澜爱书自笑心常在去死悬知日尚寛回视前修似无愧不教一字入长安

又

扇堕巾欹午梦回鸣鸠又唤雨丝来数行褚帖临窗学一卷陶诗傍枕开糠火就林煨苦笋密罂沈井渍青梅艾人行复巍然出老大难堪节物催

劎南诗稿卷四十五

<集部,别集类,南宋建炎至德佑,剑南诗藁>








卷四十六



钦定四库全书

剑南诗稿卷四十六

宋　陆游　撰

孟夏方渇雨忽暴热雨遂大作

蒸溽殊未解雨来那可涯鹊惊无稳树灯暗不成花处处跃秧马家家闲水车儿童伴翁喜聚首话桑麻

小池

荷锸庭中破嫩苔清沟一派引泉来剪刀草长浮萍合无数游鱼去复回

衡门

曲径衡门短短篱槐楸阴里倚筇枝老来百事不入眼惟爱青山如旧时

海上作

厌逐纷纷儿女曹挂帆江海寄吾豪鲸吞鼍作浑闲事要看秋涛天际高

朝饥示子聿

水云深处小茅茨雷动空肠惯忍饥外物不移方是学俗人犹爱未为诗生逢昭代虽虚过死见先亲幸有辞八十到头终强项欲将衣钵付吾儿

养气

养气安心不计年未尝一念住愁边才疏屡扫朝中迹命薄翻成世外缘耐老尚能消劫石放狂聊复醉江天饱知句曲罗浮路不访初平即稚川

示友

黄卷青灯自幼童长年颇亦有新功尚嘲孟𫖮迟成佛那计辛毘不作公学问更当穷广大友朋谁与共磨砻诸君果未捐衰老鄙语人当致一通

早凉熟睡

灵台虚湛气和平投枕逡巡梦即成屋角鸣禽呼不觉手中书册堕无声百年日月飞双毂千古山河战一枰赖有莲峯遗老在白云深处主齐盟【谓陈希夷】

初夏

麦秃微寒后梅黄细雨前湖滩初集鹭堤柳未鸣蝉琴带轻阴润巾因小醉偏晚来幽兴极又上钓鱼船

夏雨

忽闻疏雨滴林梢起看油云满四郊行蚁君臣初徙穴鸣鸠夫妇正争巢筑陂处处移新稻乘屋家家补破茆堪笑此翁惟美睡孝先便腹任讥嘲

倚楼

千里江山入倚楼高吟聊复写吾忧诗书幸有先人业贫贱初非学者羞数掩槿篱端可老一杯藜粥尚何求东陂未插青秧遍且与邻翁卜雨鸠

晚兴

偶扶藜杖过傍村却倚禅床坐小轩日落鸦栖津树暗人归鹤踏钓船翻挽弓从笑识丁字刺绣终胜倚市门羮芋一杯吾自饱诸儿强为置盘飧【是日五郎等置食参倚】

又

身如病鹤谢樊笼白尽衰髯脸尚红蒲苇陂塘新涨后梧楸门巷夕阳中遗名要耐千年看快饮方夸百榼空造物闵怜君会否放教折臂老新丰

晨雨

过云生谷暗既雨却窗明低燕争泥语浮鱼逆水行山川增秀色草木有奇声处处青秧满长歌乐太平

戏作绝句以唐人句终之

雨细穿梅坞风和上柳桥山居无历日今日是何朝

又

静对煎茶灶闲疏洗药泉回头问童子今夕是何年

述怀

情怀犹是昔年人岂料侵寻八十身灯下看书方觉老花前阙酒始知贫玉非鼠朴何劳辨鱼与熊蹯各自珍万事回头已陈迹为君一笑落纱巾

闲中自咏

鹤羡清癯鸥羡闲衡门正在水云间无求尚恨时赊酒有癖应缘酷爱山细绕坡头行荦角别分泉脉听淙潺三更不睡看江月恐有高人夜叩关

晨兴

小雨过郊墟晨兴一事无残榴重结蕊新燕续生雏书细犹能读行迟渐要扶蔬畦恐芜没且复课僮奴

自诒

愈老愈知生有涯此时一念不容差身如病鹤长停料心似山僧已弃家高枕时时闻解箨卷帘片片数飞花饭余解带摩便腹自取风炉煮晩茶

又

行年髦及卧蜗庐山水登临亦已疏无可柰何犹食粟未能免俗学浇蔬蓬门时接渔樵话尘几聊存种树书强欲入城还自笑世间那有鹤乘车

西村

乱山深处小桃源往岁求浆忆叩门高柳簇桥初转马数家临水自成村茂林风送幽禽语坏壁苔侵醉墨痕一首清诗记今夕细云新月耿黄昏

渔父

楚江茫茫新雨霁残云蹙作鱼鳞细老翁短楫去若飞我欲从之已天际从之不可况共语醉眼知渠轻一世直钩去饵五十年此意宁为得鱼计

放歌行

少年不知老境恶意谓长如少年乐朝歌夜舞狂不休逢人欲觅长生药三二十年底难过屈指朋侪余几个就令未死身日衰朱颜已去谁能那人间万事如奕棋我亦曾经少壮时儿曹纷纷不须校岁月推迁渠自知

苦贫

老作清时版籍民深耕迨及故山春熟思岂是天贫我妄计还忧鬼笑人但使甑中余麦饭何妨涧底采荆薪此穷正坐清狂尔莫向瞿昙问宿因

晨起至参倚斋示子聿

似仙犹火食比古未巢居老子麤全节小儿能着书下帘留乳燕投饭出潜鱼幸好隆中客无为起草庐

夏夜对月

薄云归欲尽残雨久犹滴月入疏林间庭户粲珠璧梅天苦蒸郁爽气始此夕岂无一舴艋放浪江天碧散发黄鹤楼醉弄白玉笛真当舞鱼龙讵止裂金石

夏夜

酒力初消睡未厌卧看香缕绕疏帘月高栖鹊重移树风劲流萤自入檐长夏迢迢秋尚远孤愁冉冉病相兼老人本是山中客扫迹元非畏楚钳

五月十日晓寒甚闻布谷鸣有感

弊袴久当脱短褐竟未送【吴中谚语曰未吃端五粽布袄未可送俗谓典质曰送】老怯五更寒重衾拥残梦群虱方得意饱血藏衣缝竹簟何时陈纨扇殆无用长夏亹亹来岁月疾飞鞚妄怀畎亩忧太息欲谁控

老叹

人生易衰老万事海涛翻但恨芳尊迮宁悲雪鬓繁诸儒轻古学遗虏盗中原有语谁能听毋矜舌尚存

闭户

收身归死镜湖傍闭户悠悠白日长巷僻断非容驷路肠枯那有蹴蔬羊书生正可蹈东海世事漫思移太行睡起不知天早暮坐看萤度篆盘香

长饥

病卧穷阎负圣时本来吾道合长饥朝不及夕未妨乐死何如生行自知早年羞学仗下马末路幸似泥中龟烟波一叶会当逝吹笛高人有素期

山斋书事

山榴子结又重开巢燕雏飞却续回【燕有三生雏乃去者】雨足人畦千顷稻日长风舞一庭槐浩歌纵酒愁仍在作意观书睡已来常恨流年不相贷若为更着暮蝉催

赠道流

卖药会稽市不知今几年身常杂庸保世果有神仙醉?簪花舞渔舟听雨眠放翁独识子肯向俗人传

避暑松竹间

双松五丈高万竹一尺围上有林蝉鸣下有磵鸟飞正午不见日我来每忘归清诗忽陈前永与世俗违直北有异境烟汀连钓矶何当霜雪时散发槲叶衣

连日大雨门外湖水渺然

趁朝把笏着乌靴不似归来买短蓑尚鄙朱公养鱼术肯为甯戚饭牛歌逢时有命求何益触事无心得最多乐处却嫌儿辈觉出门十步即烟波

午睡

槐楸阴里绿窗开天与先生作睡媒流汗未干衣上雨大声已发鼻端雷枕镌松石分琴荐簟织风漪取笛材却起岸巾看汲井人间车马正氛埃

穷居

厄穷心自乐寂寞道常尊老病频辞客嬉游不出村淖糜均列鼎徒步当华轩不但终吾世犹堪遗子孙

梅雨

残雨收还滴低云去复留护雏怜弱燕唤妇笑鸣鸠碓米舂初滑园蔬摘复抽谁知泥没踝也有客相求

村居书事

困厄难希饱暖家未妨随事作生涯白盐赤米已过足早韭晚菘犹恐赊鸭放竞浮新涨水牛归正及暝栖鸦年余七十方辞禄敢望高人挂齿牙

闲中信笔二首其一追和陈去非韵其一追和王履道韵

我看浮名如脱发誓墓收身老岩穴座延穷鬼心不疑𬬻锤横财渠自别乐哉今为八十翁神交园绮商山中烹葵剥枣及时序烂醉黍酒歌豳风

又

小江之上千峯立潮回艇子争来集飘风忽起白浪高急雨横吹绿蓑湿岁丰斗酒才百钱茆店无人惊醉眠醒来径入乱云去异日出看东封年

题斋壁

镜水西头破茅屋绍兴初载旧书生门无车马终年静身卧云山万事轻三釜昔伤贫藉禄一?今幸老为氓断蓬不是无飞处莫与飘风抵死争

夏日杂题

疏疏窗似秋蛩室叠叠书如春鹊巢大耋何妨尚弦诵小诗时亦杂诙嘲

又

耽耽丑石罴当道矫矫长松龙上天满地凌霄花不扫我来六月听鸣蝉

又

情怀万里长征客身世连床旦过僧熟计书空成咄咄不如任运去腾腾

又

一枝黎峒桄榔杖二寸羊城蝳蝐冠万里来为老人夀始知天地不胜寛

又

天随手不去朱黄辟蠧芸编细细香今夕短檠须暂设北窗风雨送微凉

又

身闲欲出无如懒酒薄虽倾不敌愁残暑从今无一月剩储诗思待新秋

又

憔悴衡门一秃翁回头无事不成空可怜万里平戎志尽付萧萧暮雨中

又

衰疾沉绵短鬓疏凄凉圯上一编书中原久陷身垂老付与囊中饱蠧鱼

夏雨叹

蜗舍入门楣触额黄泥壁作龟兆坼雨多?水欲上阶卧听凫鸭声拍拍日高籴米奴未回坐知薄饭未容索仕羞捷径耕不力自取囊空欲谁责富贵危机复可畏世间果无第一策虽然胸中有事在片言可夀天下脉

物外杂题

市墟沽斗酒独酌复高歌一笑语观者比君更事多

又

当年下沔鄂回首几秋风景物浑如昨千帆落照中

又

晓入姑苏市阊门系短篷老人元不食买饼饲山童

又

送客停山步寻僧立寺门青鞋惯泥?却爱雨昏昏

又

粉堞临江渚朱桥枕市楼长吟策小蹇又度一年秋

又

饲驴留野店买药入山城兴尽飘然去无人识姓名

又

高城今旷野比屋昔朱门道上传呼过遥遥几世孙

又

过市摩双眼惊嗟阅盛衰朱楼倚霄汉曾见始成时

过村舍

碓舍临山路牛栏隔草烟问今何岁月恐是结绳前

书卧初起书事

岁华病思两侵寻静看槐楸转午阴待睡不来聊小憩锻诗未就且长吟还山久洗天涯恨谢事新谐物外心忽有故人分禄米呼儿先议赎雷琴

夜雨有感

断虹不隔江郊雨【东方虹见则雨止俗语谓之隔雨今岁独不尔】一盏昏灯夜半时多感生悲那为酒积衰成瘦错冤诗空阶点滴何由止倦枕凄凉只自知平日故人零落尽寄书谁与叙暌离

偶作夜雨诗明日读而自笑别赋一首

俗情向者未全忘洗以萦帘一缕香得失故应常浩浩是非正可付苍苍残蝉不断知秋近双燕归来伴昼长谁识龟堂新力量东家却笑接舆狂

舍西晩眺示子聿

秋涛常记犯灵胥季子双髦尚髧如薄饭不为明日计短檠相对十年余嗟予久合堕鬼录怜汝犹能读父书西望牛头渺天际永怀吾祖起家初【牛头山在小江西北有先太傅读书堂尚存】

自讼

年少寜知道废兴抟风变化羡鲲鹏贪求但欲攀分寸痛定方惭乞斗升灵府已能澄似水俗缘更觉薄于僧挂冠且喜身萧散二顷宁须退可凭

读唐人乐府戏拟思妇怨

一自门前征马嘶此心常与断云西双飞空羡雉朝雊独泣忍闻乌夜啼辽海昼昏尘漠漠杜陵春到草萋萋孤愁可为邻姬说只有临樽醉似泥

南堂纳凉

环坐列胡床儿曹共此凉风生桐叶坠露下稻花香老幸返初服穷宜归故乡已无缨可濯清啸对沧浪

又

浴罢闲无事悠然寄一床水风凉醉颊松月上虚廊岸久乌纱侧熏余细葛香今宵一美睡何止傲羲皇

中庭纳凉

红映衡门夕照明翠浮村巷暝烟生摇摇楸线风初紧飐飐荷盘露欲倾数酌浊醪留客醉一编疑义与儿评须臾散去人声寂独数城头长短更

又

散发江天懒出游衡门日落锁梧楸火云突兀方蒸暑银汉纵横已报秋熠熠露萤黏径草冬冬漏鼔下谯楼追凉明日无奇策聊向林间卜雨鸠

待旦

东方星磊磊西舍鸡喔喔万虑集五更吾睡无由着世事如饮酒不献自无酢开窗起危坐送月西南落

又

是身如浮烟久聚要当散吾年七十七寒暑凡几换夏夜亦自佳何必厌挥汗推枕坐南窗悠然待清旦

晨兴

冬夕宜晩睡夏日思晨兴磊落明星高苍凉朝日昇正襟坐堂上有几不敢凭陈前圣人书凛如蹈渊冰平生不苟利岂独畏友朋长饥君勿诮人各有不能

又

欲晓不能寐亟起坐北堂斋庄对断简左右陈朱黄湛湛一池墨袅袅半篆香老生不自逸幸此夏日长奇哉长头儿好勇不可当安得数年健与儿讲虞唐

晚凉述怀

末学常忧堕吝骄晩知鹏鷃本逍遥屏医却药疾良已破械空囹盗自消父子终身美藜藿交游大半是渔樵衡门日落清风起又着藤冠度野桥

湖塘晩眺

绿树暗村墟青山绕草庐奉祠神禹旧驰道暴秦余浦色沉烟网畦声入雨鉏清秋又如许幽愤若为摅

又

病起闲无事时来古渡头烟中卖鱼市月下采莲舟帆鼔娥江晩菱歌姥庙秋长吟无杰句聊以散吾愁

小集

乌桕遮山路红蕖满野塘病苏身渐健秋近夜微凉杯酌随宜具渔歌尽意长儿曹娯老子团坐说丰穰

出门与邻人笑谈久之戏作

少时已叹少驩娯衰病经旬一笑无今日出门逢父老欣然随众强卢胡

又

暮霭昏昏半掩扉偶逢邻叟荷鉏归且令闲说乡村事莫问渠言是与非

又

菽水欣欣每尽欢仁贤不必袭衣冠出门邂逅移时语未害龟堂取友端

又

屋角时闻黄犊鸣相逢但可说春耕一言误及城中事议罚应须便酌觥

鱼池将涸车水注之

清波溜溜入新渠邻曲来观乐有余试手便同三日雨满陂已活十千鱼喜如雷动风行际快若天开地辟初万物但令俱有托吾曹安取爱吾庐

一齿动摇已久然余皆坚甚戏作

病齿元知不更全漂浮杌?已三年一朝正使终辞去大嚼犹能尽彘肩

晩至新塘

青鞋随意出柴荆聊向南塘曳杖行归鸟已从烟际没断虹犹在柳梢明城头层塔凌空立浦口孤舟并岸横向道有诗浑不信为君拥鼻作吴声

夜泛湖中

水鸭䴔䴖拍拍飞菰蒲深处弄烟霏唤回二十年前梦半醉姑溪棹月归

立秋后作

宋玉悲秋千载后诗人例有早秋诗老夫自笑心如石三日秋风漫不知

览镜

此头那可着貂蝉瘦似骑驴孟浩然一事比渠差省力闭门无句与人传

早秋南堂夜兴

水注横塘藻荇香候虫唧唧满空廊风前落叶纷可扫天际疏星森有芒夜漏渐长愁少睡秋衣未制怯新凉明朝却有欣然处写得黄庭又几行

菱歌

海内知心人渐少眼前败意事常多问君底事浑忘却月下菱舟一曲歌

闻角

河白如银天淡青角声中有玉关情早知送老桑麻野悔失安西万里行

湖堤

新月纤纤淡欲无时闻鱼跃隔菰蒲篮舆小放湖堤上信有人间白玉壶

秋旦

将旦溪风急新秋天宇寛凉生竖裁褐爽入缩缝冠拊翼鸡频唱争枝雀正讙一箪吾已足芋豆亦加餐

龟堂晨起

培火螭炉起宝熏滴泉鏊研聚玄云屏围燕几成山字簟展凉轩作水纹绝口不谈浮世事洗心聊策退居勲耄年犹健非无自一卷丹经受郑君

柳桥秋夕

柳疏桥尽见水落路全通衣杵家家月渔舟浦浦风眼明无俗物步蹇有枯筇野逸谁能那悠然西复东

道室杂题

早访丹砂上岣嵝晚提河????溯崑仑阴符后出君无忽三百奇文要细论

又

闻说湖中有钓舟烟波出没杂轻鸥一声清啸去已远我欲从之何处求

又

山中有草名长生丹砂可死金可成服之刀圭齿发换要看东封告太平

又

勘书窗下松明火采药溪头槲叶衣只在人间人不识秋风又见雁南飞

剑南诗稿卷四十六








卷四十七



钦定四库全书

劎南诗稿卷四十七

宋　陆游　撰

儒生

儒生安义命所遇委之天用可重九鼎穷宁直一钱虽云发种种未害腹便便高卧茅檐下羮藜法不传

秋夜

老病睡眠少如斯秋夜何长庚未配月织女已斜河莎径虫吟苦柴门叶落多谁知穷甯戚不作饭牛歌

寺阁

三髽初得牧牛童两扇新成钓舸篷偶访野僧过射的却冲微雨上樵风登山未减青鞋兴到手俄惊绿酒空自笑此身犹健在试凭重阁送飞鸿

秋暑夜兴

寂寂空廊络纬鸣消揺岸帻近南荣闲眠簟作波纹冷新浴衣如蝉翼轻微雨已收云尽散众星俱隐月徐行呼童持烛开藤纸一首清诗取次成

渔父

千钱买一舟百钱买两桨朝看潮水落莫看潮水长持鱼换盐酪县郭时上下亦或得浊醪不复计瓶盎浩歌忘远近醉梦堕莽苍玄真不可逢悠然寄遐想

省事

车马声都绝比邻迹亦疏浅倾家酿酒细读手钞书薄饭惟羮芋闲游不借驴有时还自笑省事更谁如

新凉书怀

乌帽围寛带眼移闭门惯忍日长饥文章虽愧声名误志节宁随血气衰天地无私非困我圣贤可学有余师短檠正叹经时别凉入郊墟喜可知

又

药物扶持病少苏残年不恨老菰芦潦收溪椵鱼争售岁乐村场酒易沽无日桤林无坠叶【桤木自夏至秋日有落叶不可胜扫】有时燕户有新雏【今年燕屡生雏七月望犹未止】秋风剩起扁舟兴安得州家复镜湖

又

邻曲今年又有年垂髫戴白各欣然先输官庾无逋赋共赛神祠有社钱退傅寄声情缜密【连得周丞相书细字满幅】晦翁入梦语蝉聨【昨夕梦朱元晦甚欸】灯前细与儿曹说蠧简犹堪数世传

又

山川遗迹晋唐余水竹相望许洛居【朱希贞尝言山阴富水竹有洛阳许下气象】一齿屡揺犹决肉双眸虽涩尚耽书郊原夜夜驱耕犊村店时时秣蹇驴客问若为娯老境吾儿未与短檠疏

七月十七晚行湖塘雷雨大作

电火雷轰下九关我行莫出郊原间鬅鬙暗树类奇鬼突兀黑云如坏山江潮默应鳗岫溢铁鏁自脱梅梁还今夕虚檐泻悬瀑预知高枕听淙潺

七月十八夜枕上作

电掣光如昼雷轰意未平乱云俄卷尽孤月却徐行露草蛩相语风枝鹊自惊一凉吾事足美睡到窗明

梅市

梅市柯山小系船开篷惊起醉中眠桥横风柳荒寒外月堕烟钟缥渺边客思况经孤驿路诗情又入早秋天如今老病知何恨判断江山六十年

秋思

利欲驱人万火牛江湖浪迹一沙鸥日长似岁闲方觉事大如山醉亦休衣杵相望深巷月井桐揺落故园秋欲舒老眼无高处安得元龙百尺楼

小舟湖中夜归追和孟浩然夜归鹿门歌

山光渐淡川气昏急雨乱打荷叶喧小舟横掠湖边村人家收网半闭门吾庐未见见堤树舟人指点孤灯处蒲丛姑恶最可哀冲雨飞鸣背人去

酒尽

饮酒但饮湿吾闻之老坡渠非惜酒钱无如久穷何我穷乃过之空罍倒余湿日来弥可笑湿亦不可得平生忍饥多得饭已有余父子茅檐下清坐谈诗书

焼香

宝熏清夜起氤氲寂寂中庭伴月痕小斮海沉非弄水旋开山麝取当门蜜房割处春方半花露收时日未暾安得故人同晤语一灯相对看云屯

自述

寄怀鱼鸟卧烟汀结友松筠醉草亭拜赐龟章纡旧紫【予蒙恩锡服箧中有守郡时故袍用以拜命】养成鹄鬓扫余青遗经在椟传家学大字书墙作座铭浪迹江湖遂终老此身何啻一浮萍

又

意望天公本自廉甘餐美睡偶容兼一生忧患如山重此日安闲抵蜜甜拙宦虽无齐虏舌早归亦免楚人钳但余一味疏慵在储药千斤未易砭

风雨

风揺北斗柄欲折雨溢天河浪正生一盏昏灯北窗下腐儒未辍读书声

白露前一日已如深秋有感

匹马曾防玉塞秋岂知八十老渔舟非无丈二殳堪请只恐傍人笑白头

又

护塞宁须右北平拂云祠是受降城谁知此志成虚语白首灯前听雁声

东村晚归

蜀道还吴?已丝历年二纪固应衰宁知病思沉绵日又见秋风揺落时锦雉白鱼供野饷青林红树入新诗东村寂寂风烟晚酒挂驴肩又一奇

秋望

快哉一雨洗浮尘却喜郊原霁色匀野火已亡秦相?江涛犹托伍胥神登临顿觉清秋早流落空悲白发新东望思陵郁葱里老民犹及见时巡【游尚能记高皇建炎巡幸】

郭西

鹊下川原黑船行浦溆空桥灯揺水影楼角散天风野眺飞埃外渔歌冷翠中不须嘲病翼要是脱樊笼

舍北

支径秋原上衡门夕照中野烟山半失溪涨浦横通?秃难藏老衣穿可讳穷浩歌终自得心事寄冥鸿

夜坐示子聿

久客诚当去无心偶小留扫空闲梦想阅尽旧朋俦学术非时好文章幸自由【苏黄门赠侄孙元老诗有云从此文章始自由】不嫌秋夜永问事有长头

柳桥晚眺

小浦闻鱼跃横林待鹤归闲云不成雨故傍碧山飞

秋兴

秋风吹我夜植杖溪桥侧木叶虽未凋惨澹无颜色

又

功名不垂世富贵但堪伤底事杜陵老时时矜省郎

又

秋暑势已穷风雨纵横至白鹭立清滩与我俱得意

又

胸中万卷书一字用不着归休始太息竟是为农乐

又

酌酒桑阴下邠风入醉歌何须绳检外名教乐还多嘉泰辛酉八月四日雨后殊凄冷新雁已至夜复风雨不止是岁八月一日白露

残暑方炎忽痛摧无情风雨亦奇哉但嗟不为贫人计未动秋砧雁已来

又

仲秋四日雁横天闲户垂帷意已便方叹今年时候早夜深风雨更凄然

近村民舍小饮

秋风吹细雨萧然濯炎炽老夫疾顿平甘食仍熟寐春物财几何揺落已复至昔人喻死生谓若屈伸臂愚公顾不灵白首没荣利嗟予幸学道了此直差易三拜散人号退志获早遂弦歌万二千尽力不能祟瘦驴骨可数渺渺入空翠霜蟹初把螯丝莼小添?平生笑巨君老啮干肉糒异味幸满前万事付一醉

闲适

饮酒不至狂对客不至疲读书以自娯不强所不知一窗袖手坐往往昼漏移初非能养生简事颇似之四时俱可喜最好新秋时柴门傍野水邻叟闲相期

又

陆子居山阴杜门辄经年有时思出游两屦凌风烟长镵斸灵苗大瓢挹飞泉眼长不及寸能着万里天不饮颜常丹不食腹果然金丹六弃置我是地行仙

夜归

今年寒到江乡早未及中秋见雁飞八十老翁顽似铁三更风雨采菱归

又

芡浦菱陂夜半时小舟更着疾风吹青荧一炬枫林外鬼火渔灯两不知

自咏

宦游畴昔遍天涯万里东归岁月賖古道泥涂居士𪨗荒畦烟雨故侯瓜园公谿父逢皆友野寺山邮到即家病思渐轻重九近又将乌?挿黄花

老叹

一齿危将堕双瞳久已昏谋生赖蔬圃养拙闭柴门多病从来惯虚名不足论自怜余一念犹欲济元元

秋社

雨余残日照庭槐社鼓冬冬赛庙回又见神盘分肉至不堪沙雁带寒来书因忌作闲终日酒为治聋醉一杯记取镜湖无限景苹花零落蓼花开

晨起

鸡已参差唱窗才昽明高林风不止丛竹露如倾梦为多难记诗缘懒少成晨兴了无事散发绕堦行中夜睡觉两目每有光如初日历历照物晁文元公自谓养生之验予则偶然耳感而有作

人情所愿欲莫若贵与富是皆有命焉非力可成就予昔未有闻无与发其覆趦趄强干禄时命适大谬方行虵当道未至?已嗾适燕乃南辕之楚顾北首风波起平地两耳厌嘲诟陇蜀万里余数遍道傍堠六十归为郎数月草章奏夫岂或使之击去惟恐后嗟彼亦何心喜愠出邂逅还山惟自讼衡茅屏幽陋乘除得少健上下历岩岫得饱岂复择百口同饭糗寒龟久犹息野鹤老益瘦又如已放马宁当梦华厩造物念途穷畀以樗栎夀虽无熊鸟术坐空阴阳寇两眦若有光夜视如正昼物生禀定数此语闻自旧置冰鸟覆翼弃野於菟谷偶然当后死鬼录自遗漏山陂粟屡收池水麻可沤邻父相欢娯席地醉醇酎

钱道人不饮酒食肉囊中不畜一钱所须饭及草屦二物皆临时乞钱买之非此虽强与不取也

万里飘如不系船空囊短褐过年年食时无饭芒鞋破只向街头旋乞钱

又

误辱君王赐镜湖身随鸥鹭寄菰蒲行年八十犹强健欲伴先生去得无

枕上

呼儿初夜上门关怕冷贪眠自笑孱月色横分窗一半秋声正在树中间莫年不复樽前乐浮世无如枕上闲链句未安姑弃置明朝追记尚斑斑

山园书触目

山近云生易人稀鸟下频瘦篁穿石窍古蔓络松身熟摘岩边果干收涧底薪经过不相识唤作避秦人

苦贫戏作

五穷作?不容支蝉腹龟肠旋过时客散难求门外辙衣穿徒有?边丝儿能解事甘藜藿婢苦无薪睨扊扅箕踞浩歌君会否书痴终觉胜钱痴

秋晓书感

天公息我半生劳寄傲江湖亦足豪淡尽月痕知夜艾飘残桐叶喜秋高读书时亦挂牛角对酒正须持蟹螯纵有故人终自绝安能从汝望绨袍

秋夜

抱病齿发非阅世城市换朋侪冢累累在者亦云散穷居懒出户俯仰秋已半疏钟到倦枕微火耿幽幔平生疑着处忽若河冰泮百年寓逆旅万事真既灌纷纷彼方寱袖手不须唤萝月忽满窗悠然付长叹

村舍

筱屋枫林下【山中人以筱覆舍厚密过于茅】柴门芡浦旁先鸣鸡腷膊徐上日苍凉服药贫宁辍观书老有常仍须教童穉世世力耕桑

又

生理嗟弥薄吾居久未完蝶飞窗纸碎龟坼壁泥干小雨牛栏湿微霜碓舍寒晚禾虫独少邻里共相寛【今年晚禾苦虫蛇予乡独免】

天凉时往来湖山间有作

万壑千岩自古传青鞋布袜更谁先泛舟菰脆鲈肥地把酒橙黄橘绿天秦?旧碑荒草棘禹书遗穴惨风烟谁知陆子登临日已近浮生八十年

雨夜叹

秋雨何曾住一滴老夫危坐欲三更开元贞观事谁问温洛荣河尘未清丰年犹有饿死虑破屋自爱读书声刺经作制岂不美无奈人间痛哭生

病足昼卧梦中谵谆乃诵尚书也既觉口占绝句

唐虞已远三千岁每诵遗书涕泗澘济济九官十二牧我独不得居其间

又

人能不食十二日【赵岐柳开皆尝不食十二日不死】惟书安可一日无唐虞虽远典谟在病卧蓬窗时嗫嚅

新买啼鸡

峩峩赤帻声甚雄意气不与其曹同我求长鸣久未获一见便觉千群空主人焼神议已决知我此意遽见从秋衣初缝惜不得急典三百新青铜怜渠亦复解人意来宿庭树不待笼狐狸熟睨那敢犯萧萧清露和微风五更引吭震户牖横挺无复须元戎明星已高啼未已云际腾上朝阳红老夫抱病气已索赖汝豪壮生胸中明朝舂黍得碎粒第一当册司晨功

幽栖

幽栖少人客积病得衰残身纳分司禄儿须远次官新寒换衣典闲日借书观更叹秋来瘦晨兴觉?寛

又

自卜幽栖地频惊岁月移乡邻崇礼让子弟习书诗喔喔鸡鸣树狺狺犬吠篱谋生已过足富贵亦何为

秋日杂咏

都门初出若登仙弄水穿云喜欲颠只恐光阴已无几不知又过十三年

又

五百年前贺季真再来依旧作闲人一生看尽佳风月不负湖山不负身

又

菰蒲风起暮萧萧烟敛林疏见断桥白蟹?鱼初上市轻舟无数去乘潮

又

叶底珍禽不受呼弄风小蝶点残芜舍南舍北秋光好到处皆成一画图

又

红苋如丹照眼明卧开石竹乱纵横骚人见处终然别只说清秋采落英

又

桐叶吹残柳亦稀溪头倚杖立斜晖谁知老子无穷喜待得吾儿小艇归

又

久雨初晴喜欲迷青鞋踏遍舍东西忽然来到柳桥下露湿蓼花红一溪

又

十里秋风画角哀夕阳光景亦佳哉正疑白鹭归何晚一片雪从天际来

望永阜陵

龙飞回首尚如新忽阅人间四十春圣主已严天上驾孤臣归作道傍民倾河尚恨难供泪卫社何由得致身独立秋风吹白发感深肝胆漫轮囷

排闷

悠然不觉岁时迁楚水枫林系钓船贫悴只如行卷日衰迟忽过挂冠年闲游野寺骑驴去倦拥残书听雨眠赖有一筹差自慰小儿笔墨日翩翩

秋日晨起

翻树鸦知旦横空雁戒寒但欣苏肺渇未暇议衣单粥鼎汤初沸香篝火半残读书心渐懒顾影一长叹

出游暮归戏作

终年兀兀复腾腾眼看朱门几废兴造物偶容穷不死众人共养老无能逢山自有闲游侣入寺宁无淡话僧莫道归来却岑寂小儿同守短檠灯

自诒

荒圃风烟入荷鉏孤村巷陌看骑驴少年曾纵千场醉老境惟存一束书作意买山虽已矣忍惭乞米独何欤所欣肺病秋来减白发萧萧可自梳

予出蜀日尝遣僧则华乞籖于射洪陆使君祠使君以老杜诗为籖予得遣兴诗五首中第二首其言教戒甚至退休暇日因用韵赋五首

我幼入家塾结发知苦心稍长谬闻道笃守至于今淡然朱丝弦三叹有遗音讵敢负所学枉尺求直寻彼哉孔光辈千载污儒林

又

童子丹元家湛然居灵府世人不少悟役役徒自苦江湖岂不广鱼乃投数罟是身如璞玉要经大火聚万卷读丹经熟能精去取

又

少壮不自料慷慨志四方谢病还故山始觉白日长命薄类蝉翼功名安可望狐狸不足间力不当豺狼惟有卧钓船仰看白鹭行

又

孤云起江郊万木酣天风水鸟何所恨终夜号菰丛我兴视中庭北斗挂寒空谁言秋夜长明星已生东丈夫老忧国百虑蟠胸中

又

我昔游青城万仞穷跻攀巢居上官翁许我分半山且言牡丹平可卜茅三间报国未能忘承诏遂东还蹭蹬意何成看云徒汗颜

悲歌行

有口但可读离骚有手但可持蟹螯人生堕地各有命穷达祸福随所遭嗟予一世蹈谤薮汹如八月秋江涛尊拳才奋肋已碎曹射箭尽弓未弢形尫骨悴吹可倒摧拉未足称雄豪一身百忧偶得活残年幸许归蓬蒿时时照水辄自笑霜颅雪颔不可薅脱身仕路弃衫笏如病癣疥逢爬搔见事苦迟已莫悔监戒尚可贻儿曹勉骑款段乘下泽州县岂必真徒劳

秋夜读书

门前客三千帐下兵十万人生可意事随手风雨散不如一编书相伴过昏旦岂惟洗贫病亦足悍患难老夫垂八十岩电尚烂烂孤灯对细字坚坐常夜半吾儿幸能继书亦未残断安知不遭时清庙荐玉瓒不然老空山亦足化里闬我死斯言存观者有追叹

对食戏咏

一饱欣逢岁小穰时凭野饷诳枯肠橙黄出臼金韲美菰脆供盘玉片香客送轮囷霜后蟹僧分磊落社前姜秋来幸是身强健聊为佳时举一觞

怀昔

偶住人间日月长细思方觉少年狂众中论事归多悔醉后题诗醒亦忘鼍作鲸吞吁莫测谷堙山堑浩难量老来境界全非昨卧看萦帘一缕香

偶得双鲫

今朝溪女留鲜鲫洒扫茅檐旋置樽养老不须烦祝鲠从来楚俗惯鱼飧

又

酒兴森然不可回重阳未到菊先开一双鱍刺明吾眼催唤厨人斫鲙来

秋怀十首以竹药闭深院琴樽开小轩为韵

我非王子猷赋性亦爱竹舍外地十亩不萟凡草木长吟杂清啸触目皆此族更招竹林人枕藉糟与曲

又

短裘入重云长镵求灵药人参四体具狗杞群吠恶采实去条枚摘花弃跗萼长啸忽蹑空天台赴幽约

又

惟王居法宫玉帛来四裔一朝启戎心边城或昼闭养生能体此皆可阅千岁利欲喜乘人日夜勤自励

又

饮酒可不病自酌随浅深处世可无患惟勿欺此心此心实通天一念天所临子能守吾言可度豺虎林

又

吾道久寂寞不绝如一线至人隐市尘我辈何由见安得世外士与之共谈宴僧话亦或佳聊可过竹院

又

小人方盛时瓦砾视黄金及其大势去或不遗一簪郿坞今尚存遗戒岂不深所以栗里翁惟蓄一素琴

又

世事本何常贺吊更在门弃为沟中断亦何羡犠樽祸福要其终愚智始可言君看骊山墓何若杨王孙

又

今日天微寒处处菊花开永怀杜拾遗抱病起登台古路逢僧过湿云闻雁来我亦秋风客诗成有余哀

又

天镜环千峰苍翠立云表渔舟破浪来泛泛一叶小云门若耶间迨此素秋杪登览不可迟去若孤鸿矫

又

丈夫素所学致主齐羲轩恨无同志人徒欲起九原痛哭惊世俗着书成空言岁月去衮衮吾其死空村

示客

枳缚藩篱荆作门萧条何以致诸君归休正得求吾志老病犹能诵所闻紫蟹迎霜径盈尺白鱼脱水重兼斤一杯潋滟无辞醉秋稼登场合策勲

秋晚村舍杂咏

村巷翳桑麻萧然野老家园丁种冬菜邻女卖秋茶啄木矜奇服牵牛蔓碧花一樽虽艹艹笑语且喧哗

又

秋晚年中熟湖乡未寂寥步头横画舫柳外出朱桥潮壮知多蟹霜迟不损????家家新酿美邻里递相邀

卧病累日羸甚偶复小健戏作

病忽迨旬日衰如增十年难求秦缓药空负宋清钱微火秋先跨闲房昼亦眠偶賖书鬼录遇酒又陶然

又

伏枕濒九死下床如再生幸回蒿里驾犹作越吟声拂几嗟尘积开书觉眼明淖糜方自养未敢忆南烹

又

行年当大耋卧病涉高秋丸药作奇验俶装仍小留轻沤元泛泛破屋已飕飕尚有江湖兴沙头问钓舟

劎南诗稿卷四十七

<集部,别集类,南宋建炎至德佑,剑南诗藁>








卷四十八



钦定四库全书

劎南诗稿卷四十八

宋　陆游　撰

纵笔

莫笑畸翁迫耄期从来不许俗人知系船惯听巴东雨画策曾从渭北师袖剑客同楼上醉烂柯人看洞中棋如今更欲沧溟去鲸浪浮天信所之

又

常笑相如赋上林肯为子政铸黄金心光自发谁能障踵息无声不厌深揺齿复牢堪决肉枯颅再茁已胜簪老松涧底虽终弃霜雪元知不解侵

又

拖得乌藤到处行看山看水眼犹明但期少健游潼华岂必长生似老彭一緉青鞋吾事了半甔绿酒万缘轻安知不作希夷叟生长兵间老太平【予生于宣和末遇世难间关东归又避地数年】

又

未说无功爵位叨昔人所畏在功高印如斗大宁常保劎拄颐长秪自劳酒社极知身可隐猎场犹得气差豪世间见透浑无事狐貉安能诧缊袍

村兴

折花持博酒种菜卖供家请药人何壅争棋客正哗渔翁足踸踔牧竖手丫义短景匆匆晚横林又宿鸦

赛神

岁熟乡邻乐辰良祭赛多荒园抛鬼饭高机置神鹅【村人谓祭神之牲曰神猪神鹅】人散丛祠寂巫归醉脸酡饥鸦更堪笑鸣噪下庭柯

小立

红树园庐晚碧花篱落秋荒陂船护鸭断岸笛呼牛酒贱村村醉山寒寺寺幽聊须岸乌帻小立埭西头

穷老

穷老宁须叹吾生得已多风埃弃朝帻烟雨弄渔蓑富屋乌爰止闲门爵可罗人生只此是得酒且高歌

晚步舍东

篱槿花开柿叶丹土沟东去过牛栏艹烟漠漠天将暮布褐萧萧客正寒

述野人语

白米干薪好井泉甘餐美睡若登仙从来不惯尝盐酪席下何须有一钱

又

重重大布敌风霜篱外桑阴五月凉软饭一盂千万足那知世有郭汾阳

戏畣野人

日饮云根一脉泉知君骨相自应仙曲肱闲卧茅檐下买断南山不用钱

又

木叶凋疏天欲霜老怀多感易凄凉得君数语开人意径就湖桥醉夕阳【湖桥有村店酒甚美】

建安陈希周官海南为予致两拄杖其一促节竹其一桄榔也

雨渍岚侵藓晕重石砮楛矢正相同取从万里鲸波路来伴三山鹤发翁雪【一作云】上有时留醉草花前随处打残红化龙径去吾何憾且与人间作岁丰

排闷

弃官谓逍遥劳苦殊未既荒畴须垦辟破屋欠涂塈疾深药难求食尽谷暴贵安能作经营但觉睡有味秋高霜露逼更苦薪炭费虽云未遽死饥冻亦可畏颇思从李广小猎聊吐气复恐灞亭归邂逅逢醉尉

九月十二日折菊

黄菊芬芳绝世奇重阳错把配茰枝开迟愈见凌霜操堪笑儿童道过时

表侄江垧种竹名筠坡来求诗

奉常遗绪冷如秋闭户知君颇好修千里可嗟妨晤语两书犹喜免沉浮但令有竹能医俗何患无天可寄愁一事却须常自勉勿容凡子得同游

微雨

晡后气殊浊黄昏月尚明忽吹微雨过便觉小寒生树杪雀初定草根虫已鸣呼童取半臂吾欲傍堦行

秋晚寓叹

荷叶枯已尽菊花残更香带酲尝野橘和梦听啼螀?畔流年速灯前旧话长寒龟且未死不必恨搘床

又

野处仍多病经年无与游僧庸几市井医傲过公侯不睡愁逢夜无衣怯到秋一端聊自慰问事有长头

又

幽梦鸡呼觉孤愁雨滴成天高那可问年往若为情孱敌犹遗育神州未削平登高西北望衰涕对谁倾

又

老叹交朋尽闲知日月长着书终覆瓿得句漫投囊霜树昏鸦黑风帘小蝶黄村醪如水薄也复畣年光

又

十里丹枫岸三家小麦村山多妨极目秋晚易消魂火举船过埭人行犬吠门穷愁已如许那更雨昏昏

又

行年垂大耋久矣少朋俦旧事同谁说新诗或自酬废书眠过日泥酒醉经秋迟速皆当死时来莫预愁

秋晚湖上

已过西成赛庙期家家下麦不容迟夕阳遍野人归后秋水生滩鹭集时灵药不治怀抱恶好诗空益鬓毛衰从来未识苏司业愁绝西风满酒旗

纵游归泊湖桥有作

西蜀东吴到处游千岩万壑独吾州短篷载月娥江夜小蹇寻诗禹寺秋村酒可賖常痛饮野人有兴即相求何由唤得王摩诘为画湖桥一片愁

九月十八日至山园是日颇有春意

乌藤真好友伴我出荆扉落叶纷如积鸣禽暖不归露浓松鬛长土润术苗肥未尽幽寻兴还家趁夕晖

明日又来天微阴再赋

乌桕赤于枫园林九月中天寒山惨淡云薄日曈昽旋摘分猿果寛编养鹤笼身闲足幽事归卧莫匆匆

又

河岸风樯远村陂牧笛长短篱围麂眼幽径缭羊肠照水须眉见搓橙指爪香衣裘又关念砧杵满斜阳

雨后至近村

夜雨晓方止朝云犹作阴山余一寸碧溪长半篙深卧泛白鸥渚行穿黄叶林老农能共语真率会人心

又

年耄身犹健秋高疾已平邻翁思问讯蔬圃要巡行竹杖轻无迹芒鞋捷有声相逢无别语努力事冬耕

雨复作自近村归

夜听萧萧未涨溪朝行??已成泥可怜鸠取招麾速谁似云知出处齐野菊枝长半狼籍江枫叶落正凄迷行人也识龟堂老小榼村醪手自携

雨寒戏作

扫园收槲叶掊地甃塼炉幸有藜烹粥何惭纸作襦

衡门晚眺

幽居端似玉川生茅屋支撑不更营青斾荒寒增酒兴锦囊零落负诗情残芜色衬斜阳远落叶飞如野鸟轻徂岁峥嵘忽如许雁来又过会稽城

不寐

丽谯听尽短长更幽梦无端故不成寒雨似从心上滴孤灯偏向枕边明读书有味身忘老报国无期涕每倾敢为衰残便虚死誓先邻曲事春耕

示子虡

好学承家夙所奇蠧编残简共娯嬉一婚倘毕吾无累【吾今年为一子自蜀归者聘妇无复婚嫁之责】三釡虽微汝有期【子虡明秋当赴句金】聿弟元知是难弟德儿稍长岂常儿要令舟过三山者弦诵常闻夜艾时

弊庐

弊庐虽陋甚鄙性颇所宜欹倾十许间草覆实半之碓声隔柴门绩火出枳篱缚木为彘牢附垣作鸡埘黄犊放林莽苍鹅戏陂池佣耕食于我客主同?炊瓦盎设大杓葅苋羮园葵一饱荷锄出作劳非所辞上以奉租赋下以及我私有钱即沽酒阡陌恣游嬉亦有扶持者婢跣奴髻椎欲画恨无人后世考此诗

予未冠即交诸名胜今无复在者感叹有作

早岁乡闾接胜流老来零落叹山丘欲寻共语人难得却是封侯印易求数酌不能成兀兀一枰且复寄悠悠世间只有身差重惆怅今年尽白头

夜雨

吾诗满箧笥最多夜雨篇四时雨皆佳莫若初寒天纸帐白于毡纸被软于绵枕傍小铜?海沉起微烟是时闻夜雨如丝竹管弦恨我未免俗吟讽勤雕镌南朝空堦语妙出建安前意谓夺造化百世莫比肩安知梧桐句乃复与并传夜雨何时无奇语付后贤

题严州王秀才山水枕屏

我行天下路几何三巴小益山最多翠崖青嶂高嵯峨红栈如带萦岩阿下有骇浪千盘涡一跌性命委蛟鼍日驰三百一乌骡雪压披毡泥满靴驿亭沃酒醉脸酡长笛腰鼔杂巴歌大散关上方横戈岂料世变如翻波东归轻舟下江沱回首岁月悲蹉跎壮君落笔写岷嶓意匠自到非身过伟哉千仭天相摩谷里人家藏绿萝使我恍然越关河熟视粉墨频摩挲

小饮示座中

镜里萧萧两?衰闲人正与老相宜谁知剪烛焚香夜恰是搓橙破橘时莫道闭门无逸气尚能为客诵新诗君看江海寛多少是处皆堪理钓丝

揺落吟

素秋欲尽风雨恶千林如扫俱揺落年运而往秋复冬念念元知己非昨痴人顾欲吝此生放翁悯汝笑绝缨发毛爪齿俱外物天地大化终无情我贫无以遗儿子惟有一言持付尔仕宦要能当百挫为农饥死无游惰

挿花

有花君不挿有酒君不持时过花枝空人老酒户衰今年病止酒虚负菊花时早梅行可探家醖绿满卮君不强一醉岁月复推移新诗亦当赋勿计字倾欹

雨过行视舍北菜圃因望北村久之

蔬畦蹑屐惬幽情检挍园丁日有程得雨尚悭须灌溉我来时听桔橰声

又

吴牛啮草卧斜阳乌臼青红未饱霜急趁路干来寓目十分闲事却成忙

居三山时方四十余今三十六年久已谢事而连岁小稔喜甚有作

自问湖边舍衰残俛仰中谋身悲日拙造物假年丰税足催科静禾登债负空社醅邀里巷膰肉饫儿童衣及霜晨赎炉先雪夜红陂塘趋版筑垣屋讫宫功盗息时雍象人淳太古风退夫无一事鼓缶伴邻翁

幽居

百事徒劳无一成幽居偶得称幽情傍篱丛枳寒犹绿绕舍流泉夜有声饥坐炮燔多巨栗醉归怀袖有新橙爱闲自是从来癖敢窃区区纳禄名【予自仪曹罢归十年不出户乃请挂冠】

晓晴肩舆至湖上

多稼如云获并空牛阑樵担画图中梧桐已逐晨霜尽乌臼犹争夕照红脱网噞喁犇远浦避鹰扑握保?丛旗亭人语灯初上一醉何妨野老同

戏作野兴

省事贫犹富寛怀客胜家充虚一箪饭遣睡半瓯茶有兴闲垂钓逢欢醉挿花皋桥亦可死处处是生涯

又

扰扰亭中客悠悠局上棋所遭元有命自苦竟何为冯衍深尤妇陶潜过责儿奇文虽可贵?语岂非痴

又

久已挂吾冠江边岁又残心惟无愧怍身取不饥寒小酌三杯足安居一席寛东冈有泉脉?杖试寻看

又

今年病微减耕稼乐江村灯火耿破屋歌呼围老盆常时但葵苋盛馔有鸡豚客散茅檐寂蹒跚自闭门

又

出户语邻叟与卿同一愚逢人即如旧临事不胜迃发白花犹挿囊空酒亦沽回思五十载何处有荣枯

又

有酒皆堪醉无山不可庐遂初成近赋孤愤悔前书湘寺分经帙庐山寄药鉏江头霜叶满诗兴属骑驴

道室书事

榻上一琴横中函太古声丹砂焼已死芝草种初生道胜魔军破方灵疾竖平明朝有蜀使细字报青城

行饭至潮桑堰东小市

饱食无营是处游偶然来到埭东头芒鞋也似双凫快渔艇真如一叶浮樵担行歌冲瞑色酒旗遮路卖新𥬠任朱二老今安在叹息黄茅拥故丘【任朱皆居堰旁与予同乙巳生今死矣】

负日戏作

困来两眦似胶黏底怪吴人号黑甜安得他生不识字朝朝就日卧茅檐【世传杨大年见老兵负日不觉曰快活因问汝识字否对曰不识大年曰如此更快活也】

游西村

昨夜雨多溪水浑不妨唤渡到西村出游始觉此身健无食更知吾道尊药笈可賖山店酒筇枝时打野僧门归来灯火茅檐夜且复狂歌鼓盎盆

初冬

平生诗句领流光绝爱初冬万瓦霜枫叶欲残看愈好梅花未动意先香暮年自适何妨退短景无营亦自长况有小儿同此趣一窗相对弄朱黄

遣怀

寛袂新裁大布裘低篷初买小渔舟旧交只有青山在壮志皆因白发休漫道卧熊吞貉子安能淅米向矛头山园芋栗秋方熟一饱今知本易谋

策杖

山翁老病入腰臀坐觉诸儿行步犇暂出衡门须策杖千回上树更堪论

汲东山下井

从来耽酒须微禄绝禄三年酒盏疏百尺辘轳新浚井一杯聊慰渇相如

园中作

谁采桄榔寄一枝北来万里为扶衰风光最爱初寒候怀抱殊胜未老时闲引微泉成曲涧尽除枯蔓补疏篱花前自笑童心在更伴群儿竹马嬉

又

病侵衰境频须药日漏寒云旋作晴幽鸟唤回残枕梦蛮童扶下野堂行书生本自安穷处丰岁何妨乐太平新买西村两黄犊闲招邻曲议春耕

园中

霜凋榉柳枝无叶风折安榴子满房冬日园林元自好老人怀抱自多伤

短篷

射的山前系短篷快如鱼鸟出池笼试临清镜枯颅茁不待丹砂两颊红逐妄百年真自苦造微一日有余功不须更说岷峨约已觉蓬壶在眼中

自适

远游思里巷久困念耕桑家酿倾醇碧园蔬摘矮黄【小槽用箓豆麹矮黄吴中菜名】利名因醉远日月为闲长今岁虽中熟吾徒亦小康

堂东小室深丈袤半之戏作

小室舍东偏满窗朝日妍研池生细浪香岫起微烟欲极图书乐少须冰雪天犹胜禅榻上仅仅占三椽【禅僧自谓三条椽下六尺单前】

独处

蓬门终日闭寂寂少人声纳禄知身贵传家觉责轻朝餐烹芋糁夜坐爇松肪刬却弹棋局此心如砥平

又

白氎敷床稳乌藤倚壁斜灰深惟画字灯暗不成花似客犹居里如僧未出家孤村夜无月何事有啼鸦

探梅至东村

乞得残骸已累年柴车破弊不堪悬闲愁正要供诗思小疾何妨省酒钱忍事渐多心混混贮书虽少腹便便今朝偶有寻梅兴春色争来拄杖前

读史

青灯耿耿夜沉沉掩卷凄然感独深恤纬不遑嫠妇叹美芹欲献野人心孤忠要有天知我万事当思后视今君看宣王何似主一篇庭燎未忘箴

渔翁

船入芦花日莫时双瞳炯炯鬓如丝世间岂少磻溪叟老向烟波人不知

又

丈叔君房两故人可怜俱作白头新桐江归伴邻翁醉一笑相看意却真

寓言

济剧人材易扶颠力量难为谋须远大守节要坚完气与秋天杳胸吞梦泽寛方知至危地自有泰山安

又

出仕谢招麾还家美蕨薇深居全素志大路息危机世变生呼吸人情忽细微床头周易在舍此欲安归

又

山海三家市风烟五亩园藜羮均玉食茅屋陋朱门耕钓此身老乾坤吾道尊故交沦落尽至理与谁论

夜四鼓睡觉起行檐间观新作南篱

星斗阑干天宇清起披短褐绕廊行叶声飒飒飞霜重篱影疏疏落月明沙冷断鸿投别浦风高残漏下孤城衰迟自笑情犹在一首新诗取次成

客去追记坐间所言

征西幕罢几经春叹息儿音尚带秦每为后生谈旧事始知老子是陈人建隆乾德开王业温洛荣河厌敌尘倘得此生重少壮临危敢爱不赀身

畴昔

行路悲畴昔驱车每戴星数残双只堠历尽短长亭飞盖交迎饯听歌半醉醒至今湖海夜犹梦陇山青

饮牛歌

门外一溪清见底老翁牵牛饮溪水溪清喜不污牛腹岂畏践霜寒堕趾舍东土瘦多瓦砾父子勤劳艺黍稷勿言牛老行苦迟我今八十耕犹力牛能生犊我有孙世世相从老故园人生得饱万事足舍牛相齐何足言

牧羊歌

牧羊忌太早太早羊辄伤一羊病尚可举群无全羊日高露曦原草绿羊散如云满川谷小童但搢竹一枝岂必习诗知考牧

生日子聿作五字诗十首为夀追怀先亲泫然有作【十月十七日】

我生尚及宣和末颁历频惊岁月移负米养亲无复日蓼莪废讲岂胜悲渡江百口今谁在抱恨终身只自知文字虚名何足道樽前愧汝十章诗

园中书触目

气候今年晚浓霜始此回残梧未全槁晚菊有初开乌桕先枫赤寒鸦后雁来西窗夕阳暖摘橘荐新醅【乌桕未霜而叶丹寒鸦必得霜乃至】

养生

武丁命傅说治国如和羮天亦命放翁用此以养生抑过补不足辅相其适平千岁汝自有不必师广成

斋中杂兴

八十颓龄安所归萧然终日掩柴扉清心始信幽栖乐穷理方知俗学非山果满筐猿食足石泉通笕药苗肥衰翁莫道浑无事扫叶归来又落晖

又

倒掩衡门手自关老身着在乱书间有诗尚作清宵祟无事能妨白日闲薄莫上楼聊试步经旬止酒自酡颜儿曹莫笑衰翁懒拟遍淮南大小山

江上

禹会桥头江渺然隔江村店起孤烟冷云垂野雪方作断雁叫群人未眠万里漂流归故国一生蹭蹬付苍天暮年尚欲师周孔未遽长斋绣佛前

追忆征西幕中旧事

大散关头北望秦自期谈笑扫边尘收身死向农桑社何止明明两世人

又

小猎南山雪未消绣旗斜卷玉骢骄不如意事常千万空想先锋宿渭桥

又

忆昨王师戍陇回遗民日夜望行台不论夹道壶浆满洛笋河鲂次第来【在南郑时关中将吏有献此二物者】

又

关辅遗民意可伤蜡封三寸绢书黄亦知敌法如秦酷列圣恩深不忍忘【关中将校密报事宜皆以蜡书至宣司】

冬夜

飕飕黄叶欲辞枝况着霜风抵死吹投老难逢身健日读书偏爱夜长时孤村月白闻衣杵破灶烟青煮芋糜不是用心希陋巷为儒自合耐寒饥

冬日

室中恰受一蒲团也抵三千世界寛上策莫如扃户坐苦闲犹复取书看蔬青饭软枝梧老窗白炉新凖备寒堪笑此翁幽独惯却嫌儿女话团栾

冬朝

风入园林彻夜鸣晓看黄叶与阶平篝炉火着衣初暖?釜薪干粥已成洁已工夫先盥颒正心事业始冠缨圣贤虽远诗书在殊胜邻翁击磬声【释氏谓铜钵为磬】

冬莫

晓角昏钟为底忙岂容老子更禁当乘除富贵惟身健补贴光阴有夜长临水小轩初见月满庭残叶不禁霜巴江尺素何时到剩着新诗寄断肠【张梓州书久不至】

风月

镜中日日?毛衰八十还思七十时风月不知人意绪酒醒梦断又催诗

落叶

万瓦清霜伴月明卧听残漏若为情无端木叶萧萧下更与愁人作雨声

邠风

少学诗三百邠风最力行春前耕犊健节近祭猪鸣檐日桑榆暖园蔬风露清金丹不须问持此毕吾生

拥炉不出辄终日自嘲

柴门木落叶成堆十日元无一再开书坐藏多为饱祟诗缘吟苦作穷媒儿言山圃当收栗僧约溪桥共探梅堪笑此翁推不动地炉无火画寒灰

嘲梅未开

梅蘂如红稻中藏无尽香何时来鼻境更待几番霜

劎南诗稿卷四十八








卷四十九



钦定四库全书

劎南诗稿卷四十九

宋　陆游　撰

自嘲

僻学论交少贫居卜地偏不逢方谢事垂老旋希仙兀兀醒如醉昏昏昼亦眠却惭农与圃一饱饯余年

解嘲

一壑栖迟久多生习气消行藏无愧怍梦觉两逍遥倩鹤传山信疏泉洗药苗晚来幽兴极乘月过溪桥

野兴

晨炊畲栗荐园蔬默计生涯已有余举世方夸稽古力满怀空贮活人书闷呼赤脚行沽酒出遣苍头旋僦驴不为归休习疏懒爱闲元与市朝疏

枕上

送尽小窗月数残孤戍更清诗时自至幽梦久方成衣杵断还续灯花落复生细衾賸得暖纸帐不知明

远游

老子平生喜远游流尘不惜暗貂裘江亭吹笛三巴夜关路骑驴二华秋但使澄心同止水自知幻境等浮沤悠然饱听松风睡勾漏丹砂底用求

晚游

垣屋参差出沟谿曲折通乱鸦空际黑落日竹间红轧轧舆竿语揺揺旛脚风吾行本无定随意入空蒙

夜坐

流落知闻绝归休宠辱空酒狂宁限老诗思正须穷活火生新焰残灯委碎红平生会心处正在兀然中

酒熟醉中作短歌

陆子壮已穷百计不救口蜀道如上天十年厌犇走还乡困犹昨负郭无百亩虽云饥欲死亦未丧所守虚名一画饼陈迹几刍狗但思从壮士大猎云梦薮长戈白如霜烂漫载牛酒箭穿乳虎立车辚苍兕吼归来数禽获毛血洒户牖人生贵适意富贵安可苟

冬夜读书有感

落叶残芜又一冬老人光景易匆匆不论病惰耕桑业但恨贫分学问功马昔腾骧离冀北鹤今憔悴返辽东六经未与秦灰冷尚付余年断简中

散步湖上至野人家

湖上霜高水落时一藤信步出寻诗妄夸强健真堪笑唤作清闲亦自欺西埭又随牛迹去东村常望鹳巢知渔翁留客频辞谢鸡瘦难烹酒味漓

对食戏咏

瘿榼倾桑落毫杯点雨前冰梨頳似颊霜栗大如拳洗鬴烹蔬甲?鉏斸笋鞭余年只此是切勿念腥膻

昨非

温饱从来与道违书生只合卧牛衣老狐五百生前错孤鹤三千岁后归舌自生肥胜玉食腰常忘带况金围一官彭泽曾何有元亮还家悔昨非

遂初

贫士善用短屏居常自如出寻邻叟语归读古人书过店亦沽酒登山时跨驴非关傲尘世聊欲遂吾初小雨偶出邻里小儿竞随吾后不知其意何也

云生海澨初飞雨日漏山椒旋作晴箬笠芒鞋桥下路儿童争逐放翁行

书喜

堪笑龟堂老更顽天教白发看青山家居禹庙兰亭路诗在林逋魏野间略计未尝三日醒细推犹得半生闲今年况展南湖面朝借樵风莫可还【时方有朝命复镜湖】

书房杂书

敛版一何久悬车已后时狂酲醒始悔穷独老方知世外乾坤大林间日月迟犹须采药去不愧鹿门期

又

面槁发鬅鬙衰残百不能夜房侵户月晨砚满池冰药债多于酒蔬餐薄过僧年深拄杖折自斫涧边藤

寒夕

夜扣铜壶彻旦吟了无人会此时心灯残焰作孤萤小火冷灰如积雪深风急江天无过雁月明庭户有疏砧此身毕竟归何许但忆藏舟黄苇林

读经

半升粟饭养残躯晨起衣冠读典谟莫谓此生无用处一身自是一唐虞

读史

民间斗米两三钱万里耕桑罢戍边常使屏风写无逸应无烽火照甘泉

读刘蕡策

志士仁人【一作人人】气薄云唐家惟有一刘蕡看渠放逐蛇龙手那肯驱蝇与拍蚊

雨霰作雪不成大风散云月色皎然

数间茅屋寄蓬蒿天遣来归息我劳月可一庭陈素练风酣万木起惊涛病侵齿发才虽尽酒挟江山气尚豪安得人间掣鲸手共提笔阵法庄骚【韩文公以骚配庄古人论文所未尝及也】

中夜苦寒

困穷全素节羸老愈刚肠报国永无日饭蔬那自伤布衾如?冷冬夜抵年长推枕歌梁甫中庭月似霜

示子孙

为贫出仕退为农二百年来世世同富贵苟求终近祸汝曹切勿坠家风

又

吾家世守农桑业一挂朝衣即力耕汝但从师勤学问不须念我叱牛声

早梅

东坞梅初动香来托意深明知在篱外行到却难寻

纵笔

晨炊躬稼米夜读世藏书俯仰无多愧心知死有余

又

破囷供饭足陋屋着身寛小蹇勤刍秣时时一跨鞍

岁暮杂感

衰发如枯管残齿如败屐取米?薄糜便足度晨夕欲知死远近不必讯龟䇲四序忽已过如数堠双只发装陌上亭具食水边驿会当一日归岂有终作客

又

天风吹雪片大者如飞鸥岂惟平沟坑直恐薶马牛百钱买薪蒸千钱赎褐裘虽无狐貈温要免沟壑忧小儿为我言幸可具杯瓯园蔬亦复佳过足翁岂求

又

岁尽霜雪稠相望僵万木天岂私梅花独畀此芬馥高标我自有何憾老空谷人言和羮实晚或参鼎𫗧哀哉世论卑污我尘外躅谁能湔祓之写真配修竹

又

我少虽嗜书赋性实慵惰初志略未酬白发已无那吾儿犹好勇世事如弃唾呻吟编简中彻旦或未卧尔来愈自励日读易一过勉终大学功吾道要负荷

自责

晨起登堂正幅巾萧然聊欲养吾神凡心未免更诗字习气犹思议古今买𪨗为登山寺去彻灯缘爱月窗新何时一切消除尽终作无怀上古民

怀旧用昔人蜀道诗韵

曩自白帝城一马独入蜀昼行多水湄夜宿必山麓时闻木客啸常忧射工毒蜿蜒蛇两头踸踔夔一足岂惟耳目骇直恐性命促稍历葭萌西遂出剑阁北奴僵不敢诉马病犹尽力我亦困人客一日带屡束最忆苍溪县送客一亭绿豆枯狐兔肥霜早柿栗熟酒酸压查梨妓野立土木主别意益勤我去疲已极行行求旅店借问久乃得溪声畣歌长灯焰照影独村深寒更甚薪尽烧箦竹须臾风雨至终夕苦漏屋于时厌道途自誓弃微禄犹几三十年始谢祝史职【予四窃祠禄乃谢事】君恩念笃老内阁使寓直亦思秋毫报力惫艺黍稷却寻少时书开卷有惭色

出游

僧院轩窗酒市楼过门自入不须留恰来竹下?棋局又向沙边上钓舟诗放不能谐律吕书狂犹足走蛟虬秦碑禹窆风烟外一吊兴亡万古愁

辛酉冬至

今日日南至吾门方寂然家贫轻过节身老怯增年【乡俗谓吃冬至饭即添一岁】毕祭皆扶拜分盘独早眠惟应探春梦已绕镜湖边

冬至后一日书

霜霰新冬后年龄大耋时功名久无梦文字略存诗丘垄归何憾琴书付有儿痴人痴到底更欲数期颐

客至

何处轩车客能来桑麦村一奴先入市此老自譍门野果尝皆涩村醅压尚浑残年亦何恨治世作黎元

子聿入城

小砚寒生冻孤灯翳复明衰翁守微火稚子隔重城日落林无影舟行水有声诗家忌草草得句未须成

降魔

老阅人间久曾降百万魔悲忧诚害性喜悦亦伤和省事常须勉忘怀得最多当年未知此无奈月明何

冬日

故里躬耕后颓龄耄及前开门无客至得句有僧传忽忽身如梦迢迢日似年会当乘小雪夜上剡溪船

又

客至惟清坐真贫不是悭援琴排遣闷合药破除闲引鹤时穿屐逢梅一破颜怪来寒彻骨夜雪冒南山

客去

相对蒲团睡味长王人与客两相忘须臾客去主人觉一半西窗无夕阳

自勉

妄出真成错归耕惜已迟褐温贫始觉饭美淡方知身外元无易情中自有诗穷源那得止瞑目以为期

又

自信直如弦残年偶得全老犹嗤佞佛贫亦讳言钱旦莫勤鞭策尘埃痛洗湔仍须语儿子此事要家传

又

臂弱传钞少心烦记问衰读书犹自力爱日似儿时章句分无憾声形讲不遗明年幸强健闭户有余师

又

归老宁常逸时时学荷鉏室虽无长物圃尚有余蔬壮志诚衰矣贫居亦晏如为农当世业安用筑门闾

午晴至园中

老不禁寒起每迟出门萧散午晴时春回九地梅先觉霜霣千林竹不知药圃采苗芒屦湿石泉照影角巾欹归来未过西檐日袖手悠然独咏诗

七侄岁莫同诸孙来过偶得长句

雨垫林宗一角巾萧条村路并烟津四朝遇主终身困八世为儒举族贫行摘残蔬循废圃卧闻饥雀噪空囷封胡羯末皆佳甚剩喜团栾一笑新

苦寒

终日频添季子裘经旬不上仲宣楼摩挲酒榼虽堪喜疏索梅花未免愁正苦冰生退吟笔却思雪作润耕畴乘除扰扰殊多事独拥青毡觅睡休

闲中书适

棋废机心息书捐美睡多客来时淡话酒后亦高歌甚欲江湖去无如老病何平羌半轮月依旧照渔蓑

又

乞得残骸久天涯一秃翁瓢分春瓮绿甑绝太仓红短褐便冬暖长歌乐岁丰老腰那可折步步赖枯筇

复湖

世事相寻败与成湖中畚锸浩纵横共知陂坏行当复敢恨台高既已倾【小隐山园在湖中近闻亭观皆废】天镜忽看孤月堕樵风长送片帆轻下临万顷如云稼从此年年有颂声

梅花绝句

体中颇觉不能佳急就梅花一散怀冲雨涉溪君会否免教尘土涴青鞋

又

高韵知难折简呼溪头扫地置芳壶梅如解语应惆怅昔日名流一个无

又

折得梅花古渡头诗凡却恐作花羞清樽赖有平生约烂醉千场死即休

又

疏枝冷蘂谁能画杨叟江西旧擅名今日东窗闲拂拭去人一尺眼先明

跋冯氏兰亭

堂堂淮阴侯夫岂哙等伍放翁评此本可作兰亭祖【唐古石刻本】

又

茧纸藏昭陵千载不复见此本得其骨殊胜兰亭面【中山旧本山谷有句云俗书喜作兰亭面】

十二月二日夜梦与客并马行黄河上憩于古驿

并辔徐驱百里中云开太华翠摩空是间合有神灵在七十余年路未通

又

河滨古驿辟重门雉兔纷纷黍酒浑吾辈岂应徒醉饱会倾东海洗中原

倚楼【初三日】

暮云细细鳞千疉新月纤纤玉一钩叹息化工真妙手冲寒来倚水边楼

读书

先亲爱我读书声追慕慈颜涕每倾万事到前心尽懒一编相向眼偏明致君正使违初志为己犹当毕此生更祝吾儿思早退雨蓑烟笠事春耕

读史

夜对遗编叹复惊古来成败浩纵横功名多向穷中立祸患常从巧处生万里关河归梦想千年王霸等棋枰人间只有躬耕是路过桑村最眼明

闲游

已破梅花一两枝并溪穿坞每归迟老躯健似中年日乡俗淳如太古时上疏清狂非复昔据鞍矍铄欲夸谁一端尚被邻翁笑无事长吟费捻髭

日莫

朴学无关道废兴更堪衰与病相乘眼看白日西南去绳系胶黏总不能

省事

老去终年卧草庐事皆省尽略无余尘留鼠迹犹嗔拂风作瓢声固不除兴发旧醅何害醉诗成拙笔亦堪书投床睡美悠然觉作计今知本不疏

雪中作

?毛无奈岁华催一笑登临亦乐哉平地忽成三尺雪绕湖何啻万株梅云山疉疉朝凭阁帘幕沉沉夜举杯节物鼎来方自此酥花彩胜待春回

梦韩无咎王季夷诸公

积雪欲照夜老鸡方唱晨诸公逝已久幽梦忽相亲话旧殷懃意追欢见在身悠然又惊觉抚枕一悲辛

晴窗读书自勉

今日雪始晴绕舍鸟乌乐老来少睡眠虽病亦早作岂无案上书可与共寂寞弦歌始风雅次第窥灏噩高明仰河汉曲折穷脉络唐虞诚未远洙泗亦如昨委佩闻都俞避席承博约膏肓幸施砭幽閟欣纳钥天全鲁壁藏不堕秦火虐吾生百世余其敢负所托

冬夜读史有感

短檠膏涸夜将残感事怀人兴未阑酌酒浅深须自度围棋成败有傍观断粞作饭终年饱大布裁袍称意寛世上闲愁千万斛不教一点上眉端

大寒

大寒雪未消闭户不能出可怜切云冠局此容膝室吾车适已悬吾驭久罢叱拂尘取一编相对辄终日亡羊戒多岐学道当致一信能宗阙里百氏端可黜为山傥勿休会见高崒嵂颓龄虽已迫孺子有美质

自咏

满梳晨起发凋零亭午柴门未彻扃万事忘来尚忧国百家屏尽独穷经楠枯倒壑虽无用龟老搘床故有灵梦里骑驴华山去破云巉绝数峰青【十二月十二夜梦实有此故识之】

晚兴

斸芋挑蔬自?羮雪檐收滴莫寒生不嫌终日无来客时听荒园斵木声

雪后寒甚

日破重云出春从浅步来未融楼北雪先绽水南梅屏护清吟砚缸鸣乍熟醅平生羡李愬入蔡夜?枚

雪晴步至舍傍

雪消还似雨冰释旋成泥视菜荒陂北寻梅小坞西墙阴新犊卧庭际午鸡啼幽兴殊无极归来日已低

访隐者

湖曲有隐者时时容叩门人如钓渭叟地似避秦村笑语嚣尘远衣冠古制存山寒归路晚相与尽瓢樽

村野

村野易过日闭门心自欣一身犹逆旅万事固浮云病厌诗为祟闲凭酒策勲灌园虽旧业随事不须勤

初夜

初夜多幽兴危阑偶独凭月升星尽没风劲雪重凝身似游边客心如退院僧奇寒不可耐归对北窗灯

双松【父老言绍兴中所植】

东冈夭矫两苍龙千尺蟠空黛色浓六十余年松若此谁知我更老于松

兀兀

兀兀孤村客悠悠两世人梦忘身?倒醉觉胆轮囷故里簪缨换都门巷陌新【闻临安火后兴葺渐毕】余年犹有几抚事一伤神

残历

残历不盈纸苦寒侵弊裘岁猪鸣屋角傩鼔转街头未死犹当学长贫肯复忧雪晴农事起且复议租牛

戒言

饶舌忧患始铭膺劝戒深谈空摩诘默对酒子光喑久已忘齐语何尝解越吟悠然嫌未足更抚绝弦琴

闻松风有感

重位每忧身后骂虚名不救眼前饥直须采药名山去日夜松风无歇时

遣兴

侯印从来非所图赤丁子亦不容呼着低怯对新棋敌量减愁逢旧酒徒生世岂能常役役酣歌且复和呜呜扁舟到处皆吾境莫问桐江与镜湖

又

家住城南剡曲傍门前山色蘸湖光三朝执戟悲年往二顷扶犁乐岁穰名姓已随身共隐文辞终与道相妨子孙勉守东皋业小甑吴粳底样香

有道流过门留与之语颇异口占赠之

万里纵横自在身偶然来看剡溪春取将月去闲娯客携得云归远寄人缩地不妨游汗漫移山随处对嶙峋须君更出囊中劎一为关河洗敌尘

闲记老境

谢事久悬车为农懒荷鉏破裘寒旋补残发短犹梳槁木忘荣谢闲云任卷舒心知老当逸先罢夜观书

又

嫌闹不入市怕寒稀出门拥炉愁兀兀投枕睡昏昏柳色新如染梅花香满村犹嗟未免俗薄酒诳空樽

小饮梅花下作

脱巾莫叹髪成丝六十年间万首诗【予自年十七八学作诗今六十年得万篇】排日醉过梅落后通宵吟到雪残时偶容后死宁非幸自乞归耕已恨迟青史满前闲即读几人为我作蓍龟

门外野望【十二月二十五日】

野迥浮烟碧门深反照红柳边双鹭渚天际万鸦风僧呗家禳疫神船社送穷丰年随处乐忘却?如蓬

自题传神

识字深村叟加巾下版僧担挑双草屦壁倚一乌藤得酒犹能醉逢山未怯登莫论明日事死至亦腾腾【僧颂云今日腾腾任运明日任运腾腾】

岁莫贫甚戏书

阿堵元知不受呼忍贫闭户亦良图曲身得火才微直槁面持杯秪暂朱食案阑干堆苜蓿褐衣颠倒着天吴谁知未减麤豪在落笔犹能赋两都

晚晴闲步邻曲间有赋

汤沐身轻念出游近春原野霁烟浮楼阴雪在玉三寸云罅月生银一钩穷巷客稀常足睡莫年诗退不禁愁乡邻无事冬耕罢独倚篱门数过牛

诵书示子聿

乃翁诵书舍东偏吾儿相和山之巅翁老且衰常早眠儿声夜半方泠然楚公着书数百编少师手挍世世传我生七十有八年见汝任此宁非天

又

易传三圣至仲尼炎炎秦火乃见遗经中独无一字疑正须虚心以受之世衰道散吁可悲我老欲学无硕师父子共读忘朝饥此生有尽志不移

十二月二十九日夜半雨雪作披衣起听

腊雪瑞丰登春雨相发生二者皆可贺爱此打窗声披衣起静听萧萧乱疏更岂惟肺渇苏耳目为一清孤灯不结花相对翳复明明朝遂除夕岁月惊峥嵘

辛酉除夕

衰境遇白鸡自分堕幽墟造物偶见寛俯仰复岁除骎骎迫耄期凛凛无根株孰知尚坚顽壮者有不如铜瓶垂碧井手自浸屠?松煤染兔颕秉烛题桃符登梯挂锺馗祭灶分其余僮奴叹我健却立不敢扶新春无五日节物倾里闾罗旛插纱?一醉当百壶

除夕

六圣涵濡作幸民明朝七十八年身门前西走都城道卧看无穷来往人

劎南诗稿卷四十九








卷五十



钦定四库全书

劎南诗槀卷五十

宋　陆游　撰

开岁

绿襦新画卫门扉贺刺相欺可累欷卖困不灵仍喜睡送穷无术又来归相寻蚕市人何在烂醉蟆津事亦非惟有禹祠春渐好从今?判典春衣【蚕市成都正初故事蟆颐津在眉山亦邦人正月宴游之所】

箕卜

孟春百艹灵古俗迎紫姑厨中取竹箕冒以妇裙襦竖子夹扶持挿笔祝其书俄若有物凭对畣不须臾岂必考中否一笑聊相娯诗章亦间作酒食随所须兴阑忽辞去谁能执其袪持箕畀灶婢弃笔卧墙隅几席亦已彻狼籍果与蔬纷纷竟何益人鬼均一愚

梅花绝句

几年不到合江园说着当时已断魂只有梅花知此恨相逢月底却无言

又

当年走马锦城西曾为梅花醉似泥二十里中香不断青羊宫到浣花溪

又

闻道梅花坼晓风雪堆遍满四山中何方可化身千亿一树梅前【一作花】一放翁

又

小亭终日倚阑干树树梅花看到残只怪此翁常谢客元来不是怕春寒

又

乱篸桐帽花如雪斜挂驴鞍酒满壶安得丹青如顾陆凭渠画我夜归图

又

红梅过后到缃梅一种春风不并开造物无心还有意引教日日放翁来

立春前一日作【壬戌开岁四日立春】

开年化日已舒长渐见风和鸟变吭冒土萱芽抽嫩绿拂桥柳色弄轻黄重温寿酒廜?酽探借春盘饼饵香不入城门今几岁遥知车马正匆忙

立春日

日出风和宿醉醒山家乐事满余龄年丰腊雪经三白地暖春郊已遍青菜细蔟花宜薄饼酒香浮螘泻长瓶湖村好景吟难尽乞与侯家作画屏

送子龙赴吉州掾

我老汝远行知汝非得已驾言当送汝挥涕不能止人谁乐离别坐贫至于此汝行犯胥涛次第过彭蠡波横呑舟鱼林啸独脚鬼野饭何店炊孤櫂何岸檥判司比唐时犹幸免笞棰庭参亦何辱负职乃可耻汝为吉州吏但饮吉州水一钱亦分明谁能肆谗毁聚俸嫁阿惜择士教元礼我食可自营勿用念甘旨衣穿听露肘履破从见指出门虽被嘲归舍却睡美益公名位重凛若乔岳峙汝以通家故或许望燕几得见已足荣切勿有所启又若杨诚斋清介世莫比一闻俗人言三日归洗耳汝但问起居余事勿挂齿希周有世好敬叔乃乡里岂惟能文辞实亦坚操履相从勉讲学事业在积累仁义本何常蹈之则君子汝去三年归我傥未即死江中有鲤鱼频寄书一纸

正月五日出游

久作闲人不惯愁新春天气更清柔未为辽海千年别且继斜川五日游细柳拂头穿野径落梅黏袖上渔舟此身定去神仙近倚遍江南卖酒楼

六日云重有雪意独酌

遍游薮泽一渔舠尽历风霜只缊袍天为念贫偏与健人因见懒误称高地连海澨涛声近云冒山椒雪意豪偶得名樽当痛饮凉州那得直蒲萄

闲甚戏作

酒尽枵樽腹书抛委架尘渐能闲过日始觉老催人玉麈王夷甫金龟贺季真若论方外事终愧葛天民

莫笑

莫笑穷阎叟人生亦已稀众中容后死险处得先归初服还韦布晨飧美蕨薇床头周易在舍此复畴依

初春杂兴

戏续春寒赋间赓午醉诗煎茶小石鼎酌酒古铜卮曝日龟浮沼营巢鹊堕枝村深无客过幽兴与谁期

又

水长鸥初泛山寒茗未芽深林闻社鼓落日照渔家渡远呼船久桥倾取路斜客愁慵远眺不是怯风沙

又

问途来野店秣蹇憩山邮何处无诗思平生惯旅愁翩翩下鸥鹭点点散羊牛传入王孙画千金未易酬

又

故岁愁听雨新春?得晴暖催红蘂闹涨入绿池平游马行争路蕐灯卖满城江村独无事户户及时耕

又

老病倦游陟偶寻溪友期残冰拥鱼笱新暖入桑枝山崦巨然画烟村摩诘诗何人为收拾愧我不能奇

春晓

喔喔鸡号野昏昏月挂楼梦随残漏断愁伴宿酲留壮士看清镜春寒着弊裘拂窗新柳色最忆锦江头

书感

投老羇孤久临觞感慨频关河疏旧友风雨败新春事固少如意天终能胜人所悲头上发不与柳条新

壬戍正月十四日

老子居然健上元如许晴湖平波不起天阔月徐行散发渔舟稳临风野笛清安能拥笳鼓万里将幽并

十五日

谁推圜镜上天东桂影婆娑满镜中天宇更无云一点谯门初报鼓三通儿童艹艹杯盘喜邻曲纷纷笑语同逐禄岂能无聚散明年谁复伴衰翁

高枕

高枕闲看古篆香世间万事本茫茫偶亡塞马宁非福太察渊鱼恐不祥每与诸儿论今古常思百世业耕桑危机正在黄金印笑杀初心缪激昂

送施武子通判

初入修门鬓未秋安期千里接英游退归久散前三众迈往欣逢第一流只道升沉方异趣岂知气类肯相求龙锺不得临江别目断西陵烟雨舟

老学庵自规

尧德被四表其本在身修江河水稽天发源乃?流人忍于抟虱习熟且解牛象箸与玉杯漆器实其由斯须失兢畏恶名溢九州始乎为善士终可蹈轲丘孰置汝太山孰挤汝污沟降福孰汝私得祸孰汝雠圣狂在一念祸福皆自求易箦汝所知垂死勿惰偷

雨夜

断岸轻烟着柳条孤村小雨夜萧萧荒鸡隔浦声相续短烛无风焰自摇朴学元知縻岁月残生竟是老渔樵最怜鬓畔千茎雪日日春风吹不消

子聿以刚日读易柔日读春秋常至夜分每听之辄欣然忘百忧作长句示之

朱颜已去鬓丝稠知复人间几岁留正可床头着周易安能车上说春秋齑盐日昳从儿好弦诵更阑解我忧时发一言常中理绝胜问事不能休

记梦

信命从来不问天经旬无酒亦陶然梦为估客扬州去水调声中月满船

夜赋

八十衰翁久挂冠今年无酒敌春寒乱云入户雨方急断雁叫群灯未残蠧简幸存随意读蜗庐虽小着身寛支离自笑心犹壮忧国忧家虑万端

杜叔高秀才雨雪中相过留一宿而别口诵此诗送之

久客方知行路难关山无际水漫漫风吹欲倒孤城远雪落如簁野寺寒莫挈衣囊投土室晨沽村酒挂驴鞍文章一字无人识胸次徒劳万卷蟠

晓赋

鸡晨非一唱鸦旦每三鸣万物各有役吾生何所营书编犹未掩窗纸已微明穉子勇过我琅琅诵易声

雪后龟堂独坐

丈夫自重如拱壁安用人看一钱直箪食豆羮不虚受富贵那可从人得读书万卷行愧心幽有鬼神为君惜龟堂乐处谁得知红日满窗听雪滴

又

两手龟坼愁出袖闭户垂帷坐清昼朝阳破云雪渐消点滴无穷听檐溜士生百行虽相补第一要能安饭糗诗书幸可教儿童勿使后人怜晚谬

又

牙齿欲落何足惜烂鬻藜羮自堪食屋穿不害气吐虹客至从惊瘦如腊天公镌汝亦已至春风裂面雪三尺浊醪倾罢仰屋歌尚友孙侔与徐积

又

闭门屋漏不可居出门雪泥深尺余兴阑已囘剡溪櫂路滑罢借东家驴竹窗兀兀无与语浇愁赖有酒一壶眼花耳热睡至夜吹火起读残编书

二月一日作

狼籍梅花委道傍山樱已复占年光檐消积雪时闻滴衣覆残炉賸得香老马已衰宁识路寒龟未死且搘床柴荆终日无来客赖有陶诗伴日长

过东邻归小憩

篮舆过邻曲绿野喜新晴暖日生花气丰年入碓声筑陂乡竭作买犊户深耕归舍还寻睡残书傍枕横

寄吕子和南厢

圣代多名德君家不乏公还看短袍绿来蹋软尘红小忍便无事力行方有功官闲能念我时寄尺书东

自述

藜藿安贫陋柴荆俯莽苍露蓍朝筮易扫地昼焚香美睡天教懒长歌客恕狂欢然送余日醉死亦何伤

吕氏子夔郎求诗

乃祖身兼将相崇诸孙玉立有家风此郎已复尘埃外它日相期气类中行已勤勤须自省读书亹亹要新功果能哮吼如狮子一瓣香应嗣放翁

新晴

兼旬不雨亦常阴一日新晴抵万金浦面波纹春縠细桥头柳色麹尘深关山满眼愁千斛岁月催人雪一簪犹有强寛怀抱处午窗睡起听鸣禽

晩步湖堤归偶作

酒尽知难折简呼出门仍苦要人扶残梅委地香谁惜归雁穿云远欲无日落牛羊犹被野农闲畚锸正开湖还家寂寞西窗晩旋燎枯枝拥地炉

春来食不足戏作

饥卧谁能羡属餍高怀饱食岂容兼外司禄在终难取【卿监致仕当得分司禄须自请乃给遂置之】束帛恩深独不沾【顷有赦令赐致仕者粟帛羊酒郡独格不行】衰谢形容无药驻犇驰日月欠胶黏儿童拍手看翁醉山杏溪桃簇帽檐

散步湖堤上时方濬湖水面稍渺弥矣

老觉人间万事轻不妨闲处得闲行西山鸟没莫云合南浦堤平春水生孤操不渝无鹤怨淡交耐久有鸥盟先民幸处吾能胜生长兵间老太平【卲尧夫自谓生于太平老于太平为太平之幸民彼岂知幸哉若予生于乱离乃老于太平真可谓幸矣】

老学庵

老学衡茅底秋毫敢自欺开编常默识闭户有余师大节囏危见真心梦寐知唐虞元在眼生世未为迟

春晚

强寻残梦苦难成推桃搘藤绕舍行新涨生波渔活晨曦送暖客衣轻烟迷芳艹苍茫色鹊占高枝嚄唶声老病自怜犹嗜学诵书家塾羡诸生【新馆一客诸孙晨兴入学诵书颇盛】

龟堂雨后作

泽国春多雨龟堂病少悰虽名旧朝士其实老耕农一点苇间火数声烟外钟诗材故不乏处处起衰慵

书感

我欲哭穷途所惧世俗惊出门复入门掩涙且吞声唐虞邈难继周孔不复生承学百世下我辈责岂轻杨墨斥已殚释老犹纵横拔本塞其源力尽志未平吾道如皦日薄食终必明一木虽独立可支大厦倾夷风方变夏孰能作长城卓哉易箦公垂死犹力行

后书感

贫贱终身志不移闭关涵泳赖书诗唐虞未远如亲见周孔犹存岂我欺力学正须忘寝食少年误计事文辞尔来朋友皆云散考质从谁尽所疑

村居书喜

红桥梅市晓山横白塔樊江春水生花气袭人知骤暖鹊声穿树喜新晴坊场酒贱贫犹醉原野泥深老亦耕最喜先期官赋足经年无吏叩柴荆

中春偶书

邻曲祈蚕候陂塘浸种时春寒薪炭觉雨霁鼓钟知驴瘦冲泥怯鱼惊食钓迟衰翁一味懒耕养愧吾儿

夜泊

小聚近江干中春尚尔寒钓船随鹭宿烟月伴钟残冉冉岁时速茫茫天地寛推篷一搔首无处着悲欢

东冈樱桃已过殊不知

病着寒侵怕出门萧萧烟雨暗江村一樽阙与梅花别过尽樱桃不足言

别严和之

器之魂逝已难招尚有和之慰寂寥今夜月明空叹息想君孤棹泊溪桥

又

千里风烟行路难旅舟应过子陵滩人间富贵知何物莫负君家旧钓竿

斋中杂题

湖水日益长柳色日益深好鸟西山来飞鸣过前林年华挽不留陈迹旷难寻花开少共赏酒熟惟孤斟王谢今编氓曲水空山阴一樽欲吊古已矣子何心

又

屯云失南山三日吹细雨岁月不贷人蛙声遽如许一年复一年老至不可御下湿病在脾余息仅如缕枯皮裹瘦骨半属松下土屋坏要当颠安能强撑拄

又

书生每苦饥得饭已可贺黄齑三百瓮自是天所破有时尚不继得米无暇簸昨者雪塞门烟绝但僵卧虽云迫沟壑老学不敢惰夜分唤邻翁我歌尔当和

又

西窗日过中饥坐生眼花援笔课小诗墨燥字倾斜须臾忽满纸翩翩若风鸦虽无古人法简拙自一家乃知雨漏壁未愧锥画沙俄报豆饭熟投笔喜莫涯呼童拾涧薪试我家山茶

春晚

萍叶青浮水蛙声闹彻明川云时聚散天气半阴晴杏子争梅结鸠巢后鹊成吾侪亦有役过社更深耕

社日小饮

人生当借老年时醉挿山花压帽欹世事恰如风过耳微聋自好不须治

山茶

雪里开花到春晚世间耐久孰如君凭阑叹息无人会三十年前宴海云【成都海云寺山茶开故事宴集甚盛】

春夜

寂寂春将莫迢迢夜未央膏残灯焰短杵急药尘香困思栖双睫羸躯寄一床养慵新有味初志悔轩昂

春游

右军不复见清真赏会犹须我辈人幽梦断时鸡唱晓短章成处鸟呼春出山茶笋村墟闹上市莼鲈匕箸新速觅一壶随处醉风吹红紫半成尘

北窗睡起

杏梢红湿昼初长睡过窗闲半篆香久厌客游归自好本无才术老何伤依蒲不去群鱼乐点艹还惊小蝶忙堪笑放翁无一事强将诗句占年光

北窗怀友

中年妄意慕轲雄白首终希尺寸功落落要居流俗外兢兢恐堕异端中仰天俯地犹多愧饭豆羮藜已过丰幸有北窗堪讲学故交零落与谁同

舟中作

娥江西路石帆东身寄鸥波浩荡中疉疉沙痕留浦岸疏疏日影透渔篷诗人无复同盟在酒债何时一洗空已迫耄年宜易感人生五十即称翁

又

晤语无人与遣愁出门聊复弄轻舟山穿烟雨参差出水赴陂塘散漫流隔叶雄雌鸣谷鸟傍林子母过吴牛数家清绝如图画炊黍何妨得小留

湖村春兴

桑柘相望雨露新桃源自隐不缘秦稻陂正满初投种蚕子方生未忌人酒借鹅儿成浅色鱼凭云毋作修鳞赛神归晚比邻醉一笑犹关老子身

邻饷

结队同秋获连墙听夜舂薄持聊共饱热啜却烦供炊玉吴粳美浮蛆社酒𬪩时平多乐事莫餍数从容

久雨

风雨连旬日屡空犹晏如敢言苔及榻仅免釜生鱼荠糁朝供钵松肪夜照书百年如此过作计未全疏

登山

困厄身垂老登临意未平莫烟迷艹色宿雨壮溪声往古飞鸿没浮名脱发轻平生五字律自笑尚关情

读易

大易中含造化机王何元未造精微乾坤要自吾身看卧听鸡鸣起索衣

村居书事

四十余年食太仓赐骸恩许返耕桑长丝出鬴莼羮美白雪翻匙稻饭香酒户知贫焚旧劵医翁怜病献新方春残睡足东窗下闻道长安依旧忙

又

药物枝梧病渐苏门前野老笑相呼春深水暖多鱼婢雨足年丰少麦奴小饮杯盘随事具闲行巷陌倩人扶题诗非复羌村句谁与丹青作画图【李伯时有羌月图传于世】

春晩书村落间事

千古会稽城闾阎乐太平丰年观米价霁色听禽声俗俭憎浮侈民淳力钓耕诗有七月字字要躬行

杂兴

秦汉区区了目前周家风化遂无传君看八百年基业尽在东山七月篇

又

羲和分职授人时断自唐虞意可知兽舞凤来余事耳西成东作要熙熙

又

老无添处仍逢病春欲残时未减寒架上汉书浑忘尽床头周易却常看

又

一身逋负愁賖酒满眼关山悔上楼子细推来惟合睡五更风雨已如秋

又

面颜日瘦口眼大气血顿衰须发狞不用凌烟写冠劎一蓑烟雨事春耕

又

故交零落形影陈迹凄凉口语心辛苦一生成底事祈招空解诵愔愔

南堂独坐

晨坐南堂双眼明南山山色满柴荆片云忽过失帘影急雨初来闻竹声鹦鹉螺深生酒兴蟾蜍滴古助诗情野人频约天台去几緉青鞋了此行

春雨示邻曲

春来天气苦萧森如缕云升便作霖寒溜何曾住一滴绿阴忽已遍千林莼丝箭茁垂垂老蓼浦菱塘灔灔深闻道南山花尚在约君携酒试同寻

读书

尧庭君相都俞盛阙里师生博约深我读残编食忘味朱弦三叹有遗音

新晴赏牡丹

杜门睡榻长苍苔满眼新晴亦乐哉小市忽逢莼菜出曲栏初见牡丹开不嫌雨后泥三尺且趁春残醉几囘自揣明年犹健在东箱更觅茜金栽【茜金近出牡丹名】

对酒

神仙岂易学富贵不容求百岁傥未尽一樽差可谋钟鸣上方晚桂发小山秋处处多幽趣攅眉勿浪愁

病起遇晴有作

十日春雨霪百疾投间作呻吟虽甚苦饮?尚自若筋骸则已疲正气亦消铄行年垂八十所恃岂在药魔军累百万指顾可尽缚君看仁义师何至用韬略川云忽破散平地见日脚无人画此翁缥渺立孤鹤

定命

定命元知不可移更兼狂疾固难治履穿衣弊穷居日齿豁头童大耋时耕钓诗多悲境熟功名梦少感年衰今朝雨歇春泥散?伴儿童鬭艹嬉

假山小池

凿池容斛水垒石效遥岑鸟喜如相命鱼惊忽自沉风来生细籁云度作微阴便恐桃源近无人与共寻

又

莲岳三峰峙桃源一路分池偷镜湖月石带沃洲云鱼队深犹见禽声静更闻岩幽林箐密疑可下湘君

春欲尽天气始佳作诗自娯

浮云飞尽见青天拄杖闲拈瘦倚肩渐喜绿秧分?䅉又看画柱坼秋千鸡豚杂遝祈蚕杜鼓笛喧哗竞渡船惟有此翁无一事闭门赢得日高眠

自咏

生艹覆蜗庐长须驾鹿车贫犹思施药老不废观书登览携童稚歌呼和里闾躬耕亦何得聊以遂吾初

西村劳农

川云散尽十分晴缭出溪头信意行片片飞花随步远离离芳艹上墙生村深日暖单衣爽路转沙平两屦轻膰肉芬香坊酒酽因来聊得饷春耕

题庐陵萧彦毓秀才诗卷后

诗句雄豪易取名尔来闲澹独萧卿苏州死后风流绝几许工夫学得成

又

法不孤生自古同痴人乃欲镂虚空君诗妙处吾能识正在山程水驿中

舍北溪上垂钓

大耋还家万事非垂竿好在绿苔矶风和山雉挟雌过村晚吴牛将犊归春涨新添塘灔灔夕云仍带雨霏霏此生自笑狂颠足依旧人间一布衣

三月二十二日作

雨过艹争出溪湍鱼逆行轻舟摘莼菜小市听莺声万事已无梦一樽犹有情吾儿能讲学不必说无生

劎南诗稿卷五十








卷五十一



钦定四库全书

劎南诗稿卷五十一

宋　陆游　撰

书感

头颅已可知牙齿今复落十步或再休啜粥不及勺身依一蒲团壁挂两芒𪨗对客辄坐睡有问莫能酢念昔少壮时心慕宦游乐初登平津馆晚入征西幕雨暗骆谷烽霜清散关柝登高望中原气已吞雍雒宁知事大谬憔悴理征槖单车去梁益健席下沔鄂还朝见故人大马黄金络后来固多士鹓鹭照台阁婆娑郎吏间秪自取嘲噱历思从来事无铁可打错幸得还故园快若解束缚闾里通有无情厚不为薄泥行事春耕日曝毕秋获隔墙唤邻翁浊酒聊共酌

寒食

小市禁烟余东郊展墓初桐阴覆碧井泉脉入清渠贫悴停游舫龙锺废荷鉏西窗斜日在且复勘残书【乡人贫甚者每自谓不能下湖则其贫可知】

西村莫归

天气清和修褉后土风淳古结绳前村村陂足分秧水户户门通入郭船亭障盗消常息鼓坊场酒贱不论钱行人争看山翁醉头枕槐根卧道边

舍外弥望皆青秧白水喜而有赋

此地天教着放翁舍傍烟树晚空蒙一无可恨得归老寸有所长能忍穷东作已趋尧旧俗南薰方咏舜遗风谢安勲业能多少枉是匆匆起剡中

寄题太和陈诚之秀才远明楼

宦游再有江西役南望庐陵每慨然未见高楼出云雨但惊妙语杂风烟诸公何止元和盛独我初非正始贤笔力深知太辽绝此诗它日勿同编【楼有榜廷秀大蓬所作记及周丞相以下诸公题咏】

蜗舍

蜗舍茨生艹龟肠饱淖麋麦因多雨损蚕遇闰年迟徙义忧无勇求仁戒自欺此生锥欲尽吾志未应衰

东冈

东冈竹千竿大者围过尺微风生其间萧萧戛寒碧我闲适一到散发坐磐石万事不累心清歗遂至夕此君本傲世独我有夙昔老惰恐作疏时来寓琴奕

首夏

乱山深处着柴荆岸帻披衣露气清宴坐有书聊作伴出游无客独题名阴阴密树花初尽灔灔方池水已平几许人间堪笑事今朝百舌顿无声

赠曾温伯邢德允

发似秋芜不受耘茶山曾许与斯文囘思岁月一甲子【游获从文清公时距今六十年】尚记门墙三沐熏卷里圣贤能觌面人间富贵实浮云二君才气俱超绝岂待衰翁诵所闻

自述

古井无由浪浮云一扫空诗书修孔业场圃嗣豳风惧在饥寒外忧形寤寐中吾年虽日逝犹冀有新功

又

旧业还耕钓残年迫耄期筋骸衰后觉力量梦中知客约溪亭饮僧招竹院棋未为全省事终胜宦游时

又

屏迹归休后颐生寂寞中忍贫辞半俸学古得全功西埭村醅酽东陂小彴通经行有佳趣稚子也能同

示客

一点昏灯两部蛙客来相对半瓯茶典衣未赎身饶虱治米无工饭有沙每为采菱浮野艇时因卖药宿山家青鞋到处堪椉兴不独云门与若耶

对食戏作

香粳炊熟泰州红苣甲莼丝放箸空不为休官须惜费从来简俭作家风

又

米如玉粒喜新舂菜出烟畦旋摘供但使胸中无愧怍一餐美敌紫駞峯

对酒戏作

杖头高挂百青铜小立旗亭满袖风莫笑村醪薄无力衰颜也得暂时红

又

乱挿酴醿压帽偏鹅黄酒色映觵船醺然一枕虚堂睡顿觉情怀似少年

夏初湖村杂题

市远村深客到稀艹堂终日掩柴扉酿成新蜜蜂儿静分尽残泥燕子归

又

嫩日轻风夏未深曲廊倚杖得闲吟地偏艹茂无人迹一对茭鸡下绿阴

又

寒泉自换菖蒲水活火闲煎橄?茶自是闲人足闲趣本无心学野僧家

又

日落溪南生莫烟幅巾萧散立桥边听残赛庙冬冬鼓数尽归村只只船

又

胎发茸茸漆不如夏初安健胜春初双瞳懒看公卿面却解灯前读细书

又

从来抵死爱湖山敢料天教半世闲杜曲桑麻虽苦薄灞桥风雪如相关

又

幽禽两两已成巢新竹森森渐放梢稻垅作陂先蓄水野堂防漏却添茅

又

门巷萧条长绿苔经旬清坐罢传杯麹生风味那忘得少待吾家芍药开【吾乡有陆家芍药其品甚高】

溪上露坐

水际风生爽拂裾比邻自集不劳呼昏鸦杳杳飞初定远树离离望欲无新竹出林时解箨小荷翻露已成珠桥东一径苍苔滑归舍还须稚子扶

北斋书志示儿辈

初夏佳风日颓然坐北斋百年从落魄万事忌安排【徐仲车闻安定先生莫安排之教所学益进】乡俗能尊老君恩许赐骸饥寒虽未免何足系吾怀

作盆池养科斗数十戏作

小小盆池不畜鱼题诗聊记破苔初未听两部鼓吹乐且看一编科蚪书

枕上

风竹无时静月窗终夜明时时听惊鹊一一数残更吴楚民犹困燕齐虏未平功名天所命吾志固难成

晨起

终夜厌姑恶经春无秭归【今岁不闻杜宇】溪云生惨惨林日澹晖晖物外孤怀胜人间百虑非邻翁剡中去为我买渔衣

喜晴

葛衣初着喜新晴寂寂虚堂一榻横乍坼孤花藏叶罅晚归双燕拂帘旌舞空不断游丝直掠地还飞落絮轻?欲倚阑寻好句清笳已复动高城

读夏书

巨浸稽天日沸腾九州人死若丘陵一朝财得居平土峻宇雕墙已遽兴

幽栖

何处是幽栖城南路少西杨花穿户入燕子避帘低棋局聊相对茶炉亦自携溪头云易合晚雨又成泥

闲咏园中草木

翦刀叶畔戏鱼囘帔子花头舞蝶来领略年光属闲客一樽自劝不须推

又

麝香萱草移东郭锦子葵花买上原儿唤乃翁闲一看欣然曳杖出篱门

又

一树山樱鸟啄残悬钩半舍亦甘酸儿童采得争来饷应念衰翁舌本干

又

绿侵小径蟆衣草青络疏篱鬼带藤未暇开编寻本草且将名品问山僧

又

日高未办续晨炊一碗村醅且疗饥盘箸索然君勿笑桑间紫椹正累累

又

仲夏园中百草灵风吹露坼各青青劝君办取金鸦觜不问昌阳与豨苓

夜雨

初夏雨淋浪檐声绕四廊感深头易白睡少漏偏长红卷帘旌湿润生衣焙香清吟欲排闷三叹不成章

晨起

海燕翩将乳戎葵粲已繁鱼船初入市莼担未过门年耄停朝课家贫省小飧【近以病后晨起读书又以廪粟不继遂罢食粥】所欣行药处秧稻遍村村

放翁

拜赐头衘号放翁家传不坠散人风问年已过从心后遇境但行无事中马老岂堪空冀北鹤飞犹得返辽东道傍跌宕烦君看阅尽时人脸尚红

过邻家

老病在臂踝终日不喜动溪云忽过前袖手以目送今晨光景佳霁色入鸟哢驾言出柴荆暂作湖山梦东村望鹤巢西阜过獾峒父老意欣然为我拨春瓮岂惟浇舌燥亦用软脚痛形骸去绳检谈笑得少纵吴蚕初上簇陂稻亦已种端五数日间更约同解糭

东园

晨起东园去消磨夏日长随锄泉眼出上爪药苗香琴挂山斋壁龟搘道室床始知彭泽令真足傲羲皇

晓出至湖桑埭

残年孤寂不堪言时唤平头驾短辕老气犹能作罴卧壮怀谁复记鸿轩櫂歌缥渺城西路烟树参差埭北村堪笑怪奇消未尽夜来还梦属櫜鞬

雨夜观史

读书雨夜一灯昏叹息何由起九原邪正古来观大节是非死后有公言未能剧论希扪虱且复长歌学叩辕它日安知无志士经过指点放翁门

雨复作

今日云归恰喜晴小池忽见水纹生窗昏又辍雠书课卧听萧萧打叶声

园中

稚竹侵檐绿新桐覆井凉闲身少羁束随处得徜徉山鹊惶惚语藤花掩冉香吾诗有余思小复立西厢

湖上遇道翁乃峡中旧所识也

大骂长歌尽放颠时时一语却超然扫空百局无棋敌倒尽千锺是酒仙巴硖相逢如昨日山阴重见亦前缘细思合辱先生友五十年来不负天

老学庵北作假山既成即雨弥月不止

古者封禅岁乾封辄枯旱不言绝民食徒欲晒日观我今作小山才及仭有半下潴数斗水草木稍葱蒨蕞尔何足言造物亦幽赞冥冥一月雨阴翳迷昏旦芳草争抽萌珍木亦擢干龟鱼出复没鸟雀聚仍散彼天初何私遗我耳目玩遂令闾巷间日厌鹁鸪唤淖深樵苏绝有米不能?为小乃害大未可以理断忧惧塞胸中当食屡兴叹培𪣻固易平荷锸愧吾懦

苦雨

尽道迎梅雨能无一日晴窗昏愁细字檐滴乱疏更未怪蛙争席真忧水冒城何由收积?箫鼔赛西成

又

烟水茫无际空堦滴不休一窗闲隐几四月澹如秋箔冷蚕迟绩泥深麦未收家贫村酒薄曷解老农忧

五月初作

邻舍舂新麦家人拾晚蚕推移逢夏五赋与叹朝三遣日须棋局忘忧赖酒甔幽居有高致多取未为贪

游西村赠隐者

水清沙净见游鱼槐柳阴阴五月初人似登仙惟火食俗如太古欠巢居熟闻高卧常扃户?欲频来共荷鉏从此梦游端有地渊明不独爱吾庐

彷徉

家世由来出楚狂湖山垂老得彷徉读书坐懒常中废得句因衰已旋忘万化随缘寓虫臂百年何处异羊肠忍饥到死知无恨免使人嘲作饭囊

碌碌

碌碌初何取悠悠信所之安贫无鬼笑守道有天知暑服黄缣制晨飧赤米炊今朝?水退村路得遨嬉

读陈蕃传

莫笑书生一卷书唐虞事业正关渠汉廷若有真王佐天下何须费扫除

夏日晨起

华胥归路万山青拈得乌藤绕舍行两眦尚余残睡美一襟初受晓凉生阴阴院落新桐影寂寂房栊乳燕声已罢小飧停卯酒龟肠蝉腹不胜清

醉舞

短帽篸花舞道傍年垂八十尚清狂茸茸胎发朝盈栉炯炯神光夕照梁令尹阅人三仕已太山在我一豪芒药苗麦饭初何欠全取愚儒百链刚

北窗微阴

露滴林梢花送香风吹池面雨输凉蠧书一卷作老伴麦饭半盂支日长学道莫如心自肯杜门真与世相忘君恩不报虽知愧稊米安能益太仓

夏夜

乞骸安晚节养疾卧空村月暗枭鸣树船归犬吠门藜羮加糁美黍酒带醅浑稚子能勤学灯前与细论

村居

鹎鵊穿林语?鹅并水鸣馈浆怜道暍裹饭助邻耕零落桥危断欹斜屋半倾君毋笑偷惰犹足尽吾生

晚兴

羸病时时剧欢悰日日疏睡凭书绍介愁赖酒驱除小蹇追凉处轻衫出浴初无人堪晤语且复狎樵渔

溪上

散发倚胡床风生水面凉单衣缝白纻双屦织青芒【道家有青芒屦】荷叶犹微赤藤花已半黄归来村路晚渔火耿苍茫

贫甚戏作长句示邻曲

百屋堆钱四壁空人生志愿孰能同萧条齿发难藏老冷落杯盘可讳穷斸笋不思鄣夏日典衣那计御霜风知心幸有邻翁在一笑相从草莽中

纵笔

冉冉残年迫耄期肱虽三折未成医北山愚公世方笑东郭顺子吾所师万里元非破贼手一生无奈造物儿梅雨初晴湖水满未妨把酒细哦诗

入都

葵苋登盘酒可賖岂知扶病又离家朝行打岸涛头恶夜宿垂天斗柄斜不恨山林淹岁月但悲道路困风沙邻翁好为看耕陇行矣东归一笑哗

开局

八十年光敢自期镜中久已发成丝谁令归蹋京尘路又见新开史局时【予三作史官皆初开局】旧吏仅存多不识残编重对只成悲免朝愈觉君恩厚闲看中庭木影移

感旧

四十三年梦今朝又唤囘平桥穿小市细雨压轻埃老喜诗情在慵愁史课催时时还自笑白首接邹枚

赠陆伯政

夜窗灯火老徒勤自悯何时可策勲未丧斯文天寿我岂无余子我思君约通残谱言犹在细读新诗笔欲焚早晚皇恩许归去相呼同卧石帆云

雨夜

莫雨濯残热史官非坐曹忍惭靡粟帛偷暇近诗骚屋老孤灯暗风颠万木号明朝有奇事江阁看秋涛

自局中归马上口占

幼舆只合着山岩误被恩光不盖惭人怪衰翁烦尺一心知造物赋朝三飞腾岂少摩云鹘蹙缩方同作茧蚕安得公朝闵枯朽早教归卧旧茆庵

秋雨

久占烟波弄钓舟业风吹作凤城游不知苑外芙蕖老但见墙阴苜蓿秋黄把裹书俄复至朱颜辞镜不容留晚窗又听萧萧雨一点昏灯相对愁

秋夜

庭院萧条夜气清卧听宫漏下宫城旅怀生怕还乡梦留取残灯伴雨声

求月桂

重重汗简拥衰翁百里家山梦不通病眼可令常寂寞烦君为致数枝红

秋思

乌帽翩翩九陌尘杖藜谁记岸纶巾遗簪见取终安用弊帚虽微亦自珍廊庙似闻怜老病云山渐欲属闲身墙隅苜蓿秋风晚独倚门扉感慨频

又

霜露初侵季子裘山川空赋仲宣楼梦囘最怯闻衣杵病起常忧负酒筹日月往来双转毂乾坤成坏一浮沤书生事业无多许二寸毛锥老未休

史院书怀

后死与斯文犹能读典坟虽惭千载事要是一生勤石硙霏霏雪铜炉袅袅云扶衰又秋晚何以报吾君楚辞所谓桂数见于唐人诗句及图画间今不复见矣作二绝句属山僧野人试求之

小山桂枝今所无一生到处问樵夫细思不独人间少月里何曾有两株

又

丹葩绿叶郁团团消得姮娥种广寒行尽天涯年八十至今未遇一枝看

雨夜

细雨催扃户昏灯照拥衾倦知秋漏永瘦怯晓寒深林鹊依檐宿莎虫入户吟此时搔短发谁会欲归心

九月初作

菊佩糕盘节物催老怀抚事一悠哉年光半付残编去诗句时从倦枕来零落朋俦今孰在寂寥事业世方咍两丛月桂门前买自下中庭破绿苔

又

九月都门凛欲霜羸躯恩免立鹓行细书付吏誊初槀和药呼儿对古方陋巷闭门常谢客高斋扫地独焚香此生自计终何取似有山林一日长【实录有初稿二槀】

又

碧海仙蓬感旧游莫年心事转悠悠登高此去无多日扶病重来又过秋十里楼台迷巷陌万家砧杵戒衣裘平生?欠观书债四库留人未许休

又

富贵功名未足云平生一饭不忘君哦诗高韵凄金石把钓幽情渺水云落叶打窗秋已莫归鸦泊树日将曛欲知老病常多感革带今年减几分

莫秋

十日都门雨风烟已莫秋甑香新菽粟篝煖故衣裘意气临书健形骸顾影愁何时剡中路秣蹇憩山邮

重九不出遣怀

人生各自适飞潜鱼腹熊蹯岂得兼并舍晚风传药杵小窗残日射书籖昏瞳但怪花争坠衰鬓应无白可添采菊泛觞终觉懒不妨闲卧下疏帘

暇日

身健官闲荷主恩萧然不异在家园一池新墨生吟思半篆残香入梦魂旧友无书知独冷小皃有命会孤骞藜羮粗足余何事锺动三茅又敛昏

忆三山

柳桥南北弄烟霏门不常关客自稀遣仆远驮黄檗出呼儿闲取白鸥归片云忽起迷丹灶?水初生没钓矶一出可怜时屡变又看刀尺制秋衣

示子聿

故山谁伴隐茅茨幸有吾家大耳儿雨暗小窗分夜课雪迷长镵共朝饥名场未捷宁妨学史限虽严不废诗我死汝应传钵袋勉持愚直报明时

车中作

秋天近霜霰吴地少风尘时驾小车出始知闲客真新交孰倾盖往事漫沾巾处处皆堪隐桃源莫问津

初寒偶出

霜气凋关树晴光入市楼闲人无造请佳日亦遨游湖白方新出淮亦易求秋来幸无病作意试新𥬠

史院晚出

已乞残骸老故丘误恩重作道山游龙津雨过桥如拭凤阙烟消瓦欲流直舍小眠钟报午归途微冷叶飞秋心知伏枥无千里纵有王良也合休

赠洞微山人

我年六十四获谴输鬼薪束书出东门挥手谢国人笑指身上衣不复染京尘时有一老翁祝我当自珍却后十五年迎若淅江滨我笑语是翁岂说他生身事果不可知邂逅如隔辰鹤髪无余鬒鹑衣仍苦贫秋风旱河头握手一笑新买酒烹鸡豚往事得具陈试数同朝旧零落增悲辛与翁虽俱老肝胆犹轮囷千里亦命驾何况托近邻秋高佳风月相过莫厌频

九月十四日夜鸡初鸣梦一故人相语曰我为莲华博士盖镜湖新置官也我且去矣君能暂为之乎月得酒千壶亦不恶也既觉惘然作绝句记之

白首归修汗简书每因囊粟戏侏儒不知月给千壶酒得似莲华博士无

初寒对酒

晨起常教置一壶色如鹅氄滑如酥侍郎取榼不须笑司业与钱还复酤霜路预愁骑款段雪舟每忆钓菰蒲寒花满帽君无笑醉倒偏宜稚子扶

午晴试笔

叶脱园林夜夜霜风和巷陌日犹长轩车但怪容孤鹤稊米安能益太仓此去得非穷李广向来元是老冯唐明窗揽笔聊挥洒飒飒惊蛇又数行

夜吟

似睡不睡客欹枕欲落未落月挂檐诗到此时当得句羇愁病思恰相兼

又

六十余年妄学诗工夫深处独心知夜来一笑寒灯下始是金丹换骨时

劎南诗槀卷五十一

<集部,别集类,南宋建炎至德佑,剑南诗藁>








卷五十二



钦定四库全书

劎南诗稿卷五十二

宋　陆游　撰

闲咏

身似地行仙心非欲界天舆竿声轧轧巾角影翩翩买菊穿苔种怀茶就井煎归来书绕坐随处一欣然

又

久入春农社新腰老衲包纸裁微放矮砚斵正须?髯簿能为?方兄任绝交吾诗无杰句聊复当谈嘲

游张园

冷局归差早名园得缓行穿林山骤出度硖路微平霜近柳无色风生蒲有声出门还戃恍满路夕阳明

客至

官闲身自得客至眼殊明静算棋生死闲分酒浊清悠然剧谈罢偶尔小诗成但恨桑麻事无人与共评

客去

客来拈麈尾客去拂床眠孤梦归湖上残书堕枕边幽禽窥户语落日傍窗妍暂尔名朝士终然是地仙

无客

今日了无客翛然麈柄闲砚涵鸲鹆眼香斮鹧鸪斑木落风初劲云低雨尚悭西湖未暇到卧看曲屏山

次韵黄宫教见赠【景说】

士固未易料世乃有若人高标与旷怀岂复容疏亲邂逅京尘中握手一笑新我虽读古书妙处愧斵轮敢学狂接舆歌凤笑泣麟空持鼻端垩庶几遇郢斤独立临洪流欲济茫无津君其幸教之勿弃老病身

书直舍壁

三黜愧公议再来仍冷官志无重奋发身有转衰残加饭支余息添衣御早寒归休应渐近不是强心寛

又

道山西下路杳杳历重廊地寂闻传漏帘疏有断香渠清水马健屋老瓦松长欲出重欹枕无何觅故乡

韩太傅生日

珥貂中使传天语一片惊尘飞辇路清霜粲瓦初作寒天为明时生帝傅黄金饰奁雕玉觞上尊御食传恩光紫駞之峯玄熊掌不数沙苑千群羊通天宝带连城价受赐雍容看拜下神皇外孙风骨殊凛凛英姿不容画问今何人致太平绵地万里皆春耕身际风云手扶日异姓真王功第一

怀故山

老怯京尘化素衣无端抛掷钓鱼矶碧云又见日将暮芳草不知人念归万事莫论羁枕梦一身方堕乱书围岷山学士无消息空想灯前语入微【张季长秘阁久不得书】

西斋遣兴

桐叶秋先霣菊花寒更香酒边聊兀兀身外本茫茫小憩元非睡长吟偶似狂忽然思把卷一笑就窗光

雨夜作

十月多蚊蚋昏昏气未平正须三日雨却用一霜晴闲馆萧条意空堦点滴声钟残抚枕叹归梦几时成

掩户

蔗浆那解破余酲一读南华眼自明香缕映窗凝不散墨丸入砚细无声太山蚁蛭初何有佛国魔宫本亦平此段光明谁障得旷怀还与老书生

卧疾

旧疾椉衰作长贫与懒宜羇愁惟付酒史课未妨诗雨入残更滴霜逢闰岁迟新春真耄及不用卜归期

晚归

无事经秋别镜湖诗囊随处累奚奴楼头寒日低将尽陌上残泥踏欲无轩冕岂容关喜愠箪瓢亦未费枝梧画桥绿浦归来晚一盏昏灯得自娱

寂寂

接客厌纷纷客去喜寂寂今朝下帘坐疏雨时一滴地炉拥破褐自笑懒无敌新春傥得归更面九年壁

独坐有怀杜伯高

画桥通小市深院欲黄昏爱月先移烛留香每闭门李侯有佳句乐令善清言老病贪搘枕何由共一樽李允蹈判院送酒四斗予答书乃误以为二斗作小诗识愧

冷官谁顾雀罗门一纸惟君肯见存堪笑放翁昏至此椉壶误写作朋樽

感旧赠超师

一声清跸出行宫百尺黄旗绣戏龙我赴文场君受戒道边曾共望高宗

杂书

世味渐阑如嚼蜡惟诗直恐死方休四时风月元无尽万里江山更拟游

又

一身顶踵无非病两饭韲盐亦阙供正可清言学夷甫不须豪气似元龙

又

枳篱莎径入荆扉中有村翁百结衣谁识新年欢喜事一鸡一犬伴东归【鸡犬皆实事】

又

身似匡庐老病僧闭门一衲坐腾腾雨声惊断长安梦惆怅西窗夜半灯

送子虡赴金坛丞

与汝为父子忽逾五十年平生知几别此别益酸然念汝髪亦白执手河桥边西行过临平想汝小系船悠悠阳羡路渺渺云阳川京江昔所游想像在目前今兹两使君幸有宿昔缘汝虽登门晚世好亦牵联顾于赏罚间其肯为汝偏夙夜佐而长努力忘食眠醇如新丰酒清若鹤林泉棠宜使可爱蒲正不须鞭

今日史课偶少暇戏作五字

仲夏入都门堂瓦忽已霜史馆方抡才我亦厕其傍三日败一笔手胝视芒芒吏来督日程炙冷不及尝今辰偶少静扫地欲焚香市声塞我门驺呼过我墙鄙性不耐喧戃恍意欲狂天生两穷耳只堪听啼螀

入局

残年困简牍静坐忆渔樵鄙意惭轻出殊恩免早朝微霜凋绿树寒日满朱桥怅望沧波友弓旌岂易招【镜湖西南有隐士人不可得而见】

纵笔

胸中略无一点事眼底常展数行书半饥半饱便可尔衣食何须求有余

又

小儿读书耕且养老夫入朝仕易农明春史成许归去父子相逐歌年丰

又

昼倦夜常成美睡病多老却未全衰归从册府犹披卷了却官书更赋诗

又

坊远不闻宫漏声三茅钟残窗欲明山童睡熟呼不应添水拂书翁自行

送襄阳郑帅唐老

郑侯骨相非复常伏犀贯额面正方声名赫奕动天子家世富贵连椒房武能防秋北平道文合落笔中书堂畿西谋帅国大事当宁久弄黄金章一朝丹诏自天下两班仰首看腾骧郑侯此行端可羡绣旗皂纛戈如霜三更传令出玉帐平旦按阵来球场宿兵万灶尽貔虎牧马千群皆骕骦酒酣赋诗幕府和纵横健笔谁能当虽然郑侯志意远虎视直欲吞北荒榆林雁门塞垣紫孟津砥柱河流黄出师有路吾能说直自襄阳向洛阳

掩门

身瘦不胜笏官闲常掩门汉廷虽好老楚泽未招魂砚润蟾疏滴香残鸭尚温个中殊会意恨欠阿戎言

又

簌簌落高槐阴阴长绿苔只言门昼掩不道客谁来足痹思寻壑愁生欠拨醅吾儿能问事棃栗且炮煨

又

举手可及屋积书高拄颐忽闻疏雨滴恍记故山时点染聊成字呻吟仅似诗不关才思尽碌碌本亡奇

又

寡求忘市远易足任囊空院吏催呈史家僮笑忍穷?毛惊尽白仓粟饫陈红赖有三峩梦时时到枕中

自嘲

野老家风子未知天教甫里出孙枝遍游竹院寻僧语时拂楸枰约客棋是处登临有风月平生扬历半宫祠即今个事浑如昨唤作朝官却自疑【予仕官几五十年矣历崇道玉局武夷今又忝佑神之命】

乍晴出游

八十山翁病不支出门也赋喜晴诗小楼酒斾阑街处深巷人家晒练时本借微风欹帽影却乘新暖弄鞭丝归来幸有流香在剩伴儿童一笑嬉【流香盖赐酒名】

送客至湖州市

偶驾鸡栖送客行迢迢十里出关城谁知小市萧条处剩有丰年笑语声聊借野风吹醉颊更凭陂水濯尘缨故庐想见春囘近邻曲家家已遍耕

题史院壁

命薄谋常拙年衰力转微鹢飞元合退羝乳偶成归汗简惭靡日流尘怯染衣无端霜夜月应照旧苔矶

又

槁木忘荣谢闲云任卷舒慵为绕枝鹊宁作蠧书鱼羇旅心常折亲朋梦亦疏溪头钓船在恐负此心初

又

白髪无余鬒苍颜失故丹旅游多败意大屋每饶寒出畏霜侵褐归乘日暖鞍若非时得句何以慰衰残

又

苔甃平分路铜环半掩扉残芜寒不死败叶落还飞责重何由塞愁生但念归非无茅一把世事苦相违

寄二子

大儿新作鹤林游仲子经年戍吉州日日望书常至莫时时入梦却添愁得官本自轻齐虏对景宁当似楚囚识取乃翁行履处一生任运笑人谋

访客至北门抵暮乃归

北郭那辞十里遥上车且用慰无聊九衢浩浩市声合四野酣酣雪意骄清镜新磨临绿浦长虹横绝度朱桥归来睡熟明方起卧听邻墙趁早朝

恩除秘书监

群仙鹤驾去难追白首重来不自知才艺荒唐痴独绝功名蹭蹬老如期海边郑叟穷耽酒吴下韦郎晚学诗扶上木天君莫笑衰残不似壮游时

寄题儒荣堂【朝散大夫徐梦莘着北盟录上之除直秘阁训辞有儒荣之语因以名堂来求赋诗】

军容基祸庙谋疏尚记文登遣使初只道大功随指顾至今遗种费诛锄还朝不遣参麟笔寓直空闻上石渠剩办杀青君记取龙庭焚尽始成书

夙兴

钟已楼头动灯犹帐外残霜浓愁枕冷病起觉衣寛鹤怨凭谁解鸥盟恐已寒君恩等天地应许纳微官

馆中书怀

流落逢明主恩光集晚途题名惊手战拜阁藉人扶枉辱三华组【国史实录及策府凡忝三职】终归一腐儒库书时取读犹足补东隅

杂兴十首以贫坚志士节病长高人情为韵

仕宦遍四方每出归愈贫寒暑更质衣笑倒邻里人今年作史官坐糜太仓陈无如思归何日夜望绝麟区区牛马走龊龊虮虱臣恩深老不报肝胆空轮囷

又

孟子辟杨墨吾道方粲然韩愈排佛老不失圣所传伐木当伐根攻敌当攻坚坐视日月食孰探天地全一木信难恃要忧大厦颠安得孟韩辈出为吾党先

又

圣人固多能艺乃以不试嗟予少贫贱日月成坐弃矧今耄已及甘食而美睡道衰朋友散斯文凛将坠闭户辄竟日孰与讲仁智厌厌生意尽何暇议李志

又

少年喜结交患难谓可倚宁知事大谬亲友化虎兕出仕五十年危不以谗死始畏囊中锥宁取道傍李老来多新知英彦终可喜岂以二三君遂疑天下士

又

昔我游庐山夜遇东林雪灰深火正熟膏减灯半灭童惊林虎过僧惜涧松折至今每追想可解肺肝热那知蓬山梦忽继此清绝殊胜苏子卿餐毡持汉节

又

观人如观玉拙眼喜讥评得失顾在人玉固非所病庆历嘉佑间人才于斯盛王囘仅一招石介弃不聘乃知天下士成败各有命愿君姑安之天定岂不胜

又

两山如峨眉一水若车辋吾昔庐其间百里临苍莽少年手艺木条干日夜长咿哑驾独辕迢递揺两桨平生会心地今乃寄梦想何时唤邻翁烟水行布网

又

货财不可居禄位不可饕我尔本一家何至皋兰鏖小夫谋人国纷纷日煎熬或谓性本恶或谓经无褒误人方自此孰如饮醇醪清言亦自佳遗事非徒高

又

鲁山粹而博韶美旷且真石渠东观中久矣无若人飞仙骖凤鸾岂久混世尘空余文章在常与日月新我虽不足数畴昔忝交亲尚想秋灯下对影欹幅巾【陈山鲁山刘仪凤韶美】

又

君子尚大节又甚恶不情鲁连故可人用意终近名千载高夷齐采薇忘其生周公述易象所以贵幽贞去圣虽已远江左见渊明我读饮酒诗朱弦有遗声

送任夷仲大监【元受之子】

往者江淮未彻兵丹阳邂逅识耆英叩门偶缀诸公后倒屣曾蒙一笑迎敢意痴顽成后死相从髣髴若平生小诗话别初何有一段清愁伴橹声【游昔在京口与陈应求冯圜仲查元章张钦夫诸人从前提刑游今三十九年矣】

谢韩实之直阁送灯

玉作华星缀绦绳楼台交映暮天澄东都父老今谁在肠断当时谏浙灯

又

旧友年来不作疏华灯乃肯寄蜗庐宁知此老萧条甚二尺檠前正读书

道山直舍

身世从来一蠧鱼讨论犹记入朝初自怜报国无他技又领兰台四库书

馆中营缮方一新而右文殿生芝草甚异

丹碧参差盛一时殿楹三秀见金芝汉庭漫道多才杰天马何劳作颂诗

戏述渊明鸿渐遗事

桑苎柴桑一世豪区区玩物亦徒劳品茶未及毁茶妙饮酒何如止酒高

雪夜

雪屋透窗明风帘撮夜声披衣拥炉坐忘却在都城

直舍独坐思成都

锦城花絮送吴船屈指东归又几年群玉峯头身老矣百花潭上梦依然青衫尚记称狂客白髪宁知作老仙所恨酒肠非复昔闲游空负杖头钱

叹老

镜里萧萧白髪新默思旧事似前身齿残对客豁可耻臂弱学书肥失真渐觉文辞乖律吕岂惟议论少精神平生师友凋零尽鼻垩挥斤未有人

冬晓

恩免宵兴趁晓班养慵终觉愧吾颜浮名半世虚催老高卧何时复得闲两岸夕阳渔浦市数峰寒霭沃洲山扁舟来往无穷乐此事天公岂所悭

有怀梁益旧游

土堠累累只复双悠然残梦对寒缸乱山落日葭萌驿古渡悲风桔柏江虎印雪泥余过迹树经野火有空腔四方行役男儿事常笑韩公赋下泷

孤坐无聊每思江湖之适

世上元无第一筹此身只合卧沧洲橹摇渔浦苍茫月帆带松江浩荡秋有酒人家皆可醉无僧山寺亦闲游老来阅尽荣枯事万变惟应一笑酬

梦韩无咎如在京口时既觉枕上作短歌

隆兴之初客江皋连欀结驷皆贤豪坐中无咎我所畏日夜酬唱兼诗骚有时赠我玉具剑间亦报之金错刀旧游忽堕五更梦举首但觉铁瓮高樽前美人亦黄土吾辈鬼录将安逃死生一诀信已矣所恨膏火常煎熬平生不爱葱岭话方术亦陋葛与陶但当东归弃百事烂醉海上观云涛

出东城并江而归

上车容假寐出郭当闲游远笛临风起高帆到岸收人归花市路客醉酒家楼径就东窗卧孤灯欲话愁子聿欲暂归山阴见乃翁作恶遂不行赠以此诗

钟鸣岂复夜行时文字相娱赖此儿欲去复留知汝孝未言先泣叹吾衰两篇易象能忘老百亩山畲可免饥但报家僮多酿酒一栏红药是归期【明年春晚史院奏书必得归矣】

题赵生画【赵生名廉宣和末得幸廉宣仲为予言】

东都画手排浮萍天子独赏一赵生幅缣尺纸皆厚赐众史妒媢都人惊尔来一笔不复见好事往往空闻名奇哉此独出劫火论价直恐千金轻老廉博士最别识一见自谓双眼明老夫寓居旱河上矮轴正向幽窗横饭余扪腹看不厌林外重阁高峥嵘凭谁唤住两禅客水边共听烟钟声

题宣律师画像

秀目大头颅英姿举世无平生一瓦钵何处有天厨

暇日弄笔戏书

天地为我庐江山为我客北斗以酌酒恨我饮量窄人生但闭户乌用分菽麦赠君玉函方愦愦无皂白

又

草书学张颠行书学杨风平生江湖心聊寄笔砚中龙蛇入我腕疋素忽已穷余势尚隐辚此兴嗟谁同

又

胸怀几云梦形骸一槁木虽客长安城未始忘退缩古来豪杰士强半死空谷耐事勿动心贫贱岂汝独

立春前后连日风雨

河岸春生绿斋扉雨送昏手钞书半淡巾漉酒微浑饼饵连春日歌呼近上元何嗟今夕梦不在石帆村

武林

皇舆久驻武林宫汴雒当时未易同广陌有风尘不起长河无冻水常通楼台飞舞祥烟外鼓笛喧呼明月中六十年间几来往都人谁解记衰翁【绍兴癸亥予年十九以试南省来临安今六十年矣】

立春后十二日命驾至郊外戏书触目

身兼老病常归卧天半阴晴偶出游鹦鹉碧笼当户外秋千画柱出墙头年华冉冉飞双翼梦境悠悠寄一沤旅食都门那可久少留应为赋春愁

又

宫云缥渺漏声迟梦里华胥却自疑春浅风光先盎盎时平节物共熙熙画帘不卷闻人语玉勒徐行避酒旗阅尽辈流身独健恍如随计入都时

又

丹成不服怕升天岂料乘风到日边九陌楼台生细霭万家弦管送流年香车宝马沿湖路绣幕金罍出郭船折简亦思招客醉不堪春困又成眠

春夜

客向灯前老愁从枕上生雨声添好睡花气散余酲旧事谈谁听新诗链不成惟当速归老邻父待同耕

访客至近郊

访客西郊路停车小苑门闲云宁有雨淡日不成暄鹭下青苹浦鸦啼绿树村还家未索莫随分具鱼飧

车中作

雨过未生尘寒轻不着人断云飞苑路高柳暗天津憔悴非平日呻吟又一春丝毫宁有补空负耦耕身

倦飞

倦飞何意闭樊笼冉冉年光过眼空酒尽不妨沽巷口诗成多是在车中曾腰白羽心犹壮不养丹砂颊自红所叹莫年交旧尽灯前情话与谁同

遣兴

马迹车尘不到门莫年万事付乾坤读书浪苦只取笑识字虽多谁与论骨相元非金马客梦魂空绕石帆村浊醪幸有邻翁共莫厌从来老瓦盆

癸亥正月十日夜梦三山竹林中笋出甚盛欣然有作

新春身不到家园东崦西村役梦魂一夜四山雷雨起满林无数长龙孙

劎南诗稿卷五十二








卷五十三



钦定四库全书

劎南诗稿卷五十三

宋　陆游　撰

谢徐志父帐干惠诗编

平生闻若人笔墨极奇峭相望二千里安得接谈笑一朝获其诗惊喜逾素料夜窗取吟讽寒灯耿相照舂容清庙歌缥缈苏门啸蹴天浙江涛照野楚山烧每篇十过读玩味头屡掉正如啜名酒虽爱不忍釂看君亦华发气压万年少予昔从茶山辱赏三语妙文章老不进憔悴今可吊谁知牛车铎黄钟乃同调愿君时来过勿恤俗子诮

河桥晚归

曲巷连新市层楼近小桥青帘犹滴雨绿浦恰通潮帘影晴方见笙声冷未调斜阳觅归路偏爱玉骢骄

谢王子林判院惠诗编【王从杨廷秀甚久】

文章有定价议论有至公我不如诚斋此评天下同王子江南秀诗有诚斋风今年入修门轩轩若飞鸿人言诚斋诗浩然与俱东字字若长城梯冲何由攻我望已畏之谨避不欲逢一日来叩门锦囊出几空我欲与驰逐未交力已穷太息谓王子诸人无此功骑驴上灞桥买酒醉新丰知子定有人讵必老钝翁

绍兴癸亥余以进士来临安年十九明年上元从舅光州通守唐公仲俊招观灯后六十年嘉泰壬戌被命起造朝明年癸亥复见灯夕游人之盛感叹有作

随计当时入帝城笙歌灯火夜连明宁知六十余年后老眼重来看太平

出谒晚归

万卷纵横眼欲盲偶随尺一起柴荆渊鱼脱水知难悔野鹤椉车只自惊苑路落梅轻有态御沟流水细无声红尘朝暮何时了促驾归来洗破觥

思归示子聿

平生爱山水游陟老不厌此外惟读书垂死尚关念方昔少壮时万里携一剑自从还故山日夜就收敛蒙恩置三馆寒灰忽光焰龙锺气才属笔力安得赡同舍多贤豪揣分无乃玷春来百疾作沈痼困鍼砭思归入梦寐历历数过店问津始胥涛系缆望禹窆小江斋饼美梅市将酒酽云破山嶙峋雨足湖潋滟二月柳胜槎三月花如染拄杖幸可扶吾生尚何欠更当与稚子晨暮事鈆椠天爵古所尊荣名勿多占

上元后连数日小雨作寒戏作

呼儿取酒敌春寒病起駞裘?觉寛万事不妨高枕卧始知老子耐悲欢

又

春风催暖入园林一片云生又作阴留得梅花三日住谁云造物本无心

又

烟笼天阙青鸳湿水涨官河画鹢浮解赋春阴三十首不应惟有宋鄜州

又

拟拨残书出郭行浮云忽已败春晴穷阎今雨无车马卧听深泥溅屐声

出涌金门

出涌金门一黯然初来犹是绍兴前都人百万今谁在惟有西湖似昔年

书志示子聿

误上蓬山亦已叨所悲故里隔胥涛还家未失屠羊业报国元无汗马劳载笔敢言宗史汉闭门犹得读庄骚小儿愿与翁偕隐正恐声名未易逃

入春念归尤切有作

六朝覆育忝遗民扶惫归来雪鬓新对酒无欢翻作病爱诗何得但穷人腰钱自昔妨骑鹤绝笔何时到获麟乡俗嬉游重端五?烹团糭唤比邻【筮者言予五月可还故山】

书房杂咏

赋性无他嗜传家但古书尧咨洪水际羲画结绳余异学方攘斥浮文亦扫除挑灯北窗下聊得遂吾初

又

久客思乡井残躯怯岁年家能常食粥口固不言钱铁补曾穿砚韦聨屡绝编卧闻儿讲学起坐失沈绵

独立思故山

谿水初生与岸平桥头新柳已藏莺诗缘遇兴玲珑和酒为逢知烂漫倾青箬买来冲雨钓乌犍租得及时畊今朝独立东风里叹息无人会此情

寓叹

俗心浪自作棼丝世事元知似奕棋旧业萧然归亦乐余生至此死何悲古人可作将谁慕造物无心岂汝私已觉残春故溪去短蓑垂钓月明时

后寓叹

貂蝉未必出兜鍪要是苍鹰忆下韝彭泽往归端为酒轻车已老岂须侯千年精卫心平海三日于莬气食牛会与高人期物外摩挲铜狄灞城秋

新岁颇健寄青城故人

骄气年来痛自锄似能略契度关书神光出眦夜穿帐胎发满头晨映梳吾道元知非土苴此身那可付丘墟岷山幸有丹炉在青壁何时共结庐

新年七十有九

中岁抱沈绵讵敢望七十造物偶脱遗俯仰耄已及宁知辱弓旌扶惫去乡邑受恩不知报怀抱空怏悒天门邈难窥地芥亦懒拾随身一诗囊副以两药笈何当复得谢浩然脱维絷擘浪画楫飞穿云青鞋湿余年尚有几登览当汲汲狂吟题寺廊大笔蘸墨汁

春日访客于逆旅及郊寺感而有赋

底事经年客帝乡风光淡沲日初长野歌作气老犹壮花气撩人醒亦狂店壁拂尘寻旧字寺楼极目送斜阳告归不过残春事杜曲桑麻亦未荒

二月二日梦中作

零落蔷薇委道傍更堪微雨渍残香象床玉尺人何在肠断新裁锦一方

对酒作

羡门安期何在哉河流上溯崑仑开白云不与隐居老孤鹤自下辽天来春江风物正闲美绿浦潮平柂初起暮吹长笛发巴陵晓挂高帆渡湘水世间万变更故新会当太息摩铜人脱裘取酒藉芳草与子共醉壶中春

西湖春游

灵隐前天竺后鬼削神剜作岩岫冷泉亭中一尊酒一日可敌千年夀清明后上已前千红百紫争妖妍冬冬鼓声鞠场边秋千一蹴如登仙人生得意须年少白发龙钟空自笑君不见灞亭耐事故将军醉尉怒诃如不闻

春晚用对酒韵

吾今归哉复归哉草堂正对湖山开座铭漆园养生主屏列柴桑归去来一闲可敌八珍美骊驹在门端可起不缘老病日日增世味从来淡如水故人谁非白头新况复眼中无故人但余一恨未免叹掩关睡过今年春

题馆中直舍壁

几年憔悴去清班敢辱君恩误赐环但厌软尘随倦马不愁弱水隔神山下帷寝饭群书里退食雍容众?间行矣东归竟何补低囘未免愧吾颜

春晚怀故山

吾庐烟树闲正占湖一曲远山何所似?鬌千髻绿近山更可人连娟两眉蹙涧蟠偃盖松路暗围尺竹海棠虽妍华态度终不俗最奇女郎花宛有世外躅虽云懒出游闭户乐事足年来殊失计久耗太仓粟淖糜不救口断简欲满屋兀兀不知春青灯伴幽独

春社日效宛陵先生体

社雨

开岁才几时春社忽已及茫茫草色深萧萧雨声急扶犁行白水不惜芒屦湿村童更可怜赤脚牛背立

社鼓

酒旗三家市烟草十里陂林间鼓冬冬迨此春社时饮福父老醉嵬峩相扶持君勿轻此声可配丰年诗

社酒

农家畊作苦雨阳每关念种黍蹋麹蘖终岁勤收敛社瓮虽草草酒味亦醇酽长歌南陌头百年应不厌

社肉

社日取社猪燔炙香满村饥鸦集街树老巫立庙门虽无牲牢盛古礼亦略存醉归怀余肉沾遗遍诸孙

局中春兴

天知病眼困风沙借与蓬山阅物华微?已迎新到燕轻阴犹护欲残花幽窗寂寂书围座倦枕时时梦过家立马庭前还小驻不妨闲试半瓯茶

久客

憔悴闲坊底萧条久客心燕归知社过叶密觉春深灯火愁残史尘埃叹素琴余生犹有几去日苦骎骎

幽居

花过莺初懒泥新燕正忙病余犹止酒睡起独焚香拄杖嫌园窄棋枰喜日长北窗元可乐不是傲羲皇

春日绝句

吏来屡败哦诗兴雨作常妨载酒行忽见家家挿杨柳始知今日是清明

又

二十四番花有信一百七日食犹寒眼中不是无春色叹息衰翁自鲜欢

又

门前唤担买芳菲白发犹堪挿一枝旧厌蛙声今喜听墙阴特地作盆池

又

故园蛱蝶最多种百草长时花乱开穷巷春风元不到一双谁遣过墙来

又

桃李吹成九陌尘客中又过一年春余寒漠漠城南路只见秋千不见人

又

便恐东皇促驾囘小轩无事且衔杯不知何处桃花落一片飞从屋角来

又

介亭南畔排衙石剥藓剜苔觅旧题读罢南丰数行字满山烟雨共凄迷

又

杨家园里醉残春醉倩傍人拾堕巾红紫飘零不须叹东君渠自是行人

叹老

晨起梳头满镜霜岂堪着脚少年场酒徒分散情疏索棋敌凭陵意颉颃寓世极知均醉梦余生只合老畊桑石帆山下莼丝长待我还东泊野航

春雨中偶赋

老子年来百事慵不妨诗课尚能供残花已觉胭脂淡煮酒初尝琥珀浓羸病不堪连日雨孤愁偏怯五更钟旧交只有乌藤在且伴禅床莫化龙

戏咏落花

终年栽接待新春一日随风委路尘愁杀主翁渠不管争如只作看花人

思归示儿辈

睡味甜如密人情冷似浆流年垂及耄客子固多伤兴发鸡豚社心阑翰墨场吾儿姑力穯莫羡笏堆床

东轩花时将过感怀

小轩风月得婆娑尽付流年与啸歌细数一春今过半正令百岁亦无多还家常恐难全璧阅世深疑已烂柯只欲闭门搘倦枕晚风无奈落花何

又

社雨晴时燕子飞园林何许觅芳菲江山良是人谁在天地无私春又归残史有期成汗简修门即日挂朝衣人生念念皆堪悔敢效渊明叹昨非

江亭

千载涛江上书生诵所闻铸形尊越蠡抉眼悼荆员高鸟冲烟没轻舟压浪分何由从此逝挥手谢诸君

对食

天赋元无满谷羊不烦粱肉污龟肠忽逢客釜莼羮美遥忆山厨麦饭香正有一箪元自足纵嘲三韭亦何伤江边烟岫参差路便唤渔舟莫治装

饱食

饱食无功愧汗青灯前顾影叹伶俜马衰犹养疑知路龟久当捐为不灵腰下徒夸绶若若镜中何止发星星石帆囘首初非远要及清秋㔉茯苓

记梦

旅梦游何地分明禹庙傍不嫌村饷薄但爱野蔬香笋市连山坞菱歌起夕阳一蓑元所乐枉道懒衣裳

初夜暂就枕

街鼓冬冬欲断时官闲惟与睡相宜褰帷卧看初升月转枕重思未稳诗偃仰少安真得策欠伸徐起顿忘疲悠然已在羲皇上莫遣儿曹取次知

次林伯玉侍郎韵赋西湖春游

西湖一别不知年陈迹重寻麦岭边山远往来双白鹭波平俯仰两青天残骸自觉难支久一笑相从亦宿缘旅食京华诗思尽羡公落笔思如泉

湖中微雨戏作

搓罢青梅指爪香一杯聊复答年光莫言老子无人顾犹得西施作淡妆

与儿辈泛舟游西湖一日间晴阴屡易

逢着园林即款扉酌泉鬻笋欲忘归杨花正与人争路鸠语还催雨点衣古寺题名那复在后生识面自应稀伤心六十余年事双塔依然在翠微

赠吕次翁【栻】

君得金丹虽未仙放翁邂逅与忘年空能处处夸诗句不解时时赠酒钱马骏极知生冀土鹤飞会见上辽天尔来笔砚尘埃满?欲相从乞一聨

得子聿到家山后书

日日春阴愁出户汝今恰遇十分晴桑林紫葚累累熟稻垅青秧漫漫平梦好定知行路健书来深慰倚门情柯桥道上山如画早晚归舟听橹声

题斋壁

小屋闲坊旋卜居老人也看作吾庐客知贪睡多留刺儿未归来自检书草赋万言那直水属文三纸尚无驴京尘日念家山乐况值腰镰割麦初

又

残发萧萧不满簪衰年亦自惜光阴作碑谀墓已绝笔䌷史藏山犹苦心穿破绿钱多穉笋惊飞红雨有幽禽北窗睡起摩挲眼更觉清风直万金

又

一櫂秋风去已迟钓竿恐失野人期朝囘补睡寻幽梦客去偷闲练近诗浮世本知缘苦薄颓龄已与志俱衰平生所慕孤山老?欲怀茶奠旧祠

小饮

门生嘲喜眠官长骂耽酒人生自适尔嘲骂亦何有蒸我乳下豚翦我雨中韭杯?虽不丰吾儿起为夀车马满长安谁肯顾衰朽作诗付汝藏千金珍弊帚

赠传神水监

写照今谁下笔亲喜君分得卧云身口中无齿难藏老颊上加毛自有神误遣汗青成国史未妨着白号山人他时更欲求奇迹画我溪头把钓缗

春晚

新绿成阴小雨时幅巾萧散与闲宜燕归赴诉经年别莺晚分疏出谷迟晓枕呼儿投宿酒暮窗留客算残棋翛然此意风尘表正恐羲皇未必知

天竺晓行

三?听彻五更钟二竺穿穷九里松无复官楼沽酒美但烦湖水照衰容

又

笋舆咿轧水云间惭愧忙身得暂闲堪笑风中一黄叶知看天外几青山

初见石榴花

吴中四月尚余寒细雨霏霏怯倚阑老子真成兴不浅榴花折得一枝看

梦游

太华峰头秋气新醉临绝壁岸纶巾世间万事惟堪笑禹迹茫茫九片尘

又

九秋风露洗头盆万里云烟腰带鞓小瓮松醪知已熟与君烂醉不须醒

又

客途幽梦苦凄凄满眼山川意却迷鞗革朝驱云外骑河潼夜听月中鸡

江亭晚思

本自无闲况有忙远坊兀兀送年光太空不碍云舒卷高枕宁论梦短长山破霁烟千万叠鸟横潮浦两三行年来自笑诗情减愁绝奚奴古锦囊

上章纳禄恩畀外祠遂以五月初东归

身似霜松老不枯乞骸犹得侍清都百钱浊酒浑家醉六月飞蚊彻晓无美睡不愁闲客揽出游自有小儿扶买山尚恐巢由笑敢问君王觅镜湖

又

黄纸淋漓字似鸦即今真个是还家园庐渐近湖山好邻曲来迎鼓笛哗笾实傍篱收豆荚盘蔬临水采芹芽皇家养老非忘汝不必青门学种瓜

又

群玉峯头孤梦断五云溪上野舟囘傍人鸥鸟自然熟到处藕花无数开麦饭不餍常面槁柴门闲掩自心灰雨来正作盆山地不怕冥冥半月梅

又

身是风前一断篷经年窃食竟何功倚天青嶂迎船出扑马红尘转眼空网户饷鱼胜丙穴旗亭送酒等郫筒死前幸作扶犂叟免使淮南笑发蒙

又

此身惟有一躬畊乞得余年乐太平东观并游收昨梦西湖重到付来生一堤草露明晨照半浦荷风飐晚晴历历归途皆胜事江亭先听櫂歌声

江亭

旅食京华兴已阑喜扶衰惫出重关江波蘸岸绿堪染山色迎人秀可餐濠上观鱼非至乐管中窥豹岂全斑此行便问天台路?采灵芝换病颜

题三茆邵道士云隐

兴尽当年句曲秋却归罨画弄扁舟有时信脚来沙际拾得残云补破裘

又

尚嫌勾漏养丹砂况种刘郎去后花罨画溪头云万顷不知何处是君家

受外祠敕

放浪江湖迹已陈今朝?喜结衔新读骚未敢称名士拜赐犹应号散人归去还骑款段马醉颠重岸接?巾行行渐近云门寺愈信人生有宿因

感寓

人生难控搏古谓七十稀夀夭虽小异要亦同所归君看衘山日耿耿有余晖投床方息偃晨起复求衣万家同一役负水关门扉知叟与愚公毕竟孰是非

又

老氏有至言所贵知我稀鄙夫急自衒岂复择所归君看珠在渊草木借光辉所以古人达怀玉被褐衣吾庐大泽中岁苦水半扉朱门固自好我亦未必非

肉食

平生爱枯淡老病未免肉杀戒苦难持贪境则易熟鄙夫五鼎少达士一瓢足纷纷刀机间断者岂复续习闻谓当然乍见可痛哭长安多贵人得此试一读

赠成封州【镛】

绿发临边固已奇不应憔悴客京师极知自有封侯骨但要无忘畊垅时意气覆毡书捷布风流横槊赋新诗平生每恨相从少满眼关山又语离

予以壬戌六月十四日入都门癸亥五月十四日去国而中有闰月盖相距正一年矣慨然有赋

三百六十日扶衰得出都略无新伎俩仍是旧形模世事蛮攻蜀人情越事吴勿言莼菜老檥櫂醉湘湖

又

一百七十里我行谁谓賖期年初去国度宿即还家事似谈春梦身如寄客槎石帆村好在重理旧桑麻

雨中别同朝诸公

今日别交旧街泥盈尺深极知当作恶追恨阙相寻笑语关幽梦江山入苦吟新秋才一月留句待清砧

又

雨点万珠落水声群马奔才能脱危路未遽定惊魂一埽枕中梦即归江上村村醪莫嫌薄随事有鸡豚

出城

羁枕不成寐羸骖晓出城驿门深闭草苑树密藏莺老病安闲散疏慵负圣明津亭凝望久惟是待潮平

宿北钱清

晡时理舟檝甲夜泊钱清韲饼依然美【店家韲面有名已六十年矣】渔灯特地明酒旗阑道出风浪拍船鸣未说乡闾喜江山亦有情

老伶

老伶头已白相识不论年时出随童稚犹能习筦弦烟林梅市路风幔放翁船余酒堪同醉君无惜醉眠

舟行钱清柯桥之间

逾年梦想会稽城喜挂高帆浩荡行未见东西双白塔先经南北两钱清儿童鼔笛迎归舰父老壶觞叙别情想到吾庐犹未夜竹间正看夕阳明

寓蓬莱馆

道山方梦断税驾复蓬莱海上羝应乳辽东鹤已囘客惊添鬓雪自笑久心灰底事妨人睡楼头暮角哀

乍自京尘中得归故山作五字识喜

门巷如秋爽轩窗抵海寛初还绶若若已觉面团团引睡拈书卷偷闲把钓竿人生快意事五月出长安

初归杂咏

雪满渔蓑雨垫巾超然无处不清真胸中那可有一事天下故应无两人骑马每行秋栈路唤船还渡暮江津酒楼僧壁留诗遍八十年来自在身

又

齿豁头童尽耐嘲即今烂饭用匙抄朱门漫设千杯酒青壁宁无一把茅偶尔作官羞问马颓然对客但称猫此身定向山中死不用磨钱掷卦爻【磨钱掷卦爻蜀龙昌期语也】

又

八十可怜心尚孩看山看水不知囘软炊香甑桃花饭浅酌清尊竹叶醅平地本知多陷阱群儿随处觅梯媒旷怀只待秋风起十丈蒲帆海上开

又

换尽朱颜两鬓皤流年如此奈君何早从学问求开益晚悟文章要诋诃每忆壮游成独笑间逢老伴亦高歌更余一恨君知否千载浯溪石未磨

又

窗下初收剥啄棋疏帘窣地昼阴移下岩石润挥毫后正焙茶香落硙时癃老入朝元是错期年决去已为迟天公赋予谁能测只吝功名不吝诗

又

小园五亩翦蓬蒿便觉人间迹可逃尽疏珍禽添尔雅更书香草续离骚药苖可斸携长镵黍酒新成压小槽老入鹓行方彻悟一官何处不徒劳

又

乞得身归且浩歌萧然生世寄渔蓑茶甘半日如新啜墨妙移时不再磨山寺蹋云频独往邻家穿竹自相过棋枰胜负能多少堪笑傍人说烂柯

劎南诗稿卷五十三

<集部,别集类,南宋建炎至德佑,剑南诗藁>








卷五十四



钦定四库全书

劎南诗槀卷五十四

宋　陆游　撰

湖上急雨

谿烟一缕起前滩急雨俄吞四面山造化等闲成壮观月明却送钓船还

夏日独居

平生本清净垂老更萧然已罢客载酒亦无僧说禅空庭朝下鹊密树晚鸣蝉长日君无厌新秋近眼边

溪上夜钓

少时妄意学金丹八十谿头把钓竿露湿茭樷姑恶哭烟深沙渚鹭鸶寒登临每叹乾坤大强健犹应岁月寛作意清吟未须厌如山残稿后人看

幽事

曳杖惊林鹊投竿罥涧花若非诗满卷只道梦还家开士分朝饭邻翁唤午茶悠然吾事足归路并山斜

夙兴

幽梦囘千里高城转五更窗虚送月落竹动喜风生自笑行安往犹思坐待明郊居少僮仆手自辟柴荆

文章

文章在眼每森然力弱才疏挽不前前辈不生吾辈老恐留遗恨又千年

闲游

触热辞行在扶衰返故丘乱蝉催落日病叶报新秋秣蹇投山驿寻诗倚寺楼不因行万里那信此生浮

又

剡县有佳处吾行无定期横塘供晚钓孤店具晨炊约客同看竹留僧与对棋人生得自在更老未为迟

又

我出亦何急辍行还怅然轻装幸已具老健更谁先野饭聊支日山蔬不直钱此生终乐死何以报皇天

又

已破京尘梦还寻剡曲游戴星离古戍冲雨憩山邮壁认曾题字门横昔渡舟经行固多感随处寄悠悠

夏日

赫赫炎威日正中冰纨笛簟欲无功一心愿伴沙头鹭百计难呼木杪风纎手削瓜刀似水小罂分酒盏如空洗心幸有高楼月少待寒光出海东

蜻蜓浦夜泊

风雨忽如秋已深短蓬今夜系枫林溪翁那问市朝事蔬食不生杯炙心横截烟波飞健鹘远投沙渚落羁禽斯游谁道伤幽独犹有残钟伴苦吟

幽兴

微官那得系疏慵幽兴浑如社酒浓埽尽尘埃无一点洗空幻翳有千重百年到处俱羁客万里从来付短筇身在有余真妙语杯羮何地欠秋菘

避暑近村偶题

乞得身归荷圣时登临筋力未全衰楚祠草合三义路【项羽庙在项里】隋寺苔侵半折碑【安隐院也】孤店不妨椉月宿扁舟频为看山移红尘冠盖真堪怕还我平生白接?

南堂夜坐

老来日月驶秋令俄更端蝉号晚愈壮萤火流空园西风吹衣裳萧然谢炎官饱食一事无散发坐前轩河汉西南流北斗何阑干坐久光彩变缺月涌金盆欲睡复踌躇草棘露已漙徂岁何足道死生付乾坤

立秋前一夕作

萤度梧楸径鸟鸣蒲苇洲宁知八十老又见一年秋贺监称狂客刘伶赠醉侯吾身会兼此已矣尚何求

忆昔

忆昔西游两鬓青即今镜里雪千茎蛾眉风月犹关念濯锦莺花已隔生避暑有时移枕簟畏人终日闭柴荆此怀恨欠诗千首且寄秋泉一再行

自嘲

外泽里常粗元知似瓠壶仕因无援困学为背时孤轩盖愁城市风烟落道途它年游万里不必念归吴

夜坐亭中

大泽秋初到荒庭夜自明风云生有候河汉落无声病得新凉减诗因少睡成高枝有乌鹊栖稳若为惊

养生

禀赋本不强四十已遽衰药裹不离手对酒盘无梨岂料今八十白间犹黑丝咀嚼虽小囏幸未如牛呞昔虽学养生所遇少硕师金丹既茫昧鸾鹤安可期惟有庖丁篇可信端不疑爱身过拱璧奉以无缺亏孽不患天作戚惟忧自诒挛躄岂不苦害犹在四支二竖伏膏肓良医所不治衣巾视寒燠饮食节饱饥虎兕虽在傍牙爪何由施老人不妄语聊赋养生诗

饮酒近村

放翁睡多少行立人扶往赴邻里集痛饮山花挿鬓红醉归棘露沾衣湿纱巾一幅何翩翩庭中弄影不肯眠莫欺此老今衰甚曾见高皇狩越年

游山

萧散湖山路天教脱?羁蝉声入古寺马影度荒陂樵唱时倾耳僧谈亦解颐偏门灯火闹不敢恨归迟【偏门会稽城西南门名】

又

久客喜归舍况逢秋气新聊椉行艓子闲觅住庵人道士青芒屦高僧白氎巾更须苔井水一为濯京尘

又

病退犹行倦山坡每少休高枝闻鹊语浅濑见鱼游偶有堪椉兴元无可遣愁悠然又终日争路有归牛

又

古寺不来久入门空叹嗟僧亡犹见塔树老已无花世事虽难料吾生固有涯殷懃一梳月十里伴还家

闻蛩

蝉声未断已蛩鸣徂岁峥嵘得我惊八十光阴犹几许勉思忠敬尽余生

又

稽首周公万世师小儒命薄不同时秋虫却是生无憾名在豳人七月诗

入秋游山赋诗略无间日戏作五字七首识之以野店山桥送马蹄为韵

束发初学诗妄意薄风雅中年困忧患聊欲希屈贾宁知竟卤莽所得才土苴入海殊未深珠玑不盈把老来似少进遇兴颇倾泻犹能起后生黄河吞钜野

又

我昔西游边万里持一劎风飧不自恤露宿未尝厌栈危余汉焼山断有秦堑敢夸胡羊美但怀巴酒酽囘首四十年远游每关念秋风跨蹇驴尚喜道傍店

又

周南太史公道家蓬莱山尘凡不可料亦复居其间屡奏乞骸骨寛恩许投闲羽衣碧玉简尚缀仙官班黄精埽白发面有孺子颜简寂吾家旧飘然时往还

又

我行剡中路茆店连谿桥驴弱我亦饥解鞍雨萧萧投床得小憩炊黍烹药苗举手谢主人去路盘山腰沃洲在何许秋叶红未凋游僧不可逢聊须问归樵

又

怕事真驽痾老作入都梦头颅今何似尚复堪自送联裾预登瀛策马从上雍年衰当亟去恩大容力控虽言解朝藉尚予侍祠俸明年即八十日月难把弄着书则已矣努力谋社瓮

又

吾才如蹇人何许逐犇马吾文如丑女惟藉粉黛假向来已归休毕志向林下块然一愚公初不系用舍国恩定难报衰涕时一洒人本不胜天岂复论众寡

又

驴病比已损秋风轻四蹄朝游支遁寺暮涉干吉谿青嶂环孤村绿波溢横堤吾行本无定所至穷攀跻细推亦何乐正类好鍜嵇自今当务本春芜饱鉏犂

村居

白首归来亦灌畦任教邻里笑栖栖道心宁感两雌雉生计惟存五母鸡不恨闲门可罗雀本知穷巷自多泥暮闻鼓角犹人境更欲移家入剡溪

又

游子从来念故乡我归仍得值丰穰粗缯裁制襜褕?肥羜烹调馎饦香对客不妨依几杖呼儿时与话畊桑却惭未解真齐物犹?山村静处藏

又

青藜杖出氛埃外白版扉开水竹边造物与闲仍与健乡人知老不知年斋居每袖持螯手妄想宁流见麹涎昨夜小庭风露冷菊花消息已先传

又

石帆山下乐谁如八尺轻舠万顷湖能酿人家分小榼爱棋道士寄新图条枚积地树鸡栅沟港接筒浇芋区父子还家更何事断编灯下讲唐虞

六艺示子聿

六艺江河万古流吾徒钻仰死方休沛然要似禹行水卓尔孰如丁解牛老惫简编犹自力夜凉膏火渐当谋大门旧业微如线赖有吾儿共此忧

七月十七夜五更起坐至旦

秋容淡如水昨暮到江城世事违高枕年华入短檠书中固多味身外尽浮名倚壁方清啸蓬窗已送明

书怀

不饥不寒万事足有山有水一生闲朱门莫管渠痴绝自爱茅茨三两间

又

老人举动须扶掖跣婢椎奴少得闲从此渐须都画断疋如避难在空山

又

蜗庐自称野人居三尺明窗已有余从此要当常省事时时小葺欲何须

又

苜蓿堆盘莫笑贫家园瓜瓠渐轮囷但令烂熟如蒸鸭不着盐酰也自珍

湖上秋夜

湖上山?落月明钓筒收罢叶舟横不知身世在何许一夜萧萧芦荻声

书感

俗学方哗世遗经寖已微斯文未云丧吾道岂其非拔本宁余力迷途幸识归新凉起衰疾灯火耿郊扉

示儿

得道如良贾深藏要若无冶金宁辄跃韫玉忌轻沽儒术今方裂吾家学本孤汝曹能念此努力莫枝梧

书适

北崦千梢竹东轩八尺床遍行欣老健熟睡领新凉海石陈书几陶诗贮药囊时时一到眼亦足傲羲皇【海石英石也东坡诗云海石来珠浦】

又

心清绝欲早才薄去官多月下时闲钓云边每浩歌野堂生草覆山市白驴过也有成功处新降百万魔

放慵

往者畊仍养中间仕易农屡辞身老病每荷上矜从进愧门三戟归无亩一锺扶持得良药更放几年慵

登临

尽道羁怀恶登临亦解颜健嫌山路浅狂恨酒尊悭亲友多疏索渔樵自往还有诗仍懒记零落水云间

寓叹

有位方忧失无家岂念归贤愚竟谁得今昨两皆非世事无长算人情忽骇机细思如意处惟有钓鱼矶

居家

为吏心虽懒居家力尚余刈茅支屋漏裁棘补篱疏就井磨樵斧持钱鍜药鉏毋劳叹徒步野鹤岂堪车

舟中作

野老元无事椉闲偶一来微风市楼笛落日寺街槐梨大围三寸鲈肥疉四腮邻船不识面呼与共?杯

筑舍

筑舍水云乡萧然似净坊粥铛菰米滑羮釡药苗香素壁图嵩华明窗读老庄与人元淡淡不是故相忘

杂感

孔欲居九夷老亦适流沙忠信之所覃岂间夷与华况我州闾间相视等一家老稚各自力勉蹈思无邪

又

十月可酿酒六月可作酱儿曹念乃翁左右日供养比邻有老疾亦复致一饷老老以及人此义古所尚

又

肉食养老人古虽有是说修身以待终何至陷饕餮晨烹山蔬美午漱石泉洁岂役七尺躯事此肤寸舌

又

一气不遽变雨霁皆有符死非一旦至小疾为前驱人能谨察之岂有仓卒虞哀哉不知此虽悔良难图

又

养生孰为本元气不可亏秋毫失固守金丹亦奚为所以古达人一意坚自持魔鬼虽百万敢犯堂堂师

送陈怀叔赴上皋酒官却还都下

奇才初试发硎刀疋马秋风到上皋地近虽同三辅重时平无复五陵豪极知稳步烟霄路却要微知郡县劳归去平津开首燕吐茵应复忤西曹

归三山入秋益凉欣然有赋

药物扶持美食眠镜湖仍遇素秋天一年强起归犹健百口相看喜欲颠碧瓦朱甍无杰屋乌篷画楫有新船道山顶上虽清绝万顷烟波始是仙

子聿至湖上待其归

舍北犬吠迎归航老翁待儿据胡床碧云忽起欲吞日黄叶自凋非霣霜十风五雨岁则熟左飧右粥身其康岂无深谷结茅屋父子读易消年光

晚行舍后

略彴东边一径深杖藜行饭当登临稷山并海出遥碧禹穴生云成暮阴残岁自兴游子感少年谁解老人心归来灯火参差夜倦倚胡床续短吟

秋夜读书有感

妄意斯文力弗胜苦心犹欲付云仍数编鲁壁家传学一盏吴僧夜讲灯南犬固应多吠雪夏虫那得解知冰但令吾道常无坠饮水何妨枕曲肱

又

齿发凋残志有余一编聊复遂吾初老来每恨无同学梦里犹曾得异书家世偏曾慕青紫儿童切莫话龙猪正令世世皆农圃廉让何妨化里闾

治圃

小圃漫经营栽培抵力畊土松宜雨点根稚怯鉏声红果方当熟清阴亦渐成每来常竟日聊得畅幽情

村醉

发已凋零齿已疏饱谙成败更谁如贵人岂得常金屋丞相那知起草庐久泛江湖知钓术晚归垅亩授农书一尊径就村翁醉未肯英雄许本初

病卧

萧条风雨又经旬病卧真成不觌邻跨马难酬四方志耽书空尽百年身碧花引蔓缘疏竹黄雀呼群啄破囷君见此时风味否肯辞人笑橐装贫

书悔

衣食须畊稼无端浪出游客途南北雁世事雨晴鸠蓬转何时已灰寒善自谋江湖千万里何处欠渔舟

航海

我老卧丘园百事习慵惰惟有汗漫游未语意先可或挂风半帆或贮云一舸趁潮乱鸣橹过碛细扶柁近辄凌烟海自笑一何果邂逅得奇观造物岂付我古湫石蜿蜒孤岛松磊砢【雁荡大龙湫石如腾龙东海县境有巨松传为尧舜时物】湘竹閟娥祠淮怪深禹鏁鬼神骇犀炬天地赫龙火瑰奇穷万变鲲鹏尚么么纷纭旋或忘追记今亦颇作诗配齐谐发子笑齿瑳

黄犊

卖刀买黄犊用以事畊稼凄风山北秋缺月溪西夜小童搢竹枝相呼聊一跨秋来作栏成参差出林罅青烟起草积微火近茅舍未言东作功此景已可画

秋夜

老觉人间岁月遒愔愔窗户一灯幽读书已废虚长夜护塞无期负盛秋病齿何堪食粱肉残躯惟念制衣裘重阳卧看登高侣满把茱茰只自愁

目昏颇废观书以诗记其始时年七十九矣

少时业诗书慕古不自量晨暮间弦诵左右分朱黄积书山崇崇探义海茫茫同志三四人辩论略相当落笔辄千言气欲吞名场忽焉六十年绿鬓久已霜食必观本草不疗病在床今秋又病目始觉闲味长车马既不至亦无书在傍一坐漏十刻甚倦则倚墙蝴蝶吾前身华胥吾故乡童子亦听睡不复呼烧香

假山拟宛陵先生体

疉石作小山埋瓮成小潭旁为负薪径中开钓鱼庵谷声应钟鼓波影倒松楠借问此何许恐是庐山南

秋兴

拒霜惨淡数枝红石竹凋零不满樷小蝶一双来又去与人都在寂寥中

又

足力蹒跚少迎客目视昏短常废书赖是门前秋水长沙鸥未遽与人疏

湖上夜归

满镜新霜奈老何扁舟日日醉颜乐如逐兔牵黄犬快似麾兵卷白波霜近菊花犹未见雨余橙子已堪搓湖桑小市人无数争看山翁击檝歌

晨起

戒婢篝衣彻扊扅呼儿涤砚作隃麋须臾开卷东窗下即是先生无病时

饭饱昼卧戏作短歌

为农得饭常半菽出仕固应甘脱粟藜羮自美何待糁况复畏人嘲苜蓿今年还东已八十视听虽存鬓先秃安能卖药谋助道【道流卖药自给名曰助道】但有知分堪养福水车辘辘邻馈鱼社鼓冬冬众分肉可怜老子暂膨脝午睡窗边自扪腹【里中车荡取鱼旧例以所得分遗】

孤学

孤学虽违俗犹为一腐儒家贫占力量夜梦验工夫正复安三径宁忘奏六符残年知有几自怪尚区区

自嘲

儒生穷事业老去转荒唐长日中分睡残年有底忙书常懒终卷诗亦少成章忽弃蓬窗去花前又一觞

试笔

清谈数语犹疑过平步徐行亦虑危酌酒浅深须在我更衣单复要随时

秋思

乌桕微丹菊渐开天高风送雁声哀诗情也似并刀快翦得秋光入卷来

又

水际柴门一扇开白头羸病亦堪哀阿谁得似桄榔杖肯为闲人万里来

又

苍颜莫怪少曾开触目人情大可哀死去肯为浮世恋此身元自不应来

晨起偶得五字戏题稿后

推枕悠然起吾诗忽欲成虽云无义语犹异不平鸣有得忌轻出微瑕须细评平生五字句垂老愧长城

野步

场圃农功毕村邻醉叟多野风吹惨澹海气起嵯峨妇女窥篱看儿童拾穗歌身闲不自乐如此暮年何

喜晴

一夜霜风扫积阴檐间唤起有鸣禽满窗零乱梧楸影邻巷萧条鸡犬音文史渐宜精讨阅湖山仍得饱登临园丁也解娱翁意蓻果移花已满林

自箴

带寛非复昔年腰颊上余丹日日消切勿更为儿戏事解猿放鹤各消揺

自喜

身闲仙不远食足富何加庭卧长生犊园开手种花狂歌声跌宕醉草笔横斜八十明年是衰残岂复嗟

自诒

病中看周易醉后读离骚不解书驴券安能问马曹身随游宦困气为屏居豪清旦南堂坐稽山秋更高

又

庄语畏如俳端居要若斋清虚集心腑枯槁见形骸自计愚无用何伤老不谐人生须广大勿作井中蛙

对酒示坐中

绿橙丹柿鬭时新一笑聊夸老健身大度乾坤容纵酒多情风月伴垂纶初生京洛逢时泰幼度江淮避虏尘八十年间尘不死犹能涧底束荆薪

秋晚衰疾稍平聊识喜怀

世事纷纷博局中岂知造物贷衰翁短筇倚壁知身健小甑炊粳喜岁丰霜近平郊多雁落雨频断港有船通更余一事生诗兴乌桕新添数叶红

偶出至近村

神爽无酣寝身闲有剧棋说诗横榔栗賖酒挈鸱夷寺古残香冷溪深独木危往来元信步不是赴幽期

书宛陵集后

突过元和作巍然独主盟诸家义皆堕此老话方行赵璧连城价隋珠照乘明粗能窥梗槩亦足慰平生

乡居

客问乡居事久居君自知度桥征士悔过社旅人悲社散家分肉农闲众筑陂墙东新洗竹我亦补藩篱

重九无菊有感

重阳未见一枝菊他日菊开生我愁高兴亭中香满把令人北望忆梁州【高兴亭在南郑子城西北正对南山】

劎南诗稿卷五十四








卷五十五



钦定四库全书

劎南诗槀卷五十五

宋　陆游　撰

记东村父老言

原上一缕云水面数点雨夹衣已觉冷秋令遽如许行行适东村父老可共语披衣出迎客芋栗旋烹煮自言家近郊生不识官府甚爱问孝书请学公勿拒我亦为欣然开卷发端绪讲说虽浅近于子或有补耕荒两黄犊庇身一茅宇勉读庶人章淳风可还古

试笔

用笔如用人利钝乌可常必欲责其全无乃废所长宣城与晋陵声价略相当不知今何年森然集龟堂和墨若瑿黑捣纸如银光心手适调一运此紫毫铓前却俱称意六骥驰康庄聊复取一快讵必师锺张

旷怀

旷怀何啻等沙鸥外物相挻剧火牛若信本心无一事始知平地起闲愁每逢达士惟长歗欲弃浮生尚小留今旦微霜好风日短筇且领镜湖秋

梦行小益道中

栈云零乱驮铃声驿树轮囷桦烛明清梦不知身万里只言今夜宿葭萌

又

榉柳林边候吏迎血涂草棘虎纵横分明身在朝天驿惟欠嘉陵江水声

秋树

秋风一夜吹桥树明日来看已非故吴中九月霜尚薄落叶半随飞鸟去老人心事感凋零只欲逢秋醉不醒范寛用意真难解偏写丹枫作画屏

杂感

鹤椉轩车已堪叹狐带髑髅何可亲劝君一笑埽除尽来作人间百岁人

又

谗口安能作祸基吾曹兴废岂无时向来何事令公怒问着渠侬自不知

又

艰危宁度瘦驴岭奔走莫随肥马尘困厄终身元自好可怜痴子恨无津【瘦驴岭在施黔间前辈或有作驴瘦岭盖误也】

又

一尊易致蒲萄酒万里难逢鹳鹊楼何日群胡遗种尽关河形胜得重游

又

老境睡多行立少浮生会少别离多安得此身重壮健一杯朋旧共高歌

又

苦热惟忧不复凉转头忽己见秋霜道人若悟无寒暑堕指流金总道场

柳桥秋夜

帝青万里月轮孤埽尽浮云一点无正是吾庐秋好夜上桥浑不要人扶

访隐者不遇

秋高山色青如染寒雨霏微时数点兰亭在眼久不到每对湖山辄怀歉雅闻其下有隐士漠漠孤烟起松崦独?拄杖行造之枳篱数曲柴门掩笛声尚近人已遁日啜薄糜终不贬何如小住共一尊山藜野芋分猿嗛

苍桧

北风卷野天昼晦雨如弩镞穿屋背老夫下床行蹑屐稚子抱书坐持盖岂无长楸与巨竹干折枝摧共颠沛孰能不动安如山屹立庭前独苍桧

农家歌

村东买牛犊舍北作牛屋饭牛三更起夜寐不敢熟茫茫陂水白纎纎稻秧绿二月鸣搏黍三月号布谷为农但力作瘠卤变衍沃腰镰卷黄云踏碓舂白玉八月租税毕社瓮酿如粥老稚相扶?闾里迭追逐坐令百世后复睹可封俗君不见朱门玉食烹万羊不如农家小甑吴粳香

君子非好异

君子非好异本意亦从众居然迫所愧难复趋一哄孟轲遇齐王夫岂不欲用万钟养弟子乃似以利动惟其有辞受百世尊道统岂惟圣贤哉学者固所共

独登东岩

早慕功名已绝痴晩耽笔墨愈无奇牧羝未乳身先老化鹤重归语更悲朋旧在亡成断梦山河兴废入孤吹悠然独倚阑干笑又过簪萸泛菊时

灌园

八十身犹健生涯学灌园溪风吹裋褐村雨暗衡门眼正魔君怖心安疾竖奔午窗无一事梨枣弄诸孙

晨起

老尚贪书课黎明即下床不惊天乍冷更觉意差强蟾滴初添水螭炉旋炷香浮生又一日开卷就窗光

龟堂

莫笑龟堂老残年所得多赋诗传海估说法度天魔夭矫竹如意鳞皴松养和拈来示诸子无事数相过

蜀汉

蜀汉崎岖外江湖莽苍中冷官家世事独立古人风已老学犹力久穷诗未工悠悠千载后此意与谁同

客有言太山者因思青城旧游有作

我登青城山云雨顾在下月色缟岩谷欲睡不忍舍明朝下半岭颇怪哀湍泻山麓云未归平地泥没踝乃知宿处高所恨到者寡有客谈泰山昔尝宿石室夜分林采变阳谷看浴日九州皆片尘盛夏犹惨栗我闻思一往安得飞仙术但愿齐鲁平东封扈清跸

游近村

度堑穿林脚愈轻凭高远望眼犹明霜凋老树寒无色风掠枯荷飒有声泥浅不侵双草屦身闲常对一棋枰茆檐蔬饭归来晩已发城头长短更

疏雨

檐间秋雨时一滴绝似汉嘉方响泉不听此声三十载梦回搔首一凄然

秋晓

菅席多年败见经布衾木枕伴残更嗈嗈天际雁初度喔喔舍傍鸡乱鸣贷米未回愁灶冷读书有课待窗明一秋最恨空堦雨滴破羁怀是此声

癸亥初冬作

开岁忽八十古来应更稀我存人尽死今是昨皆非爱酒陶元亮还乡丁令威目前寻故物惟有钓鱼矶

兀坐久散步野舍

?洞风号木萧条雨滴堦忽思穿两屐聊用散孤怀赤脚春畲粟平头拾涧柴先师有遗训万事忌安排【胡翼之先生教徐节孝曰莫安排】

法云寺

不到法云久高秋初一来厨供菰白美池蘸水红开桥畔逢游衲云边数过桅同游恨归早珍重约寻梅小径登东山缭行自西北至溪上【是夕子聿置酒】

行穿荦确度谽谺小立风中客?斜衰草双双点飞蝶长空一一送栖鸦荻洲薄暮收鱼网茆舍初寒响纬车谁道老人多感慨未妨尊酒乐年华

美睡

老来胸次埽峥嵘投枕神安气亦平漫道布衾如铁冷未妨鼻息自雷鸣天高斗柄阑干晓露下鸡埘腷䏝声俗念绝知无起处梦为孤鹤过青城

逆旅

秋晩南山行小蹇就店秣我亦念少休无奈市儿聒嗟尔亦坐饥锱铢苦争夺其心计亦厌陷溺无自脱我欲救其本汝勿谓迂阔要倾江海大一洗锥刀末人生顾须几卒岁无一褐有地即可耕何山不堪活

东园

今日天霣霜又见一日晴晴寒病良已扶杖东园行瓦鼔息我倦静听幽鸟鸣花菓四十株手自培养成踈密无行列东园盖强名人看不满笑聊用适我情

杂感

买薪贷粟不曾知一事无营尽日嬉耋老却如童稚日早眠晏起食无时

又

古言忍字似而非独有痴顽二字奇此是龟堂安乐法大书铭座更何疑

又

平生所闻宋华子病忘乃与知道邻老夫历尽世间事始觉此公真可人

又

羲皇一画开百圣学者即今谁造微文词害道第一事子能去之其庶几

渡头

苍桧丹枫古渡头小桥横处繋孤舟范寛只恐今犹在写出山阴一片秋

小饮赏菊

菊得霜乃荣性与凡草殊我病得霜健每却稚子扶岂与菊同性故能老不枯今朝唤老父采菊陈酒壶举褏舞翩仙撃缶歌乌乌秋晩遇佳日一醉讵可无

与儿辈小集

老子秋来乐事稠吴秔新捣酒新𥬠矮黄不待园官送小白每烦溪女留顿饱可怜频梦与半酣自喜有儿酬不如意事何穷已且放团栾一笑休

舍北晩眺

平野沉寒日远村生暮烟离离立红树点点散乌犍暂出不逾岁告归乃一?江湖初见雁着眼送云边

书室独处欣然有咏

凿空学道本无师歇尽狂心颇自奇闲坐始知冬日永高谈未觉耄年衰治棺准备膏肓日酿酒枝梧雨雪时常笑祖龙痴到底一生辛苦觅安期

冬初至法云

晓日曈昽露未乾东中十月始微寒牛闲处处农功毕米贱家家酒盏寛烟浦白鸥迎鼓枻渔村红树入凭阑归舟莫恨无人语手抱陶诗侧卧看

感愤

形胜崤潼在英豪赵魏多精兵连六郡要地控三河慷慨鸿门会悲伤易水歌几人怀此志送老一渔蓑

记老农语

霜清枫叶照溪赤风起寒鸦半天黑鱼陂车水人竭作麦垅翻泥牛尽力碓舂玉粒恰输租篮挈黄鸡还作质归来糠粞常不餍终岁辛勤亦何得虽然君恩乌可忘为农力耕自其职百钱布被可过冬但愿时清无盗贼

村舍

剥啄敲村舍丫义揖主人新墙拆龟兆疏瓦断鱼鳞红粒炊畲粟青烟郁涧薪得床思熟睡寒犬苦狺狺

自述

偶策青驴出还将白鹤随链丹留日观采药上天池送客清秋棹留僧静夜棋从来闲姓字不遣世人知

泊舟湖桥酒楼下

缥缈云边罨画楼空蒙雨外木兰舟谁知老子清狂甚独占城南十里秋

庵中杂书

蒲龛久坐暖如春纸被无声白似云除却放生并施药更无一事累天君

又

谋生安用苦区区豆饭藜羮未遽无若使天年犹合活不妨自有谷於菟

又

万物并作吾观复众人皆醉我独醒走遍世间无着处闭门锄菜伴园丁

又

茅茨一室有余乐辙环四海谁知心辍耕垅上鸿鹄志长啸山中鸾凤音

连日暴下薾然不支戏作

老子心如行脚僧秋风久已办行藤纸衾夜夜江湖梦小复迟留待判惩

大风

风大连三夕衰翁不出门儿言卷茅屋奴报彻芦藩狼籍鸦挤壑纵横叶满园椉除有今旦红日上东轩

野兴

扫尽红尘闭是非舍傍好在旧苔矶壶中春色松肪酒江上秋风槲叶衣一片共知云偶出千年谁识鹤重归勿言野外无供给雪后连山药草肥

又

楼兰勋业竟悠悠聊作人间汗漫游半谷云霞丹灶热一天雷雨劎池秋倘佯药市经旬醉问信巢仙数夕留却过故庐应一叹岸边犹繋采菱舟

若耶村老人

昔闻若耶村意象乃物外皤然阡陌间来往几鲐背无论百岁翁甲子数至再我来亲见之殊未辍畊耒曩事一一言多闻杂谆诲回头指丁壮此是曾玄辈有翁又过我家有孙五代指呼取斗酒山果杂细碎顾我使云年惭缩不能对恭惟大父行不觉投杖拜养生惟一啬此在吾术内翁能信践之成就乃尔大我今才耄及耳目已愦愦长庚虽余辉敢与明月配

霜晓

霜有连甍白林无一叶青纸衾围栗烈风响送东丁酒尽尊余滴灰深火拨星蓬窗了无事默坐养黄庭

山泽

我本山泽人散诞傲簪裳宧游五十年天遣还农桑东阡南陌间吾亦爱吾乡楚祠坐秋社隋寺观夜场醉迷采苍耳旅饭炊黄梁自疑太古民百年乐未央有时闲暇时颇复诵老庄亦尝游岷峨略闻度世方气为东道主主安客自长却后五百年见我灞城旁

远游

姓字不须通从来号放翁月明登暑雪木落过秋风【成都武担山暑雪堂归州巴东县江上清风亭皆绝景】处处题僧壁时时卧钓篷始知侯万里未必是英雄

北窗

破屋颓垣啸且歌一窗随处寄婆娑阅人每叹同侪少遇事方知去日多云湿沙洲秋下雁雨来荻蒲夜鸣鼍何时更续扁舟兴?载郫筒醉绿萝【绿萝溪在武夷】

醉题

目光炯炯射车牛何至随人作浪愁身处江湖如富贵心亲鱼鸟等朋俦孤帆灭没三湘晓野店荒寒二华秋醉墨不容尘土污凭君试访寺家楼

幽居

练褐藤冠物外装下帘留住欲残香潇湘客过夸鱼具灊皖僧来说药方诗未遽衰犹跌宕书虽小退亦轩昂不缘厌静寻幽事老去无如白日长

连阴欲雪排闷

先生经旬甑生尘藜羮不污白氎巾鲁连敢谓天下士摩诘要是山中人【王维自称山中人】溪从滩瘦愈刻厉山自木落增嶙峋云重惟愁雪欲作梅花忽报一枝春

示子聿

古学尊皇极淫辞斥异端人才如尔少老健及吾难身退桑榆?家贫菽水欢人生粗足耳衣食不须寛项里溪上见珍禽曰溪鹊相随数十步不去

涉溪来过东溪老断枝槁叶纷如埽忽逢溪鹊昔未识言语惺憁羽毛好异哉驯狎若可呼迹虽甚踈情有余上穿苍烟立高树下踏白石窥游鱼老夫日日溪头行见此不妨双眼明定交物外从今始岂独沙鸥可与盟

冬夜对书卷有感

人生如梦终当觉世事非天孰可凭万卷虽多当具眼一言惟恕可铭膺所闻要足敌忧患吾道岂其无废兴白髪萧萧年八十依然父子短檠灯

项王祠

项里溪水声潺湲溪上青山峩髻鬟烟村人语虚市合石桥落日渔樵还堂上君王凛八尺大冠如箕熊豹颜筑祠不知始何代典祀千载谁敢删肃清亭障息剽夺埽荡螟螣囚神奸范增玉斗久已碎虞姬妆面留余潸小人平生仰遗烈近庙欲结茅三间时时长歌拔山曲醉倒聊慰穷途艰

入城

宿冻迷车辙晨霜缟瓦沟路长休小驿风劲透重裘贸残躯健健芒芒去日遒亲交喜握手随处小迟留

出城

病鹤寒弥瘦孤松老不枯非关畏轩冕本自乐江湖古锦添诗句羸骖入画图儿孙候门久唤取倒残壶

不入城半年矣作短歌遣兴

我居城西南渺渺水云乡舟车皆十里来往道岂长今夏我来时天风吹荷香再来已孟冬惨然天霣霜市南两株柳叶尽萌已黄乃知多事人岁晩空悲伤名蓝堕劫火鞠为瓦砾场河桥比一新华表照康庄成坏莽相寻推理海芒芒疾竖造化儿吾手扼其吭砥柱天下险一苇乃可杭养气倘能全斯言岂荒唐

先大父以元佑乙亥寓居妙明僧舍后百余年当嘉泰癸亥游复假榻一夕感叹成咏

楚公仙去几秋风巷陌萧条旧隐空遗老即今无处觅断香残照泪痕中

志学

圣门志学岂容差山立方当斥百家早忝授经闻博约晩羞同俗陷浮华风剺槁面寒无褐雷转饥肠饭有沙漫道衰慵贪睡美五更和梦听城笳

晩行舍北

逆旅将归客扶衰取次行霜浓木叶尽水落岸痕生凫雁浮寒浦牛羊满晩晴东村隔烟寺杳杳送钟声

幽居述事

曾会兰亭醉堕簪后身依旧住山阴琴传数世漆丈断鹤养多年丹顶深涤砚滩头无渍墨吹箫月下有遗音小诗戏述幽居事后有高人识此心

又

颓然掩户不妨奇又赋幽居第二诗大药鼎成令虎守精思床稳用龟搘壶中自喜乾坤别局上元知日月迟更就群童闲鬭草人间何处不儿嬉

又

落叶平沟日满廊幽居又赋第三章喜无俗事干灵府恨不终年住醉乡上树榜船虽老健疏泉移竹亦穷忙山僧欲去还留话更尽四斋一炷香

又

舴艋东归喜遂初频拈枯笔赋幽居细烧柏子供清坐明点松肪读道书苍爪嫩芽开露茗红根小把瀹烟蔬年来自许机心尽颇怪飞鸥自作疏

十一月五夜风雪寒甚燃薪取煖戏作五字

束薪从涧底及此不时求力比鹅黄酒功如狐白裘分才具糜粥余事煖衾裯复恐成骄惰三更起饭牛

鲁墟【先太傅旧宅】

鲁墟无复坏垣存偶榜舟来入乱云杜曲桑麻犹郁郁桃源鸡犬亦欣欣青围旧墅千峯立绿引官河一脉分我卜数椽差不远得归何以报吾君

晓雪

绕湖谁琢玉为屏换却南堂万叠青老子醉狂还自笑持竿画字满中庭

又

观雪剡溪天下驰题诗常恨不能奇未应便许凝之句此兴何曾有尽时

养生

西游曾受养生书晩爱烟波结草庐两眦神光穿夜户一头胎髪入晨梳邀云作伴远忘返与鹤分窠寛有余占尽世间闲事业任渠千载笑迂疏

夜读巩仲至闽中诗有怀其人

诗思寻常有偏于客路新能追无尽景始见不凡人细读公奇作都忘我病身兰亭尽名士逸少独清真

独意

酒似交情薄愁随夜漏长常贫且撑拄多病不禁当偶读书终卷闲临帖数行翻怜市朝客扰扰为谁忙

十一月十三日夜

风雪正相椉萧然一点灯拥炉蒙衲被就壁倚枯藤火降神方王河潮脑自凝邻鸡太多事三唱请晨兴故人赵昌甫久不相闻寄三诗皆杰作也辄以长句奉酬

海内文章有阿昌数能着句寄龟堂就令觌面成三倒未若冥心付两忘道义极知当负荷风波那得易禁当相思命驾应无日且约陶然寓醉乡

梦中赋早行

夜分秉炬治装赍千里霜风入马蹄拥褐却寻孤驿梦垂鞭时听近村鸡荒烟漫漫沉残月宿莽离离上古堤天色渐分寒更力道旁沽酒坼官泥

兀兀

兀兀初何有伥伥不自知偶然登耄及便欲数期颐把钓秋风夕骑驴晩雪时江湖游已遍更作灞城期

哺猿

有书常懒读有酒常懒醉惟有默坐佳又以睡为祟不如舍之起扶杖来东园摘此幽涧菓哺我高枝猿食菓饮清泉猿计亦何阙但恐夜霜时肠断巴山月

与子坦子聿元敏犯寒至东园寻梅

北风吹人衣欲僵老翁畏冷画闭房梅花忽报消息动意气山立非复常二儿一孙奉此老瘦藤夭矫凌风霜幽禽白颊忽满树似与我辈争翺翔沟绝无声冻地裂耿耿寒日青无光归来相视不得语小榼一写鹅儿黄

示诸孙

蜗舍鹑衣老可哀衰颜时为汝曹开朱门莫羡煮羊脚粝食且安羮芋魁家塾读书须十纸山园上树莫千回但令学业无中绝秀出安知有后来

题斋壁

皥皥太平民堂堂大耋身乾坤一旅舍日月两车轮蓑贵超三品蔬甘敌八珍明年真耄矣烂醉海山春

又

力穯输公上藏书教子孙追游屏裘马宴集止鸡豚寒士邀同学单门与议婚定知千载后犹以陆名村

杂言示子聿

福莫大于不材之木祸莫惨于自跃之金鹤生于野兮何有于轩桐?则已兮岂慕为琴古今共戒玉自献卷舒要似云无心庐室但取蔽风雨衣食过足岂所钦我今余年忽八十归耕幸得安山林逢人虽叹种种髪入塾尚忆青青衿吾儿殆可守孤学相与竭力穷幽深

夜坐闻大风

天旷穹庐覆风豪野战酣诗成飞醉墨棋罢纵高谈奇怪空堪笑低摧亦未甘东浮云海去会载酒千

归老

归老何妨驾鹿车平生风雪惯骑驴髸毛白尽犹耽酒目力衰来转爱书止足极知于道近痴顽更喜与人疏着身莫怪无闲处地肺天台尽有余

怀旧

扇子硖中有隐士清江一曲照柴荆当时船急失一见至今共忆暮猿声

又

青城之西谿谷声道翁巢居独鼔琴一杯松𪎊留我宿夜半虎啸风生林

又

剡溪百里彻底清石阑干里真人行大丹一粒掷溪水禽鱼草木皆长生

劎南诗稿卷五十五

<集部,别集类,南宋建炎至德佑,剑南诗藁>








卷五十六



钦定四库全书

劎南诗稿卷五十六

宋　陆游　撰

道室杂咏

舄化双凫杖化龙云山回首不知重药园夜啸丹台月酒市秋听紫阁锺岂但烟霄随步武故应冰雪换形容小童开户惊奇事野鹤来巢砌下松

又

莫怪先生阅事多人间何处不经过天山八月霜枯草阳谷三更日浴波酒熟春风归掌握丹成神物共谁何散人本带江湖号四百年来一钓蓑

又

身是秋风一断蓬何曾住处限西东棋枰窗下时闻雹丹灶岩间夜吐虹采药不辞千里去钓鱼曾破十年功白头始悟颐生妙尽在黄庭两卷中

偶与客饮客去戏作

多泥穷巷破?屋人不堪忧心自足有时负日向门前手把南华日中读若教开门与客游扰扰依前怀百忧平生自计亦已熟惟有钓鱼湖水头旧闻仲长子光可与友喑不能言但耽酒安得此友常过门一语不交倾数斗

故里

故里淳风比结绳归耕况遇岁丰登已侵钟漏行安往略有园庐退可凭万事宁容愧天地一心常若蹈渊冰区区僻见君无怪人固终身有不能

龋齿

人生天地间本非金石坚况复历岁久蠧坏无复全龋齿虽小病颇解妨食眠昨暮作尤剧颊辅相钩聨欲起懒衣裳欲睡目了然恨不弃残骸蜕去如蛇蝉或当学金丹挥手凌云烟逢师定悠悠丹成在何年

冬夜

悠悠孤梦伴余酲窗下寒灯黮暗明雪意欲成风正恶渔舟忽过雁群鸣志衰但有徂年感身没应无后世名犹幸耄期身粗健天公原不负书生

枕上

钟鼎初何有山林亦足雄行思绝大幕归但醉新丰?过荒寒外灯残寂寞中苍颜无镜对那觉是衰翁

寒暑

寒暑侵陵日夜衰坐令齿髪不支持爱憎徇物去忘反神气养形谁不知布帔九条晨入静柏床五尺夜精思旧交勿恨江湖别云海神山会有期

长溪东山容老索月谷幽赏诗

人间底处无明月只要青山为发挥林里枝寒无鹊立水边路白有僧归

右月谷

清泉白石君家物美竹名花可旋移幽赏定知随处榜更须时展放翁诗

右幽赏

梅

若耶溪头春意悭梅花独秀愁空山逢时决非桃李辈得道自保冰雪颜仙去要令天下惜折来聊伴放翁闲人中商略谁堪比千载夷齐伯仲间

岁晩幽兴

梅出疏篱柳拂池流年已迫早春时壮心卓荦犹欺酒老业呻吟未废诗眼暗观书如棘沥齿疏嘬饭似牛呞风炉欲试苍鹰爪自向林间拾堕枝

又

残年欲遂迫期颐追数朋俦死已迟卜塜治棺输我快染须种齿笑人痴【近闻有医以补种堕齿为业者】野梅堕地草生后街柳拂鞍冰泮时满眼云山不须买?倾新酿赋新诗

又

万里风波行路难君恩尚许缀祠官中庭郁郁药苖长绝壁飕飕松吹寒泥巷有人寻杜甫雪庐无吏问袁安清晨对镜增幽致龟屋新裁二寸冠

又

短鬓元知不久青况闻九帙数余龄全家共保一忍字累世相传三住铭时泛孤舟过梅市却穿双𪨗上兰亭拥炉莫恨无僧在满院松风要细听【先太傅亲受三住铭于施肩吾先生授游曰汝其累世相传毋忽因即以传聿虡诸子】

寄题胡基仲故居

忆昔公来一束书萧然不复畜童奴浮云每叹成苍狗空谷谁能繋白驹才气沙尘埋巨阙文章林壑吼於菟旅坟三尺云门寺又见离离长绿芜

雪夜

雪声如飞沙风声如翻涛三更天地暗雪急风愈豪颇疑虚空中鬼神战方鏖胜负要一决利兵未肯櫜我如堕重围百计无由逃僵缩不能寐起坐拥故?自叹老益贫庭草常不薅惟酒不惮费贷券如山高园蔬甘且柔味不减豚羔醉此风雪夕聊慰抱瓮劳

听雪为客置茶果

病齿已两旬日夜事医药对食不能举况复议杯酌平生外形骸尝恐堕贪着时时邻曲来尚不废笑谑青灯耿窗户设茗听雪落不饤栗与梨犹能烹鸭脚

独夜

灯花还自结雪片夜方深瘦影参危坐清愁入苦吟江湖身汗漫药石病侵寻朋旧凋零尽何人识此心

寄题王才臣山居

王子自少无他娯求佳山林结草庐头童齿豁已衰矣衣弊屡空常晏如出游耻怀祢衡刺归卧尽读倚相书它日叩门倾白堕要看着句到黄初

夜赋

练色亭皋月江声木杪风开书灯煜煜传漏鼓冬冬流落诸生老呻吟四壁空生涯君勿笑淡话有儿同

雪后

雪后晴初快春前日渐长菊根萌已动梅藟意先香禽语惊幽枕冰消涨野塘衰残难出户不是懒衣裳

又

冰开地沮洳云破日曈昽鸿入青冥际草生残烧中方欣毕公税已复始农功稻垅牛行处泥翻夕照红

寒夜读书

老去无他嗜书中有独欣月窗鸡喔喔霜野犬狺狺虽叹吾何适犹尊昔所闻从今倘未死一日亦当勤

对食戏作

霜余蔬甲淡中甜春近灵苗嫩不蘝采掇归来便堪煮半铢盐酪不须添

又

白盐赤米了朝𫗦拗项何妨煮瓠壶一种是贫吾尚可邻家稗饭亦常无

又

春前腊后物华摧时伴儿曹把酒杯蒸饼犹能十字裂馄饨那得五般来

又

栟榈子嫩供香饭皂䇲芽新簇冷淘常使先生饱扪腹其余万事一秋毫

又

冰壶欲着先生传髯簿卑凡岂得书常恨当年定交晩枉教渇死老相如

又

黄昏来扣野人扉笑语欣欣意不迟葑火正红煨芋美不妨秉炬雪中归

甲子立春前二日作

头风初愈喜身轻书卷时开觉眼明养熟犬鸡随坐起性灵乌鹊报阴晴韭菘饤饾春盘好芝术簁和腊药成自笑衰残杀风景灯时不拟入重城

家居自戒

曩得京口俸始卜湖边居屋财十许间岁久亦倍初蓻花过百本啸咏已有余犹愧先楚公终身无屋庐

又

平生少愧怍动以直自遂虽堕虎兕群我已无死地神仙果可学【道藏有神仙可学论】吾辈恐差易勿言闻道晩努力补黥劓

又

世人无奈愁沃以杯中酒未能平磊块已复生堆阜治水不治源九载亦何有不如读周易一卷常在手

又

疾病当治本神医古难遭哀哉有限身日与利欲鏖大嚼徒为贪剧饮岂足豪淡薄以养夀亦非慕名高

又

饥寒陷侵暴其实可怜伤一事百自反忿心冷如霜恕物学者心省事虑亦长吾过固多矣责彼何暇详

又

霜严鸡报晨月落犬警盗遗粒与弃糠每愧不足报椎奴事樵汲跣婢勤?灶有过姑教之棰楚置勿道

感贫

经岁无兼味寒冬止破裘翁将贫博健儿以学忘忧士固安天命吾宁为食谋八荒如可望时亦上高楼

邻曲

浊酒聚邻曲偶来非宿期拭盘堆连展【淮人以名麦饵】洗鬴煮黎祁【蜀人以名豆腐】乌?将新犊青桑长嫩枝丰年多乐事相劝且伸眉

送客

有客相与饮酒尽惟清言坐久饥肠鸣殷如车轮翻烹栗煨芋魁味美敌熊蟠一饱失百忧抵掌谈羲轩意倦客辞去秉炬送柴门林间鸟惊起落月倾金盆

夜寒起坐待旦

戃恍不成寐揽衣寒夜中青荧煨芋火鞺鞳鼔帘风巷犬声如豹【见王维与裴迪书】山童首似蓬悠然束书坐徐待日生东

信手翻古人诗随所得次韵

病起瘦可惊崚嶒夜窗影八十遂当至何止践衰境食箪幸得尽药裹亦已屏汲泉煮日铸舌本味方永士苦不自悔常若锥见颕叔度独何人长波渺千顷

右夜坐

孔门春服成弟子从溯浴老氏坐中庭庄生记新沐古圣自洁清如日浴阳谷岂比流俗人虮虱生桎梏老人喜时节良夕当爆竹未濯三生垢汤沐意亦足岂惟寓萧散亦以洗荣辱悠悠独酌罢投枕睡已熟

右除夜沐浴

甲子岁元日

饮罢屠苏酒真为八十翁本忧缘直死却喜坐诗穷米贱知无盗云?又主丰一箪那复虑嬉笑伴儿童【开岁微阴不雨法当有年】

初春书怀

六十余年慕古人即今方近葛天民见人各是元非恕遇事皆安岂怨贫小圃鉏耰聊过日扁舟烟雨尚关身出门未觉龙锺在禹庙兰亭又见春

又

耄及光阴古更稀自今惟有数期颐食观本草虽多事醉读离骚自一奇物外有人闲始见山中可乐老方知武陵好在桃千树短櫂相寻亦未迟

又

数掩芦藩并水居一家全似业樵渔春寒例谢常来客老病犹贪未见书驯雀正缘抛食惯芳兰肯为碍门锄药苗满钵无人共赖有溪僧为破除

又

甫及初春日已长偶同邻曲集山房囊盛古墨靴纹皱箬护新茶带胯方老境不嫌来冉冉流年直恐去堂堂清泉冷浸疏梅蕊共领人间第一香

又

底处人间无骇机超遥且喜谢招麾千年涧底孤松秀万里天边独雁归服气昔常憎火食游山近已制荷衣青城况有幽人约会守丹炉隐翠微

又

纳禄贫如筮仕初归来依旧卧蜗庐半池墨渖临章草一碗松肪读隐书长镵仅供饥子美清江不疗渇相如耋期自许诗情在雪里犹能跨蹇驴

又

愚公不解计安危行尽人间恶路岐难似车登虵退岭险如舟过马当祠平生忧患常难测送老安闲敢自期一事不成应有命惟将知止报明时

初春纪事

窗棂无日影庭树无风声微云淡天宇非阴亦非晴美哉丰年祥入我屠苏觥父老亦共喜驩言叩柴荆一饱已有期惟当力春耕遣儿牧鸡豚作社赛西成

又

经冬少雨雪所至苦水涸园蔬叶多蠧山步船半阁入春一再雨喜气盈墟落又闻湖边路已破小桃萼一尊傥可?父子自酬酢

送子虡吴门之作

相送何由插羽翰淡烟微雨暗江干孤怀最怯新春别病骨难禁昨夜寒尊酒汝宁嫌鲁薄釜羮翁自絮吴酸此诗字字俱愁绝忍泪成篇却怕看

法云僧房

八十衰翁有底忙水边山际亦伥伥清溪桥断舟横岸小坞梅残雨渍香数点青灯经野市一炉软火宿僧房自嫌尚有人间念却为春寒怯夜长

陌上

陌上长歌任笑狂此生得丧略相当天将耄齿偿贫悴身坐虚名掇谤伤溪水渐生朱舫活野梅半落绿苔香新晴快上兰亭路莫待春残始一觞

独立

白髯萧飒一愚公独立蒙蒙细雨中羊踏寒蔬新少梦鱼生空釜久谙穷残编幸有圣贤对闲话岂无邻曲同衒鬻才名非老事小诗信笔不能工

春阴

数间茅屋傍枫林常负平生万里心老去逐年增老病春来无日不春阴曲尘蘸岸波初涨猩血团枝色已深欲到东园还懒起却和残睡听鸣禽

闲味

身似枯禅谢世尘岂容收敛强冠巾庾郎三韭不妨饱晏子一裘何恨贫栖冷每怜鸡唱早云开初见月痕新闲中有味君知否熊掌駞峯未是珍

闻虏乱代华山隐者作

满谷松风枕石眠中原战血又成川但思秦铸铜人日不记齐成柏寝年大药一炉暾晩日孤桐三尺写秋泉何妨狂舞旗亭下乞与人间画醉仙

春日

车马闲中绝衣襦病后寛改诗消昼永賖酒敌春寒柳细搓难似花新染未干归鸿与来燕各自管悲欢

寄子虡

十里城南路萧然一秃翁旧书衰易忘新句懒难工山色春寒淡溪流宿雨通街头有良醖思汝一尊同

送子坦

老境宁容别诸儿仕为贫一春多卧病几度送行人五斗方须禄千金且爱身长安虽可乐怜汝正思亲

送子遹【初欲赴春铨以兄弟皆出故辍行】

隔一涛江路岂遥踌蹰不觉欲魂销寄书勿遣过三日发渡何曾无两潮睡少不关茶作祟愁多却赖酒时浇柯槁西畔斜阳岸谁为?人惜柳条

醉眠初起书事

身世元知似断蓬流年分付酒杯中饥寒未解士先老风雨欲收花已空泥补旧巢梁燕喜水生支港钓船通睡魔正费驱除力隔竹敲茶赖小童

见蜂采桧花偶作

来禽海棠相续开轻狂蛱蝶去还来山蜂却是有风味偏采桧花供蜜材

对酒戏咏

不管诗人太瘦生但愿酒徒稀醉眠凭谁为画毕吏部缚着邻家春瓮边

又

长安市中多美酒一斗财当三百钱堪笑书生消几许有钱十万醉经年

夜兴

枭呼作人声月出如野烧推枕中夜起残灯尚余照难从公荣饮独效孙登啸八十推不僵平昔岂所料空廊病马卧枯草老牛噍明朝语俗人与汝不同调

老甚自咏

残年真欲数期颐一事无营饱即嬉身入儿童鬭草社心如太古结绳时腾腾不许诸人会兀兀从嘲老子痴亦莫城中买盐酪菜羮有味淡方知

又

羡生常笑古人痴俛仰那知迫耄期镜里鬓无添白处尊前颜有暂丹时客瞋终岁常称疾儿讶经旬懒赋诗枉却愁过强健日身闲何往不熙熙

夜过鲁墟

晡时发柯桥申夜过鲁墟灯出篱落间七世有故庐门低不容驷壁坏亡遗书高树宿羁鸟废沼跳惊鱼移船过古埭水面?星踈安得病良已毕世浇春蔬

园中小饮

造物佚我老畀以江湖寛俯仰六年间得请两挂冠鬓毛虽萧飒脚力未跚记书过十张啖饭空一箪开岁忽两月感此春事残杏靥笑墙头莺声入云端埽地设菅席相与劝加餐村酒泻浊清野果尝甘酸邻里语蝉联儿孙话团栾虽无万钱箸浩歌有余欢

幽居春晚

云归禹穴赏新晴酒买兰亭散宿酲竹带鞭移俄盛出鹤全窠买已长鸣故山虽愧收身晚外物元如脱发轻只恐村邻成间阔杖藜随处叩柴荆

又

老废雠书病废诗昼闲惟与睡相宜未寻内史流觞地又近厐公上塜时花发游蜂喧院落笋长驯鹿入藩篱石帆山下春如许野老来招不用辞

梅花过后游西山诸庵

乞得身归喜满颜柴门虽设不曾关无如梅作经年别且就僧分半日闲樵斧晓穿云外去钓船夜向月中还君看老子无穷乐一笑知非造物悭

梅仙坞花泾观桃李

妖妍天遣占年华叹息人间有许花十里织成无罅锦半天留得未残霞欲题直恐无才称不见何由信客夸醉后又惊春事晚湖堤烟柳已藏鸦

家园赏花

白首扁舟返旧邦逢春直欲倒千缸红云夹路蔷薇障翠羽成层薜荔幢莺语枝头常尽日蝶迷叶底不成双闲人烂醉寻常事中圣先判卧北窗

闻金谿陆伯政下世

久矣望?使澘然开讣书两家通绝谱千里泣灵车亦悟古皆死所悲天祝予泉扃生气在故不羡曹蜍

一春风雨大半有感

忽忽春将老寒暄尚未齐雨昏鸡唱晚风恶鹊巢低写物才殊退寻芳思欲迷余年不须较只是死秦稽

山行赠野叟

垂白衰翁住道边突间犹喜续炊烟壁如龟䇲难占卜瓦似鱼麟不接连幼学及时儿识字官租先众吏无权与君俱长宣和日握手相看一怅然

又

莫笑孤村生理微茅茨烟火自相依客来旋埽青苔榻日在先关白版扉妇女忧蚕租叶去儿童耘麦荷鉏归散人世袭江湖号剩欲溪头借钓矶

云门道中

川霭林扉翠欲浮散人心事寄沙鸥暮投野店孤烟起晓涉清溪小蹇愁岭路穷时萦细栈山形缺处起重楼钓游陈迹浑如昨一念凄然不自由

读书有感

洙泗诸生尊所闻岂容兀者亦中分焚经竞欲愚黔首亡史谁能及阙文吾道固应千古在几人虚用一生勤世间倚相何曾乏会与明时诵典坟

六言杂兴

世界庵摩勒果圣贤优钵昙华但解折衷六艺何须和会三家

又

梦里明明周孔胸中历历唐虞欲尽致君事业先求养气工夫

又

语道无如孔孟佛庄虽似非同倘有一人领会何须客满坐中

又

失马讵知非福亡羊不妨补牢病里正须周易醉中却要离骚

又

举足加刘公腹引手捋孙郎须士气日趋委靡赖有二君埽除

又

广平作梅花赋少陵无海棠诗正自一时偶尔俗人平地生疑

又

瘦马羸僮道路清泉白石山林常得有衣换酒不愁无法烧金

又

一夜雨来可怖五更云散无余传舍僧窗虽异不妨随处观书

又

熟读大小止观精思内外黄庭直使超然有得岂若渊源六经

春晚出游

风急名花纷绦雪土松香草出瑶簪且呼野艇西村去未必微云便作阴

又

王孙草生与阶齐女郎花发乳莺啼街头卖酒处处贱信脚觅醉无东西

又

柳暗人家水满陂放翁随处曳筇枝村深麦秀蚕眠后日暖鸠鸣鹊乳时

又

禹吾无间圣所叹治水殆与天同功三千年事一炊顷窆石嵯峨烟霭中

又

岌岌高丘近道边寂寥翁仲卧荒烟生前意气今何在寒食无人挂纸钱

又

鸣机裂素制春衣煮酒香清雁骛肥倒社相呼共行乐三挝鼓近是船归

劎南诗稿卷五十六








卷五十七



钦定四库全书

劎南诗稿卷五十七

宋　陆游　撰

北窗

老人日夜衰卧起常在背窗间一编书终日圣贤对东皋客输米粲粲珠出碓南山侩饷茶细细雪落硙吾儿亦解事稀甲自鉏菜一饥既退舍百念皆卷斾闲身去俗远澄念与道会宿痾走二竖美睡造三昧挂冠反布韦上印谢银艾庭中石苍然此客真度外

幽居杂题

开岁频风雨清明气始和游山书半废耽酒睡常多客去孙登歗牛疲甯戚歌余生犹有几尽底付渔蓑

又

雅意元知止遄归喜遂初久闲棋格长多病钓徒疏渍药三升酒支头一束书儿曹看翁懒切勿厌蜗庐

又

忽忽年光逝悠悠世事非晓犹明绩火昼永启渔扉施食禽鱼熟疏沟杞菊肥寂寥何所叹父子自相依

又

独往成初志安居谢世纷名书硬黄纸古砚熨焦纹雨作占琴荐风来散鹭群岂无朝市事塞耳未曾闻

题旅舍壁

泥淖停牛屋风埃坐箦床绦人难讳老楚客自嫌狂浪迹江湖大回头日月长村村有饼饵正可不赍粮

又

地旷风号木天高日脱云村名步头换县界驿前分蒿艾春侵路鸡豚暮识群敲门就炊?一饭敢忘君

出行湖山间杂赋

老入新年健春逢小雨晴偶因寻酒去又作绕村行塘水苍鹅戏郊原黄犊鸣闲身有乐事倚杖看农耕

又

新酿学鹅黄幽花作蜜香客邀闲即去病起醉何伤野寺无晨粥村伶有夜场吾心静如水随事畣年光

又

径绕茶冈北桥连芡浦东虫锼乌桕叶露湿豨蘝丛烧地春芜绿渔扉夕照红君恩那可报惟是祝年丰

又

鱼市樵风口【樵风溪港名】茶村谷雨前柳边烟掩苒堤上草芊眠墓扫鸦衘肉人归鹭导船东风吹短髪得句为谁妍

上已

残年登八十佳日遇重三帘幕低新燕房栊起晩蚕名花红满舫美醖绿盈甔春事还如昨衰怀自不堪

笋绝句

列仙阅世独清癯雪谷冰谿老不枯输与锦棚孩子辈千金一束入天厨

赠苏召叟

苏子出俦辈翩如天际鸿才华刮眼瞙文字愈头风岂止千人见真当四海空老夫虽耄矣此论不妨公

赠赵去华

赵子毫端万斛珠眼前百辈不枝梧盛名岂待他年见公论何会一日无我老杜门惟足睡君豪折简固难呼此诗强欲相题目堪笑衰翁胆满躯

道室述怀

养心功用在还婴肯使秋毫有妄情二寸?冠狂道士一编蠧简老书生狐妖从汝作人立金价在吾如土轻地肺终嫌近朝市明年溯峡上青城

春晩雨中作

冉冉流年不贷人东园青杏又尝新方书无药医治老风雨何心断送春乐事久归孤枕梦酒痕空伴素衣尘畏途囘首涛澜恶赖有云山着此身

晩行湖上

饱来扪腹绕村嬉北陌东阡信所之女手采余桑郁郁烟芜生遍冢累累高林日暮无莺语深巷人归有犬随东走郡城逾十里好风劳送角声悲

欲卜庵居未有胜地作诗识之

破裘百结?垂蓬旋过流年旋巳空魔眷属如云尽散性光明似日方中极知万事不劳问欲住一庵谁与同会向巢居明月夜五弦横膝写松风

东窗遣兴

东窗徙倚当闲游水长池鱼自满沟花气袭人浑欲醉鸟声唤客又成愁百年光景输欹枕万里风烟入倚楼欲写乌丝还懒去诗名老去判悠悠

独酌

一榼芳醪手自斟从来户小怯杯深已于醉醒知狂圣又向淳漓见古今濡首固非吾辈事达生犹得昔人心酴醿欲过香差减且据胡床坐绿阴

舟中作

误长仙蓬不满年恩容归老自云边草枯病马停朝秣【予巳纳禄】水冷鳏鱼废夜眠混俗岂须名赫赫耐嘲唯可腹便便柯桥梅市花俱好且典春衣醉放顚

衰疾

衰疾怜新鬼狂豪尚故吾棋常先客着行不许儿扶砚润闲蟾滴香残冷鸭炉自怜风味在尚欲泛江湖

示儿

闻义贵能徙见贤思与齐食尝甘脱粟起不待鸣鸡萧索园官菜酸寒太学齑时时语儿子未用厌鉏犂

野兴

溪涨侵庵路山光压钓矶荒畦荷鉏去小艇载犂归世态那堪看吾言可自违从今谢人事终日掩荆扉

闲游

游遍名山日月长结庐归占水云乡醉中即是逃名地闲外应无度世方桧蜜满脾余小苦术苖浥露有奇香肺肠自与人间别堪笑醅缸与饭囊

又

高会挥金愧二疏食贫只似布衣初终年老健缘储药随分穷忙为着书吊古何时过梁宋题诗且欲遍衡庐不须更拟椉风去水有烟帆陆笋舆

又

过尽侩家到店家山形四合路三义清明浆美村村卖谷雨茶香院院夸困卧幽窗身化蝶醉题素壁字栖鸦夕阳不尽青鞋兴小立风前?脚斜

又

夙兴蓐食戒山行策蹇迢迢过故城露叶未乾明晓日风蒲初劲借秋声绿阴渡口孤莺语白水陂头两犊耕遥望炊烟疑可憩试从行路问村名

炊米不继戏作

敢羡晨兴费万钱口边纵理信前缘高年虽获殿诸老一饱常如登九天架上有书吾已矣甑中无饭亦陶然蓬门一闭还旬日实怕闲人搅昼眠

暮行

志士能轻万户封野人自爱一枝筇行穷绿岸呼船渡籴得黄粱就碓舂林外人家明远火月边侩阁下疏钟江村不用愁孤绝小店茅檐尽见容

小雨

小雨过岩扃残云傍野亭花光相映发莺语苦叮咛举酒和神气弹琴悦性灵索居朋友绝得句遣谁听

又

急雨方侵幔斜晖忽满廊尘清添草色衣润省篝香妇织将收茧农功已下秧诸孙入家塾亲为授三苍

送辛幼安殿撰造朝

稼轩落笔凌鲍谢退避声名称学稼十年高卧不出门参透南宗牧牛话功名固是劵内事且葺园庐了婚嫁千篇昌谷诗满囊万卷邺侯书挿架忽然起冠东诸侯黄旗皂纛从天下圣朝仄席意未快尺一东来烦促驾大材小用古所叹管仲萧何实流亚天山挂斾或少须先挽银河洗嵩华中原麟凤争自奋残虏犬羊何足吓但令小试出绪余青史英豪可雄跨古来立事戒轻发往往谗夫出椉罅深仇积愤在逆胡不用追思灞亭夜

初夏

白白糍筒美青青米果新【蜀人名粽为糍筒吴中名粔籹为米果】衰迟重时节薄少遍乡邻梅市花成幄兰亭草作茵极知欢意尽强起伴游人

自警

放翁原愦愦徂岁复骎骎社栎终无用秋虫漫苦吟拍蚊违杀戒引水动机心老耄谁规我忠言抵万金

枕上

病叟少安枕惊禽无稳栖慵占贾谊鵩空感祖生鸡野势风号北窗痕月过西元非破贼手只合架牛犂【山中惟枭鸣终夜鸡三鸣后闻架犂则旦矣】

野步至近村

耳目康宁手足轻村墟草市遍经行孝经章里观初学麦饭香中喜太平妇女相呼同夜绩比邻竭作事春耕勿言野馌无盐酪笋蕨何妨淡煮?

书怀示子遹

平生山林几緉屐何意随人戴朝帻口言报国直妄耳断简围坐晨至夕道山堂东直庐冷手种疏篁半窗碧但虞风波起平地岂有毫髪能补益成书朝奏暮请老入耳幸免烦言啧东望故山百余里父老欢忻来接迹白羊绿酒争下担长笛腰鼔纷如织迢迢梅市过鲁墟观者所至空巷陌尔来呻吟又春尽周视室中惟四壁但令粝饭麤撑住犹胜朱门常踧踖小儿助我理孤学终岁伏几心如石问看饮酒咏离骚何似焚香对周易

三月三十夜闻杜宇

斗转春归不自由韶华已逐水东流子规独抱区区意血泪交零晓未休

夜大雨连明晨起乃知之

黄䌷被稳枕慵移夜雨淋浪了不知水长坏陂初复后鸠鸣去妇却还时芳蹊入夏多青子白髪今年有黑丝?欲披衣湖上去满村芳草正离离

闻虏乱次前辈韵

中原昔丧乱豺虎厌人肉辇金输虏庭耳目久习熟不知贪残性抟噬何日足至今磊落人泪尽以血续后生志抚薄谁办新亭哭艺祖有圣谟呜呼宁忍读【艺祖尝为大宋一统四字赐大臣今藏秘阁】

壮士吟次唐人韵

士厌贫贱思起家富贵何在发已华不如为国戍万里大寒破肉风卷沙誓捐一死报天子兜鍪如箕铠如水男儿堕地射四方安能山栖效园绮塞云漠漠黄河深凉州新城高十寻风飧露宿宁非苦且试平生铁石心

衰疾

衰疾犹能饭一箪莼丝菰首亦加餐旧叨刻印俄销印老愧弹冠亟挂冠自怪稽康如许懒人怜范叔不胜寒得钱?买青芒屦采药名山兴未阑

书日用事

左右数书册朝夕一草堂家贫自能俭病愈不求方盛馔豚肩美常庖笋茁香园丁报花坼亦复命壶觞

又

一裘良已暖半菽可无饥养气戒多语端居如有思私心须自胜已过遣谁知耄齿尤当勉常忧寸晷移

初夏出游

去去冲朝雾行行弄夕霏移秧晴竭作坐社醉扶归细草迷行径残花点钓矶牸牛将犊过雄雉挟雌飞野寺烟钟远村墟绩火微诸孙殊可念相唤候柴扉

初夏昼眠

好景逢初夏闲身得昼眠书横竹架上冠堕素屏前葱蒨小山桂潺湲幽窦泉危巢出乳燕高树集新蝉强健关天命逍遥近地仙晚窗思茗饮自取雪芽煎

农事稍间有作

架犂架犂唤春农布谷布谷督岁功黄云压檐风日美绿针挿水雾雨蒙年丰远近笑语乐浦涨纵横舟楫通东家筑室窗户绿西舍迎妇花扇红我方祭灶彻豚酒盘箸亦复呼邻翁客归我起何所作孝经论语敎儿童敎儿童莫匆匆愿汝日夜勤磨礲乌巾白纻待至公

夜雨

暮雨萧萧集瓦沟空阶点滴送清愁何由乞得须臾睡直到窗明滴未休

朝晴

宿雨初收云四归小山草木丽朝晖翩然双鹊从檐下言语分明诉湿衣

北窗

帘影参差午漏前盆山绿润雨余天诗无杰句真衰矣酒借朱颜却怅然海燕理巢知再乳吴蚕放食过三眠名泉不负吾儿意一掬丁坑手自煎【子虡寄惠山泉丁坑盖日铸流亚也】

游山戏作

晩境频辞禄穷居旋学耕量衰添酒敌才尽减诗名风月成交友溪山管送迎登车雨先止天岂相吾行

遣兴

聒聒鸣鸠莫笑渠百年我亦旋枝梧病知药物难为验老觉人间不足娯茆屋何妨度寒暑蔬餐且可遣朝晡钓船一出无寻处千顷江边雪色芦

又

老荷君恩许醉眠散人名号愧妨贤久叨物外清闲福麤识诗中造化权风月四时随指顾乾坤一气入陶甄新秋更欲浮沧海卧看云帆万里天

细雨

细雨重云渐入梅阴阴门巷长新槐壮心已与年俱逝脱髪应无术可栽美睡常嫌莺唤起清愁却要酒阑囘年来百事非平昔信手题诗懒剪裁

初暑

槐阴清润麦风凉一枕闲眠昼漏长山鹊喜晴当户语海桐带露入帘香酒缘久病常辞酌茶为前衘偶得尝云北云南动游兴速呼小竖治轻装

夙兴

夙兴短蓬髪幽步豁烦襟翠碧停阑角黧黄语柳阴书残频补缉琴废细追寻未是全无事犹堪养道心

新堂

湖上新堂气疏豁三面岚光翠如泼都门归来病相属邻里怪我间何阔莼丝作羮饭雕胡厨人斫鲙艺绝殊何由唤得左元放银盘钓出松江鲈

即席

穉荷出水榴花开长笛圜鼙送举杯村邻相乐君勿笑要是安健无凶灾

又

醉中起舞递相属坐上戴花常作先要知吾辈不凡处一吸已干双玉船

又

长鱼腹腴羊臂臑馋想久矣无秋毫今朝林下煨苦笋更觉此君风味高

又

小山榴花照眼明青梅自堕时有声柳桥东岸倚筇立聊借水风吹宿酲

生涯

久矣冥行堕崄巇乐哉偶得谢招麾放怀身世相忘地夙驾山林独往时纵老岂容妨痛饮更慵亦未废新诗超然自喜生涯别始叹龟堂见事迟

落花

桃李擅春事酴醿为之殿岂不欲周旋过日如掣电大风连三月吹尽无余片留之岂有策伫立情眷眷空令肠九囘竟欠语一转流年付芳草樽酒孤胜践莺声入碧云帘影满深院消揺绿阴间风流属团扇

四月廿二日微雨中次前辈韵

语讹觉齿疏冠倒感髪稀屡为曼容免遂赋渊明归今日天气佳雨丝弄斜晖起居惟所适单复时易衣出游叩僧庐归卧掩渔扉一笑顾儿子正尔良未非

夜雨

点滴茅檐雨长宵不肯晴残缸待鸡唱倦枕厌枭鸣已践衰残境况兼羁旅情晨兴亦何事椎髻绕廊行

夏日

入户桐阴渐覆床乍敷笛簟北窗凉筇枝倚壁知身健衣焙残香觉日长雨霁断云时聚散风来纤草久低昂蝶衣粉湿犹飞懒小驻阑干就夕阳

久雨

梅子青青苦未黄经旬积雨欲颓墙蠧生书帙时须火润入衣篝?得香邻舍相逢惊间阔通宵不寐听淋浪定知又发韩公笑有底鸣蛙两股长

又

梅天一日几阴晴对酒无聊醉不成巧历莫能知雨点孤桐那解写溪声林深鸟爵来无数草茂锄耰去即生明日云开天万里御风吾欲过青城

舟中

青枫湖上村绿蓑舟中客云兴山叠见海近地势坼悠然沧洲趣宛与尘世隔虽云食不足麤免婚嫁责渥丹未辞镜衰白幸满帻明当鼔枻行放浪穷七泽

繋船

高树滴残雨丛芦生夕风惰游贫有自老钝学无功岁月诗编里江湖旅色中烟村系船处邂逅得渔翁

复雨

催唤儿童扫绿苔长歌清啸兴悠哉林间子堕知梅熟水面痕生验雨来往事已成孤枕梦故人谁共一樽开自怜未负年华在素扇团团月様裁

书适

清和巷陌单衣后绿润轩窗午饷余曲曲素屏围倦枕斜斜筠架阁残书松阴坐石闲看鹤山寺寻僧晩跨驴此段家风君试看京尘扑?独何欤

村社祷晴有应

丛祠牲酒走村村赖是龙归为解纷爽气收回骑月雨【俗谓二十四五间有雨往往辄成霞潦谓之骑月雨】快风散尽满天云数峯缥缈如屏面一浦涟漪作簟纹犹胜楚人箫鼔里九歌哀怨下湘君

题北窗

束担还山读旧书断编终日见唐虞千茎白髪年华速一点青灯夜漏徂厚价异时空市骨大呼从昔不成卢细思天赋原非薄跬步门前万顷湖

又

不嗔人作腐儒看断简堆中兴未阑更事愈怀忧国切苦心始觉着书难流泉激激人声远修竹萧萧暑令寒四海诸公常共处北窗何地着身寛

昼坐闻墙外人声殊坏幽思戏作

老人气衰凋髪齿岁月翩翩来有几晨兴食米不一溢日课读书犹十纸虽云喧寂无二观终嫌蜩蚻喧吾耳亟起振衣欲出门赤日当空汗如洗拨灰未炷瓦炉香汲井先换铜?水也胜太史落南时短檠夜对屠牛机【黄鲁直自言迁宜州时夜寓市中直屠牛之机用鸡毛笔作字】

晨起行园中

老病厌嚣烦晨兴步小园草深移旧路竹茂失颓垣未暇从鱼乐惟思与石言人家寻每得拄杖印苔痕

葺舍

蚁知将雨先移穴燕护新雏迭守巢补漏支倾吾可笑呼奴椉屋更添茅

次韵林伯玉登卧龙

一纸临门喜欲颠词源滚滚泻长川旗旄外阃新元帅风月名山古洞天自笑屏居依近郭每烦登望指孤烟雄篇三复空兴叹穷乃工诗似不然

道室杂咏

精神有限惟当啬造化无心不汝私此事安须知决择鸡鸣勿后老人期

又

黄褐长绦七尺身袖中一劎隐红尘城门万屦日来往众里安知无此人

又

冰霜难与夏虫语晦朔岂容朝菌知忿欲至前能小忍人人劵内有期颐

又

万法元须一理通长生极治本同功广成千岁无他术秪在唐虞二典中

又

莫缘侯印学阴谋生世惟须一钓舟轻用镆铘终折缺善刀何止解千牛

又

放翁耄齿犹朱颜一物不留方寸间已吞八九云梦泽更着百亿须弥山

湖塘夜归

渔翁江上佩笭箵一卷新传范蠡经郁郁林间桑椹紫芒芒水面稻苗青云边筑舍分南北陌上逢人半醉醒莫恨西村归路远行前点点有飞萤

东轩

僻巷地无喧闲人虑不烦刺舟囘北渚岸帻倚东轩乳鹊行苔径驯麞触笋藩作劳怜野老唤取倒清樽

夏日

例谢门前客深藏箧里书衣穿但重补饭足不求余山溜鸣庭际藤阴接屋除何劳厌三伏俯仰即秋初

斫脍

玉盘行脍簇青红输与山家淡煮菘耍识坐堂哀觳觫试来临水看噞喁

野饭

六十日白可续饭三千年清何与人堪笑此翁顽似铁还山又食一番新

村酒

乱山落日渔歌长平畴远风粳稻香酒旗揺揺截官道归家未迟君试尝

避雨

云如坏山欲塞海树似奇鬼将抟人急投民家雨随至燎衣不觉鸡唱晨

雨中短歌

昨夕雨大如车轴今旦雨细如牛毛人言愈细愈泽物天公为此非徒劳泥深入市路欲绝坏檐败壁风萧骚岂惟蛙黾矜得意坐觉藜莠无由薅剥床供?嗟婢子持伞上学怜儿曹村场酒贵賖不得且解布囊寻弊?

散怀

少年已遂遁山林何况霜毛两?侵习气尚存诗入梦病根未去药关心猿知秋近啼先苦鹤阅年多顶渐深不忍顿疏风月在麤能扶杖即登临

南堂

空堂寂寂暑气清只有燕雀无人声云头忽移帘影失雨点乱集荷盘倾沟坑水溢鱼鳖喜庭户风送蛟龙腥衣巾汗垢为一洗呼奴举榻临前楹取泉石井试日铸吾诗邂逅亦已成何由探借中秋月与子同游白玉京

门屋纳凉

机裂齐纨如素月床敷蕲簟起微澜行人远不分眉目过鸟高犹响羽翰新长庭槐夹门绿无穷陂稻际天寛今年项里杨梅熟火齐骊珠已满盘

幽居

孤村野径不曾锄恶草从来一寸无每为游鱼疏港渎更缘啼鸟植楸梧闲门犹有侩时到残产浑无赋未输浪走人间真误计暮年犹足补东隅

露坐

残月久方上幽花时自零风枝惊宿鸟露草湿流萤浩气吞云梦危途塞井陉菱歌何处起及我醉初醒暑中久不把酒盆池千叶白莲忽开一枝欣然小酌因赋绝句

千叶芙蕖白玉肤一樽沆瀣碧琳腴极知俱出氛埃外我亦秋风山泽臞

又

我读渊明止酒篇知渠未识玉池仙谁言见面无多子高压天魔万二千

劎南诗稿卷五十七

<集部,别集类,南宋建炎至德佑,剑南诗藁>








卷五十八



钦定四库全书

剑南诗稿卷五十八

宋　陆游　撰

老马

贫家畜老马枯萁风雨噍本非百金产安用三品料马固忘华厩士亦安蓬藋两穷适相遭万事付一笑少游御款段作计无此妙可怜杜陵翁妄想追风骠

大热

五月颇闵雨炎风吹早尘气羸不给喘流汗沾衣巾呼婢使具浴报以未买薪汝事虽不恪亦坐乃翁贫汲井掬寒泉自足忘我嗔譬如寓逆旅百事听主人

大雨

今年景气佳有祷神必畣时时虽闵雨顾盻即沾洽绵地千里间四月秧尽挿季夏雨三日凄爽欲忘箑潴水如塞河决水如放闸几席乱蛙黾庭除泳鹅鸭舍边鱼受钓户外鸥可狎飞萤最得意终夕自开阖萧萧菰蒲声恍若船入夹嗟予亦耐事坚坐书满榻悬知?䅉收已足供伏腊会约张志和清风泛苕霅

午睡

梅黄雨足喜初晴投枕华胥梦已成帐底香云凝未散手中书卷堕无声簟纹似水飞蝇避鼻息如雷稚子惊痴腹便便竟何有已将嘲弄付诸生

书意

疏慵久已卧郊扉暂出人间辄免归梵志放花常恨晩士师分鹿又成非平生旧学宁当负同志良箴亦重违说与吾儿勤念此负禾勿恨露沾衣

卜居三山已四十年矣暇日有感聊赋五字

薄宦非初志幽居不计年稚松成偃盖小竖亦华颠生理凭耕稼光阴付醉眠从来慕园绮一着要争先

又

泥古衰犹学开荒夜亦耕屋芟生草盖釡撷野蔬烹白稻雨中熟黄鸦桑下鸣残云忽吐日喜对小窗明

北窗

北窗无俗物三伏有余凉玉麈消长日风漪可一床盏分新作茗炉拨欲残香却岸纱巾去翛然野水傍

睡起已亭午终日凉甚有赋

饭罢颓然付一床旷怀真足傲羲皇松棚尽日常如暮荷沼无风亦自香倚杖月生人影瘦岸巾露透髪根凉颇闻王旅徂征近敷水条山兴已狂

残雨

五更残雨滴檐头探借天公一月秋只道风吹云散尽数声桑下又鸣鸠

溪上避暑

暮年事业转悠悠尽日投竿杜若洲世上漫言天爱酒古来宁有地埋忧全家只合云山老万事空惊岁月遒褫带脱冠犹病暍正平颇忆着岑牟

又

短髪飕飕彻顶凉悠哉随处据胡床但怜鹊影翻残月不恨蝉声送夕阳门巷阴阴桐叶暗汀洲漠漠藕花香寓形宇内终烦促安得骑鲸下大荒

龟堂避暑

缥缈纱?覆象床蛮童擎粥进黄粱砚池湛湛一泓墨衣焙霏霏半篆香团扇题诗无滞思清泉洒地有余凉更须风伯开云阵凖拟今宵月满廊

旅舍偶题

野店山桥策蹇驴浩然聊喜遂吾初童颜几岁已辞镜胎髪今朝还入梳小瓮谩营秋社酒断编闲理小年书白云可笑犹多事常向人间耐卷舒

溪月

天风吹髪冷飕飕独向沙边上钓舟愁绝平羌江上月向人依旧半轮秋

砭愚

储药如?垅人愚未易医信书安用尽见事可怜迟错自弹冠日忧从识字时今朝北窗卧句句味陶诗

杂兴

早遇齐侯游柏寝晩从汉帝祀甘泉不须苦学飞腾术更看泥金检玉年

又

南山手自斸苍苔竹阁柴扉次第开二十里间云不断岂容一点市尘来

又

灵府宁容一物侵此身只合老山林何由挽得银河水净洗群生忿欲心

又

赤米熟炊元自软黄虀频倒不多酸纵令酒负寻常债也胜人求本分官

又

冰壶冷浸玉芙蕖三伏炎蒸一点无净洗砚池潴墨渖椉凉要答故人书

又

砚传百岁玺阙角笔擅一时锥出囊【予所用砚百年前物一角微阙笔姑苏能宪作颇佳】纸欲穷时瘦蛟举已看雷雨跨苍茫

又

扁舟夜载石帆月双屦晓穿天柱云八十老翁能办此不须身将渡辽军【谓李积】

又

犀象本安山海远楩楠岂愿栋梁材伏波病困壶头日应有严光入梦来

又

粟无人馈方差快门有僧敲未绝幽岂是耄荒深绝物从来不惯惹闲愁

又

瞿聃杨墨宁非学治狱行兵亦有师惟是儒生知择术百年穷达守书诗

病疟两作而愈

久出天魔境胡为疟鬼来亦知无妄疾毕竟不为灾引睡须书卷支羸赖粥杯微风起秋色樽酒亦时开

露坐

略彴方墟北筼筜小堑东荷盘倾夕露芡觜坼秋风磔磔禽移树芒芒月堕空诗材随处足尽付苦吟中

戏咏

岁历还逾半人生但可悲此身犹老健随处且儿嬉累瓦初成塔埋盆又作池惟应上庭树不及髧髦时

初秋书感

流年冉冉不容追余息厌厌只自知马革裹尸违壮志鹿门采药卜幽期林蝉委蜕仙何远巢燕成雏去已迟触事尔来多感慨北窗闲赋早秋诗

湖上

石帆山下旧苔矶囘首平生念念非秋早明河低接地夜深白露冷侵衣风生古戍笳争发月过横塘鹊独飞却看宦途倾夺地恍然败将脱重围

枕上

纱?竹簟不胜清卧看残缸翳复明两树梧桐鸣急雨一林鸜鹆噪疏更静无狂蝶妨幽梦懒有群鸥责旧盟待旦欲寻梅市路小舟先向步头横

书怀

无事自能心太平有为终蔽性光明皮肤脱尽见真理粱肉扫空甘菜羮处处浮家成野宿时时策蹇作山行平生常笑羊裘老史册犹存后世名

游昭牛图

游昭木石师李唐画牛乃自其所长出栏切听一声笛意气已无千顷荒客居京口老益困衣不揜胫须眉苍时时弄笔眼力健蹄角毛骨分毫芒我无沙堤金络马拂拭此幅喜欲狂乞骸幸蒙优诏许置身忽在烟林傍日落饮牛水满塘夜半饭牛天雨霜俚医灌药美水草老巫诃禁袚不祥愿我孙子勤农桑愿汝生犊筋脉强碓声惊破五更梦岁负玉粒输官仓

唐希雅雪鹊

烈风大雪吞江湖巨木摧折竹苇枯乌鸢瑟缩堕地死岂复能顾卵与雏棘枝拔出乱石罅凛凛生气独有余耐寒两鹊亦异禀羽族有此山泽癯神凝气劲中自足不待晴日相鸣呼深知画手亦怪伟用意直刮造化炉氄毛虽细爪翮健落笔岂独今所无我评此画如奇书颜筋柳骨追欧虞

菖蒲

雁山菖蒲昆山石陈叟持来慰幽寂寸根蹙密九节瘦一拳突兀千金直清泉碧缶相发挥高僧野人动颜色盆山苍然日在眼此物一来俱扫迹根蟠叶茂看愈好向来恨不相从早所嗟我亦饱风霜养气无功日衰槁吾庐东北皆修竹茂木羽族来栖者不可数计感而有作

绕舍皆茂林万数栖鸟雀诘旦辄争鸣未暝纷已泊清阴交欲暗丹实熟可啄吾庐少人迹愧尔肯见托虽无惠养德亦免弹射虐结巢俯可窥淳风今岂薄

秋夜闻兰亭天章寺钟

绝湖上兰亭不过一炊顷湖废缭堤行往返常毕景犹有古寺钟迢迢下重岭烟云含莽苍风露共凄冷萧然草堂卧度此清夜永百念一洗空于焉发深省

闵雨

岁秋固多雨每恨不及时黄尘蔽赤日苗槁已不迟踏车声如雷力尽真何为天岂不念民云族风散之穷民守稼泣便恐化棘茨妻子不望活所惧尊老饥我愿上天仁顾哀民语悲鞭龙起风霆尚继丰年诗

徒行短歌次前辈韵

风吹短衣双?白老人徒步归乡国数树丹枫野店西一川红蓼溪桥北芒鞋有卖百无忧过尽青山到渡头更求款段真多事堪笑当年马少游

江楼次前辈韵

一日千囘上庭树城南尚记嬉游处俯仰人间八十年镜中未许朱颜去甲第侵云多贵人朝囘扑?软红尘江楼月夜吹长笛谁似侬家不负身

七月四日夜赋

楼角西南月一钩晩瓜落刃酒新𥬠仙家又怆银河别太史新班玉历秋衰病岁时良冉冉穷愁身世转悠悠莫因乞巧嘲儿女我亦飘然水上浮

出近村归偶作

朝骑小蹇涉烟村拥路争看八十身似我犹为一好汉问君曾见几闲人杨梅线紫开园晩莼菜丝长入市新莫笑坚顽推不倒天敎日日享常珍

送子修入闽

士生万里合鹏抟憔悴青衫且自寛薄禄及亲虽共喜远途将父亦诚难关山可厌风尘恶蓬荜应思菽水欢只道耄年心似铁诗成也作鼻辛酸

书志

饮水萧然卧曲肱桑村麦野醉腾腾老身长子知无憾泛宅浮家苦未能南亩服劳胜乞食腐儒垂死耻依僧柴荆常闭斜阳里剥啄虽闻亦懒譍

秋雨

雨声疏复密窗影暗还明赤米香炊饭青蔬淡?羮闲中长棋格病后减诗情惟有桑麻事邻翁与细评

雨后凉甚

并海寛闲野清秋揺落天微凉供美睡稳字入新联陋屋萧萧雨修筒细细泉晩窗生酒兴洗酌一陶然

屏迹

屏迹乱山中观身槁木同桑麻安旧业薪水付村童不散婴儿朴常存太古风一钱无用处那复计囊空

又

饭熟起开钵困来徐倒床无狂安取圣有短始知长养道褐怀玉露才锥出囊聊须唤儿稚细细话耕桑

书事

闻道舆图次第还黄河依旧抱潼关会当小驻平戎帐饶益南亭看华山【饶益寺南亭尽得太华之胜】

又

关中父老望王师想见壶浆满路时寂寞西溪衰草里断碑犹有少陵诗【华州西溪即老杜所谓郑县亭子者】

又

鸭绿桑干尽汉天传烽自合过祁连功名在子何殊我惟恨无人快着鞭

又

九天清跸响春雷百万貔貅扈驾囘不独雨师先洒道汴流衮衮入淮来

雨后

雨后凉生病体轻闲拖拄杖出门行槐花落尽桐阴薄时有残蝉一两声

幽居

早岁犹奇怪中年痛扫除华堂棋陆废名马宴游疏散帙身忘倦畦蔬手自鉏寥寥千载后谁此访幽居

书事

北征谈笑取关河盟府何人策战多扫尽烟尘归铁马剪空荆棘出铜駞史臣历纪平戎策壮士遥传入塞歌自笑书生无寸效十年枉是枕雕戈

秋夜感遇十首以孤村一犬吠残月几人行为韵

月生东山口宿鸟惊相呼我起立苍茫恍在白玉壶饥鹘掠老巢大鱼跃平湖作意赋新诗佳夕不可孤

又

今日天气佳驾言适山村种枳作短篱疉石成高垣牲酒赛秋社箫鼔迎新婚所愿在仕者努力苏元元

又

长康有三绝吾独得其一寓世八十年一痴万事毕世间所谓黠正类禈中虱燂汤会有时为计谁得失

又

我梦游异境乌?跨小蹇桑麻夹阡陌山川旷何远俗有太古风萧散到鸡犬钟鸣忽惊觉所造恨犹浅

又

竭作朝筑陂独劳暮鉏菜草烟栏犊卧船响篱犬吠残年迫耄及农事不敢废儿曹强学余努力事舂硙

又

颁历如昨日俯仰芳岁残蜩蚻方鸣秋砧杵已戒寒书生赋予薄何适不艰难粱肉固所美食淡心始安

又

前年蒙趣召渡江当六月顾惭衰病躯触热朝行阙君恩虽屡下恐惧乞骸骨飘然返柴荆所愧已黔突

又

畏首复畏尾吾身其余几虽云食不足健决岂不伟蓬窗对亲旧情话来亹亹何以永今朝沽酒刺圈豨

又

昔遇高皇帝同朝多伟人哀哉逝不留焄蒿返苍旻存者才一二相望不得亲秋风闻雁过老泪沾衣巾

又

唐虞治巍巍洙泗道益明岂知秦汉后佛老起纵横诗书虽仅存韶頀无遗声书生幸有闻未死犹力行

草书歌

吾庐宛在水中沚车马喧嚣那到耳一堂翛然卧虚旷蝉声未断虫声起有时寓意笔砚间跌宕犇腾作诙诡徂徕松尽玉池墨云梦泽干蟾滴水心空万象提寸毫睥睨醉侩窥长史联翩昏鸦斜着壁郁屈瘦蛟蟠入纸神驰意造起雷雨坐觉乾坤真一洗小儿劝我当自珍勿为门生书棐几

自儆

牛解谨藏刀羊亡密补牢达人忧禄厚奇祸出名高所要怀全璧宁当耻缊袍世间俱癣疥何事苦爬搔

新秋

远浦平郊弄夕霏曲篱幽径锁秋晖驯麞巧占苍苔卧惊鹊斜穿密筱飞浴罢小轩成美睡雨余老火敛余威未言风月供诗思汗帻尘衣且解围

又

蝉声满院送流年又见秋风到海边旧友死来频入梦新诗愁绝少成篇步头野水双飞鹭林外人家一点烟顾影自惊如许瘦囊空无药起沉绵

悯俗

蚩蚩之氓不自觉顾笑吾曹安淡薄携女数千行问法腰钱钜万仍骑鹤岂知此事不两得刍豢何可参毒药野狐出林作百态击下髑髅渠自怍老氏五千本清静扬雄太玄惟寂寞但能于此尊所闻万卷丹经尽糟粕

块坐斋中有感

败席凝尘懒拂除况能作意去庭芜读书眼力衰难强对酒心情薄欲无野寺锺鱼思下担山邮鞍驮忆登途颓然坐睡谁惊觉寂寞西窗日又晡

新凉示子遹时子遹将有临安之行

竹簟纱?事已非秋清初换熟缣衣鹊惊山月栖还起萤避溪风堕又飞老眼渐昏书懒读壮心虽在事多违夜窗?欲挑灯语日倚柴门望汝归

秋雨

毒热秋未衰吾庐况浅迫虽云日一浴流汗沾衣帻萧萧三日雨出此炮烙厄潇湘应更佳恨我无六翮

又

吾庐多美?最茂楸与梧百鸟集其间下上更呜呼秋风忽动地揺落日日疏何如涧底松终岁无荣枯

讲学

迁善以美身讲学以尽性能为可行尔用舍固有命天方斵斯文鲁叟虚历聘黎元则可哀穷死吾何病

野兴

来日无多去日遒朱颜那肯为人留檐声点滴无时雨野气苍茫极目秋朝出钓鱼来北渚夜耕驱犊上西畴此心所要常无愧寂寞衡门死即休

又

江湖萧散葛天民敕放还山一幅巾老去饥羸惟恃粥病来举动每须人道穷举世知心少学进吾儿着语亲更有一端差自慰短檠不作白头新

又

早见高皇宇宙新耄年犹作太平民虚名仅可欺横目戅论曾经犯逆鳞原野暮云低欲雨陂湖秋水浩无津萧条生计君无笑一钵藜羮敌八珍

又

饱见人间行路难暂陪鹓鹭意先阑集仙院里三题石神武门前两挂冠饥卧了无千里志倦飞元怯九霄寒客来莫笑蓬窗陋若比巢居已太寛

示元敏

学问参千古工夫始一经宁论绶若若且喜佩青青汝业方当进吾言要细听仍须知稼穑勉为国添丁

八月四日夜梦中作

太华巉巉敷水长白驴依旧系斜阳山深乳洞药炉冷花发云房醅瓮香邻叟一樽迎谷口蛮童三?拜溪傍中原俯仰成今古物外自闲人自忙

明日复理梦中意作

白尽髭须两颊红颓然自以放名翁客从谢事归时散诗到无人爱处工高挂蒲帆上黄鹤独吹铜笛过垂虹闲人浪迹由来事那计猿惊蕙帐空

又明日复作长句自规

大学渊源不易穷古人立志自童蒙醉犹温克方成德梦亦斋庄始见功痛哭孰能悲?溺力行犹足变雕虫太空云翳终当散吾道常如日正中

示子孙

累叶为儒业不隳定知贤杰有生时学须造次常于是道岂须臾或可离我老已无明日计心存犹惜寸阴移巍巍夫子虽天纵礼乐官名尽有师

秋夕

承学虽云浅初心敢自轻飘零为禄仕蹭蹬得诗名抚事悲长剑怀人感短檠不堪秋雨夕鼓角下高城

徂岁

徂岁风烟惨幽居市井遥甑香炊薏米泉洁煮芎苖野庙迎神晩村船过埭嚣西窗一樽酒亦足慰无聊

村居遣兴

追数交朋略散亡臂孱足蹇固其常一年又见秋风至孤梦潜随夜漏长不办诵经如倚相颇能啖饭胜张苍囘看薄宦成何味只借朝衫作戏场

又

万里征途兴已阑三间破屋住犹寛山姜着雨房重敛南烛先霜实半丹野市秋阴更萧瑟书生老瘦转酸寒掩关也有消愁处一卷骚经醉后看

又

野堂疏豁近江皋喜见南山秋气高野外渐寒群木脱草根薄暮百虫号筑陂濬畎更相勉伐荻剥桑敢爱劳亦念耄荒当自佚欲将世业付儿曹

甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也

啮雪犹能活窖中侩牛亦可隐墙东来归里社当知幸万卷书边一老翁

又

小儿缘天摘列宿老子含饴弄穉孙郊居得此岂不乐无奈催租人打门

又

早携书劎三随计晩辱弓旌四造朝心愧石帆山下叟一生不识浙江潮

又

筋骸未废宁为老烟火犹通岂是贫时跨一驴山县去园丁野老尽相亲

又

蓍囊药笈每随身问病求占日日新向道不能渠岂信随宜酬答免违人

又

药麤野老偏称效诗浅山僧妄谓工怀?裹茶来问讯不妨一笑寂寥中

又

家居愈老厌拘纒旅舍僧房意自便乞菜作羮殊有味借床小憩即成眠

又

乡闾敬老意常勤一味甘鲜必见分大胾在前无箸食始知富贵本浮云

又

市楼嘈?知丰岁驿树轮囷傲早霜六十年间凡几到?沽新酒对斜阳

又

燂汤具浴僧窗暖舂黍供炊旅甑香自笑平生为客熟关山千里一衣囊

又

胡麻刈罢下????初引水家家灌晩蔬但有茅檐随处好渊明可独爱吾庐

又

秋风败叶委苍苔小蹇闲游始此囘溪上风烟争晩渡县前灯火卖新醅

劎南诗稿卷五十八








卷五十九



钦定四库全书

劎南诗稿卷五十九

宋　陆游　撰

游山

四序虽悉佳莫若新秋时已脱烹煮厄未兴揺落悲鹭集水落渚鹊争风堕枝烟村乌桕丹晩日望最奇岂无一舴艋往赴幽人期婆娑下堂迎坏衲颠倒披丹果垂中庭碧花蔓疏篱秋高财一来怪我今年衰

对酒

天上何曾许寄愁酒中正自可忘忧不能上树作巢饮尚办满船供拍浮神仙可学君岂信衣食裁足吾何求但忆人如王粲辈相携一笑赋登楼

遣舟迎子遹因寄古风十四韵

今日坼汝书一读眼为明知汝即日归明当遣舟迎想汝片帆东翩若飞鸿征薄暮过梅市咿讴双橹声到家亦尚早城楼初发更草草一尊酒为汝手自倾夜分不能寐顿忘衰病婴岂惟病良已白头黑丝生暂别亦不恶益重父子情自今日相守北窗同短檠六经焰久伏百氏方纵横世俗摈孤学未易口舌争此责在学者艹莱勿自轻汝壮父未死相勉在力行

重寄子遹

秋风日日望归装忽报来期喜欲狂衰病无因檝迎汝梦随残月过浮梁

饭后偶题

环堵萧然百虑忘天敎得饭饫枯肠长桥鲊美桃花嫩北苑茶新带胯方漠漠寒花欹晩照翩翩孤蝶弄秋光解衣扪腹西窗下赖有新诗破日长

秋兴

流光冉冉迫崦嵫常抱秋风宋玉悲才尽已无枫落句身存又见雁来时自怜闭户厐眉叟初对还家大耳儿【子遹方自行在归】一盏青灯照寒影不妨细举别来诗

又

世事元看等一毫纷纷宠辱陋儿曹雁行横野月初上桐叶满庭霜未高细考虫鱼笺尔雅广收草木续离骚更余一事君知否卧听床头滴小槽

舍北行饭

饭饱逍遥信所之芡塘蔬圃遍游嬉梧楸凋落风高后瓜瓠轮囷雨足时犬喜人归迎野路鹊营巢稳占低枝晩来懒复呼童子自掩柴门上扊扅

舍南野步

枯蔓络荆篱幽花映荻扉驯麞惊不起归鹤倦犹飞野色连收网边愁入捣衣壮图空自笑事事与心违

感昔

行年三十忆南游稳驾沧溟万斛舟常记早秋雷雨霁柁师指点说琉球

又

马瘦行迟自一奇溪山佳处看无遗酒垆强挽人同醉散去何曾识是谁

又

负琴腰劎成三友出蜀归吴历百城最是客途愁绝处巫山庙下听猿声

又

岳阳三伏正炎蒸爽气凄风见未曾白浪蹴天楼欲动当时恨不到黄陵

又

行遍天涯只漫劳归来登览兴方豪云生神禹千年冗雪卷灵胥八月涛

病齿

似病非病臂已瘳当堕未堕齿难留一杯藜粥吾所美幸可自办不待求既无啮骨犯曲礼亦免祝鲠烦成周形骸外物付悠悠那将老境供闲愁

挥手

挥手群玉府税驾石帆山偶与片云出却随孤鹤还松风暮萧瑟石溜夜淙潺阿敏读书处更添茆一间

过邻家

初寒偏着苦吟身情话时时过近邻嘉穟连云无水旱齐民转壑自酸辛室庐封𫔎多逋户市邑萧条少醉人甑未生尘羮有糁吾曹切勿怨常贫

甲子秋八月丙辰鸡初鸣时梦刘韶美示诗八篇高古可爱明旦作此诗志之

韶美仙去三十年一念及之常怅然秋窗忽梦接颜色万里老鹤归辽天赠诗温其似玉瓒我亦麤识关雎乱建安黄初不足言笔端直觉无秦汉

山居

客至何曾共剧谈行藏独有老僧谙觅官肯信山居乐食淡方知饭味甘一脉泉通浇药圃万重云锁钓鱼庵好奇自笑心无厌行遍江南忆劎南

归老

两脚走万里归老樵风溪虽远京雒尘穷巷还多泥累累丧家狗喔喔失旦鸡幸非徙比景何恨栖会稽今年更可笑伛偻自灌畦荣虽不满眼悔亦免噬脐万事付一尊师友阮与嵇

送子坦赴盐官县市征

父子团栾笑语哗岂知云散各天涯长亭结束秋将晩别酒凄凉日易斜我坐耄年艰就养汝非仰禄肯离家游山尚有平生意试为闲寻一鹿车【腊中欲作一小肩舆轻𫘝坚实两夫可举者以备山行】

寄子坦

目断西陵细霭中津亭想汝系孤篷颇忧昨暮云吞日【俗以黑云接落日为风雨之候】犹幸今朝雨压风就食亦知难恋恋挂帆终恨太匆匆寒沙不是无来雁频寄书归问老翁

书感

老荷寛恩许退耕丝毫无报亦何情民贫乐岁尚艰食道丧异端方肆行党祸本从名辈出弊端常向盛时生古人骨冷青松下谁起英魂与细评

自偏门归

橘柚累累未着霜陂塘渺渺度秋光长桥虹卧当官道重阁翚飞出女墙烟际远舟俄已隐天边惊雁不成行归来有底夸儿辈笑指奚奴古锦囊

遣兴

兔径游观足蜗庐卧起寛垂名千古易无愧寸心难灯火娯清夜风霜变早寒一经家世事吾兴未应阑

诗酒

诗酒平生乐无如老病侵才衰愁韵险量退怯杯深宿露滋金藟微霜点缬林呼鹰五陵路惆怅少年心

晩秋野兴

病骨支离不耐秋今年九月即轻裘细书灯下幸能读旧友梦中时与游【连夕梦绍兴间同朝诸公】官赋毕输无吠犬农功已息有闲牛不知冠盖朝天客也得心安似我不

又

彻底无能彻骨贫自怜虚作六朝民学因病废捐长日志与年衰愧古人露湿乱萤飞暗庑霜清饥雀噪空囷一生眼境常如此草赋凭谁问大钧

舟中口占

养生妙理本平平未可常谈笑老生业力顿消知学进人情愈薄喜身轻鹤雏日长丹砂顶岩溜时闻玉佩声最是扁舟暮归处一川风月远相迎

闭门

闭门何所乐聊息此生劳霜薄残芜绿风酣万木号研朱点周易饮酒读离骚断尽功名念非关快剪刀

暮秋

多雨今秋水渺然沟溪无处不通船山囘忽得烟村路始信桃源是地仙

又

闲倾清圣浊贤酒稳泛朝南暮北风射的山前云几片一秋不散伴渔翁

又

百年大耋龙锺日九月初寒惨淡天岭谷高低明野火村居远近起炊烟

又

舍前舍后养鱼塘溪北溪南打稻场喜事一双黄蛱蝶随人来往弄秋光

又

九月山村已骤寒看云殊怯倚阑干一杯浊酒栽培睡不觉春雷起鼻端

又

清秋又是一年新满眼丹枫映白苹海内故人书断绝汀洲鸥鹭却心亲

农舍

三农虽隙亦匆忙穑事何曾一夕忘欲晒胡麻愁屡雨未收荞麦怯新霜

又

神农之学未为非日夜勤劳备岁饥雨畏禾头蒸耳出润忧麦粒化蛾飞

又

万钱近县买黄犊袯襫行当东作时堪笑江东王谢辈唾壶麈尾事儿嬉

又

杜门虽与世相违未许人嘲作计非长绠云边牵犊过小舟月下载犂归

九月十日夜独坐

蓬窗灯火耿疏篱正是寒沙雁到时头少二毛真笃老口无纵理亦长饥朝闻夕死固当勉幼学壮行嗟已迟小竖夜阑私怪我俨然危坐若深思

述意

忧患无穷生有涯惟须百事屏纷华人谁敢侮修身士天不能穷力穑家频唤老僧同夜粥间从邻叟试秋茶结茅林下从来事瓦屋三间已太奢【陆士衡兄弟共居瓦屋三间】

小疾自警

老来土弗强举箸辄作病造物盖警之何啻三下令而我不自珍若与疾竖竞岂惟昧摄养实亦阙忠敬颠踣乃自诒何用死不瞑自今师古训念念贵清静羔豚昔所美放斥如远佞淖糜煮石泉香饭炊瓦甑采蔬撷药苖巾幂相照映膨脝亦宜戒仅饱勿惮?隐书有至理要使气常胜因之戒友朋苦语君试听

白龙

九月癸酉暮白龙见西方是时久晴明日落天正苍玉宇无纤云凌空独高翔蜿蜒久乃隐父老叹未尝清台占五行此事实殊常我非刘子政聊记以短章

学易

卒岁勿多求壶飧与褐裘心安由自足身贵为无求易化千年鹤难驯万里鸥闭门方学易未暇揖浮?

又

学古忘衰疾斋心洗昨非拳拳奉天理坦坦息心机改过先幽隐收功在细微耄期犹自警俯仰惜余晖

闲中作

呼童按摩罢倚壁欠伸余棋局可忘老鸟声能起予扫檐怜罥蝶投饵出潜鱼向晩明窗下还来读旧书

枕上

嗈嗈初听雁南征喔喔俄闻鸡一鸣梦境往来双只堠宦途兴废短长檠何由生计裁能足不愿人间过取名饭软茶甘吾事了但愁无酒酌公荣【家贫不能酿酒而官壶多酸】

出游

一樽随处可开颜此事深疑造物悭地可登临多恨远身常强健又须闲山围小市烟初敛霜着横林叶半殷徙倚阑干君勿厌日斜犹及棹舟还

又

渔村酒市本无期小蹇扁舟信所之丹叶满林霜落后紫萍黏块水枯时山林闲寂归虽早齿髪衰残病已迟努力及时谋自适锦囊多贮暮秋诗

又

山有篮舆步有舟放翁身健得闲游羊牛点点日将夕蒲柳萧萧天正秋细径僧归云外寺疏灯人语酒家楼归途更爱湖桥月独倚阑干为小留

又

霜气萧条木叶黄佳时病起意差强云烟古寺闻僧梵灯火长桥见戏场一枕清风幽梦断数匙旅饭野蔬香道边莫笑衰残甚独往山林兴未央

又

禹窆胥涛中路分画桡冲破一川云柯桥僧阁凌空起梅市渔歌带月闻蟹束寒蒲大盈尺鲈穿细柳重兼斤酒家报我新醅熟且拨闲愁寄一欣

家居

清世念遗民常情重老人馈浆烦郡府分胙愧乡邻获稻黄云卷舂粳玉粒新膨脝自摩腹一笑欲忘贫

又

老眊诗名减登临笑口开酿泉为酒熟倩鹤附书囘纱?方簪菊筇枝又探梅清狂君勿笑曾是薄蓬莱

又

蒲苇村深地风霜岁晩天溪柴胜炽炭【小束柴自若耶溪出名溪柴】黎布敌纯绵【客有遗黎布者甚轻暖】有客问奇字无人嘲昼眠谁言此翁老怀抱尚超然

赠隐者

畴昔从君处玄都太古坛月高旛影直霜重佩声寒鹤驾三山近壶天万里寛相逢初未省但认切云冠

又

力量超终古光明破积昏独行宁有待妙用本忘言神定婴儿戏丹灵竖子奔绪余应不靳小出济元元

贫中自戏

种枳为篱草结庐人间知足更谁如涧深松老忘荣谢天阔云闲任卷舒闲冷并无残客迹家贫常读绝编书有金可取还关念多事从来笑汉疏

风雨夜坐

寒风凄紧雨空蒙舍北新丹数叶枫欹枕旧游来眼底掩书余味在胸中松明对影谈玄客筱火围炉采药翁君看龟堂新境界固应难与俗人同

示村医

玉函肘后了无功每寓奇方啸傲中衫袖翫橙清鼻观枕囊贮菊愈头风新诗吟罢愁如洗好景逢来病欲空却羡龙锺布裘客埭西卖药到村东

秋雨

一秋风雨蔽白日积水鬼神愁太阴寒螀悲鸣草根湿水鸟暝哭菰丛深残年不觉日月逝病骨惟愁霜露侵常有淖糜支旦暮一毫宁复少年心

杂兴

散步持书卷闲眠枕药囊驯麞随几杖痴蝶入衣裳病起年光速身闲日景长为怜红树好久立向西厢

又

客问维摩疾人哀范叔寒诗囊负童背药笈挂驴鞍野果攅眉涩村醪捩齿酸老鸡殊可念旦旦报平安

又

爱物停垂钓劬身自荷锄时从邻父饮日授稚孙书尚弃登山屐宁须下泽车平生双不借投老伴归欤

又

平生独何幸命若与人谋疲懦逃深责空疏得早休位卑轻得丧迹远少恩仇莫怪归耕乐文园久倦游

又

倒橐得千钱从人买钓船秋风宿村步暮雪醉江天得意鸥波外忘归雁浦边平生笑严子犹有姓名传

又

泽居忧下湿老病觉中干违俗恐不免倚天聊自寛受规如获药喜退甚弹冠不是憎勲业心知骨相寒

江亭

野市逢虚日江亭候暮潮虫号霜后草人立雨中桥病骨羸将折残魂黯欲消无心作村醉酒斾苦相招

晚归

梅市桥边弄夕霏菱歌声里棹船归白鸥去尽还堪恨不为幽人暖钓矶

怀昔

奋迹穷阎本甚微刺天何敢慕群飞业文仅与驴书劵学射才因鼠发机罟擭纵横真脱命风波澒洞尚余威朝冠挂了方无事却爱山僧百衲衣

初寒示邻曲

村北村南数十家陂池重复谷谽谺荻丛缺处见渔火蓬户闭时闻纺车浅瀬水清双立鹭横林叶尽万栖鸦是中佳兴无穷极懒着青鞋上若耶

梦中作【并序】

甲子十月二日夜鸡初鸣梦宴客大楼上山河奇丽东南隅有古关尤壮酒半乐阕索笔赋诗终篇而觉不遗一字遂录之亦不复加窜定也

富贵夸人死即休每轻庸子觅封侯读书历见古人面好义常先天下忧独往何妨刀买犊大烹却要鼎函牛坐皆豪杰真成快不负凌云百尺楼

初寒

老遇初寒候贫当绝禄时衣裘俱在笥薪炭不愆期鹑满群童网鱼浮百石陂比邻每分饷扪腹可无饥

又

重帘御晩吹密瓦护晨霜【小室今年冬初增瓦三百个三面窗皆设纸帘】焰焰砖炉火霏霏石鼎香行迟依木杖坐久穴藜床昼亦无聊甚胡为厌夜长

鉏菜

江湖霜雪薄终岁富嘉蔬菘韭常相续莴蔓亦有余家贫阙粱肉身病忌蛙鱼幸有荒畦在何妨日荷锄

对酒

赋性虽耽酒其如老病身气衰成小户醅浊号贤人疏广矜君赐刘伶畏妇嗔兰亭独超绝千载擅清真夜卧久不得寐复披衣起呼灯作草书数纸乃复酣枕明旦作此诗记之

才下多厄穷地偏罕人客半生走四海竟无第一策暮年忽大悟惟有紧闭门朝作一池墨弄笔招羁魂初若犇𫘧骥忽如掣蛟鲸鬼神森出没雷雨更晦明飞扬兴已极投笔径就床酣酣一枕睡不觉幽梦长手携避秦人行上腰带鞓下视河流黄仰看天宇青大呼自惊觉夜半灯欲死茆檐雨点滴身乃在万里挑灯影突兀顾问汝是谁留侯虽强食轻举亦何疑

孤云

四十年来住此山入朝无补又东还倚阑莫怪多时立为爱孤云尽日闲

自闵

破?羸骖厌垢氛挂冠归伴故溪云年光疾病占强半日景睡眠居七分庐冢萧条频霣涕交朋零落久离群残年岂复行孤学自闵犹尊昔所闻

赠鸡

青铜三百买乌鸡辟地墙东为择栖更聘一雌全物性莫辞风雨五更啼

子遹为其长兄置酒予亦与焉作五字示之

乌衣兄弟集我亦据胡床晩菊数枝在小园幽兴长霜清桑落熟汤嫩雨前香草草虽堪笑他年未易忘

太息

太息贫家似破船不容一夕得安眠春忧水潦秋防旱左右枝梧且过年

又

祷庙祈神望岁穰今年中熟更堪伤百钱斗米无人要贯朽何时发积藏

又

北陌东阡有故墟辛勤见汝昔营居豪吞暗蚀皆逃去窥户无人草满庐

代邻家子作

社日淋漓酒满衣黄鸡正嫩白鹅肥弟兄相顾无涯喜扶得吾翁烂醉归

山行

山光秀可餐溪水清可啜白云映空碧突起若积雪我行溪山间灵府为澄澈崚嶒崖角立蟠屈路九折黄杨与冬青郁郁自成列其根贯石罅横逸相纠结上扪雕鹘巢下历豺虎穴流泉不可见锵然响环玦出山日已暮林火远明灭小憩得樵家题诗记幽绝

行过西山至柳姑庙晩归

倚杖西山麓褰衣古庙壖断云依钓浦细雨压炊烟废学惭诗退安贫觉气全霜天日易晩钟鼔隔城传

月夕幽居有感

五岳名山采药身可怜骑马踏京尘浮名本是延灾物谢事宁非得道因出岫每招云结伴巢松仍与鹤为邻劎南旧隐虽乖隔依旧柴门月色新

寒夜将旦作

白髪垂肩无二毛胸中消尽少年豪河倾月没夜将旦木落草枯秋已高窗下灯残候虫语墙隅栖冷老鸡号曲肱不复更成寐起视寒空如断鳌

舍北独步

霜露沾衣迫岁徂天公欲为老人娯断云新月供诗句苍桧丹枫列画图风叶萧萧归独鹤烟波渺渺漾双凫孤舟薄暮谁从我惟是诗囊与酒垆

山村道中思蜀

当年万里客西南药市题诗倚半酣偶为三游群玉府遂妨重到百花潭剡溪谩说思安道函谷谁能识老聃空乞丹青作横幅半堤寒日策羸骖

不如茅屋底

铸印大如斗佩劎长拄颐不如茅屋底睡到日高时

又

南伐逾铜柱西征出玉关不如茅屋底高枕看青山

又

火齐堆盘起珊瑚列库藏不如茅屋底父子事耕桑

又

列鼎宾筵盛笼坊从骑都不如茅屋底醉倒唤儿扶

菜羮

青菘绿韭古嘉蔬莼丝菰白名三吴台心短黄奉天厨熊蹯驼峰美不如老农手自辟幽圃土如膏肪水如乳供家赖此不外取袯襫宁辞走烟雨鸡豚下箸不可常况复妄想太官羊地炉篝火煮菜香舌端未享鼻先尝

十月暄甚人多疾十六日风雨作寒气候方少正作短歌以记之

昔我从行台宿师南山旁仲秋已戒寒九月常霣霜入冬即大雪人马有仆僵土床炽薪炭旃毳结行装果蔬悉已冰熟视不得尝猎骑荷戈归争献狐与狼是时意气快岂复思江乡迩来四十载余景迫耄荒结茅镜湖曲气候岁靡常残暑排不去单衣作重阳霜晩木未丹地燠草不黄玄冥失号令疟鬼意颉顽忽焉风雨恶纵击势莫当颇疑地撼轴又恐河决防和泥补窍穴乞火燎衣裳霰雪虽未作疾疠幸退藏风炉荠糁美瓦甑粳饭香比邻共安健相与歌虞唐

冬夜题斋壁

髪不能胜二寸冠天敎送老向江干倚墙筇杖伴人瘦缟瓦清霜争月寒壮志追思良可悔危途遍历始知难一身着了余何事茅屋三间已太寛

自遣

蔬食任无鱼山行可借驴指挛犹把钓眼涩未捐书客少胜纷若家贫亦晏如时时顾影叹顽似十年初

荡荡

荡荡唐虞去日遒孔林千载亦荒?六经残缺幸可考百氏纵横谁复忧释书恐非易论语王迹其在诗春秋君臣父子未尝泯吾道尚传君但求

晨起

晓枕初兴白髪翁弊裘百衲葑炉红独居漫受书狐媚滞思难矜笔阵雄旧学虫鱼笺尔雅晩知稼穑讲风一身自喜无余事且度残年风雪中

劎南诗稿卷五十九

<集部,别集类,南宋建炎至德佑,剑南诗藁>








卷六十



钦定四库全书

劎南诗稿卷六十

宋　陆游　撰

述感

断简承孤学穷阎负壮心方忧一齿落【时一齿方揺动】何止二毛侵买地开幽圃招僧理废琴浮生只如此感慨不须吟

甲子岁十月二十四日夜半梦遇故人于山水间饮酒赋诗既觉仅能记一二乃追补之

拂衣金马门税驾石帆村唤起华山梦招囘湘水魂心亲频握手目击欲忘言最喜藤阴下翛然共一樽

又

小山缘曲涧路断得藤阴忽遇平生友重论一片心兴阑棋局散意豁酒杯深鸡唱俄惊觉凄然泪满?

舟中夜赋

千里风尘季子裘五湖烟浪志和舟灯残复吐恼孤梦雨落还收生旅愁城上霜笳入霄汉烟中渔火耿汀洲牧之未极诗人趣但谓能轻万户侯

舟中晓赋

木落霜清水鸟呼扁舟夜泊古城隅吹残画角钟初动低尽寒空斗欲无浪迹已同鸥境界远游方羡雁程途高樯健席从今始遍历三湘与五湖

渔家

江上渔家水蘸扉闲云片片傍苔矶钓收鹭下虚舟立桥断僧寻别径归海近冈峦多迤逦天寒雾雨正霏微羊裘老作桐江叟点检初心幸未违

远游

少年游宦日肮?耻沉浮见虎犹攘臂逢狐肯叩头力行虽自许早退岂人谋【予年六十余即退闲故山】小烟波上飘然得远游

与儿孙小饮

岁暮寒多雨村深早闭门荒园摘葵芥近市买鸡豚短褐联三世幽窗共一樽吾曹常得此余事不须论

遂初

狂本类三闾归仍慕二疏何由满人笑但可遂吾初奕奕沙堤马栖栖下泽车细看俱外物俛首老犂锄

与村邻聚饮

冬日乡闾集珍烹得遍尝蟹供牢九美【闻人懋德言?赋中所谓牢九今包子是】鱼煮脍残香鸡跖宜菰白豚肩杂韭黄一欢君勿惜丰歉岁何常

又

交好贫尤笃乡情老更亲鲝香红糁熟?美绿椒新俗似山川古人如酒醴醇一杯相属罢吾亦爱吾邻

夜坐示子虡

裘薄知霜重灯残觉夜阑为农宜废学谢事等无官疏懒贫难醒沉绵死有端大儿千里至聊复为加餐

行饭暮归

暂置观书不耐闲飘然梅坞竹篱间霜风尽脱千林叶云气平沉一面山笑唤筇枝扶蹇步聊凭村酒借朱颜庙壖墙下归来晚宿鸟纷纷已渐还

寒雨中夜坐

江村风雨晚冥冥闭户添衣怆客情炉爇松肪如蜡?鼎?茶浪起滩声团栾赖有儿同话剥啄应无客可迎聊举一杯生耳热颓然酣枕到窗明

枕上

世间命薄有谁如僵卧空山梦亦孤三尺窗前灯半死万重云外雁相呼久贫仅守残书笈未死犹须几酒壶趣办一棺那得缓古人四十揣头颅

即事

心与岩泉静形如野鹤臞朝餐美藜藿夜学讲唐虞婢老无钗泽僮寒阙袴襦所欣惟一事无吏督残租

又

穄饭流匙滑葵羮出鬴香有时留野客亦复饷邻墙老圃传占法行僧遗药方未为全绝物终胜利名场

杂感

买马当可椉筑室当可居快马多覆败杰屋鬼所狙徒行与露坐安稳无后虞所以古达人秋风忆莼鲈

又

士生诵二典恍若生唐虞陞降奉玉帛可否闻吁俞阙里得其传功与造化俱孰知千载后乃尊重译书

又

拥裘南窗下坚坐试定力炉香亦不散伴我到曛黑绝交近为我游世易颠踣默默何所为且复自休息

又

上峡闻竹枝入秦闻乌乌奏曲未及终涕泪凄已濡还屮风月夕菱歌起镜湖虽无远游感白首亦穷途

又

吾闻之古方有病当鲜食如其不能尔金丹亦无益我老更事多此语知造极子房从赤松千载推达识

又

梦育小儿女便有无穷爱谒医问疾恙对客夸警迈晨鸡忽唤觉此爱复安在人生困纠纒一笑脱囚械

闲中自嘲

镜湖西畔有渔扉窃比玄英似庶几风月定交殊耐久烟波得意可忘归曾行万里求微禄亦伴诸公践骇机试问即今成底事晨飧依旧北山薇

暇日坐山麓松石间作

偶曳枯筇出槿篱松间盘石坐移时饥麞啮草无余绿乳鹊营巢有堕枝幽事类分皆可谱高情辞达自成诗莫嗟寂寂终吾世正是他年一段奇

得子虡临安舟中书因寄

江水悠悠双鲤鱼眼明初拆入关书残年已觉身如客一念还成泪溅裙春近预忧归梦短潮囘莫遣寄声疏何时可弃微官缚五亩荒畦共荷锄

书喜

宠辱元知不足惊退居兀兀饯余生冰鱼可钓羮材足霜稻方登籴价平邻媪已安诸子养【闵氏媪以贫甚弃诸子而去今始得复归】园丁初葺数椽成【韩氏得屋湖上以种蔬为业】乡闾喜事吾曹共一醉宁辞洗破觥

又

十月东吴草未枯村村耕牧可成图岁收俭薄虽中熟民得蠲除已小苏家塾竞延师敎子里门罕见吏征租老昏不记唐年事试问元和有此无

老学庵夜兴

冷卧空斋枕曲肱饥鹰惊起髪鬅鬙烟霞华岳逃名客风雪庐山入定僧槲叶蔽身胜衣帛金丹照室不燃灯秃翁自笑无名字聊向江湖袭旧称【取江湖散人之意】

感昔

百丈庚寅上峡时至今犹健岂前期家人暗换吾何叹镜里衰翁复是谁【上硖骨肉在者四子尔今皆出仕】

又

神女祠前猿夜鸣相公溪上草初生重游惟有西窗梦一点灯青梦不成

又

白帝城边莺乱啼忆骑瘦马踏春泥老来感旧多凄怆孤梦时时到瀼西

又

小益晨装雨作泥南沮涉水马长嘶山腰细栈移新路驿壁流尘暗旧题

又

曾从征西十万师白头囘顾只成悲云深骆谷传烽处雪密嶓山校猎时

又

老君洞外小朱扉云压寒空雪欲飞结阵弓刀边垒去挂鞍狐兔猎场归

又

少时失脚利名间寸步何曾不险艰造物恐人浑忘却梦中忧患尚如山

孤村

少年误计落人间晩卧孤村日掩关小室易温炉火省幽窗常暗架书闲梅横篱落春初动云闹川原雪尚悭欲唤一藤同胜践恨无杰句压溪山

村舍书事

纸窗百衲地炉红围坐牛医卜肆翁时节杯盘来往熟朝晡盐酪有无通男丁共结春耕耦妇女相呼夜绩同老子颓然最无事客归自策读书功

小葺居舍

野水枫林下残年亦自存刈茅支漏屋挿棘补颓垣把钓?灵爽争棋笑语喧晩窗幽兴极共酌黍醅浑

冬至

老遇阳生海上村川云漠漠雨昏昏邻家祭彻初分胙贺客泥深不到门万卷纵横忘岁月百年行止付乾坤明朝晴霁犹堪出南陌东阡共一樽

夜坐示子遹兼示元敏

微霰不成雪大风俄散云孤灯翳还吐断雁远犹闻冉冉新春动遥遥清夜分儿孙未须睡吾与汝论文

客怀

客怀病思两凄凄瘦马长靴溅雪泥道左忽逢曾宿驿壁间闲看旧留题村醅酸薄陈山果旅饭萧条嚼冻齑何处人间非梦境恍然重到劎关西

杂书幽居事

抱瓮穷园叟还山老布衣死边常得活闹处偶容归钓恐鱼吞饵棋忧客堕机此心君会否洗尽百年非

又

淡薄齐荣辱恢疏略怨恩炉常养丹母手自斵桐孙炎火下照海黄河高溯源道翁来不速一笑倒吾樽

又

庭旷多延月斋空半贮云松声行路共泉脉近邻分采药九蒸晒朝真三沐熏林间有丛杞绕屋夜狺狺

又

贫困虽终老胸中尚浩然直令头抢地未害鼻撩天种菜悭三亩苫茅仅数椽布衾常不暖夜夜亦安眠

又

卜筑南湖上梅花几度春身缘作诗瘦家为买山贫野步维渔江楼岸醉巾谁知会稽叟不愧葛天民

题斋壁

门前枯叶满荒街堂下残芜拥土阶蓬荜萧条如旅店豆蔬淡薄学僧斋画存真火温枵腹夜挽黄流灌病骸唤取邻翁同结社他年仙去与君偕

探梅

岁月相寻岂有穷早梅唤醒醉眠翁坐中酒量人人别花底春风处处同白帝城边微雪过青衣江上夕阳红锦囊空复残诗在分付悲欢一梦中

新移竹栽喜于得雨而池中㶉?乃以水溢而去戏以长句记之

雾雨三日天沉阴西溪水长二尺深土濡新竹有生意池满文禽无住心竹根苏活赖此雨禽亦归飞戏烟浦去留虽异各欣然抽萌哺子全其天

读宛陵先生诗

李杜不复作梅公真壮哉岂惟凡骨换要是顶门开鍜链无遗力渊源有自来平生解牛手余刃独恢恢

勉学

学力艰危见精诚梦寐知众人虽莫察吾道岂容欺雷雨含元气蓍龟决大疑为儒能体此端不负先师

道室试笔

浮云万事不到眼千岁人间心尚孩屏风疉下看花落扇子峡中闻雪来

又

兜罗绵云常满谷勃落叶衣无四时中原百战血涂野此老醉眠初不知

又

事来得失若山重放下始知前日狂一枝藜杖一壶酒何处人间无醉乡

又

吾家学道今四世世佩施真三住铭一窗萝月照孤咏万壑松风吹半醒

又

死来尚恋游金谷病废犹难放柳枝等是胸中不浩浩乐天莫笑季伦痴

又

明明行路有神仙世上求仙却不然贪冒苦多廉让少恐君未得尽天年

治心

治心无他法要使百念空秋毫作其间有若海飓风飓风孰能止三日力自穷我徐蹑其后杲杲日出东向来一噫者毕竟谁为雄万里静海氛一望开天容会从安期生高会蓬莱宫

夜梦遇老人于松石间若旧尝从其游者再拜叙间阔老人亦酬接甚至云

辽海曾从化鹤丁百年尘土污巾瓶万山深处遇行李再拜起时如醉醒绿树岩前开药笈白驴背上指丹经云霄平步寻常事不用求方更解形

过邻家

病去诗情动寒深酒戒开儿孙扶每出邻里唤还来云重时飞雪春迟未见梅山园多芋栗夜话且燔煨

村饮

旧隐青山在衰颜白髪新推移忝前辈疏懒似高人撃鼔驱殇鬼吹箫乐社神家家皆有酒莫吐相君茵

市饮

学道无多事消阴服众魔春雷惊蛰户海日浴鲸波大勇收全胜灵?袭太和何妨会稽市取酒独酣歌

社饮

东作初占嗣岁宜蚕官又近乞灵时倾家酿酒无遗力倒社迎神尽及期先醉后醒惊老惫路长足蹇叹归迟西村渐过新塘近宿鸟归飞已满枝

舟中作

一叶轻舟一破裘飘然江海送悠悠闲知睡味甜如蜜老觉羁怀淡似秋失侣云间孤雁下耐寒波面两凫浮年逾八十真当去似为云山尚小留

风云昼晦夜遂大雪

大风从北来汹汹十万军草木尽偃仆道路瞑不分山泽气上腾天受之为云山云如马牛水云如鱼鼋朝暗翳白日暮重压厚坤高城岌欲动我屋何足掀儿怖床下伏婢恐坚闭门老翁两耳聩无地着戚欣夜艾不知雪但觉手足皲布衾冷似铁烧糠作微温岂不思一饮流尘暗空樽已矣可奈何冻死向孤村

大雪

海天黯黯万重云欲到前村路不分烈风吹雪深一丈大布缝衫重七斤

雪夜

病卧湖边五亩园雪风一夜坼芦藩燎炉薪炭衣篝暖围坐儿孙笑语温菜乞邻家作菹美酒賖近市带醅浑平居自是无来客明日冲泥谁叩门

雪霁

米尽囊空莫问渠天公自解养迂疏雪泥壅路断来客朝日满窗宜读书渐暖横林闻语鸟乍晴幽圃富嘉蔬东家小蹇那须借早晩吾儿送鹿车【子坦欲作一小轿子来】

雪后

雨解平檐雪风收际海云根苏萱出土冰断水生纹游舫家家葺行歌巷巷闻太平元有象端为谢东君

夜寒与客烧干柴取暖戏作

槁竹干薪隔岁求正虞雪夜客相投如倾潋潋蒲萄酒似拥重重貂鼠裘一睡策勲殊可喜千金论价恐难酬他时铁马榆关外忆此犹当笑不休

排闷

残雪融成雨寒灯结作花睡稀听啮鼠坐久送栖鸦食似开僧钵居如寓店家余年不须问即此是生涯席上有举吕居仁诗者因次其韵示坐客

是身如鼠穴太仓七十始办求深藏扶衰复拜求旧诏入对讲殿瞻颙昂期年蒙恩许谢病家居更辱鄊党敬今夕不醉无庸归此老余年君所知

予使江西时以诗投政府丐湖湘一麾会召还不果偶读旧稿有感

文字尘埃我自知向来诸老误相期挥毫当得江山助不到潇湘岂有诗

柳桥

村路初晴雪作泥经旬不到小桥西出门顿觉春来早柳染轻黄已蘸溪

鸥

海上轻鸥何处寻烟波万里信浮沉今朝忽向船头见消尽平生得丧心

鹭

雪霁春囘亦乐哉棋轩正对小滩开翩翩飞鹭真吾友肯为幽人一再来

感物

日落乌将数子归风和雉挟两雌飞不如村舍安孤寂父子飘然两褐衣【予斋居已久又诸子皆出仕独与子遹相对如世外人】

甲子岁暮

世间巧拙亦何施万事难禁岁月移迟死几时天有意要令自悟不须师

出游至僧舍及逆旅戏赠绝句

山僧邂逅即情亲野叟留连语更真淡淡论交端有味一弹指顷百年身

又

饭炊适熟如延客犬喜来迎似到家雨滴茅檐草烟湿不妨笑语暂喧哗

岁暮出游

残历消磨无半纸一年光景又成非瓦沟雪水滴欲尽江路梅花开尚稀竹院篝灯留度宿旗亭夸酒劝无归此身自笑知何似万里辽天一鹤飞

出游所至皆欣然相迎口占示之

寓馆兼山泽行装半雨晴随宜分药物投老惜人情邂逅成新识殷懃讲旧盟农家尤可念迎劳辍春耕

题旅舍壁

老子残年未易量出门随处得彷徉窗棂日淡僧房暖灶突烟青旅甑香浊酒可求敲野店旧题犹在拂颓墙闲来又取丹经读夜就松明解布囊

野人舍小饮

梅市波光远柯桥柳色新百年情分熟数酌笑言亲沙上人争渡街头妇卖薪冬冬隔林鼔岁暮赛江神

自近村归

雪晴村路尚残泥茅屋清寒正要低野渡船虚飞鸟集烟村路近蹇驴嘶坚顽那复愁空槖老健犹能伴架犂蹴榻不僵君会否更须百瓮享黄齑

梦华山

古松偃蹇谷谽谺太华峰前野老家久客未归丹灶冷碧桃八十一番花

岁暮与邻曲饮酒用前辈独酌韵

出会稽南门九里有聚落虽非衣冠区农圃可共酌野实杂甘酸草具无厚薄小童能击筑一笑相与乐徒手出丛花空中取丸药主礼虽可笑众客亦起酢聊持缀宿好未用嘲淡泊穷达则不同亦践真率约予年过八十故物但城郭【避御名从省文】作诗记清欢未愧华表鹤

山中饮酒

百屋堆金钱万户封公侯富贵人所羡熟计终缪悠有酒君但饮有山君但游虽云亦梦事要是胜一筹独醉新丰市遗魂招马周清歗苏门山旷度交公休烂烂目如电凛凛气愈遒骑鲸归东海已矣吾何求

客亭

荻浦烟汀并海涯一枝柔橹语咿哑久从野老非生客惯寓僧庐胜在家椉兴村村俱有酒逢春处处可寻花朝来雪霁梅初动又向邮亭阅岁华

除夜

野水枫林屋数椽寒炉无火坐无毡残灯耿耿愁孤影小雪霏霏送旧年椒酒辟瘟倾潋灔蓝袍俘鬼舞跰蹮从今供养惟春荠莫羡愚公日万钱

劎南诗稿卷六十








卷六十一



钦定四库全书

劎南诗稿卷六十一

宋　陆游　撰

乙丑元日

好在屠苏酒扶衰把一卮家贫为寿略历闰换年迟荐庙须扶拜题门强缀诗惟思买春困熟睡过花时【俗有卖春困者予老惫思睡故欲买之】

元日读易

伏羲三十余万岁传者太山一毫芒春秋虽自鲁麟绝礼乐盖先秦火亡孟轲财能道封建孔子已不言鸿荒于虖易学幸未泯安得名山处处藏

自开岁阴雨连日未止

江云漠漠雨昏昏归老山阴学灌园十里羊肠仅通路三家铛脚自成村应时馎饦聊从俗耐久锺馗俨在门近县传闻颇多盗呼儿挿棘补颓垣【俗有年馎饦之语予贫甚今岁遂不能易锺馗】

枯菊

翠羽金钱梦已阑空余残蘂抱枝干纷纷轻薄随流水黄与姚花一样看

又

积雪严霜转眼空春回无处不春风欲知造物无穷妙但看萱根与菊丛

村舍杂兴

冉冉年华速昏昏睡思浓废书心自愧谢病客能容雨急钟微度溪湍碓自舂可怜灯下影随处伴衰慵

又

坚卧非由病端居不是斋世情元自薄人事固多乖晨饭炊稊米宵行点豆?昔人言可用第一忌安排【徐仲车有请问于安定先生先生曰莫安排】

又

白首返吾乡功名罢激昂扫除魔眷属砭熨病膏肓老圃勤供菜蛮童解炷香黄昏那用问且喜日舒长

又

粥罢重投枕【晨起粥后再睡最佳】灯残起读书闭门常自得作计更谁如箭茁白于玉棕花长比鱼盘飧有此味勿怪食无余

又

游宦风波恶还家日月长厌烦思病忘避俗欲阳狂绝意功名会收身翰墨场着书吾岂敢尚可述农桑

夜兴

穷巷行人绝高城漏鼔稀剧谈频剪烛久坐旋更衣饥鼠冲人过啼鸦冒夜飞客归吾未睡孤影自相依

示邻曲

北陌东阡好弟兄耄年幸复主齐盟同尝春韭秋菘味共听朝猿夜鹤声百世不忘耕稼业一壶时叙里闾情诸孙识字吾真足安用鹏抟九万程

梦中作

华山敷水本闲人一念无端堕世尘八十余年多少事药炉丹灶尚如新

春雨

倚阑正尔受斜阳细雨霏霏渡野塘本为柳枝留浅色却教梅蘂洗幽香小沾蝶粉初何惜暂涩莺声亦未妨造物无心宁遍物凭谁闲与问东皇

草堂

幸有湖边旧草堂敢烦地主筑林塘【辛幼安每欲为筑舍予辞之遂止】漉残酷瓮葛巾湿挿遍野梅纱帽香风紧春寒那可敌身闲昼漏不胜长浩歌陌上君无怪世谱推原自楚狂【陆氏世谱云本出接舆后】

道室

簭遇风山第六爻翛然尽谢俗间交谋生旧买云三顷托宿新分鹤半巢露下丹芽生药垅月明金粉落松梢眉间喜动君知否借得丹经手自抄

旅次有赠

黄鹤楼前逢劎客青衣江口见诗人天涯莫起漂零感物外终为自在身卖马求?虽少日阻风中酒动兼旬中原早晚胡尘静缑月嵩云要卜邻

杂感五首以不爱入州府为韵

莘渭二老人耕钓俱白首功烈在人间如天有北斗方其未遇时自处固不苟夫岂邀虚名欲眩千载后降及秦汉王望古犹培𪣻犹能守所闻外物不得诱君看鲁二生亦岂圣人偶凛然诸儒间人可我独不

又

山栖天与癖酒复甚所爱虽云惭黄绮亦慕嵇阮辈失脚落人间二事略皆废晚归卧云壑谓此在券内如何疾屡作大与初意背好山虽在眼动步辄有碍酒戒复坚持如堤忧蚁溃何以遣余年闭户淡煮菜

又

鸴鸠抢榆枋枯鱼过河泣鹏鲲九万里此岂汝所及丈夫志古人绝世而独立远游马蹄穿高卧剑锋涩其初所抱负固自高嶪岌安能与儿曹俯首就维絷君看折腰趋孰若举手揖芝老尚可餐修门戒轻入

又

洚水初平时草木充九州禽兽孶育繁与人为敌雠于时圣人作日夜为民忧思有以胜之食肉而服裘然后人奠居禾黍岁有秋岂知千载后戕杀无时休一食刀机赤百味供膳羞豪侈方相夸哀哉非始谋

又

我年甫三十出身事明主狂愚斥不用晚辟征西府蹭蹬过锦城邂逅客严武十年醉郫筒阳狂颇自许青城访隐翁西市买幽圃如何复不遂归听镜湖雨结庐三间茅泛宅一枝橹天真傥可全吾其老烟浦

自咏绝句

双?萧条失故青躬耕犹得养余龄明时恩大无由报欲为乡邻讲孝经

又

深村人有结绳风晚岁身为带索翁啜粥茹蔬茅屋底谁知也过百年中

又

不沦鬼录不登仙游戏杯觞近百年小市跨驴寒日里任教人作画图传

又

逆旅门前拨不开先生醉策蹇驴来未言乞得囊中药一见童颜且压灾

又

远游索手不赍粮薪米临时取道傍今日晴明行亦好经旬风雨住何妨

又

一条纸被平生足半碗藜羮百味全放下元来总无事鸡鸣犬吠送残年

又

平生宁独爱吾庐何处茅檐不可居昼阙僮奴停接客夜无膏火罢观书

又

睡着何曾厌夜长老人少睡坐何伤无灯无火春寒恶破絮麤毡即道场

风月吟

去日如驰衰有验万事惟当就收敛可怜未与酒相忘风月婆娑犹不厌有时清夜行中庭幅巾藜杖影竛竮松风十里吹残梦萝月三更照半醒河倾鸡唱吟未已爽透发根清入齿晨光底事不贷人辘轳汲水啼鸦起

年光

无赖年光逐水流人间随处送悠悠千帆落浦湘天晚孤笛吟风鄠县秋小市莺花时痛饮故宫禾黍亦闲愁久留只恐惊凡目又向西凉上酒楼

龟堂

莫笑龟堂陋生涯实有余春寒拥重褐晨饭富藏蔬薄技雕虫尔虚名画饼如儿时论语在敢负此心初

春晴

春如人易老愁与漏俱长酒着多思睡花熏直欲狂新晴干蝶翅微暖滑莺吭谁见龟堂叟搘藤送夕阳

闭门

残髪凋零不满巾闭门聊得养天真恐伤药草停除地为惜松槎禁伐薪独木架成新略彴一峯买得小嶙峋萧然便觉浑无事谈笑时时过近邻

又

衰疾厌厌不易医闭门惟与睡相宜狂曾忤物慵迎客瘦不胜衣悔作诗数简隐书忘世味半瓯春茗过花时寂寥终岁君无诮正是幽居一段奇

有所感

世事真成风马牛细思愈觉此生浮旧交散后知心少行路难来出户愁气节陵夷谁独立文章衰坏正横流鲁中狂士今安有泪尽朱云草满丘

八十一吟

八十古云耄吾今不啻过山程两芒𪨗水宿一渔蓑鸡唱刘琨舞牛疲甯戚歌春寒欺短褐将奈此翁何

高吟

食少支撑惟恃粥力衰举动辄须人谁知造物犹遗漏拥鼻高吟又一春

湖上作

耳目聪明手足轻应酬幽事未忘情百年日向渔樵过千里云从几席生樽酒每招邻父共图书时与小儿评但余烟水无俦侣堪笑沙鸥欲抗衡

赏花

湖上花光何处寻朱朱白白自成林衰翁何预伤春事闲客犹怀爱物心欲堕每愁风骤起正开却要日微阴兰亭禹庙平生事一榼芳醪莫厌深

园庐

天假残年使荷鉏白头父子守园庐四朝曾遇千龄会七世相传一束书物理从来多倚伏人情莫遣得亲疏功名自有英雄了吾辈惟当忆遂初

乍晴行西村

堤树丛祠北烟村古埭南买鱼论木盎挑荠满荆篮积?经旬月晴光见二三农功殊可念保麦复祈蚕

书叹

尘甑炊畲粟羸僮策蹇驴自从行卷日直至挂冠余揣分元知止求官实抱虚园蔬幸无恙父子日携锄

新制小冠

浅醉微吟独倚阑轻云淡月不多寒悠然顾影成清歗新制栟榈二寸冠

又

栟榈冠子轻宜发𦈌布单衣爽辟尘纵不能诗亦堪画年余八十水云身

书逆旅壁

市远过三里店孤无四邻窄才容一客久或住经旬病妪求风药樵儿馈爨薪人情愈谙熟来往不辞频

倚楼

曲曲阑干缥缈间哦诗本欲破除闲无端又起天涯感淡墨生绡数点山

又

楼上凭阑小立时淡烟漠漠雨丝丝年光日日有佳处不解春寒偏入诗

小雨

小雨明复暗余寒去又来新苔缘砌上残杏过篱开垂老身余几逢春心尚孩江天近寒食林外过轻雷

书叹

无能自号痴顽老尚健人惊矍铄翁未向松根藏病骨尚寻花底醉春风翩翩孤影如归鹤冉冉流年付断蓬曾谒高皇识隆凖伤心无复一人同【绍兴朝士自周丞相下世独予尚在尔】

迁鸡栅歌

乌鸡买来逾岁年庭中赤帻何昂然吾孙初生畏晨唱家人共议欲汝捐鸟穷必啄奴岂惮鸡卖将烹吾所怜贵人贱畜虽古训物理宁不思两全旧栖况亦苦沮洳新栅幸可图完坚东园稍去房奥远挟雌将雏从此迁竹箪朝暮有余粒瓦缶亦自盛清泉喈喈风雨守汝职腷膊勿恤惊吾眠

春兴

暖霭催桑眼晴光长草心沙平看卧犊密叶听鸣禽买酒贫为祟登山病不禁终年惟一褐扪虱又春深

小园

萧散遗尘事栽培得小园土松花意活林暖鸟言繁飧酪供晨钵葅芹荐晚樽余年君莫问送老向孤村二月晦日夜梦欲卜居近邑道遇老父告以不利欣然从之

梦中行卜居道遇白髯叟一面出苦言戒我弃勿取人之生实难失脚堕虎口我深感其言解衣奉杯酒岂知立谈间得此直谅友起坐心茫然天阔楼挂斗

新晴

苦雨几终月新晴喜夕阳扶行呼稚子随意下茅堂草茂知麞健巢新觉燕忙兴阑归亦好?手独焚香

病中作

苦雨侵衰骨余寒着弊裘病多辞社饮贫甚辍春游日日亲蔬圃时时弄钓舟回头语造物与子两无求

示子遹

敢恨吾生后圣贤六经虽缺尚成编本来尧舜身亲见孰谓丘轲道不传妙理岂求逢掖外淳风宁在结绳前此身未死还堪勉更伴吾儿学数年

穷居

羸病无时已穷居只自悲巾偏非雨垫衣弊岂尘缁米尽时炊稗樽空惯啜漓逐贫虽有赋乞食未成诗

春晚自近村归

山阴道上柳如丝策蹇悠悠信所之曲水已过修禊集余寒不减试灯时贫犹自力常谋醉病不能闲日赋诗谁道茅檐苦幽独一钩新月是相知

开孙满月

夜梦奇童拜且言今乃幸得生高门梦后一日得开孙虎儿堕地百兽奔未论头角与眉宇但听啼声谁敢侮就令长大未必奇亦作人间孔文举

小筑

西郊小筑临烟汀南山秀色入窗棂朝钟暮鼓在何许乃是会稽山阴之兰亭堂中老人白须?手扶藤杖垂九龄客来不语坐至夕往者绝物今忘形墙隅老鸡新树栅长号催上东方星老人亦起穿两屦岩泉漱齿读黄庭

春晚叹

一风已快晴微云复成雨盛丽女郎花坐看委泥土蜂房蜜已熟科斗生两股堂堂一年春结束听杜宇老夫久卧疾乃复健如许便当裹米粣烂醉作端午

鸱鸦

翩然一鸦升倏尔一鸱下非惟饱残余亦可免弹射巡檐攫脯修入舍掠脍炙嗟汝无盈厌坐是取驱吓物情贵能改一眚亦可贳并语黄雀群勿轻败吾稼

舍东四咏

疏篱

数掩围柴荆王维画不成尤怜月中影特地起诗情

松棚

松棚寻丈地客至共开颜堪笑杜陵老坐思千万间

盆池

寒溜初通后新荷未长时谁持大圜镜为我照须眉

小径

环绕无十步捷行财半之安西九千里自有着鞭时

示元敏

学贵身行道儒当世守经心心慕绳检字字讲声形吾已?眉白汝方衿佩青良时不可失苦语直须听

暮春

掠面微风吹宿酲送春空有不胜情风烟老尽王孙草时听桑间小妇声

又

辛夷海棠俱作尘𫚖鱼莼菜亦尝新一声布谷便无说红药虽开不属春

又

市桥岸下泛湖舟雕槛疏帘半上钩春事几何君惜醉明朝赤帜挿谯楼【游湖至立夏止】

又

祓除已过暮春初彩舫相衔十里余浮蜡喜尝新店酒流尘闲拂坏垣书

书感

楚些难招去干魂正令舌在向谁论中分白日归欹枕全付青春与杜门凛凛咥人愁履虎区区染指畏尝鼋残年誓报嗟何有虚负明时养老恩

晨起出南堂

晓枕华胥谁唤回下堂拽杖一悠哉啼鸦已逐晨光起飞鹭初冲宿霭来石路少行生蔓草柴扉多闭长莓苔身闲亦未全无事检校幽花几树开

春晚小饮

病卧书斋一味慵今年春事又成空箨龙奋迅风雷际木笔凋零雾雨中平野草深黄犊健断溪水长画船通小儿偶得官楼酒鲎醢䲡干一醉同

残春

江𫚖堆盘粔籹香山家节物亦穷忙桑间葚紫蚕齐老水面秧青麦半黄语燕似催春事去游丝不似客愁长乡村年少那知此处处喧呼蹴鞠场

又

过了清明日愈迟年华不复在辛夷谁知绿叶阴成处正是青天露坐时茂草满庭喧鼓吹嫩汤出鼎试枪旗衰翁敢作明年计剩与东君惜语离

闻山步有虎

茆屋穿漏雨送春村路断绝虎咥人采桑锄麦皆结伴儿童出门翁媪嗔

久雨初霁

两月涔涔雨不休今年春尽尚重裘水深草茂群鼁怒日出风和宿麦秋陂坏堤防谁与筑市遥盐酪绝难求农家辛苦寻常事卖剑方当更买牛

初夏幽居杂赋

雨霁逢初夏胡床?绿槐半酣方嵬峩假寐忽咍台小穗闲簪麦微酸细嚼梅衰翁不禁老更着物华催

又

过尽一春雨园林气少和偶然扶楖栗复尔坐盘陀小草数行字残花一曲歌公卿非傲汝无奈爱闲何

又

水际闲将鹤林间独拥琴披丛采香草映树看珍禽正使居无屋犹胜突不黔过春差觉健处处得幽寻

又

篱落鱼池北房栊道院东水纹藤坐榻山字素屏风采药松冈近投竿荻浦通悠然搔短发心事付冥鸿

又

曲曲羊肠径疏疏麂眼篱渴蜂窥砚水狂蝶入书帷一枕轻安梦数聨萧散诗余生已过足不必到期颐

又

辟地剪蓬蒿何曾叹作劳药名寻本草兰族验离骚北涧穿篱过南山出屋高回头看富贵何啻一秋毫

又

修名宁复冀余日苦无多已叹堂堂去将如寂寂何编篱护香草埋盎贮清波儿戏君无笑相从且浩歌

雨

家近蓬莱白玉京草堂登望不胜清初惊野色昏昏至已见波纹细细生残醉顿消迎乱点微吟渐苦入寒声只愁今夕虚檐滴又对清灯梦不成

自闵

主人元是客儒士却成僧垂老贫如昔经春醉未曾褰衣身伛偻顾影髪鬅鬙忽忆东冈路扪萝试一登

蔬食

墙阴春荠老笋蕨正登盘野馌元无妇村醅不属官何由取熊掌幸免买猪肝犹胜烦秦相绨袍闵一寒

读阮籍传

天生父子立君臣万世宁容乱大伦籍辈可诛无复议礼非为我为何人

杜宇行【乡中以杜宇早鸣为蚕麦不登之候】

去年杜宇号阡陌家家聚首忧蚕麦岂惟比屋衣食忧县家亦负催科责今年略不闻杜宇蚕收麦熟人歌舞岂惟襦新汤饼寛邻里相约先输官

捕虎行【自故岁有三虎出上皋天衣山谷近者尤为人害捕之未获】

山村牧童遭虎噬血肉俱尽余双髻家人行哭觅遗骨道路闻之俱掩涕州家督尉宿山中已淬药箭攒长弓明朝得虎彻槛阱缫丝捣𪎊歌年丰

遣兴

前岁峩冠领石渠即今山市醉骑驴目衰书卷研求懒心弱诗章鍜链疏风雨吾庐嗟独破韲盐每食叹无余灯前却有欣然处稚子谈经屡起予

三齿堕歌

一叶落知天下秋三齿堕矣吾生休诗人未脱纨袴态尚乐华屋悲山丘蓼花荻叶可以解我忧鸬鹚白鹭可以从我游君看貂蝉与兜鍪等为岑岑压我头岂知石阑干下买箬笠一棹飘然烟雨舟不须强预家国忧亦莫妄陈帷幄筹功名富贵两悠悠惟有杜宇可与谋

龟堂初暑

沦漪一曲绕茅堂葛帔纱巾喜日长多事林鸠管晴雨依人海燕度炎凉深枝着子累累熟幽草开花冉冉香安得此时江海上与君?手看人忙

衰叹

十年三堕齿久矣叹吾衰亹亹循天理兢兢到死时穷空颜子巷勤苦董生帷道远余生趣常忧日影移

初夏闲步村落间

薄云韬日不成晴野水通池渐欲平绿叶忽低知鸟立青萍微动觉鱼行醉游放荡初何适睡起逍遥未易名忽遇湖边隐君子相携一笑慰余生

夜兴

?毛饱受雪霜侵一褐萧条寄故林檐雨滴回羁枕梦城笳唤起塞垣心平生耻露囊中颕垂老甘同爨下琴灯烬欲残看瘦影不妨袖手坐愔愔

劎南诗稿卷六十一

<集部,别集类,南宋建炎至德佑,剑南诗藁>








卷六十二



钦定四库全书

劎南诗稿卷六十二

宋　陆游　撰

寄十二侄

庚寅吾入蜀西过齐安城雪堂拜老仙眉宇寒峥嵘微泉尚如昔激激琴筑声龙蛇入笔力断石卧纵横戊戌奉诏追触热万里程归途抵齐安岁月浩可惊三日乃东下鼓角遥送迎安国有老僧元佑初载生蝉联说旧事耳目犹聪明徒行就船别耿耿恻怆情岂知二纪后汝乃为此行追怀昔游地未语涕已倾念汝虽并塞残虏方守盟职虽在警盗枹鼓寂不鸣惟当奉法令日夜抚孤惸官卑俸入薄切勿厌藜羮勇如赤壁战节若江水清人谁不汝知况事贤公卿三山与七家相望两柴荆归来讲学暇袯襫同春畊

北窗雨中作

郁蒸作不解风雨来有信岂惟窗户清更喜草木润简编既陈前灯火亦可近跂予望圣贤倾河洗骄吝扶衰幸未老吾道其少进安得平生欢怀抱为君尽

戏书触目

狸奴闲占熏笼卧燕子横穿翠径飞我亦人间好事者凭阑小立试单衣

四月二十八日作

四月欲尽五月初九十未及八十余开口何曾谈世事收身且复爱吾庐

又

行遍人间病不禁?毛饱受雪霜侵茅檐一夜萧萧雨洗尽平生幻妄心

命驾

命驾清晨出射堂筇枝羽扇受微凉鸦将数子窥苔井桐引新枝出粉墙岸帻影边茶正熟投壶声里日初长兴阑却蹋湖堤去十里山花满?香

游山遇雨

千秋观前雨湿衣石帆山下叩渔扉鹧鸪苦道行不得杜鹃更劝不如归

东篱杂题

终日在东篱清和适此时莺声如妒梦花气欲撩诗爱客茶新碾留僧饭别炊流年随手过不觉近期颐

又

深居远悔吝简事养精神曳杖一萧散待茶时欠伸风生樷竹啸露坼野花新自作东篱后经旬不过邻

又

昨日一花坼今朝一草生深林鸠妇聒高栋燕巢成熟果檐前堕残书枕畔横庵居澹无事作意领新晴

又

南陌归虽久东篱兴又新无求觉身贵好俭失家贫引水常终日栽花又过春桃源不须觅已是葛天民

又

沟声流激激篱影立踈踈平旦来浇药临昏尚看鱼比邻怪踈索风月伴踌躇安得王摩诘凭渠画草庐

书事

本来只道千钧重看破元无一羽轻日月光明天广大不妨歗傲过平生

又

燕雏学母飞初熟梅子团枝亦半黄麈尾唾壶俱屏去尚存余习炷炉香

乙丑重五

盘中芺解青菰粽衰甚犹簪艾一枝寂寞废诗仍止酒今年真负此佳时

又

飞棹中流救屈平俚歌宁复楚遗声危冠更在门楣上但觉萧敷与艾荣

夏夜枕上

卧听残更下丽谯虽非遥夜亦迢迢正令展转无安枕犹胜龙锺趁早朝

石帆夏日

石帆山下雨冥冥闲岸纱巾憩草亭单复篝衣时脱着甜酸园果半黄青鳏鱼无队依蒲藻病鹤长鸣铩翅翎自笑若为消永日异书新录相牛经

又

短棹飘然信所之茶园渔市到无时风从苹末萧萧起月过花阴故故迟莼菜煮羮吴旧俗竹枝度曲楚遗辞颇闻项里杨梅熟邻曲相招莫后期

仲夏风雨不已

南陌东阡自在身一年节物几番新鲥鱼出后莺花闹梅子熟时风雨频冠盖敢同修禊客桑麻不减避秦人夕阳更有萧然处照影清溪整葛巾

幽居

旌节庭下葵鼓吹池中蛙坐令灌园公忽作富贵家浮生均一哄事过但兴嗟蚩蚩彼何人欲摘空中花墙隅蔬可挽巷口酒可賖疏懒遂吾性不卖东陵瓜

齿落

昔闻少陵翁皓首惜堕齿退之更可怜至谓豁可耻放翁独不然顽顿世无比齿揺忽脱去取视乃大喜譬如大木拔岂有再安理咀嚼浩无妨更觉彘肩美

雨中排闷

殷殷雷绕村淅淅雨鸣砌禽鱼各自适草木亦得意顾此庵中人老病独憔悴饭迟每懒索兀兀方坐睡平生饱忧患性命已屡试但得过今朝明日可徐议

逆境

步步常由逆境行极知造物欲其成磨礲久已尽芒角烹煮岂容重发生死到面前犹觉小事于身外孰非轻出门不必名山去但见风烟已眼明

夜兴

脱冠残髪冷飕飗北斗阑干河汉秋木末有风栖鹊起亭皋无月乱萤流酒悭仅得时时醉诗退难禁夜夜愁欲睡不妨还小立一声菱唱起沧洲

寄题李季章侍郎石林堂

林虑灵壁名宇宙震泽舂陵稍居后翟公黄鹤得数峯对客掀髯诧奇秀我行新滩见益奇千岩万窦雷雨垂古来岂无好事者根株盘踞不可移侍郎筑堂聚众石坐卧对之旰忘食千金博取直易尔要是尤物归精识君不见牛奇章与李卫公一生冰炭不相容门前冠盖各分党惟有爱石心则同崎岖宦路多危机凛然石友人间稀它时檥棹华亭岸更看全窠买鹤归

流年

冉冉流年迫耄期心情渐减旧儿嬉唾壶麈尾已从省茶灶笔床犹自随昨日客招东浦钓今朝僧约北轩棋敢将轻健夸邻里一笑元知要及时

雨中锄药

庭中正苦日卓午水面忽看云过西老子不辞冲急雨小锄香带药畦泥

自嘲

壮岁耽书废夜眠窗明犹在短檠前如今自笑摧颓甚卧看儿曹理断编

世事

世事如今尽伏输面能干唾况其余诗才退后愁强韵眼力衰来怯细书敛迹已思焚笔砚作劳敢避把犁鉏晴空万里寛多少一片闲云足卷舒

悲齿落自解

年运而往君自寛此生毕竟有衰残语讹嚼废寻常事只作儿童?齿看

送十五郎适临安

求禄亦常事出门宁自由苦留虽惜别细话却生愁雨急投村市钟残过寺楼祗应今夕梦先汝到江头

幽居夏日

茅舍参差烟蔼中超然高兴与谁同形骸已与流年老诗句犹争造物功子母瓜新间尊俎公孙竹长映帘栊日长愈觉闲无事隐具成书又一通

又

内史兰亭晚卜邻永和风月凛如新功名不入闲人梦诗酒犹关老子身檐浅时时闻霣箨池清一一见潜鳞正令未逐飞仙去要是巢居太古民

大雨

北窗欲化庄生蝶睡思蒙蒙栖倦睫川云忽带急雨来万点纵横打荷叶坐收爽气入诗律更借凉飔吹醉颊坏檐腐瓦凛欲堕积潦中庭深可涉儿愁漏湿废夜课妇畏泥涂停早馌老翁自笑独尔顽更喜烟波揺短檝

思云门

一身膏脂略瘦尽万卷简编如隔生秪欲移家若耶去乱云深处听滩声

夏夜

散髪荒池上秋声满绿蒲磷飞椉月暗枭语似人呼学问无新得功名负壮图拾薪炊麦饭随事且支梧

观身

欲去浮华累先观老病身浊醪何负汝淡饭最宜人意气随年往工夫愧日新秪将闲送老虚作太平民

养气

学道先养气吾闻三住章屏除金鼎药糠秕玉函方凛凛春冰履兢兢拱璧藏高谈忘力守此病最膏肓

日用

日用无渊奥其中妙理存但能明物性不必学玄门尽力扶元气精思去病根昔人由此道推已及元元

村市醉归

伏枥元知免骇机翦翎岂复慕群飞坐中客满知心少囊里诗多得意稀小市雨余寻酒去野桥日落策驴归不辞十里行空翠终胜京尘化客衣

夏日感旧

北窗枕箪卧陶翁树树鸣蝉叶叶风睡觉残书栖懒架浴回细葛覆熏笼一藤未遂名山去半卷还惊旧历空妄想金丹君莫笑清班曾是长仙蓬

又

五侍仙祠两挂冠此生略有半生闲啸歌雨笠烟蓑里来往山村县郭间一粒何当换凡骨数杯且复驻颓颜胡尘扫尽知何日不隐箕山即华山【予仕宦屡历宫祠崇道玉局武夷佑神太平凡五任】

又

吴人那惯粟浆酸茶碗聊沾舌本干身病不堪闲客搅日长惟忆异书看流年冉冉谁能驻长夏迢迢亦已残步有新船君贺我西风先梦上严滩【近修小舟讫事村邻多来贺】

又

独居无复客嘲边终日颓然饱即眠护砚小屏山缥缈揺风团扇月婵娟桐阴忽见翻双鹊石罅时闻落细泉避暑不须河朔饮转头即见早秋天

雨后

甘澍慰群望浮云还故墟新凉生枕簟余润入犁锄帘上翩翩燕蒲新鱍鱍鱼素秋犹半月团扇意先疏

东轩

榴花零落满苍苔薝卜忘忧亦已开湖海片帆先已具少安无躁待秋来

寄子虡子遹

大儿再度吴门秋小儿钱塘逾月留恨身不能挿两翅与汝相守寛百忧闻钟时宿云外寺待月亦上湖边楼但常保此岂不乐路难悠悠非善谋

寄张季长

髪不胜簪短褐寛每因临镜叹衰残未尝三日不服药虽满百年终阖棺旧友岂知常阻阔一尊那得叙悲欢锦官花重应如昔直欲凌风借羽翰

夏夜

鸣蜩断复续宿鸟久始安触热汗沾衣暮夜犹未干梧桐独知秋一叶堕井阑行矣戒砧杵四序环无端

又

落月不满窗惊鹊屡移树沉忧少睡眠亦以衰疾故五更忽作梦立马青衣渡白首厌山村邮亭忆征步

读赵昌甫诗卷

蜗庐溽暑不可过把卷一读赵子诗如游麻源第三谷忽见梅花开一枝寄书问讯不可得握臂晤语应无期惟当饮水绝火食海山忽有相逢时

海气

浴罢来水浒适有渔舟横浩然纵棹去漫漫菰蒲声海祲乃尔奇万象空际生骖驔牧龙马夭矫腾蛟鲸或如搴大旗或如执长兵我欲记其变忽已天宇清成坏须臾间使我叹且惊世事正如此何者非强名

村居

舍后盘高冈舍前面平野防盗枳作藩蔽雨筱代瓦【村人以筱覆屋如茅】数家相依倚百事容乞假薄暮耕樵归共话衡门下

戒杀

郊居去市远猪羊稀入馔既畜鸡鹜群复利鱼蟹贱暴殄非所安击鲜况亲见那得屠杀业为客美殽膳余年尚有几过日如露电岂无园中蔬敬奉君子宴

庭中夜赋

流汗沾衣不自支庭中散髪立多时乌乌画角凌风起淡淡银河拂地垂浮玉闲游元自乐浣花小筑亦何疑东归万里君知否要了沧洲一段奇

秋近

石榴萱草并成空又见墙阴苋叶红茶酽颇妨千里梦簟凉初怯五更风新瓜落刃冰盘里晚燕添巢画阁中身健流年俱可乐故人自欠一尊同

叹老

齿堕因废谈髪短不入把余年似残尊欲尽不禁泻出门见乡曲每恨识面寡往昔同戏儿累累塜盈野

残暑得小雨颇凉

午暑不可触忽惊如许凉轩窗云作暝草木雨生香蒲叶先秋霣蝉声入夜长自欣无一事岸帻倚胡床乙丑夏秋之交小舟早夜往来湖中戏成绝句

横林渺渺夜生烟野水茫茫远拍天菱唱一声惊梦断始知身在钓鱼船

又

河汉横斜斗柄低啼鸦掠水未成栖怪生凄爽侵肌骨船系秦皇酒瓮西

又

谯门鼓角寺楼钟一一风传到短蓬唤得放翁残酒醒锦囊诗草不教空

又

小市易散无人行茫茫湖桥惟月明老夫解酲不用酒自有千顷菰蒲声

又

鸡头累累如大珠红草绿荷风味殊天与杨梅成二绝吾乡独有异乡无

又

城南天镜三百里缭以重重翡翠屏最好长桥明月夜寄船策蹇上兰亭

又

酒斾揺揺出竹篱扁舟远赴野人期一天风雨晩来恶落尽白莲浑不知

又

七月湖中风露新临流闲照白纶巾荷花折尽浑闲事老却莼丝最恼人

又

恰听残蝉禹寺门又看新月石帆村后来复有龟堂老千载犹应此意存

又

娥江道上欲三更垣屋参差闭月明倚柁赋诗无杰思断肠分付棹歌声

又

秋来湖阔渺无津旋结渔舟作四邻满眼是诗渠不领可怜虚作水云身

又

梦笔桥东夜系船残灯耿耿不成眠千年未息灵胥怒卷地潮声到枕边

初秋

生世元浮脆人言七十稀耄期今已及气力固应微食冷常忧过追凉每念归入秋才几日卷簟换缣衣

又

藉草沾衣露沿溪掠面风桐凋无茂绿莲老有踈红小彴欹危度邻园曲折通新秋得强健一笑莫匆匆

又

初夜月犹淡入秋风已清萤孤无远照蝉断有遗声命薄惭勋业才踈负圣明青鞋若耶路亦足慰平生

又

兀兀终年醉空空四壁穷那知双雪?又度几秋风高枕三峯老深衣独乐翁骑驴向何许搢棰有蛮童

秋阴出游

遮日云生忽复收黄鸦鸣唤伴林鸠也知雨意逢秋作未害山翁竟日游陌上驿亭双只堠烟中渔钓两三舟归迟不是寻诗料秣蹇民家偶小留

杜宇

杜宇虽微禽用意举世稀念昔春盛时天地皆芳菲杜宇默无声不畏百鸟讥东君将促驾乃独号鸣悲日夜不肯休流血沾其衣念言身尚存乃使春独归饮啄虽如昔此身当畴依月明抱树枝敢忘此歔欷虽无精卫劳区区亦庶几寄言天壤间勿谓斯禽微

养生

衰病犹弱国地与齐楚邻朝忧羽书来暮畏戎车尘奔命不敢辞所惧残吾民羸老正类此日夜忧其身起居饮食间恐惧自贵珍一念少放逸祸败生逡巡所以古逹者训戒常谆谆不死正尔得成真非有神

初秋夜赋

北斗垂欲尽明河淡不流低回半枕梦萧瑟一窗秋老益尊儒术闲仍为国忧孰云生死大却已付悠悠

又

炎熇犹末伏清绝忽新秋露气房栊冷砧声岁月遒悲蛩草根语孤磷竹间流闻道河南北飞蝗暗百州

残年

残年垂八十高卧岂逃名泥巷多牛迹茅檐有碓声炊菰觞父老煮枣哺雏婴遣戍虽传说何时复两京

记梦

环立江头千万峯梦中于此倚枯筇青冥谁见欹巾?碧瀣闲将洗笔锋一卷素书云笈贮数升松𪎊水机舂正呼鹤驾凌风去惊觉西山烟外钟

村饮

白稻登场喜食新太仓月廪厌陈陈樷祠怀肉有归遗官道横眠多醉人小市孤村真送老浩歌起舞最关身盐酰乞贷寻常事恼乱比邻莫愧频

老鳏

水际山前有老鳏终年无事亦非闲渊源师友简编上土木形骸鱼鸟间零落断云依钓濑连涓新月照柴关葵羮稗饭悠然过一饱元非造物悭

对食作

贱士穷愁殆万端幸随所遇即能安乞浆得酒岂嫌薄卖马僦船常觉寛少壮已辜三釡养飘零敢道一?单饭余扪腹吾真足苜蓿何妨日满盘

七月十九日大风雨雷电

雷车动地电火明急雨遂作盆盎倾强弩夹射马陵道屋瓦大震昆阳城岂独鱼虾空际落真成盖屐舍中行明朝雨止寻幽梦尚听飞涛溅瀑声

湖上

三伏无多暑渐微登临清晓试缣衣风高病木初凋叶潦退流萍尚半扉白首重来空感昔清尊相属欲忘归犹怜不负湖山处好在平生旧钓矶

欲雨

正苦中天赫日流房栊忽复变飕飗云生江浦初成暝叶下亭皋?作秋移穴族行怜垤蚁争巢妇去叹林鸠人间寒暑何穷已砧杵行闻治褐裘

秋怀

少年万里度关河老遇秋风感慨多草圣诗情元未减若无明镜奈君何

又

园丁傍架摘黄瓜村女沿篱采碧花城市尚余三伏热秋光先到野人家

又

迢迢枕上望明河帐薄帘踈奈冷何不惜衣篝重换火却缘微润得香多

又

诗如水淡功差进身似云孤累转轻落叶拥篱门巷晩一枝藤杖且闲行

食新

龙锺好在梦中身?喜今年又食新不用更烦人祝鲠轮囷瓜瓠是常珍

予初仕为宁德县主簿而朱孝闻景参作尉情好甚笃后十余年景参下世今又几四十年忽梦见之若平生觉而感叹不已

白鹤峯前试吏时尉曹诗酒乐新知伤心忽入西窗梦同在峬村折荔支【峬音逋】

读书

忆昔年少时把卷惟引睡惰游过日月自咎辄涕泗老来百事废却觉书多味岂惟时有得圣域可坐致譬如入武库戃恍不暇视浅陋安能名出门但惊喟天球及河图千古所共秘幸今发其藏虽老敢自弃

谕邻人

邻曲有米当共舂何至一旦不相容为善何尝分士农尧民皆当变时雍

又

相攻本出忿与疑能不终讼固已奇讼端可窒君试思岁时邻里相谐嬉

又

世通婚姻对门扉祸福饥饱常相依忿争得直义愈非不如一醉怀牒归

示小厮

偷闲打睡汝何尤骂詈榜笞我所羞但搢一鞭随小蹇不妨村路共闲游

又

晨兴略整案头书十日庭中始埽除未免丁宁惟一事临池莫钓放生鱼

劎南诗稿卷六十二








卷六十三



钦定四库全书

劎南诗稿卷六十三

宋　陆游　撰

秋雨

老火阻余威赖此一雨洗一雨岂遽凉凉亦自此始陂湖菱芡熟小市新酒美行歌多醉人驩意溢闾里悬知屡丰年丝谷贱如水呼儿具笔牍作诗识吾喜

江村

江村一雨喜尘清隐隐雷车意未平莽苍郊原来暮色飕飗林壑起秋声书希简古终难近诗慕雄浑苦未成白首愈悲知我少从今一技不须名

又

误着儒冠不更论白头且喜卧江村林深栖鸟逐更噪埭近过舟终夜喧病起日惟翻断简愁来时亦倒清尊自嫌未绝知闻处尚有僧敲月下门

山行

南出柴门即是山青鞋踏破白云间旋偿酒劵何时足罢诺僧碑尽日闲三尺古琴余?迹一枝禅杖带湘斑吾庐北望云烟里又伴纷纷宿鸟还

天王寺迪上人房五十年前友人王仲信同题名尚在

绿绕青围古会稽城东河上古招提已公茅屋曾游处渭北山人半醉题暂憩不妨停画楫幽寻还得杖青藜旧人死画惟残屋竹密云深步步迷

东窗偶书

东窗终日静愔愔消尽平生幻妄心秋气未催群木脱老怀先感百虫吟屏风叠邃思庐阜冠子峯高忆少林安得吾身且强健一藤随处更幽寻

又

万事何曾有速淹熊蹯鱼腹自难兼山川置掌犹能取日月无胶可得黏稚子幸堪持几杖老生元自惯韲盐清晨临镜还三叹雪颔今年无处添

乙丑七月二十九日夜分梦一士友风度甚高一见如宿昔出诗文数纸语皆简淡可爱读未终而觉作长句记之

客中得友绝清真盖未倾时意已亲枕冷不知清夜梦眼明喜见老成人河倾斗落三传漏雾散云归两幻身心亦了然知是妄觉来未免一酸辛

示子遹

翁老儿穷不自支此心幸与古人期劳兼薪水奴初去典到琴书事可知药杵无声工忍病米囷可埽耻言饥余年有几须相守万里烟霄付异时

小雨

赤日炎熇势未回川云忽起亦佳哉鸭冲细雨桥阴出蝶弄微风草际来榉柳不禁朝暮久芙蕖犹有二三开一年光景烦君看何怪昆池有劫灰

舟中作

蘧蒢作帆三版船渔灯夜泊阊门边烟波四万八千顷造物推排作水仙

又

山蔬药苗满箸香超然下视大官羊更凭语与刘文叔豆鬻从来味最长

渔父

食箪虽薄尚羮藜且喜今朝酒价低一櫂每随潮上下数家相望埭东西团团箬笠偏宜雨策策芒鞋不怕泥应笑漆园多事在本来无物更谁齐

又

数十年来一短蓑死期未到且婆娑敲门賖酒常酣醉举网无鱼亦浩歌片月又生红蓼岸孤舟常占白鸥波人间各自生涯别文叔君房愧汝多

读书示子遹【时子遹方败举】

我生无他营半世随宦牒谗波方稽天忧与愁相接中间稍自寛万事付马曹告归幸见听泊与淡相遭日晏突无烟垢面有爪痕读书则未置可笑习气存造物哀其穷畀之大耳儿儿亦好古学乃不售有司谓当鸢瑟缩乃如鹤昂藏父子共薄饭忍饥讲虞唐丰凶有常数藨蓘当自力古言不吾欺岁晩于汝食

秋夕

西山樵路隔重云溪水微风起縠纹暑退忽惊秋渐晚夜长已与昼中分菰蒋入馔浑家喜砧催寒并舍闻新作篝灯学僧様与儿同策读书勲

醉中录近诗因题卷后

鹅儿色浅酒醺人鸡距锋圜笔绝伦满引一杯书数纸要知林下有闲身

贫甚戏作绝句

俸禄无余退即耕市人指笑太清生从今惜取青鞋底秪向云边水际行

又

处穷上策更谁如日晏犹眠为腹虚【饥则卧不起贫者之常也】尚阙邻僧分供米敢烦地主送园蔬

又

贷米东村待不回钵盂过午未曾开饥肠雷动寻常事但误生台两鹊来

又

北斋孤坐破三更庭户无人有月明数种袴襦秋未赎羡他邻巷捣衣声

又

灶突无烟甑有尘颓垣破屋越溪滨老鳏狂怪谁嗔责日日行歌独卖薪

又

行遍天涯等断?作诗博得一生穷可怜老境萧萧梦常在荒山破驿中

又

读书但觉惭轮扁补吏非能去箭张白髪归为林下叟固应饥不餍糟糠

又

籴米归迟午未炊家人窃闵乃翁饥不知弄笔东窗下正和渊明乞食诗

自儆

出仕每辞荣归休但力耕俭勤贫亦足戒惧祸终轻学自不欺始智由无事行书绅及铭座勉勉尽吾生

又

经术吾家事躬行更不疑仁常为己任清每畏人知古训必三复危途仍十思兢兢死方已宁论迫期颐

雨后极凉

金微未壮长火老尚余烬可怜茅舍翁瞑目困藉躏萧萧得一雨天气颇清润岂惟爽?灵亦足祛疾疢浮生日月驶老死才一瞬圣贤邈不嗣利欲以身徇孰能痛澡雪此道庶少进闭门君但学妙理天岂吝

醉题

来往人间今几时悠悠日月独心知寻僧共理清宵话扫壁闲寻往岁诗疋马秋风入条华孤舟暮雪钓湘漓只愁又?关河路荆棘铜驼使我悲

秋感

畏途历尽百年中老卧穷阎一秃翁衣杵凄凉常带月井桐零落不禁风空文久悔雕虫技大学方施习射功【佛书云如人习射久久方中】万一死前能少进九原犹可见先公

鼠败书

云归雨亦止鸦起窗既白秋宵未为永不寐如岁隔平明亟下榻亦未暇冠帻检挍案上书狼籍鼠啮迹食箪与果笾攘取初不责侈然敢四出乃至暴方册坐令汉箧亡不减秦火厄向能畜一猫狡穴讵弗获缄?又荡然追咎亦何益惰偷当自戒鼠辈安足磔

秋望

千里郊原俯莽苍三江烟水接微茫横林虫镂无全叶新雁风惊有断行神禹祠庭遗劎佩先秦金石古文章一尊莫恨盘餐薄终胜登楼忆故乡

秋夕

浴罢纱巾出草堂一枝瘦杖倚桄榔蝉吟古柳声相续月入幽扉影正方频约僧棋秋渐健稍增书课夜初长亦知桑落宜𥬠酒太息何时办一觞

出游

八月石帆秋聊为汗漫游本因寻友去却为看山留小草题僧壁长吟上驿楼月能从剧饮天可寄闲愁高下评泉品纵横记酒筹花开遇门入水长信船流肮脏人虽弃脂韦我自羞此心君不信试往问沙鸥

病中戏咏

八十行加二清秋住故山新凉足眠睡旧疾害跻攀雪白纷残鬓栀黄染病颜疲牛卧斜日羸马噍枯菅贫废儿孙学慈生仆妾顽赎衣时已迫贷米岁方艰斋钵僧嘲薄盘餐客笑悭从今谢还往惟有掩柴关

书喜

欹斜古屋枕江干恩赐残骸许挂冠杵臼有声聊足食羊牛识路自归阑不求客恕陶潜醉肯受人怜范叔寒儿辈渐还家?熟预知灯火话团栾【子龙初自江西归子虡亦今冬当罢官矣】

春耕

去蜀归吴会真成万里行穷通竟安在恩怨两皆平文字妨求道杯觞害养生余年犹有几买犊事春耕

秋思绝句

烟草茫茫楚泽秋牧童吹笛唤归牛九衢不是风尘少一点能来此地不

又

荣悴元知岂有常纷纷草木占年光霜风一扫知何在楚客从来枉断肠

又

一片云生便作阴东轩草树共萧森秋风岂必关人事自是衰翁感慨深

又

枳棘编篱昼掩门桑麻遮路不知村平生诗句传天下白首还家自灌园

又

胸次本来容具区自私盆盎一何愚片帆忽逐秋风起聊试人间万里途

又

黄蛱蝶轻停曲槛红蜻蜓小过横塘老人未肯杀风景睡起熏笼重炷香

秋兴

节物喜更新清秋最可人徐行曳藤杖小立岸纱巾烟雨迷衰草汀洲老白苹鹤巢时托宿猿果每分珍羽客期烧药老人约卜邻兰亭故不远千载见清真

寓叹

五亩烟芜过半生还山自笑又躬耕舂炊不继儿啼饭烹饪无妨客絮羮游宦人间身愈困读书灯下目几盲退之已老当更事犹向时人说善鸣

北窗

垂老乞骸骨飘然辞圣朝竹头那足用桐尾不禁焦短褐缝𦈌布晨餐采药苗风霜征雁路灯火衲僧寮陇客询安否狸奴伴寂寥北窗鸣落叶愁绝夜迢迢

闲思

睡美精神足心空忿欲轻读书无定课饮酒不成酲日日东轩坐时时北渚行最奇乌桕下侧帽听秋莺

秋光

小圃秋光泼眼来老人隐几兴悠哉翩翩蝴蝶成双过两两蜀葵相背开雨足疏篱引荒蔓人稀幽径长新苔贫家灶冷炊烟晩待得邻翁卖药回

秋夜思南郑军中

五丈原头刁斗声秋风又到亚夫营昔如埋劎常思出今作闲云不计程盛事何由观北伐后人谁可继西平眼昏不奈陈编得挑尽残灯不肯明

湖上

飘然世外更何求终日桥边弄钓舟回视老身犹长物纵无炊米莫闲愁烟生墟落埀垂晩雁下陂湖处处秋欲觅高人竟安在又闻长笛起沧洲【湖中有隐士月夜必吹笛人莫有见者】

读王摩诘诗爱其散髪晩未簪道书行尚把之句因用为韵赋古风十首亦皆物外事也

我生本江湖岁月不可算采药游名山所历颇萧散一逢巢居翁见谓于我馆酌泉啖松柏每得造膝款行道不自力残髪日已短海山故不远谪限何时满

又

仕宦五十年所至不黔突取鱼固舍熊挟兔那恨鹘退归息厌厌谁敢书咄咄屋穿每茨草驴瘦可数骨秋风忽已厉落叶衬残月脱巾坐中庭清冷入毛髪

又

我爱古竹枝每歌必三反孤舟上荆巫天末未觉远最奇扇子峡恨不遂高遁荆棘蜀故宫烟水楚废苑至今清夜梦百丈困牵挽人生如寄尔勿叹流年晩

又

往岁着朝衫晨起事如彚告归卧孤村枯淡有余味闭门绝外慕自谓真富贵萧然毕吾生地下亦增气里翁恋儿女小疾辄忧畏惟穷可賖死我在君亦未

又

万金筑华堂千金教新音不知忧患场着脚日愈深今人喜议古后亦将议今使汝有子孙闻之亦何心邓通擅铜山死日无一簪未死汝勿喜五溪多毒淫

又

往者游青城犹及二三老稽首出世师数语穷至道妻子真敝屣弃去恨不早俯仰才几时残骸日衰槁吾儿有奇骨亦复至幽讨金丹傥可成白髪何足归

又

稚川师郑君才及一卷书书大仅如箸度世盖有余想其所论说妙极轩昊初内篇今虽存亦复饱蠧鱼我欲探其原蹇步空趦趄安得挿两翅从公游太虚

又

隐书有三景字字当力行寸地与尺宅可以久汝生溯流归崑虚坚守临长城一旦告成功河塞黄金成笙鹤适缑山貂蝉朝玉京即今修行地千古名还婴【予道室以还婴名之】

又

行年过八十形悴神则旺往来江湖间垂老犹疏放沧波浩无津天遣遂微尚剡溪挂风帆渔浦理烟榜奇云出深谷新月生叠嶂兴怀晋诸贤谁能续遗唱

又

二十游名场最号才智下蹭蹬六十年亦有茆一把典衣租黄犊乘雨耕绿野西成得一饱敢计泥没踝住久邻好深百事通乞假秋高小瓮香相唤注老瓦

梦行益昌道中有赋

朱栈青林小益西早行遥听隔村鸡龙门合畔千寻壁江月亭前十里堤酒舍胡姬歌折柳江津洮马惜障泥倦游重到曾来处自拂流尘觅旧题

自?

忿欲俱生一念中圣贤本亦与人同此心少忍便无事吾道力行方有功碎首宁闻怨飘瓦关弓固不慕冥鸿老翁已落江湖久分付余年一短蓬

幽兴

兰渚前头湖水清了无俗事败幽情雨淋茅屋随时补日射油窗特地明庭树晚莺窥户语邻园秋笋过篱生芥菘渐美□酰足谁共贫家一釡羮

记前辈语

畴昔见诸老从容闻至言马非求路寝木岂愿牺尊卧起数椽屋啸歌三亩园人生正应尔云梦不须吞

贫居即事

筮易常逢坎推星但值箕老虽齐渭叟穷不减湘累巷月鸣衣杵庖烟?豆箕秋深病良已且复强伸眉

又

地偏人罕到秋晩日犹长病去筇枝赘家贫菜粥香流泉通药垅积雨润书囊欲谱幽居事疏慵久未遑

又

月黑枭鸣树灯残鼠穴墙床空围纸被室静爇枫香不恨言伤直惟忧欲败刚回头顾名利百世永相忘

又

米竭炊烟静村深客屦稀庭除荒宿莽篱落带斜晖风恶披书卷鸥驯傍钓矶邻家殊耐久相伴荷锄归

又

意绪丧家狗形骸槁木枝曲肱虽自适纵理固当饥买絮初寒后畦蔬小雨时穷途何用卜吾道即蓍龟

又

守道常违俗存心不愧天终年饥过半动步谤居前力倦少行立气昏多睡眠今宵风月好扶杖到溪边

自咏

素慕巢居穴处民久为钓月卧云身经行山市求灵药物色旌亭访异人高枕静听棋剥啄幽窗闲对石嶙峋吾庐已是桃源境不为秦人更问津

枕上作

一室幽幽梦不成高城传漏过三更孤灯无焰穴鼠出枯叶有声邻犬行壮日自期如孟博残年但欲慕初平不然短楫弃家去万顷松江看月明

秋晓闻禽声五韵

秋晓风露佳天宇旷以清鸟雀当此时意乐有和声人独不自喜乃欲鸣不平世事虽万端但可笑绝缨君看郊与岛徒自残其生

对酒

素月度银汉红螺斟玉醪染丹棃半颊斫雪蟹双螯诗就吟愈苦杯残兴尚豪闲愁翦不断?欲借并刀

又

密筱持苫屋寒芦用织帘?肩柴熟罨【东坡煮猪肉诀云浄洗锅少着水柴头罨烟焰不起】莼菜豉初添黄甲如盘大红丁似蜜甜街头桑叶落相唤指青帘

示邻里

古学陵夷失本原读书万卷误元元从今相勉躬行处士庶人章数十言

重示

笃学仁何远穷居道亦行能充气刚大谁蔽性光明家世艰难业鄊闾宿昔情岁残相劳苦惟是语春耕

雨夜起行室中

老疾逢秋体自轻披衣暂起绕床行隙风不断灯将灭檐雨如倾阶欲平鳏叟何尝愁枕冷病夫未免待窗明拂书洗砚龟堂上幽事谁知日有程

闰月辛酉壬戌连日风雨癸亥早晴

残雨在檐犹点滴断云衘日正苍凉清愁偏向暮年觉少睡不禁秋夜长帘影渐生禽语乐杵声初动药尘香诸儿作吏俱安否那得椉风至汝傍【予诸子伯叔季皆出仕】

秋思

少日猖狂不自谋即今垂死更何求简编不隔圣贤面梦寐时为河岳游浊酒未倾心已醉长歌欲发涕先流石帆射的烟岚晩过雁声中又一秋

又

十日秋阴满径苔蓬门那有客敲推水边丹叶已如许篱下黄花犹未开空见游僧衡岳去难逢新雁杜陵来溪云一片间舒卷恋着渔矶不肯回

间游

江边小市旧经过岁月真如东逝波茶灶酒垆多识面少留卖药买渔蓑

又

溪桥偶与僧游话草市来寻逆旅炊自笑一生为客惯捉驴小?诉朝饥

又

祓除情累烟波上放荡胸怀诗酒中禹会桥边潮落处夕阳几度系孤蓬

对镜

面大如盘七尺身珥貂自合上麒麟诗家事业君休问不独穷人亦瘦人

幽居书事

老人初起厌嚣喧尘几从教鼠迹存赤脚平头俱遣去倚墙危坐咽朝暾

又

买鱼賖酒皆高兴野店溪桥图画中从此衰翁自行耳不须多事唤蛮童

偶与客话峡中旧游

我昔旅游秋雨细建平城东门欲闭主人迎劳语蝉聨小妇舂炊缟衣?长年三老半醉醒蜀估峡商工算计须臾灯暗人欲眠泊船卸驮犹相继山深水崄近蛮獠往往居民杂椎髻即今屈指四十年怀抱凄凉真隔世

读老子次前韵

平生好大忽琐细焚香读书户常闭少年曾预老聃役晩岁欲挹浮丘?力探玄门穷众妙肯学阴谋画奇计言狂不独人共排志大仍忧后难继君看淡扫出茧眉岂比一尺春风髻着书勿恤饱蠧鱼会有子云生后世

作篱

生世八十余日夜迫衰老中年所筑舍倾坏当官道每逢风雨夕性命凛莫保况此芦竹藩何恃不摧倒今朝手自葺不暇避涂潦鸡豚有限隔门巷得锄埽岂惟御盗窃亦足慰怀抱阴云忽四垂见事幸差早

寓叹

老生读书百绝篇日晏忘食夜废眠孝经一生行不尽况有六籍陈吾前华轩玉食非素愿广厦高墉实邮传经营归计笑时人我老但须书数卷

衡门感旧

苍烟屯不散疋素横郊原雨细不湿衣着水始见痕踌躇意自佳未遽掩衡门一一送归鸦枫林犹未昏念昔夀州归绍兴初纪元阖门过百口一身今独存不死实有命送老三家村躬耕幸得食万事不足论

客中作

江天雨霁秋光老野气川云浄如埽投空飞鸟杂落叶极目斜阳衬衰草平沙争渡人鹄立长亭下马障泥湿累累红果络青篾未霜先摘犹酸涩客中虽云贪路程买薪籴米常留行茆檐独坐待僮仆不闻人声闻碓声

读书示子遹

我性苦爱书未始去几案生虽后三代意尚卑两汉世衰道术坏年往朋友散泽居贫至骨霜冷衣露骭犹能乐其乐肯发穷苦叹尔来更可笑身籴儿炊?一饱辄欣然弦诵等雝泮望古虽天渊视俗亦冰炭阿遹可怜生相守忘夜旦孤学当世传岁月不可翫

老怀

老怀常易感秋雨苦难晴羁枕悲欢梦高城长短更荣枯一螘垤成坏几棋枰抱疾茅檐下行人肯寄声【昨日得李孟逹书】

沉绵

沉绵久未平寂寞闭柴荆危叶先霜坠残萤冒雨明记书由默诵得食出躬耕此事吾亲验方当告后生

游近村

行历茶冈到药园却从钓濑入樵村半衰半健意萧散不雨不晴天晏温薯蓣傍篱寒引蔓菖蒲络石瘦生根参差灯火茆檐晩童稚相呼正候门

又

被髪行歌雪满膺夕阳顾影乱鬅鬙乞浆得酒人情好卖劎买牛农事兴社鼔赛秋闻坎坎塔灯照夜望层层归来闲指乌藤说个是人间耐久朋

小亭

除地编茅作小亭一川风露对青冥残萤欲尽犹穿户落叶初飞已满庭栎老无心求匠石鬼灵有说拒奴星余年默数能多少尽付黄庭两卷经

记梦

少日飞扬翰墨场忆曾上疏动高皇宁知老作功名梦十万全装入晋阳

又

老来百事不关身北陌东阡一幅巾忽梦行军太行路不惟无想亦无因

劎南诗稿卷六十三

<集部,别集类,南宋建炎至德佑,剑南诗藁>








卷六十四



钦定四库全书

剑南诗槀卷六十四

宋　陆游　撰

养疾

齿耄婴新疾才衰减旧名短筇扶蹇步小院惬幽情卜叟言灾退医翁贺脉平饭香炊?䅉羮美馣芜菁菊颕寒犹小枫林晓渐頳清诗披客贽佳着指僧枰家塾灯前课村陂雨外畊从今尚何事赖此遣浮生

客从城中来

客从城中来相视惨不悦引杯抚长剑慨叹敌未灭我亦为悲愤共论到明发向来酣鬬时人情愿少歇及今数十秋复谓须岁月诸将尔何心安坐望旄节

暮秋中夜起坐次前韵

东吴秋令迟得雨亦良悦中庭有流萤烈风吹不灭披衣起坐久鼔角参差发西成虽作劳农事亦渐歇老怯岁律残俛仰忽九月蟋蟀鸣壁间愧汝知时节

闲游

白石床平偶小留青芒屦稳复闲游微丹点破一林绿淡墨写成千嶂秋竹院频分斋钵饭苔矶时把钓鱼钩要知此老神通否二十年来不识愁

自规

老疾今俱至囏难亦备更个中无障蔽何处欠光明一日能用力三年亦有成修身在我尔勉勉尽余生【所谓三年有成者岂独为国哉】

自笑

学道功賖岁月驰平居自笑着鞭迟安心未竟夜饶梦与世虽踈秋尚悲药圃幽寻芒屦湿棋枰憨战角巾欹只愁今夕西窗梦又买长筒到古郫

泛舟至镜湖旁小市

久着朝衫负此湖扁舟剩喜补东隅市楼合乐醅新熟寺壁残诗字欲无常日不堪愁宛转此行犹得笑须臾夕阳鸥鹭皆相识更觉人间是畏涂

怀旧

身是人间一断蓬半生南北任秋风琴书昔作天涯客蓑笠今成泽畔翁梦破江亭山驿外诗成灯影雨声中不须强觅前人比道似香山实不同

道院述怀

学道已非生死流极知心外更何求理穷性尽命亦至气住神全形自留大药一罏真度世孤桐三尺可忘忧故人怪我归来晚太华峰头又素秋

又

八十年前一炷香依然余习未全忘旧缘入静多扃户近为精思别置床篝火古铛煎桧蜜汲泉小瓮酿松肪老翁正似辽天鹤更觉人间岁月长

秋雨

雨滴何由止人眠不复成云深无雁影村近有砧声草草残年梦寥寥后世名泰山并螘垤俱向酒中平

又

秋晚兼旬雨雨晴当有霜颇思游近县亦已戒轻装珍披绵美寒醅拨雪香菊花常岁有所喜及重阳

听雨

髪已成丝齿半摇灯残香烬夜迢迢天河不洗胸中恨却赖檐头雨滴消

畏事

畏事偷安百不能饭蔬聊得曲吾肱旧交梦里时时见宿疾秋来日日增遣闷自鉏幽圃药扶衰犹赖故溪藤不因顾见鬅鬙影全是深山退院僧

刈获后书事

邻里西成例少苏贫家生业得徐图虽非五鼎岂无食未办复裈犹着襦牢彘渐肥堪奉祭耕牛已买不求租却思流落天涯日要是家居胜道途

又

耄岁谁知困不苏每虞黠鬼笑狂图陶公老去但浊酒管老归来惟白襦不逐儿童觅兼味且随邻曲了残租细思自有欣然处高谢人间九折途

秋夜五鼓初起坐堂上至旦

蒸郁不可过开门星满天身还倚藤杖手自酌岩泉鸡唱犹相续鸦飞忽已翩事随朝日出佳思复茫然

习懒自咎

习懒多遗事时能害睡眠獾骄残竹笋鼠横啮床毡猧子巡篱落狸奴护简编人间有俊物求买敢论钱

雨夜枕上作

雨点滴我心雨气伤我魂但忧草庐破敢思布被温市罏酒如山不湿老瓦盆天其遂吾心穷死三家村

晚饭后步至门外并溪而归

徐行摩腹出荆扉掠面风尖酒力微市步空船迎荻去湖堤轻担卖鱼归潺潺沙窦鸣残水莽莽平芜衬落晖商略最关诗思处满村砧杵捣秋衣

文章

文章如奕棋分量固有极学不尽其才识者为太息古来名世士亦或堕此域至今读其文曷尝不追惜士生千载后夙慕当自力如其不能然归哉事畊织

枕上口占

白首区区道未明故山悔不蚤归畊勇如抟虎但堪笑学似累棋那易成残雨堕檐时一滴老鸡栖树已三鸣村居孤寂知何憾两耳犹胜听市声

乙丑九月三日晚久雨骤晴西南新月如玉钩重阳以八月置闰菊花粲然满园喜作一绝记之

初三新月见如期重九黄花又及时俱是人间称心事典衣一醉更何疑

寓叹

萧疏残髪数茎丝胜负浑如未算棋万里旌旗无昨梦一蓑烟雨有新诗潜消暗换人谁在小醉闲眠我自奇二十四年能几许汾阳回首亦成痴

村兴

结宇枫林下久穷吾所安村深事自简累少食差寛雨暗牛眠屋泥深鸭满阑呼儿捣粉饵准拟赛鄱官

夜闻埭东卖酒鼔声哗甚

乌桕森踈照溪赤寒鸦翩翻蔽天黑鲜鲈出网重兼斤新蟹登盘大盈尺年年此际清霜夜饭罢读书声满舍岂惟父子讲家学亦有朋侪结经舍谁令屠沽聚里中鼓声终夜聒老翁呜呼安得寐无聪不但杜老左耳聋

灯下晚飧示子遹

家贫短衣不掩骭空庖凄凄灶不?老翁八十忍饥熟兀坐空堂日常旰今年闰余九月寒那敢遽议南山炭艰难幸复致一飧𫗦歠灯前百忧散遹子挟册于于来时与乃翁相论难但令歆向竟同归门前籍湜何忧畔

秋晚书怀

七泽三巴日月长即今万事付茫茫结庐穷僻新知少属疾沈绵旧学荒中夜饭牛初上阪千年化鹤复还乡自怜尚觉身为累剩蓄荆薪待雪霜

又

颓然兀兀复腾腾万事惟除死未曾无奈喜欢闲弄水不胜顽健远寻僧唤船野岸横斜渡问路云山曲折登却笑吾儿多事在夜分未灭读书灯

初寒

久雨重阳后清寒小雪前拾薪椎髻仆卖菜掘头船薄米全家粥空床故物毡身犹付一?名字更须传【掘头船见张志和诗】

黄昏小雨中暂憩苍头在傍云初未尝得瞑予乃甚适若熟寐者作五字记之

人看初无寐形劳幸少休梦魂虽栩栩鼻息未??轻若风中絮浮如水上沤死生君了否试向此中求乾道之初卜居三山今四十年八十有一感事抒怀

乾道之初结草庐三朝六见纪元初年光抛掷虽加倍生计萧条愈不如目暗欲盲停夜课髪残无几怯晨梳市声风便犹关耳未死终当更徙居

视东皋归小酌

筑陂下麦晚归来围火烘衣始此回但得诸孙传素业真无一事挂灵台井桐叶落垂垂尽篱菊花残续续开不负初寒蟹螯手床头小瓮拨新醅

又

少年误计慕浮名更事方知外物轻身誓生生辞禄食家当世世守农畊授时尧典先精读陈业诗更力行最好水村风雪夜地罏烟?岁猪鸣

梅市道中

去去浮官浦悠悠数客樯蓼花低蘸水枫树老经霜萧鼓迎神闹鉏耰下麦忙城西小市散归艇满斜阳

又

雨暗山陂路人喧古渡头庙垣新画马村笛远呼牛买饭谙争席迎潮竞解舟平生苦吟处又送一年秋

古寺

秋草荒无路来游感废兴残僧仅粥饭古像冷香灯扶病惊重到题名记昔曾自量难笑汝一叹倚枯藤

梦中作

系马朱桥上酒楼楼前敷水拍堤流春风又作无情计满路杨花辊雪球

又

大庆桥头春雨晴行人马上听莺声祥符西祀曾迎驾惆怅无人说太平

舟行鲁墟梅市之间偶赋

短髪萧萧久挂冠江湖到处着身寛蓼花不逐苹花老桐叶常先槲叶残未卜柴荆临峭绝且谋蓑笠钓荒寒闲人尚愧沙鸥在始信烟波得意难

衰疾

衰疾支离负圣时犹能采菊傍东篱捉衿见肘贫无敌耸䏝成山瘦可知百岁光阴半归酒一生事业略存诗不妨举世无同志会有方来可与期

惜昔【偶见张安国周子充刘韶美王景文陈德召任元受遗集为之感怆作长句纾悲不知涕泗之集也】

忆昔高皇绌柄臣招徕贤隽聚朝绅宁知遗恨忽千载追数同时无一人薶骨九原应已朽残书数帙尚如新此身露电那堪说也复灯前默怆神

雨后寒甚

陂泽连山脚风烟接海滨孤鸿悲远客残菊伴陈人酒尽瓶枵腹罏寒客曲身老翁殊耐事一笑自囘春

入冬病体差健而贫弥甚戏作

乞骸自喜脱风尘北陌东阡负耒身梦里相逢无竖子面间时出有真人闲凭曲几还终日不出衡门动过旬送老韲盐君勿笑天教成就一生贫

蜀汉

忆昔遨游蜀汉间骎骎五十尚朱颜呼鹰雪暗天回路采药云迷御爱山旧事已无人共说征途犹与梦相关夕阳不觉凭阑久待得林鸦接翅还

新开小室

并檐开小室仅可容一几东为读书窗初日满窗纸衰眸顿清澈不畏字如螘琅然弦诵声和答有稚子余年犹几何此事殊可喜山童报炊熟束卷可以起

初冬绝句

鲈肥菰脆调羮美????熟油新作饼香自古达人轻富贵例缘乡味忆还乡

又

道途冬暖衣裘省村落年丰鼓吹喧下麦种????无旷土压桑接果有新园

即事

云起山容改潮生浦面寛寒鸦先雁到乌桕后枫丹年迈狐装帽时新豆捣团非关嗜温饱更事耐悲欢

又

遁居无外事白日不胜长诗为穷差进琴虽老未忘映窗精试墨闭合苦留香年少无相诮功名事更狂

又

日上小窗东禽鸣高树中乐哉容膝地着此曲肱翁香迮常迟散儿来亦旋通所惭贪坐睡铅椠少新功

又

纸洁晴窗暖粳新午饭香嗜眠为至乐省事是奇方孤蝶弄秋色乱鸦啼夕阳诗情随处有信笔自成章

又

井税无余负川原已饱犁樵歌归市步帆影过河堤野实丹兼漆村醪蜜与韲虽云有丰约不废醉如泥

又

还乡吴语熟伏枕越吟悲接客寒温简过邻几杖随独嗟亲旧少不觉岁时移陌上人争看风欹白接?

闲吟

闲吟可是治愁药一展吴笺万事忘不惜暮年酬倡绝犹能作意答秋光

自遣

衣冠尚作闲身祟粱肉终非退士宜惟有褐裘并豆饭尚能相伴到期颐

记乙丑十月一日夜梦

梦里江淮道上行解装归榻喜新晴店门邂逅绨袍客共把茶瓯说养生

又

旋籴街头米数升黄昏看上店身灯明朝山路闻饶石买得乌骡喜不胜

纵游

人事元知不可谐名山踏破几青鞋百钱挂杖无时醉一锸随身到处埋驿壁读诗摩病眼僧窗看竹散幽怀亦知诗料无穷尽灯火萧踈过县街

村居书事

过门车马谁曾入塞路蓬蒿不复锄雨漏日惟支败屋鼠余时自缉残书

又

矮缾煮粥犹难继小甑蒸糕岂解常偶得盐酰便豪侈晨餐满舍野蔬香

又

架桥筑路村翁事裂网伸钩老妪心自笑年来足衰态轩昂故步懒重寻

又

书收鼠啮犹堪读柿拾鸦残亦自甜动念不如姑省事智谋老健恐难兼

又

修身世世诗书业营利明明市井人安得后生俱自好百年门户本来贫

又

文辞苦思徒妨睡官职虚名不疗饥垂老始知安乐法纸鸢竹马伴儿嬉

湖堤暮归

出郭并湖无十里我归蟹舍过鱼梁川云苍白不成雨汀树青红初着霜俗孝家家供菽水农勤处处筑陂塘乐哉追逐乡三老半醉行歌咏岁穰

题拓本姜楚公鹰

忆昔呼鹰塞草枯妖狐狡兔笑谈无明窗见书空三叹恍若霜郊遇猎徒

又

弓面霜寒斗力增坐思?马蹴河冰海东俊鹘何由得空看绵州旧画鹰

书巢五咏

铜之在人间细大各有境散为五铢货聚作九牧鼎天禄与辟邪乃复参泓颕致用孰相须寒泉出金井

右砚滴

古者贝为货庶物赖以通后世贵铜臭退处书几中楮生借光辉文字传无穷言利古所羞孰谓汝不逢

右砑蠡

时来偶见收过时自当退岂惟裁纸尾亦或用牍背人情有贵贱志士感兴废库中九万张视我犹前辈

右故纸

鸾胶捣松烟成此金石姿虽以刚故折挺特终不移微功在简册敢惜身蹈危虽非破砚文永世亦有辞

右折墨

铜壶受五升中贮太古醇相从亦已久一朝委流尘我岂少恩哉白头乃如新谁知矮道士亦作斥仙人

右空酒壶

感遇

仕宦五十年终不慕热官年龄过八十久已办一棺结庐十余间着身如海寛此外皆长物简去心始安称意多怒嗔易可出囏难我无狐白裘短褐亦御寒

又

士方贫贱时藜藿苦不足一朝得富贵奴仆餍粱肉大胾食亚夫空器馈荀彧何如茆檐下父子共𫗴粥我生有至愿世世谢寸禄有子复有孙无荣亦无辱

又

人之所甚患饥渴与寒暑粗免则已矣过计安用许自奉非其分三彭将嫉汝寓形天壤间大抵皆逆旅但能饱菜根何地不可处堂堂七尺躯切勿效儿女

又

我以善勉汝汝谓出訾毁置之不复言意又不能已为善如筑台成功由积絫中休犹不可况本无基址未言破万卷日且读十纸学虽在力行要是从此始

又

我初居三山同里数十人尊酒相劳苦言辞亦谆谆去来四十年皆成冢中尘子孙虽或存败屋卖作薪此亦何罪哉不过坐一贫我幸未至此亦复拙谋身无饭可哺汝触目成悲辛

又

人与人为徒事我盖有缘司晨与警夜异类亦可怜舐糠啄遗粒要使全其天人则当教诲见善或能迁盛怒姑小忍虽蒲岂非鞭事过我亦喜陶然送流年

幽兴

老向浮生意渐阑飘然俟死水云间龟支床稳新寒夜鹤附书归旧隐山无意诗方近平淡绝交梦亦觉清闲一端更出渊明上寂寂柴门本不关

题詹仲信所藏米元晖云山小幅

俗韵凡情一点无开元以上立规模镜湖老监空挥泪想见楚山清晓图【徽宗见元晖楚江清晓图大加赏叹】

又

一棹朝南暮北风奇峰倒影绿波中定知渐近三山路认得渔翁是放翁

詹仲信以山水二轴为寿固辞不可乃各作一绝句

策蹇渡桥春雨余乱山缺处草亭孤不知何许丹青手画我当年入蜀图

右春山

雪崦梅村一径斜茆檐烟火两三家眼明见此幽栖地却恨吾庐已太奢

右雪山

有所怀

镜里形模日夜衰三峰师友久暌离芝房又失耘锄候丹剂常思沐浴时雷雨未成龙起晚海天无际鹤归迟午窗一钵青精饭拣得香薪手自炊

自嘲老态

世念秋毫尽浑如学语儿得床眠易熟有饭食无时纱帽簪花舞盆池弄水嬉从今转无事静坐不吟诗

十月十四夜梦与客分题得早行

蓐食寒灯下脂车小市傍驿门犹淡月街树正清霜触目关河异兴怀道路长丈夫当自力双?易苍苍绍兴中予初仕为宁德主簿与同官饮酒食蛎房甚乐后五十年有饷此味者感叹有赋酒海者大劝杯容一升当时所尚也

昔仕闽江日民淳簿领闲同寮飞酒海小吏擘蚝山梦境悠然逝羸躯独尔顽所嗟晨镜里非复旧朱颜

病中雨夜

蹭蹬今如此沈绵不复支心随形共悴年与智俱衰雨急孤灯暗云深断雁悲旧书空满架惆怅负明时

读吕舍人诗追次其韵

士生始从学取友实先务吾闻诸古人倾盖有如故汉宫长生药至取云表露治身当何如而受一尘污

又

有过当相规有善当相告岂惟定新交亦以笃旧好势利古所羞置之勿复道霜霣万木凋孰秉岁寒操

又

少壮如昨日忽已及耄期旧友散莫收亦复少新知言归镜湖上日日醉东篱自笑如寒蝶徘徊残菊枝【东篱予小圃名】

又

道士成金丹青云可接翼小夫岂知此危坐学数息如持一畚土自谓河可塞生不遇硕师几何不自贼

又

三沐复三熏佩玉怀明珠何至不自珍欲效豕负涂传呼虽甚宠正可夸群奴君看魏徵孙世世为农夫

庵中晚息

小庵摩腹独彷徉俗事纷纷有底忙云影忽生鸦蔽日雨声不断叶飞霜经纶正复惭伊傅杂驳犹能陋汉唐卷尽残书窗已晚笑呼童子换罏香

枕上

荧荧地炉火煮药土床前高帝老朝士长安旧少年松高露时滴城远鼓犹传抛掷百年事且安残夜眠

冬夜

杞菊家风有自来充饥藜糁不盈杯云迷野渡一声雁雪暗山村千树梅宴坐何妨面庵壁长吟且复画炉灰岁残尚恨新春远欲挽天边斗柄囘

杂兴

陋巷无心长草莱柴门偶自不曾开余龄渐迫诸孙长徂岁将穷积雪来旦欲燎衣无宿烬暮思頳颊但空罍孰知自有忘忧处绕坐新书正作堆

又

此身漂荡等流槎又向江村送岁华急雨遇寒凝作雪明灯无灺结成花座悬镜古森毛髪瓯聚茶香爽齿牙况是贫家多乐事阿开渐学手吒叉

剑南诗槀卷六十四








卷六十五



钦定四库全书

剑南诗稿卷六十五

宋　陆游　撰

稽山行

稽山何巍巍浙江水汤汤千里亘大野勾践之所荒春雨桑柘绿秋风秔稻香村村作蟹椵处处起鱼梁陂放万头鸭园覆千畦姜舂碓声如雷私债逾官仓禹庙争奉牲兰亭共流觞空巷看竞渡倒社观戏场项里杨梅熟采摘日夜忙翠篮满山路不数荔枝筐星驰入侯家那惜黄金偿湘湖莼菜出卖者环三乡何以共烹煮鲈鱼三尺长芳鲜初上市羊酪何足当镜湖滀众水自汉无旱蝗重楼与曲槛潋滟浮湖光舟行以当车小伞遮新妆浅坊小陌间深夜理丝簧我老述此诗妄继古乐章恨无季札听大国风泱泱

赠论命周云秀才

周郎颀然市中隐精神卓荦秋天隼忽来过我论五行袖出诗卷如束笋人生一息不自保况我耄期真待尽君今盛为谈未来我亦听之俱可冁虽然此心犹未泯何至死去同蠢蠢地下不作修文郎天上亦为京兆尹

自嘲

受福元无一羽轻岂知造物假余生抱痾不死跻高寿遇乱能全见太平投渚断鸿常自闵营巢倦鹊固难成乘除亦有堪惭处记诵文辞误得名

自寛

兀兀空斋静掩扉篝炉香细着秋衣檐头残雨晴犹滴栏角羁云晚未归支枕口和心共语挑灯形与影相依卷书未觉唐虞远知我何妨举世稀

唐虞

唐虞虽远愈巍巍孔氏如天孰得违大道岂容私学裂专门常怪世儒非少林尚忌随人转老氏亦尊知我稀能尽此心方有得勿持糟粕议精微

幽事绝句

死生归有命荣悴出无心苔井闲磨剑松窗自斲琴

又

矮纸来吴下长毫出宛陵自书霜夜句持寄剡中僧

又

昨夕风掀屋今朝雨坏墙虽知炊米尽不废野歌长

又

烟畦朝斸药雪涧夜淘丹仄径何曾崄单袍不觉寒

又

新传服气诀旧喜步虚吟儿女不难弃云山何处深

又

客生闻吠犬草茂有鸣蛙日昳方炊饭秋深始采茶

寄题庐陵王晋辅先辈桂堂

楚人记草木桂在椒兰中我怀小山句妙绝穷化工唐人作山水亦以桂配松丹葩间绿叶锦绣相叠重不知始何时岩桂开秋风楚人所称者委弃等蒿蓬呜呼各有时士岂怨不逢我作桂堂诗广子云梦胸

寄题王晋辅专春堂【堂前皆种牡丹】

三月风光不贷人千红百紫已成尘牡丹底事开偏晚本自无心独占春

鼠屡败吾书偶得狸奴捕杀无虚日群鼠几空为赋此诗

服役无人自炷香狸奴乃肯伴禅房昼眠共藉床敷暖夜坐同闻漏鼔长贾勇遂能空鼠穴策勋何止履羊肠鱼飧虽薄真无愧不向花间捕蝶忙【道士李胜之画捕蝶狮猫以讥当世】

读唐书忠义传

志士慕古人忠臣挺奇节就死有处所天日为无色大义孰不知临难欠健决我思杲卿髪可配嵇绍血

病后作

骨相坐一寒仕宦经百谪晚入文昌省又坐烦言啧诏书复收召付以大典册期年甫奏篇皇恐亟自劾归来稽山下三食新获麦草屦布裙襦徒步老阡陌今年疾屡作恍若将归客道士言犯土拜章安舍宅巫言神去干翦纸招魂魄把臂忽自悟此岂屋漏脉尽去囊中药默观鼻端白正气徐自还鬼子何足磔

山中

草阁留云宿溪桥引鹤行身闲诗旷逸心静梦和平石乳无时滴松肪彻夜明山中足幽趣不是傲公卿

夜思

风埽浮云作快晴窗声终夜杂帘声月明满院鹊惊起霜冷压栖鸡懒鸣名字虚称旧朝士门庭元是老书生尚余一事犹堪喜北陌东阡醉太平

晨起

晨起梳头雪满膺可怜衰与病相乘浮名何足欺横目真乐聊须付曲肱仕有俸钱渠亦好退无耕垅我何凭具牛力尽殊堪闵买犊东村恨未能

老态

破榼愁春近空囷畏日长头风便菊枕足痹倚藜床冉冉残年逼悠悠万事忘有儿堪晤语无客亦何妨

又

寡欲贫何损无才老更宜挂墙多汉刻插架半唐诗饭已频摩腹儿来暂解颐尚悲吴蜀远未免故人思【谓张季长】

枕上

夜雨一再作灯前独咏诗影看孤鹤瘦吟答断蛩悲幽梦悠然觉清笳何足吹残年犹几日已矣愧明时

赠过门道人

朝行市尘中奔马不可及暮涉清溪流芒屦了不湿岩扉一丹灶山路两书笈白驴可置掌童子亦绝粒邂逅安期生电逝不暇揖太华独嶷然万仞道傍立

道院杂兴

江上霜风吹角巾东归不独为吴莼埽除长剑华缨梦收拾孤颿短棹身勾漏丹砂开灶晚商颜芝草满山春东封敢拟迎銮仗且作行歌陌上人

又

征途暗尽旧貂裘归卧林间喜自由体倦尚凭书引睡心安不假酒攻愁丹炉弄火经年熟竹院听琴竟日留今旦理髯还一笑白间时有黑丝抽

又

早岁知闻久已空岿然犹有灞城翁东楼谁记倾春碧【叙州盖古戎州也有东楼厨醖本名重碧范至能易为春碧】北岭空思擘晚红【北岭在福州予少时与友人朱景参会岭下僧舍时秋晚荔子独晚红在】冉冉流年霜?外累累荒冢绿芜中琳房何日金丹熟老鹤犹堪万里风

又

龟堂有叟富神通白髪何妨两颊红先取山川来掌上却移天地入壶中莺花不老非尘世风月常新夺化工近作东篱君未见一尊少住莫匆匆

山村经行因施药

闲行偶复到山村父老遮留共一尊曩日见公孙未晬如今已解牧鸡豚

又

耕佣蚕妇共欣然得见先生定有年埽洒门庭拂床几瓦盆盛酒荐豚肩

又

儿扶一老候溪边来吿头风久未痊不用更求芎芷辈吾诗读罢自醒然

又

驴肩每带药囊行村巷欢欣夹道迎共说向来曾活我生儿多以陆为名

又

逆旅人家近野桥偶因秣蹇暂消摇村翁不解读本草争就先生辨药苗

叹老

身历邅回事万端天教林下养衰残文编似是他人作书卷如曾隔世观久已悠悠置恩怨况能一一记悲懽床头周易真良药不是书生强自寛

即事

秃尾驴嘶小市门侧蓬帆过古城村此生感慨知何限斗酒新丰不足论

又

草衣木食更何求穴处巢居过即休尚恨未能全省事一竿风月钓沧洲

自贺

胎髪茸茸绿映巾归耕犹是太平民流觞内史招同社扛鼎将军与卜邻【敝居去兰亭项里皆甚迩】曾冠六鳌非俗吏已开九秩是陈人一杯剩约梅花醉又见开禧第二春

天气作雪戏作

八十又过二与人风马牛深知老当逸孰谓死方休细衲兜罗袜奇温吉贝裘闭门薪炭足雪夜可无忧

家风

春耕秋钓旧家风门巷荒寒屋壁空四海交情残梦里一生心事断编中买鱼日待携篮女裹药时从挟簏翁【俗谓买药为裹虊】便废闲吟亦未可吾徒岂独坐诗穷

十二月二日夜梦游沈氏园亭

路近城南已怕行沈家园里更伤情香穿客袖梅花在绿蘸寺桥春水生

又

城南小陌又逢春只见梅花不见人玉骨久成泉下土墨?犹鏁壁间尘

江干

霜晴忽念到江干小蹇羸童路已干骨相岂能当富贵鬓毛聊喜耐悲欢客途冬暖衣裘薄村市年丰酒盏寛残猎即今无十日剩求芹蓼助春盘

独行过柳桥而归

寒云覆江干惨惨雪欲作草枯狐兔见鹰隼方纵搏老翁卧蓬户疾痛在腰脚忽觉意稍佳快若解束缚呼童扶下堂西出度略彴浮波见凫雁决起惊乌鹊篱根犬迎吠碓下鸡俛啄霜余桑叶积春近柳枝弱徐行过傍舍醉笑盛酬酢岁暮农事休羡尔群饮乐

戏遣老怀

平生碌碌本无奇况是年垂九十时阿囝略如郎罢老穉孙能伴太翁嬉花前骑竹强名马阶下埋盆便作池一笑不妨闲过日叹衰忧死却成痴

又

清羸正怯倚阑干纱帽还惊半指寛日漏云端才欲暖风催梅信又成寒寻僧竹院逢茶熟引鹤溪桥及雪残只道捐书差似达庖丁数纸尚须看

又

儿时万死避胡兵敢料时清毕此生已迫九龄身愈健熟观万卷眼犹明深深小坞梅初动潋潋清溪水欲平安得飘然从此逝缑山风月听吹笙

又

旧袭家风号散人晚承恩诏赐闲身放狂泥酒都忘老厚价收书不似贫霜晓方惊群木脱春晴又喜一花新先生偶出人难遇陌上争先看?巾

又

本意归来老故丘闭门饭足尚何求闲云一片自舒卷幽鸟数声相应酬但得有书时到眼正令无酒亦忘忧东篱偪仄才寻丈已敌征西万户侯

对镜

岁月虽遄迈形容未苦癯髪如新沐润颜似半酣朱书读常终卷山行亦却扶悠悠随日过不复叹头颅

晨起

客枕畏霜气晓窗收月?芸芸万物作皎皎一心存老已忘开卷贫犹力灌园儿孙能继此亦足报君恩

吾年过八十

吾年过八十久已弃朝簪化蝶有残梦焦桐无赏音溪声喧夜旦野色变晴阴欲讲平生学茫然不可寻

又

八十又过二自言名放翁斧斤遗寿栎云海寄冥鸿酒挂驴鞍侧诗投药笈中灞城逢蓟叟共语莫匆匆

述志

椎牛酾酒千人帐破浪凌风万斛船常恨书生无此快一生低首短檠前

又

新丰买酒慰无聊冲雪骑驴上灞桥罴老尚堪吞貈子松风何至羡山苗

排闷

吹尽梅花了不知化工也误老人期离离新草随愁出漠漠余寒与睡宜古锦一聨吟旧句文楸数着理残棋波生澄涧君何怪禅榻从来映鬓丝

舟中作

林麓重重雾雨昏扁舟晚过郡南门铸金越相遗祠古执玉涂山王气存官道苍茫多水驿客游飘泊厌风飧剡中此去无多地会约支公听断猿

丙寅元日

缥缈初闻寺阁钟霏微零雨兆年丰家家椒酒欢声里户户桃符霁色中春枕方浓从卖困社醅虽美倦治聋从今万事俱抛掷且作人间百岁翁

新晴

夜雨空阶滴到明山云忽敛作新晴门前月淡有檐影墙外泥干无屐声与世日踈愁易遣入春得暖疾差平便当剩作沧洲趣寄语沙鸥勿败盟

新岁

改岁锺馗在依然旧绿襦老庖供馎饦跣婢暖屠苏载糗送穷鬼扶箕迎紫姑儿童欺老瞆明烛聚呼卢

简邢德允

邢子精灵旧绝尘尔来句法更清新淡交喜得山栖友杰作疑非火食人岂但仆奴看屈子直须涂改到生民与君两世交情厚剩欲灯前对?巾

简苏邵叟

君家文献历十朝魏公峩冕加金貂孙支得君愈隽发贵名突兀凌烟霄居吴入蜀三十载诸公孰能折简招涧松意气极磊砢天马毛骨何超遥鼎来行卷十九首缑山明月闻吹箫沈香亭畔未须说想见风雪上灞桥老夫诵之群玉府学士如堵不敢骄尔来一编愈妙绝粲若新霁瞻斗杓出为龙首子何有老穿豹尾我亦聊湖边酒楼无十步胸次懑懑思同浇

东村

信脚村墟路归来日未西波清鱼队密风小鹊巢低白水初平岸青芜亦遍犁市垆多美酒饮具不须赍

新历叹

新历在手心怕开日月聨翩相续来黄金散尽自一快白髪不贷真可哀无为健羡广成子千二百年终有死胶不可黏西去日刀何由翦东流水酒无醇醨但痛饮市醖上尊俱醉耳堂堂七尺死即休不饱乌鸢饱蝼螘

雪中

忽忽悲穷处悠悠感岁华暮云如泼墨春雪不成花眼涩灯生晕诗成字半斜残尊已倾尽试起问东家

又

春昼雪如簁清羸病起时迹深惊虎过烟绝闵僧饥地冻萱芽短林寒鸟哢迟西窗斜日晚呵手敛残棋

早春出游

微云薄霭新晴后小盖轻舆古道遥林杪幽禽初学啭墙阴冻雪未全消酒垆日暮收青斾市步人归拥画桡欹帽扪髯常半醉逢人谁与话无憀

又

人生何适不艰难赖是胸中万斛寛尺宅常朱那待酒上池频饮自成丹楚祠花发呼舟去禹穴云生倚杖看更有新春堪喜事一村箫鼔祭蚕官

东篱

东篱深僻懒衣裳书卷纵横杂药囊无吏征租终日睡得钱沽酒一春狂新营茅舍轩窗静旋煮山蔬?箸香戏集句图书素壁本来无事却成忙

又

漫道深居昼掩关东篱栽接不曾闲每因清梦游敷水自觉前身隐华山花发时时携绿酒客来往往羡朱颜药炉安着犹无地拟展茅茨一两间

又

东偏隙地作疏篱遇兴无非一笑时陪客投壶新罚酒与儿鬭草又输诗山桃溪杏栽俱活药镵渔竿动自随家事犹令罢关白固应黜陟不曾知

村市醉归

明时乞得水云身白首扶衰又见春横木门幽谢来客独辕车小避行人湘湖水长莼丝滑兰渚泥融箭茁新处处酒垆皆可醉不辞微雨垫吾巾

村夜

入春雨雪无休日雨止犹阴未快晴万窍怒号风不定半轮斜照月微明百年辛苦农桑业五处暌离父子情但得平安已为幸孤灯残火过三更【时子虞调官行在子龙阻风西陵子修在闽子坦在海昌子与子布子遹守舍】

旅思

百病集残骸闲游且散怀旅装如远役蔬食似长斋买药停山步求医过县街春寒殊未已闭户夜燃?

对酒作

凭阁风吹帽穿林雨垫巾相呼十日饮不负百年身陌上金羁马坟前石琢麟于吾竟何有笑杀武陵人

游东村

露草衡门晓风松一坞幽新春有佳日老子得闲游鹤为忘机下鱼缘得计浮归途无远近一叶乱渔舟

晨起

老境真无事深居每畏人喔咿鸡失旦娅姹鸟鸣春过担𫗠𫗮白擎盘粔籹新出门还可喜一笑语比邻

梦中作

世事何由可控抟故山归卧有余欢涧泉见?药根瘦石室生云丹灶寒人远忽闻清歗起山开频得异书看一朝出赴安期约万里烟霄驾紫鸾

春雨

片片红梅落纤纤绿草生无端夜来雨又碍出门行

又

春阴易成雨客病不禁寒又与梅花别无因一倚阑

又

胸怀阮步兵诗句谢宣城今夕俱参透焚香听雨声

又

疏点空阶雨长明古殿灯庐山岑寂夜我是定中僧

村店

水泛轻摇檝山行稳跨驴朝晡半晴雨闾里杂樵渔野鹜浮寒浦饥鸦集老樗店家看坏壁忽见昔年书

久雨薪炭食饮俱不继戏作

泽国春饶雨书生老益贫固难夸练炭亦岂择劳薪盐尽才供莫酰微尚恼邻人嗤信书误痴绝望常珍

溪上

偶就澄溪照幅巾兰亭遗韵想清真功名不入山林梦诗酒犹关老病身万事只增思鲁叹百年常愧避秦人超然聊喜高情在手挈长条贯细鳞

谢君寄一犂春雨图求诗为作绝句

说着功名我自羞喜君解劔换吴牛莫将江上一犂雨轻博人间万户侯

又

老农虽瘠喜牛肥囘首红尘万事非耕罢春芜天欲暮小舟冲雨载犂归

二月一日夜梦

梦里遇奇士高楼酣且歌霸图轻管乐王道探丘轲大指如符劵微瑕互琢磨相知殊恨晚所得不胜多胜算观天定精忠压敌和真当起莘渭何止复关河阵法参奇正戎旃相荡摩觉来空雨泣壮志已蹉跎

新晴

寂寂房栊鸟雀声熏笼茶灶正施行繁花满树春才半斜日穿云雨乍晴引睡书横犹在架围棋客散但空枰病怀莫道伤幽独小榼芳醪手自倾

又

挂冠湖上遂吾初扪腹消摇适有余羮煮野蔬元足味屋茨生草亦安居市垆分熟通賖酒邻舍情深许借驴更喜新晴满窗日籖题重整一床书

望永思陵

高帝中兴万物春青衫曾忝缀廷绅仕为将相却常事年及耄期能几人早幸执殳观北伐晚叨秉笔记东巡归耕况复苍梧近郁郁葱葱佳气新【绍兴末驾幸金陵游适在朝列淳熙末上命群臣齐集文华阁修高宗实录游首被选】

灯下小酌

江湖双鬓秃宇宙一身穷酒浪摇轻碧灯花落碎红交情元易见春事半成空尚觊身强健烟畦撷芥菘

春游

杏花天气喜新晴白首书生乐太平小陌秋千虽隔世名园祓禊尚关情山林自古流觞地弦管谁家送酒声莼菜𫚖鱼初满市莫将羊酪敌南烹

又

穷愁终日竟胡为老健人间自一奇每驾柴车游古寺闲骑竹马伴群儿登临兰渚流觞地【兰亭本名兰渚】萧散狐泉冷?时𦈌布单衣白羽扇路傍人总道相宜

春日杂赋

羇怀病思正厌厌诗卷渔竿信手拈老境何尝忘一笑春风也解到穷阎残花满地无余萼新笋掀泥已露尖转老转穷君勿笑熊蹯鱼腹岂容兼

又

?毛八九已成霜此际逢春只自伤苦雨不容花抵敌余寒犹赖酒禁当退红衣焙熏香冷古锦诗囊觅句忙堪笑散人闲事业西窗容易又斜阳【唐乐府云床上小熏笼韶州新退红】

又

江湖放浪水云人药物枝梧梦幻身移竹南窗初试笋埽花北陌旋成尘穷忙自笑常终日老健犹能不负春未遂初心惟一事乞薪賖米恼吾邻

又

乞得身归剡曲边衡门茅舍共萧然向来误计守书册此日遣愁无酒钱俗客妒闲来衮衮流年欺老去翩翩梨花杨柳清明过且向江村剩放颠

又

人生觅饭元多术最下方为禄代耕脱却朝衫犹老健快如苦雨得春晴鸟声频唤五更梦花气顿醒三日酲最喜晨兴闻剥啄吾儿书札到柴荆

悲歌行

读书不能遂吾志属文不能尽吾才远游方乐归太早大药未就老已催结庐城南十里近柴门正对湖山开有时野行桑下宿亦或恸哭中途囘檀公画计三十六不如一篇归去来紫駞之峰玄熊掌不如饭豆羮芋魁腰间累累六相印不如高卧鼻息轰春雷安得宝瑟五十弦为我写尽无穷哀

梅市暮归三山

日日蛮童佩一壶壶干时亦复村酤横林露塔远犹见暮霭笼山淡欲无绿浦例凭菰作界画桡常遣鹭前驱此身元是沧浪客敢学高人乞镜湖

龟堂偶题

文章何物求渠力诗亦安能使汝穷春水一池花百本此生未易报天工

又

细肋卧沙来左辅巨螯斫雪出东吴不知一饱摩便腹得似茅檐荠糁无

泛湖

白鹭双飞导我前自疑身是水中仙放舟汉客樵风里掷钓秦皇酒瓮边山寺云间传讲鼓渔家浦口起炊烟个中得意君知否买尽烟波不用钱

剑南诗槀卷六十五

<集部,别集类,南宋建炎至德佑,剑南诗藁>








卷六十六



钦定四库全书

剑南诗稿卷六十六

宋　陆游　撰

园中作

疏篱围中庭野水赴方塘春雨路易干徐步蹋夕阳艳艳红杏梢忽已占年光我老来日短乃复不自量接花待其成邻里共笑狂万事孰能料社栎老不僵磊磊盘中果安知不获尝作诗遣闲愁一笑无留觞

寄题求志堂

古人不轻出出则尧舜其君民古人不轻隐隐则坐使风俗淳孰知后世乃不然唐虞日远如飞烟异端欲出六籍上裔夷直居中夏先穷居求志达行道傥不塞责真负天士固不可苟富贵顾亦岂可徒贫贱如其一念有愧心宁不终身戴惭面老夫少年铁铸砚欲窥圣门终未见祝君勿恃来日长八九十年如掣电

赠过门道人

卖药人间两屦轻飘然云水不论程晓经浦口乱流渡夜宿山家乘月行

春晚

门巷萧条老病侵春晴方快又春阴啄吞自笑如孤鹤导引何妨效五禽雨洗杏花红欲尽日烘杨柳绿初深雏莺宁有平生旧也傍茆檐送好音

又

村巷泥深昼掩门倚阑搔首一消魂花经风雨人方惜士在江湖道更尊擘浪忽看鱼对跃入云时见鹤孤骞向来莘渭今安在叹息谁能起九原

梨花

开向春残不恨迟绿杨窣地最相宜征西幕府煎茶地一幅边鸾画折枝【宣司静镇堂屏上有边鸾梨花】

又

粉淡香清自一家未容桃李占年华常思南郑清明路醉袖迎风雪一杈

又

嘉陵江色嫩如篮凤集山光照马衘杨柳梨花迎客处至今时梦到城南

农桑

农事初兴未苦忙且支漏屋补颓墙山歌高下皆成调野水纵横自入塘

又

水长人家浸稻秧蚕生女手摘桑黄差科未起身无事邻曲相过日正长

又

采桑蚕妇念蚕饥陌上匆匆负笼归却羡邻家下湖早画船青伞去如飞

又

蚕如黑螘稻青鍼夫妇畊桑各苦心但得老亲供养足不羞布袂与蒿簪

自嘲

野叟身常杂佣保第圃荒庭自锄扫小儿畊养堇堇足大儿游宦垂垂老朝餐未破百瓮韲晚饷犹存两囷枣舂粳但备翁作糜储帛才堪孙裂褓贤愚元自一王尊痴钝宁论万冯道可怜对客犹自矜谈道能令君绝倒

春晚

寂寞又过桃李时东园微雨草离离破囷食外有余粟残髪白中生黑丝小疾已能忘药石余年宁复问蓍龟饰巾待尽从来事闭户烧香更不疑

又

正见山陂草木芽狂风忽埽万枝花病怀久已忘春事老眼犹能惜物华枕上有诗频自改尊中无酒不妨賖昔人漫道伤幽独野鹤分巢即是家

闭户

乞身林下养衰残闭户宁容外物干正使有为终淡泊未能无疾已轻安寸阴息念如年永丈室端居抵海寛老子尔来深达此却嫌儿女话团栾

晨起

初听高枝鹎鵊鸣旋闻深井辘轳声烟笼小合犹疑雨日射东窗顿作晴古洗注汤供颒濯春畦摘菜助炰烹老人颓惰虽堪笑终胜胸中怀不平

出游

九日阴薶一日晴此行处处是丹青断云零落江郊路寿木轮囷古驿亭馌妇微行望畊垅渔歌相和起烟汀拔山意气今何在犹有遗祠可乞灵【路过项羽庙】

又

近过父老远寻僧病起经行力渐增织室蹋机鸣轧轧稻陂潴水筑登登浅深村落时分径高下川原自作层薄暮到家还熟睡隔林钟鼓报晨兴

又

吴地清明未减寒梨花初动杏花残平沙漫漫人争渡微雨萧萧客跨鞍野寺吹螺作春会山邮籴米具朝餐已开九帙吾何觊时说金丹强自寛

又

东阡南陌适逢晴小蹇轻装短作程白水满陂秧马跃绿阴绕舍纬车鸣过村小妇凭墙看入寺高人揽裓迎剩倩东风吹柳絮放翁诗到此时成

曳杖

曳杖寄彷徉徐行转曲廊病知贪酒害老悔爱花狂庭树云收影帘旌雨浥香悠然有佳处物我两相忘

自咏

曾着杞菊赋自名桑苎翁常开罗雀网不下钓鱼筒租税先期毕陂塘与众同士章八十字世世写屏风【予写孝经士章八十四字为屏风】

杂兴

谋生在衣食不仕当作农识字读农书岂不贤雕虫妇当娶农家养蚕事炊舂晨耕候春扈夜织惊秋蛩畦蔬胜肉羮社酒如粥𬪩毋为慕朝帻谄笑求见容

又

家世本臞儒自奉至俭薄肉食固难期间亦阙盐酪宾朋饭芋豆时节羮藜藿偶然设鸡豚变色相与作家居常守此自计岂不乐蔬园畏蹴蹋切勿思大嚼

又

家本徙寿春遭乱建炎初南来避狂寇乃复遇强胡于时髧两髦几不保头颅乱定不敢归三载东阳居人事固难料今乃八十余努力未死间读我先人书

又

读诗读七月治书治无逸王业与农功事异理则一此外复何为齐民有遗术一饱不啻足切勿为利訹大屋起道傍百鬼阚其室曷不观陆翁食菜开九帙

又

三吴气候异开岁固多雨今年已暮春霁日仅可数寒气薄腠理沈痛结心膂遣奴买药物日夜事炮煮端居情怀恶欲出泥淖阻安得平生欢驾言问良苦

杂感

病卧践衰境躬耕归故园怒蛙号废沼妖鵩啸荒村里巷鱼飧薄坊场黍酒浑相逢欲话旧意极转忘言

又

道进身垂老方灵病已侵知难逃死籍犹得遂归心星斗开孤剑尘埃拂素琴妄庸常衮衮谁与论幽深

又

雨霁花无几愁多酒不支凄凉数声笛零乱一枰棋蹈海言犹在移山志未衰何人知壮士击筑有余悲

又

草径才容步茅庐仅庇床原贫道尊显囘夭死芬芳弦诵喧清晓鉏耰满夕阳此风能不坠韦布亦何伤

又

早仕谗销骨迟归悔噬脐短衣犹掩胫穷巷固多泥婢喜蚕三幼【乡中谓蚕眠为幼】奴贪雨一犂衡茅明我眼刮膜谢金篦

又

春晚晴还雨村深醉复醒溪添半篙绿山可一窗青药品随长镵花名记小屏闲身幸无事吟啸送余龄

两麞

吾园畜两麞善惊未易驯及今才几时弭耳常依人饥食园中草渴饮沟涧滨时时辍余粮亦未耗吾囷吏或无佳政盗贼起齐民孰能抚以德坐还三代淳

书感

疋马曾为塞上游东归几见剡川秋故城废市古今叹断角残锺朝暮愁尺寸无功真碌碌耄期未死转悠悠阿奴尚喜强人意三日於菟气食牛【开孙以二月二十日拏晬盘】

书意

万事马牛风萧然破屋中忍贫增力量耐辱见神通道进天魔散心安客疾空微言施鱼鸟一一脱池笼

读唐书

力行可使金如土笃好能徕马若龙斗米三钱本常事风云千载自难逢

杂题

贫中得味如餐蔗语下明心似到乡对客欲谈浑忘却笑呼童子替烧香

又

半饱半饥穷境界知晴知雨病形骸轩昂似鹤那求料枯槁如僧不赴斋

又

传家只要存书种学道当知养圣胎宁使终身迁比景莫令一物污灵台

又

大儿都门久栖栖小儿调官今复西邻家父子我所羡泥水没膝扶畊犂

栽牡丹

携锄庭下斸苍苔墨紫鞓红手自栽老子龙锺逾八十死前犹见几囘开

夜闻姑恶

学道当于万事轻可怜力浅未忘情孤愁忽起不可耐风雨溪头姑恶声

哭开孙

学步渐扶床乘车已驾羊虚称砌台使不遇玉函方杳杳天难问茫茫夜正长寂寥谁伴汝萧寺闭空房

晚春东园作

雨余木叶绿成阴一日身闲直万金习气自嫌除未尽鸟啼花落尚关心

又

女郎花开春事阑王孙草长思妇叹蜂酿蜜脾犹未熟雨催梅颊已微丹

禽声

布谷布谷天未明架犂架犂人起畊宦途不似农家乐东作西成过此生

秦皇酒瓮下垂钓偶赋

酒瓮山边古钓矶沙鸥与我共斜晖目前虽有小得丧天下岂无公是非沧海横流何日定古人复起欲谁归道边醉倒君奚憾岂失风尘一布衣

出游归鞍上口占

渺渺烟波飞桨去迢迢桑野策驴还寄怀楚水吴山外得意唐诗晋帖间每惜好春如我老谁能长日伴人闲世间自是无无得勋业元非造物悭

闲咏

本志常思退前缘剩得闲听猿来剡县采药上稽山超绝风尘表莹然冰雪颜向来香火地五缀羽衣班

雨

晓望横斜映水亭暮看飘洒湿帘旌不嫌平野苍茫色实厌空堦点滴声上策莫如常熟睡少安毋躁会当晴且将穑事传童稚未挿秧时正好畊

立夏

赤帜挿城扉东君整驾归泥新巢燕闹花尽蜜蜂稀槐柳阴初密帘栊暑尚微日斜汤沐罢熟练试单衣

孤寂

晚境诸儿少在傍书堂孤寂似僧房家居不减旅怀恶夏夜尚如寒漏长数箸笋虀甘淡薄半盂麦饭喜丰穰愚儒幸自元无事日课朱黄自作忙

明日观孤寂诗不觉大笑作长句自解

独处将如长夜何直将寂寞养天和爱身不惰如怀璧守气无亏似塞河尘箧空存获麟笔烟陂懒和饭牛歌年来勋业君知否纛下新降百万魔

初夏出游

早缘疏拙遂归畊晚为沈绵得养生药镵钓竿缘已熟海村山市眼偏明安西万里人何在广武千年恨未平但使莲峰归路稳亦无闲手揖公卿

又

平生与世旷周旋惟有清游意独便小灶炊菰山市口束刍秣蹇海云边春融恨欠舒长日秋爽已悲摇落天首夏清和真妙语为君诵此一欣然

又

泥黦?鞋雨塾巾闲游又送一年春长歌聊对圣贤酒羸病极知朝暮人废堞荒郊闲吊古朱樱青杏正尝新桃源自爱山川美未必当时是避秦

自咏

龟屋裁小冠鹿皮制短裘陆驾少游车水泛渊明舟山泽与城市有路即可游或时一饭去间亦旬日留方见草木萌忽已天地秋淘丹云涧冷采药乳穴幽逢人亦欣然有问乃不酬摩挲金铜人千载寄悠悠

五更闻雨思季长

幽丛鸣姑恶高树号杜宇惊囘千里梦听此五更雨展转窗未明更觉心独苦天涯怀故人安得挿两羽

醉中作

小市钟声断高楼月色新醉眠当大路狂舞属行人有客要元亮无妻谏伯伦山花信手挿不复惜乌巾

溪园

跌宕欲忘形溪园半醉醒静看猿哺果闲爱鹤梳翎矮榻水纹簟虚斋山字屏更须新月夜风露对青冥

初夏闲居

云液初𥬠小瓮香风漪乍展北窗凉巢干燕乳虫供哺花过蜂闲蜜满房闭户不知春已去钞书但觉日方长所嗟诗思年来减虚负奚奴古锦囊

又

川云漠漠雨冥冥浊酒闲倾不满瓶蚕簇尚寒忧茧薄稻陂初满喜秧青王师护塞方屯甲亲诏忧民已放丁病起自怜犹健在不须求应少微星

又

松棚黯黯接虚堂埽地烧香旋置床密叶留花供浅酌断云障日作微凉高城薄暮闻吹角小市丰年有戏场白首史官闲尽岁祗将搜句荅流光

又

城上朱旗夏令初溪头绿水蘸菰蒲花贪结子无遗萼燕接飞虫正哺雏箫鼓赛蚕人尽醉陂塘移稻客相呼【乡中谓佣畊者为客】长安青盖金羁马也有农家此乐无

又

啜茗清风两腋生西斋雅具惬幽情熏衣过后篝炉冷展卷终时懒架横巢燕何曾择贫富鸣鸠元不为阴晴但能与物俱无着小草新诗取次成

又

野水枫林久寄家惯将枯淡作生涯小楼有月听吹笛深院无风看硙茶静岸葛巾穿荟蔚闲拖筇杖入谽谺平居每与儿孙说切勿人前一语夸

又

水边茅屋两三间野叟幽人日往还两卷硬黄书老子数峯破墨画庐山功名会上元须福生死津头正要顽试说龟堂得力处向来何啻半生闲

又

煮酒青梅次第尝啼莺乳燕占年光蚕收户户缫丝白麦熟村村捣𪎊香民有袴襦知岁乐亭无桴鼓喜时康未尝一事横胸次但曲吾肱梦自长

子坦今秋盐官市征当满作绝句寄之

八十老翁头似雪柯桥送汝泪频挥残年岂料犹强健却向柯桥接汝归

子遹调官得永平钱监待次甚远寄诗寛其意盖将与之偕行也

黄纸起家陞仕籍青衫溯阙拜恩光署衘汝勿憎铜臭就养吾方喜饭香世事极知多倚伏人生正要小回翔但令父子常相守敛版扶犂味总长

送韩立道守池州

千里江山控上流省郎怀绶去为州才华故在诸公右谈笑遥分圣主忧月堕丽谯喧鼓角雨余绿野遍锄耰万家歌舞春风里秋浦如今不似秋

野兴

寓馆无常地轻装不宿谋迷途问畊叟过渡上渔舟野饭香炊玉村醪滑泻油还家亦无事随处送悠悠

又

小雨迎藜杖微风入葛巾宁甘结袜系不作拜车尘施药乡邻喜忘机鸟雀驯家山又初夏好在不赀身

又

山豁逢孤寺林穷渡小沟松声乱僧梵雨点杂鱼游皂纛三军帅金章万户侯人生各有愿未肯换扁舟

又

去去历山村行行并庙垣湍流鲙鱼小仄径鲊花繁白鹭飞如导青萝险可扪归途不寂寞迎笑有诸孙

东斋杂书

吾庐虽甚陋窗扉亦疏明开卷冬日暖曲肱暑风清昨日一鸟鸣今日一木荣欣然与之接悲慨何由生

又

吾贫无时醒日月忽遄迈空林春采葚荒垅秋种稗孤学有自来饿死奚足怪着书充栋宇一字不肯卖

又

负负无可言上上不须说天壤大如许我独身孑孑苟合不可为万事听瓦裂年登麦饭足得酒且勤歠

又

有客可剧谈有酒可尽醉老夫老更穷终日惟坐睡既无客款门酒亦未易致颓然北窗下兀兀有余味

又

下帷听雨声开户延月色霏霏半篆香湛湛一池墨徐行舒血脉危坐学踵息吾闻诸先贤养生莫如啬

又

门低不通车室隘劣容膝掩胫无全衣作字用拙笔亲朋孰可望门内自相恤一笑语吾儿汝驭未须叱

又

区芋常愿雨秧菜常愿晴吾儿行渡江晨起愁风生人生各徇私夫岂造物情孰能均此意万里皆春畊

又

吾居鱼鳖乡戒食兼鲜槁鸡鹜以御客乃者亦一埽区区仁爱心殆可质苍昊物情岂远哉我亦吝肝脑

又

艺花恨不茂薙草欲其尽心常堕贪爱否则近残忍蝶网犹翩翾蚓断更菌蠢君其等观之何者非可闵

又

药与疾相当何恙不能已良医善用药疾去药亦止晨晡节饮食劳佚时卧起藉臼米长生耄期直易尔

又

养生有妙理省事与寡言于此能力守众说皆其藩扰扰斲汝本𫍢𫍢伤汝魂要当俱置之息深踵自温

又

学者学圣人斯须不容苟百年乐箪瓢千载仰山斗家庭盛弦诵父子相师友但令书种存勿愧畊垅亩

梅市

沙际人家半掩扉借炊小住不相违水生溪面大鱼跃风定草头双蝶飞竹院游僧闻鼔集烟畦老圃荷锄归浩然物外真堪乐回首浮生万事非

初夏幽居

日长巷陌晒丝香雨霁郊原割麦忙小担过门尝冷粉微风解箨看新篁傍篱邻妇收鱼笱叩户村医送药方欲到湖边还懒动悠然扶杖立斜阳

又

虚堂一幅接?巾竹树森疏夏令新瓶竭重招麹道士床空新聘竹夫人寒龟不食犹能寿敝帚何施亦自珍枕簟北窗宁有厌小山终日对嶙峋

又

野草幽花无歇时一窗终日对东篱病犹独醉虽堪笑老未全衰亦自奇古纸硬黄临晋帖矮笺匀碧录唐诗个中疑是忘忧处问着山翁却不知

又

东园梅熟杏初丹老子披襟每不冠古砚坡陁麝煤绿小山葱蒨石盆寒移床剩欲眠松坞鼓枻还思泊蓼滩未用丝毫辨差等黄尘终胜客长安

泛舟至近村茅徐两舍劳以尊酒

小舸悠扬亦乐哉迢迢故取北村囘山从树外参差出水自城阴曲折来乐岁共忘东作苦残租不待急符催旧邻父老暌离久唤取开颜把一杯

再次前韵

少壮即今安在哉轻舟访旧莫轻回儿童拥岸迎舟入妇女窥篱喜客来多难只成双?改流年更着暮笳催放怀鱼鸟平生事少住茅檐尽此杯

题陈伯子主簿所藏秦少游像

晚生常恨不从公忽拜英姿绘画中妄欲步趋端有意我名公字正相同

入梅【并序】

吴俗以芒种后得壬日为入梅今年正以此日重云蔽天比夜乃雨父老以为有年之候赋诗以识之

今年入梅日云脚垂到地芬香小麦𪎊展转北窗睡甲夜闻雨声起拜造物赐三登于此卜一饱可坐致语儿高尔囷戒妇丰尔馈击壤歌太平门无督租吏

剑南诗稿卷六十六








卷六十七



钦定四库全书

剑南诗稿卷六十七

宋　陆游　撰

倚筇

老翁愈老欲安归归卧稽山饱蕨薇未免解牛逢肯綮岂能相马造精微灵山有士拈花笑阙里何人鼓瑟希我亦倚筇桑竹下白髯萧飒满斜晖

薄暑

仲夏暑尚薄孤村日犹长僧坊初施浴行路亦馈浆老我绝人事终日坐虚堂南北两松棚细细吹清香堂中无长物独置湘竹床我睡仆亦休睡觉谁在傍起坐拭两眦小山郁苍苍安得乌有生俱老无何乡

昼寝

倦腕擎书忽堕前心清无梦腹便便丹成未要排云去且住人间作睡仙

又

困睫芒羊一欠伸颓然忽已堕纱巾鼻端雷动君无怪路熟华胥不问津

睡起

睡起伥伥扇懒摇枕痕着面未全消山丹石竹俱零落孤蝶飞来伴寂寥

又

蒲萄换叶欲成阴岁月催人感慨深安得门前无俗客岸巾临水听蝉吟

林间书意

三三两两市船囘水际柴门尚未开垂绿笋梢风正恶弄黄梅子雨初来红螺杯小倾花露紫玉池深贮麝煤领取林间闲富贵向来误计伴邹枚

又

小山草木一窗秋团扇江山万里愁不读狐书真僻学未登鬼箓且闲游少随官牒差无策晚脱朝衫喜自由半岭啸声惊阮籍要知天下有高流

示子遹

吾家太傅后衿佩盛青青我忝殿诸老汝能通一经学先严诂训书要讲声形夙夜常相勉诸孙待典刑

追凉小酌

绿树暗鱼梁临流追晚凉持杯属江月散髪据胡床苦荬腌虀美菖蒲渍蜜香醉来呼稚子扶我上南塘

暑夜泛舟

暑气方然一鼎汤聊呼子夜追凉微风忽起髪根冷阙月初升林影长渐近场中闻笑语却从堤外看帆樯超然自适君知否身世从来付两忘

又

烈暑元知不可逃天将清夜付吾曹小舟行处浦风急健鹘归时山月高愚智极知均腐骨利名何啻一秋毫等闲分得吴松水安用并州快翦刀

短歌行

冠一免不可以复冠门一杜不可以复开山林兀兀但俟死台省衮衮吁可哀巨材倒壑亦已矣万牛欲挽真难哉阿房铜人其重各千石囘首变化为风埃吾曹浮脆不自悟乃欲冠剑常崔嵬劝君饮勿用杯酌但当手提北斗魁挹乾东海见蓬莱安用俛首为低摧

小江

细霭斜阳一片秋数家茅屋小江头橹声远入菰芦夹鸟阵斜飞兰杜洲暂住便成闲啸咏欲归更复小迟留老翁脚力犹能健明日重来倚寺楼

归兴

轻雷𫐆辘断梅初残箨纵横过笋余【乡语谓梅雨有雷为断梅又谓笋出林为过笋】饱有期程新买犊睡无厌足久捐书白苹满渚闲挥榜绿树连村独跨驴夏日尽长归亦暮水边灯火已踈踈

又

古道迢迢人迹稀羸骖欹帽远村归正看日暮牛羊下又见月明乌鹊飞僧院踈钟出林岫渔家微火耿窗扉闲游要是幽人事草露从教湿短衣

自春来数梦至阆中苍溪驿五月十四日又梦作两绝句记之

骑驴夜到苍溪驿正是猿啼月落时三十五年如电掣败墙谁护旧题诗

又

亭皋败叶先秋霣城上惊乌半夜啼自笑远游心未已年来频梦到苍溪

自嘲

长日淡无事虚堂来远风爱眠从病蹇厌事懒治聋猫健翻怜鼠庭荒不责童尔来添目暗又免送归鸿

又

身卧孤村日年当大耋时贫犹偿酒劵懒悔许僧碑输税质畊犊饭医烹伏雌劳生不须叹随事且支持

雨霁

一雨洗炎蒸危阑偶独凭凉飔生翠蔡爽气入鬅鬙庭下宵游磷盘中昼埽蝇绝胜尘土里马上嚼寒冰

大雨

万壑风声远千林雨脚长沟盈悬爨灶屋漏徙衣囊未说丰年喜先便永夜凉清秋病小愈起柂上潇湘

社饮

世上升沈一辘轳古来成败几樗蒱试看大醉称贤相始信常醒是鄙夫【渊明诗云一士常独醉一夫终年醒】起舞非无垂白伴暮归仍有髧髦扶即今不乏丹青手谁画三山社饮图

采药有感

蒹葭记霜露蟋蟀谨岁月古人于物理琐细不敢忽我少读苍雅衰眊今白髪中间婴疢疾过日常卒卒涧毛春可求山药秋可掘虽云力探讨疑义未免阙屏居朋友散奥妙谁敢发穷理已矣夫置觵当自罚

观邸报感怀

六圣涵濡寿域民耄年肝胆尚轮囷难求壮士白羽箭且?先生乌角巾幽谷主盟猿鹤社扁舟自适水云身却看长剑空三叹上蔡临淮奏捷频

送子遹至梅市而归

梅市长堤怆别情鲁墟归路当闲行日沈菱浦看鱼跃烟合菰丛闻獭鸣蘸水门扉初半掩拥桥炬火已先迎停桡不奈清愁得独倚阑干待月明

述闲

披衣按摩罢据榻欠伸余香暖翻心字茶凝出草书客稀门每闭意闷髪重梳赖有盆山树幽情得少摅

幽居

谢病言归一鹿车短篱数掩护幽居树枝南畔有飞鹊莲叶东边多戏鱼倦枕续成惊断梦斜风吹落读残书兴来偶曳枯筇出父老逢迎却未疏

午暑

笛材织簟凉如水雾縠缝?薄若空更着高安竹根枕不妨专享北窗风

舟过道士庄

江蓠芳杜满沙汀道士庄前酒半醒上下风烟还竟日往来鱼鸟各忘形归人薄晚常争渡病叶先秋亦自零兴欲尽时犹小住北村渔火看青荧

晨兴

晨兴未栉盥扶杖并檐立断云方东行庭草露犹湿朝饥神益爽清虚自来入可怜数鸡雏随母啄遗粒蝶残蚍蜉喜鼠腐鸱鸦集吾当一洗之漱泉开玉笈

对酒

断简残编不策勋东皋犹得肆微勤荣枯一枕春来梦聚散千山雨后云烟水幸堪供眼界世缘何得累心君床头小瓮今朝熟拨置闲愁且一欣

泛舟

水长芳洲没风生钓艇横偶寻东埭去却作北村行宿鸟昏方定流萤雨更明归来未觉晚传漏下重城

地僻

地僻临湍濑门幽长绿苔客书疑误达僧刺愧虚来清露苹花坼斜阳燕子囘自怜犹有恨佳日对空罍

东轩

终日在东厢开消百刻香一枰分黑白双砚列朱黄荷气侵帘馥桐阴覆井凉前知今夕梦孤榜上潇湘

季夏杂兴

蚁鬭知将雨虫鸣觉近秋衰翁非爱酒无计奈孤愁

又

巉巉瘦驴岭莽莽老牛陂【岭在施黔间陂在汝州】四海均羇旅何人感此诗

又

熟睡一炊顷清谈数刻间未言能近道要得暂身闲

又

疏泉浇药垅枕石听松风此乐惭专享无因与客同

夏夜暑毒不少解起坐庭中

窗间有萤过枕上见星流欲睡不堪热长歌起饭牛

又

风从高树下虫抱短莎鸣小据胡床坐还扶拄杖行

素饭

放翁年来不肉食盘箸未免犹豪奢松桂软炊玉粒饭醯酱自调银色茄时招林下二三子气压城中千百家缓步横摩五经笥风炉更试茶山茶【曾乐道近馈茶山茶】

老态自遣

似见不见目愈衰欲堕不堕齿更危谁令汝年八九十常欲强健宁非痴目昏大字亦可读齿摇犹能决濡肉若知用短百无忧此理正如夔一足蒙胧臲卼俱有味笑侮莫听傍人喙但令孙曾能力畊一饱不妨还美睡耒阳令曾君寄禾谱农器谱二书求诗

欧阳公谱西都花蔡公亦记北苑茶农功最大置不录如弃六经崇百家曾侯奋笔谱多稼儋州读罢深咨嗟一篇秧马传海内农器名数方萌芽令君继之笔何健古今一一辨等差我今八十归抱耒两编入手喜莫涯神农之学未可废坐使末俗惭浮华

雨夜

羸躯对影怆余龄追念平时只自惊夏木正浓桐叶坠秋风未起草虫鸣蠧鱼似是三生业汗马难希百世名【时王师方出塞】小雨迎凉何所作北窗还对短灯檠

柴门

寂寞柴门不彻扃槐花细细糁空庭晚梅摘得盐供饤浊酒沽来草塞瓶病已废畊抛袯襫闲犹持钓爱笭箵经旬莫恨无来客交旧疏如欲旦星

赛神

落日林间箫鼓声村村倒社祝西成扶翁儿大两髦髧溉水渠成千耦耕家受一廛修本业乡推三老主齐盟日闻淮颍归王化要使新民识太平

菖蒲

古磵生菖蒲根瘦节蹙密仙人教我服刀?蠲百疾阳狂华阴市颜朱髪如漆岁久功当成寿与天地毕

又

菖蒲古上药结根已千年闻之安期生采服可以仙斯人非世人两耳长垂肩松下语未终竦身上青天

迂拙

迂拙宜归早乘除得死迟老稀朝市梦穷足道途诗哗世无他技忘怀自一奇故溪幽绝处惟许白鸥知

夏夜

六尺筇枝膝上横中庭岸帻听鼍更露零金掌汉宫晓月度银河秦塞明菡萏晚花香未减梧桐病叶堕无声关河又见新秋近屈指流年一叹惊

夏末野兴

半世天涯倦远游还乡不减旅人愁数声相应鸠呼雨一片初飞叶报秋山坞风烟僧院路河梁灯火酒家楼绝知雪鬓宜蓑笠分付貂蝉与黑头

又

漠漠川云阖复开天公试手挽秋囘参差小市林边出缥缈疏钟雨外来土塯饭香供晚饷布帘字大卖新醅归舟自逐轻鸥去不用城笳抵死催

示子孙

茆屋惟须补漏穿家人衣食亦随缘岂容一事相关白已过传家十二年

夜雨

藩篱处处蔓牵牛薏苡丛深稗穗抽只道物生常茂遂一宵风雨又成秋

剧暑

六月暑方剧喘汗不支持逃之顾无术惟望树影移或谓当读书或劝把酒卮或夸作字好萧然却炎曦或欲溪上钩或思竹间棋亦有出下策买簟倾家赀赤脚蹋层冰此计又绝痴我独谓不然愿子少置思方今诏书下淮汴方出师黄旗立辕门羽檄昼夜驰大将先擐甲三军随指挥行伍未尽食大将不言饥渴不先饮水骤不先告疲吾侪独安居茂林?茅茨脱巾濯寒泉卧起从其私于此尚畏热鬼神其可欺坐客皆谓然索纸遂成诗便觉窗几间飒飒清风吹

六月十夜风月佳甚起坐中庭有作

曼肤汗雨不胜挥夜景泠然暂解围漱罢寒泉甘齿颊梦囘斜月入窗扉荷翻小浦孤萤度露湿危巢倦鹤归我亦驭风思远适岳阳楼上酹湘妃

古井

道傍有古井久废无与汲邻里共浚之寒泉稍来集驾言欲漱濯冀远尘土袭踌躇复弃去绠短安能及

庵中纪事用前辈韵

埽洒一庵躬琐细蓬户朝昏手开闭荒山斸药须长镵小灶煎茶便短袂空中咄咄安用书身外悠悠固难计山僧野叟到即留麦饭葵羮贵能继久贫奴婢多散去岂有跣足并椎髻负薪长歌过此生直疑身在鸿荒世

急雨

触热支离老病增忽看东北片云兴疾雷载雨输膏泽茂树生风洗郁蒸采药喜逢下客说诗曾对剡中僧坐令身在羲皇上绕坐何须更设冰

舍东追凉

骄阳收火伞清露贮冰壶海涌四更月风生千顷蒲歌狂忘老境意豁失穷途所恨朋侪尽无人为揽须

酒药

愁凭酒破除病藉药枝梧焦革死已久宋清今亦无幽情寄鱼鸟小艇杂菰蒲海上秋风早悬知肺渴苏六月十七日大暑殆不可过然去伏尽秋初皆不过数日作此自遣

赫日炎威岂易摧火云压屋正崔嵬嗜眠但喜蕲州簟畏酒不禁河朔杯人望息肩亭午过天方悔祸素秋来细思残暑能多少夜夜常占斗柄囘

急雨遽凉

急雨消残暑旷然天地秋露萤矜熠熠风叶送飕飕凉簟惟添睡明河不洗愁流年又如此随处怯登楼

纵游深山随所遇记之

行穿荦确度谽谺路跨清溪一木斜历尽艰危到平地坏垣欹屋两三家

又

山径欹危细栈通孤村小店夕阳红竹郎有庙临江际木客无家住箐中

又

道逢山客束荆薪口眼睢盱略似人试问村名瞠不语剨然长啸上嶙峋

又

古寺萧萧不见僧飞鼪满屋老枭鸣空房终夜无灯火断木支门睡到明

感中原旧事戏作

蜂儿园里香尘细燕子楼中宝瑟斜惟有天知太平事乞倾东海洗尘沙

小凉

羸躯消夏困沈绵不在林间即水边高卧已忘浮世事小凉渐近早秋天桔橰轧轧鸣幽圃舴艋遥遥入暮烟余日无多那讳得逢人自笑说明年

村居

人笑无才自笑狂槿篱竹坞得深藏自从病后辜风月未免愁中读老庄行圃数畦秋菜长泛溪十里晚荷香丛书坐懒无由续且补忠州手录方

城东

出郭溶溶细縠波平生此地几经过祭余野庙啼乌乐酒贱村墟醉叟多亭午疏钟离石佛敛昏微雨泊曹娥采莲子愁衣湿不为人家惜绿荷

初秋露坐作短歌

房星纵心星横斗牛阑干河汉明青天露坐性所乐不觉庭树秋风生秋风摇落君勿悲明年花开还满枝人生衰谢则已矣宁复鬒髪童颜时

池上

旋移吟榻并池横欲出柴门复懒行树罅忽明知月上竹梢微动觉风生贫无醉日惟坚忍疾遇凉秋亦渐平二尺灯檠元好在便思相伴听蛩声

秋稼渐登识喜

门外新场滑似油早禾已庆十分收虹霓不隔郊原雨蜩蚻争催巷陌秋人乐风传迎社鼔路长水溅采莲舟老翁自笑无他事欲隐墙东学侩牛

野渡用前韵

十里平沙到渡头溪山合向画图收老僧赴供袈黎古醉叟行歌?䅉秋断岸烟迷耕处草孤村雨送钓时舟龙泉不斸元无恨莫放神光上斗牛

秋后一日风雨

炎歊数日剧荡涤及秋初病叶风吹尽鸣蝉雨打疏趁凉谋社酒乘润理园蔬分喜宁无处蒲中鱍鱍鱼

感事

曾事高皇接隽游君恩天地若为酬济时已负终身愧谋已常从一笑休在昔风尘驰厩置即今烟雨暗畊畴孤愁欲豁宁无地野殿逢僧每小留

久无客至戏作

瘦影支离雪?繁频年老病卧孤村雍容那有客聨骑剥啄尚无僧叩门浊酒香浮新社瓮晚瓜味敌故侯园茅檐蓬户风烟晚小酌欣然对子孙

乍凉

凉风苏病骨摇落起诗情一病辄数日几诗终此生招呼丹灶客结束玉霄行预想溪桥路三更待月明

闲趣

绝迹市朝外结庐云水间心平诗淡泊身退梦安闲有酒旋寻伴无门那说关桐江故不远日暮趁潮还

溪上

溪上秋来风露清萧然浴罢葛衣轻看云舒卷了穷达见月亏盈知死生老去关心惟药裹闲中消日付棋枰故人书札频相问何日芒鞋上赤城

秋词

东吴七月暑未艾川云忽兴天昼晦蔽空雨点弩发机平地成渠屋穿背早禾玉粒自天泻村北村南喧地碓大牲如阜酒如江相唤龙祠作秋赛

又

八月暑退凉风生家家场中打稻声穗多粒饱三倍熟车轴压折人肩頳常年县符闹如雨道上即今无吏行乡闾老稚迭歌舞灶釡日餍猪羊烹

又

蓐收功成将整驾万顷黄云收晚稼公私逋负一洗空怀抱喜看儿娅姹从来婚聘不出乡长自东家适西舍年丰人乐我作诗朝畊夜织谁能画

秋思

诗人本自易悲伤何况身更忧患场乌鹊成桥秋又到梧桐滴雨夜初凉江南江北堠双只灯暗灯明更短长安得平生会心侣一尊相属送年光

老学庵北窗杂书

本慕修真谢俗尘中年蹭蹬作诗人即今恨养金丹晚且向江湖把钓缗

又

偶住人间遂许时残骸自笑尚支持直须消破黄虀尽始是浮生结局时

又

茅斋遥夜养心君静处工夫自策勋正喜残香伴幽独鸦鸣窗白又纷纷

又

小龙团与长鹰爪桑苎玉川俱未知自置风炉北窗下勒囘睡思赋新诗

又

定交鱼鸟欲忘形独岸纶巾坐草亭不恨囊中无赤仄且欣案上有黄庭

又

松棚接屋得阴多石径生苔奈滑何尽道疏篱宜细雨晴时最好晒渔蓑

又

龟常曳尾岂非乐鹤已铩翎徒自伤造物今知不负汝北窗夜雨默焚香

亲旧见过多见贺强健戏作此篇

偶向人间脱骇机玉池中夜自生肥据鞍马援虽堪笑强饭廉颇亦未非道貌安能希睟盎世缘但可付猗违他年不死君须记会在天津看落晖【元微之赠老人诗云天津桥上无人识独倚阑干看落晖】

小病两日而愈

病骨羸然山泽臞故应行路笑形模记书身大似椰子忍事瘿生如瓠壶美酒得钱犹可致高人折简孰能呼不如净埽茅斋地卧看微香起瓦罏

秋兴

修蔓丛篁步步迷山村东下近鱼陂钓归恰值秋风起棋罢常惊日景移病叶辞枝应有恨候虫吟壁故知时残年我亦悲摇落薄暮空囊又有诗

又

八十仍当过二时加餐安寝岂前知晨梳脱髪虽无数社瓮新醅已有期偶为买花经废圃时因蹋藕下清池尚余一事终关念安得儿孙少别离

日用

旧好疏毛颕新知得麹生幽居无一事枕臂听松声

又

舂谷灌园蔬日长闲有余何妨忍挥汗合药施乡闾

又

贫知藜糁美渴爱粟浆酸食少从奴去人稀苦屋寛

又

空舍封书箧多年饱蠧鱼还家贫不死读尽旧藏书

剑南诗槀卷六十七

<集部,别集类,南宋建炎至德佑,剑南诗藁>








卷六十八



钦定四库全书

剑南诗稿卷六十八

宋　陆游　撰

七月十一日见落叶

叶雕非一日盛夏则已然一叶复一叶及此摇落天晨起坐堂上散若飞鸟翩昔时可藏鸦今欲不庇蝉顾视庭中草亦复非阡眠百谷秋皆成是谓造化权岂谓草木计而欲求两全物理贵见微勇退差为贤

龟堂一隅开窗设榻为小憩之地

栟榈檐卜障斜阳旋置临阶八尺床小展窗扉无大费略加苫盖有余凉老来愈觉岁时速梦里不知途路长试问神游向何处月明挥榜上潇湘

南门晚眺

奚奴前负一胡床门巷楸梧已渐黄不历尘埃三伏热孰知风露九秋凉萧萧浦溆渔歌晚漠漠陂塘稻穗香勿恨行云吞素月梦囘正爱雨淋浪

进德

进德工夫在日新正如更历自知津迷时误认毒为药定后始知天胜人四壁不妨身落魄万夫谁敌胆轮囷遗经在匵君毋厌灯火青荧渐可亲

次韵邢德允见赠

人间荣悴固难穷岁月推迁即老翁马骏初非凡眼识源深终与大川通细思渭北希高价终胜淮南诮发蒙莫学三山顽钝叟一生空耗太仓红

秋怀

居在三家聚门才一木横用寛缘岁乐敛薄为时平疏树叶迟落远村灯更明题诗虽草草亦足写幽情

又

村晚归牛下林昏宿鸟喧微升天际月半掩水边门衣杵悲边信渔歌断客魂老人交旧尽此意与谁论

又

客思残荷外农功晚稻前祭多巫得职税足吏无权浦溆家家钓村墟点点烟归舟葛衣薄始觉是秋天

又

典琴沽市酿卖劔买吴牛鸡黍随时具江山到处留随僧日一浴笑吏月三休安得沅湘客相从赋远游

又

心常凝不动形要小劳之活火闲煎茗残枰静拾棋晒书朝日出丸药昼阴移意适还休去悠然到睡时

又

曩得治中俸湖山偶卜居身尝着禾谱儿解读农书遇事绝欣厌接人均戚疏乾坤虽浩浩等付一蘧庐

又

秋暑虽犹在晨兴气己清蛮童扫荒径獠婢涤空铛病树有凋叶残蝉无壮声书生守故态已复理灯檠

又

种树清阴满钞书蠧字穿老身犹在世屈指不知年弃纸储诗稿长筒聚药钱一生如一日正可付之天

又

望远目犹明登高脚更轻每思游赤壁时梦上青城灯下书如蚁花前饮似鲸古仙曾历考强半出儒生

又

昨者风雨过浩然天地秋年光双雪?生计一渔舟卖药来查浦听猿到沃洲平生畏暑毒八月记初游

出游

来往人间不计年一枝筇竹雪垂肩扫除身外闲名利师友书中古圣贤支遁山前饶石水葛洪井畔惨风烟小痴大黠君无笑买断秋光不用钱

又

行路迢迢入谷斜系驴来憩野人家山童负担卖红果村女缘篱采碧花篝火就炊朝甑饭汲泉自煮午瓯茶闲游本自无程数邂逅何妨一笑哗

东窗独坐书怀

秋豪外物不关心竹坞梅村惜未深蓬户夜凉灯煜爚盆山雨润木萧森洁斋入静三熏沐宴坐降魔七纵擒但恨图书开调护不胜鼠啮与虫侵

书叹

齐民困衣食如疲马思秣我欲达其情疏远畏强聒有司或苛取兼并亦豪夺正如横江网一举孰能脱政本在养民此论岂迂阔我今虽退休尝缀廷议末明恩殊未报敢自同衣褐吾君不可负愿治甚饥渴

荷锄

五亩畦蔬地秋来日荷锄何曾笑尔辈但觉爱吾庐胆怯沽官酿瞳昏读监书区区尚多事未解杂樵渔

病卧

老境偏饶卧秋天不肯晴愁凭书解散病仗药支撑果熟鸟乌乐村深鸡犬声边头定何似颇说募新兵

秋夜独坐闻里中鼓吹声

收尽浮云见素娥青天脉脉映明河时平里巷吹弹闹岁熟人家嫁娶多高会不知清夜永散归想见醉颜酡小窗灯火晶荧处也有人赓七月歌

老叹

老翁今日饱还嬉常拾儿童竹马骑食为齿摇艰咀嚼冠因髪少易倾欹乌乌歌罢人谁问咄咄书成自不知堪笑残生似蒲柳秋风未到已先衰

草堂

南出湖壖有废堤草堂只在鹳巢西清风满榻眠初起落叶平沟路欲迷新酒已知迎社熟秋莺犹作傍檐啼邻翁相遇饶言笑共喜年丰米价低

斋中读书罢有感

少时学问苦匆匆弦诵光阴转手空圣域渊源虽自力故交零落与谁同荒村莫恨身垂老后世元知论自公但掩斋扉凭曲几忘忧正在寂寥中

雨欲作步至浦口

雨作千山暗风来万木号放怀忘世事徐步出亭皋野处惟知遁心期不复豪宋清捐善药须贾遗绨袍宁乞陶翁食难𫗦楚客糟精心穷易老余力及庄骚杖屦时行乐锄耰惯作劳正令朝夕死犹足遂吾高

镜湖有鸟名水凫鸣于春夏间若曰打麦作饭偶有所感而作

人生天地中赋予各有限所享过所赋鲜不贻后患玉食害而家此语禹所难麦饭勿谓薄耕时泥及骭土塯竹为挟盐酪调藜苋吾愧人岂知尚以陋见讪恨亦见事迟失脚堕名宦千载梁伯鸾巍然吾无间

自述

早畏危机避巧丸长安未到意先阑心如老马虽知路身似鸣蛙不属官闲驾柴车无远近旋沽村酒半甜酸群儿何足劳情恕胸次从初抵海寛

秋兴

晨兴秋色已凄凄咿喔犹闻隔浦鸡说与譍门谢来客要乘微雨理蔬畦

又

村酒甜酸市酒浑犹胜终日对空樽茅斋不奈秋萧瑟蹋雨来敲野店门

又

囷储赤米枝梧饭箧有青毡准拟寒政使堆金无处用不须常贮一钱看

又

病起残骸不自支旋烹藜粥解饥羸一编蠧简青灯下恰似吴僧夜讲时

又

莫笑门庭草棘荒也能随事答年光半瓶野店沽醇碧一畚邻园饷矮黄

又

白头韭美腌虀熟赪尾鱼鲜斫鲙成却对盘餐三太息老年一饱费经营

又

淹速从来但信缘襟怀无日不超然唤船渡口因闲立待饭僧床得暂眠

又

惩羮吹韲岂其非亡羊补牢理所宜白头始访金丹术莫笑龟堂见事迟

又

赫赫能令京兆死沾沾正坐魏其愚何如六子山行乐胪䏝常悬酒一壶

又

放翁老矣欲何之采药名山更不疑但入剡中行百里姓名颜状有谁知

又

樵客高僧两断蓬偶同烟榜泛秋风栖贤雪夜匆匆别岂意相逢在剡中

又

鼍鼓华鲸响寺廊残芜落叶弄秋光蹇驴系着门前柳闲觅题名拂败墙

秋夕书事

秋夕初多露渔家半掩扉鹊飞山月出犬吠市?归影瘦悲形瘁冠偏感髪稀眼中无宿土老我欲畴依

又

寂寂青枫岸萧萧白板扉端居常懒动偶出却忘归时泰征科简师还驿置稀江村日无事烟火自相依

薄粥

薄粥枝梧未死身饥肠且免转车轮从来不解周家意养老常须祝哽人

拄杖

吾尝评拄杖妙处在轻坚何日提携汝同登入峡船

小筑

小筑清溪尾萧森万竹蟠庵庐虽逼仄庭户亦平寛摘果观猿哺开笼放鹤盘澹然还过日无处着悲欢

又

小筑随高下园池皆自然锄山得灵药斸坎遇寒泉幽槛花房敛深林果蒂骈邻翁亦好事相伴送流年

一编

一编垂首北窗前皎皎宁当逐物迁道有废兴何与我心无愧怍始知天昔尝西戍八千里今复东归三十年死去虽无勲业事九原犹可见先贤

埭北

烟村湖埭北鱼市庙壖东急雨时时作轻舟浦浦通薪刍聚津口箫鼓闹林中乌桕禁愁得来朝数叶红

风雨

残暑时当尽清风势自囘重云韫日月大雨挟风雷老树不自保毁巢吁可哀却愁新雁到莫境更禁催

解嘲

心如顽石忘荣辱身似孤云任去留酒瓮饭囊君勿诮也胜满腹贮闲愁

识喜

本自怕沾京洛尘固应不吐相君茵偶逃鼍作鲸吞地幸保诗狂酒病身傲世曾歌楚人凤着书久绝鲁郊麟山村且试筇枝兴风月秋来正一新

寓兴

穷巷无来客秋风独浩歌壮年闲处老佳日病中过甚欲携长镵仍思拥短蓑逢山皆可隐不必上三峩

老马行

老马虺𬯎依晚照自计岂堪三品料玉鞭金络付梦想瘦稗枯萁空咀噍中原蝗旱胡运衰王师北伐方传诏一闻战鼔意气生犹能为国平燕赵

农家

吴农耕泽泽吴牛耳湿湿农功何崇崇农事常汲汲冬休筑陂防丁壮皆云集春耕人在野农具已山立房栊鸣机杼烟雨暗蓑笠尺薪仰有取断屦俯有拾洪水昔滔天得禹民乃粒食不知所从汝悔将何及孩提同一初勤惰在所习周公有遗训请视七月什

对酒作

齿落不废嚼足跛尚能履书生之所遭侥幸有如此自知穷事业元不直杯水徒行若车安蔬食如肉美或时得斗酒亦复招邻里不肯歌乌乌行矣呼起起

秋分后顿凄冷有感

今年秋气早木落不待黄蟋蟀当在宇遽已近我床况我老当逝且复小彷徉岂无一樽酒亦有书在傍饮酒读古书慨然想黄唐耄矣狂未除谁能药膏盲

即事示子遹

四十已悲非少年耄期何事每欢然游山夜雨眠僧院沽酒秋风上钓船诸友诗章来亹亹小儿笔势亦翩翩眼边不是常萧索终忆巢居访老仙【青城上官道人结巢古松杪数十年】

醉中绝句

有山有水登临地无病无愁歗傲身世念秋毫除未尽麹生应恨白头新

又

左飧右粥年年饱南陌东阡处处闲幸免催租败幽兴岂容对酒惜酡颜

种麦

垦地播宿麦饭牛临野池未能贪佛日正恐失农时矻矻锄耰力勤勤祝史辞嘉平得三白吾饱岂无期

秋晚

梧桐落井床蟋蟀在书堂徂岁聿云莫揽衣慨以慷一生常蹭蹬万事略更尝赖有铭心语南华论坐忘

又

身世呻吟里园庐寂寞中家贫忧酒劵才尽畏诗筒陂水潴犹满山苗获欲空儿孙更力作勿愧禹遗风

秋获后即事

多稼如云接百城村村鼓乐赛西成顿寛公赋私逋责一洗儿啼妇叹声社酒粥𬪩供晚酌秋菰玉洁芼晨烹放翁醉饱摩便腹自炙毫瓯试雪坑

又

秋获春耕力尚余雨中袯襫种寒蔬筑居正可茨生草出市何妨借蹇驴老境朝晡数匙饭腐儒生死一编书敲门忽有山使惭愧交情未作疏【是日得张季长书】

行饭至湖上

行饭消摇日有常青鞋又到古祠傍残芜满路无多绿落叶投空不待黄只道诗书能发冢岂知博簺亦亡羊此身只合都无事时向湖桥看戏场

晨出

昧爽睡餍足起扶藜杖行关山开晓色草木度秋声市晚船初发奴勤地已畊道边多野菜小摘助晨烹

老境

一生幸免践危机老境还山饱蕨薇智士固知穷有命达人元谓死为归临窗蜀纸誊诗草出户郿绦系褐衣堪笑街头小儿女问予君是伯休非

忆昔

忆昔梁州夜枕戈东归如此壮心何蹉跎已失邯郸步悲壮空传敕勒歌今日扁舟钓烟水当时重铠渡冰河自怜一觉寒窗梦尚想浯溪石可磨

自嘲

清心不醉猩猩酒省事那营燕燕巢惟有着书殊未厌莫年铁砚亦成凹

解嘲

我生学语即耽书万卷纵横眼欲枯莫道终身作鱼蠧尔来书外有工夫

新寒

小雨戒新寒衡茅已怯寛甑香炊紫角门静挂黄团扶杖穿茶坞移舟傍钓滩欲知秋有信霜鬓不胜繁

夜归

野店晡炊饭溪桥夜据鞍天囘河络角海阔斗阑干牧舍牛生犊蔬园犬逐獾今年时序早九月已清寒

梦中作

万里行求药三生誓弃官鹤巢投莫宿松𪎊续朝餐进火金丹熟凌风玉宇寒人间日月速岁历又将残

自励

中年已惧小人归况是骎骎耄及时气惰欲归思友助学衰不进赖儿规无功追愧清时禄有命何忧晚节饥羸病今年能未死潜心更下董生帷

九月一日未明起坐

病骨清羸八十余空斋凄冷五更初忽闻云表新来雁起读灯前未竟书坐久屡传鸡喔喔梦残犹化蝶蘧蘧农功渐毕身无事约束家童种晚蔬

小疾偶书

书生本愿致时康自怪秋来疾在床胸次岂无医国策囊中幸有活人方但知元气为根本正使长生亦秕糠竖子何劳一除扫区区犹欲恃膏盲

初寒晨起

推枕悠然起寒灯谁与同晓窗俄已白宿火尚能红老境呻吟外年华寂寞中长饥亦何恨聊复固吾穷

霜降前四日颇寒

草木初黄落风云屡阖开儿童锄麦罢邻里赛神囘鹰撃喜霜近鹳鸣知雨来盛衰君勿叹已有复然灰

题驿壁

轮囷古柳驿门前籴米归迟突未烟随计入都今四纪驴寒仆瘦只依然

闲游

大冠长劔已焉哉短褐秃巾归去来五世业儒书有种一生任运仕无媒麦经小雨家家下菊着新霜处处开自笑闲游心未歇青鞋蹋碎白云堆

贫舍写兴

深山木食犹堪饱上古巢居亦自安麦饭草庐吾已过故应高卧有余欢

又

粲粲新霜缟瓦沟离离寒菜入盘羞赘童拥篲扫枯叶瞆婢挑灯缝破裘【赘瞆皆纪实】

秋晚雨中作

新雁南来岁又残萧萧风雨暗江干客疏似悉尔来病酒薄不禁如许寒草络篱头花尚碧树当浦口叶初丹醉来且拥黄䌷睡莫问何时后土干

待旦

晨光残淡月急点杀寒更历历记孤梦悠悠带宿酲揽衣推枕起乱髪绕床行叹息人间事还随初日生

夜意

浮云扫尽天如水十里疏钟到野堂窗纸月明人不睡屋茅霜冷夜初长归休固己师沮溺承学犹能陋汉唐安得子孙常念此不妨世世业耕桑

湖村

四十来居湖上村翩翩七见改初元风梢解箨竹过母露叶成阴桐有孙渴鹿出林窥药井驯鸥掠水傍棋轩老人不用夸顽健时看孙曾浴画盆

连夕熟睡戏书

投帻尘机息捐书困味长早眠犹有日晚起已无霜蝶入三更枕龟榰八尺床昏昏君莫笑差胜醉为乡

小轩

砧杵声中去日遒小轩风露一帘秋人间走遍心如石分付寒蛩替说愁

晓寒

悠悠残梦伴残更万木风号晓气清鸡唱欲阑闻井汲月?渐浅觉窗明突烟腾碧炊初动衣焙堆红火已生小合翻书裘葛暖早朝霜滑愧公卿

次韵朝陵叶院察【时】见寄

忆昨翩然别众仙秋风吹?感凋年虚斋无复客满座败槖空余诗百篇高谊未忘林下约清吟重结社中缘不教落在尘埃地万顷烟波一钓?

书意

巢山远下湿止酒谢中干麤得养生妙孰能非意干挂冠身始贵屏药疾方安自笑犹多事时时把钓竿

九月下旬即事

霜晚知????熟山寒喜酒𬪩黄丝听夜织赤米看晨舂储药扶持老收薪准备冬儿扶还客拜顾影叹龙锺

城南

城南亭榭锁闲坊孤鹤归飞只自伤尘渍苔侵数行墨尔来谁为拂颓墙

舟中记梦

石帆山下一渔翁风雨萧萧卧短篷幽梦觉时还自笑阆州城北看蚕丛

送周郎

我居山阴古大泽四顾茫茫烟水白平时辙迹所不到玉树郎君肯来客衡门仅可俛首过陋室真成容膝迮木盘设食菜数箸共饱知君不予责期年相从无夜旦一日复有千里隔送君津头泪如绠老身恨不生羽翮江湖道崄非一二触处兢畏真良策从今日望平安书我欲灯前手亲拆

村舍得近报有感

莫谓山村僻时闻诏令传寛民除宿负募士戍新边霜重瓦欲裂月明人少眠残年抱遗恨终愧祖生鞭

贫叹

老叟年年病书生世世贫盗宁窥破槖雀亦弃空囷屋坏须撑拄衣穿厌补纫今朝风日美且复过比邻

明日复作一首自解

霜寒衣絮薄日暮爨烟微冀北马空老辽东鹤幸归飘零旧交少衰疾壮心违每顾儿童笑吾贫未解围子虡调官行在寓团巷初冬遽寒甚作两绝句寄之

岁晚江湖行路难一樽何日共开颜汝方僵卧团巷我亦饥吟饭颗山

又

知汝弹冠意易阑苦贫未免觅微官团巷口残灯火愁绝霜风十月寒

劔南诗槀卷六十八








卷六十九



钦定四库全书

剑南诗槀卷六十九

宋　陆游　撰

初冬步至东村

八月风吹粳稻香九月荞熟天始霜男耕女馌常满野宿麦覆块皆苍苍丰年比屋喜迎客花底何曾酒杯迮家人但觅浩歌声不在东阡在南陌

南门散策

结宇溪一曲两山左右之横木以为门断竹作短篱本无剥啄客门牡固不施甃路坏莫补石罅生棘茨野蔓不知名丹实何累累村童摘不诃吾亦爱吾儿

又

槐楸阴最茂秋晚惟空枝今日晴无风散步失其宜右扶青溪杖左挟斜川诗石琢四腰鼓可以休我疲清言出正始不杂世论卑野僧何处来成此一段奇

思北邻韩三翁西邻因庵主南邻章老秀才

韩翁生不识官府半醉长歌老烟浦因师老乃学长斋白饭青蔬自炊煮二君要是可喜人未尝一语欺其邻有过无过姑置之后生孰能如此真

又

乡闾耆宿非复前老章病死今三年朝来出门为太息不见此翁催社钱我比翁虽差识字向来推择尝为吏事功自计无一毫尚不如翁终日醉

二毁

茶杯得之久石砚日在前一朝忽坠地质毁不复全附着以胶漆入用更可怜杯酒奉饮歠砚不废磨研向使遂破碎亦当归之天动心则不可此物何足捐

大风不能出户

昨日欲出病见留今日可出风复作室虚窗白炉火暖闭户幸有图书乐一杯淡粥饱则已下箸岂复思藜藿山禽念我太寂寥故作叩门声剥啄

晚菊

蒲柳如懦夫望秋已凋黄菊花如志士过时有余香眷言东篱下数株弄秋光粲粲滋夕露英英傲晨霜高人寄幽情采以泛酒觞投分真耐久岁晚归枕囊

舍南杂兴

淅淅暮风生晖晖残月明开门喜闲望扶杖得徐行霜薄树多绿泉流沟有声儿童殊可念画地作棋枰

又

莎径依山曲柴扉并水开不因行药出即为觅诗来戒婢挑蔬甲催儿斸芋魁随宜也能饱漂母未须哀

又

麻菽连枝熟柴荆尽日关临池惊鹭起倚柱待云还倦憩石腰鼓行携铜博山老人无定意所到即开颜【石工琢石作杖鼓様以坐】

自诒

足蹇须人惯颜衰着黡多饭迟惟静卧酒至亦高歌蝗死繁蔬甲霜清长药窠经旬邻父病且喜复来过

又

莫笑幽栖僻谋生亦未疏残囷具薄粥半俸补残书均节贫无患安恬疾可除虽云苦寒近随手蓄薪樗

风霜

天上风霜惨人间日月遒江湖南北雁原野雨晴鸠莽苍新阡陌凋零旧辈流惟应赤藤杖伴我送悠悠

十月

红树平沙十月天放翁今作水中仙冬冬林外迎神鼓只只溪头下钓船世事极知吾有命俗人终与汝无缘菊花枯尽香犹在又付东篱一醉眠

记梦

久住人间岂自期断砧残角助凄悲征行忽入夜来梦意气尚如年少时绝塞但惊天似水流年不记?成丝此身死去诗犹在未必无人麤见知

幽兴

池水车初满荆篱补已成身闲诗简淡心静梦和平雁后寒鸦至枫先桕叶赪居然足幽兴未叹岁峥嵘

夜闻雨声

我似骑驴孟浩然帽边随意领山川忽闻风雨掠窗外便觉江湖在眼前路过邮亭知几处身如估客不论年未妨賸拥寒衾卧嬴取孤吟入断编

访山家

舍舟步上若耶溪寿栎修藤路欲迷僧院倚山驯栗鼠野塘涨水下茭鸡草侵古路迢迢远云傍行人故故低薄暮但寻遗毳去山家正在鹤巢西

自法云囘过鲁墟故居

枳篱数掩闭柴扉臼碓声中烟火微雪暗杜陵无雁下云迷辽海有人归耕畴且复偿初愿官路那知脱骇机更有冬来欢喜事芋魁豆两不胜肥

旅舍

寺钟吹动四山昏系缆来投江上村木落不妨生意足水归犹有涨痕存炉红手暖书差健鼎沸汤深酒易温勿为无年忧寇窃狺狺小犬护篱门

书几试笔

鬓毛萧飒齿牙踈九十侵寻八十余屋小苫寒犹省火窗明新霁倍添书解梁已报偏师入上谷方看大盗除药笈箸囊幸无恙莲峰吾亦葺吾庐【偶见报西师复关中郡县昔予常有卜居条华意因及之】

道室偶书

置身常在结绳前纵未登仙亦永年秦不及期周过历灼然由我不由天

观渡江诸人诗

中朝文有汉唐风南渡诗人尚数公正使词源有深浅病怀羇思亦相同

村居闲甚戏作

人厌尘嚣欲学仙上天官府更纷然不如啸傲东篱下且作人间过数年

又

题诗本是闲中趣却为吟哦占却闲我欲从今焚笔砚兴来随分看青山

夜投山家

蓦沟上阪到山家牧竖譍门两髻丫葑火正红煨芋熟岂知新贵筑堤沙

又

夜行山步鼓冬冬小市优场炬火红唤起少年巴蜀梦宕渠山寺看蚕丛

又

生草茨庐荆作扉数家烟火自相依大儿饲犊舍边去小儿捕鱼溪口归

又

房栊深深绩火明垣屋萧萧砻谷声作官觅饱最缪算羡尔为农过一生

闻西师复华州

西师驿上破番书鄠杜真成可卜居细肋卧沙非望及且炊黍饭食河鱼

又

青铜三百饮旗亭关路骑驴半醉醒双鹭斜飞敷水绿孤云横度华山青

舟中

捩拖柯桥北维舟草市西月添霜气峭天带斗杓低浦冻无鱼跃林深有鹤栖不嫌村酒恶也复醉如泥

得赵昌甫寄予及子遹诗

去国双蓬?还山一鹿车壮惭稽古浅老悔养生疏俗态慵开眼高吟独起予青灯对余子并为问何如

饭后登东山

饭已茶未成褰裳步山径虽云筋力衰拄杖犹济胜天高楼塔丽霜落沟港净岂惟野实丹己觉林笋迸井桐亦强项叶脱枝愈劲啼鸟久不去将无助幽兴盘纡穿翠谷欹仄下危磴所嗟无客来谁与持麈柄

东村

今日风日和衰病亦稍平出门无所之携幼东村行吴地冬未冰溅溅沟水声山卉与野蔓结实丹漆并鸡犬亦萧散如有世外情举手叩柴扉病叟喜出迎从我语蝉聨未寒畴昔盟解囊付之药与尔偕长生

石堰村

木落山不蔽水缩洲自献寒日晚更明村巷曲折见小妇鸣机杼童子陈笔砚农家虽贫苦终胜异乡县君看宦游子岂无坟墓恋生死在故乡切勿慕乘传

袖手

袖手地炉傍身闲日自长窗明蠧简字帘约篆盘香道士传琴谱山僧送药方自然尘事远不用濯沧浪

幽居遣怀

大患元因有此身正须枵腹对空囷扶持接客宁嗟老质贷迎医未厌贫碓下罕遗鸡犬粒席间不扫鼠行尘时时笑顾儿曹说纵有烟霄莫问津

又

斜阳孤影叹伶仃横桉乌藤坐草亭闲久更知贫有味病多那责药无灵农书甚欲从师授忍字常须作座铭更喜友生能饷酒欣然一醉倒长瓶【东阳郭希吕饷石洞酒】

又

习气深知要扫除时时褊忿独何欤呼童不应自生火待饭未来还读书世态讵堪闲处看俗人自与我曹疏作诗未必能传后要是幽怀得小摅

湖上晚归

蓬山再别四经秋来日翩翩去日遒无酒可倾殊省事有诗浑忘亦良筹梅花遮路如撩客槲叶飘风已满沟湖上榜舟归薄暮斜阳红入寺家楼

宿村舍

驴瘦童僵小作程村翁也复解逢迎霜林已熟橙相馈雪窖初开芋可羮土榻围炉豆秸暖荻帘当户布机鸣解囊自取残编读何处人间无短檠

村饮

雪前雪后梅初动街北街南酒易賖身健不妨随处醉有家未必胜无家

又

醉挿江梅老更宜犹能卜树?繁枝假令住世十小劫应爱此花无厌时

食野味包子戏作

珍饷贫居少寒云万里寛叠双初中鹄牢九已登盘放箸摩便腹呼童破小团犹胜瀼西老菜把仰园官

醉中作

名醖羔儿拆密封香粳玉粒出新舂披绵珍鲝经旬熟斫雪双螯洗手供吟罢欲沈江渚月梦囘初动寺楼钟炉烟袅袅衣篝暖未觉家风是老农

感老

人生六十已为衰况我颓龄及耄期对酒尚如年少日爱书不减布衣时远游每动辞家兴大药方从出世师但向青编观曩事英雄何代不儿嬉

寺壁偶题

断山支径得行吟度磵穿林不厌深雉挟两?飞谷口乌将数子下墙阴前三喜接高人语方寸宁容俗虑侵少待新春好风日不妨携客更相寻

赠道流

羽人邂逅饮旗亭自说经年醉不醒曾伴翰林游赤壁仍邀内史写黄庭古琴蛇蚹评无价宝剑鱼肠托有灵太华何时寻此约九霄风露宿青冥

冬夕闲咏

柳眼梅须漏泄春江南又见物华新终年幽兴遗身世半夜孤吟怆鬼神客有疏亲俱握手酒无贤圣总濡唇放翁自命君无笑家世从来是散人

饭后自嘲

岁熟家弥困天寒酒阙倾仅能炊稻饭敢望糁藜羮一榻解腰卧四廊摩腹行诗人要疏瘦此日愧膨脝

感旧

忆昔初乘上峡船雪滩云岫过联翩匆匆不暇寻高隐遗恨于今四十年【扇子峡有隐士】

又

雕鞍送客双流驿银烛看花万里桥三十三年真一梦茅檐寒雨夜萧萧

村老留饮

乘兴出游眺初不言所之家人固难求我亦不自知投杖却人扶疾步莫能追荒寒野庙壖枯涸沤菅池过门争邀留具食不容辞浊醪小瓮酿香饭别甑炊瓦盆进豚肩石臼捣花糍新冬不易见醉倒理亦宜举手谢主人外强中实衰一觞可以起他日更为期

醉歌

草书大叫写成图博簺随声喝作卢何似即今云海上千钧强弩射天吴

又

百骑河滩猎盛秋至今血渍短貂裘谁知老卧江湖上犹枕当年虎髑髅

力耕

力耕岁有一囷米残俸月无三万钱莫怪穷空心不动正缘愚拙气差全学经亹亹悬车后秉礼拳拳易箦前犹恨未能忘笔砚小儿收拾又成编【子遹编予诗续槀成四十八卷卷有百篇】

春近

开禧忽见第三春身寄枫林野水滨吾道幸逢天道在物华又与岁华新郊原处处堪行乐道路人人可问津剩办青鞋并布袜若耶已报绿生鳞

夜坐闻鼔声

村居乐饮鼓冬冬亭障无虞岁屡丰谁道喧呼妨熟睡老人自爱地炉红

小室

地褊焚香室窗昏酿雪天烂炊二龠饭侧枕一肱眠身似婴儿日家如太古年狸奴不执鼠同我爱青毡

老景

老死知无日天公偶见寛疾行逾百步健啖每三飡身瘦短裁褐髪稀低作冠年来更小黠不据伏波鞍

夜坐

地僻少行迹屋低便老人炉红得清坐酒绿慰孤斟吠犬惊飘叶栖禽换暗林人间固多难感槩不须深

晨起

小疾蠲除尽闲愁垦辟空时光鸡唱里生计碓声中戒婢储猿果看奴织鹤笼老人新得道处处见神通

贫述

寒生肌粟苦衣单瘦减头围觉帽寛荒寂在家犹逆旅穷空养老亦蔬餐柴青灶突腾烟细膏尽灯缸照字难犹喜新醅三斗熟半窗梅影助清欢

自述

勃落为衣隐薜萝扫空尘抱养天和过期未死更强健与世不谐犹啸歌野市萧条残叶满酒家零落废垆多石帆山下孤舟雨借问君如此老何

十一月廿七日夜分披衣起坐神光自两眦出若初日室中皆明作诗志之

灵府无思踵息微神光出眦射窗扉大冠长劔竟何有尺宅寸园今始归忧思过前皆梦事功名自古与心违三峰二室烟尘静要试霜天槲叶衣

岁暮遣兴

昔慕骚人赋远游放怀蜀栈楚山秋橘中尚可着四老海外谁云无九州薄酒时须浇舌本闲愁莫遣上眉头幅巾短褐吾差便实厌衣冠裹沐猴

又

病着愁侵并不支孤村况遇岁残时水轩客散成舒啸山寺僧来得剧棋铜鸭香生风袅袅竹鸡声断雨丝丝新诗煅炼功何似问着衰翁自不知

道室即事

看尽吴山看蜀山归来不减旧朱颜宣和遗老凋零尽况说祥符景德间

又

松根茯苓味绝珍甑中枸杞香动人劝君下箸不领略终作邙山一窖尘

又

遍游海岳却归秦除却南山万事新长剑高车何足道金人十二也成尘

又

黄金堆屋无处用甲第连云谁与居莫笑先生无仆马风雷万里跨鲸鱼

泛舟过金家埂赠卖薪王翁

水生浦溆多浮鸭风急汀洲有断鸿渺渺江天无限景一时分付与樵翁

又

老人不复事农桑点数鸡豚亦未忘洗脚上床真一快稚孙渐长解烧汤

又

卖薪自可了盐酪治地何妨栽果蔬我老钝顽请【平】半俸比渠只有不能如

又

软炊豆可支日厚絮布襦聊过冬闾巷家家歌圣泽子孙世世业春农

冬晴

岁暮常年雪正豪今年暄暖减绨袍春囘山圃梅争发睡足茅檐日已高仓庾家家储旧谷笙歌店店卖新醪太平气象方如许寄语残兵早遁逃

寄隐士

乳窦寒犹滴岩扉夜不扃奇书窥鸟迹灵药得人形浩浩天风积冥冥海气清傥逢王内史更为乞黄庭

幽事

老大常愁节物催东皇又挽斗杓回江天惨惨不成雪山驿萧萧初见梅隐士寄云从地肺游僧问路上天台戏书幽事无时阙古锦诗囊莫莫开

去新春才旬余霁色可爱

宦游强半侍仙祠况是悬车耄及时厚薄人情穷易见阴晴天气病先知绿樽一醉真当勉白髪千茎莫自疑野渡山村梅柳动身闲何处不熙熙

作雪遇大风遂晴

雪作风散之雪止风亦定霁日上窗扉明暖起我病去春财十日共喜时序正晨兴盥颒罢白髪满清镜门前无客至默卧弄麈柄丛竹如有情代我发孤咏

冬夜

我生何多艰塌地皆九折君恩许归休幸与世俗绝幽居邻不觌奚止扫车辙地炉清夜中危坐灯欲灭开门月满庭皓皓如积雪隔溪闻鹤鸣灵府为澄澈

书意

饮酒以散愁服药以去病区区赖外物岂足语性命清晨坐堂上万事一袖手愁病初无根孰谓药与酒掀髯笑嵇阮举袂谢和缓气住则神住时至骨自换

又

解牛悟养生牧羊知治民通一万事毕我每思古人小园财三亩手自艺嘉木先当培其根又戒无欲速老松卧涧底千岁陵冰霜我岂樗栎哉但取无伐伤

又

唐尧授人时妙用均造化我读七月诗周室亦其亚彼用治四海我敛之一身至理之所在太山等微尘链气以成真岂复有他术譬如尊六经百氏当尽黜

山房

扰扰人间岁月移山房几度换茅茨身游与世相忘地诗到令人不爱时老鹤初来未丹顶穉松亲种已虬枝东涂西抹非无意皱面朱铅太不宜

即事

老来百事似婴儿美睡甘餐只自知陋屋略如营窟世淳风不减结绳时

又

鸿冥固自辞矰缴樗散犹能谢斧斤况是深山幽绝地有人高卧百重云

又

闲行静坐乐谁知红饭青蔬美有余常笑痴人不更事时时愁叹欲何须

又

有人叩户皆吾友得屋施床即我家缓步东西行饭耳元非看竹探梅花

又

了事如何省事奇无心始觉有心痴三更急雨打窗破正是拥罏危坐时

又

高人鬻骆放柳枝豪士骏马换蛾眉人间解事谁如我小蹇山童自谓宜

戍兵有新婚之明日遂行者予闻而悲之为作绝句

送女忽忽不择日彩绕羊身花照席莫婚晨别已可悲犹胜空房未相识【俗有夫出未返而纳妇谓之空妇房】

又

夜静孤村闻笛声溪头月落欲三更不须吹彻阳关曲中有征人万里情

梦中作

野鹤翩跹啄粒微碧桃缥缈着花稀海山又见春风到丹灶苔封人未归

啜茶示儿辈

围坐团栾且勿哗饭余共举此瓯茶麤知道义死无憾已迫耄期生有涯小圃花光还满眼高城漏鼓不停挝闲人一笑真当勉小榼何妨问酒家

雨中示邻里

寒风吹细雨白昼见日罕经旬废读书天岂成我懒比邻各无聊会面苦不款未尝烧茶铛而况把酒碗高谈极奇趣散去意亦满痴黠未易名要是工用短

记出游所见

我行初无折简招出门十里未觉遥憩装萧萧北崦寺策蹇渺渺西村桥眉头那可遣愁到舌本正要着酒浇寒风朝作入裘褐荒祠暮过奠桂椒平郊烟敛见聚落细路日落逢渔樵安得丹青王右辖为写此段传生绡立春前七日闻有预作春盘邀客者戏作

蓼芽蔬甲簇青红盘箸纷纷笑语中一饼不分空恨望暮年知有几春风

春前六日作

夜枕梦囘春雨声晓窗日出春鸟鸣典衣沽酒莫辞醉自有梅花为解酲

剑南诗稿卷六十九

<集部,别集类,南宋建炎至德佑,剑南诗藁>








卷七十



钦定四库全书

劎南诗稿卷七十

宋　陆游　撰

立春后作

春不遗竆僻天如念寂寥鸟鸣知节换池溜觉冰消冷??新荠轻裘换故貂丰年无疾苦邻曲递相招

舟中

江天云断漏斜晖靡迤群山翠作围帆影似经吴赤壁橹声如下蜀青衣卧闻裂水长鱼出起看凌风健鹘飞禹会桥边最清绝忆曾深夜叩渔扉

小园春思

小轩愁入丁香结幽径春生豆蔲梢若论此时吟思苦纵磨铁砚也成凹

又

重台谖艹初离土百叶缃梅已满枝莫道山家杀风景也能醉倒向东篱【东篱予小圃名】

禹祠

祠宇嵯峨接宝坊扁舟又系画桥傍?添满箸莼丝紫蜜渍堆盘粉饵香团扇卖时春渐晩夹衣换后日初长故人零落今何在空吊颓垣墨数行

今年开岁三日上元三夕立春人日皆大晴

今岁晴和历岁无江城歌舞溢通衢天心只向人心卜不用殷懃问紫姑

题野人壁

身如鱼鸟出池笼常在陂湖艹莽中箫鼔相闻村社密桑麻无际岁时丰市墟买酒何人识僧合煎茶欠客同久欲潇湘寄清啸它年一棹莫匆匆

小市

春风小市画桥横桥北桥南次第行绝景惟诗号勍敌闲愁赖酒作长城楼台到处灵和柳帘幕谁家子晋笙薄萛归来渔火闹放翁自笑欲忘情

柳

春来无处不春风偏在湖桥柳色中看得浅黄成嫩绿始知造物有全功

见事

流光莫恨去联翩见事还疑胜?年细改新诗须枕上少留剧飮待花前阴阴竹坞安茶灶浅浅苹汀着钓船物外家风吾岂敢散人名号亦充员

夜雨

江边依旧钓舟横万事何曾有一成空忆庐山风雨夜自吹小灶煮蔓菁

自诒

一廛东近会稽城凿破烟芜俋俋耕上药养神非近效善言铭座要躬行论书尚欲心先正学道宁容气不平天付吾侪元自足满园春荠又堪烹

初春幽居

满榼芳醪手自携陂湖南北埭东西茂林处处见松鼠幽圃时时闻竹鸡零落断云斜鄣日霏微过雨未成泥老民不预人间事但喜农畴渐可犂

又

小筑园林浅凿池身闲随事得游嬉幽花折得露犹湿嘉木移来根不知小蝶弄晴飞不去珍禽喜静语多时风光未忍轻抛掷聊付诗囊与酒卮

自勉

学诗当学陶学书当学颜正复不能到趣鄕已可观养气要使完处身要使端勿谓在屋漏人见汝肺肝节义实大闲忠孝后代看汝虽老将死更勉未死间

春游

梅市移舟过古城此行亦未阙逢迎负薪野老无妻子施药山人隐姓名风雨偏宜宿茅店盐酰不遣到藜羮宣和版籍今谁在似是天敎乐太平

昼坐

早春风雨暗江干羔酒狐裘不敌寒输与蒲龛深袖手一炉真火养金丹

正月十六日送子虚至梅市归舟示子遹

策府还山白尽头一廛随分葺菟裘看灯虽幸新春健无食犹怀卒岁忧稚子与翁俱袯襫大儿出塞习兜鍪它时别作谋生计卖药惟当学伯休

闻百舌

春鸟虽儳言春尽能齰舌秋蚓与寒螀亦各知时节微物顾能此人乃独不然君看甘陵党作孽非由天畜一鸡报晓声清圆而鸣每晩戏书绝句

鸡鸣平旦未为迟恰是山房睡觉时着屐起寻溪上路野梅犹有未残枝

书村落间事

东巷南巷新月明南村北村戏鼓声家家输赋及时足耕有让畔桑无争一村婚娉皆邻里妇姑孝慈均母子儿从城中怀肉归妇涤铛釜?刀?再拜进酒寿老人慈颜一笑温如春太平无象今有象竆虏何地生烟尘

行歌

孤村小市负薪歌造物其如此老何灵药已能驱疾竖醇醪不用战悲魔

开岁颇思江湖游适

健笔当年赋远游即今局促但堪羞虽为月下孤舟客未醉天涯七泽秋丹熟竟当金换骨客来从笑雪蒙头龙泉本约同归隐肯为春耕欲换牛

忆昨

入蜀还吴迹已陈兰亭道上又逢春诸君试取吾诗看何异前身与后身

又

当年落魄锦江边物外常多宿世缘先主庙中逢市隐丈人观里识巢仙【蘧道人卖药成都市中巢仙谓上官先生】

又

万里曾为汗漫游岂知白首弄渔舟会骑一鹤凌风去何处人间无酒楼

排闷

抱耒返东皋初非惮作劳饥寒凛未免老病适相遭开卷无如懒飞觥岂复豪不辞竆到死犹足窃名高

识喜

齿摇徐自定髪脱却重生意适簪花舞身轻舍杖行僧招决棋战客让主诗盟尚欲潇湘去烟帆不计程

枕上作

谢事还家一老农悠然高卧听晨舂虽无客共樽中酒何至僧鸣饭后钟采若未能浮楚泽思鲈犹欲钓吴淞自余万事慵开眼知结宗门案几重

近村

去去柴车十里中竹林密处路才通渐闻水硙知村近遥望禾囷喜岁丰渔艇往来春浪碧人家高下夕阳红百钱又向旗亭醉自笑吾生亦未竆

读史

人间着脚尽危机睡觉方知梦境非莫怪富春江上客一生不厌钓渔矶

又

荣悴纷纷醉梦中转头何事不成空全家采药鹿门去我忆襄阳厐德公

羸卧

羸卧将如老景何小园风月且婆娑茶因春困论交密酒为家贫作态多马上元无听鸡句原头那有饭牛歌自怜远屏犹多事卖药归来买钓蓑

春感

老厌纷纷懒入城长亭小市近清明陇头下漏初芸艹陌上吹箫正卖饧多病更知生是赘九原那恨死无名但余一事犹关念万里唐安阙寄声【张季长久不通书或传其卧病甚耿耿也】

八十三吟

石帆山下白头人八十三囘见艹春自爱安闲忘寂寞天将强健报清贫枯桐已?宁求识弊帚当捐却自珍桑苎家风君勿笑它年犹得作茶神

小园花盛开

厌住愁城徙醉鄕春风也肯到山房鸭头绿涨池平岸猩血红深杏出墙淡薄相遭心已懒修行无力梦犹狂更嗟着句多尘思惭愧溪藤似截肪

出游归卧得杂诗

江天缺月西南落村路寒鸡一再鸣自笑此身羇旅惯野桥孤店每关情

又

江村何处小茅茨红杏青蒲雨过时半幅生绡大年画一联新句少游诗

又

眼明未了观山债力在犹能涉水行莫笑轩然夸老健身存终胜得浮名

又

壮岁经春在醉鄕老来数酌不禁当正须独倚蒲团坐领略明窗半篆香

又

儿扶行饭出柴扉伛偻方嗟气力微道侧偶逢耘麦叟倚锄闲话两忘归

又

久读仙经学养形未容便应少微星一枝新鍜金雅觜更向名山斸茯苓

又

荠花如雪满中庭乍出芭蕉一寸青老子掩关常谢客短蓑锄菜伴园丁

又

晩交数子多才杰谁肯频来寂寞鄕但寄好诗三四幅绝胜共笑亿千场

感旧

自蜀还吴会先凭劎换牛扫除狂习气谢绝醉朋俦去死时犹远余生已觉浮即今真惫矣闭户尚何求

寄龚立道

龚子吴中第一流老农何幸接英游难逢正似玉杵臼易散便成风马牛清夜话端思滚滚莫年心事恐悠悠何由唤得阊门櫂一醉千嵓万壑秋

寓叹

五福惟无富嗟予得已多禅房时托宿酒市每酣歌诗瘦慵看镜棋鏖恐烂柯残年犹有几切莫负渔蓑

春晩

客梦初囘夜漏残东村想见杏花繁未能便逐啼鸦起自掩屏风护晓寒

又

湖上春寒雁已归宿酲残梦两依依也知晨起元无事窗白炉红且揽衣

幽事

跌宕人间岁月迁赏心幽事故依然潮通支浦渔舟活露湿繁花醉帽偏才尽赋诗愁压倒气衰对奕怯饶先光阴风月空如昨怅望兰亭袚褉年

又

尘抱年来尽扫空柴门幽事与谁同水生初涨一溪绿花落已浮千点红愁赖槖泉存旧法【予家酿用岐下槖泉麹法】困凭顾渚策新功故人岷下无消息尺素凭谁寄断鸿【谓张季长】

读李杜诗

濯锦沧浪客青莲澹荡人才名塞天地身世老风尘士固难推挽人谁不贱贫明窗数编在长与物华新

烟波即事

短发垂肩不裹巾世人谁识此翁真阻风江浦诗成束卖药山城醉过春

又

烟波深处卧孤篷宿酒醒时闻断鸿最是平生会心事芦花千顷月明中

又

家浮野无常处身是闲人不属官但有浊醪吾事足浮名不作一钱看

又

落雁沙边艇子斜分明清梦上三巴眼明一点炊烟起不是渔家即酒家

又

雕胡炊饭芰荷衣水退浮萍尚半扉莫为风波羡平地人间处处是危机

又

梦笔桥边听午钟无竆烟水似吴淞前年送客曾来此惟有山僧认得侬

又

浪迹人间数十年【绍兴间自剡中入天台始有放浪山水之兴】年年散发醉江天岳阳楼上留三日聊与潇湘结后缘

又

烟水苍茫绝四邻幽栖无地着纤尘萧条鸡犬枫林下似是无怀太古民

又

归老何须乞镜湖秋来日日饱莼鲈正令霖雨称贤佐未及烟波号钓徒

又

父子团栾到死时渔家可乐更何疑高文大策人皆有且听烟波十绝诗

茅舍

茅舍晨鸡复暝鸦莫年别自是生涯贪眠久已遗人事对酒犹能惜物华出有儿孙持几杖归从邻曲话桑麻日长亦莫憎春困小灶何妨自煮茶

子遹入城三宿而归独坐凄然示以此篇

吾儿早自立所惧非饥寒我归自仙蓬再疏请挂冠明恩华其行汝亟忝一官得禄宁甚远惧违菽水欢我年且九十亦觉去汝难生死要相守岂惮联征鞍但恐老益衰千里愁关山官期犹累岁言之已辛酸村醪泻盎盆山果亦满盘春风吹桃李一笑且团栾

莫春新路至湖上示元敏

时雨作未成蒸溽思出门湖塘直东西行人各归村翻翻鸟投林杳杳钟鸣昏羊牛争迮路烟火出短垣吾儿望未到谁与共盘湌幽独多恻怆且复携斯孙归来蓬窗下聊可与晤言

闵雨

腊雪不濡土春风吹早尘东吴贵粳稻布种当及晨千里方嚣嚣坐视膏泽屯民孽实自作所赖天公仁何时见秋获如山筑高囷

春和初迁坐堂中

九月天始霜泽中多烈风东厢寻丈地聊以安我躬薪炭南山来地炉晨莫红二月春始和如虫思奋蛰艹堂虽褊小门户随事葺辟窗对小山峰嶂争嶪岌笔砚陈横几图书罗矮床颉颃燕雀声左右兰?芳有时苦顽痹杖藜寄相羊折花与弄水自适亦何常

春晴暄甚花开略无余矣赋以寓感

常年看花时辄苦风雨厄今年独异此游人满阡陌翩翩出联骑往往醉堕帻转盼桃杏空遂见辛夷坼海棠尤可念不耐暖日炙胭脂成白雪其意亦自惜曾未淹旬时春事欲扫迹安得爱花心坚顽如铁石

春晩

南陌东阡自在身黄尘不污接?巾无方可染星星鬓有酒能留盎盎春下?已添莼菜美?泥又见燕巢新作公何益辛毗事且是人间九十人

春阴溪上小轩作

午醉初醒倚钓轩悠然无与共清言风微仅足吹花片雨细才能见水?杳杳暝钟浮远浦离离烟树识孤村故人万里山下安得书来慰断魂【比遣书问张季长消忽于都下未报】

散策至湖上民家

曳杖翩然入莽苍人间有此白云乡风传高树珍禽语露湿幽丛药艹香农事正看春水白客途渐爱午阴凉余年且就无羁束社鼔冬冬乐未央

枕上闻雨声

小雨廉纤不濡土忽闻檐溜喜无竆断知不作西山饿多稼如云在眼中

闻里中有鬭者作此示之

老翁无所长惟是更事多生世与人处乌可伤至和秋毫不能忍平地寻干戈唾面听自干彼忿自消磨鄕邻皆世旧何至誓弗过朂哉养子寿它年住鸡窠

春寒

渔艇水流去柴门风自开余寒为醉地多病作慵媒莎艹锄还出鸥群去复来流年殊衮衮残鬓不禁催

石帆山下

久矣移家住鹿门偶然信脚到桃源尚嫌名挂东林社那问尘生北海樽才尽极知诗艹艹睡多常觉气昏昏旧闻福地多灵药安得高人与细论

余寒

漠漠余寒透客衣江村倍觉失春期颉颃燕比常年晩开落花争数日迟

自九里平水至云门陶山历龙瑞禹祠而归凡四日

桐帽絁裘拥半酣肩舆咿轧转城南牛过野水将新犊女采柔桑起稚蚕遗老年光垂九十故鄕春事及重三种花筑室知难办借地犹能结艹庵

又

细雨如丝映晩晖店家小憩换征衣春农耕罢负犂去村社祭余怀肉归黄犊自依残照卧白鸥争傍小滩飞道边旧识凋零尽谁记辽天老令威

又

老子无心老尚狂山程随处寄伥伥云归岫穴初收雨水入陂塘正下秧野客就林煨燕笋蚕家负笼采鸡桑远游万里知何乐却喜东归住故乡

又

老子山行肯遽囘直穿荦确上崔嵬未夸脚力如平?且喜眉头得暂开庙后故梁龙化去山前遗箭鹤衘来囊钱已尽君无笑艹艹犹能把一杯

又

我来恰値莫春初昼漏微长小雨余苔蚀秦碑亡旧刻龙归禹穴护遗书燕窠已垒泥犹湿花片虽残叶尚疏到处不妨俱可乐诗人为底爱吾庐

又

舆似鸡栖寄两竿山程三月尚春寒麦苖吐穗初成实梅子生仁已带酸买饭犹胜乞墦客看耕借学劝农官还家莫道虚怀袖笋蕨随宜亦满盘

又

点点桃花糁绿苔入门倚杖意悠哉数声茶饭齐初散一片溪云雨欲来老宿龙锺嗟独在高松磊砢忆新栽世间万事俱难料未死重游更几囘

又

我行随处叩岩扉觅得生薪旋燎衣道士已骖鸾鹤去山僧初自水云归瓮头酒压松肪熟盘里蔬供药永肥老觉论心须世外溪阴囘首尚依依【龙瑞冯道士二月中逝去余庆泽庵主自天童归亦二月也】

春早得雨

春早得甘澍村邻喜欲狂天公终老手处处出新秧

又

稻陂方渇雨蚕箔却忧寒更有难知处朱门惜牡丹

春晩

窗户迎新燕阶除集乳鸦欲知春已莫地上亦无花

又

思与春为别匆匆置一樽明年尚强健扶杖候柴门

春晩南堂晨起

秋风树瘦劲春露叶扶疏夙兴立堂上短发未暇梳高谢世俗撄游于物之初青黄灾断木三四调群狙长生岂有巧要令方寸虚今年幸差健小雨聊荷锄

又

春阳染柳条春风落花片化工本无心谁与催漏箭俯仰财几时梁间有雏燕人亦随物迁苍然镜中面要当心铁石先登酣百战我岂儿女哉秋风感团扇

见鹊补巢戏作

卧看衘枝鹊补巢方知此老懒堪嘲山村四十余年住未省曾添一把茅

予素不工书故砚笔墨皆取具而已作诗自嘲

我?生兵间淮洛靡安宅𬘘髦入小学童卝聚十百先生依灵肘敎以兔园册仅能记姓名笔砚固不择灶煤磨断瓦荻管随手画稍长游名场麤若分菽麦偶窥文房谱虽慕无由获笔惟可把握墨取黑非白砚得石即已殆可供捣帛从渠膏梁子窃视笑哑哑

春晩即事

桑麻夹道蔽行人桃李随风旋作尘煜煜红灯迎妇担冬冬画鼓祭蚕神

又

小时抵死愿春留老大逢春去即休今岁禹祠才一到安能分日作遨游【分日作遨游王摩诘诗也】

又

渔村樵市过残春八十三年老病身残虏游魂苗渇雨杜门忧国复忧民

又

龙骨车鸣水入塘雨来犹可望丰穰老农爱犊行泥缓幼妇忧蚕采叶忙

怀?

高皇布网收凤麟我得定交犹数人陈山清真王逸少李石风流贺季真

书感

一是端能服万人施行自足扫边尘南州不可无高士东国何妨有逐臣

夜中独步庭下

山月明如昼江风冷借秋衰迟亦可叹幽独自成愁斗柄垂江渚笳声下戍楼我惟诗思在从此亦宜休

剑南诗槀卷七十








卷七十一



钦定四库全书

劎南诗稿卷七十一

宋　陆游　撰

忆昔

忆昔绍兴中束带陪众彦沐浴雨露私艹木尽葱蒨一朝穷达异相遇忘庆唁远官楚蜀间寂寞返乡县于时同舍郎贵者至鼎铉数奇益自屏裋褐失贫贱俯仰五十载未愧金百链忍饥菰芦间生理仅如线穷交谁耐久晨莫一破砚歗歌枫林下万事付露电惟有孤舟兴所至多胜践衡茅无定止何处非邮传炊烟起沙际跳鱼裂波面呕哑纬车鸣隐翳渔火见箫鼓乐水神钟梵闹竹院我诗虽日衰得句尚悲健巍巍阙里门未尝弃狂狷放浪终余年造物不汝谴

杂咏

仕困风波归可乐生如疣赘死何悲极知此手终无巧那得随人尽作痴

又

镜中颜状年年改海内交朋日日踈一恸寝门生意尽从今无复季长书【近闻张李长物故】

又

女郎花树新移种官长梅园亦探租作尽人间儿戏事谁知空槖一钱无【乡人谓杨梅止曰梅官长其高品也】

又

一日日穷穷不醒一年年老老如期黄河却有逢清日白髪应无返黑时

又

世间万事本悠悠自古诗人易白头莫羡老夫垂九十一年添得一年愁

又

夸士骑牛着铁冠往来城市拥途观争如老子无奇怪惟是蓑衣伴钓竿

又

家圃菜肥忘肉食村场酒美胜官壶终年醉饱无忧责莫怪愚公老不枯

又

官途所至尚偷闲何况湖边昼掩关未爱好风吹醉袖且贪微雨养盆山

又

斜风吹雨晚空蒙独立溪边两鬓蓬便过此生何所恨百年强半水云中

又

病起清臞不自持纱巾一幅倚筇枝水沈香冷红蕉晚恰似道山群玉时

晓思

莫年多感怆孤梦久不成残灯暗无焰宿雨滴有声食少夜常饥展转空肠鸣老鸡虽三号山窗终未明默诵旧记书更觉负平生披衣搔短髪壮志浩纵横

幽居

策府还家又五年心常无事气常全平生本不营三窟此日何须直一钱雨霁桑麻皆沃若地偏鸡犬亦翛然闭门便造桃源境不必秦人始是仙

又

横艹无功负主恩一生强半卧衡门蠧书身世元无憾伏枥光阴不更论春雨负薪兰渚市秋风采药石帆村更思旋籴场中麦暖热尘埃老瓦盆

幽居即事

采药鹿门山钓鱼富春渚君看此气象何止辈伊吕直令终不偶后人会知汝亦不妨着书世世秘囊褚

又

野寺促晨装古驿休破槖虽云行役苦客子心独乐家山幸归来未免叹拘缚安得万里天翩然下孤鹤

又

莫年乞残骸穷巷事幽屏晨兴食一箪有味敌五鼎终日无再炊奈此夏昼永枯肠不禁搅戒婢罢煮茗

又

小硙落雪花修鲠汲牛乳幽人作茶供爽气生眉宇年来不把酒杯榼委尘土卧石听松风萧然老桑苎

又

日铸岁几何苞苴遍权门野人求其类金墺实弟晜超然高世韵何独驱睡昏安得如吾宗坐致顾渚园

又

酒能忘事物不过狂醉时麹蘖力能尽万绪如盎丝阿堵雅见疏欢伯难与期自怜善用短时诵止酒诗

又

薰艾割蜜房荷锄掘吴术谁烹弥明鼎来荐维摩室厚味不腊毒上药能愈疾今夕风月佳良会不可失

又

古人在山林躬自事樵汲我虽迫耄期勤慎亦在习扫地拂几砚何处力弗给却笑杜陵翁多卧少行立

又

屏居江海涯杳杳菰蒲深俛仰夏令中泽国正多阴桑椹熟以紫水鸟时遗音偶得一瓢酒邻里聊相寻

醉归

夜分饮散酒家垆归路迢迢月满湖小竖窃言翁未醉入门犹记露菖蒲

又

乌桕阴中把酒杯山园处处熟杨梅醉行踸踔人争看蹋尽斜阳蹋月来

书南堂壁

数间破屋住荒郊暑雨时须自补茅多病篇章无杰思长闲樵牧有新交荒唐但向先师愧肮?宁辞薄俗嘲偶有会心成独笑一林春笋放烟梢

又

心溷元和面合圑愚公骨相却酸寒云山万叠犹嫌浅茆屋三间已觉寛菜长何妨供小摘花开聊得助幽欢今朝忽有西村兴着起芒鞋不作难

五月雨

空蒙五月雨景气一番新换尽园林叶洗空衢路尘山邮恼行客野渡带归人独有龟堂叟凉风吹角巾

蚕麦

村村桑暗少桑姑户户麦丰无麦奴又是一年春事了缫丝捣𪎊笑相呼

早至园中

湖上空蒙雨熟梅清晨岸帻一悠哉幽花不恨艹埋没蜜树岂知禽去来旧为爱茶分水器近缘炊?得琴材小丘仅见山如髻尚愧韩公八尺台

忆云门诸寺

三百六十日安可日日愁四百八十寺要须寺寺游云门若耶间到处可淹留金像閟古殿霜钟发重楼临涧见鱼跃穿林闻鹿鸣亦有疏豁处白鹭下绿畴僧固非尽佳终胜从公侯夜阑煎蜜汤岂不贤杯瓯泽居厌溽暑慨思风露秋晴雨俱可人亦莫占鸤鸠

赣士曾兴宗字光祖以其居筼筜谷图来求诗

高人心虚万物宗家世常以仕易农买山本爱坡上竹手种已偃岩前松瀑泉三伏凛冰雪谷声十里酣笙镛了知自是一丘壑不与金精为附庸【地与金精山青牛峡为邻】

以菜茹饮酒自嘲

山泽有臞儒残年病满躯拙疏难救药贫困不枝梧海客留苔脯山僧饷笋枯【笋枯出仗锡山】衰颜得村酒犹解暂时朱

五月二十一日风雨大作

风雨纵横夜彻明须臾更觉势如倾出门已绝近村路对面不闻高语声衘舳江关多蜀估宿师淮浦饱吴粳老民愿忍须臾死传檄方闻下百城【蜀盗已平淮蠕胡敌亦遁去】

寄题栝苍陈伯予主簿平楚亭

琵琶洲上莫山奇五十余年役梦思与子定交虽可乐念身垂老亦成悲远游倦似风枝鹊愁思多于茧盎丝安得往寻平楚约一樽相属醉题诗

即事

归卧已如狐首丘不妨解剑换吴牛扫空身外闲荣辱阅尽樽前旧辈流学道漫希僧坐夏忧时常愧士防秋一年历日开强半叹息人间岁月遒

梅雨初霁

梅雨忽已过松风来飒然吟多锦囊富影瘦角巾偏客祝加餐饭儿忧少睡眠衰骸累人久抚事感余年

夏日杂题

东吴五月黄梅雨南浦孤舟白髪翁貂挿朝冠金络马多年不入梦魂中

又

午梦初回理旧琴竹炉重炷海南沈茅檐三日萧萧雨又展芭蕉数尺阴

又

新缝细葛作蚊裯簟展风漪凛欲秋啼鸟一声呼梦断依然书卷在床头

又

檐前桐影偏宜夏叶底蝉声渐报秋莫道衰翁怯风露也能觅醉水边楼

又

渚蒲经雨送微馨野鹤凌风有堕翎归入衡门天薄莫清沟浅浸两三星

又

一叶两叶病木霣一点两点疏萤流水底星河秋脉脉发根风露夜飕飕

晩兴

地荒蓬藋与人齐局促何曾厌屋低村市船归闻犬吠寺楼钟暝送鸦栖山童新斫朱藤杖伧婢能腌白苣虀政欲出门寻酒伴霏霏小雨又成泥

急雨

蜗庐四壁仅容身赫赫炎曦不贷人正喜风清三伏暑已看雨压九衢尘寒泉不减中味贡茗初尝正焙新安得凌空双健羽径随猿鹤上嶙峋

听雨

老态龙钟疾未平更堪俗事败幽情纱?笛簟差堪乐且听萧萧莫雨声

穷居戏咏

赋分虽云薄谋生亦自疏但令书有种敢恨食无余身病慵行立庭荒废扫除寒温虽泛礼犹辱问何如【旬日连得二三故人书】

读穷居五字慨然有感复作一首自解

布褐营身足茅茨置榻寛食非依漂母菜不仰园官小蹇鞍鞯黑羸僮骨相酸丹青能写此千载尚传观

蒙恩封渭南县伯因刻渭南伯印

旋着朝衫拜九天荣光夜半属星躔渭南且作诗人伴敢望移封向酒泉【唐诗人赵嘏为渭南尉时谓之赵渭南】

题门壁

四十年来住此村胜衣拜起有曾孙市垆分熟容賖酒邻舍情亲每馈飧居似穷边荒马驿身如?谷老桑门幸知岁恶缘陂废安得农官与细论【负郭及近县颇有患水处】

雨霁

雨霁禽鱼乐风生艹木香老惊时易失闲觉日偏长合合蛙何怒翩翩蝶许忙闭门真得计切勿变轩昂

西村晚归

小坞花垂尽平堤艹次迷日长莺语久风定絮飞低子响闻碁院舟横傍钓溪归途不知处依约埭东西连日云兴气浊雨意欲成西南风辄大作比夜月明如昼

鸠自呼鸣蚓自歌【二者乡人以为雨候】何时甘澍一滂沱封姨漫妒阳台梦却付长空与素娥

考古

考古无长昼忧时少熟眠偷生迫钟漏战死愧兜鞬莫报乾坤施空惊岁月迁藜羮安用糁吾事本萧然

残春无几述意

试笔书盈纸烹茶睡解围新蔬供冷面熟练制单衣雏燕飞初稳残花见渐稀年衰学不进默默讼吾非

又

衰疾来无已流年过若驰家贫食易美身老梦常悲艹长增蛙怒花空失蝶期不堪多难日更赋送春诗

南堂晨坐

镜湖清绝似潇湘晨起焚香坐艹堂日暖游丝垂百尺花残新蜜酿千房绿桑糁箔开蚕食白水翻车浸稻秧莫道村翁杀风景也能沽酒畣年光

记悔

我悔不学农力耕泥水中二月始穑事十月毕农功我悔不学医早读黄帝书名方手自缉上药如山储不然去从戎白首捍寒壖最下作巫祝为国祈丰年犹胜业文辞志在斗升禄一朝陪众隽所望亦已足岂知赋命薄平地成怨仇生为马伏枥死为孤首丘已矣何所悲但悔始谋错赋诗置座傍聊以志吾怍

东园晚兴

宿叶自脱新叶生东园忽已清阴成老夫东行复西行乌藤瘦劲青鞋轻竹鸡群号似知雨鹁鸪相唤还疑晴萋萋幽草上墙绿??细水循堦鸣萧然濯手坐盘石心地平安体纾适青山缺处红日沈杳杳长空送归翮

晨起行园中

晨日未出林庭户有爽气僮奴课薪水老子自拥篲稻陂方闵雨艹木亦憔悴群蛙汝何心尚复作鼓吹

雷雨

云昏失南山雷过撼北户天其哀此民畀以三日雨未言高下足十已得四五雨势殊未足喜色遍农圃稽手谒龙公愿言终有秋民饥不敢辞惧贻明主忧

戏书燕儿

平生万事付天公白首山林不厌穷一枕鸟声残梦里半窗花影独吟中柴荆日晚犹深闭烟火年来只仅通水品茶经常在手前身疑是竟陵翁

又

饱知此手合锄犂?喜东归老故栖僧乞新诗题院壁人扶半醉下楼梯少通朝籍谗销骨晚畏京尘悔噬脐尚有远游心未死梦携猿鹤渡敷溪

喜雨

一雨洗旱尘吾庐气疏豁土润竹萌出水长鱼舟活桑麻郁千里夹道光如泼凭高望归云更觉原野阔沈忧寛旅食分喜到僧钵但仰皇天慈不必尤旱魃

闲适

闭门万事不相关饱受人间一味闲琴荐润生谙雨至衣篝香冷叹春残早曾寄傲风烟表晚尚钟情水石间小市酒旗能唤客试寻邻曲共开颜

早晴

老病常贪睡萧萧厌雨声翩然两乌鹊为我报新晴

剪牡丹感怀

雨声点滴漏声残裋褐犹如二月寒闭户自怜今伏老聨鞍谁记旧追欢欲持藤榼沽春碧自傍朱栏剪牡丹不为挂冠方寂寞宦游强半是祠官

偶观旧诗书叹

吾道运无积何至堕畦畛醯鸡舞瓮天乃复自拘窘外物岂移人子顾不少忍鹤井与狐妖正可付一哂繁华梦境闹零乱空花霣可怜憨书生尚学居易稹我昔亦未免吟哦琢肝肾落笔过白雨聚稿森束笋幸能悟差早念念常自悯安得从硕儒稽首谢不敏

闻蜀盗已平献馘庙社喜而有述

北伐西征尽圣谟天声万里慰来苏横戈已见吞封豕徒手何难取短狐学士谁陈平蔡雅将军方上取燕图老生自悯归耕久无地能捐六尺躯

晚雨

万里双芒履终年一布裘病侵消壮志醉着失闲愁琴料凭僧问巢居与鹤谋晚来疏雨过探借北窗秋

雨晴

旱暵常思雨沈阴却喜晴放船莲荡远岸帻竹风清淮浦戎初遁兴州盗甫平为邦要持重恐复议消兵

起晚自嘲

辛苦一生何所获老向东阡与南陌头眩眼暗牙齿疏能作人间几时客尔来偷惰更可笑卧听场中打新麦老鸡失旦也似侬引颈一呼窗已白

闲中偶咏

断编残稿本徒劳横得虚名亦已叨不识狐书那是博尚分鹤料敢言高巢山且欲营丹灶跨海何能看雪涛与世不谐终自许笑人苦劝学𫗦糟

又

举世纷纷名利间天公偏赋此身闲尘衣濯罢沧浪水茅舍归来会计山邻舍擎盘分麦饭野人曳杖叩柴关酒逋诗债何时了未死何妨且旋还

晚步湖塘少休民家

瓜蔓缘篱竹芦芽刺岸沙横陂浮雁鹜古道暗桑麻适遇扶犁叟同休织履家村童亦可念唤客手吒义

独酌罢夜坐

不见麹生久惠然相与娱安能论斗石仅可具盘盂听雨蒙僧衲挑灯拥地炉勿生孤寂念道伴有狸奴

雨中出门闲望有作

急雨初来已泻檐清香欲散更穿帘年开九秩尚不死坐对一编殊未餍人笑黠痴俱得半自怜贫病每相兼说梅古谓能蠲渴戏出街头望酒帘

示二子

岂不怀荣畏友朋一生凛凛蹈春冰任真虽笑拘边幅达节宁容出凖绳自喜残年如白传更怜诸子慕崔丞耄期尚有江湖兴顽健人言见未曾【时子龙调官东阳丞子坦调彭泽丞】

道室秋夜

江上穷秋日庵中独夜时丹灵驱竖子神定出婴儿粱熟犹余梦柯摧未毕棋神仙元可学往矣不须疑

又

道室生虚白仙经写硬黄晨杯擎石髓夜几照松肪眼力新生犊心源百链钢何当登日观万里看扶桑

醉题

云栖涧饮未为高起舞行歌亦足豪试问食时观本艹何如酒后读离骚游山不待飞双舄翦水无因得快刀熟睡市垆君勿笑年来随事学𫗦糟

自咏

忽忽残年及耄期清晨对镜不须悲远行久立虽差倦未到人扶见客时

又

食饮从来戒失时衣裘亦复要随宜老人最索调停处正在初寒与半饥

秋晴

身健心闲百虑轻秋晴未必减春晴晨窗暖日烘花气午枕微风送鸟声韫玉砚凹宜墨色冷金笺滑助诗情少年风味嗟犹在虚道归休学力耕

门外独望

离离远树傍烟津又见清秋一岁新老眼厌看南北路流年暗换往来人铸金遗像谁能记执玉来朝适已陈况我风中断蓬耳夕阳空复一伤神

贫歌

夀居福之首贫为士之常造物赋我贫乃以夀见偿处常而受福每恐不得当掬涧以沃渴屑柏以为粮虽云未免饥何至死道傍犹胜辽东丁化鹤还故乡

秋晚杂兴

汀树犹青未着霜垅间稗穗已先黄放翁皓首归民籍烂醉狂歌坐箦床

又

昔遇高皇起众材姓名曾得厕邹枚年逾八十犹賖死却伴邻翁斸芋魁

又

老病侵凌不可当时时揽镜自悲伤西风吹散朝来酒依旧衰颜似叶黄

又

冷落秋风把酒杯半酣直欲挽春回今年菰菜尝新晚正与鲈鱼一并来

又

置酒何由办咄嗟清言深愧淡生涯聊将横浦红丝硙自作蒙山紫笋茶【乡老旧谓碾磨茶为作茶】

又

洗耳高人耻见尧看渠应不受弓招精神徇物那能久刀砺君看日日销

又

石帆山下醉清秋常伴渔翁弄小舟箬笠照溪吾自喜貂蝉谁管出兜鍪

又

烟波万顷镜湖秋清啸虽闻不可求自是世间知者少山林何代乏巢由【隐者】

又

禹巡吾国三千岁陈迹销沈渺莽中岂独江山无定主苔矶知换几渔翁【禹庙】

又

江东谁复识重瞳遗庙欹斜艹棘中若比咿嘤念如意乌江战死尚英?【项羽庙】

又

漠漠渔村烟雨中参差苍桧映丹枫古来画手知多少除却范寛无此工

又

渺渺风烟接小江【即钱清江别名】牛头山色满蓬窗门前西走钱塘地也有闲人似老厐

霜风

霜风近海夜飕飕敢效庸人念褐裘关吏虽通西域贡王师犹护北平秋黄旗驰奏有三捷金印酬功多列侯愿补颜行身已老区区畎亩亦私忧

赠丐士

志士宁闻毕世穷此间从古混蛇龙尚能忍耻墦间祭安用追惭饭后钟

赠目眇者

逹人所遇有生涯高卧穷阎自一家阅世正嫌岩下电开樽且看雾中花

剑南诗稿卷七十一

<集部,别集类,南宋建炎至德佑,剑南诗藁>








卷七十二



钦定四库全书

劎南诗稿卷七十二

宋　陆游　撰

闲游所至少留得长句

画桡艇子短驴秋野店山邮每小留瓜蔓水生初抹岸梅黄雨细欲遮楼辽东邂逅从归鹤海上逢迎得狎鸥岂是人间偏好异暮年难复作沈浮

又

垣屋参差桑竹繁意行漫漫不知村眼明可数远山叠足健直穷流水源鹭引钓船经荻浦牛随牧笛入柴门试寻高处休行李清绝应须入梦魂

又

太平人物自谐嬉及我青鞋布袜时丁壮趁晴收早粟比邻结伴络新丝圆鼙坎坎迎神社大字翩翩卖酒旗晤语岂无黄叔度欲寻幽径过牛医

又

已过樵坞到渔村逢着人家即叩门僧釡藜羮加糁美市垆黍酒带醅浑颓龄更愧才能薄故里方知辈行尊身迫九原儿亦老一经犹欲教诸孙

又

高僧宴坐雪蒙头闲牧从来水牯牛深院阴阴四檐雨高堂寂寂一帘秋光明本自无余欠梦幻何曾有去留我亦翛然五湖客不妨相与试茶瓯

晚雨

春旱久闵雨夏潦复望晴米尽薪亦绝涨水与堦平山信得新粟欣然听舂声书生易满足笔砚还施行南风柱础乾西照窗户明雨其遂已乎努力趣秋成

翼日早晴

泽居傍海壖暑雨困积潦四顾路俱绝所至泥浩浩坐卧败屋中兀若在孤岛得米无束薪端忧令人老今朝复何朝浮云散如扫一蝉鸣高槐两蝶点平艹欣然受凉飔便欲事幽讨呼童羁我驹东走天台道

一雨二十日

一雨二十日雨意殊未阑我庐大泽中四顾烟水寛东家有小舟借我不作难鸬鹚与䴔䴖自是平生欢更作十日期水浅生小滩相与极幽赏勿待江月残

入夏多雨虽止复作六月甲寅始大晴

兼旬大雨无昼夜积潦深虞败吾稼岂惟一饱堕渺茫直恐下湿侵腰胯南风忽从木末来新月徘徊出云罅州家出符县家喜泄水渐空梁可架放翁亦复扶病起旋筑颓墙补茆舍便合观身作老禅安心稳坐今年夏

题尊信斋【并序】

吾友陈希真求序名其书斋予告之曰韩文公言读孟轲书然后知孔子之道尊晚得扬雄书益尊信孟氏因雄书而孟氏益尊予谓孔子岂待人而尊孟子亦岂待人而信韩之言则过矣然尊信孔孟者实学者之本务也请以名君斋且为诗以终吾意

于虖孔孟何其卓如天日月地海岳正令举世皆杨墨邪正岂复劳商?虽然此道久横流执热其谁不思濯鲁邹遗书世皆读要以尊信为善学吾友希真盖其人不肯俛首为龌龊羮藜饭豆欲老矣功虽未竟志则悫我居山阴子在闽阙然不见千里邈泽中久雨道路绝叩户忽闻声剥啄尊信二字子所知妙质岂复须斤斵伏生九十语已讹失旦自惭犹喔喔

夏日杂咏

闲居自无客况复暑如焚百折赴溪水数峯当户云幽寻穷鹿径静钓杂鸥群旧爱南华语今方践所闻

又

兀兀从谁语??寄一床不嗟头似葆但苦汗如浆欹枕风生竹钩帘日转廊非由静胜热本体自清凉

又

蒲苇萧萧晚楸梧肃肃阴山童惊大鼾林鸟伴微吟蛮砚深潴墨吴笺熟捣砧新诗与醉帖自笑尚童心

又

省事心君静忘情眼界平食便飧酪美浴试葛衣轻鹤整千年驾鸥寻万里盟秋风即在眼作意上青城

夏日

飕飕风露发根凉月落菱歌尽意长分得镜湖才一曲吃亏堪笑贺知章

又

新辟虚堂痛扫除萧然终日屏僮奴此间恐是维摩室除却藜床一物无

又

平明一浴汗无余坐觉胸中合太虚舂玉作糜天所赐不妨数箸进山蔬

又

艹芝方出峩眉老力比金丹似更多秦不及期周过历始知养夀在中和【伏中方制艹芝丹此方出史载之学士家】

苦热

炎歊行中天曼肤汗翻水纎𫄨薄如雾不异铠被体散发垂两肩万事弃不理寸阴若度岁日暮何可俟颇闻交广间暑又烈于此此如不可耐彼岂皆暍死聊当扶短策北涧弄清泚岂必拜赐冰恩光动闾里

予顷游青城数从上官道翁游暑中忽思其人

往年屡游丈人祠上官八十如婴儿自言少年聋不治芝房松鬛可无饥叩之不畣但解颐德人之容端可师我闻学道当精思毕世不可须臾离公虽泯默意可知亡羊要是缘多岐逝从公游亦未迟聨杖跨海寻安期

龟堂

障日松棚正策功幅巾聊得受微风蝉声不断艹堂静潦水已归村路通拄杖闲行穿荦确孤云时见起巃嵸东阳醇酎无由到知负今年几碧筒【郭希吕吕子益两友岁馈酒今以故不至】

梦中作

试说山翁事诸君且勿哗百年看似梦万里不思家夜艾犹添酒春残更觅花却嗤勾漏令辛苦学丹砂

又

平羌江上月伴我故山来幽兴依然在浮云正尔开清秋才几日黄叶已成堆未醉江楼酒扁舟可得回

秋近颇有凉意

平旦面数箸晡时饭一杯枝梧长日过怅望早秋来圑扇寻诗写缁巾借様裁惟应水边坐待得市船回

夜坐中庭凉甚

银汉迢迢夜气澄都忘朝暮困蚊蝇月从东涌行空阔风自南来洗郁蒸渇解似尝仙掌露魂清如近玉壶冰谁知此际超然处不减庐山入定僧

东偏小室去日最远每为逃暑之地戏作五字

肃肃檐阴转泠泠笕水鸣高墉日气远方簟午风清渴爱飧浆美慵便葛屦轻新秋忽在眼结束问山程

野寺

僧壁题名半阙讹重来叹息屡摩挲林蝉欲断暮复急竹露如倾秋更多半俸渐偿賖酒劵故山已换钓鱼蓑西窗一看拈棋罢归去还忧烂斧柯

南堂杂兴

车马无声昼漏长野人与世已相忘屏除长物轩楹爽洗濯尘襟肺腑凉秋近平郊鸣鹳鹤日斜荒径下牛羊兴来欲唤筇枝去更尽铜炉一炷香

又

新凉一夜入郊墟晨起衣巾爽有余燕欲委巢雏尽去【燕有三生雏者及秋雏方去尽】扇犹在手意先疏题诗又满牛腰束采药常携鸦觜锄湖上从今风月好不妨随处命篮舆

又

蛩声每续蝉声起桐叶仍兼柳叶凋懒惰心情疏笔砚久长生计属渔樵鬋茅旋补东厢屋伐石新成北港桥物外高人来往熟等闲折简也能招

又

耄齿东归息故庐聊持顽健托乡闾未忘尘尾清谈兴常读蝇头细字书贫甚尚能耕有犊步轻那叹出无驴南堂又见秋风起卧看溪云自卷舒

又

犇走当年一念差归休别觉是生涯茆檐唤客家常饭竹院僧随自在茶【绍兴初僧唤客茶各随意多少谓之自在茶今遂成俗】禅欠遍参宁得髓诗缘独学不名家如今百事无能解只拟清秋上钓槎

又

十里城南禾黍村白头心事与谁论惰偷已坠先人训迂拙仍辜圣主恩病退时时亲蠧简兴来往往出柴门斜阳倚杖君知否收点鸡豚及未昏【村老人不能耕者以牧鸡豚为事村邻皆然】

又

年过八十更应稀又向清秋听捣衣一片雨来书幔黑数声钟断钓船归酒垆好事能焚劵虀瓮无情未解围?欲出门寻一笑故人零落叹畴依

又

北连大泽惊秋早东限连林觉晓迟数箸药苖留客话一炉松火约僧棋人间扫迹虽堪笑物外论心颇自奇有恨未偿犹绝叹青城交旧待多时

新秋往来湖山间

车似鸡栖舟似叶百里何曾劳步屧朝游樵风弄清泚暮泊石帆登岌嶪旅饭虽舂才脱粟僧羮无菜宁用挟归来村落未上灯除却御风无此捷

又

会稽山下樵风溪翠屏倒影青玻璃尤奇峭壁立千仭行子欲上无阶梯商山坐看紫芝老武陵无奈桃花迷人间得意妄自喜一哄怜汝真醯鸡

又

禹祠巍巍阅千代广殿修廊半倾坏屹然遗窆每摩挲石长苔侵字犹在去年已愧曳杖来今者更用儿扶拜聊持一酌荐丹衷衰疾龙锺神所贷

又

健席高樯梅市路朱桥绿树兰亭步儿时钓游略可记不料耄年犹此处渔歌相和苇间起菱船远入烟中去世间万事等浮云耐久谁如两芒屦

北崦

毒热惮轻出新凉寻旧盟西郊犹近市北崦渐谋耕松菊有佳色山林无俗情行行望绩火一点隔林明

小室逃暑

千顷菰蒲万里风渔翁散发卧孤蓬何如此室才寻丈常在冰壶雪窖中

秋雨中作

灯前剧论与谁同中岁朋侪亦已空行道敢希千载上会心聊付一编中雨侵坏甃新苔绿秋入黄林数叶红莫怪又生湖海兴此身元自是孤?

目昏有感

两眦眵昏八十余尔来触事觉空疏何由四目如苍颉读尽当年倚相书

幽居

一曲清溪带浅山幽居终日卧林间丹经在昔曾亲授死籍从今或可删人笑拙疏安淡泊天教强健享清闲秋来渐有佳风月拟与飞仙日往还

初秋即事

帘栊雨过不胜清秋气依依似有情高栋尚余双燕宿短莎先放百虫鸣挑灯?欲开书帙擘蟹时须近酒觵却愧邻家常作苦探租黄犊待寒耕

又

老来阅世苦匆匆又见流年入鬓蓬山径湿萤黏露艹井床病叶霣秋风邻翁每共藜羮味穉子能终汗简功造物于人元不薄未须抵掌叹囊空

山庖

新舂?䅉滑如珠旋压犁祁软胜酥更翦药苖挑野菜山家不必远庖厨

题道傍壁

晚境那禁岁月催幽花又见涧边开莫辞賸买旗亭酒恐有骑驴李白来

又

湖废财存十二三拍堤涨水尚如蓝吾庐隐翳初非意颇欲临流结艹庵

访野老

农事元知要细评野人有旧得寻盟林深未见果蔬地舍近先闻鸡犬声春水筑塘谋竭作阳坡卧犊约同耕老来常叹人情薄深愧今朝倒屣迎

书适

架竹苫茅屋数椽推开窗户即江天微饥未遽愁长日小疾何妨度厄年孤鹤入秋偏警露断山欲雨自生烟囊中妙法君知否买断清闲不用钱

忆蜀

忆昔西游日岷峨胜事繁题诗古柏庙载酒海棠园世故纷难料年光浩莫论所欣身尚健裋褐醉江村

生涯

生涯数畦菜心事一溪云樵担斜阳下渔歌静夜闻门无俗驾到厨有远泉分但了麹糵事功名乌足云

又

身世茫如梦门庭冷似冰逢迎卖药叟辞谢乞钱僧羸疾时时剧衰颜日日增人扶亦可出要是藉乌藤

又

旧业桑麻在颓龄耄耋过虞卿着书晚伏叟授经讹井上磨樵斫村东买钓蓑倾身营一饱自笑又蹉跎

又

残年端有几寂寞寄沧洲鸟宿千林暮虫鸣四壁秋风廊动砧杵月垅把鉏耰衣食随宜具何心复浪求

对食作

潦余多稼犹中熟种晚嘉蔬亦半收黄耳蕈生殊自喜白头韭长复何求比量傍舍惭温饱诵咏农书儆惰偷偶有一樽难独啜过门谁肯小迟留

晓思

昏昏断梦带余酲散发披衣坐待明城角吹残河渐隐海氛消尽日初生老农自得当年乐痴子方争后世名莫怪闭门常懒出即今车盖为谁倾

戏书

柳下人家枳作篱小姑不画入时眉纬车声出窗扉里正是新凉夜永时

梅市舟中作

漕渠北向小桥通渐入苍茫大泽中造物将无知我醉故吹急雨打船蓬

孤店【与儿孙迭五郎为淮西之行小饮民家是日云兴颇忧雨】

孤店门前千万峯酒浓不抵别愁浓明朝晴雨吾能卜但听兰亭古寺钟

过鲁墟先太傅旧隐

桑竹萧条带夕阳故居依约古河傍颓垣坏甃无寻处父老犹言学士庄

步月

鸥鹭论交有旧盟越山胜处着柴荆只思小阁焚香卧偶作长堤蹋月行湖阔烟钟来缥缈林疏渔火见分明店家已卖新𥬠酒一醉今宵似可成

拄杖示子遹

拄杖相从四十年交情耐久独依然西穷巫峡岷江路北抵岐山渭水边早已归休弄泉石老犹缓步历风烟会同钵袋并禅版付与儿孙世世传

读道书

一境有神龙岁不畏枯旱为国常得贤百世不可乱吾读黄老书掩卷每三叹正使未长生去死亦差缓如何不自力白首犹漫漶友朋死略尽日月难把翫岂无独往愿儿孙苦羁绊安得葛与陶相从明此段

秋日睡起

白露已过天益凉练衣初覆篝炉香天其闵我老且惫付以美睡声撼墙离骚古文傍倦枕砥柱巨刻悬高堂睡余一读搔短发万壑松风秋兴长

书意

屋漏徙我床窗破补其罅衣穿傲狐貉食淡忘脍炙人生老可哀百事就衰谢我喜在得归味美如啖蔗虽云茅茨陋岂不贤传舍儿能牧鸡豚身自种桑柘市垆酒易賖邻厩驴可借睡任门生嘲醉无官长骂见书眼先闭惰懒亦自赦却后五百年林间作佳话

寄题龚立道昆山栖闲堂

我居山阴古大泽出门尚恨风烟迮欲求旷快舒眼力梦中去作栖闲客栖闲主人计不疏万卷读尽家藏书平时不喜入城府况肯自屈承明庐听鸡束带谁不尔明时可仕君独止不妨借地作园林买山岂是巢由事【园庐皆借地营之】

秋雨书感

新舂赤米摘青蔬一饱从来不愿余门外久无温卷客架中宁有热官书浊醪未废时时歠短发犹须日日梳自笑少年风味在满川烟雨正愁予

又

晨起开门雪满簪东岗一径得幽寻断云残雨岁华晚丹实碧花秋意深林下己悲身老病人间犹与俗浮沈床头小瓮今朝熟又唤邻翁共浅斟

弄笔

少学文章竟不成暮年腕弱字欹倾抽毫欲下还休去棐几空怜似砥平

睡觉作

世言黄帝华胥境千古榛荒孰再游但解消揺化蝴蝶不须富贵慕蚍蜉

又

邯郸梦事岂关身未熟黄粱迹已陈输与乌衣老铃下日中睡觉一颦伸

秋思

露浓压架葡萄熟日嫩登场?䅉香商略人生如意事及身强健得还乡

又

三三两两戏鱼行香饵才投去若惊寄与扁舟五湖客只当远引过平生

又

一篇旧艹天台赋六幅新传太华图占尽人间清绝事紫藤香起竹根炉【藤香近出庐山】

又

村南村北鹁鸪鸣小雨霏霏又作晴拂枕欹眠不成梦却拖藤杖出门行

又

出门东行复西行处处人家打稻声小瓮秫醅虽未熟后园楮蕈已堪烹

又

看云庐阜屏风叠采药嵩山冠子峯行尽四方心未快不如一櫂醉吴淞

又

桑竹成阴不见门牛羊分路各归村前山雨过云无迹别浦潮囘岸有痕

又

邻砧落日数声残汀树秋风几叶丹冉冉清愁来不断无方能使酒肠寛

又

老子斋居罢击鲜木盘竹箸每随缘邻僧不用分香钵莲芡犹堪过半年

又

存神止虑自长年黄老遗书汉尚传妙语虽传人不省却从丹灶觅神仙【汉武帝赐平津侯诏曰君其存精神正念虑辅助医药以自特祁侯与杨王孙书曰愿存精神省思虑进近医药厚自持其语悉同疑出于黄老遗书至汉尚传也】

秋来苦贫戏作

闭门高卧养吾真说着生涯笑倒人奴闵囊空辞雇直婢愁?冷拾炊薪羮能有糁犹为泰地到无锥始是贫一饭不妨支一日读书常愧聒比邻

晚晴

雨余残日入疏篱变化相椉乃尔奇千嶂暮云收尽后一年秋暑洗空时如山酒劵不相贷隔巷衣砧如许悲?欲出门纾滞思交亲零落与谁期

对月

远客厌征路流年逢素秋不知今夜月还照几人愁

又

艹艹治杯盘三更月露寒茆檐虽隐翳终胜客中看

出近村晚归

松枝代如意𦈌布制单衣出每沾晨露归常送夕晖野花当路发沙鸟背人飞到舍灯初上茅檐闻踏机

又

苦雨秋将晚羁愁酒易醺百年终腐骨万事尽浮云果熟多猿嗛林疏过鹿群亦思书触目老懒不成文

晚秋

鸡声喔喔频催晓木叶飕飕已变秋忧患纵多终强项饥寒未至且优游老罴尚欲身当道乳虎何疑气食牛【时黑孙方生半年】但有一愁消未得大儿白发戍边头

犬鸡

小犬一何警日夜吠篱落老鸡则不然平旦方喔喔勤惰各其性于我何厚薄糠粞一施之且复慰寂寞

卖药翁

老翁如我老卖药以代耕得钱付酒家一毫不自营浩歌和邻叟苦语诲后生我欲为作传无人知姓名

书里中事

事近接耳目诞信良易知颇疑有定数一惑不可遗坐视非所安忠告反取疑虽抱愚直意妄发悔曷追

书室杂兴

秋水浅出滩秋叶落成阵方喜风露清已叹霜霰近衰疾虽向平不死亦堇堇灯青地炉冷吾学其少进

又

衣多藏之笥食余积之囷我享既有限富亦岂胜贫布褐本自温笋蕨固已珍君看梁伯鸾寄食终其身

又

老眼观细书纷然黑花坠不如袖手坐嘿诵旧所记但恨志弗强编简颇失次后身作书生努力究此事

又

学书五十年其进不及寸未能践绳墨况敢说豪健虽然亦有用尚足博麤饭开学教牛经坐市写驴劵

秋感

瘦尽腰围白尽头悲蛩声里落梧楸短檠且慰经年别竖褐犹怀卒岁忧天地无私嗟独困风霜有信又残秋顽躯安得常强健更倚东吴寺寺楼

秋夜

秋色满江干江枫已半丹身闲诗简淡道胜梦轻安偃蹇怜腰折清癯鄙面团何妨杵衣夜又见岁将残

又

落叶鸣遥夜啼螀送暮秋不知何许笛故作此时愁青海三年戍黄旗万里侯何如石帆下烟雨钓沧洲

劎南诗稿卷七十二








卷七十三



钦定四库全书

劎南诗稿卷七十三

宋　陆游　撰

秋日村舍

会稽城南古大泽霜晴水落烟波迮寒风萧萧凋榉柳暖日晖晖秀????麦传闻新诏募新军复道公车纳群策忠诚所感金石开勉建功名垂竹帛

又

川云惨惨欲成雨宿麦苍苍初覆土芋肥一本可专车蟹壮两螯能敌虎村村婚嫁花簇檐庙庙祷祠神降语儿孙力稼供赋租千年万年报明主

村游

闭户苦无憀行行不觉遥人稀废古井水退筑新桥野店听山雨僧厨馈药苖湖中有高士折简恐难招

吴歌

胜负两蜗角荣枯一蚁窠人情苦翻覆吾意久蹉跎困睫凭茶醒衰颜赖酒酡坐人能听否试为若吴歌

秋感

扶杖龙锺迫耄期江湖木落更堪悲醉中光景似得志梦里朋侪如少时落笔龙蛇仲蒙帖【芮国器一字仲蒙】满怀风月季长诗前朝名胜凋零尽百岁关心只自知

又

圣世优容许乞身归来犹幸齿齐民渔家那有悬车地蔬食何施祝鲠人獠婢临溪漂衣絮蛮童扫叶续炊薪生涯如此仍秋暮赖是从来惯处贫

绍兴辛未至丙子六年间予年方壮每遇重九多与一时名士登高于蕺山宇泰阁距开禧丁卯六十年忧患契阔何所不有追数同游诸公乃无一人在者而予犹强健惨怆不能已赋诗识之

故里登高接隽游即今不计几番秋一樽尚与菊花醉万事不禁江水流薄命虽多死闾巷逢时亦有至公侯若论耄岁朱颜在穷逹皆当输一筹

结茅

结茆湖曲两三间客少柴荆尽日关挿架图书娱晚暮满滩鸥鹭伴清闲壁龛吴晋千年字【斸地得吴永安晋太康中古砖】窗纳蓁稽万叠山自怪坚顽推不倒时来临水照苍颜

老健

年垂九十身犹健竹屋荆扉不厌低挈榼自沽?巷酒拥衾遥听别村鸡家添豚栅还堪赋路认牛栏每不迷惟恨穷秋开霁少晚来小雨又成泥

幽居即事

壮岁本亡奇颓龄又及斯极知身有几惟是醉相宜烧艹温新犊编篱护伏雌谋生未忘念笑语路傍儿

又

晚日照茅茨西风吹接?贫思止酒易老悔养丹迟斸地秋畦药焚香夜揲蓍呼儿具舟檝吾欲上湘漓

秋晚书感

牺象初心岂愿才沟中虽断不须哀吾生自信云舒卷客态谁论燕去来夕露正看沾艹棘晨霜已见落楸槐耄年闭户真无憾葑火更阑熟芋魁

小市暮归

爱酒行行访市酤醉中亦有穉孙扶林梢残叶吹都尽烟际孤舟远欲无野饷每思羮苜蓿旅炊犹得饭雕胡青山在眼何时到堪叹年来病满躯

寓叹

日夕羊牛下月明乌鹊飞林林皆有托贸贸独安归疾痼方求药秋高未制衣岷峨不遂隐更恨昔谋非

又

交世非初志谋生又绝疏家贫思辟谷人忌悔知书门异回轩巷椉无秃尾驴老顽君勿怪万事有椉除

又

短发不禁搔纾悲赖浊醪潦收溪濑急木落寺楼高善饭余何欠看云亦足豪今朝有奇事江浦得霜螯

题僧庵

细路穿云坞危桥渡野塘人稀土花碧屋老瓦松长忧患双蓬鬓装资一布囊焼薪藉余暖今夜有新霜

哭季长

岷山剡曲各天涯死籍前时偶脱遗三径就荒俱已老一樽相属永无期寝门哀恸今何及泉壤从游后不疑邂逅子孙能记此交情应似两翁时

又

我荷锄时君赐环君归我复造清班无由促席暂握手每得寄声聊解颜造物不令成老伴着书犹喜在名山【季长晚着书数百卷】半年仅得陈莼鲫白首临风涕自潸

魔境作颇思远适赋此自遣

夜夜燃灯旦旦香修行老尚坠微茫斋居自许尘心尽遇事方知业力强两屦生云入灊皖孤舟载月上潇湘道人行李君母笑惟是蓍筒与药囊

枕上

窗纸萧萧印月痕数声新雁过江村孤愁不与梦俱断羸老岂知身尚存世事万端归蠧简秋风百感集清樽荷锄家圃知何憾犹胜生求入玉门

读豳诗

我读豳风七月篇圣贤事事在陈编岂惟王业方兴日要是淳风未散前屈宋遗音今尚绝咸韶古奏更谁传吾曹所学非章句白发青灯一泫然

北窗

半世蝉嘶坐北窗耄年依旧守残缸买书安得黄金百觅句如求白壁双老气尚思呑梦泽壮游曾是钓巴江寒生事业秋毫尽笔力终惭鼎可扛

小圃醉中作

摇落园林探借春耄期诗酒肯输人狂时湖海犹嫌迮达处羲农亦未淳木叶蔽身如盛服藜羮加糁即常珍巢由尚隐唐虞代漫道桃源是避秦

秋冬之交杂赋

蓬户终年闭灵台一事无贫犹能自活衰未藉人扶儿学无歆异孙啼有启呱东邻麹道士折简也能呼

又

霁日收残霭微霜作早寒桐凋无宿叶水退出新滩室小才容膝门低每触冠平生只此是何物动忧端

又

避俗嫌林浅安贫觉屋寛地炉烧葑火土榻藉蒲圑稚子夸藜糁高僧辍芋残霜寒固难出不怕笑蹒跚

又

岭下晨炊黍津头暮系船寒潮呑别浦老木惨苍烟市徙新山步耕侵古庙堧闲人不蓄帻散发醉江天

又

雾雨林塘晚风霜聚落寒衣冠存简朴农圃备艰难舂簸????供饵蒸炊豆作团此心如古井无地起涛澜

又

碓舍临寒水渔舟弄夕霏乌将九子过雉挟两雌飞浮世萍无蒂流年弩发机常思南郑日县驿跨骡归【汉中西县村落下临让水景物颇似吾乡】

海山

补落迦山访旧游庵摩勒果隘中州秋涛无际明人眼更作津亭半日留

饮村酒

湘浦骚人咏啜漓黄州饮湿又增奇纷纷坐客评清浊我已昏然睡不知

观诸将除书

百链刚非绕指柔貂蝉要是出兜鍪得官若使皆齐虏对泣何疑效楚囚

扪腹

身如椰子腹瓠壶三亩荒园常荷锄着万卷书虽不足容数百人还有余

醉歌

却日莫挥戈君当听我歌花残狂有限酒熟闷无多生理凭长镵幽情寄短蓑江湖秋万里未死且婆娑

自叹

恶杀常根食安贫但缊袍消揺敢言达简默本非高入剡逢飞雪游吴看怒涛平生笑渔父苦语劝𫗦糟

村翁

不入城门三岁余亦无车马过吾庐食常羮芋已忘肉年迫盖棺犹爱书处处叩门寻醉叟时时临水看游鱼半生名宦终何得作个村翁计未疏

不寐

一竿江渚寄沈冥衰疾侵凌失鬓青困睫日中常欲闭夜阑枕上却惺惺

书志

平生不喜作鹏搏常伴寒螀语夜阑一椀淖糜支日过数椽破屋着身寛衰残虽已叹垂白忧患未容侵渥丹后五百年吾话在笑君虚坐几蒲团

东偏纸阁初成

蚍蜉占雨解移穴蟋蟀畏寒先近床我亦聨屏为燠室一冬省火又宜香

小竖醉

漫道樽中酒不空歌呼谁解和衰翁可怜小竖如猱玃却有平阳吏舍风

杂兴

寸阴可惜子所知尺宅治生今未迟虚费年光作闲事人间信有白头痴

又

尧舜桀纣皆腐骨王侯蝼螘同邱墟麦苖覆块鸠唤雨常恨无人同荷锄

又

一春妍暖无多日八十康强有几人学不名家空自苦路边醉倒却关身

又

诗人肝肺困雕镌往往夀非金石坚我独适情无杰句化工不忌遣长年

示儿孙辈

昔忝诸生后初非一世豪但希乡有秩敢望郡功曹敛版宁为辱扶犂亦足高儿孙勿妄想底处不徒劳

杂赋

养疾清溪曲风林几着霜细书如助懒薄酒不成狂老叹朋侪尽闲知岁月长柴门偶一出倚杖立斜阳

又

孤学违流俗危机历畏途逢人增戃恍看镜失肤腴闭户书围坐移灯影向隅空怀四方志泯默死东吴

又

家业贫原宪年龄老伏生但悲鸾独舞那羡雁能鸣酿酒秋常醉驱牛夜亦耕此身当自贵勿用作投琼

又

?固不如贱狂应未胜痴闭门真已矣命驾欲何之碧缕生香袖清漪涨砚池是中有佳处不觉昼阴移

又

海上鱼盐聚烟中鸡犬声耕农叱牛去醉叟策驴行敛薄民差乐烽消盗略平悠然憩松下我亦有幽情

又

栉发晨兴后寛腰午饷余讲明穷理学雠校养生书倚杖听啼鸟临池看戏鱼怡然又终日底事解愁予

幽居

人间岁月苦骎骎白首幽居不?深懒爱举杯成美睡静嫌对奕动机心山村野渡双芒𪨗夜雪晨霜一布衾不到匡庐三十载梦携巾钵上东林

连日作阴颇有雨雪意

十分历日过八九徂岁迫人殊可惊霜木萧萧临古道雪云惨惨冒高城山头噤雀无生意水面饥鸢有堕声?压新醅供旨蓄从今次第问春耕

山房

四纪移家剡曲傍自茨生艹作山房寒侵夜艾知霜重行遍天涯觉梦长戒婢无劳事钗泽课奴相率补陂塘无衣已免豳人叹数箔春蚕岁有常

梅市暮归

老境惟闭门不与事物接时逢佳山水尚复快登涉山程策小蹇水泛揺短楫今兹税驾地佳事喜稠叠云生湿行縢风细掠醉颊旅羮芼玉糁僧饭敷白?葑火煨芋魁瓦甑炊豆荚经行出幽圃怀抱颇自惬枯篱络丹实深涧堆黄叶白云横谷口绿筱穿山胁还家宁迫暮取路羞径捷何当倚蒲龛一坐十小劫

法云寺

法云古兰若西走【奏】钱塘路帆影梅市桥人语柯山聚吾家昔为邻来往无晨暮十世三百年散徙非复故修廊与广殿亦已化烟雾经营久不倦大体始略具钟鱼以时鸣轩槛有幽趣中庭扫芜秽断碣起颠仆老我绝世缘随身惟两屦愿言治北窗寂寞同子住

郊居

郊居本宴如触事自多感况当摇落时云重天惨惨路穷非通途地偏无远览残芜连古道槁叶满幽坎老来厌了了万事付黮暗地炉炽生柴唤客烹荠糁

作雪不成独咏

淡日朝穿雾浓云夜护霜风声空浩荡雪意愈微茫棐几闲临帖铜炉静炷香悠然践残岁不是傲羲皇

闻雁

蜻蜓浦中闻雁声寒侵裋褐客愁生忽思大散关头路雪压蒙毡夜下程

泛舟至蜻蜓浦小泊渔村

醉泛蜻蜓浦哑咿一橹声陂塘秋水瘦墟落暮烟生野店曾留醉樵翁不记名相逢虽惘惘怀抱已先倾

散策门外邻叟怪其瘦

八十衰翁力既愆强扶藤杖出门前朝晡恃粥何劳叹齿脱牙摇已数年

书警

束带接一客伸纸报一书未为甚疲劳已觉不枝梧惟有褏手坐俨然如斋居尚惧精神衰药石以自扶

又

情欲虽害人要是自惑溺吾观日用事饮食真勍敌乃知匕箸间其祸甚衽席堂堂六尺躯勿为口腹役

园中

残菊无复花游蜂抱枯丛我老复多疾寄迹穷巷中开门无客至安取樽不空夕阳挂高树此日还匆匆

冬晴行园中

冬温光景如春妍暮年强健胜壮年手推园门拂石坐岂暇为客思无毡残芜未死更郁郁晚菊欲槁犹鲜鲜闲愁正得酒弹压此夕预知当熟眠

又

桔橰灌蔬固已非竹笕浇花宜见讥杏繁梅瘦种性别一气生杀均天机细推物理孰不尔搏风未可嘲卑飞君其置之且共酌白酒方熟黄鸡肥

怀青城旧游

宦途到处不黔突惟有剑南縻岁月屡游老泽苍玉嶂疑是虚皇白银阙松肪捣𪎊具晨餐槲叶作衣胜裋褐泥饮不容繁杏落浩歌常送寒蝉没水边洞口适有遇握手一言换凡骨少陵老子未识真欲倚黄精除白髪

晩立

倦凭小竖立柴门残角疏钟欲断魂伤雁养翎依荻浦渡牛浮鼻望烟村壮心已觉随年往孤学何由与俗论数点雨声催返舍小窗灯火对壶飧

志喜

雪鬓萧萧九十翁短檠犹喜策新功斵轮自得不传处治水本行无事中山市儿童随小蹇江村烟雨宿孤篷更知衰疾从今减万里尘清蜀药通

穷居

仕宦初何得穷居半士农清宵叔夜鍜平旦伯鸾舂马磨犹支日牛衣亦过冬湖中有啸父何计得相从【湖中隐士月夜棹舟其疾如飞并湖有闻其啸歌者】

冬暖园中萱艹蓊然海棠亦着花可爱作路浚井皆近事也

暖景变严冬谁知造化功少留萱艹绿探借海棠红筑路横塘北疏泉小岭东欣然得佳处忘却岁将穷

即事示儿辈

今岁霜迟殊未寒篱东鸟桕叶才丹病轻渐喜免求药老甚难夸能据鞍邻舍僧贫分米少酒坊人熟督钱寛晚来笑向儿孙说且得无生一话团

小雨颇寒

冬温初喜一寒新纸阁?炉养病身残雨已收犹点滴断云欲散更轮囷衣裳可典宁留笥口腹虽馋肯累人一事明朝差似乐探梅闲岸接?中

题舍壁

身寄蜗牛庐手持科斗书尚憎驽恋栈肯羡鹤乘车富贵何加我山林亦宴如年来常去杀不叹食无鱼

又

艹没孔明庐尘流倚相书家居四立壁出驾独辕车穷达本无择死生良自如镜湖三百里处处侣禽鱼

仲冬书事

边头无警少铃声病得新霜亦已平赤脚听蛩勤夜绩苍头租犊待冬耕发奁双兔骈头卧溢榼芳醪彻底清里巷纷纷夸节物春盘傩鼓渐关情

醉舞

渭城朝雨不须歌烂醉江头舞短蓑自是先生眼根钝夭狐伎俩本无多

思蜀

白帝城边八阵碛青城山下丈人祠英雄不生仙又去零落艹间多折碑

又

蜀庄鸣飞隘九区超然岂止山泽癯荒台古井无处所行子但觅房公湖

次韵李季章参政哭其夫人

飞盖传呼入省门依然残梦浣花村遥知最是伤心处衫袂犹沾扫黛痕

又

焚香黄阁退朝归道话时时正要提九十老翁缘底健一生强半是单栖

又

万里毡车入凤城岂知遽已迫斜曛似闻后院思遗爱掩涙人人说小君

又

佛供斋僧冀万分幽明路绝竟难论若为可慰重泉念触事平心无怨恩

又

焄蒿一去杳难知数纸遗书手自披切勿轻为归蜀梦竹枝忍复听吾伊

又

害道无如徇爱嗔养生尤要啬精神祝公少置空闺忆天下安危在此身

又

富贵思归岂坐迃岷山种芋已成区独归它日公无憾天际烟帆与石俱【李公买石甚富将载以归】

试笔

人间元无第一手万事端如屈伸肘但能看破即超然何代商山无四叟老民自视中何有倾身经营一杯酒此外管城差可人相从且作明窗友

屠希笔

屠希一笔价必千绍兴初载海内传高皇爱赏登玉几求书蚤暮常差肩一朝希死子孙弱岁久仅可售百钱宣城晋陵竞声价外虽甚饰中枵然鸣呼世事每如此使我太息中夕起

寒夜吟

仕宦孰不愿美官无如两䏝耸耸寒可怜误信纸上语至死功名心未阑肮脏得倚门矍铄犹据鞍何如百年中尽付一渔竿布襦可以度雪夕麦饭可以支朝餐但知禅龛着身稳莫和诗人行路难

记梦

衣绅飘举发飕飕一鹤聊为太华游每过名山思小憩天风浩浩不容留

霜夜

月淡霜清夜漏迟踈钟杳杳度南陂灯残有恨欲谁语鸡老无声如我衰使入蜀川方在道书传淮浦定何时若为可遣闲愁得独拥寒炉爇豆萁【时方附蜀中便舟寄书张季长家又未得古夀书每关怀】

又

土床纸帐卧幽寂枕上细听城上更榾柮焼残地炉冷喔咿声断天窗明风霜欲透艹茨屋盐酪不下荠糁羮犹恨扶犁老无力向来枉是请躬耕

岁暮

岁暮风霜惨村深草棘稠力衰行每蹇衣薄鼻多鼽久矣当长往悠然尚小留儿童报炊熟得饱且忘忧

与野人散策门外

春意侵寒律川云结夕阴闲人了无事邻叟偶相寻废沼萍黏块孤村雀满林世间真梦耳何物可关心

十一月十一日夜闻雨声

入冬殊未寒尘土冒原野沟溪但枯蓱不闻清湍泻今夕复何夕急雨鸣屋瓦岂惟宿麦长分喜到菜把明朝开衡门想见泥溅踝丰年傥可期击壤歌豳雅

自述

怡然气貌渐还婴淡饭麤裘过此生尽道无方能缩地梦中夜夜上青城

又

齿卼复牢能咀嚼足挛渐愈可跏趺短檠非复衰翁事且与儿孙共地炉

岁暮老怀

粥美忘流歠灯孤伴独吟衾寒知夜艾身痛卜天阴薪炭常忧绝杯觞不厌深故人今已矣三叹有遗音【谓季长也】

书况

垂白渭南叟深居湖上村贫知蔬食美闲觉布衣尊琴谱从僧借茶经与客论探梅来直步沽酒到偏门细织笼安鹤频求果饲猿旧书编未绝犹足教诸孙

剑南诗稿卷七十三








卷七十四



钦定四库全书

劎南诗稿卷七十四

宋　陆游　撰

书道室壁

余生天地一飞蓬学道年来似有功习气扫除空劫外精神澡雪隐书中种瓜谿父时时见卖药壶公处处同莫谓与人缘苦薄相随拍手有儿童

书志

蓬矢桑弧射四方岂知垂老卧江乡读书虽复具只眼贮酒其如无别肠疋马扬鞭游鄠杜扁舟捩柂上潇湘自悲此志俱难豁且复狂歌破夜长

雪夕

目视??左耳聋吾衰略与?人同移灯自看竛竮影取酒时浇礧磈胸东郭稍能师顺子北山未敢笑愚公空村雪虐风饕夜袖手悠然政策功

书枕屏

西域兜罗被南番笃耨香惯眠三犬曰不识五更霜

又

心若冰将释貌如儿未孩青城上官叟时入梦中来

又

甘菊缝为枕疏梅画作屏改诗眠未稳闻雪醉初醒

又

星斗阑干晓窗扉昽聦明金门与茅店一种是鸡声

二友

?储名酒待梅开净埽虚窗候月来老子幽居得二友人间万事信悠哉

寄五郎兼示十五郎

八十九十老可惊白髪森然憎镜明身当游岱尚少驻书欲藏山殊未成大儿为国戍绝塞季子伴翁亲短檠古人已矣不可作夜阑抚几叹平生

邻曲相过

邻曲集山家相看一笑哗扶行足踸踔半落齿槎牙农圃乖生理风霜感岁华老来情话少更尽此瓯茶

东窗

腊近寒何薄秋衣着尚宜年光祈雪见节物卖灯知川日初沉后楼钟欲动时东窗对儿子聊与细论诗

晓寒

落月?山口浓霜倒菊樷青毡压衾?软火满炉红起晚书亏课愁多酒策功杜陵如?否谁与问征鸿

小雪

檐飞数片雪瓶挿一枝梅童子敲清磬先生入定回

书感

梦里逢无咎天涯哭季长吾生亦有几且复钓沧浪

家酿颇劲戏作

千古英雄骨作尘不如一醉却关身鼎来虽恨王陵戅熟味方知孟子醇试问浩歌遗世事何如酣枕养天真竹林嵇阮虽名胜要是渊明最可人

食荠糁甚美盖蜀人所谓东坡羮也

荠糁芳甘妙绝伦啜来恍若在峨岷莼羮下豉知难敌牛乳抨酥亦未珍异味颇思修净供秘方常惜授厨人午窗自抚膨脝腹好住烟村莫厌贫

杂兴

锄草春愈茂养草秋亦衰不如两置之荣悴渠有时

又

栖鸡未旦鸣粒食固宜报林鸟何预人哓哓欲谁告

又

硕果坠池响鱼队散无迹空弦可落?此事盖自?

又

涤砚欲其洁磨镜欲其明愿君试思之与已孰重轻

幽情

免归又破六年闲每寄幽情烟水间清镜不藏新白髪芳樽犹惜旧朱颜一编蠧简心空在百瓮寒虀债未还莫为岷峨劳梦想故乡随分有名山

醉歌

不痴不聋不作翁平生与世马牛风无材无德痴顽老尔来对客惟称好相风使帆第一筹随风倒柂更可忧亦不求作佛亦不愿封候亦不须脱裘去换酒亦不须卖劎来买牛甲第从渠餍梁肉貂裘本自出兜鍪燮理阴阳岂不好才得门管晴雨如鹁鸠辛苦筑垒拂云祠不如吟歗风月登高楼尔作楚舞吾齐讴身安意适死即休

霜冷

梅花消息动江边渐见新春换故年莫道孤翁心似铁夜来霜冷透青毡

读书杂言

书亦何用于世哉圣人之言如造化巍巍地辟而天开渊源虞唐至周孔黄河万里崐仑来天不使诸儒为战国血又不使六艺为亡秦灰豁如盲瞽见皦日快若聋聩闻春雷挿空泰华起突兀垂天云汉森昭回奈何后世独不省顾舍夷路趋卭郲不知开眼蹈覆辙乃欲归罪车轮摧福有基祸有胎一朝产祸吁可哀

东岭

云罅漏斜日驾言东岭行鸦翻半天黑鹭起一川明小立照沟水欲归闻角声君看浮世事何处异棋枰

书戒

我幼事父师熟闻忠厚言治身接物间要使如春温鞭扑不可弛此语实少恩但能交相爱余亦何足论家贫赖奴婢炊汲与譍门余力具茗药夕饭或至昏有过尚当贳况可使烦冤出仕推此心所乐在平反宁坐软弱废促驾归丘园吾老死无日作诗遗子孙

书斋壁

烟水云山千万重散人名号继吾宗买雏养就冲霄鹤拾子栽成偃盖松父老年年同社酒儿孙世世作春农晚窗睡觉添幽事卧听兰亭古寺钟

雪意

风吼江郊雪意浓云如两阵决雌雄山寒酒过平时量窗黑书亏半日功闲话更端茶灶熟清诗分韵地炉红不须遽觅华胥路更俟天花落坐中

山房

何处合题诗山房病起时晨光鸟先觉春信柳偏知陋学勤何益虚名悔可追布衾新絮?惟与睡相宜

晨起

勋业文章谢不能生涯分付一枝藤身同湘浦孤舟客心羡庐山下版僧倦枕厌闻窗外雨残膏犹在壁间灯草芝要及清晨服深愧蛮童为扣冰【草芝丹眉山史载之学士方】

两?

两?东西来合群以南翔镜湖接天台海阔天茫茫冥飞远矰弋长路谙冰霜君看此气象岂复谋稻粱正尔下杜陵已复掠潇湘超遥万里程燕雀安能量

书文稿后

上蔡牵黄犬丹徒作布衣苦言谁解听临祸始知非

题唐执中书楼

吾州唐子他州无闭户偏读家藏书志气颇闻已山立神仙固自多楼居终日坐忘对燕几有时出游骑蹇驴人生如此自可尔勿羡新贵高门闾

岁晩

云暗郊原雪意稠天公似欲富来麰布衾岁久真如铁讵敢私怀一己忧

又

不学空门不学仙端居胸次自超然绦人甲子君休问新岁吾儿本命年

又

戒杀家庖罢馈鱼病脾亦复禁寒?莫惭邻里嘲枯淡出甑香粳玉不如

又

小岫嶙峋炷宝熏卷书闲对一窗云?声勿向天边过起立中庭看断群

又

小坞梅开十二三曲塘冰绽水如蓝儿童鬬采春盘料蓼茁芹芽欲满篮

又

久矣功名不上心亦无心要老山林鹿门采药悠然去千载庞公是赏音

雀啄粟

坡头车败雀啄粟桑下饷来乌攫肉椉时投隙自谓才苟得未必为汝福忍饥蓬蒿固亦难要是少远弹射辱老农辍来为汝悲岂信江湖有鸿鹄

老翁

老翁睡少知遥夜贫士衾单怯苦寒闷里不嫌村酒薄瘦来偏觉旧衣寛篱门遇健时能出书卷乘闲亦取看深愧野人怜寂莫放锄相唤共朝餐

寄子虚

人生恨无年我老已烂熟退耕镜湖上风雨有茅屋事君阙补报得此不啻足余年尚几何袅袅风中烛大儿戍塞垣驰马佩矢箙去家千余里辛苦就微禄书来续三纸语悲不忍读遹弟在我傍亦复泪溢目门户嗟日衰持守赖家督雪云暗淮天念汝方露宿

杂咏

少日狂疏触怒嗔每缘忧患丧吾真晚收咄咄书空手却作腾腾任运人

又

得过一日且一日安知今吾非故吾褏手明窗读周易不辜香飰一斋盂

又

松肪燎火满炉红罂粟煎汤到手空试问斋居守丹灶何如醉卧听松风

又

旧闻五岳多灵药晩遇高人得秘文梦境此身常是客几时归卧华山云

晓起折梅

织女斜河漏已残长庚配月夜将阑小桥幽径无人见折得梅花伴晓寒

累日浓云作雪不成遂有春意

酿雪经旬竟不成一霜却作十分晴云埽岫穴千峰立?入郊原万耦耕菖叶离离丰岁梅花眷眷故人情道傍孤店新醅熟已有幽禽一两声

晚晴出行近村闲咏景物

雪云吹尽木阴移正是先生曳杖时老?行将新长犊空桑卧出寄生枝医翁莫过囊探药筮叟晨占手布蓍谁谓人间足忧患未妨古俗自熙熙

道室戏咏

道身隐太华壮岁客青城采药何辞远烧丹久未成传生已醉死韩子得狂名犹有残诗在他年遗后生

书感

人生百忧坐一官况与群飞接羽翰两具吴牛给畊足三间茅屋着身寛焄蒿凄怆曾不免简俭寂默差可安康庄坦坦不整驾可怜平地生涛澜

又

舞非得谱拍拍错行未知津步步危劫石消磨会当尽太行突兀乃可移清晨瓦釜煮藜粥遥夜地炉烧豆萁此中正自有佳处区区外慕宁非痴

又

茅檐住稳胜华屋芋糁味甘如大烹静观万事付一默埽空白髪非黄精丈人祠西鹤传信小姑山前鼍报更兴阑却挥短棹去晓渡清伊听玉笙

腊月

今冬少霜雪腊月厌重裘渐动园林兴顿寛薪炭忧山陂泉脉活村市柳枝柔春?吾何患嘉蔬日可求

雪作

今年冬?异常时造物收功乃尔奇平野勿着吹雪片清池俄复结冰凘飞蝗埽地无遗种瑞麦连云有两岐想见市楼增酒价?居袖手叹吾衰

即事

云本无心木不材平生得丧信悠哉钓鱼每过桐江宿卖药新从剡曲回山圃莴蔓晨灌溉地炉芋栗夜燔煨人情万变吾何预笑口何妨处处开

或遗以两大瓢因寓物外兴

槲叶为衣草结庐生涯正付两葫芦名山历遍家何有尘念空来梦欲无野鹤巢云元自瘦涧松埋雪定非枯悠然但觅高楼醉何处人间无酒徒

岁未尽前数日偶题长句

老向人间迹转孤参差烟火出菰蒲数畦绿菜寒犹茁一勺清泉手自?谷贱窥篱无狗盗夜长煖足有狸奴岁阑更喜人强健小草书成郁垒符

又

裋褐萧萧一幅巾明时乞与水云身平生不售屠龙技投老真为种菜人釜粥芬香饷邻父阑猪丰腯祭家神联翩节物惊人眼傩鼓停檛又见春【腊月八日以粥相馈北俗也蜀人豢猪供祭谓之岁猪】

又

栟榈小弁野人装八十三年旧话长真笑形骸无藉在本知生世不牢强茅檐啼鸟初相命烟渚归鸿渐着行想得城中盛冠盖家家来往荐椒觞

又

风号四野云如墨徂岁消磨不满旬瑞雪便应平地尺野梅又报一年春长河断渡冰将合古寺题诗手为皴僵卧闭门行路绝安知今代独无人

又

渐近新年日愈长不辞扶病举椒觞了无一事干灵府只合终身住醉乡鬬饤春盘儿女喜捣簁腊药婢奴忙蜀州白首犹痴绝更为梅花赋断肠

余得芦竹拄杖于舍傍民家似芦非芦坚劲轻滑色如栗玉入手错然微有声它杖莫及作五字唐律记之

轻坚芦竹杖入用自龟堂挺节冰霜后论交岁月长心空无宠辱时异有行藏老病登临少何妨日倚床

八十四吟

新岁八十四自宜形影孤睡凭书摈相愁赖酒枝梧儿问离骚字僧传本草图孰言生计薄种芋已成区

又

七十人稀到吾过十四年交游无辈行怀抱有曾玄饮敌骑鲸客行追缩地仙城南春事动小蹇又翩翩

岁莫

书房偷得蜗庐様仅仅能容老病身纸被蒙头方坐稳却愁转眼又新春

又

浅色染成官柳丝水沉熏透野梅枝客来莫怪逢迎懒正伴曾孙竹马嬉

又

挹泉石鼎煎崖蜜火铜炉炷海沉一坐便应论十劫不知岁月去骎骎

又

久衰岂是见人时健忘偏于养性宜啖饭着衣常苦懒为谁欲理一团丝

又

燕脂斑出古铜鼎弹子窝?湖石山老去柴门谁复过天教二友伴清闲

又

少慕浮名百种痴老知世事尽儿嬉从今春困不须卖睡到日高三丈时

书感

襁负客淮颕髧髦逢乱离中原遂乖隔北望每伤悲泛渭题新赋游嵩续旧诗死生虽异世此意未应移【泛渭赋游嵩诗见白欧二集】

书适

细读养生主长歌归去来山僧借水品溪父送琴材病退稀求药身闲日探梅今宵喜无寐下有书回

学道

学道知专气尊生得养形精神生尺宅虚白集中扃出岫孤云静凌霜老柏青晨兴取涧水漱齿读黄庭

舟中作

东浦菰蒲合南庄桑柘繁【皆村落名】潮生无断港寺废有颓垣籴米寻山步移舟泊水村野人多旧识相对两无言

得蜀信

齿髪凋零志气衰强临尊酒只成悲少年半是投闲日春事常当卧病时忧患颇疑书作祟功名不似老如期青城旧友频相约归养金丹尚未迟

送苏赵叟赴省试

关路谁非观国宾此君肝胆独轮囷故家遗俗欲坠地博士议郎方要人久矣扁舟弄江月往哉骎马踏京尘敕中墨色如鸦湿日待东归一笑新

新春感事八首终篇因以自解

九陌风和不起尘平湖冰解欲生鳞往来朝莫纷如蚁得见新春有几人

又

兴来游衍不辞遥吹帽风轻过画桥猩血未看开露蕊麹尘先已上烟条

又

一年最好早春天风日初和未脱绵坎坎圆鼙赛神社翻翻小伞下湖船

又

忆到□门正月初竹枝歌舞拥肩舆当时光景应如昨绿鬓治中八十余【□府】

又

锦城旧事不堪论回首繁华欲断魂绣毂金羁三十里至今犹梦小东门

又

玻瓈江上柳如丝行乐家家要及时只怪今朝空巷出使君人日宴蟆颐【眉州】

又

梁州陌上女成群铜绿春衫罨画裙相唤游家园里去秋千高挂欲侵云【兴元】

又

乌藤即是碧油幢百万天魔指顾降酣枕不知霜缟瓦下床已见日烘窗

自叹

晨兴袖手观空寂饭罢寛腰习按摩堪叹一生闲日月为身时少为人多

初春

春入陂湖已折冰流年谁解系长绳土膏动后麦苗长桑眼绽来蚕事兴税足了无征欠吏饭香时有乞斋僧开正父老频占已决今年百稼登

又

漠漠春寒罢对棋霏霏春雨却催诗梅花一树映疏竹茅屋三间围短篱醉倒幸无官长骂出游自有老人期年光满眼吾何憾又近吴蚕浴种时

简傅十八官【汉孺】

朋旧凋零尽新交得隽人文章谐律吕议论足精神甚欲邀联骑无如困负薪兰亭修褉近为记永和春

开岁愈贫戏咏

谢事贫过筮仕初归装仅有一柴车笥衣尽典仍耽酒囷米无炊尚买书涧底饱观苖郁郁梦中聊喜蝶蘧蘧商山几许功名事老子如今却笑渠

戊辰立春日

昨夜风揺斗柄回典衣也复一传杯故人久作天涯别新句空从枕上来清镜岂堪看鬓色小园?欲觅桃栽颓然却恨贪春睡不尽城头画角哀

又

卧听城门出土牛罗旛应笑雪蒙头但须晨起一卮酒聊洗人间千种愁处处楼台多侠客家家船舫待春游梅花未遍枝南北定为余寒得小留

早春出游

地炉久厌拨寒灰一笑真成病眼开不恨城笳催日落且欣巷柳报春回蹇驴破帽人人看南陌东阡处处来闻道禹祠游渐盛也谋随例一持杯

春寒

故岁无多雪新春乃尔寒柴车归里社茅舍老江干客熟沽醨啜孙痴索饭抟更怜菘芥长殊胜仰园官

园居

欲出还中止微阴却快晴槛花栽尽活笼鸟教初成身寄江湖久心知富贵轻还婴吾所证手自写庵名【近名小室曰还婴】

郊行

山色埽石黛江流涨麹尘春晴不终日老病动经旬竹密有啼鸟村深多醉人东阡与南陌处处寄闲身

野望

偶携一小竖徙倚望南山船笛为谁怨溪云如我闲洲长归?下天迥莫鸦还安得一竿去终年烟水间

晨起

日高霜渐释睡起髪犹蓬小圃经行外新蔬检挍中水开闻跃鲤天远看飞鸿粥熟还归舍吾生亦未穷

午坐

茶杯凝细乳香岫起微云树影窗间见禽声屋角闻流年易抛掷旧学失锄耘师友今零落何人为运斤

劎南诗稿卷七十四








卷七十五



钦定四库全书

劎南诗稿卷七十五

宋　陆游　撰

自警

生世如梦境淹速无定时少壮不可恃况汝迫耄期五官及百骸自揣日益衰客来能送迎要是强支持百口皆新人所至无旧知绍兴同朝者扫地靡复遗虽云穷耐久造物岂汝私余日真几何得酒且伸眉

春雨

春阴不肯晴春雨断人行惨澹柴荆色萧条鸡犬声香分豆子粥美啜芋魁羮犹胜梁州路蒙毡夜下程

春寒

冉冉年华过上元梅花如雪照江村云归翠窦初收雨人怕清寒懒出门香烬已残炉未冷客谈方剧酒重温尚嫌尘境妨幽致过埭船声莫正喧【湖桑埭去弊庐里许】

自喜

了了复惺惺蓍龟未是灵闲中有富贵夀外更康宁身备乡三老家传子一经春回元不记出户四山青

又

身寄人间世心常古镜如唤醒狂蝶梦埽尽老狐书年出乡闾右贫过仕宦初村村是桃李岂独爱吾庐

简湖中隐者

夫子终年醉不醒若为问我故丁宁书因遣仆驮黄蘖诗许登山斸茯苓畴昔但知悲骥老即今谁不羡鸿冥清宵定许敲门否拟问黄庭两卷经

短歌示诸稚

流年去不还老状来无那虽甚颜原贫尚胜夷齐饿再归又六年疲马欣解驮姑幸棰辔空敢复希豆莝好山懒出游败屋得偃卧饥能储粟盎病亦有药裹酒蚁溢皤罂茗雪落小?香火失惰偷编简谨程课岂惟洗幻妄亦以起衰懦向来名宦事回首如弃唾义理开诸孙闵闵待其大贤愚未易知尚冀得一个如其尽为农亦未可吊贺归耕岂不佳努力求寡过

王子猷谓竹为此君白乐天谓酒为此君余野处无客每对竹独酌得小诗

新种疏篁对小轩旋沽薄酒实空尊门无车辙亦何恨有此两君堪与言

会稽行

我欲游蓬壶安得身挿羽我欲隐嵩华叹息非吾土会稽多名山开迹自往古岂惟颂刻秦乃有庙祀禹山形舞鸾凤泉脉流湩乳家家富水竹处处生兰杜方舟泛曹娥健席拂天姥朱楼入烟霄白塔临云雨修梁看龙化遗箭遣鹤取茶荈可作经杨梅亦着谱湖莼山蕨辈一一难遽数终年游不厌冰玉生肺腑诵诗有樵童乞字到俚妪况复青青衿盛不减邹鲁古诗三千篇安知阙吴楚土风聊补亡吾言岂夸诩

野饮

春雨行路难春寒客衣薄客衣薄尚可泥深畏驴弱溪桥有孤店村酒亦可酌凫茈小甑炊丹柿青篾络人生忧患窟骇机日夜作野饮君勿轻名宦无此乐

作野饮诗后一日复作此篇反之

世事如海沙巧历不能数身居忧患中殆若堕阱虎又如住败屋岌岌日撑拄中夜风雨至摧压固其所孰能知其然徙义以为主要于一念间不敢欺仰俯兢兢日三省宁可自莽卤君看昔先师乃愧不若禹

春晴

雨断云归两作晴夕阳鼓角动高城客愁正得酒排去草巴直疑烟染成莺为风和初命友鸥缘水长欲寻盟不须苦问春深浅陌上吹箫已卖饧

又

常年春日少春晴拂面今朝?吹轻水阁家家横小舫园亭处处听新莺桃花不管诗人老菖叶空催野叟畊自笑此生余几许铜駞荆棘尚关情

遣兴

莫笑龟堂礌磈胸此中元可贮虚空尚饶灵运先成佛那计辛毗不作公采药偶逢丹井客买蓑因过玉霄翁不须更问归何许散髪飘然万里风

又

我是仙蓬旧主人一生常得自由身退归自合称山长变化犹应侍帝宸得酒不妨开口笑学人难作捧心颦尘中且复随缘住又见湖边草木新

开岁屡作雨不成正月二十六日夜乃得雨明日行家圃有赋

东风催雨破天悭行圃归来?解颜百草吹香蝴蝶闹一溪涨绿鹭鸶闲老来每叹论心少贫甚方知觅醉囏犹赖篮舆无恙在呼儿结束入南山

书屋壁

筑室镜湖滨于今四十春放生鱼自乐施食鸟常驯土润观锄药灯清论养真桃源处处有不独武陵人

又

鸟道经行隐巢居卧起寛鹿衣裁裋褐龟屋制危冠旧慕嵇中散今师靖长官蛟龙云雨上未必胜泥蟠与儿孙同舟泛湖至西山旁憩酒家遂游任氏茅庵而归

过埭维舟古柳根却扶拄杖入烟村印泥接迹牛羊过投宿争林鸟雀喧酒保殷勤邀瀹茗道翁伛偻出迎门郊居不与人间事惟有畊桑得细论

日莫自大汇村归

笋舆伊轧莫山昏水败陂塘路仅存出谷钟声知过寺隔林人语喜逢村庙堧荒寂新犂地堤草凄迷旧烧痕儿子念翁霜露冷遥持炬火出柴门

八十四吟

八十仍逾四迟留未告行筮言灾退散医贺脉和平畊牧犹能力痴顽每自惊所嗟经学废心愧济南生

晚步至湖上

柴车无与驾篷艇亦须人赖有拄杖子能扶羸病身云山翠屏合烟月玉钩新萧散湖塘路微风吹葛巾

春阴

窗昏不见字今日罢观书迹寄浮生内心游旷劫初太山均蚁垤圣域亦蘧庐兀坐还成倦荒畦去荷锄

题野店壁

断稿投衣橐残壶挂马鞍寺荒寻店久桥败涉溪寒道里逢人问题名拂壁看平生惯行役随处得加餐

题寺壁

庵居浑似罢参僧除却痴憨百不能意倦有时凭曲几兴来随处曳枯藤云山直去宁须伴藓磴高攀不计层闻道鼍鸣天欲雨松门小住看云兴

题幽居壁

青山四抱路盘纡天与先生卜草庐云冷数声闻断?溪清百尺见游鱼新醪薄薄闲寻醉残髪萧萧闷忆梳莫谓躬耕便无事百年京洛尚丘墟

又

声利场中偶解围悠然高枕谢招挥山前曳杖寻僧去林下收棋送客归城市氛埃那许到比邻烟火自相依缨冠束带前身事散髪今惟勃落衣

思□州

老来百念尽消磨无奈云安入梦何壮忆公孙劎器舞愁思宾客竹枝歌

又

武侯八阵孙吴法工部十诗韶頀音遗碛故祠春草合略无人解两公心

梅开绝晚有感

年年踏雪探梅开二月今年始见梅从此逢春心转懒小诗不拟觅花栽

又

寻梅不负雪中期醉倒犹须挿一枝莫讳衰迟杀风景卷中今岁欠梅诗

园中晚饭示儿子

一饱何心慕万锺小园父子自相从蚍蜉布阵雨将作蛱蝶成团春已浓涧底束薪供晚?街头籴米续晨舂盘餐莫恨无兼味自绕荒畦摘芥菘

自诘

修行力量浅触事常寡悰端居本无事奈此百忧攻今晨默自诘世岂不汝容漱濯临清流歗歌?长松缓步有夷途远眺多奇峯野叟时相寻村酒亦自𬪩于道忽少进一埽芥叶胸轑釜本常情宁说饭后钟

野饮

农事未兴思一笑春荠可采鱼可钓霏霏小雨忽已晴堤上相?踏残照村场酒薄亦有力把盏相娱不辞釂眼花耳热言语多霍然已醒如过烧人生百年会有尽世事万变谁能料酒空人散寂无声为君试作苏门啸

茆亭

读罢楞伽四卷经其余终日坐茆亭静听溪碓舂云母细斸松根采茯苓大道粗尝闻海若高情未至愧山灵寒泉新渫甘于乳晨起何妨挈半瓶

身世

身世飘然似断云时人误许与斯文旋偿碑债动千里强理诗情无一分子美旧悲残酒炙幼安今老白襦裙余生自喜浑无事清夜铜炉炷宝熏

家有两瓢分贮酒药出则使一童负之戏赋五字句

长物消磨尽犹存两大瓢药能扶困惫酒可沃枯焦童负来山店人看度野桥画工殊好事传写入生绡

禹寺

禹寺荒残钟鼓在我来又见物华新绍兴年上曾题壁观者多疑自古人

旅游

壮志蹉跎雪满头久将余日付沧洲闲云不入老人梦邻笛似知孤客愁小筑聊须傍兰渚片帆那复到樟楼生涯草草真堪笑三十年来一破裘

又

本自无心落市朝不妨随处狎渔樵螺青点出莫山色石绿染成春浦潮县驿下时人语闹寺楼倚处客魂消流年不贷君知否素扇团团又可揺

贫叹

贫到今年极萧然四壁家弊袍生虮虱粗饭杂泥沙浩浩乾坤大茫茫岁月賖故乡烟水窟别拟卜生涯

东窗

九折危途寸步囏至今回首尚心寒元来自有安身处茆屋三间似海寛

又

才薄常为世俗轻还山力不给躬耕即今嬴得都无事袖手东窗听雨声

又

俗世纷纷意不摅兀如头垢念爬梳东窗且复焚香坐闲看微云自卷舒

又

寂寂东窗午梦残更堪春雨作春寒蛮童未报煎茶熟一卷南华枕上看

近村

家居每思出出亦无与游江山岂不佳乃复生我愁不如适近村家家业农畴深巷鸣鸡犬长陂下羊牛枣熟稻当获桑落酒可𥬠寜无宾祭须柿栗良易求医翁日过门得药疾自瘳婚嫁不出村百世加绸缪我来每绝叹恨不终岁留人生正应尔底事须王侯

石帆山下作

石帆山下古苔矶回首人间万事非能饮上池何患死不营尺宅欲安归寒龟瑟缩搘床老倦鹤翩迁带箭飞堪笑年来殊省事就凭樵女绽春衣

旦起

残灯冷火待窗明稍觉今朝病体轻已赖林鸠知宿雨更烦檐鹊报新晴

又

地炉晨起拨寒灰困睫蒙蒙尚懒开正倚蒲团觅残梦一声啼鸟又惊回

书况

自从请老镜湖滨万事不关林下人鸦去鸦归还过日花开花落又经春官微也过千重浪身在依然一幅巾晨突有烟吾事了浊醪不复恼比邻

闲中戏赋村落景物

游宦才能薄还山日月长买牛捐宝劎取酒解金章泉脉疏供啜松肪炼按方北窗贪兀傲南陌喜彷徉僧过传蓍法医来寄药囊泛舟经姥庙策蹇上伧塘懒似嵇中散痴如顾长康人间须埽迹随处是羊肠【姥庙伧塘皆湖上地名】

又

覆筱初成屋编荆旋作门孤云生钓濑微雨过棋轩柳种来傍县【族子为取柳木于余姚茅氏】花栽乞近村石欹聊可坐地褊不成园酒榼刳枫瘿香炉断竹根海鸥呼可下陇鸟教能言抟饭迎双鹤联绦系小猿山家虽寂莫随事有盘飧

予好把酒常以小户为苦戏述

我非恶旨酒好饮而不能方其临觞时直欲举斗升若有物制之合龠已不胜岂独观者笑心亦甚自憎正如疾逆虏愤切常横膺蹭蹬忽衰老何由效先登上天无长梯系日无长绳可叹固非一壮志空飞腾

春日对花有感

夭夭枝头花郁郁地上草方春万物遂我乃独衰槁少时喜方药晚亦学黄老又非爱名宦壮岁迹已埽如何过八十尚复未闻道伛行阡陌间齿揺而髪缟名山可巢居决去恨不早宴坐精思床犹能养梨枣

出游遇雨而返

柴门方出雨霏霏未到湖边促驾归深炷炉香掩屏卧谁知不为湿春衣

又

荒山前头野水边东行西行不自怜天公岂亦哀老子风雨留教终日眠

记闲

白云堆里看青山猿鸟为邻日往还黄绮后身应我是再来依旧一生闲

二感

狸奴睡被中鼠横若不闻残我架上书祸乃及斯文乾鹊下屋檐鸣噪不待晨但为得食计何曾问行人惰得?而安饥得饱而驯汝计则善矣我忧难具陈

题柴言山水

阴阴山木合幽处着柴荆喧中有静意水车终日鸣【春】

又

悬水三十仞疾雷闻数里正暑凛生秋倚杖者谁子【夏】

又

高秋风雨天幽居诗酒地君看此气象其可折简致【秋】

又

草亭临峭绝霜嶂起嶙峋危磴傥可上老夫思卜邻【冬】

草亭独坐

埽地垂帘坐草亭东风吹颊醉初醒睡蛇死后魔无力疾竖降来药有灵在手残梅香淡泊傍檐幽鸟语丁宁老人不是神通妙世事元来要饱经

修居室赋诗自警

花园二三亩败屋八九间初至如逆旅忽逾四十年屋日已朽蠧我老不自还茅可刈之野木可伐之山尚复不能具日夜忧其颠况我虚幻身念念随化迁齿堕髪亦缟镜中失朱颜其危甚于屋何恃能牢坚丰汝梨与枣养汝汞与铅防疾如待敌爱气如守关谋于履霜初惧在横流前书绅铭席端虽老尚可全

遁迹

遁迹荒村惯忍贫秋毫不使丧其真家居亦以古为监事过始知天胜人临食致思方下箸读书有得每书绅放翁耄矣当知幸布褐藜羮毕此身

春晴登小台

不管筇枝破绿苔闲穿万竹上荒台幽花经雨自开落啼鸟喜晴时去来河岸家家装彩舫儿曹处处唱青梅谁知老子痴顽甚看改新元十一回

鲁墟舟中作

春浦南来元不到画桡偶复入鸥群人家远火林间见?底微波枕上闻山口正衘初出月渡头未散欲归云锦囊诗草新寥落得句犹堪寄一欣

贫病戏书

得米还忧无束薪今年真欲甑生尘椎奴跣婢皆辞去始觉卢仝未苦贫

又

头痛涔涔齿动揺医骄折简不能招亦知客疾无根柢少健还能起负樵

又作二首自解

尽日溪边艇予斜治生不种邵平瓜已分邻舍红莲米更啜僧房紫笋茶

又

灵府安平四体和经时止酒颊常酡老生要是常谈尔吐纳余闲即按摩

挟书一卷至湖上戏作

买地孤村结草庐萧然身世落樵渔一编在手君无怪曾典蓬山四库书

谢客相过

我力日愈衰人事不敢倡穷巷春多泥何以税客鞅诸君顾何取勤恳问亡恙赋诗代尺书跂望徒悢悢

书幸

土盎常余菜山庖不绝烟罢医翻少疾无术自长年小舫烟波宅闲身陆地仙东窗最佳处日对坐忘编

书叹

髧髦承学绍兴前历看人间七十年扑满终归弃道侧鸱夷犹得载车边钓船夜泛吴江月醉眼秋看楚泽天造物未容书鬼录残春又藉落花眠

古兴二首各五韵

草衰何预人每起徂年悲日月才几何又见青青时青青虽满眼行矣当复衰盛衰还无端其理可前知人生死则已千载无还期

又

月出横林上宿鸟无定枝物生各畏祸所托辄蹈危老人倚壁坐大鼾惊群儿虽云差自适见事亦太迟犹有一可喜永谢世俗羇

病中有述二首各五韵

万事有常理中智皆能知祸福如白黑不待诹蓍龟疾患初萌芽未有旦夕危每能自省察百鬼安能窥一怠生百疾速死乃自诒

又

为国恃久安变起最莫测释楚为外惧此实计之得吾侪学养生事事当自克老无声色娯戒惧在饮食要须铭盘盂下箸如对敌

黄鸦吟

嗟哉黄鸦一何陋性喜隐翳藏荒囿烟深翅重飞不起鸣声谷谷知雨候夜与妖鵩群又似恶白昼羽毛不足辱弹射滋味不足登俎豆捕之既无用鬻之又不售譬之人以支离而全木以拥肿而寿若予者智不能知农圃学不能举孝秀名不哗世动得嘲诟是亦天下不材之尤尚何议乎汝后

恩封渭南伯唐诗人赵嘏为渭南尉当时谓之赵渭南后来将以予为陆渭南乎戏作长句

老向人间久倦游君恩乞与渭川秋虚名定作陈惊坐好句真惭赵倚楼栈豆十年沾病马烟波万里着浮鸥就封他日轻裘去应过三峰处处留

幽居

宿志在人外清心游物初犹轻天上福那习世间书荠菜挑供?槐芽采作葅朝脯两摩腹未可笑幽居

肩舆至湖桑埭

篮舆随意出衡门日已沉山野未昏小市樷祠湖上路短垣高柳埭西村麦苖极目无闲土塘水平堤失旧痕明诏裕民闻屡下老农何以报君恩

半俸自戊辰二月置不复言作绝句

力请还山又几年何功月费水衡钱君恩深厚犹惭惧敢向他人更乞怜

又

俸劵新同废纸收迎宾仅有一絁裘日锄幽圃君无笑犹胜墙东学侩牛

头风戏作

出门处处皆桃李我独呻吟一室中只道有诗驱疟鬼谁知无檄愈头风

茅斋

茅斋虽绝小老子策新勋硙落霏霏雪炉生袅袅云心

<集部,别集类,南宋建炎至德佑,剑南诗藁,卷七十五>将鸥共远巢与鹤中分几许人间事吾庐寂不闻

畊桑

老病虽俱至畊桑亦未迟儿童夸犊健妇女闵蚕饥月落枭鸣夜残灯鼠啮时但当寻熟睡万事不须思

春游

方舟冲破湖波绿联骑蹋残花径红七十年间人换尽放翁依旧醉春风【予年十四始到禹祠龙瑞今七十一年矣】

又

熟食从来少天色东吴况是足春寒城南藉草可痛饮安得酒肠如海寛

又

兰亭路上换春衣梅市桥边送夕晖闻有水仙翁是否轻舟如叶桨如飞

又

沈家园里花如锦半是当年识放翁也信美人终作土不堪幽梦大匆匆

蔬饭

春事已阑珊山村未褪寒笋生初入馔荠老尚登盘僧饭时分钵园蔬不仰官枯肠更禁搅始置密云团

海棠歌

我初入蜀?未霜南充樊亭看海棠当时已谓目未睹岂知更有碧鸡坊碧鸡海棠天下绝枝枝似染猩猩血蜀姬艳妆肯让人花前顿觉无颜色扁舟东下八十里桃李真成仆奴尔若使海棠根可移扬州芍药应羞死风雨春残杜鹃哭夜夜寒衾梦还蜀何从乞得不死方更看千年未为足

园中作

湖曲旧诛茅松阴近结巢安闲多熟睡衰退少新交雨渍丁香结春生豆寇梢良晨不把酒新燕解相嘲

书意

整书拂几当闲嬉时取曾孙竹马骑故故小劳君会否户枢流水即吾师

又

人生秪要常无事忿欲纷纷喜见侵赠子秘传安乐法秋毫莫遣动吾心

又

篱角绯桃落渐稀晩风吹去点苔矶挥金岂必如疏傅二亩春秧也是?

晩春

世事纷纷不足论流年去似海涛翻莫因齿髪悲残景且喜柴荆是故园千里桑麻无旷土数家鸡犬自成村邻翁过我夸秧信雨后春泥一尺浑

又

莫笑花前醉堕巾放翁又看一年春寻巢燕熟频穿户酿密蜂喧不避人楚庙羔豚初散社稽山笋蕨正尝新要知不负年光处南陌东阡自在身

劎南诗稿卷七十五

<集部,别集类,南宋建炎至德佑,剑南诗藁>








卷七十六



钦定四库全书

劎南诗稿卷七十六

宋　陆游　撰

湖上

纶巾羽扇影翩翩湖上彷徉莫计年桃李已忘畴昔分禽鱼犹结后来缘山前虚市初多笋江外人家不禁烟莫恨幽情无与共一双白鹭导吾前

即事

成败归青史悲驩付浩歌病从今岁减诗比去春多高枕观浮世持杯养太和功名亦易尔难负此渔簔

东篱杂书

芳草初侵路青梅已破枝雨来鸠逐妇日出雉求雌莽莽江湖远悠悠岁月移老人观物化隐几独多时

又

桃李成尘土来禽始着花病夫犹枕上春事又天涯巷陌秋千梦帘栊燕子家野僧来问讯强把半瓯茶

又

老厌人间事闲知造物功草生三径绿花发一窗红幽境嚣尘外流年啸傲中所嗟侪辈尽论旧只春风

又

身与春俱老愁随日渐长帘栊听语燕涧谷撷幽芳酒榼常从后诗囊亦在傍闲行无定处随意据胡床

山行

山鸟啼孤戍烟芜入废亭堤成陂水白雨细稻秧青草市少行旅樷祠多乞灵最怜投宿处微火莫晶荧

稻陂

白水满稻陂投种未三宿新秧出水面已作纤纤绿年来残俸绝所望在一熟见之喜欲舞不复忧半菽想当西成时载重压车轴病齿幸已牢往矣分社肉

雨夜思子虡

兀兀过遥夜悠悠拥破衾峭寒侵病骨残雨滴愁心人别易千里书来真万金醉眠差似可谁与伴孤斟

醉中示客

四座无哗听我歌百年生计一烟簔清尊潋潋犹狂在白发萧萧奈老何远适安能缩地脉高眠聊足养天和吾徒看尽人间事莫爱车前印几窠

散发

散发垂肩懒更簪一窗水竹对萧森从来耻作资身策老去终怀报国心雷起鼻端秋枕石泉鸣指下夜横琴不缘羸病愁迎客经岁何人肯见临

病中观辛夷花

余生垂九十一病理一衰旬月不自保敢作期岁期粲粲女郎花忽满庭前枝繁华虽少减高雅亦足奇持杯酹花前事亦未可知明年傥未死一笑当解颐

小艇

放翁小艇轻如叶只载簔衣不载家清晓长歌何处去武陵溪上看桃花

杂题

贺公在朝雅吴语庄舄仕楚犹越吟我幸归休在闾巷灯前感慨不须深

又

茆屋三间已太奢柴干米白喜无涯非贤敢窃优贤禄愿折莼丝与蕨芽【半俸自春初不复敢请】

又

野花红碧自争春村酒酸甜也醉人解放船头便千里不愁无处着闲身

又

湖堤疏瘦水杨柳村舍殷红山石榴推户本来随意入乞浆因得片时留

闲游

柴车去去度横陂正是春残入夏时果熟多藏新密叶莺啼偏占最高枝迷途每就佣畊问薄饭时从逆旅炊随意题诗无杰思还家犹足诧吾儿

病起初夏

头风间作已全轻山雨虽频却快晴窗外时时度花片林梢处处送莺声地偏无客谈间事麦熟逢人乐太平不为衰迟辜节物一瓯羊骆荐朱樱

衡门独立

春归堪笑又匆匆水白秧青细雨蒙溪鸟低飞画桥外路人相值绿阴中宋清药劵贫来积李贺诗囊病后空惟有剧谈能一洗芳尊那得故人同

雨夜

吴中地多雨海角客常愁羸疾须医药残年忆辈流解装孤驿晚捩柁小江秋莫起潇湘兴无才赋远游

山麓

草合路如线偶随樵子行林间遇磐石少憩看春畊

北斋

质衣葺北斋欹坏略撑拄窗扉则虚名聊足度寒暑独学无与论推核实劳苦审观古人意十亦得四五无功与子光相可岂待语一床寛有余高卧听檐雨

禽言

架犂架犂南村北村雨凄凄夜起饭牛鸡未啼日莫矻矻行千畦没足勿恨一尺泥西成收薄汝噬脐【架犂】

又

拔笋拔笋入箐不辞风雨窘养成会见高拂云取供口腹初不忍独持两把慰倚门慈颜一笑如春温【拔笋】

又

老翁老尚健打麦持作饭终岁陇亩间劳苦孰敢怨人生为农最可愿得饱正如持左劵碓舂樵?小甑香岂不胜汝耗太仓【打麦作饭】

又

堂前捉绩子力作忘朝餐鹅黄雪白相照耀挿茅作簇高如山蠢女采桑至煮茧何暇膏沐梳髻鬟缫成蜀锦与楚谷舞妹纒头不论束【堂前捉绩子】

道院偶述

景德祥符草野臣登封曾望属车尘已经成住坏空劫犹是东西南北人

又

忆在青城炼大丹丹成垂欲上仙班飘零未忍尘中老犹待时平隐华山

初夏书感

春与人俱老花随梦已空游蜂黏落蕊轻燕接飞虫桑悴知蚕起牲肥赛麦丰为农当自力相戒勿匆匆

赠邢刍甫

割愁何处有并刀倾座谁能夺锦袍堪笑陆翁邻鬼录尚推邢友擅人豪杜门虽少客载酒落笔已能奴命骚安得相从北窗下丐君賸馥与残膏

昔从戎南郑日范西叔为予书小卧屏今三十有八年矣怅然有怀

梁州风月今何在每忆朋俦泪溅裾戎幕已如它世事素屏犹对故人书

小雨

川云疉疉密如鳞山雨霏霏细似尘未必便为畊陇喜天公分付与诗人

遣兴

山泽荒寒外门庭寂莫中厌闻鸠唤雨常羡鹊知风逆境嗟行遍闲愁幸埽空今晨有奇事箫鼓赛年丰

又

风月资吟啸渔樵约往还贫犹能酿酒病不废游山乱石卧牛马流泉鸣佩环豁除羇旅日犹有半生闲

初夏喜事

箕颍元非争夺场潇湘自古水云乡采茶歌里春光老煮茧香中夏景长敛版早知游宦恶署门晚悟世情常茹芝却粒虽无术散发犹当效楚狂

梦蜀

自计前生定蜀人锦官来往九经春堆盘丙穴鱼腴美下箸峨嵋栮脯珍联骑隽游非复昔数编残稿尚如新最怜栩栩西窗梦路入青衣不问津

闲游

一见溪山病眼开青鞋处处蹋苍苔平生长物埽除尽犹带笔床茶灶来

又

好事湖边卖酒家杖头钱尽惯曾賖垆边烂醉眠经日开过红薇一架花

初夏

床有蒲团坐负墙室无童子自烧香人图作佛虽堪笑我爱逃禅亦太狂樱笋久忘晨入省莼鲈犹喜老还乡汗青未绝茶经笔那暇投文吊战场

又

梅子生仁已带酸练花堕地尚微寒室无长物惟空榻头不加巾但小冠蚕簇倚墙丝盎起稻秧经雨水陂寛郊原清润身差健?欲闲游一跨鞍

野兴

东望城𬮱十里遥野人生计日萧条棋枰弃置机心息肉食蠲除业境消送药时时过邻父放鱼日日度溪桥自怜爱物还成癖门巷春来草没腰

又

涉涧穿林信意行翠崖朱栈惬幽情关关幽鸟将雏语簌簌幽篁解箨声籍草一壶消永日出门几屐了平生川云正作遮山计浩荡南风又快晴

自笑

宦途昔似伏辕驹退处今如纵壑鱼手自埽除松菊径身常枕籍老庄书郊居本自依农圃社饮何妨逐里闾白发萧然还自笑风流犹见过江初

喜晴

正厌鸠呼雨俄闻鹊噪晴路开知潦退书展喜窗明日透疏帘影风传莫角声儿童竞相报门有卖朱樱

过邻曲

黄云卷尽绿针齐夏木阴阴满古堤耆老往来无负戴比邻问道有提携暑天渐近便餐酪吴俗相传尚鲙虀共喜丰年多乐事扶归先判醉如泥

题苏虞叟岩壑隐居

稣子飘然古胜流平生高兴在沧洲千岩万壑旧卜筑一马二僮时出游香断钟残僧阁晚鲸吞鼍作海天秋极知处处多奇语肯草吴笺寄我不

纵笔

骑鹤翩翩过月傍浩然风露九秋凉忽闻卷地潮声起始觉江山近故乡

又

百尺松根结茯苓千年长养似人形谁知金鼎烹初熟恰直山翁醉欲醒

北窗即事

衡茅随力葺幽居埽地焚香乐有余分食时能下檐鹊作洲常悔诳池鱼游归又失相寻客睡起重开未了书袖手悠然便终日不辞世俗笑迂疏

又

北窗?与懒相宜世上纷纷了不知露井甘寒初浚后小山葱蒨乍晴时粗餐岂复须鲑菜蓬户何曾设扊扅幸有床头藤杖在登临未遽叹吾衰

感物

提壶劝客饮架犂课农畊鸠方喜妇还蚁又以族行大化职雨阳我窗更晦明芸芸观万物一笑了此生

园中把酒示邻曲

畏途半世困风波老返家山得已多野饷虽无食指动村醅也解醉颜酡梦残正欲还君枕棋罢那知烂客柯松菊未荒风月在应容老子且婆娑

又

煮豆烹蔬当果殽固应杯酌尽陶匏池塘潋潋荷浮叶门巷阴阴笋放梢三亩荒园存故业一编蠧简得深交弊庐经雨穿将遍欲向村东自割茅

书忧

时人应怪我何求白尽从来未白头磅礴崑仑三万里不知何地可薶忧

门外独立

朝看出市莫看归数尽行人尚倚扉要见先生无尽兴少须高树挂残晖

感事六言

老去转无饱计醉来暂豁忧端双鬓多年作雪寸心至死无丹

又

黑犊养来纯白睡蛇死后安眠但有漉篱可卖不妨到处随缘

又

五尺童知大义三家市有公言但使一眠得熟自余万事宁论

又

麦熟与人同喜兵骄为国私忧身似五更春梦家如一宿山邮

又

早岁已归南陌莫年常在东篱短衣幸能掩胫长劎何须拄颐

又

高岸眼看为谷寸根手种成阴一卷楚骚细读数行晋帖闲临

又

李白崎历落嵇康潦倒粗疏生世当行所乐巢山喜遂吾初

又

有饭那思肉味安居敢厌茅茨未论颜渊陋巷老农自是吾师

幽居记今昔事十首以诗书从宿好林园无俗情为韵

总角入家垫学经至诗治道本畊桑此理在不疑今兹垂九十谢事居海涯戴星理农业未叹筋力衰四月筑麦场五月潴稻陂秉火去螟蝗磨刀剪棘茨西成大作社歌鼓乐圣时

又

上世本为农辍耕业诗书我少学不成固应返其初冥冥不自揣乡挍参群居中岁偶拔擢清班久趦趄典奏入南宫细书长石渠及其乞身归旧业已丘墟衰疾或小间力尚给荷锄寄声谢故人毋为笑迂疏

又

我昔挥短楫终年钓吴松亦尝携长镵采药玉霄峰为计晚大缪朝路偶见容晨趋大明班夜听长乐钟白发迫归休居然鲜欢悰上恩许乞骸一日收孤踪蓬茅略补葺甑碓勤炊春故交零落尽岁晚当谁从

又

还乡老未死举目少耆宿邑屋亦或非所余但乔木曩时列鼎家今不饱半菽盛衰迭变迁何者非陵谷羸然九十翁世故见已熟偶能达一理万事等破竹布缝一称衣藜煮半釜粥余年更何为枕藉糟与麹

又

癸亥辞修门拜赐散人号一出非本心欢喜归祭灶故乡多名山幸得遂所好舟舆虽难具信步亦可到清溪无尘滓奇峯有云冒雨垫林宗巾风落孟嘉帽岂惟狂故在望远亦未眊一醉傥可谋敢爱将军告

又

入蜀过匡庐秋风宿东林月出断山口满窗松竹阴袅袅一枝烛道人语夜深亦设?果供慰此羇旅心犹恨非远公无酒遣我斟明日下山去叹息叹重寻囘首四十年驹隙何骎骎旧游不可到怅望空长吟

又

昔戍西邮时凭高望中原愿欲椉天风往吊绮与园有志莫能遂怅望商山魂遥想山中人岁时奠芳荪夕阳箫鼓散高柳拥庙门老来更事多考古见本根乃知当时事祸福未易言千载信悠悠浩叹掩绿尊

又

客舟挂烟帆千里过楚都七泽渺无际大不数具区浪翻出长蛟云折浮天吴峩峩来如山碎船不须臾江行幸已尽三峡尤畏途槎牙人?瓮小失即见屠叩头祷鬼神已脱犹号呼愿君勤自励忧患何时无

又

昔自京口归卜居得剡曲地偏无市人民淳有古俗陋屋仅结茆粗饭财脱粟典衣以沽酒九月未能赎宁负翁子薪耻售卞和玉老身已如此儿子亦碌碌藏书幸无恙自计不啻足拾穗且浩歌行矣堕鬼录

又

少小喜读书终夜守短檠其实无甚解不幸误有声劳苦亦何得空失东皋畊莫年乃小黠告归学养生采药作远游把钓适幽情高楼笛数曲小轩棋一枰余年置勿忧不卿何由烹

喜雨

入夏久不雨旱势已岌岌蛙蛤徒自喧蛟龙卧如蛰何由白水满但守青秧泣上天忽悔祸川云起呼吸虚檐雨竞泻平野苗尽立儿停蹋沟车妇免忧谷汲人言雨非雨乃是倾玉粒移床亦细事敢叹屋漏湿

初夏杂兴

老子今朝不用扶雨凉百病一时苏扇题杜牧故国赋屏对王维初雪图把钓溪头蹋湍濑煎茶林下置风炉个中莫谓无同赏逋客能从折简呼

又

巾脱冠欹八尺床竹阴槐影有余凉随风花堕残棋上引睡书抛倦枕傍水长沙鸥向人熟雨余巢燕哺雏忙尚嫌未惬幽情在又唤渔舟渡野塘

又

自断残年莫问天吾侪何处不随缘家贫却得身差健夜短何妨昼熟眠未历名山采灵药且从同社乐丰年卖丝粜麦偿逋负犹有余钱买钓船

又

缪算狂言悔莫追杜门省事不妨奇欹倾淡墨诗成后缥缈乌巾浴出时筇杖闲行穿密筱绳床移坐照清漪眼边好景真须惜渐近浮生结局时

又

趁雨东园去荷鉏归庵却展读残书幸能胸着云梦泽何恨家无担石储水泛时须借篷艇山行亦或命巾车懒心惟怕游城市非向交亲故作疏

又

终日颓然蠧简中门前烟水浩无穷百年等是一枯塜四海应无两放翁栗玉长枝挑苦笋胭脂小把翦防风地偏日永闲无事拟着珍蔬谱一通

对酒作

饮酒豪如卷白波遣愁难似塞黄河多闻只解为身累后死空令见事多未试神仙餐玉法且赓壮士入关歌此心不道无人识雪鬓萧萧奈老何

独坐闲咏

书生亦有功名愿与世无缘每背驰一寸丹心空许国满头白发却缘诗

又

深掩柴荆谢世纷南山时看起孤云残年所幸身犹健闲事惟求耳不闻

水亭

水亭不受俗尘侵葛帐筠床弄素琴一片风光谁画得红蜻蜓点绿荷心

又

莫道山翁老病侵静中理得旧传琴朝来有喜君知否雨展芭蕉二尺心

书兴

占得溪山卜数椽饱经世故气犹全入门明月真堪友满榻清风不用钱便死也胜千百辈少留更过二三年湖桥有酒能来醉一棹何妨作水仙

书感

翟公冷落客散去萧尹谴死人所怜输与桐君山下叟一生散发醉江天

又

驱山不障东逝波一尊莫惜醉颜酡斜风细雨苕溪路我是后身张志和

暑雨

欲雨未雨云车犇欲睡不睡人思昏蛮童正报煮茶熟忽有野僧来叩门

又

草茂水长蛙群鸣涯深路坏人断行故侯老退守瓜垄翠蔓黄花遍眼明

池亭夏昼

造物宁非念老生池亭幽事悉施行群鱼聚散忽无迹孤蝶去来如有情小硙落茶纷雪片寒泉得火作松声曲肱假寐翛然寤不为敲门梦不成

又

茅含芦藩枕小滩萧森那复畏炎官醉床酒解香初过懒架书横梦未残馋爱流匙菰米滑渇便满杓粟浆酸儿孙幸有团栾乐未觉浮生一笑难

顷岁从南郑屡往来兴凤间暇日追怀旧游有赋

昔戍蚕丛北频行凤集南烽传戎垒密驿远客程贪春尽花犹坼云低雨半含种畲多菽粟艺木杂松柟妇汲惟陶器民居半草庵风烟迷栈阁雷霆起湫潭城郭秦风近村墟蜀语参快心逢旷野刮目望浮岚考古时兴感无诗日每惭嘉陵最堪忆迎马柳毵毵

埽除小园未竟归卧

竹叶埽仍落莎根锄更生阴阳常代谢今昔各施行勋业须时至衰荣忌力争径归差省事高枕听蝉声

暑中北窗昼卧有作

御疾如治河但当导之东下流既有归自然行地中养生如艺木培植要得宜常使无夭伤自有干云时我少本多疾屡亦频危殆皇天实相之警告意有在中年弃嗜欲晚岁节饮食中坚却外慕魔盛有定力死生虽天命人事常相参茫茫九衢中百祸起一贪郊虚暑雨余巾堕脚不袜高卧北窗凉超然寄疏豁

羁怀

羁怀不复耐悲欢清镜朝朝雪鬓繁谢傅畏逢亲友别厐公思遗子孙安残骸累岁归民伍半俸今春上县官闭户惟须学坚坐不知更败几蒲团

自贻

寒暑衣一称朝哺饭数匙钱能祸扑满酒不负?夷

又

家风本韦布生事但渔樵惯就下乡食莫烦东阁招

又

痴孙护雀雏馋仆放池鱼怀药问邻疾典衣收旧书

又

退士愤骄敌闲人忧旱年耄期身未病贫困气犹全

劎南诗稿卷七十六








卷七十七



钦定四库全书

劎南诗稿卷七十七

宋　陆游　撰

得雨沾足遂有丰年意欣然口占

人事销沉渺莽中此身元合付天公儒生可逐惟求志社酒常辞不怕聋郁郁稻苗欣出穗汪汪陂水告成功老民莫道浑无用能为明时祝岁丰

浴罢闲步门外而归

雨扇荆扉数掩篱幽人浴罢得娱嬉南临大泽风来远东限连山月出迟沙上无泥藤屦健水边弄影葛巾欹径归却就东窗卧要及蝉声未歇时

初晴

暑雨初收体为轻远山尽出眼偏明诗凭写兴忘工拙酒取浇愁任浊清绿树有阴休倦步澄溪无滓濯尘缨老人本少凋年感不奈江城莫角声

枕上

青丝玉井辘轳声露叶风枝鹎鵊鸣造物未容闲到死又从枕上得诗情

又

冥冥梅雨暗江天汗浃衣裳失夜眠商略明朝当少霁南檐风佩已锵然【新作药玉风响如古玉佩珩璜琚瑀悉备】

读史

马周浪迹新丰市阮籍兴怀广武城用舍虽殊才气似不妨也是一书生

今岁六月望后一日立秋比常年凉意差早

九衢车马困炎曦正是山中散发时秋近梧桐已揺落阴生蟋蟀最先知稻陂水白宁忧旱灶突烟青幸续炊谁谓吾庐太岑寂茶瓜亦有野人期

独坐

蛙鸣乃是怒鵩啸固非妖独宿空山夜何妨伴寂寥

又

轻雷不成雨阙月却穿云独倚南斋柱长吟到夜分

贫病

贫至今年剧真无地置锥判愁停贳酒忍病罢迎医性懒非关老天穷岂坐诗秋风还欲到便可数期颐

涉溪

挥汗欲成雨聚蚊真若雷山翁在何许赤脚步溪来

即事

身向人间阅事多杜门聊得养天和盛衰莫问萧京兆壮老空悲马伏波日莫城楼传戍角风生岭路下樵歌君知此段神通否竖拂能降百万魔

又

唐虞千载仰巍巍太息儒生每背驰经未尽亡君更考古无不死我何悲钓耕本是求贤地宵旰今逢愿治时寄谢公卿各努力为吾君筑太平基

又

我爱湖山清绝地抱琴携鶮往茆堂药苗自采盘蔬美菰米新舂钵饭香南浦风烟无限好北轩雷雨不胜凉旧交散落无消息借问黄尘有底忙

又

放翁老去末忘情镜里森然白髪生一片常愁见花落三声最怕听猿鸣年年双只路傍堠夜夜短长城上更晚悟一条差似可孤舟渔火看潮平

野性

野性从来与世疏俗尘自不到吾庐醉中往往得新句梦里时时见异书稚子那偷服药酒家僮尚护放生鱼今朝更有欣然处引得清泉灌晚蔬

闲行

出户莽悠悠东西本不谋阻溪因小涉逢店得中休鸟没千山暝蝉吟一院秋诗成还自笑信笔愧冥搜伏中热不可过中夜起坐作诗寄五郎

众星若银砾老桂卧海底中夜热不解病叟推枕起悲虫号草根孤萤照野水树头风急生喘汗真一洗追忆总角初学古颇自喜祝身愿耆老常恐抱志死岂知才术疏空自凋发齿功名永无期禄不饱妻子归耕力又惫得粟半糠秕诗书不可赖如倚折足几大儿逾六十逐食走千里路途况囏梗累月书一纸岂不念归省屡请辄见柅幸吾未极衰汝行姑少止

暑中自遣

名山处处得幽寻破砚时时出苦吟上药和平无近效古诗简淡有遗音苏门隐去闻孤啸粟里归来弄素琴尚恐俗尘除未尽每思雪夜宿东林

夜坐中庭

萧散坐中庭三更月未生溯风凉醉颊汲井濯尘缨草露沾衣冷天河隔树明裴囘不能睡鼓角下高城

夜坐门外示子遹

秋意遽如许体中殊未佳滩深无宿鹭草茂有鸣蛙栖遁从吾好吟哦与汝偕云门渐可到?判几青鞋

夜坐小饮

零落槐花已满沟江湖又见一番秋冰轮有辙凌空上银汉无声接地流丹荔甘寒劳远致玉醅醇洌喜新𥬠移床坐对西南电好雨心知不待求

闲思

毕世为农不复疑还东六见岁阴移闭门旋了和诗债卖药不偿沽酒资意倦投床效龟息齿疏嚼饭类牛呞兀然过日君无怪一念功名恐过悲

书村店壁

裹茶来就店家煎手解驴鞍古柳边寺阁重重出山崦渔舟两两破溪烟近秋渐动寻幽兴绝俸难营觅醉钱到处不妨闲着句他年好事或能传

幽居

毒暑流金石吾庐乃尔幽松棚香带露竹簟冷生秋荡浆苹花浦垂竿杜若洲非关遗世事聊以解吾愁

立秋前九日大雨凉甚

天暑正三伏雨来俄九秋寒声入檐户爽气袭巾褠山色凝深黛溪流战怒虬身轻更何苦处处可闲游

又

雨暗初疑莫云开已变秋有风生枕簟无汗渍衣褠漉酒尝浮螘题诗走黑虬呼儿治书笈吾欲剡中游

寄太湖隐者

青松伐作薪白玉碎作尘虽云质已毁见者犹悲辛磊砢任栋梁温润中琮璧岂以捐空山遂比凡木石郦生吏高阳马周客新丰从来豪杰士大指亦略同具区古大泽烟水渺千里可望不可到中有隐君子图书兼河雒成毁穷乾坤有时跨蛟鲸指㧑雷雨犇嗟我独何人乃许望颜色逝将从之游变化那得测

读史

湘帙牙签满架书流泉决决竹疏疏人生得志宁无命一室何妨且埽除

又

王侯到底是虚名何物能为我重轻徒步出关胡不可向来常笑弃𦈡生

又

男子胸中正要奇立谈能立太平基君王玉钺无穷恨千载茫茫谁复知

又

自古功名亦偶谐胸中要使浩无涯可怜赫赫丹阳尹数颗槟榔尚系怀

病戒

忧身如忧国畏病如畏乱此身虽幸健敢作无事看祸福在呼吸恐惧兼寝饭人所忽不省我思尝熟烂夜卧不安席晨起宁待旦虽云亲药石得失每参半人情喜一快往往触剽悍收功宁使迟覆败不可玩

夏夜纳凉

河汉微茫月渐低风声正在草堂西莎根唧唧虫相吊木未翻翻?未栖屯甲近闻如积水【闻淮壖近募雄淮军数万】守关不假用丸泥孤臣报国嗟无地只有东皋更饱犁

铭座

身退仍怀退心平更欲平直嫌绳尚曲重觉鼎犹轻力学能除翳深居可息黥圣门初岂远妙处在躬行

异梦

山中有异梦重铠奋雕戈敷水西通渭潼关北控河凄凉鸣赵瑟慷慨和燕歌此事终当在无如老死何

初秋骤凉

我比严光胜一筹不教俗眼识羊裘沧波万顷江潮晚渔唱一声天地秋饮酒何尝能作病登楼是处可消忧名山海内知何限凖拟从今更烂游

新凉

家住山阴剡曲傍一番风雨送新凉亦知病得清秋健无奈愁随独夜长日落川原横惨淡月明洲渚远苍茫老民无复忧时意齿豁头童只自伤

书幸

才薄无能役穷途不意全得书娯晚莫遇药起沉绵漂毋能分食偷儿肯恕毡不知从此去更度几流年

独游

地僻少人迹身闲思独游荒村更阻雨衰鬓不禁秋断续呼牛笛横斜放鸭舟残年澹无事随处送悠悠

记梦

梦游异境不可识翠壁苍崖立千尺楼台缥缈出其上挥手直登无羽翼门楣扁榜作八分奇劲非复人间迹主人鹿弁紫绮裘相见欢如在畴昔探怀示我数纸书妙句玄言皆造极我即钞之杂行草主人戃恍如甚惜梦中亦复知是梦意恐觉时无处觅自量强记可不忘鸡唱梦囘空叹息

初秋自述

平生偶有爱山僻垂老常无沽酒资破屋颓垣吾已矣大冠长劎汝为谁邮亭历历关河远鬓髪萧萧岁月移残暑不禁随手过东篱又近菊花时

秋暑夜起追凉

漱罢寒泉弄月明浩然风露欲三更曲阑干畔踟躇久静听空廊络纬声

又

道士矶边浪蹴天郎官湖上月侵船莫年自度无因到且与沙鸥作后缘

小筑

小筑并湖堤茅茨不厌低引泉浇药圃砟竹树鸡栖夕霭山常淡秋芜路欲迷平生草玄手老去学鉏犂

喜雨

黑云横绝天汉津父老佥言候当雨未论秋稼绵千里且喜滂沱洗残暑我起呼儿扶再拜汗垢得凉真一快桔橰抱瓮两置之日日斋盂饱菘芥

又

雨声萧萧集庭树雨气森森入窗户玉川茆屋久不葺破漏无复施床处我于万事本悠悠危坐读书忘百忧明朝秋水增三尺且复沙边弄钓舟

秋夜

大枕空床梦不成草堂悄悄四无声月明渐见天窗白风起忽闻檐佩鸣客子未忘悲故里老人无念到浮名江村岁岁先凉冷且复寻盟向短檠

白鸥

平生崖异每自笑一接俗人三祓除惟有白鸥真我客尔来底事向人疏

静室

静室床横一素琴尔来殊觉道根深唤囘倦枕功名梦洗尽浮生幻妄心两屦云烟游少室一窗风雪宿东林细思却是关身事无奈残年老病侵

秋兴

秋眠怯簟冷晨饭喜蔬香宁使衣百结肯储钱一囊杜门虽局促负气尚轩昂死去真无憾曾孙似我长

欲雨

徙冗中庭蚁争巢后圃鸠物情犹虑患人事得忘忧

又

荷锸决新渠芟茅补旧庐共知秋必雨有备即安居杂感十首以野旷沙岸净夫高秋月明为韵

吕钓渭水滨说筑傅岩野虽曰古盛时得士盖亦寡天将起治乱人才有用舍向非万牛力孰与成大厦

又

洙泗日已远儒术日已丧学者称孔墨为国杂伯王书生幸有闻力薄不能倡默默世俗间汝职无乃旷

又

我昔下三峡百丈堆两车初发公安城已过长风沙早知世路恶恨不常浮家至今清夜梦双橹闻讴哑

又

斗杓运四序寒暑忽已换人生知几何去日难把玩凭高望烟海青山忽中断秋风肺病苏为子巾一岸

又

磨镜要使明拭几要使净奈何视吾心不若几与镜垢污倘未除秋豪即为病吾曹亦圣徒可不学颜孟

又

天人本一理祸福常照然人众何足恃妄谓能胜天适燕当北辕调瑟当解弦五行未可忽洪范禹所传

又

镜湖一何清稽山一何高浙江百里远夜枕闻惊涛子胥死吴下千载无人豪遗魂招不来我欲续楚骚

又

归耕无袯襫出战无兜鍪已失西畴春空怀北平秋提携一束书蹭蹬至白头鬴中有轑饭一饱吾何求【吴人谓饭不炊者为轑饭轑音劳】

又

我昔游剑南烂醉平羌月一杯玻瓈春万里望吴越岂知有天幸故山得归骨扁舟小江上夜半看月没

又

入东多名山天台连四明路穷寺门出林阙溪桥横岂无一月间结束与子行会拣最幽处煨芋听雪声

秋思

秋云易簇日常阴西望山村每欲寻屏掩数峰临峭绝虵蟠一径入幽深

又

山步溪桥入早秋飘然无处不堪游僧廊偶为题诗入鱼市常因施药留

又

临海铜灯喜夜长蕲春笛簟怨秋凉世间生灭无穷境尽付山房一炷香【台州白铜灯檠绝妙】

又

才不才间未必全胸中元自要超然黄金不博身强健且醉江湖万里天

又

牙齿漂浮欲半空此生已付有无中一杯藜粥枫林下时与邻翁说岁丰

又

疏泉洗石夸身健试墨烧香破日长若得三山安乐法不须更觅玉函方

又

傍县人来涕泗翻蝗灾暴虎不堪言天心似为衰翁地饱食安眠独北村

又

闲愁正可资诗酒小疾安能减食眠一亩旋租畦菜地千钱新买钓鱼船

又

眼明尚见蝇头字暑退初亲雁足灯历历胸中千载事莫将轻比住庵僧

又

虚极静笃道乃见仁至义尽余何忧名山采药恐未免策蹇孰能从我游

鸡犬

乡村年久竞农务秋敛春畊恐失时我老元无夙兴事懒鸡啼晓恰相宜

又

贫家也复谨朝昏小犬今年乞近村糠秕无多深愧汝狺狺终夜护篱门

秋来瘦甚而益健戏作

莫笑形羸不自支清虚正与老人宜矛头淅米谁能食甑里生尘却自奇独钓又逢秋晚后安眠常到日高时迩来久雨墙垣坏斫竹东冈自作篱

秋夜

岸帻萧然病体轻雨余郊馆已凉生微风掠面酒无力明月满窗眠不成叶底涓涓秋露滴草根咽咽暗蛩鸣屏居未免伤孤寂赖有邻翁约耦畊

秋兴

巢燕无情不更回门庭日日落楸槐新凉渐喜偿碑债多病还忧欠药材社近家方𥬠浊酒客来身自埽苍苔道心已熟机心尽寄语鸬鹚莫苦猜

闲咏

莫笑结庐鱼稻乡风流殊未减华堂茶分正焙新开箬水挹中自候汤小几研朱晨点易重帘埽地昼焚香个中富贵君知否不必金貂待紫皇【青城丈人祠画仙官有服貂蝉者】

人寿至耄期

人寿至耄期如位至王公非以德将之往往不克终非必皆大恶过取固多凶吾今垂九十追逐群众中筋骸胜拜起耳目未盲聋强健天所借正与富贵同一念愧屋漏一言诳孩童老无朋友?日夜勤自攻

访野人

我行城西南适兹素秋时风露虽已高草木郁未衰敲门寻野人一笑万事非拂榻意何勤酒酽雁鹜肥新凉天所赐尽醉不足辞击壤歌尧年瞑目以为期

蚊效宛陵先生体

泽国故多蚊椉夜吁可怪举扇不能却燔艾取一快不如小忍之驱逐吾已隘宁闻大度士变色为蜂虿

吹笛

吴江楚泽闲游遍未豁平生万里心醉里独携苍玉笋岳阳楼上作龙吟

书幸

破屋颓垣鬼笑穷暗中调护赖天公频年得疾身犹健百种无营饭不空

感事

已醉猩猩犹爱屐入秋燕燕尚争巢老夫看尽人间事欲向山僧学打包

晚晴

雨如尘点送新凉云作鱼鳞衬夕阳蓬户清闲贫亦好笋舆安稳病何伤

农家

寂寂江村数掩篱吾庐又及素秋时横林未脱色已尽孤鸟欲栖鸣更悲小釡莼羹初下豉矮瓶豆粉正燃萁为农幸有家风在百世相传更勿疑

寓叹

白首还乡厌蕨薇伥伥自叹欲畴依门庭不埽稀迎客砧杵无声未赎衣逹士共知生是赘古人尝谓死为归畊畴幸可期中熟又报残蝗接翅飞

又

忆昔建炎南渡时兵间脱死命如丝奉亲百口一身在许国寸心孤劎知坐有客喑堪共醉身今病忘莫求医出门但畏从人事临水登山却未衰

雨夜

病多渐减灯前课老甚都忘枕上愁一段高情谁会得卧听檐雨泻清秋

秋怀

火食非初志衣尘每自哀危途触滪归兴薄蓬莱逋客传琴调高僧乞药栽人间岂不好病眼自慵开

又

苦雨无时止幽人空复晴少眠知夜永久病喜秋清萤傍疏帘度蛩依坏甃鸣流年那可挽又见晓窗明

又

独立离人境幽居察物情蚁知军阵法虫作纬车声身老唯贪睡儿痴亦惰畊腾腾复兀兀何以报时平

又

寓世久成赘忘家生若浮安能三太息惟有四宜休屋坏无全堵船轻每信流鸱夷幸无恙赖尔可消忧

小室

窗几穷幽致图书发古香【古香见米元章书画史】尺池鱼鱍鱍拳石树苍苍老去身犹健秋来日自长养生吾岂解懒或似嵇康

赠道侣

蕊笈人多有惟君独造微丹成河自塞吟罢劎俱飞酒市寻差易云山觅更非何时醉携手为我发玄机

舟中醉题

风吹芦荻声飕飕晚潮入港浮孤舟老民已埽市朝迹造物全付江湖秋项里庙前是鱼市禹会桥边多酒楼醉来且复过此日莫为砧杵悲无裘

又

鲍郎山前烟雨昏疏灯小市愁偏门上船初发十字港鼓棹忽过三家村孤鸾对镜空自感老龟搘床何足论但愿诸公各戮力上助明主忧元元【偏门十字港三家村皆地名】

出游莫归

东行西行日莫归川云漠漠雨霏霏蝗余场上禾收薄酒贵街头客醉稀买犊躬畊空自力灼龟占岁又成非稚孙索饭殊关抱怜汝何时得瓠肥

园中作

纱巾一幅立斜阳本尚无闲况有忙鸡犬往来空自得禽鱼翔泳各相忘欲衰莎草无多绿未落梧桐已半黄徂岁匆匆成绝叹瓦沟行复见新霜

劎南诗稿卷七十七

<集部,别集类,南宋建炎至德佑,剑南诗藁>








卷七十八



钦定四库全书

劎南诗稿卷七十八

宋　陆游　撰

感旧

莫笑山翁老欲僵壮年曾及事高皇雕戈北出戍穷塞华表东归悲故乡万事固难轻忖度百年犹有未更尝纷纷谤誉何劳问但觉邯郸一梦长【齐民要术曰智如禹汤不如更尝】

东园

车马无声客到稀荷锄终日在园扉断残地脉疏泉过穿透天心得句归对镜每悲鸾独舞绕枝谁见鹊南飞悠然自适君无怪文史如山暂解围

秋夜

局促人间每鲜欢秋来病骨愈酸寒夹衣尚典雁声过断简未收鸡唱残退士?毛纷似雪老臣心事炳如丹灯前握臂无交旧聊唤清尊少自寛

驿壁偶题

累累驿门堠杳杳寺楼钟叶落树阴薄云生山崦重交亲穷未弃父子老相从惟待新粳熟高眠听夜舂

又

去去投山驿悠悠解槖装斜阳穿破厩落叶满空廊舞简村巫醉涂朱野女妆近行吾亦倦假寝据胡床

又

过市未十里入山知几重幽林闻格磔浅濑见噞喁小瓮家家酒衡门世世农班生定痴绝辛苦觅封侯

夜起思子虡

我久依畊垅儿方吊战场卧闻风浩荡起视月苍茫老境绨袍?贫家菜粥香惟愁杀风景无酒作重阳

秋日次前辈新年韵

孤生虽永弃要亦是黎元渺渺烟中路冥冥海上村小滩看鹭立平野送鸦翻即欲掩关卧南山犹未昏

又

旧交多隽杰离散各何之骐骥志千里鹪鹩巢一枝青云迷故步白首负明时幸有残书卷犹堪付小儿

又

老人常独处一笑比河清终日无来客三年不入城高眠听酒滴危坐对云生矫首羲皇世吾其享大羮

又

浮家久居蜀下峡晚还东天际孤帆远花前百榼空旅游浑似梦年运遂成翁欲话峩眉月无人可与同

又

残年垂九十雪鬓不胜繁卖屦籴炊米典衣租废园山深云满屋夜静月当门邻曲时相过扶行赖稚孙

仲秋书事

秋风社散日平西余胙残壶手自提赐食敢思烹细项家庖仍禁擘圑脐【昔为仪曹郎兼领膳部每蒙赐食与王公略等食品中有羊细顶甚珍子近以恶杀不食蟹】

又

天心那得与人同牲社家家祷岁丰料理蝗余犹十五残年亦未委沟中

又

断云归岫雨初收茅舍萧条古渡头裋褐老人垂九十松枯石瘦不禁秋

又

客来深愧里闾情近为衰残罢送迎旅置风炉煎顾渚剧谈犹得慰平生

又

举家食粥颜平原坐客无毡郑广文不是有心轻富贵偶然看破是浮云

又

书生习气尽驱除酒兴诗情亦已无底怪今朝亲笔砚村乡来请辟蝗符

又

灵府不揺神泰定病根已去脉和平金丹妙处无多子只要先生两眼明

又

省身要似晨通髪止杀先从暮拍蚊老负明时无补报惟将忠敬事心君

又

杖得轻坚余可略酒能醇劲更何求二君最是平生旧白首相从万事休

又

心明始信元无佛气住何曾别有仙领取三山安乐法蒲团纸帐过年年

步屧

名山有志未能酬步屧东冈当出游小阁卷帘惊鹭起清池投饵看鱼浮西风吹叶空多感落日?山尚小留儿老戍边归未得淮南新雁又经秋

后死

后死非初望余生只自悲旧交孤劎在壮志短檠知行步虽依杖光阴未付棋为农自当力不为学豳诗

思剡

羸疾无休日清秋适此时节存旄尽落带賸眼频移吾兴复不浅俗人那得知会当游剡去支许有深期

故里

漏尽钟鸣有夜行几人故里得归耕摧伤自喜消前业疾恙天教学养生邻曲新传秧马式房栊静聼纬车声芋魁菰首君无笑老子看来是大烹

野意

久忝明恩返故乡全家衣食出畊桑诗才适意宁求好醉即成眠不暇狂小雨荷锄分药品乍凉扶杖看优场此身已作农夫死却愧时贤独未忘

意行至神祠酒坊而归

雨收霁色满川原独曳枯藤出里门陌上微风揺稗穟沟中残水出篱根系牲庙柱悲刀几酾酒村场满盎盆兴尽还家殊不远渔灯绩火闹黄昏

访村老

强健如翁举世稀夜深容我叩门扉大儿叱犊戴星出稚子捕鱼椉月归骨肉团栾无远别比邻假贷不相违人间可羡惟农亩又见秋灯照捣衣

戏题僧巷

致虚守静气常全家付儿孙命委天梦事只堪高卧看危途谁校疾行先独辕短棹聊椉兴野草幽花自鬬妍数字漫留僧壁去与身闲作后身缘

书意

秋江菰菜喜新尝盐酪亲调匕箸香但有长腰吴下米岂须细肋大官羊青衫昔悔尘中老白髪今宜静处藏一事尚须深自咎街头儿女识韩康

又

物我年来已两忘萧然湖曲一茆堂身闲自与俗子远睡美不知秋夜长余禄正应虀瓮在宿酲时卧酒垆傍老人肘后长生药检尽千金无此方

南塘晚步记邻里语

唤舟欲泛湖出门日已暮顾景遂辍行老病畏风露不如上南塘萧然散予步季子挟书卷仲孙奉杖屦夏秋多杜门一出惊行路邻里相与言穑事凛可惧群蝗飞蔽日残啮到竹树惟兹数里间若有神物获天菑幸独薄岂以此老故老人亦自笑病骨日欲仆鬼神彼何为与世殊好恶相期勤自修此幸岂可屡

稽山道中

文章事业初何有钟鼎山林本自同昨暮钓鱼天镜北今朝采药石帆东

又

禹陵草木初沾露谢墅人家已闭门八十年间几来往痴顽不料至今存

读近人诗

琢雕自是文章病奇险尤伤气骨多君看大羮玄酒味蟹螯蛤柱岂同科

琴劎

流尘冉冉琴谁鼔渍血斑斑劎不磨俱是人间感怀事岂无壮士为悲歌

戏题

莫轻凡骨未飞腾要胜人间粥饭僧山路近行犹百里酒杯一举必三升

溪上小雨

我是人间自在人江湖处处可垂纶埽空紫陌红尘梦收得烟蓑雨笠身

晚闻庭树鸦鸣有感

乌鹊栖我庭将旦辄散去此岂厌所栖亦以饮啄故一饥能驱人扰扰无晨暮不然亦已矣岂乐尘土污我有茆三间自少鲜外慕力畊自足食鸡豚亦可具晚虽误收召疾走如脱兔六年枫林下不知岁月度残骸幸强健沽酒遍山步【乡语谓湖山间小聚为山步】醉归每自笑不负此芒屦平生爱方外虽老冀有遇秋风送片帆更上剡溪路

秋夜斋中

木落烟深江上村莫秋萧瑟不堪论雁如着意频惊枕月似知愁故入门营道数峰新石友【近得道石数峰】广陵一曲古桐孙亦知长物终安取聊与儿曹洗睡昏

又

残年冉冉返邱园败屋萧萧长子孙久悔文辞妨大学偶因忧患得玄门扶持后死知天幸容养无能荷国恩急雨打?秋又晚旋挑野菜助盘飧

识愧【路逢野老共语归舍赋此诗】

几年羸疾卧家山牧竖樵夫日往还至论本求编简上忠言乃在里闾间私忧骄虏心常折念报明时涕每澘【二句实书其语】寸禄不沾能及此细听只益厚吾颜

秋雨

暮秋木叶已微丹小雨萧萧又作寒目送断云归谷口身随新雁寄江干浊醪易负寻常债退士难叨本分官谢尽浮名更无事灯前儿女话团栾

秋来益觉顽健时一出游意中甚适杂赋五字

旬日两频作一年秋又残光阴不少贷怀抱若为寛小瓮聊寻醉疏砧已戒寒定知清夜梦又过石阑干【剡溪道中佳处】

又

何许是吾庐南临古镜湖园林垂橘柚门巷落楸梧床稳龟无息巢新鹤有雏邻翁殊耐久有酒即相呼

又

原埜无闲土乡闾有老人疾平行已健秋晚醉差频啄黍黄鸡嫩迎霜紫蟹新百年元任运一笑却关身

又

藿食筋骸惫林庐岁月侵道穷思故友力尽悔初心浩浩天知我悠悠后视今飘零君勿叹古瑟有遗音

又

轻装两衣笈假寝一胡床唤渡江楼下逢僧县驿傍横林生夕霭孤蝶弄秋光老惯人间事无诗寄断肠

又

渡水得鱼舍乞浆敲竹扉地偏花带恨林?鸟忘归独往非违世幽居自息机晩来清兴极更喜雨霏霏

又

穷厄非由命从来作计疏妄营资鬼笑多爱夺狐书何事能陶写惟当尽破除霜晴宜着屐不敢笑无驴

又

寓世年虽往安心疾已平每思丹灶冷宜觉世缘轻布被鸡催晓蓬窗鹊噪晴呼儿净洗砚书帖寄青城

又

万古无穷梦余年欲散云身虽迫衰谢学未废鉏耘开卷多新得逢人有旧闻伏生虽九十犹冀与斯文

又

斯世本无事古人谁与归屏除闲尘尾收拾旧蓑衣浩浩观空劫拳拳讼昨非云开天万里辽鹤正孤飞

游近山僧庵

卧看香穗叹吾衰起着芒鞋信所之十里溪山最佳处一年寒煖适中时眼明竹院如曾到心许沙鸥卜后期不是诗人托高兴日长真付一枰棋

喜晴

三日雨不止意谓无复晴泥深不可出卧听空堦声事有未易料南风起三更阵阵浮云归杲杲初日明穑事既竭作机杼比屋鸣天公真老手谈笑功皆成家家有新酿欢言相送迎蝗孽幸埽空努力谋春畊

阿通自闽中归甫九岁颇有老成之风作此诗示之

通子还家已九龄从师衿佩两青青长成勉作功名计勿学衰翁老一经

农家

大布缝袍稳干薪起火红薄才施畎亩朴学教儿童羊要高为栈鸡当细织笼农家自堪乐不是傲王公

又

盗息无排甲兵消不取丁频过鬭鸡舍闲学相牛经江浦渔歌远人家绩火青遨游无定处随意宿丘亭

又

东舍女椉龙西家妇梦熊翁夸酒重碧孙爱果初红栗烈三冬近团栾一笑同营生无缪巧百事仰天公

又

租犊畊荞地呼船取荻薪苍头供井臼赤脚解缝纫僧乞铭师塔巫邀赛土神心常厌多事谢病又经旬

又

新作地炉成蓬窗亦自明油香????饵脆人静布机鸣县吏催科简豪家督债轻小康何敢望生计且支撑

又

诸孙晩下学髻脱绕园行互笑藏钩拙争言鬬草赢爷严责程课翁爱哺饴????富贵宁期汝它年且力畊

读老子有感

左史倚相读皇坟学者尚得窥全浑孰为武成二三策宁取道德五千言巢居结绳事益远浇淳散朴忍复论安得深山老不死坐待古俗还羲轩

邻人送菰菜

张苍饮乳元难学绮季餐芝未免饥稻饭似珠菰似玉老农此味有谁知

书喜

莫谓家贫厌旧醅一尊聊对桂花开天菑已过无蝗孽海舶初通有药材?借凉风吹醉頬况逢急雨洗浮埃入秋腰脚增强健山麓从今日日来

秋日徙倚门外久之

舍前烟水似潇湘白首归来爱故乡五亩山园郁桑柘数椽茅屋映菰蒋翻翻小伞船归郭渺渺长歌月满塘却掩柴荆了无事篆盘重点已残香

双蝶

庭草何离离清晨露犹湿草头两黄蝶为我小伫立秋光亦已晚行见霜霰集方春不尽狂汝悔尚何及吾生更堪笑去日如电急功名竟何在惆怅劎峯涩

法云孚上座求诗

老人痴钝避嫌猜终日柴门闭不开堪笑山僧能好事乞碑才去觅诗来【近有净慈僧讷来求铭其师塔亦寓法云几年】

詹仲信出示卜居诗佳甚作二绝句谢之

十里相望亦未遥何由频得慰无聊老来万事慵开眼独喜诗盟不寂寥

又

年来阻阔动经时忽见新篇乃尔奇安得齐纨翦团扇为君小草卜居诗

夜雨

夜雨有残滴秋砧无绝声得诗旋已忘觅睡固难成壮志悲垂老归畊愿太平发春才属尔岁事又峥嵘

晚秋出门戏咏

病叟徜徉古泽边横林揺落暮秋天鸣鸠雨后却呼妇飞雀霜前先着绵抱被每投僧榻宿卷书时当酒家钱秋风想像芝房熟北望商山一怅然

又

闲愁那得野人边万事元知合付天尽醉仅能三龠酒新寒未办一铢绵邻僧每欲分斋钵庙史犹来索社钱无地置锥真细事不妨胸次日超然

消揺

莫笑茆檐陋消揺遂野情遇魔增道力因病悟浮生谋食凭长镵论交得短檠不知从此去几见雁南征

坚顽

小市朝行药明灯夜读书虽殊带箭鹤要是脱钩鱼有饭已多矣无衣亦晏如坚顽君勿怪岂失遂吾初

遣怀

息倦登畊陇椉闲弄钓舟安能书咄咄且复送悠悠穷巷谁来往村醪自献酬何妨晏平仲岁晚一狐裘

又

穷每占周易闲惟读楚骚病随灾渐退懒与拙相遭投枕灯初上披衣日已高清愁亦可剪无处买并刀

又

有志师千载无方起九原山园菜常瘦村店酒多浑衰疾形诗句穷愁入梦魂傍观任嘲笑吾道始应尊

又

云族初疑雨风生忽快晴半窗松竹影绕舍鸟乌声看劎心犹壮开书眼渐明余年真已矣不复问君平

初寒

日月谁能驻风霜忽已高公孙分布被范叔共绨袍?䅉炊香甑蒲萄压小槽所惭才已尽孤咏不能豪

闲行至西山民家

秋林半丹叶秋草多碧花隔山五六里临水两三家罾鱼与伐荻各自有生涯平池散雁鹜绕舍栽桑麻客至但举手土釡煎秋茶城中不如汝切莫暮浮夸

夜与子遹说蜀道因作长句示之

忆自梁州入劎门关山无处不消魂亚松托宿逢秋雨小柏经行听晓猿【亚松在成都小柏在山泉阁道】当日只知悲客路归来终亦老江村吾儿生晚那知此聊对青灯与细论

村舍

无怀葛天古遗民种畲归来束涧薪亭长闻名不识面岂知明府是何人

又

鸡鸣犬吠相闻地穴处巢居上古风饱饭不为明日虑酣歌便过百年中

又

露草干时儿牧羊朝日出时女采桑一床絮被千万足不解城中有许忙

又

山高正对烧畲火溪近时闻戽水声破屋已斜犹可住老牛虽瘠尚能畊

又

莫笑山家拙治生正缘亦足得身轻满炉葑火浑家?一碗松肪彻夜明

又

故絮五更偏觉冷薄糜未午已先饥谁知人不堪忧处正是降魔奏凯时

又

气全自可忘忧患心动安能敌死生若论老人真受用已多稗饭与藜羮

登山西望有怀季长

行年垂九十举世少辈行敢言贫非病要是老益壮平时懒书疏有畣未始倡张卿独所敬夙昔推直谅迹虽隔吴蜀相忆每惨怆使者交道中万里问亡恙忽焉奉赴告斯文岂将丧腰绖不抚棺执绋不会葬送子岷山下想见车百两我徒哭寝门泪尽气塞吭年虽不耄期仕谁不将相神明司祸福于职岂亦旷霜风九月初凭高极西望江原在何许安得铲叠嶂

山行

五尺桄榔杖二寸栟榈冠往来山谷中髪白面渥丹初非乳石力所得怀抱寛入寺不寻僧自爱松风寒松风晚少静我意殊未阑却寻归村路白石明青滩

二乐

游山恨不远读书恨不博天下多名山何处无芒𪨗束书饱蠧鱼于汝宁不作日月如过烧老病将何若眼犹急开卷足尚供寻壑少劳君勿辞是中有真乐

村女

白襦女儿系青裙东家西家世通婚采桑饷饭无百步至老何曾识别村

示子遹

我初学诗日但欲工藻绘中年始少悟渐若窥宏大怪奇亦间出如石漱湍濑数仞李杜墙常恨欠领会元白才倚门温李真自郐正令笔扛鼎亦未造三昧诗为六艺一岂用资狡狯【晋人谓戏为狡狯今闽语尚尔】汝果欲学诗工夫在诗外

闻新雁有感

才本无多老更疏功名已负此心初镜湖夜半闻新雁自起吹灯读汉书

又

新雁南来片影孤冷云深处宿菰芦不知湘水巴陵路曾记渔阳上谷无

山村独酌

腰劎如今不换牛固应万事一时休孤舟惯作潇湘梦骏马宁思鄠杜游毁誉要须千载定功名已向隔生求石帆山下秋风晚买酒看云自献酬

小园独酌

横林揺落弄微丹深院萧条作小寒秋气已高殊可喜老怀多感自无欢鹿初离母斑犹浅橘乍经霜味尚酸小酌一卮幽兴足岂须落佩与颓冠

劎南诗稿卷七十八








卷七十九



钦定四库全书

劎南诗稿卷七十九

宋　陆游　撰

秋思

湖边一夜霜庭树无秋声懒不近笔砚何以纾幽情但有一睡耳展转无由成起拥地炉?坐待天窗明

又

弊衣但故絮粝食惟黄虀余年如登山步步勤攀跻从子念寂寞千里致鹿麂秋风石帆下伴我扶青藜

又

稽山九十翁病起无气力拥杖牧鸡豚乃是老人职一杯芋糁羮孙子唤翁食既饱负朝阳自愧尔何德

又

今日鹊噪檐邢赵【刍父去华】别我西老怀易感慨近别亦惨凄自我卧孤村海内无轮蹄垂虹秋愈佳不得同装赍

览镜

镜中老翁谁非复少年我诵书如布谷拈出无一可又非富贵逼弃去自不果无功博一饱有罪当万坐老境最堪笑作计日益左正似鸠拙巢不及蚕自裹霜寒衣未赎瑟缩附残火作诗数十年所得良琐琐弱松困蔓纒何日见磊砢洞庭可远游秋风思捩柂

雨晴

小雨初增气惨凄新晴差解病沉迷虚廊静院听松籁细草甘泉养鹿麛寒霭细分山远近野歌相应路高低孰知倦客萧然意水品茶经手自携

秋尽自遣

息驾江湖上推移岁又残雨添苔晕紫霜染桕林丹贫叹畊畴薄狂依禁网寛游山携一钵到寺即开单

又

老健非颐摄羇穷为折除人情看已惯身在不论余席下钱虽尽缾中粟有储行歌混樵牧吾计未全疏

昼卧

我意殊昏然一日三就枕目前幸未病病势亦凛凛偶拈一卷读美若鸠食葚虽云嗜好笃自计亦已审圣门未能窥讵敢希在寝所求养根原常恐躐堦品死期诚已迫尚可支数稔藨蓘不废功吾其享高廪

独坐

博山香雾散馡馡袖手何妨静掩扉六十年前故人尽【绍兴中往还朋旧今乃无一人在】八千里外寄书稀【自张季长下世蜀中书问几绝】昨朝送客桐江去今日逢僧剡县归欲作小诗还复懒海鸥与我两忘机

书感

衰颜非复昔年朱几过黄公旧酒垆成败只堪三太息是非终付一胡卢连天烟草迷归梦动地风波历畏途辛苦一生成底事躬畊犹得补东隅

舟中夜赋

问天乞得不资身常作东阡北陌人买酒不浇胸礌磈忧时?觉胆轮囷寓居尚复能栽竹羇宦悬知正忆莼那似石帆山下客钓船载月泊烟津

舍傍晚步

蒲团初起定藤杖偶闲行鸟语如相命鱼浮忽自惊麦苗经雨绿枫叶得霜頳野老淳风在悠然不送迎

又

养疾便居僻寻幽喜雨晴偶因将鹿出遂作放鱼行木落塔初见潦收滩自生霜清念游衍渐拟问山程

自咏

纷纷世态但堪悲一念萧然我亦奇醉里猖狂醒自笑梦中虚幻觉方知江湖重复风波恶齿髪凋零岁月驰安得中原路如砥渭川钓伴待多时

又

茅舍萧条似宝坊老人终日对炉香学荒自笑身空在禄尽谁知夀更长陂水蘸堤常滟滟麦苗覆块已苍苍经行更有欣然处四野鉏耰满夕阳

初冬

初冬常忆宴梁州百炬如椽满画楼三十七年犹未死茅檐霜冷一灯幽

霜晴

万瓦新霜白一窗朝日晴破裘身亦?细字眼犹明耄喜谵谆语衰常踸踔行登封书不草力穑报时平

初寒

新雁来时岁又残丹枫数树照江干前山云起忽成暝陋屋雨来初变寒身退已收清禁梦里居终出上恩寛作诗老恨无奇思时取囊中断稿看

题傅神

湿云生两屦细雨暗孤蓬悔不桐江上从初作钓翁

书感

伐性戕生岂一端暮年嬴得是衰残齿牙零落畏大胾毛髪萧疏便小冠惜日每惊新历换怯寒尚觉弊庐寛华山阻绝岷山远安得冥鸿借羽翰

宋都曹屡寄诗且督和畣作此示之

古诗三千篇删取财十一每读先再拜若听清庙瑟诗降为楚骚犹足中六律天未丧斯文杜老乃独出陵迟至元白固已可愤疾及观晚唐作令人欲焚笔此风近复炽隙穴始难窒淫哇解移人往往丧妙质苦言告学者切勿为所怵杭川必至海为道当择术

独饮

肃肃霜风劲萧萧木叶声残年如寄尔冷坐太憎生就市沽新酿呼儿洗破觥独斟还独醉无月配长庚

简湖中隐者

十里隔天镜一庵依翠屏甘泉胜牛乳灵药似人形处处筇枝健年年?色青客星犹不作肯应少微星

初冬杂咏

重阳已过二十日残菊才存三四枝对酒挿花君勿笑从来不解入时宜

又

古夀书来言得婿东阳人到报生孙一家三处俱强健且拨闲愁近酒尊

又

儿时爱书百事废饭冷胾干呼不来一生被误终未醒老作蠧鱼吁可哀

又

微风蹙水靴文浪薄日烘云卵色天但恨世间闲客少江湖底处欠渔船

又

书生本欲辈莘渭蹭蹬乃去为诗人囊中略有七千首不负百年风月身

又

俗缘已断宁容续幽事虽多不厌增折简迎医看病鹿舂粳炊饮供游僧

又

夜窗父子共煎茶一点青灯冷结花村落盗清无犬吠园林月上有啼鸦

又

老去胸中百事真同游无复白头新鹊从熟后频分食鹿渐驯来不避人

老叹

齿髪衰残久退休衡茅荒寂更禁秋一无用力身犹倦百不关心梦亦愁远浦卧看凫泛泛深林时听鹿呦呦天台日有游僧过白术黄精不待求

小园

谁为闲愁拨不开小园也复有池台清泉白石皆吾友绿李黄梅尽手栽冲雨茭鸡时上下近人栗鼠不惊猜自怜两屦犹轻捷不待儿扶日日来

冬夜思里中多不济者怆然有赋

大耋年光病日侵久辞微禄卧山林虽无叹老嗟卑语犹有哀穷悼屈心力薄不能推一饭义深常愿散千金夜阑感慨残灯下皎皎孤怀帝所临

宿近村

病齿漂浮短髪稀此身犹堕乱书围邯郸倦枕晨炊熟昌谷空囊晚醉归久困厌从人乞贷力畊频遇岁凶饥行年九十穷弥甚旅舍灯前自绽衣

梅村野人家小憩

正遣清诗觅菊栽穿云涉水又寻梅万牛不挽新愁去一鸟还惊午梦囘老愧逢人说幽愤穷能随事学低摧江边漂母何为者无食王孙未易哀

寄陈伯予主簿

今年闰余时令早十月霜风吹客倒老夫畏寒不出门数步邻家迹如埽此时陈子独何勇饥僮瘦马长安道绝知涵养与人别吐气如虹失衰老孟轲浩然正应尔岂比区区养梨枣万锺于子本何加一官未免从人讨世谁不达子独穷孰念令人恶怀抱石渠天禄正须才往乞扬雄太玄草

夜坐忆剡溪

早睡苦夜长晚睡意复倦敛膝傍残灯拭眦展书卷时时搔短髪稍稍磨冻砚更阑月入户皎若舒白练便思泛樵风【溪名】次第入剡县名山如高人岂可久不见

道上见村民聚饮

霜风利如割霜叶净如埽正当十月时我行山阴道场功俱已毕欢乐无壮老野歌相和畣村鼔更击考市垆酒虽薄群饮必醉倒鸡豚治羮胾鱼鳖杂鲜槁但愿时太平邻里常相保家家了租税春酒夀翁媪

小江

出郭四十里孟冬天尚和风生帆力健木落月明多小市人声散长桥炬火过吾生几来往抚枕独悲歌

短歌行

富贵得意如登天自计一跌理不全昼食忘味夜费眠渠过一日如一年春蚕得衣畊得食农功初成各休息卖酒垆边纷鼔笛我过一年如一日二者求兼势安可与我周旋宁作我春城桃李岂不妍雪涧未妨松磊砢人生祸福难遽论庙牺乌得为孤豚君不见猎徒父子牵黄犬岁岁秋风下蔡门

初寒

重云蔽白日陂港日夜涸秋风才几时已见霜雪作人生各有分岂必衣狐貉吴中冬蔬茂盘箸不寂寞抟泥治墙屋伐筱补篱落薄酒亦醉人问子胡不乐

对镜

镜中衰颜失敷腴绿鬓已作霜蓬枯两肩耸耸似山字曳杖更有蛮童扶自惊何以致此老亟欲修敬问起居徐徐熟视乃大笑但记昔我忘今吾今吾虽惫颇神王飞仙正可折简呼远游纵未从谿父醉眼犹能隘具区

书劎

书劎当年遍两川归来垂钓镜湖边老皆有死岂独我士固多贫宁怨天物外胜游携鹤去琴中绝谱就僧传莫言白首诗才尽读罢犹能意爽然

城南道中有感

行李萧然一束书城南触目更愁予市门乞食僧持钵关路哦诗客跨驴残髪无多真已矣名山未去独何欤芒鞋可买身犹健红树青霜十月初

寄子虡兼示子遹

书生赋命囏举步得忧患敢论得意事一笑亦有限南征度闽岭西戍历蜀栈吴江听泪鹤淮浦送归雁归来畊故山暮雨泥没骭群鸦下空陂黄犊鸣绝岸索饭闵儿啼乞墦虞妾覸一裘三十年破裂不受绽欲添一把茅百计亦未办大儿急亲养辛苦就远宦间出冒边尘短甲中夜擐小儿奉亲驩野果采溪涧勉使就微禄未对涕先澘观汝兄弟意岂得厌藜苋兄归弟不出定省同夜旦

一年老一年

一年老一年一日衰一日譬如东周亡岂复须大疾懒惰已废书册久病来亦复疏杯酒轫车小住固自佳拂袖便行亦何有下床拥火?有余咸豆数粒粥一盂平生常笑愚公愚欲栽堕齿染白须

自东冈缭出舍北

年光岂不好老境独无欢百步未为远一尊聊自寛泽枯波尚绿霜薄叶初丹矫首问来雁中原应苦寒

有客

有客南山至相携饭野亭倾篮鱼白白出笼菜青青米滑溪舂碓醅浑草塞瓶从今同保社日醉不须醒

陈伯予见过喜予强健戏作

寒无毡坐甑生尘此老年来乃尔贫两頬如丹君会否胸中原自有阳春

东阳郭希吕吕子益送酒

山崦寻香得早梅园丁又报水仙开独醒坐看儿孙醉虚负东阳酒担来

夜坐

家家绩火夜深明处处新畲雨后畊常愧老身无一事地炉坚坐听风声

两日意殊不怿作短歌自遣

一月得笑才四五十事败意常八九国中谩说无双士天下元无第一手平生爱酒恨小户半世为文真弊帚劫灰处处吊兴亡宿草年年哭交友君看丈夫得意时大冠如箕印如斗一朝弃去岂复论衣破何妨露双肘有时采药二室间亦或钓鱼五湖口死来万古一熟眠安用虚名传不朽

戏书日用事

衰病时时作闲愁日日生寒添沽酒兴困喜硙茶声琴废还重理诗成更细评残年那望进且复畅幽情

独立

上书不上登封书椉车但椉下泽车夕阳独立衡门外闲看村童学钓鱼

梦中江行过乡豪家赋诗二首既觉犹历历能记也

筑屋傍江皋墙垣缔结牢深门荫杨柳高架引蒲萄黍酒欢迎客麻衫旋束绦儿孙勿游惰常念起家劳

又

蒲席乘风健江湖带雨浑树余梢?迹崖有刺篙痕酒酹湘君庙歌招屈子魂客途嗟草草无处采芳荪

病中夜思

一病辄兼旬百忧集双?药裹堆床满生意垂欲尽时闻雀翻更【乡中有栖雀夜鸣为翻更】频看灯落烬平生学六经白首颇自信拳拳服仁义念念去骄吝所觊未死间犹有分寸进

得子虡书言明春可归

白首相依饱蕨薇吾家父子古来稀春秧出水柔桑绿正是农时望汝归

杂赋

地炉夜热麻?暖瓦鬴晨烹豆粥香不是有心轻富贵从来吾亦爱吾乡

又

病叟胸中一物无梦游信脚到华胥觉来忽见天窗白短髪萧萧起自梳

又

终日才堪米一升生涯略似草庵僧湿薪不管晨炊晚留得松肪代夜灯

又

出门信步作闲游野庙村坊到处留每伴樵夫尝半舍更随牧竖采沿沟【半舍沿沟皆采名】

又

体不佳时看周易酒痛饮后读离骚骑驴太华三峰雪鼔棹钱塘八月涛

又

昔人莽莽荒丘里陈迹纷纷朽简中毕竟是非谁辨得举杯吾欲问虚?

又

百亿须弥理固有八九云梦何足吞天下广居君识否一间?屋寄孤村

又

梦里曾作南柯守少时元是东陵侯今朝半醉归草市指点青帘上酒楼

又

七十八十古来稀行年九十固应衰已兴工部耳聋叹更知文公齿落诗

又

中年畏病杯行浅晚岁修真食禁多谢客杜门殊省事一盂香饭养太和

又

齐民让畔不争桑和气横流岁自穰君看三山百家聚更无一垅有遗蝗【今年蝗孽独三山过而不下遂不为灾】

又

得雨郊原已遍畊东家西舍多逢迎前山云起树无影别浦潮生船有声

散怀

小疾便幽翳孤怀抱郁陶遗文诵史汉奇思探庄骚谈笑寛吟苦经行慰作劳东冈聊一往突兀古台高

书壁

稻草高茨屋绳枢窄作门渔樵皆结友邻曲自通婚留客秋茶苦醺人社酒浑余年尚何叹一饭亦君恩

又

故里还初服明恩念老农方蒙镜湖赐又忝渭川封炊粟犹支日藏蔬可御冬霜天病益减高枕听邻钟

冬日斋中即事

读书虽所乐置之固亦佳烧香袖手坐自足纾幽怀我生本从人岂愿终不谐其如定命何生死一?斋

又

一帚常在傍有暇即埽地既省课童奴亦以平血气按摩与导引虽善亦多事不如埽地法延年直差易

又

夙兴人尚默众鸟相与言小语岂不可何至尔啾喧吾独拥燎炉宿火有余温澹然以自适喧寂何足论

又

诘朝澹无营百事付童子拂我架上书注我砚中水觅睡不复成取衣乃徐起卒岁如一朝底处着愠喜

又

我老苦寂寥谁与娱晨暮狸奴共茵席鹿麑随杖屦岁薄食无余恨使鸟雀去安得粟满囷作粥馈行路

又

东园二亩地重重作藩篱我岂妇女哉避客门不窥要当尽彻去来往无他岐饭罢忌久坐时须曳筇枝

冬日排闷

老欲躬畊力弗强但应卖药似韩康陈编时见古成败旧友不知今在亡已返山林遗世事尚凭诗酒荅年光此身自笑如稊米加损宁能系太仓

又

地炉微火伴寒灰垂野江云暝不开欲睡手中书自堕半酣窗外雪初来渡头照影闻征雁篱角吹香得早梅佛粥春盘俱不远离离斗柄欲东囘

法云寺【主僧妙湛方作钟楼未成】

勾践旧国古会稽南山拥郭分东西城门大路引绳直西走百里皆平堤客行欲晓到梅市喔喔尚听城中鸡法云古寺临大泽风皱百顷青玻瓈迎来送往此其地素壁时见前人题乖离会合浩莫计历观名氏空含凄山僧惯见为客叹荣悴从来如夜旦明年吾楼挿天半世事君须倚阑看

自法云归

落日疏林数点鸦青山阙处是吾家归来何事添幽致小灶灯前自煮茶

枯菊

龙山落?未多时陈迹依然使我悲粲粲菊花何似好堦前惟见束枯枝

闻吴中米价甚贵二十韵

千钱得斗米一斛当万钱嗟汝蚩蚩民何恃以自全我欲告父老食为汝之天勿结迎神社勿饰杭湖船筑室勿斲削但取垣屋坚妇女省钗泽野妆何用妍趋利常处薄众役常在前岁时相劳苦盛馔一豚肩近市可致酒虽薄亦醺然切勿慕公卿早朝妨熟眠亦勿谋高赀贪吏不汝怜有负固吹毛无罪亦株连岂暇论曲直挺系如登仙裋褐与饭豆温饱可终年草庐挂苇箔乃可数世传朱门虽赫赫变化如飞烟为农最得策本无禄与权时平自逸乐奉牲祭其先不幸有散徙均为寓民编吾诗不足征请读七月篇

寒夜偶怀壮游书感

畴昔西游万里还狂吟散落满人间买空绿水桥边酒看遍青城县里山梅蕊踈踈春欲动川云漠漠雪犹悭偶思五十年来事顾影灯前自笑顽

梦曾文清公

有道真为万物宗巉然使我叹犹龙晨鸡底事惊残梦一夕清谈恨未终

睡觉

白日悠悠喜意平梦中历历觉魂清觉时不落晨鸡后静坐天窗一点明

湖边小聚

小聚远尘嚣淳风独未浇鸣机灯煜煜饮犊雨萧萧异味常交致新醪亦苦邀人间交道绝令我慕渔樵

雨

秋冬久不雨气浊喜云生麦垅崇朝润?檐彻夜声初来断幽径渐密杂疏更赖有墙阴荠离离已可烹

又

薄晚初沾洒清晨更惨凄鱼寒抛饵去鸦湿就檐栖幽涧溅溅溜长堤浅浅泥一杯持自贺吾事在锄犂

雨后快晴步至湖塘

齿豁从教道字讹负薪陌上且行歌古人亦有逢时少吾辈何疑忤俗多山埽黛痕如尚湿湖开镜面似新磨亦知大有掀髯处无奈西流白日何

两日寒雨作雪不成夜忽大雨遂晴

折木翻涛一夜风浮云吹尽日行空天公岂是真悭雪三白留来付腊中

岁穷

困厄身如寄推迁岁忽穷百年均昨梦万古一飞鸿夜瓮鸣春酒晨畦撷晚菘属餍童子笑便腹负吾翁

冻坐

湖海凄凉地霜风惨淡天吾其去道近无酒亦陶然

古意

千金募战士万里筑长城何时青塜月却照汉家营

又

夜泊武昌城江流千丈清宁为雁奴死不作鹤媒生

雪意复作

前日作雪风败之今日浓云雪复作一寒未暇自为计宿麦悬知天已诺灞桥策驴愁露手新丰买酒聊软脚胸中正着九云梦廊庙何加一邱壑上书陈事固可笑服药求仙亦成错不如醉踏一劎腾风云跨海东谒青童君

醉书

天公赋与五湖秋风月云烟处处留损食一年犹可健无诗三日却堪忧

劎南诗稿卷七十九

<集部,别集类,南宋建炎至德佑,剑南诗藁>








卷八十



钦定四库全书

劎南诗槀卷八十

宋　陆游　撰

排闷

造物冥冥中与我无一面不知获罪由动辄被诃谴又若哀其愚救以药瞑眩我亦揣此心安受不敢怨中间戍蜀汉十载困邮传骑?蒙陇干阵云暗秦甸赍粮杂沙墋掬水以三咽传烽东骆谷倏忽若流电归吴获小休余喘仅一线意言在故乡终胜客异县夫何命大谬魔事每交战友雠同一波平地肆蹈践么然性命微日畏谗口煽旧书不暇视鼠迹上几砚负疴不即死遂作诸老殿却观所更历殆是金百链人谁不爱身悔作青紫楦短筇入?翠小艇破江练渔歌隔浦闻绩火傍林见苦贫虽至骨未肯受客唁君看投林猿终异巢幕燕有山皆可耕焉往失贫贱

湖山寻梅

镜湖渺渺烟波白不与人间通地脉骑龙古仙绝火食惯住空山啮冰雪东皇高之置度外正似人中巢许辈万木僵死我独存本来长生非返魂

又

小雪湖上寻梅时短帽乱挿皆繁枝路人看者窃相语此老胸中常有诗归来青灯耿窗扉心镜忽入造化机墨池水浅笔锋燥笑拂吴笺作飞草

作雪寒甚有赋

云暝风号得我惊砚池转盼已生冰窗间顿失疏梅影枕上?闻断雁声公子皂貂方痛饮农家黄犊正深畊老人别有超然处一首清诗信笔成

书懒

我性本迂疏养生又无术忧患自外至疾病由中出屏居绝造请冀补东隅失今观世间事如僧视沐栉闲身岭上云睡味蜂房蜜惟思茅檐下一席卧朝日

读唐人愁诗戏作

少时唤愁作底物老境方知世有愁忘尽世间愁故在和身忘却始应休

又

清愁自是诗中料向使无愁可得诗不属僧窗孤宿夜即还山驿旅游时

又

天恐文人未尽才常教零落在蒿菜不为千载离骚计屈子何由泽畔来

又

我辈情锺不自由等闲白却九分头此怀岂独骚人事三百篇中半是愁

又

飞雪安能住酒中闲愁见酒亦消融山家有力参天地不放清尊一日?

读书至夜分感叹有赋

老人世间百念衰惟好古书心未移断碑残刻亦在椟时时取玩忘朝饥推寻点画到曲折想见落笔纵横时岂惟鸾凤九霄上景锺大鼎森陆离虽然欲学则曷敢驽马仰看骅骝驰正如志士才不称心慕伊傅终何施尔来亦复强点染手不随意徒嗟咨悬知明日天将雨中夜云蒸紫玉池

拥炉

急雨狂风暮不收燎炉薪?复何忧如倾潋滟鹅黄酒似拥蒙茸狐白裘大泽羁鸿来万里高城传漏过三筹明朝会看稽山雪莫为冲寒怯上楼

隐趣

归老家山一幅巾俗间那可与知闻举杯每属江头月赠客时缄谷口云行采菖蒲缘藓磴卧浮舴艋入鸥群力营隐趣君无怪作得闲人要十分

冬夜舟中作

夜搒孤舟掠岸行村墟频过不知名绕枝倦鹊寒无影脱网奔鱼远有声两纸忽惊残历尽一杯聊慰旅怀情还家自笑身犹健又付生涯与短檠

湖山

逐鹿心虽壮椉骓势已穷终全盖世气绝意走江东【项羽庙】

又

湖上多甘井硙泉尤得名何时枕白石静听辘轳声【硙山泉】

又

山崦桑麻路柴门鸟雀声老巫祈社雨小妇饷春畊【容山】

又

坡陁度小岭轩豁见平湖但醉梅花下民家酒可沽【花径小岭】

又

浅井供茶灶分流浣布纱此泉吾所爱百用给山家【项里民家浅井】

又

故堞无遗迹萧然数十家茶烟映山起酒斾傍堤斜【古城】

又

汀月生眉黛溪梅试额妆幽闺元不出莫道嫁彭郎【柳姑庙】

又

城边小市聚烟水淡秋容南走兰亭路迢迢云外钟【东跨湖桥】

又

东西二十里相望两平桥傍水多投钓穿云有负樵【西跨湖桥】

齿髪

暮境侵寻岁月遒齿揺髪脱又经秋此身要是归衰谢外物何须更固留皂白从来憎了了登临且复送悠悠嗣宗痛饮图南睡万事输君此一筹

古谓不如意事十常八九虽出于好功名者之言闲中亦未免此叹戏作七字一首

归志初谐老遽催良辰常与病俱来酒虽已熟恨无菊雪苦不成空见梅朋旧乖离心每折山川悠邈首频囘人生败意无穷达莫厌相逢笑口开

幽居岁暮

冉冉忘年往纷纷厌事来庭除多草莽几砚亦尘埃园为畦蔬到门因汲水开偶闻林鸟语太息又春囘

又

却医翻少疾辞禄不加贫嘉木移俱活村醪酿辄醇悠悠还过日盎盎又逢春狂舞君毋笑梅花挿满巾

又

老去转无事室空惟一床卧时幽鸟语行处野花香巷北观神社村东看戏场谁知屏居意不独为畊桑

又

燃薪代秉烛煮茗当传杯但恨朋侪少那知日月催衣裘任穿穴芋栗且燔煨不为残年迫吾心久已灰

又

古井年年浚荒畴日日犁刈茅苫鹿屋挿棘护鸡栖闲赖书遮眼愁须酒到脐斜阳有常课缓步上湖堤

过湖上僧庵

西庵每过未尝开邂逅清言始此囘陶令巾车寻壑去已公茅屋赋诗来奇香炷罢云生岫瑞茗分成乳泛杯便恐从今往还熟入门猿鸟不惊猜

夜坐戏作短歌

畏事如畏虎避人如避寇结庐三家村百事喜寒陋身闲自为贵饭足岂非富素心憎狐妖老愈恶铜臭视之若寒气可使客肤腠即今知免矣终岁塞门窦始知松倒壑殊胜云出岫聊持不动心更养未尽夀夜读南华篇欣然发吾覆

书叹

世事纷纷汝所知欣然领略尚何疑穷居自是长年术魔境常为定力资人但与游无德怨酒皆可醉略醇醨兰亭宾主今何在修竹依然似曩时

又

尺椽不改结茅初薄粥犹囏卒岁储猧子解迎门外客狸奴知护案间书深林闲数新添笋小沼时观旧放鱼自笑从来徒步惯归休枉道是悬车

日暮自湖上归

我生本亦与人同缘薄才疏?得穷细水自鸣沙渚外乱山时出雪云中僧归独趁残钟去人散遥怜晚渡?造物陈诗信奇绝匆匆摹写不能工

晚步湖堤

絁裘桐?野人装又上湖堤步夕阳贫甚不为明日计兴来犹作少年狂残樽倒酒无余沥幽圃寻梅认暗香时有行人叹顽健黑丝点破颔间霜

夜寒

江云作雪暗郊原竟夜风声万里奔槁面暂朱知酒酽曲身成直赖炉温幼舆正复宜岩石倚相犹能读典坟米贵仅供糜粥用自伤无力济元元

感旧

早参太史笔晚典石渠书孤立如羁雁微生等蠧鱼虚名真忝窃定理有椉除九十稽山下荒畦日荷锄

小雪

夜卧风号野晨兴雪拥篱未言能压瘴要是欲催诗跨蹇虽堪喜呼舟似更奇元知剡溪路不减灞桥时

十二月十日暮小雪即止

夜来急雪打船窗今夜推窗月满江堪恨无情一枝橹水禽惊起不成双

又

夜来一雪苦匆匆千里浓云忽埽?换得月明良不恶未须过计虑蝗虫

遣兴

翳翳鱼盐市迢迢桑麦村山家薪炭足野叟袴襦温罝兔残芜尽叉鱼积水浑诗书老无效犹拟付儿孙

贫居时一肉食尔戏作

身老便居僻山寒喜屋低时犹赖僧米那惜贷邻酰汤饼挑春荠盘飧设冻韲怪来食指动异味得豚蹄

腊月十四日雨

岁晚深居懒出游小窗终日寄悠悠雨声到枕助诗律花气袭衣生客愁残齿不堪添臲卼瘦肩转复觉飕飗春前一雪犹关念安得琼瑶积瓦沟

节物

节物犹关老病身乡傩佛粥一年新檐间百舌还多事探借园林十日春

读书

力不扶微学心犹守旧闻壁间科斗字秦火岂能焚

春近

历授人时后天囘斗柄初农畴兴耒耜家塾盛诗书缥缈双凫舄咿哑一鹿车山翁喜春近随处狎樵渔

读陶诗

陶谢文章造化侔篇成能使鬼神愁君看夏木扶疏句还许诗家更道不

夜雨甚寒

万籁号风如战鼔雪意垂垂先作雨庭中栖鸟惊屡起窗下残灯翳还吐老翁耸膊高过顶童子触屏低不语时闻邻舍起饭牛亦有归樵说逢虎去年雪薄蝗害稼今年望雪如望赦行当三白兆丰年牲酒如山作秋社

寄赵昌甫

杳杳双鹊鸣庭除东阳吏传昌甫书纸穷乃复得杰作字字如刮造化炉尔来此道苦寂寞千里一士如邻居小儿得禄在傍邑我贫初办一鹿车过门剥啄亦奇事拜起幸未须人扶君看幼安气如虎一病遽已归荒墟吾曹虽健固难恃相觅宁待折简呼余寒更祝勤自爱时寄新诗来起予

稽山雪【为隐者作】

高人采药来禹穴骨瘦巉然鬓眉白结茅分得野鹿场一夜北风三尺雪明朝过午势愈恶虎兕交迹人声绝虚窗纵横樷竹入幽磵荒寂孤松折冻吟孰窥袁安户僵卧秃尽苏武节人生饥寒固亦有养气不动真豪杰希名后世吾所耻姓字宁与身俱灭班马复生无自书我作此歌?激烈

招邻父啜菜羮

老境遗人事穷居砭世肓茅檐听雪滴瓦鼎爇松肪不愿封侯印惟求煮菜方杯羮须及热?欲唤君尝

读论语

壮岁贪求未见书归常充栋出连车晚窥阙里亲传妙数简方知已有余

晨起

残梦悠扬不复成枪然已有百禽鸣山童来报溪流长幽事从今日日生

雪后

雪消已断虚檐溜日?初催百草生射的山前春水绿笙歌又满会稽城

示福孙并示喜曾

北商久不通梨枣罕登盘山舍惟有橘琐细如弹丸此外则柿栗收拾猿鸟残虽无厐翁话儿孙亦团栾今岁雨雪晚岁暮始大寒二稚乃可怜不诉衣襦单地炉有微火诵书到更阑我老多感慨赖汝差自寛

微疾

微疾经旬近药囊往来巷陌未全妨时时小雨知春近处处闲身觉日长林外鼔歌闻赛庙怀中茶饼议租桑两京梅发今何似送老流年只自伤

简僧求秦望山拄杖

老病龙锺不自持饱知藤杖可扶衰明朝欲入天台去试就高人乞一枝

游山步

蹇驴渺渺过云边旋了三生物外缘平日视家真逆旅此行出户若登仙饥从野店烹葵饭困就僧床借枕眠所恨暮年交旧尽佳时无与共聨翩

又

南出平桥十里余湖山处处可成图水边更觉梅花瘦云外谁怜雁影孤时唤行僧同煮茗亦逢樵叟问迷途破裘不怕春寒峭小市疏灯有酒炉

雪晴欲出而路泞未通戏作

欲觅溪头路春泥不可行归来小窗下袖手看新晴

又

雪消重作雨冰释又成泥已败筇枝兴高眠听午鸡

春日

冷饼细生菜老翁殊未衰仍寻旧旛胜一笑伴诸儿

示儿辈

穷居怀抱久无懽犹赖吾儿得少寛谨视鸡豚供老疾力营薪炭备春寒旧书缀缉编无绝小瓮调停味不酸坐使乃翁无一事高眠常到日三竿

雪后煎茶

雪液清甘涨井泉自携茶灶就烹煎一毫无复关心事不枉人间住百年

梦中作

久向人间隐姓名看花几到武昌城一壶春色常供醉万里烟波懒问程斜日挂帆堤外影便风击鼔驿前声丈夫入手皆勋业廊庙江湖未易评

破屋叹

我年四十时筑舍受一廛岁月不贷人殆将五十年初非楩柟材既久理岂全惨淡窘风雨亦复补破穿竹椽与绳枢岂敢求牢坚今朝忽自顾衰疾方沉绵不知此残躯与屋谁先颠粥药幸粗给儿稚满目前敛藏虽甚薄犹胜死道边一笑推枕起无酒亦陶然

戊辰岁除前五日作新岁八十有五矣

灰深火可宿炷小灯耐久长流故不腐易成必速朽我昔游青城闻道巢居叟躬行虽不力年少过九九固知适天幸自养亦差厚传家六儿子其四今皓首宁闻涧底松郁郁慕蒲柳【大儿新年六十二仲子六十季亦近六十】

晨起复睡

衰翁卯饮易上面泽国春寒偏着人下榻一杯还就枕不嫌鼾睡?比邻

梅

三十三年举眼非锦江乐事只成悲溪头忽见梅花发恰似青羊宫里时

又

俗事常妨把一杯等闲开过小园梅自伤惟有寻春梦百舌无情又唤囘

小疾治药偶书

御边虚上策治疾阙全功安得如神禹常行无事中

又

揠苗农害稼过剂药伤人此理君能造无为万物春

子遹读书常至夜分作此示之

我为无才老把鉏汝穷亦复坐迂疏夜灯咏史虫吟草朝几陈书獭祭鱼未至苦饥依马磨不妨相守卧蜗庐业成自有能知赏家世从来典石渠【先太传先楚公皆久在三馆予亦入馆二十年晚忝大蓬之命】

岁暮作

鱼贯长条兔卧盘往来聊续里闾欢旧符又拟新年换残历都无半纸看梅影横斜春尚浅角声悲壮夜将阑坚顽敢望今如许戏说期颐强自寛

除夕

炽炭炉中百药香屠苏煎酒代椒觞明朝赖是无来客雪后泥深一尺强

己巳元日

曾孙新长奉椒觞儿女冠笄各缀行身作太翁垂九十醉来堪喜亦堪伤

初春

装罢桃符又剪灯新年光景捷飞腾老翁埽尽儿童事却学禅床入定僧

新年书感

早岁西游赋子虚暮年负耒返乡闾残躯未死敢忘国病眼欲盲犹爱书朋旧何劳记车笠子孙幸不废菑畲新年冷落如常日白髪萧萧闷自梳

开岁连日大雪

开岁大雪如飞鸥转盼已见平檐沟村深出门风裂面况复取醉湖边楼从来春雪不耐久卧听点滴无时休去年久旱绵千里犂不入土蝗虫稠今年冬春多膏泽天意似欲滋农畴岂惟养猪大作社更卖宝劎添畊牛

饮酒

我酒本小户痛饮乃有时意气不相值终日持空卮醉或能斋庄不醉或狂逸乃知老子狂非自麹蘖出今日雪始晴行歌官道傍超然醒醉间非庄亦非狂

诗酒

我生寓诗酒本以全吾真酒既工作病诗亦能穷人每欲两忘之永为畊樵民周旋日已久弃去终无因齿髪益衰谢肝胆犹轮囷吟哦撼四壁嵬峩颓乌巾江上处处好风月年年新正尔岂不乐浩歌终此身

人日雪【己巳元日至人日雨雪间作】

病卧江村不厌深貂裘无奈晓寒侵非贤那畏蛇年至多难却愁人日阴袅袅孤云生翠壁霏霏急雪洒青林一盂饭罢无余事坐看生台下冻禽

春寒

滔天来洚水震瓦战昆阳此敌犹能御春寒不可当

又

高楼坠绿珠恶客碎珊瑚未抵春寒夜贫翁丧故襦雨雪久无来客亦不能出作长句排闷

造物无情岂我私从来不使堕危机青云路近常排去白浪堆高亦脱归残槀尚存空自许故人略尽欲谁依新春雪暗山村路且复焚香独掩扉

书耄

我老耄已及终日惟冥行邻里少间阔便若昧平生家人每过前亦或忘其名昏昏等作梦兀兀如病酲不知张睢阳何以记一城愚知各自适得失未易评

初春遣兴

闲愁长与病相依晨起梳头感髪稀春事鼎来风更恶晨光已满雪犹飞江梅有恨论年别旅雁无情计日归?欲湖边踏青去凭谁为解乱书围

读书

少从师友讲唐虞白首襟怀不少舒旧谓皆当付之酒今知莫若信吾书朱黄参错鸡鸣后籖帙从横月堕初抚几欣然时有得此翁作计未全疏

杂兴

灰中火如萤燎原从此始元气一点存危疾亦不死

又

炷香火要深作墨手当缓浅士务成速所以多后患

又

庖丁悟养生轮扁议读书彼特一技尔圣智有不如

又

铿尔舍瑟作嚗然放杖笑浩浩太古音与俗不同调

后杂兴

腊雪瑞我麦春雨嘉我谷老农无他求一饱万事足

又

日上明我窗月出缟我庭朝暮得佳时一榼醉复醒

又

会合惜日短别离愁夜长人老爱吾庐客归悲故乡

又

俚医刀匕药老巫半榼酒拜贶不敢忘淡薄最耐久

自咏

道本治吾身绪余方及人神清缘食少事简为家贫薄酒如重醖寒蔬抵八珍村村花柳动且复岸纶巾

又

谢事客谁过闲游吏不诃家人争稗粥邻叟和畲歌静夜诗成祟新春睡有魔年光本无尽未用叹蹉跎

晚窗

一坞梅花已尽?数瓴春雪未全融晚窗忽有题诗兴落笔纵横半醉中

劎南诗稿卷八十








卷八十一



钦定四库全书

劎南诗稿卷八十一

宋　陆游　撰

远游二十韵

早岁志远游万里携孤劎所至必吊古如疾得鍼砭荒寒过吴宫摧剥观禹窆及仕扬润间挂席度天堑梁宋不可游北望每怀歉会有蜀汉役奇崄日窥觇筑坛访遗址烧栈想烈焰辕门俯清渭彻底绿可染旧史所登载一一尝考验胡羊美无敌黍酒实醇酽枕戈南山下驰猎久不厌比参劎南幕壮志就收敛卜邻扬雄宅遂欲老铅椠但爱古柏青肯顾海棠艳人生不易料白首东归剡稽山秋峩峩镜水春潋潋余俸买扁舟月下采菱芡湖山最奇处容我钓石占婚嫁幸已毕百事不关念但当勤醉歌一死不汝欠

对酒

社醅又借醉颜酡手挽邻翁作浩歌江月偏能照蓬户京尘终不污渔蓑苦吟且复欹吾帽对奕真当烂汝柯回首纷纷俱梦耳人间何处有天魔

夜雨

正看飞雪暗江天不觉新春已粲然花气袭人娯独夜雨声绕舍送丰年樵风未改山川旧禊事空悲岁月迁一榼可营身尚健故应先治下湖船

己巳正月十八九间雪复大作不止

早衰常畏雪况复在江干三日不能出数年无此寒卷帘惊滉漾下榻觉蹒跚稚子应怜我孤吟兴未阑

寄子虡

汝官南寿春我居东会稽疋马护秋塞两犊翻春泥淮天沙雁过江村雪云低书来动半年相望常怆凄父子不共畊此悔真噬脐明年城西社烂醉相扶携

书梦

我梦举有司鸡唱起裹饭又梦趁早朝漏舍坐待旦既寤两无有抚枕徒浩叹今虽去为农饭牛亦夜半何曾得放慵美睡到日旰一笑俱置之浮生固多难

示子遹

家贫不学俭物理有固然要是善用短足以终其年我家稽山下禀赋良奇偏敢言中人产日或无炊烟有儿更耐穷伴翁理遗编短檠幸能继竟夜可忘眠

对食有感

杯酌以助气匕箸以充腹沾醉与属餍其害等嗜欲歠醨有余欢食淡百味足养生所甚恶旨酒及大肉老翁虽无能更事嗟已熟勿叹茆三间养汝山林福

又

我老虽无家其实如客耳食至举匕箸饱则舍而起厨人有勤惰我岂形愠喜园畦摘青蔬地碓舂赤米劳人固已多坐享颡常泚作诗本自?亦以告闾里

雪夜

荒郊贸贸行断垄俋俋畊常情所藉躏岂复怀不平归来卧破屋中惟一床横且烧生柴火静听湿雪声

又

今年春苦寒风雪塞户牖况我穷阎士袴敝衣见肘正须小忍之此事岂得久努力办一壶西村看花柳

又

瓦疏雪堕檐窗破风吹烛短裘不及骭手脚尽皲瘃犹胜南邻叟一褐竟未赎薄酒城中来清夜聊相属

初春

柳拂朱桥湖水生园林处处听新莺亦知人世当行乐无奈春阴不肯晴走马章台身纵老看花杜曲眼犹明只应诗思年来减预怯同游议罚觥

春日杂兴

方塘盎盎带泥浑远草青青没烧痕只道雨晴春昼永归时不觉已黄昏

又

南村北村鼓冬冬刲羊刺豕祭潭龙一生衣食财取足百世何妨常作农

又

小甔有米可续炊纸鸢竹马看儿嬉但得官清吏不横即是村中歌舞时

又

夜夜燃薪暖絮衾禺中一饭直千金身为野老已无责路有流民终动心【闻有流移人到城中】

又

出仕常骑秃尾驴归休自驾折辕车今朝偶遇村夫子借得齐民一卷书

又

更事多来见物情世间常恨太忙生花开款款宁为晚日出迟迟却是晴

又

一枝筇杖一山童买酒行歌小市中莫笑摧颓今至此当年万里看春风

又

四十余年学养生谁知所得亦平平体孱不犯寒时出路湿常寻干处行

又

搅睡禽声晓傍檐泥人花气午穿帘懽情老去年年薄困思春来日日添

又

阴晴不定春犹浅困健相兼病未苏见说市楼新酒美杖头今日一钱无

又

乍晴乍雨忽经旬半醉半醒还过春春卧不知庵外事闲吟聊适梦中身

又

行人陌上思悠悠十里斜阳古渡头一片落花无觅处只教芳草管闲愁

小霁乘竹舆至柳姑庙而归

残云断处漏斜阳草满平堤柳着行飐飐画?来北港翻翻青伞度南塘行人相贺新年健逃户虽穷旧业荒感物兴怀空绝叹才衰无语付诗囊

春晓

初见天窗一点明旋看晓色到檐楹衾裯温暖留残梦鸟雀呼鸣报快晴虽喜心随年愈老却愁事与日俱生平川漫漫烟芜绿筋力犹堪给耦畊

肩舆历湖桑堰东西过陈湾至陈让堰小市抵暮乃归

堤远沙平草色匀新晴喜得自由身芋羮豆饭家家乐桑眼榆条物物春野店茶香迎倦客市街犬熟傍行人墙头妇女更相语认到先生折角巾

又

贪看西南一面山不知信步到陈湾未言散释经旬病且要消磨半日闲蔬垅过寒常郁郁鸟声迎?已关关斜阳不为行人驻十里钟来翠霭间

书适

畴昔花前醉放顚即今不饮亦陶然太平固自多遗老独往何妨是斥仙扶杖每观南亩馌解衣时作北窗眠人间贤俊方云集我遇龙蛇岂厄年

陈让堰市中遇吴氏老自言七十六岁与语久之及归送予过市犹恋恋不忍去

就店煮茶古堰边偶逢父老便忘年嗟予空忝十年长闻道惭无一日先壮子当门能碌碌诸孙承业亦翩翩熟思游宦终何得悔不从公曝背眠

午炊

江路初晴日烟芜古废城青鍼秧稻出黑螘稚蚕生山际牛羊路林间鸡犬声午炊聊小憩野老解逢迎

古风

牺象荐清庙余材弃沟中二者虽甚远残生其实同人当贵其身岂复论穷通宁为原上草一寸揺春风

又

木生虽拱把鲜不困斧斤枯朽亦可全又以芗故焚嘉禾终铚艾岂独草见耘此理讲已熟要当尊所闻

肩舆至石堰村

偶上篮舆踏夕阳醉魂困思两伥伥涧薪旋拾供茶灶诗稿初成寄药囊村舍艺麻驱鸟雀牧童随草放牛羊归来徙倚衡门久始觉中春已日长

睡起遣怀

百事不能能荷锄不锄菜畦锄芋区身存那用十年相陂坏且为凶岁储百事不学学作诗不作白纻作竹枝黄陵庙前风浪恶青衣渡口行人悲老病闭门常愦愦芋不复锄诗亦废客来剥啄唤不譍一味人间占闲退今朝一日三倒床叹息春昼如年长摩挲困睫喜汤熟小瓶自折山茶香

春晴

柳未吹绵笋未抽春郊风日正清柔疏疏帘影供高卧袅袅舆竿懒出游无客共谋良夜醉有花空动故年愁云生秪恐还成雨自向园中听鹁鸠

书感

鸭子陂头看水生蜂儿园里按歌声天公用意谁能测未许吾曹醉太平

野兴

莽莽寛闲野悠悠旷达身气从林下吐言向醉中真社栎元当寿江鸥岂易驯兴来无远近随处岸纶巾

野步

堤上淡黄柳水中花白鹅诗情随处有此地得偏多

又

水生已抹堤草长复侵路小蝶仍可怜欲下却飞去

稽山

我识康庐面亦抚终南背【庐山以南康军为山面兴元成凤皆在终南山背】平生爱山心于此可无悔晩归古会稽开门与山对奇峯绾髻鬟横岭埽眉黛岂亦念孤愁一日变万态风月娯朝夕云烟阅明晦一洗故乡悲更益吾庐爱东偏得山多寝食鲜不在宁无度世人谈笑见英槩御风倘可留为我倾玉瀣

绯桃开小酌

我庐城南村家无十金产种花虽历岁名品终有限颇欲及暇时着谱书之简今朝绯桃开欢喜洗酒盏邻翁亦喜事为我一笑莞但恨苜蓿盘蔬薄欠佳馔往来见已熟劝揖忘愧赧一事粗可言似具识花眼

夜中独步

春半寒初退更阑睡不成褰裳偶独起曳履得徐行月上鸟未宿水深蛙乱鸣踟蹰忽已久残漏下高城

春寒复作

春寒已解忽复作病思不堪当语谁青灯荧荧耿欲灭残雨滴滴休无期故人已死梦中见壮志未忘心自知青丝玉井声𫐆辘又是窗白鸦鸣时

大雨排闷

地润础流水气蒸人脱裘前知?雨至孰解老农忧

又

三日断行路束薪无处求床头周易在且复送悠悠

室中屏去长物戏作

久从昭代乞残骸荷锸随行偶未埋四壁尽空君勿怪才留一物即关怀

对酒

酒非攻愁具本赖以适意如接名胜游所挹在风味庸子堕世纷但欲蕲一醉麹生绝俗人笑汝非真契

曝旧画

故箧开缄一怆情断缣残幅尚知名翩翩戏鹊如相语汹汹惊涛觉有声柳暗正当烟未敛花秾仍值雨初晴百年手泽存无几虫蠧尘侵只涕横

予以淳熙戊戌岁自蜀归时年五十四今三十有二年矣犹复强健得小诗自贺

入玉门关到酒泉昔人想望若登天岂知万里西征客归卧家山三十年

花下小酌

柳色初深燕子回猩红千点海棠开𫚖鱼莼菜随宜具也是花前一醉来

又

云开太华挿遥空我是山中采药翁何日烟氛埽除尽溪道上醉春风

夜酌

我有一瓢酒与君今夕同鸣檐社公雨卷野沛歌风阅世花开落观身劫坏空北邙丘垅尽太息几英雄

数日不作诗

吾诗郁不发孤寂奈愁何偶尔得一语快如疏九河黄流舞浩荡白雨助滂沱门外无来客花前自浩歌

幽居示客

嗜睡疏茶碗逢春爱麹车聊将枕流耳静听属私蛙林下闲成癖人间懒莫加孙登欲长啸四座且无哗

又

齿发虽俱弊神明尚有余幽扉链奇药细字录仙书野水鸣苔径长松?草庐客来多谢病深愧问何如

春日登小台西望

九十衰翁身尚健流年过眼如奔电忆昔初来对行在衫鬓青青接英彦中间亦尝走梁益万里凭高望乡县散关驿近柳迎马骆谷雪深风裂面东归却寻书生事误长诸儒集贤院乞身七年罪未除君恩尚许寛严谴痴顽亦复病不死春到故园家酿美雨余草长四野青日落烟生半山紫

醉赋

我疾多自愈初非遇奇方我生固多难欲虑忽已忘颓然乱书中不知岁月忙有时或得意炙冷不暇尝乃今又大悟万事付一觞书中友王绩堂上祠杜康

即事

我本区中士偶来湖上居时寻一枕梦闲展数行书得醉常欢甚无炊一晏如今朝好天气一笑命柴车

落花

山杏溪桃次第开狂风正用此时来未妨老子凭栏兴满地残红点绿苔

春日

春来日日困春酲徂岁如驰得我惊山寺馈茶知谷雨人家挿柳记清明登阶勃窣晨鸡老侵路纵横野草生堪叹筋骸犹健在强随丁壮事深耕

戏咏园中春草

离离幽草自成樷过眼儿童采撷空不知马兰入晨俎何似燕麦揺春风

又

童子争寻鹁鸽饭医翁日曝虾蟆衣欲赓楚客咏餐菊却愧周人歌采薇

二月二十四日夜大风异常

天青无云星错落大风忽自西南作寿藤老木不自全门外岂容存略彴翁媪惊呼儿女泣屋瓦飞空吁可愕巢倾共闵乌鹊死空黑还疑鬼神恶南邻仅有蜗牛庐转盼卷去无遗余腐儒自笑独耐事一灯荧荧犹读书

雨夜与邻翁饮用前辈韵

老人阅世真悠哉八十已过九十来茆檐参差映烟树萧条鸡犬三家聚一樽邻翁迭宾主醉语岂忧多谬误我作吴歌君起舞夜雨莫辞泥没屦

杂感

壮游回首海茫茫默数方惊岁月长旧事莫论齐柏寝残躯方似鲁灵光

又

天际晴云舒复卷庭中风絮去还来人生自在常如此何事能妨笑口开

又

射的山前花柳新典衣买酒过残春但甘身作哙等伍莫信人间髯绝伦

又

祸福虽云不可猜人生要岂愿为才髑髅正使非王乐犠象何疑是木灾

读史

萧相守关成汉业穆之一死宋班师赫连拓跋非难取天意从来未易知

又

颜良文丑知何益关羽张飞死可伤等是人间号骁将太山宁比一毫芒

出游

社近频逢雨春深却喜晴畲烟傍山起神鼓隔林鸣客驻观农馌儿归遗母羮丰年多乐事何以报时平

又

绿树鱼盐市青芜雉兔场采桑村女集入学幼童忙户赛祈蚕愿家藏问孝章村坊多美酒烂醉畣年光

夜兴戏作

遥夜寂无哗江城鼔屡挝傍墙行踸踔脱帽发鬖髿诗和玲珑韵灯开顷刻花会心有佳处不寐到啼鸦

酒熟书喜

小槽春夜压春醪天与龟堂慰作劳喜似系囚闻纵释快如苛痒得爬搔未陈尊杓心先醉傍睨江山气已豪久厌膻荤愁下箸眼明湖上得双螯

湖上

寒食初过谷雨前轻衫短帽影翩翩独辕碾破新堤路双耜犂残古庙壖万事不禁刘毅掷诸人谁着祖生鞭市垆处处夸新酿且就花阴一醉眠

春晚

落絮飞花又满城年光大半付春酲蹇驴闲后诗情减阵马抛来髀肉生少日雕虫真小技暮年画饼更虚名囊中幸有黄庭在安得高人与细评

食酪

南烹北馔妄相高常笑纷纷儿女曹未必鲈鱼芼菰菜便胜羊酪荐樱桃

六言

爱马能成一癖结髦可忘百忧我亦时时自笑开编万事俱休

又

遇合生封万户厄穷不直一钱此是由来事尔正须到处欣然

又

豪士以妾换马畊农卖劎买牛我看浮云似梦却贪山水闲游

又

风细飞花相逐林深啼鸟移时客至旋开新茗僧归未拾残棋

又

觅饱如筹大事拥书似堕重围误喜敲门客至出看啄木惊飞

又

香烟触帘不散灯焰无风自揺独倚蒲团寂寂忽闻山雨萧萧

书意示子孙

我阅人间久深知理恶盈孳孳训来裔堇堇作儒生仕勿卑曹掾书才记姓名茆茨不啻足此外尽浮荣

暮春龟堂即事

风日初和昼漏长萧然巾屦集茆堂雨余千叠暮山绿花落一溪春水香断简椟中尘委积故人墓上草荒凉尔来幸有寛怀处病退床头减药囊

又

踯躅花开照眼明缓扶藤杖绕廊行流年又见一春过苦雨略无三日晴觅句未应妨熟睡漱泉聊足解余酲鹿麛雉子常追逐谁识山翁及物情

又

日月无根去若驰故园又见落花时杯中绿酒不肯饮镜里苍颜应自知千丈新堤湖水满五更残漏角声悲暮年父子难乖隔淮浦书来苦觉迟

又

东皇促驾又天涯一片难寻堕地花瘦策穿林数新笋素屏围枕听鸣蛙蚕房已裹清明种茶户初收谷雨芽欲把一杯壶已罄谩搜诗句畣年华

莫辞酒

劝君莫辞酒酒能解君愁劝君勤采药药可使疾瘳此外莫废书书亦岂君悮古来败人事正以不学故愁去疾亦平便腹如瓠壶努力贮万卷无此令君愚

怀友

酒家旗下分携久山驿灯前感慨频人事已随双鬓改柳条又见一年新

兰亭道上

湖上青山古会稽断云漠漠雨凄凄篮舆晚过偏门市满路春泥闻竹鸡

又

兰亭步口水如天茶市纷纷趁雨前乌笠游僧云际去白衣醉叟道傍眠

又

陌上行歌日正长吴蚕捉绩麦登场兰亭酒美逢人醉花坞茶新满市香【兰亭官酤名也花坞茶名】

又

箭箙弓弢小猎回壮心自笑未低摧前身家近盘阊路曾看吴王射雉来

残年

残年光景易骎骎屏迹江村不厌深新麦熟时蚕上簇晚莺啼处柳成阴短檠已负观书眼孤劎空怀许国心惟有云山差可乐杖藜谁与伴幽寻

春老

春色垂垂老山家处处忙园丁卖菰白蚕妾采桑黄雨占秧信催儿筑麦场醉眠官道上人为护牛羊

睡起

睡起披衣弄素琴房栊槐柳绿成阴春残鹎鵊如多恨雨恶酴醿欲不禁羸病强行常踸踔戅愚多虑每噫喑行年九十犹賖死谁测高高厚厚心

自?

立志当如塞决河犀编铁砚未为过文难称意古所恨学不尽才今亦多四海交朋常隔阔一生光景易蹉跎耄年尚欲鞭吾后太息无人为诋诃

夜闻雷雨大作

暗空雾雨无时已卷地风雷却是晴九十老翁更事久寄言儿女不须惊

劎南诗稿卷八十一

<集部,别集类,南宋建炎至德佑,剑南诗藁>








卷八十二



钦定四库全书

劎南诗稿卷八十二

宋　陆游　撰

赏小园牡丹有感

雒阳牡丹面径尺鄜畤牡丹高丈余世间尤物有如此恨我总角东吴居俗人用意若局促目所未见辄谓无周汉故都亦岂远安得尺棰驱群狐【山阴距长安三千七百四十里距雒阳二千八百九十里】

山居

平生绝爱山居乐老去初心亦渐偿直道本知天可恃旷怀真与世相忘径穿修竹衣巾爽盘设灵苗匕箸香但恨相逢无鲁叟浩歌小试接舆狂

闲咏

萧萧华发映乌巾五十年前故史臣正使老来无老伴未妨闲处作闲人按行池水知增耗点检庭花见故新更有庵中策勋事投床鼻息聒比邻

又

事业无闻负圣时沧波自照角巾欹养成林下无穷懒占尽人间彻底痴小麦绕村苗郁郁柔桑满陌椹累累医翁簭叟真堪友搜索残尊与共持

又

谢事归来一把茅村深樵牧日论交未言客路尘衣化最恨书窗铁砚凹恋恋故袍谁复念便便痴腹敢辞嘲卜居虽僻吾犹悟失却岷山理鶮巢

又

白头羇客更堪论身寄城南桑竹村一榻琴书春寂寂四山雾雨昼昏昏常情共笑门庭冷好事虚推辈行尊烧笋炊粳真过足儿曹不用致鱼飧

又

危途九折浩无津晚幸收身作散人俸禄既空忧患少酒殽虽薄笑歌频多添布褐方知老净埽?衡不觉贫南陌东阡元在望柴车懒驾动经旬

读乐天诗

放姬鬻骆初何有常笑香山恨不摅输与此翁容易死一身之外更无余

读许浑诗【浑居丹阳丁卯桥其诗丁卯集】

裴相功名冠四朝许浑身世落渔樵若论风月江山主丁卯桥应胜午桥

时鸟

日出鸣布谷月落鸣子规一气之所感彼亦不自知架犂最晚至适当农事时丁壮戴星出力作孰敢迟鸣者既有警闻者得以思乃知失时辈强聒终何为百舌亦能言今默乃其宜我作时鸟篇用继人诗

齿发叹

乐天悲脱发退之叹堕齿吾年垂九十此事已晚矣发脱妨危冠齿堕废大嚼晨兴对清镜何以慰寂莫造物本无心岂欲使汝衰曷不望长空两曜无停时

送春

新叶张翠幄落花作红茵山蔬旨且柔家酿清而淳以我垂老境送此将归春我固惜流年春亦记陈人江山处处佳风月日日新蹇驴度松冈短檝横烟津兰亭人已远遗韵犹清真却下木栅市天风吹角巾

初夏

新绿阴中燕子飞数家烟火自相依童夸犊健浮溪过妇闵蚕饥负叶归地煖小畦花汞长泥融幽径药苗肥邨居乐事何胜数一醉旗亭又典衣

又

江乡初夏暑犹轻霁日园林有晚莺聊置尊罍师北海尽除屏障学东平绿槐露湿单衣爽红药风翻病眼明每感流年成绝叹白头自笑未忘情

初夏即事

夏景遽如许先从草木知朱樱连蒂剪红药带花移病起单衣怯身闲昼漏迟空斋无长事帘影看参差古夀人至闻五郎颇有老态作长句自遣

齿落发斑儿亦老志衰力惰我寜悲埋盆便可为池看折竹何妨作马骑点诵内经庄叟语长歌半格白公诗此身未死先安顿除却山村百不宜

郊行

春郊无处不堪行满路人家笑语声卖劎买牛知盗息乞浆得酒喜时平西村日落川云暝东岭虹收海气清农事方兴戒游惰为君来往主齐盟

小园

小园草木手栽培袤丈清池数尺台拄杖倦时闲倚壁芳醪熟后喜传杯春芜满地鹿忘去夏木成阴莺自来堪笑山童惭饱食时时走报一花开

初夏杂兴

隐趣与谁论深居湖上村避兰寜改路惜笋不开园庭草饶生意溪沙记涨痕愁来时浅酌随事有鸡豚

又

避寂诸缘息安贫百虑寛懒如常抱疾退似本无官皎洁鹤翎扇嵯峩龟屋冠何劳问唐举彻屋是清寒

又

咄咄无穷事腾腾暂寓身月生知改朔花尽觉经春市哄朝沽酒巫歌夜乐神兴来随众出一笑不妨新

又

移花得微雨晒药遇新晴闷里家书到贫时籴价平身方抱沉疾天乃相余生莫恨村醪薄灯前与细倾

又

倦甚惟思睡闲来却要行疏泉入幽圃映树觇流莺药品从僧问琴材就客评转头还一日正尔送余生

思子虡

里堠迢迢阻问津年光冉冉苦催人未能免俗予嗟老岂不怀归汝念亲家酿湖莼谁共醉江云淮月又经春新诗题罢无从寄独倚危阑一怆神

偶思蜀道有赋

天囘驿畔江如染凤集城边柳似搓万事已随流水去一尊将奈夕阳何是非无定言何益穷达徐观得孰多幸有渔蓑归故里不妨高枕且酣歌

书意

养得山林气粗全此怀无处不超然日长琴奕茆檐下岁晚江湖箬?前天上本令星主酒俗间妄谓世无仙今年茶比常年早笑试西峯一掬泉【今年清明前数日山中已有新茶】

赠倪道士

羽衣暂脱着戎衣坐定方惊语入微归隐玉霄应不出他年容我扣岩扉

又

我坐虚名剩得穷百年身堕畏途中看君一棹烟波乐悔不常为采药翁

哭李孟达

旧交多已谢明时孟达奇才最所思晚岁立朝虽小试平生苦学竟谁知尊前一笑终无日地下相从却有期恸绝寝门霜日莫短篇聊为写余悲

送黄文叔守福州

黄公天下士遇主绍熙年议论前修似声名九牧传巨舟夷险济拱璧始终全勇退先诸老荣归总十连旌旄照关路冠盖盛离筵内阁恩光重宸毫墨色鲜任方分斧钺归即珥貂蝉病叟难为别临期一怅然

初夏杂咏

挥袖谢人间一窗如海寛鹿麋为老伴松屑当朝餐自悟达生理尽容非意干却嫌孤寂甚支灶学烧丹

又

病退身仍健年侵趣更高芳醪溢蛮榼短褐束郿绦本不营三窟何由挫一毫烟帆几时挂长啸破秋涛

又

屐路缘虚壁棋轩枕小滩玄言不愧籍熟睡却输搏咄咄书常懒便便腹本寛山园时节好杏子已微丹

又

去日惊钻燧穷途困负薪故人天未远薄俗眼边新踽踽飘零客悠悠賸长身寸心知已矣端欲为谁陈

又

昔日江湖上飘然无定居频倾京口酒亦食武昌鱼北首心空壮东归愤不摅岂知牙齿落送老一茆庐

即事

万里山河拱至尊羽林铁骑若云屯群公先正不复作故国世臣谁尚存河洛可令终异俗蒭荛何自达修门王师一日临榆塞小丑黄头岂足呑

渔扉

蜻蜓浦上一渔扉囘首人间万事非卖药山城携鹤去看碑野寺策驴归偶因束带悲腰减常为梳头感发稀午睡定知无客搅曲肱闲看雨霏霏【郊居遇雨作则无客至】

山行见三十年前题名怅然有赋

百年村落半丘墟垂老经过一栀车金石阙讹秦汉旧【谓秦始皇刻石及禹窆上汉隶】山川胜绝晋唐余醉题墨淡尘昏壁诗社人亡泪溅裾名宦半生成底事早时恨不学犂鉏

山房

柴门不掩俗人稀成就山房一段奇木叶最宜新雨后鸟声更胜莫春时家赀屡罄缘耽酒宿习犹存为爱诗别有一条差自慰木苗芎茁正离离

纵笔

兀兀一无为冥冥百不知倦多惟嗜睡食晚遂忘饥开卷浑如梦逢人不省谁何须觅知识木石即吾师

又

一点湛空明居然万事轻菜元胜肉食车岂异徒行幻境终何在金丹本自成信能如是解土苴亦长生

又

薙草除苦叶劳人亦动心无愁疏把酒习懒罢弹琴濯垢临溪水追凉就木阴常寻省力处外物孰能侵

又

梦事饱曾经灵台了不惊冤亲同一妄魔佛两皆平应物如风过投床即鼾声晨兴拂几砚犹恨太劳生

窗下戏咏

飞来山鸟语惶愡却是幽人半睡中新竹成阴无弹射不妨同向北窗风

又

三尺清池镜面平剪刀叶底戏鱼行吾曹安得如渠乐傍渚跳波过此生

又

何处轻黄双小蝶翩翩与我共徘徊绿阴芳草佳风月不是花时也解来

埭西小聚

瓦盎盛蚕沙煮麦人三家小聚落两姓世婚姻父老衣冠古闾阎风俗淳不应陶靖节独号葛天民

老叹

步迟腰伛偻面瘦骨峥嵘贫病消前业耕樵乐太平有歌悲易水无酒醉湖城何许容身得门前钓艇横

衰甚书感

发残不胜冠齿堕欲废嚼譬如亭皋木秋至叶自落岂惟形骸变意气已非昨床隅倚拄杖壁上挂双𪨗经旬不出户薄饭羮藜藿居然远霜露因得养腰脚年衰固应死延保未可度人之生实难夀终固为乐开卷思千载阅世等六博志士有蹈海儒生亦投阁何如酿浊醪遇兴时独酌半酣望青天万事付一噱

山行过僧庵不入

垣屋参差竹坞深旧题名处懒重寻茶垆烟起知高兴碁子声疏识苦心淡日晖晖孤市散残云漠漠半川阴长吟未断清愁起已见横林宿暮禽

山行

闲人日日得闲行况值今朝小雨晴水浅游鱼浑可数山深药草半无名临溪旋唤罾船渡过寺初闻浴鼓声小醉未应风味减满盘青杏伴朱樱

夜窗

性中汝本具光明蔽障除时道自成手刈茆苫数椽屋身鉏菜煮一杯羮天人迭胜谁能测祸福无常不待评惟有吾心终可恃夜窗袖手听松声

送邢刍甫入闽

两穷相值每相怜闻子南游一怆然莫道此行非久别衰翁何敢望明年

又

君行正及荔枝丹想见临觞为破颜此外但宜烹茗雪伤生不用擘蚝山

从邢刍甫求桃竹拄杖

拄杖当年盛得名一枝尚觉百金轻老人不复须春草只要携渠处处行

老鸡

老鸡拥肿不良行将旦犹能效一鸣碓下糠粞幸不乏何妨相倚过余生

还东

还东寒暑几推移渐近黄梅细雨时窗下兴阑初掩卷花前技痒又成诗囊钱不贮还成癖官事都捐未免痴赖是病躯差胜旧一杯藜粥且扶衰

行东山下至南岩

穿林了不厌崎岖邂逅幽怀得少摅昔愧出山成小草今知流水羡游鱼呦呦驯鹿随轻策泱泱流泉入野渠坐觉尘襟真一洗正如头垢得爬梳

书幸

谋身从昔本迂疏岂料余年却晏如盘箸无时阙鲑菜道途随事有舟车故衣已敝月三浣短发虽残日一梳里巷浮沉亦何憾见贤犹及渡江初

放言

酒熟固可喜酒尽亦陶然有客则剧谈无客枕书眠饥啜羮不糁闲玩琴无弦摘嗅砌下花掬弄涧底泉啄木抱蠧枿抟黍鸣桑颠欣然为一笑世故何足捐无人骂郑?亦无嘲孝先囘顾三角童吾与汝忘年

晚步门外

槐叶已成阴楸花亦离离日莫门无人迨我消揺时左持漆园书右挟栗里诗风从湖面来成此一段奇石路虽甚狭雅称拖筇枝少顷山月明照我角巾欹

夏夜

风便更漏明室虚蚊蚋静筋骸日益衰厌事乐幽屏清灯北窗下突兀写孤影进学无新功赋诗聊自警

瓮池

薶瓮东堦下滟滟一石水买鱼畜其间鱍鱍三十尾力微思及物为惠止于此无风水不揺得志鱼自喜涵泳藻与蒲永不畏刀几饭罢时来观相娱从此始

种菜

菜把青青间药苗豉香盐白自烹调须臾彻案呼茶椀盘箸何曾觉寂寥

又

老农饭粟出躬耕扪腹何殊享大烹吴地四时常足菜一番过后一番生

又

白苣黄瓜上市稀盘中顿觉有光辉时清闾里俱安业殊胜周人咏采薇

又

引水何妨蓻芥菘圃功自古补三农恨君不见名山芋藏蓄犹堪过岁凶

白首

白首归来老故园索居情味更堪论关河悠邈梦魂到亲旧凋零书札存身病自怜诗思退家贫客笑酒醅浑昏昏只欲投床睡儿劝孙扶强出门

东窗遣兴

巷陌过从少园林景物新群鱼时戏藻驯雉每依人映户槐阴密堆盘麦饵珍残春又陈迹抚事一伤神

又

巾屦长闲客帘栊薄暑天巢空重乳燕叶密未鸣蝉壶箭看多算图书理断编悠然已夕日却上采菱船

又

夏浅清阴满村深白日长言多思寂默酒醒悔猖狂老马漫知路钝锥寜出囊此翁真耄矣懒放亦何伤

北窗

晏婴长不满五尺淳于饮能至一石老无功名未足叹滑稽玩世亦非昔当年交友倾一时谁料蓬门今寂寂陈山李石千载士早死当为天下惜斯文显晦端有命道悠运促非人力我今稽山一老农百岁不死知何益后生可畏要有人谁能隐若一敌国狂言勿发心自惊归坐北窗还默默

小酌

偶向东园把一杯不辞团坐埽苍苔野花经雨自开落山鸟穿林时去来皂白正非天欲辨青黄要与木为灾今年秋后犹能健賸乞梅栽与李栽

夏日

暑雨初晴昼漏迟江乡乐事有谁知村村垅麦登场后户户吴蚕坼簇时

又

齿发凋零奈尔何年光暗里易消磨街槐正喜清阴密巷柳还惊蠧叶多

又

竹根断作眠云枕木瘿刳成贮酒尊怪怪奇奇非着意自无俗物到山村

又

动身尚懒那堪事学古无成罢读书枕上侧眠听语燕池边小立看游鱼

又

闷欲远游身苦懒病思闲话客谁过北窗一枕差堪乐无奈茶杯作祟何

又

黄葛蚊厨睡欲成高槐阴转暑风清倚床奴子垂头坐揺手孙儿小步行

又

斮取溪藤便作香炼成崖密旋煎汤萧然巾履茅堂上不畏人间夏日长

又

谢客捐书日日闲行穿密竹卧看山岩前恨欠煎茶地安得茆茨一小间

又

苹生洲渚微风起梅熟园林细雨来咫尺柴门常懒出不教拄杖损苍苔

又

侧卧横眠百不知轩窗寂寂雨丝丝岂无布袜青鞋兴过却梅天出未迟

又

幽花娅姹开还敛小蝶翩翾去复留贪睡畸翁俱不领被人错唤作闲愁

又

山下柴荆昼不开苔生古井暗楸槐新诗哦罢闲无事移取藤床睡去来

睡起

不恨无人到野堂惟将美睡荅年光风轻荷叶翻翻绿雨湿松枝细细香薄俗空成士龙笑长歌未尽接舆狂掬泉弄石翛然晚又得今年一夏凉

雨中作

湖曲雨凄凄茆檐触额低衡门元少客穷巷况多泥解渴黄梁粥尝新白苣虀吾生真自足不恨老鉏犂

感物

物情岂愿岁时遒一气潜移不自由日出鹁鸪还唤雨夏初蟋蟀已吟秋【今年四月闻蟋蟀鸣】

又

小园清晓岸纶巾物态年光日日新绿叶自生黄自落不应秋至始愁人

舟中有赋

一枝柔橹听咿哑炊稻来依野老家山寺日中斋鼔动江楼风急酒旗斜绿稍袅袅揺新竹翠蔓离离熟早瓜闲客去留随所遇不知何处送栖鸦

晨起独行绿阴间

楸槐阴里漏朝晖芳草离离露渐稀不恨过时常煮酒且欣平旦着生衣病逢鍼药如差减贫比箪瓢尚庶几惟是未能忘习气乱书随日又成围

独至遁庵避暑庵在大竹林中

赤日黄尘厌垢纷竹林深处寄幽欣如听嵩雒风前笛似看潇湘雨后云园鹿知时新解角池鱼得意自成群悠然一笑谁能识坐胜天魔百万军

又

世俗元非不汝忘汝归安取醉为乡药苗野蔌山家味柏子松房道室香一卷隐书为日课数声啼鸟谢年光客来莫笑?茨陋占尽炎天一味凉

短歌行

上樽不解散牢愁灵药安能扶死病千钧强弩无自射虚空六出奇计终难逃定命人生斯世无别巧要在遇物心不竞忧忘寝食怒裂眦孰若凭高寄孤咏炎天一葛冬一裘藜羮饭糗勿豫谋耳边闲事有何极正可付之风马牛

山寺

路尽初逢寺行行独叩扉民贫稀送供僧老少完衣日正楼钟动溪深药草肥吾衰亦久矣舍此欲畴依

明日复欲出游而雨再用前韵

小艇争浮浦幽人独倚扉新泥添燕垒细雨湿婴衣葚紫桑新暗秧青水正肥欣然语邻父投老得相依

暇日登东冈

双履青芒滑轻衫白苎凉云生半岩润麝过一林香童子持棋局厨人馈粟浆归来更清绝淡月满林塘

?雨

黑云如龙爪白雨如博棋老屋处处漏此夕将何之岂惟移床避殆欲悬釜炊扰扰舍中人具食不以时儿女乃可怜赤脚啼午饥语儿姑少忍开霁会有期

幽事

衰翁喜幽事闯户不升堂酒仅三蕉叶琴才一履霜【东坡自能饮三蕉叶范文正公酷好琴止弹履霜一曲时谓之范履霜】好游力不给爱客病相妨独有诗情在年来亦渐忘

又

野馆多幽事畸人无俗情静分书句读【豆】戏习酒章程药禇藏难见棋枰算未成悠然寄孤歗吾岂固逃名

劎南诗稿卷八十二








卷八十三



钦定四库全书

劎南诗稿卷八十三

宋　陆游　撰

病起杂言

国不可以无菑眚身不可以无疢疾无菑之国乱或更速无疾之身死或无日昆夷𤞤狁无害于周之王辟土富国无救于隋之亡壮夫一卧多不起速死未必皆羸尫古来恶疾弃空谷往往更得度世方我年九十理不长况复三日病在床天公念之亦已至儆戒不使须臾忘起居饮食每自省常若严师畏友在我傍跻民仁夀则非职且为老惫鍼膏肓

雨后

小筑涛江外微凉暑雨余倾囊致欢伯信脚到华胥芳草翩翩蝶清池泼泼鱼此翁虽耄矣作计未全疏

又

一夜茅檐雨晨兴乃尔凉禽鱼皆遂性草木自吹香微润生琴荐纤尘避笔床悠然北窗兴真欲傲羲皇

示客

久泛烟波不问津腾腾且复养吾真每持杯酒呼江月殊胜征衣化路尘半枕何人游蚁蛭立谈为汝脱狐身挂帆莫恨潇湘远是处相逢一笑新

蒸溽作雨排闷

柱础生微润帘栊转薄阴蚁迁都邑改鸠逐怨恩深菡蓞新离水芭蕉半展心掩屏惟熟睡谁与续愁吟

夏中杂兴

梳发高舂后投床甲夜初语囏愁对客手倦怕催书美睡那思觉甘餐不愿余更应惭造化无事到幽居

又

小响风吹叶微痕雨点池兴来闲弄笛客散自收棋忽忽寻残梦时时足小诗出门俄已莫忘却野人期

又

出赴盟鸥社归寻梦蝶床愚为度世术闲是养生方休歇书中癖消磨酒后狂远游亦已矣不复解轻装

又

处世如灰冷持心似砥平盘飧无宿戒香火有常程樵父供藜杖陶人售瓦檠经旬常苦雨啸傲送余生

又

心慕羲农世躬行黄老言采椽聊筑舍横木即为门短发冠龟屋空床枕竹根从来薄世味染指肯尝鼋

又

遣信邀邻父随宜具小飧草燔豚肉美瓮压酒醅浑易致商山皓难招楚泽魂嗟予亦衰矣心事与谁论

即事

翁自析薪儿负薪一生不似此年贫折除却得常强健天定方知果胜人

又

楸垂落索槐吐花溪女采莲童抱瓜一年光景又将半愈老愈知生有涯

又

烟雨凄迷晚不收疏帘曲几寄悠悠一双蛱蝶来何许点尽青青百草头

又

生来骨相本酸寒天遣沙头把钓竿但称山人擫耳?敢希楚客切云冠

又

鱼䲡群出天将雨蛙黾争鸣草满庭莫道归休便无事时时袯襫伴园丁

又

幽鸟飞鸣翠木阴小鱼游水绿波心满前好句无人领堪笑寒窗费苦吟

又

小阁凭栏望远空天河横贯斗牛中他年鼓角榆关路马上遥看与此同

又

幽鸟呼人出睡乡层层露叶漏朝阳临池只欲消残醉无奈鹅儿似酒黄

夏日幽居

赤日黄尘一点无负山临水是幽居爽如瑞露零仙掌清似寒冰玉壶孤艇过时惊宿鹭湿烟深处乱风蒲翛然欲弃人间去天际聨翩谁与俱

枕上

小疾知闲乐微凉与睡宜瞢腾如欲觉展转复多时四壁人声寂疏帘日影移诗囊与药裹一步不相离

题望海亭亭在卧龙绝顶

瑞龙千丈何蜿蜒苍鳞翠鬛翔江边路逢镜湖乃下驻玩珠不去知何年七州元帅拥画戟全家终日楼居仙霜笳一曲入银汉碧瓦万疉浮岚烟其间望海最杰观疏达坐占蓬莱先风云变化几席上蛟鼍出没阑干前手扪心房倚北斗眼中万象俱森然尚书唤客共领略远坊十里闻管弦从容赋诗出妙思超绝欲拍微之肩坐中有客垂九十追逐无路空自怜夜阑客散公归院笙歌隐隐在半天向来老客今何处菱唱三更起钓船

露坐小隐

寂寂柴门闭嫩苔门前有路走天台近秋河汉西南落欲雨风云东北来旋摘甘瓜青带蔓新𥬠玉体冷传杯亦知野外无供给且复相逢笑口开

小憩卧龙山亭

山高风浩浩堂豁海冥冥绿李分猿嗛苍苔堕鹤翎松寒诗思健茶爽醉魂醒安得丹青手传模入素屏

晚凉

莞簟平铺八尺床脱巾高卧对疏篁近村得雨知何处此地无风亦自凉

夏日

退士自应客少幽居不厌椽低未说盘堆玉脍且看臼捣金虀

又

醉面贪承夕露钓竿喜近秋风借问归舟何处深入芙蕖浦中

又

溪涨清风拂面月落繁星满天数只船横浦口一声笛起山前

又

我是百年遗老埽空一梦浮名未到终南二华且入天台四明

招客看山

今日清明宜看山约君来上钓鱼船微云点破尚堪恨何况城中尘涨天

舟中作

平生剩有烟波兴钓瀬时时小艇横欲莫山光先惨淡未秋河横已分明捕鱼时见连江网迎荻遥闻过埭声想得今宵清绝梦又携猿鹤上青城

清暑

穿竹清我魂散发吹我顶虚窗听鸣蝉小槛看汲井埽地长物空漱泉齿颊冷?人具浆粉童子鬻山茗微云未必雨且喜收树影残书置不视乐此清昼永既夕即搒舟门外绿千顷世事何足论平生慕箕颍

五月下旬大热晦日夜得雨明旦凉甚

一雨萧然洗睡昏清晨屣履自开门岂惟爽气生山袂坐觉凉飔入发根浦口鱼多来野鹤林梢果熟下山猿吾庐清绝君知否钓雪寒江不足言

黄氏冲和堂

冲和堂中和气袭堆笏满床群从集宜州太史一纸书百年笔墨犹山立使君所学何超然要是胸中不负天王畿奉使才廿日忠厚风流天下传国家多事民力困正要设施先百郡但令一念与天通河南南阳亦可问

?雨

苍龙挂东南夭矫拏万仞虽然杂云气爪尾略可认明日?雨来继以雷大震平地成江河呑卷才一瞬吾庐久倾坏不压真堇堇所欣憔悴中一饱天不吝余功到场圃草木皆绿润萧然岸角巾三叹抚庭楯

书意

策蹇若骅驷歠漓如上尊人皆可尧舜身自有乾坤逢客亦共语无人还闭门千年道术裂谁复见全浑

又

养生慕黄老为治废唐虞耆夀缘忧惧危亡坐燕娱大川宜利涉蔓草戒难图退士惟身虑铭膺岂敢无

又

委顺天知我经营鬼笑人定知穷至死敢恨病经旬爱酒陶元亮还乡贺季真扁舟吾事毕遗世亦遗身

浴罢

浴罢淡无事出门随意行相如知渴减叔宝觉神清新月参差影残蝉断续声踌蹰遂忘去风露欲三更

水乡泛舟

终朝流汗浃衣褠恨望何时枕簟秋作雨未成徒益热举杯不醉更添愁悲歌易水轻燕侠对泣新亭笑楚囚别有生涯君会否烟波无际弄孤舟

又

赤日黄尘不自聊泛溪且用沃枯焦隔林犬吠村墟近掠面风来酒力消远火微茫知夜绩长歌续断认归樵扁舟不尽凌风兴却着青鞋踏野桥

闲咏

平生到处足间关天遣残年乐故山社日连村餍酒肉丰年无盗伏茆菅秋来梁燕将雏去雨过林鸠唤妇还我亦葛衣新浴罢为君满意说清闲

江楼夜望

江楼百尺倚高寒上尽危梯宇宙寛秋近渐看河落角天囘更觉斗阑干茫茫浦口烟帆远坎坎城头漏鼔残要得故人同蹑屐一尊相属话悲欢

连日作雨苦热

天地一气尔阴阳司阖开郁蒸以为雨囘薄以为雷久郁无所泄造化安在哉方其欲雨时虽天不能囘此岂降自天其实有自来所以屈宋辈千载有余哀

门外追凉

羽扇纶巾一味凉旷怀非醉亦非狂横林点点莫鸦集平垄离离新稻香山月出时闲弄影水风清处旋移床学仙到此无余说更觉金丹堕秕糠

夏夜泛溪至南庄复囘湖桑归

不求奇骨可封侯但喜枯肠不贮愁数点残灯沽酒市一声柔橹采菱舟元知泽国偏宜夜已就天公探借秋归过三更风露重纱巾剩觉发飕飗

雨后殊有秋意

天地新秋入苦吟诗书万古付孤斟爱君忧国孤臣泪临水登山节士心只叹鼻端无妙斲岂知弦外有遗音剡中胜践今犹昔安得高人支道林

寓规

百疾皆有源虽愚犹自知惟其忽不念所以悔莫追微隙为无伤一坏谁能支宴安比鸩毒先民不吾欺

又

分量各有穷升龠不受斗满盈靡怀惧覆败乃自取衣笥无复裈食案有三韭贫狭虽可嗤比汝差耐久

又

人生孰无疾治疾惟欲瘳疾瘳药不止乃有过剂忧节食戒属餍养气常致柔金丹无此功往哉勤自修

新凉

尽道新凉好无如昼漏长奇文窥楚屈妙理玩蒙庄静卧贫犹乐高歌醒亦狂翩翩双蝶子也似惜年光

又

月入楸梧径风生芦荻林脱巾凉入发临水爽披襟寒暑推移久江湖感慨深功名虽已矣犹得寓孤吟

追凉至安隐寺前

枕石何妨更漱流一凉之外岂他求寺楼无影月卓午桥树有声风变秋残历半窗心悄怆岸巾徐步发飕飗定知从此清宵梦常在沙边伴白鸥

湖上夜赋

冉冉秋将至沉沉夜向晨河随天渐转露洗月如新瘦竹过眉杖轻沙折角巾渔歌四面起烟水浩无津

又

清绝追凉地平生得未曾似尝仙掌露如嚼玉壶冰狂学菱舟曲闲?竹院僧更思生羽翼散发醉巴陵

书适

万事罢经营悠然心大平甘餐随日足美睡等闲成处处佳风月人人好弟兄神仙不须学劵内有长生

羸老

羸老幸未死敢嗟生理微牛闲牧童卧犬吠市船归月落见收网灯青闻踏机时时语邻里井臼幸相依

即事

皋夔无近用芝术少奇功上夀当徐致沉疴忌力攻医传三世久事历百年中畏与庸人说终身托病聋

晚兴

并檐幽鸟语璁珑一榻萧然四面风客散茶甘留舌本睡余书味在胸中浮云变态吾何与腐骨成尘论自公剩欲与君谈此事少须明月出溪东

郊行

凄风吹雨过江城缓策羸骖并水行古路初惊秋叶堕荒郊已放候虫鸣壮心耿耿人谁识往事悠悠恨未平斜日半竿羌笛怨西陵寂莫又潮生

喜雨

雨气侵人暮不休雨声逼枕冷飕飕方欣草木有生意已报沟池无涸流避湿入檐怜病鹤争巢逐妇叹鸣鸠老农自喜知时节夜半呼儿起饭牛

刘道士赠小葫芦

葫芦虽小藏天地伴我云山万里身收起鬼神窥不见用时能与物为春

又

贵人玉带佩金鱼忧畏何曾顷刻无色似栗黄形似茧恨渠不识小葫芦

又

短袍楚制未为非况得药瓢相发挥行过山村倾社看绝胜小劎压戎衣

又

个中一物着不得建立森然却有余尽底语君君岂信试来跳入看何如

自儆

学当尽力去浮华从事文辞但可嗟造道浅深看应物修身勤惰验齐家

雨中

孤村风雨连三日秋暑如焚一洗空睡觉房栊灯渐暗却寻残梦雨声中

书叹

遗蝗出境乐秋成多稼登场喜雨晴暗笑衰翁不解事犹怀万里玉关情

雨夜孤舟宿镜湖秋声萧瑟满菰蒲书中有泪无挥处寻见祥符九域图【祥符中曾诏王曾等修九域图】

题画薄荷扇

薄荷花开蝶翅翻风枝露叶弄秋妍自怜不及狸奴黠烂醉篱边不用钱

又

一枝香草出幽樷双蝶飞飞喜晚风莫恨村居相识晚知名元向楚辞中

秋兴

谁敢轻他万户侯一生赋分在沧洲屋穿况值雨骑月【俗谓二十四五间雨为骑月雨主霖霪不止】路恶更堪风打头此世极知同逆旅吾身亦自是悬疣乞钱买取青芒屦烂醉三条二华秋

又

敛尽残云见夕阳门前?䅉渐登场经年都得几囘醉一雨顿经如许凉耐事尚能心似铁放歌仍忘发成霜颐生底用从人问此是仙翁肘后方

又

五十年来住镜湖白头仍是一臞儒朝眠每恨妨书课秋获先令入酒逋江路伶俜形吊影草庵寂默我忘吾雨窗忽有高谈兴簭叟医翁亦可呼

又

世事何曾挂齿牙只将放浪作生涯有时掬米引驯鹿到处入林求野花邻父筑场收早稼溪姑负笼卖秋茶等闲一日还过却又倚柴扉数莫鸦

昼睡

体中小不佳惟睡可以休睡美自成梦去为万里游万里游尚可乃复有得丧漂揺一叶舟掀舞千里浪午鸡忽惊起向梦安在哉童子解原梦篝火具茶杯

得子虡濠上书

日莫坐柴门怀抱方烦纡铃声从西来忽得濠州书开缄读未半喜极涕泗俱父子老惜别况经患难余羁旅易生疾霜露行载涂思归虽甚苦且复忍须臾【时濠州军乱子虡适来摄通判身率将士力战平之】

庭草

阶前西风揺百草郁郁逢秋殊未槁雪霜要当次第来恰似人生怕衰老百草荣悴则有时人于养生当自知金丹九转傥未辨简敛冲默真吾师摄调小失岂遽死二竖眉端先溢喜但令神气常守形莫畏梦中呼起起

文章

文章本天成妙手偶得之粹然无疵瑕岂复须人为君看古彝器巧拙两无施汉最近先秦固已殊淳漓胡部何为者豪竹杂哀丝后夔不复作千载谁与期

秋日遣怀

离离上药苖郁郁灵芝荣我昔逢异人琐细皆能名击石以取火薪桂持煎烹五云夜覆鼎谈笑得长生

又

胸中何所有世界如河沙区区吞云梦何至为客夸初见卖苑冰青门已无瓜天河正不远秋风乘客槎

又

西来浮涛江东眺俯镜湖其中绵千里郁郁桑麻区禹葬有遗窆粤亡无故墟秋风吹短褐望古空躇蹰

又

野风声如潮溪水色可染浮云时翳日亦作雨数点行歌虽放浪未至越绳检萧然茅三间送老此山崦

又

秋夜坐东窗残雨时一滴四壁无人声心境两虚寂吾方游物初超然谢形役一毫傥未尽何往非勍敌

又

自我归故山不知岁月徂念虽迫霜露忧国犹区区老不能上疏秦阶陈六符安得子元子同歌于𫇭于

又

晨坐手作墨午窗身硙茶岂惟要小劳亦以御百邪儿童不解此倾心逐纷华君看如山祸萌在一念差

自儆

恶石从来岂汝仇安居无患却堪忧不须更守庚申夜留取三彭儆惰偷

又

世事如云日日新瓦盆黍酒却关身细思只有穷居好寄语玄翁莫逐贫

生世

乾坤成毁由来事生世真同黍一炊嗟我已过三万日余年有几自应知

秋雨

山深草木久已荒昼昏风雨殊未止看书不觉向壁卧煎茶欲罢推枕起清心正付竹罏香漱齿每挹岩泉水与世不谐元有命闭门自适差可喜少年痴绝晚乃悟束缚珠襦均一死悠然袖手倚蒲团洗尽玉关心万里

思蜀

西游陈迹浩无穷囘首真同一梦中柳拂驿墙思凤集鼓喧市里忆蚕樷故人丘垅秋芜碧旧隐园林夕照红自闵未能忘感慨浩歌弹剑送飞鸿

病思

短发萧萧不满簪更堪衰疾日侵寻数匙淡饭支残息一篆清香印本心小径古苔遗鹤毳空堂坏甃有虫吟悠然更起扁舟兴秋水门前五尺深

术家言予今岁畏四孟月而秋尤甚自初秋小疾屡作戏题长句

一生强半卧穷阎粝饭藜羮似蜜甜耄齿觉衰嗟已晚孟秋属疾信如占危途本自难安步恶石何妨更痛砭坚忍莫为秋雨叹牵萝犹足补茅苫

秋夕书事

垂老虽堪叹为谋亦未疏闷賖邻巷酒闲读后身书大嚼寜须肉徐行可当车秋来欢喜事菽粟有新储

又

点点秋灯晚翻翻宿鸟还雨添羁枕睡书伴小窗闲僧阁荒寒外渔村缥缈间画工今代少谁为写家山

小疾

小疾有根底忽之当日深养苗先去草省事在清心蚁梦能看破狐妖可坐擒一杯藜粥罢听雨拥秋衾

又

老不禁当病经旬卧一床亦知非疥癣幸未至膏肓水落滩初出秋深草渐黄非关畏人事晚岁合深藏

又

避人作小疾省事喜闲身并海鱼盐聚入秋风雨频元知器苦窳空有胆轮囷轑饭聊同饱知君不笑贫

病中作

此事明明在默身一身元有一乾坤不忧竖子居肓上已见真人出面门力守谁能发底火深潜自足美灵根用功若到无功处千载乘云不足言

纵笔

天下本无事吾生行且休关心惟酒盏入眼独渔舟雁过三湘晓云开二华秋殷勤驿楼柱小草记曾游

又

相马失之瘦知人良独难虽居环堵室未废切云冠莫雨潼关暗秋风渭水寒深芜埋壮士千古为悲欢

劎南诗稿卷八十三

<集部,别集类,南宋建炎至德佑,剑南诗藁>








卷八十四



钦定四库全书

劎南诗稿卷八十四

宋　陆游　撰

自立秋前病过白露犹未平遣怀

门冷荒车辙囊空别醉乡懒行眠亦好倦话默何伤野叟占幽梦山僧送秘方病怀虽忽忽随事答年光

又

饥能坚志节病可养精神不动成罴卧微劳学鸟伸功名知幻境忧患笑前身药裹吾何厌秋灯作梦新

圣门

圣门妙处不容思千古茫茫欲语谁曦发庭中新沐后舞雩沂上咏归时研求岂足窥微指博约何由遇硕师小疾埽空身尚健蓬窗更作数年期

书斋壁

幅巾短褐野人装洗尽黄尘早莫忙地僻渔扉常隐翳身闲灵府自清凉雨中郁郁垣衣绿涧底纤纤石髪长老惫只思眠榻壁一尊到手又成狂

病后小健戏题

行年九十未龙钟惭愧天公久见容醉解病人诗解瘦不如世世作春农

新晴

雨叶玲珑晓日明经旬风雨得初晴欹眠歇尽人间念时听幽禽一两声

梦中作

征途遇秋雨数士集邮亭酒拆官壶绿山围草市青剧谈犹激烈瘦影各伶俜四海皆兄弟悠然共醉醒

又

一客若蜀士相逢意气豪偶谈唐夹寨遂及楚城皋【二者皆所论事】顿洗风尘恶都忘棰辔劳蝉嘶笑余子辛苦学离骚

疾小愈纵笔作短章

治疾如治盗要使复其常藉曰用戈矛全之仍欲伤彼盗皆吾民初非若胡羌奈何一朝忿直欲事殴攘殴攘虽快心少忍理则长华陀古神医煎浣到肺肠取效虽卓荦去死真毫芒君审欲除盗惟当法龚黄抚摩倘有道四境皆耕桑我亦以治疾不减玉函方

病少愈偶作

萧条白髪卧蓬庐虚读人间万卷书遇事始知闻道晚抱疴方悔养生踈高门赫赫何关我薄俗纷纷莫问渠羸疾少苏思一出夕阳门巷驾柴车

又

病入秋来不可当便从此逝亦何伤百钱布被敛手足三寸桐棺埋涧岗但恨着书终草草不嫌徂岁去堂堂今朝生意才丝发便拟街头醉放狂

书生

书生事业苦难成点检常忧害至诚梦寐未能除小忿文辞犹欲事虚名圣贤甚远当深考古义虽闻要力行汉世陋儒吾所斥若为青紫胜归耕

古驿

古驿桥边子横每因羇旅惬幽情窗间月落无花影枕上潮来有橹声旧友凋零归梦想新诗邂逅得天成今朝有喜君知否秋雨晴时小疾平

夜读刘伯伦传戏作

生本无心死可知徐徐掩骨未囘迟一奴仅可供薪水那得闲人荷挿随

湖上晚望

闲人无处破除闲待得渔舟一一还峯顶夕阳烟际水分明六幅巨然山

村居即事

西成东作常无事妇馌夫耕万里同但愿清平好官府眼中历历见风

又

炊甑生尘榻长苔柴门日晏未曾开载醪问字今牢落犹有邻翁裹饭来

又

长笛圜鼙曲调新东家西舍送迎神不因丰岁人情乐淡杀溪头老病人

夜兴

夜阑扶策绕中庭云罅三三两两星安得南风卷云尽烂然河白映天青

梦华山

路入河潼喜着鞭华山忽到?裙边洗头盆上云生壁腰带前月满川丹灶故基谁复识白驴遗迹但相传梦魂妄想君无笑尚拟今生得地仙

寓叹

穷居谙世故了了不如昏万事慵挂眼终年思杜门云闲忘出岫叶落喜归根熟计惟当醉寜论社瓮浑

又

小隐终非隐休官尚是官早知农圃乐不见道途难故国鸡豚社贫家菽水欢至今清夜梦犹觉畏涛澜

又

事外痴顽老人中賸长身开颜时赖酒闭口不言贫淡话常终夕闲游动历旬渔翁偶相遇疑是武陵人

又

老阅市朝久纷纷常厌看人纡绶紫艾家拥毂朱丹不羡官曹热惟怜眼境寒东涂与西抹感旧一长叹嘉定已已立秋得膈上疾近寒露乃小愈

独立溪桥看落晖残芜漠漠蝶飞飞从来泽国秋常晚叹息衰翁已衲衣

又

今年病老遂难禁二竖奔逃岂易寻风雨三更僮仆睡自持残烛检千金

又

穷销壮岁功名志病过新秋赏咏时自古世间如意少天公寜肯为君私

又

小诗苦思凭谁赏绿酒盈尊每独倾老境情悰例如此不须惆怅感余生

又

一枕鸟声残晓梦半窗竹影弄新晴屏深室煖秋垂老粥美蔬香疾渐平

又

半饥半饱随时过无客无书尽日闲童子贪眠呼不省狸奴恋煖去仍还

又

粥香可爱贫方觉睡味无穷老始知要识放翁真受用大冠长劎只成痴

又

小诗闲淡如秋水病后殊胜未病时自翦矮笺誊断稿不嫌墨浅字倾欹

又

八月吴中风露秋子鹅可?酒新𥬠老人病愈乡闾喜处处邀吟共献酬

又

清泉白米山家有盐酪犹从小市求寸步须扶本常事细书妨读却闲愁

又

束书不观万事休谁令识字惹闲愁胸中作祟知何物不是当年老督邮

又

客疾无根莫浪忧今朝扫尽不容留饭囊酒瓮非吾事只贮千岩万壑秋

病中卧闻舂声

丘嫂羮存先戛釜山僧斋竟始鸣钟孰知造物独怜我一日未尝无夕舂

又

妄想说梅犹止渴真闻舂米固忘饥未论炊熟香生甑已觉抄来雪满匙

病小减复作

一身真賸长两月抱沉绵吟作楚人语耸成山字肩灾从季主卜药欠宋清钱弥老弥堪笑藜羮且信缘

又

卫养元无术衰残只自悲扶行十步地强坐一炊时枕藉漆园语呻吟栗里诗灾年未易过那敢望期颐【卜者言今秋来春皆灾过此夀未艾】

又

晨粥半茶碗秋来一布裘酒惟诗里见山向梦中游卜繇儿能测药方僧为求重阳无半月尚泥菊花不

病思

水碓舂粳滑胜珠地炉燔芋软如酥老来自爱盘飧美安得高人共破除

又

杀物求君舌本肥是非岂复待深思即今不足何时足小甑香粳日两炊

又

江上秋风芦荻声鱼虾日日厌煎烹病来作意停鲜食留得青钱买放生

又

行携驯鹿寄消揺共饱山蔬与药苗本自入山缘服玉不应忘味待闻韶

又

西山雪外巢松客南岳岩前洗钵僧平日寄怀常在此秋风剩欲办行縢

又

窗扉寂寂秋将晚灯火昏昏夜向阑不是莫年能耐病道人心地本来寛

病中自遣

孤灯如露萤熠熠北窗下我亦气仅属厌厌迫衰谢平生更事熟生死等昼夜行年八十九八十五已化虽云病恼侵处此亦闲暇人扶时出门清溪带茆舍

又

一鸦振羽鸣窗色忽已缟众鸟次第来各矜语言好病夫正拥被宛若儿在褓跣婢职衣襦丫童谨除扫红日已入帘吾起尚恨早悠然一杯粥顽钝聊自保

又

少时揣无才一意守贫贱穷阎依马磨小石写驴劵中年更可笑憔悴客异县何曾得一饱尘土空满面即今况已病百衰相俱见虽然亦自重未忍悲秋扇

八月二十三夜梦中作

道士上天鹤一只老僧住庵云半间去来尽向无心得痴默相除到处闲江山千里互明晦鱼鸟十年相往还高岩缥缈人不到醉中为子题其颜

病少间作

身如水有沤病如云无根方其未散间妄谓有我存沤坏水渺然云灭宁遗痕囘首乃可笑妄想生怨恩念我曩昔时一笏朝帝阍既老复何为钓鱼石帆村今年病卧久惨痛不可言一念忽超诣二竖皆忙奔吾居本广大谈笑决其藩还持一尊酒往酹湘水魂

秋晚幽居

吴中秋晚气犹和疾竖其如此老何鸟语渐稀人睡美木阴初薄夕阳多扫园日日成幽趣抚枕时时亦浩歌车辙久空君勿叹文殊自解问维摩

病中思出游

病境虽犹在秋天已自清闲思寻酒伴懒畏主诗盟烟艇桐江去篮舆剡县行会心随处住便足了余生

九月初作

莫笑衡茆陋幽情得细论客疏惭歠醢僧熟认敲门杳杳烟中刹昏昏雨外村登高负今岁老病易消魂

四日夜鸡未鸣起作

放翁病过秋忽起作醉墨正如久蛰龙青天飞霹雳虽云堕怪奇要胜常悯默一朝此翁死千金求不得

卧病杂题

?咀初成药咿哑半掩扉病知身健乐闲觉宦游非小涧看猿饮枯筇拥鹤归今朝更堪喜书札得淮淝【是日得五郎庐州书】

又

鸥鹭驯亭沼琴书悦性灵身叨乡祭酒孙为国添丁烟浦收菰菜秋山斸茯苓虚名吾所薄未应少微星

又

陋室施床迮穷阎问疾疏加餐惟是粥弄笔不成书盎盎新𥬠酒青青小摘蔬客来邀禠带聊示小勤渠

又

终日常辞客经秋半在床爱穷留作伴谙病与相忘灶婢工烹粥园丁习写方【久病家人作粥遂佳盖朝夕常为之也又有山仆本不识字因久合药遂能写药方数大篇】今朝有奇事久雨得窗光

又

人间跛男子物外病维摩【病中遂牵聊病右足】但可妨趋拜何因废歗歌菜羮醯酱薄村巷棘茨多举手谢邻父非君谁肯过

读华陀传

六籍虽残圣道醇中更秦火不成尘华陀老黠徒惊俗吾岂无书可活人

家山

鹿食苹时犹命侣鹤冲霄后尚思归家山不忍何山隐稽首虚空懴昨非

九月十一日疾小间夜赋

清夜房栊灯火微此心病起更依依空惊床下莎虫语不见梁间巢燕归苍砚有池残墨在白头不栉乱书围可怜未遽忘风月犹梦华觞挿羽飞

又

病后衣巾尽觉寛挈提裘领喟然叹孤灯不焰荧荧碧小雨无声惨惨寒只道清心灾自退岂知非意病相干平生最爱秋揺落惆怅今年怯倚栏

一病七十日

一病七十日共疑无复生堤全河渐复师济寇将平缥缈香云散飕飗药鼎鸣庭前有残菊自笑尚关情

西郊

七十辞北阙五亩寄西郊泳水鱼依藻摩云鹤结巢丏僧时问疾卜叟或论交社栎天全汝寜当叹系匏

蔬食

肉食从来意自疑斋盂况与病相宜老羝昔作春蔬祟断稿今无晚钓诗陌上烟苕谁采采墙阴风叶正离离人生饥饱初何校一斛?榔笑汝痴

乙巳秋莫独酌【第一首六韵】

孤云系不定野鹤笼难驯卖药句曲秋沽酒天台春中原几流血四海一闲人邀月对我影折花挿我巾花月成三友江海为四邻何敢忘吾君巢由称外臣

又

安期与羡门秦汉迹已陈不如东平公一劎隐红尘醉歌题市楼墨色粲如新叱咤兴风云约束山川神从我者谁欤夜渡黄鹤津

又

山阴老道士寄情鱼鸟中幽户绿萝月孤舟白苹风岂无小瓮熟尊杓谁与同邂逅得知心一见叹犹龙

又

湖中有隐士或谓千岁人大儿严子陵小儿贺季真姓名莫能知况可得疏亲有竿不钓鱼秋晚香粳新

秋晚

春将愁病至秋与病相终过望犹賖死扶衰又入冬拨香开社瓮带睡听晨钟懒放君无诮天公尽见容

病中遣怀

人生长短无百岁八十五年行九分堪笑痴翁作黠计欲将绳子系浮云

又

放生何足为爱物施药因行聊结缘山舍老翁无事业只将闲事占流年

又

鲜肥莫事肤寸舌萧散何辜七尺躯山路岂无孤店宿渡头亦有小舟呼

又

家贫不与身添业久病寜非天儆予扫尽世间闲忿欲小园烟雨种春蔬

又

菘芥煮羮甘胜蜜稻梁炊饭滑如珠上方香积宁过此惭愧天公养病夫

又

开皱紫栗如拳大带叶黄柑染袖香天与山家讲邻好江天昨夜有新霜

六言

满?秋风入剡半帆寒日游吴问子行装何在带间笑指葫芦

又

不慕生为柱国何须死向扬州但愿此身无病天台剡县闲游

野兴

蓍草晨占大易爻松肪夜借隐书抄饥时每就猿分果宿处时从鹤寄巢旋卖荆薪持取醉偶逢野叟即论交颓然坐阅人间事耐辱禁愁却自嘲

远游

壮年不作故山归老去方知浪走非挂日片帆吴赤壁嘶风疋马蜀青衣交游虽广知心少香火徒勤愿力微堪笑只今成底事青灯无恙且相依

反远游

卖却貂裘买钓舟久将身世付悠悠行歌西郭红桥路烂醉东关白?秋【皆山阴近郊地名】夜泊驿亭观月上晓登僧阁听猿愁一生身属官仓米剩喜残年得自由

病着

病着今年剧衰来次第新茅茨安久处刍豢罢前陈零落闲边句逍遥事外身村东禇草蕈一笑得常珍

梅市

小雨长堤古寺西不容羸马惜障泥时平道路铃声少岁乐坊场酒价低烟树浅深山驿近野歌断续客魂迷残躯不料重来此一首清诗手自题

梅市书事

羸马孤愁不可胜小诗未忍付瞢腾一声客枕江头雁数点商船雨外灯

病减

病减停汤熨身衰赖按摩书亏平日课睡比故年多龟卜占休泰医方较阙讹有时还一笑隔浦起渔歌

幽居即事

山崦可伐薪稻垅可负耒但令二事集一饱已有在霜林两株橘春圃数畦菜仁哉造物心乞我曾不爱炊烹付樵青鉏灌赖阿对乃翁亦自为高枕听晨碓

又

书几积流尘砚池渍浅墨老夫自省事童子岂不力人生适可尔过计亦何得胡为弃棃枣日夜长荆棘洗汝侈汰心去汝骄吝色一菜饱有余奚取万钱食

羸疾

羸疾止还作已过秋莫时但当名百药那更谒三医强饭幸如昨清游元有期新霜宜野店行矣不须疑

九月二十五日鸡鸣前起待旦

堪笑枯肠渐畏茶夜阑坐起听城笳炉温自拨深培火灯暗犹垂半结花断梦不妨寻枕上孤愁还似客天涯埽尘拾得残诗稿满纸风鸦字半斜

秋夕排闷十韵

湖海双归棹蓬蒿一病翁幽居天镜北别墅石帆东云岫翩孤鹤烟汀渺断鸿一从生白发几见落丹枫独立中庭月欹眠满院蛩藜羮晨糁白葑火夜炉红物外缘虽薄尘中念已空放鱼从长者累?伴群童野寺观冬懴樷祠祷岁丰行歌与坐睡处处现神通

宴坐

气住即存神心安自保身谁欤二竖子卓尔一真人气溯如潮上津流若酒醇幽居幸无事莫玩物华新

又

周流惟一气天地与人同天道故不息人为斯有穷蛟龙上云雨鱼鸟困池笼宴坐观兹理吾其若发蒙

小室

术浅难医忘文疏不送穷诗囊逢厄运药裹少新功小室香凝碧明窗日射红邻翁来问疾少话莫匆匆

舟次浦口

吾孽本自作此生元有涯三江去浩荡一橹任呕哑卖药村村市炊粳处处家相逢喜亡恙不敢厌喧哗

开炉

余疾三分在闲愁一点无书能伴孙读身欲却人扶霁日鸦鸣乐清霜草蔓枯南山送僧炭随事且开炉

散怀

东行西行一日过深酌浅酌万事休亦知衣食将不继老甚安能怀百忧

又

中年绝欲不复念今日肉食夫何难天公赋与本来薄一槩扫空方少安

劎南诗稿卷八十四








卷八十五



钦定四库全书

劎南诗稿卷八十五

宋　陆游　撰

子虡当以十月离淝上喜而有作

十月霜侵客子衣片帆讣以发淮淝山林独往我何敢州县徒劳儿未非传舍方寒索调护里门终日待来归解装且共灯前语万事真当付一欷

病来

抱疴虽可验应接每安徐正使须弹塞寜当快埽除寡言方祸始省事养灾余一饱吾何欠香粳荐美蔬

舟中晨起

天宇清寒病体轻烟波聊复事宵征橹横舟尾霜如抹犬走篱根叶有声萧尹威名空赫赫班侯智略本平平不如归结迎神社长笛圜鼙送此生

江村

江村连夜有飞霜柿正丹时橘半黄转枕却寻惊断梦拨炉偶见爇残香医无绝艺空三易死与浮生已两忘拈得一书还懒看卧听孙子诵琅琅

兀兀

兀兀心非睡惺惺口不言齿津生颊舌鼻息撼墙垣书愧儿童问年叨里巷尊贫家有喜事黍酒带醅浑

道怀

织罢化吾梭棋终烂汝柯药灵刀?足语妙立谈多楂浦吹横笛桐江买短蓑白鸥真可友万里渺烟波

柯山道上作

道路如绳直郊园似砥平山为翠螺踊桥作彩虹明午酌金丸橘晨炊玉粒秔江村好时节及我疾初平

病后自咏

狂豪埽去得衰残数啜芳醪兴亦阑闭户交朋疏索尽捐书日月破除难盘除鲜食生?美衣耸吟肩束带寛赖有一条差自慰高眠常到日三竿

十月九日

酒开瓮面扑人香菊折霜余满把黄我是化工君信否放迟一月作重阳

三三孙十月九日生日翁翁为赋诗为夀

正遇重阳一月时龟堂驩喜抱孙枝弃襦已足惊关吏堆笏寜惟取世资落笔千年犹细事读书万卷要深期汝翁豪杰非今士不用担簦更觅师

江路

江路最初程飘然两屦轻少留云际宿徐待月明行雁起平沙影泉轻断岸声谁知游剡兴不减上青城

初冬

落叶纷纷十月时今年霜比去年迟山猿引子饮幽涧枝鹊结巢争堕枝岭北片云生峭绝桥东残水漾沦漪病衰自怪诗情尽造物撩人乃尔奇

又

落叶窗前已作堆地炉微火拨残灰梦中无祟败蔬圃饭后有歌夸芋魁袅袅清笳催日晚萧萧新雁带寒来更寛十日可闲出会挈一壶寻早梅

夜坐

饼饵支遥夜薪蒸御早寒卧闻风浩荡起视斗阑干鸡怯飞霜重鸦惊出月残挑灯搔短发顾影发吾叹

又

药裹关心处篝灯照影时文书用遮眼枣栗可无饥素业存农圃颓龄迫耄期盖棺万事已唯负国恩私

残菊

残菊一枝香未残夜窗拈起百囘看过时只恐难相笑我是三朝旧史官

久病

卧疾阅三时冥冥不自持婢谙曾制药犬识旧迎医质贷交亲厌呻吟里巷知有时推枕起清歗尚能奇

病小愈喜晴

云边采药喜身轻灯下观书觉眼明扰扰已空浮世事依依还作苦吟声又为天地几年客顿觉轩窗三日晴深愧山童怜寂莫风炉传法煮芜菁

租税

占星起饭犊待月出输租遇崄频呼侣扶辕数戒奴畏饥怀饼饵愁雪备薪樗意象今谁识当年赋两都

初寒

雨霁林犹滴泥新路易干萧条山步晚憔悴客衣单小女收鱼笱童儿放鸭栏初寒岂不好衰病自无欢

呻吟

呻吟半岁掩柴扉性命惟存气力微夙业岂能迯马麦穷居赖是惯牛衣浊清且复分贤圣今昨谁能论是非一段光明君记取要知无念是真归

山墅

烟水烟林老结庐人间用短更谁如软蒲稳背供危坐小帜障灯便细书莫欺衰病归山墅曾领诸儒上石渠贞观开元嗟已远为君试说绍兴初

十月二十四日夜梦中送庐山道人归山

平生不到三公府晚岁归来五老庵夙士极知成殿后吾曹所赖作司南孤舟夜泊滩声恶小瓮晨香雪意酣笑语床隅拄杖子即今惟汝是同参

病后晨兴食粥戏书

蝴蝶庄周安在哉达人聊借作嘲诙不知此自随缘住更把晨窗粥几杯

赠僧

松间数语淡交成不喜将身世上行安得北窗风雪夜地炉相对煮芜菁

又

长明灯下三更雨旦过寮前万里身正使未能超佛祖也应小胜市朝人

游山

一生万里着行縢抖擞尘埃尚未能不怕语音时带剡敢辞生计略如僧疏梅渐动清溪曲霁雪遥看古?层唤起故年清绝梦数声柔橹下巴陵

又

萧然破?伴枯藤逢着青山不厌憎家似江淮归业户身如湖岭罢参僧煨柴夜宿寒炉火洗鬴晨敲古涧冰果向此中能得趣宦途捷径不须曾

又

九十衰翁心尚孩幅巾随处一悠哉偶扶拄杖登山去却唤孤身过渡来酒市拥途观嵬峩僧庐借榻寄咍台吾生清绝烦君看不枉人间梦一囘

农圃歌

我不如老农占地亩一锺东作虽有时力耕在兹冬张灯观夜织高枕听晨舂时时唤邻里旨蓄亦可供我不如老圃父子日相从一鉏万事足不求定远封春泥剪绿韭秋雨畦青菘放箸有余味岂不烹噞喁乃者半年病清镜满衰容尘生一?屐壁倚一枝筇惟有呻吟声和合床下蛩青灯照兀兀布衲聊自缝

赠拄杖

历险横空捷有神得来元自剡溪滨同为万里江湖客共见三生风月身不怕云中伴凫舄只愁雨后长龙鳞何妨更悟无生理露柱灯笼一话新

赠猫

执鼠无功元不劾一箪鱼饭以时来看君终日常安卧何事纷纷去又囘

宫词

秋露萧萧洗秋月梦断陈宫白银阙临春结绮底处所囘首已成狐兔穴

病中杂咏十首【各四韵第八首二韵】

半年不读书顾影疑非我乃知百年中如此过亦可书能作汝祟识字果非福明年倘未死乐哉驾黄犊

又

伐性无蛾眉腐肠无旨酒斋居亦得疾果无第一手才不如嵇康疏懒则过之虽有绝交书不作幽愤诗

又

华陀囊书久已焚思邈玉函秘不闻从医火攻固下策遣化饭香方普熏触人正自坐愚直学道今当输拙勤勿言将智耄已及后死或可与斯文

又

击壤林间送此生欣欣东作到西成泥深宿麦苗初长叶落柔桑眼已生枹鼓无声盗衰息文书简出吏清平西游携得蹲鸱种且共山家玉糁羮

又

身是人间一老樵城南烟水寄迢迢寻人偶到金家取米时经杜浦桥小市孤村鸡喔喔断山幽谷雨萧萧吾曹自养无能尔楚客应无隐可招

又

身似头陀不出家杜陵归老有桑麻茶煎小鼎初翻浪灯应寒窗自结花残药渐离愁境界乱书重理淡生涯等闲一事还超俗断纸题诗字乱斜

又

天远不可问将如此老何老惊诗思退贫欠药钱多剡县寻僧宿桐江买酒歌市桥新柳色又是一年过

又

半黄半绿柳满城欲开未开梅有情放翁一病又百日囘视新春如隔生

又

久病身犹困闲游性已成未停汤熨事即理水云程投宿忘街陌论交失姓名醉怜花坞好恐是牡丹坪

又

自我居湖曲渔樵日往来只知年屡改不觉老相催小浦潮痕长长堤草色囘逢春心自在莫道已成灰

雪

一夕山阴道真成白玉京衰残失壮观拥被听窗声

自笑

左车第二牙辞去【见韩文公诗】团坐无生话又新堪笑按摩并洗沐未忘贪爱梦中身【腊月五日汤沐按摩几半日是早左车第二牙脱去】

绝句

山遮水隔重重堠雨练风柔处处花一病半年能不死又将此恨醉天涯

题药囊

残暑才属尔新春还及兹真当名百药何止谒三医半夜暾朝日晨兴饮上池金丹有门户草木尔何知

末题

平日犹闲老更闲一毫世事岂相关孤云不散来归岫细水无声自出山支径过僧才百步小楼藏药可三间客来不肯通名姓熟视吾庐为破颜

又

一身只付鸡栖上万卷真藏椰子中嘉定三年正月后不知几度醉春风

病中示儿辈

去去生方远冥冥死即休狂思攘鬼手危至服丹头有劎知谁与无香可得留惟应勤学谨事事监恬侯

梦中行荷花万顷中

天风无际路茫茫老作月王风露郎只把千尊为月俸为嫌铜臭杂花香

示儿

死去元知万事空但悲不见九州同王师北定中原日家祭无忘告乃翁

劎南诗稿卷八十五









跋

先君太史晩自号曰放翁绍兴辛巳间及事高宗皇帝累迁枢密院编修官孝宗皇帝嗣位之初召对便殿赐进士第时始置编类太上皇帝圣政所妙东时髦先君首预其选擢捡讨官久之以忤贵幸自免去五为州别驾西溯僰道乐其风土有终焉之志蜀之名卿巨儒皆倾心下之争先挽留晁公子止侍郎欲捐其别墅以舍之先君诺焉而未之决也尝为子虡等言蜀风俗厚古今类多名人苟居之后世子孙宜有兴者宿留殆十载戊戌春正月孝宗念其久外趣召东下然心固未尝一日忘蜀也其形于歌诗盖可考矣是以题其平生所为诗卷曰劔南诗槀以见其志焉盖不独谓蜀道所赋诗也后守新定门人请以锓梓遂行于世其戊申已酉后诗先君自大蓬谢事归山阴故庐命子虡编?为四十卷复题其籖曰劔南诗续槀而亲加校定朱黄?撺手泽存焉自此至捐馆舍通前槀凡为诗八十五卷子虡假守九江刋之郡志遂名曰剑南诗槀所以述先志也其佗?文论着季弟子遹亦已刋之漂阳会子虡上乞之请旦?且去故有所未暇初先君在新定时所编前槀于旧诗多所去取其所遗诗存者尚七卷念先君之遗之也意或有在且前槀行已久不敢复杂之卷首故别其名曰遗槀云嘉定十三年十二月既望男朝请大夫知江州军州事借紫子虡谨识

