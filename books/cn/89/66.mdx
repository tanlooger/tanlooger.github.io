---
---
---
title: 卷六十六
---





钦定四库全书

剑南诗稿卷六十六

宋　陆游　撰

园中作

疏篱围中庭野水赴方塘春雨路易干徐步蹋夕阳艳艳红杏梢忽已占年光我老来日短乃复不自量接花待其成邻里共笑狂万事孰能料社栎老不僵磊磊盘中果安知不获尝作诗遣闲愁一笑无留觞

寄题求志堂

古人不轻出出则尧舜其君民古人不轻隐隐则坐使风俗淳孰知后世乃不然唐虞日远如飞烟异端欲出六籍上裔夷直居中夏先穷居求志达行道傥不塞责真负天士固不可苟富贵顾亦岂可徒贫贱如其一念有愧心宁不终身戴惭面老夫少年铁铸砚欲窥圣门终未见祝君勿恃来日长八九十年如掣电

赠过门道人

卖药人间两屦轻飘然云水不论程晓经浦口乱流渡夜宿山家乘月行

春晚

门巷萧条老病侵春晴方快又春阴啄吞自笑如孤鹤导引何妨效五禽雨洗杏花红欲尽日烘杨柳绿初深雏莺宁有平生旧也傍茆檐送好音

又

村巷泥深昼掩门倚阑搔首一消魂花经风雨人方惜士在江湖道更尊擘浪忽看鱼对跃入云时见鹤孤骞向来莘渭今安在叹息谁能起九原

梨花

开向春残不恨迟绿杨窣地最相宜征西幕府煎茶地一幅边鸾画折枝【宣司静镇堂屏上有边鸾梨花】

又

粉淡香清自一家未容桃李占年华常思南郑清明路醉袖迎风雪一杈

又

嘉陵江色嫩如篮凤集山光照马衘杨柳梨花迎客处至今时梦到城南

农桑

农事初兴未苦忙且支漏屋补颓墙山歌高下皆成调野水纵横自入塘

又

水长人家浸稻秧蚕生女手摘桑黄差科未起身无事邻曲相过日正长

又

采桑蚕妇念蚕饥陌上匆匆负笼归却羡邻家下湖早画船青伞去如飞

又

蚕如黑螘稻青鍼夫妇畊桑各苦心但得老亲供养足不羞布袂与蒿簪

自嘲

野叟身常杂佣保第圃荒庭自锄扫小儿畊养堇堇足大儿游宦垂垂老朝餐未破百瓮韲晚饷犹存两囷枣舂粳但备翁作糜储帛才堪孙裂褓贤愚元自一王尊痴钝宁论万冯道可怜对客犹自矜谈道能令君绝倒

春晚

寂寞又过桃李时东园微雨草离离破囷食外有余粟残髪白中生黑丝小疾已能忘药石余年宁复问蓍龟饰巾待尽从来事闭户烧香更不疑

又

正见山陂草木芽狂风忽埽万枝花病怀久已忘春事老眼犹能惜物华枕上有诗频自改尊中无酒不妨賖昔人漫道伤幽独野鹤分巢即是家

闭户

乞身林下养衰残闭户宁容外物干正使有为终淡泊未能无疾已轻安寸阴息念如年永丈室端居抵海寛老子尔来深达此却嫌儿女话团栾

晨起

初听高枝鹎鵊鸣旋闻深井辘轳声烟笼小合犹疑雨日射东窗顿作晴古洗注汤供颒濯春畦摘菜助炰烹老人颓惰虽堪笑终胜胸中怀不平

出游

九日阴薶一日晴此行处处是丹青断云零落江郊路寿木轮囷古驿亭馌妇微行望畊垅渔歌相和起烟汀拔山意气今何在犹有遗祠可乞灵【路过项羽庙】

又

近过父老远寻僧病起经行力渐增织室蹋机鸣轧轧稻陂潴水筑登登浅深村落时分径高下川原自作层薄暮到家还熟睡隔林钟鼓报晨兴

又

吴地清明未减寒梨花初动杏花残平沙漫漫人争渡微雨萧萧客跨鞍野寺吹螺作春会山邮籴米具朝餐已开九帙吾何觊时说金丹强自寛

又

东阡南陌适逢晴小蹇轻装短作程白水满陂秧马跃绿阴绕舍纬车鸣过村小妇凭墙看入寺高人揽裓迎剩倩东风吹柳絮放翁诗到此时成

曳杖

曳杖寄彷徉徐行转曲廊病知贪酒害老悔爱花狂庭树云收影帘旌雨浥香悠然有佳处物我两相忘

自咏

曾着杞菊赋自名桑苎翁常开罗雀网不下钓鱼筒租税先期毕陂塘与众同士章八十字世世写屏风【予写孝经士章八十四字为屏风】

杂兴

谋生在衣食不仕当作农识字读农书岂不贤雕虫妇当娶农家养蚕事炊舂晨耕候春扈夜织惊秋蛩畦蔬胜肉羮社酒如粥𬪩毋为慕朝帻谄笑求见容

又

家世本臞儒自奉至俭薄肉食固难期间亦阙盐酪宾朋饭芋豆时节羮藜藿偶然设鸡豚变色相与作家居常守此自计岂不乐蔬园畏蹴蹋切勿思大嚼

又

家本徙寿春遭乱建炎初南来避狂寇乃复遇强胡于时髧两髦几不保头颅乱定不敢归三载东阳居人事固难料今乃八十余努力未死间读我先人书

又

读诗读七月治书治无逸王业与农功事异理则一此外复何为齐民有遗术一饱不啻足切勿为利訹大屋起道傍百鬼阚其室曷不观陆翁食菜开九帙

又

三吴气候异开岁固多雨今年已暮春霁日仅可数寒气薄腠理沈痛结心膂遣奴买药物日夜事炮煮端居情怀恶欲出泥淖阻安得平生欢驾言问良苦

杂感

病卧践衰境躬耕归故园怒蛙号废沼妖鵩啸荒村里巷鱼飧薄坊场黍酒浑相逢欲话旧意极转忘言

又

道进身垂老方灵病已侵知难逃死籍犹得遂归心星斗开孤剑尘埃拂素琴妄庸常衮衮谁与论幽深

又

雨霁花无几愁多酒不支凄凉数声笛零乱一枰棋蹈海言犹在移山志未衰何人知壮士击筑有余悲

又

草径才容步茅庐仅庇床原贫道尊显囘夭死芬芳弦诵喧清晓鉏耰满夕阳此风能不坠韦布亦何伤

又

早仕谗销骨迟归悔噬脐短衣犹掩胫穷巷固多泥婢喜蚕三幼【乡中谓蚕眠为幼】奴贪雨一犂衡茅明我眼刮膜谢金篦

又

春晚晴还雨村深醉复醒溪添半篙绿山可一窗青药品随长镵花名记小屏闲身幸无事吟啸送余龄

两麞

吾园畜两麞善惊未易驯及今才几时弭耳常依人饥食园中草渴饮沟涧滨时时辍余粮亦未耗吾囷吏或无佳政盗贼起齐民孰能抚以德坐还三代淳

书感

疋马曾为塞上游东归几见剡川秋故城废市古今叹断角残锺朝暮愁尺寸无功真碌碌耄期未死转悠悠阿奴尚喜强人意三日於菟气食牛【开孙以二月二十日拏晬盘】

书意

万事马牛风萧然破屋中忍贫增力量耐辱见神通道进天魔散心安客疾空微言施鱼鸟一一脱池笼

读唐书

力行可使金如土笃好能徕马若龙斗米三钱本常事风云千载自难逢

杂题

贫中得味如餐蔗语下明心似到乡对客欲谈浑忘却笑呼童子替烧香

又

半饱半饥穷境界知晴知雨病形骸轩昂似鹤那求料枯槁如僧不赴斋

又

传家只要存书种学道当知养圣胎宁使终身迁比景莫令一物污灵台

又

大儿都门久栖栖小儿调官今复西邻家父子我所羡泥水没膝扶畊犂

栽牡丹

携锄庭下斸苍苔墨紫鞓红手自栽老子龙锺逾八十死前犹见几囘开

夜闻姑恶

学道当于万事轻可怜力浅未忘情孤愁忽起不可耐风雨溪头姑恶声

哭开孙

学步渐扶床乘车已驾羊虚称砌台使不遇玉函方杳杳天难问茫茫夜正长寂寥谁伴汝萧寺闭空房

晚春东园作

雨余木叶绿成阴一日身闲直万金习气自嫌除未尽鸟啼花落尚关心

又

女郎花开春事阑王孙草长思妇叹蜂酿蜜脾犹未熟雨催梅颊已微丹

禽声

布谷布谷天未明架犂架犂人起畊宦途不似农家乐东作西成过此生

秦皇酒瓮下垂钓偶赋

酒瓮山边古钓矶沙鸥与我共斜晖目前虽有小得丧天下岂无公是非沧海横流何日定古人复起欲谁归道边醉倒君奚憾岂失风尘一布衣

出游归鞍上口占

渺渺烟波飞桨去迢迢桑野策驴还寄怀楚水吴山外得意唐诗晋帖间每惜好春如我老谁能长日伴人闲世间自是无无得勋业元非造物悭

闲咏

本志常思退前缘剩得闲听猿来剡县采药上稽山超绝风尘表莹然冰雪颜向来香火地五缀羽衣班

雨

晓望横斜映水亭暮看飘洒湿帘旌不嫌平野苍茫色实厌空堦点滴声上策莫如常熟睡少安毋躁会当晴且将穑事传童稚未挿秧时正好畊

立夏

赤帜挿城扉东君整驾归泥新巢燕闹花尽蜜蜂稀槐柳阴初密帘栊暑尚微日斜汤沐罢熟练试单衣

孤寂

晚境诸儿少在傍书堂孤寂似僧房家居不减旅怀恶夏夜尚如寒漏长数箸笋虀甘淡薄半盂麦饭喜丰穰愚儒幸自元无事日课朱黄自作忙

明日观孤寂诗不觉大笑作长句自解

独处将如长夜何直将寂寞养天和爱身不惰如怀璧守气无亏似塞河尘箧空存获麟笔烟陂懒和饭牛歌年来勋业君知否纛下新降百万魔

初夏出游

早缘疏拙遂归畊晚为沈绵得养生药镵钓竿缘已熟海村山市眼偏明安西万里人何在广武千年恨未平但使莲峰归路稳亦无闲手揖公卿

又

平生与世旷周旋惟有清游意独便小灶炊菰山市口束刍秣蹇海云边春融恨欠舒长日秋爽已悲摇落天首夏清和真妙语为君诵此一欣然

又

泥黦?鞋雨塾巾闲游又送一年春长歌聊对圣贤酒羸病极知朝暮人废堞荒郊闲吊古朱樱青杏正尝新桃源自爱山川美未必当时是避秦

自咏

龟屋裁小冠鹿皮制短裘陆驾少游车水泛渊明舟山泽与城市有路即可游或时一饭去间亦旬日留方见草木萌忽已天地秋淘丹云涧冷采药乳穴幽逢人亦欣然有问乃不酬摩挲金铜人千载寄悠悠

五更闻雨思季长

幽丛鸣姑恶高树号杜宇惊囘千里梦听此五更雨展转窗未明更觉心独苦天涯怀故人安得挿两羽

醉中作

小市钟声断高楼月色新醉眠当大路狂舞属行人有客要元亮无妻谏伯伦山花信手挿不复惜乌巾

溪园

跌宕欲忘形溪园半醉醒静看猿哺果闲爱鹤梳翎矮榻水纹簟虚斋山字屏更须新月夜风露对青冥

初夏闲居

云液初𥬠小瓮香风漪乍展北窗凉巢干燕乳虫供哺花过蜂闲蜜满房闭户不知春已去钞书但觉日方长所嗟诗思年来减虚负奚奴古锦囊

又

川云漠漠雨冥冥浊酒闲倾不满瓶蚕簇尚寒忧茧薄稻陂初满喜秧青王师护塞方屯甲亲诏忧民已放丁病起自怜犹健在不须求应少微星

又

松棚黯黯接虚堂埽地烧香旋置床密叶留花供浅酌断云障日作微凉高城薄暮闻吹角小市丰年有戏场白首史官闲尽岁祗将搜句荅流光

又

城上朱旗夏令初溪头绿水蘸菰蒲花贪结子无遗萼燕接飞虫正哺雏箫鼓赛蚕人尽醉陂塘移稻客相呼【乡中谓佣畊者为客】长安青盖金羁马也有农家此乐无

又

啜茗清风两腋生西斋雅具惬幽情熏衣过后篝炉冷展卷终时懒架横巢燕何曾择贫富鸣鸠元不为阴晴但能与物俱无着小草新诗取次成

又

野水枫林久寄家惯将枯淡作生涯小楼有月听吹笛深院无风看硙茶静岸葛巾穿荟蔚闲拖筇杖入谽谺平居每与儿孙说切勿人前一语夸

又

水边茅屋两三间野叟幽人日往还两卷硬黄书老子数峯破墨画庐山功名会上元须福生死津头正要顽试说龟堂得力处向来何啻半生闲

又

煮酒青梅次第尝啼莺乳燕占年光蚕收户户缫丝白麦熟村村捣𪎊香民有袴襦知岁乐亭无桴鼓喜时康未尝一事横胸次但曲吾肱梦自长

子坦今秋盐官市征当满作绝句寄之

八十老翁头似雪柯桥送汝泪频挥残年岂料犹强健却向柯桥接汝归

子遹调官得永平钱监待次甚远寄诗寛其意盖将与之偕行也

黄纸起家陞仕籍青衫溯阙拜恩光署衘汝勿憎铜臭就养吾方喜饭香世事极知多倚伏人生正要小回翔但令父子常相守敛版扶犂味总长

送韩立道守池州

千里江山控上流省郎怀绶去为州才华故在诸公右谈笑遥分圣主忧月堕丽谯喧鼓角雨余绿野遍锄耰万家歌舞春风里秋浦如今不似秋

野兴

寓馆无常地轻装不宿谋迷途问畊叟过渡上渔舟野饭香炊玉村醪滑泻油还家亦无事随处送悠悠

又

小雨迎藜杖微风入葛巾宁甘结袜系不作拜车尘施药乡邻喜忘机鸟雀驯家山又初夏好在不赀身

又

山豁逢孤寺林穷渡小沟松声乱僧梵雨点杂鱼游皂纛三军帅金章万户侯人生各有愿未肯换扁舟

又

去去历山村行行并庙垣湍流鲙鱼小仄径鲊花繁白鹭飞如导青萝险可扪归途不寂寞迎笑有诸孙

东斋杂书

吾庐虽甚陋窗扉亦疏明开卷冬日暖曲肱暑风清昨日一鸟鸣今日一木荣欣然与之接悲慨何由生

又

吾贫无时醒日月忽遄迈空林春采葚荒垅秋种稗孤学有自来饿死奚足怪着书充栋宇一字不肯卖

又

负负无可言上上不须说天壤大如许我独身孑孑苟合不可为万事听瓦裂年登麦饭足得酒且勤歠

又

有客可剧谈有酒可尽醉老夫老更穷终日惟坐睡既无客款门酒亦未易致颓然北窗下兀兀有余味

又

下帷听雨声开户延月色霏霏半篆香湛湛一池墨徐行舒血脉危坐学踵息吾闻诸先贤养生莫如啬

又

门低不通车室隘劣容膝掩胫无全衣作字用拙笔亲朋孰可望门内自相恤一笑语吾儿汝驭未须叱

又

区芋常愿雨秧菜常愿晴吾儿行渡江晨起愁风生人生各徇私夫岂造物情孰能均此意万里皆春畊

又

吾居鱼鳖乡戒食兼鲜槁鸡鹜以御客乃者亦一埽区区仁爱心殆可质苍昊物情岂远哉我亦吝肝脑

又

艺花恨不茂薙草欲其尽心常堕贪爱否则近残忍蝶网犹翩翾蚓断更菌蠢君其等观之何者非可闵

又

药与疾相当何恙不能已良医善用药疾去药亦止晨晡节饮食劳佚时卧起藉臼米长生耄期直易尔

又

养生有妙理省事与寡言于此能力守众说皆其藩扰扰斲汝本𫍢𫍢伤汝魂要当俱置之息深踵自温

又

学者学圣人斯须不容苟百年乐箪瓢千载仰山斗家庭盛弦诵父子相师友但令书种存勿愧畊垅亩

梅市

沙际人家半掩扉借炊小住不相违水生溪面大鱼跃风定草头双蝶飞竹院游僧闻鼔集烟畦老圃荷锄归浩然物外真堪乐回首浮生万事非

初夏幽居

日长巷陌晒丝香雨霁郊原割麦忙小担过门尝冷粉微风解箨看新篁傍篱邻妇收鱼笱叩户村医送药方欲到湖边还懒动悠然扶杖立斜阳

又

虚堂一幅接?巾竹树森疏夏令新瓶竭重招麹道士床空新聘竹夫人寒龟不食犹能寿敝帚何施亦自珍枕簟北窗宁有厌小山终日对嶙峋

又

野草幽花无歇时一窗终日对东篱病犹独醉虽堪笑老未全衰亦自奇古纸硬黄临晋帖矮笺匀碧录唐诗个中疑是忘忧处问着山翁却不知

又

东园梅熟杏初丹老子披襟每不冠古砚坡陁麝煤绿小山葱蒨石盆寒移床剩欲眠松坞鼓枻还思泊蓼滩未用丝毫辨差等黄尘终胜客长安

泛舟至近村茅徐两舍劳以尊酒

小舸悠扬亦乐哉迢迢故取北村囘山从树外参差出水自城阴曲折来乐岁共忘东作苦残租不待急符催旧邻父老暌离久唤取开颜把一杯

再次前韵

少壮即今安在哉轻舟访旧莫轻回儿童拥岸迎舟入妇女窥篱喜客来多难只成双?改流年更着暮笳催放怀鱼鸟平生事少住茅檐尽此杯

题陈伯子主簿所藏秦少游像

晚生常恨不从公忽拜英姿绘画中妄欲步趋端有意我名公字正相同

入梅【并序】

吴俗以芒种后得壬日为入梅今年正以此日重云蔽天比夜乃雨父老以为有年之候赋诗以识之

今年入梅日云脚垂到地芬香小麦𪎊展转北窗睡甲夜闻雨声起拜造物赐三登于此卜一饱可坐致语儿高尔囷戒妇丰尔馈击壤歌太平门无督租吏

剑南诗稿卷六十六