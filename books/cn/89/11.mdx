---
---
---
title: 卷十一
---





钦定四库全书

剑南诗稿卷十一

宋　陆游　撰

对酒

识字记姓名击剑一人敌孙吴相斫书了解亦何益不如黄金罍潋潋春波碧欣然对之笑未饮愁已释白头生黑丝苍颜桃李色金丹空九转正恐无此力朝饮绩五斗莫饮髠一石寄谢采芝翁无为老青壁

遣兴

西州落魄九年余濯锦江头已结庐谁遣径归朝凤阙不令小住奉鱼书【余将赴僰道被命东归】尘埃眯目诗情尽疾病侵人酒兴疏寄语莺花休入梦世间万事有椉除

建安雪

建谿官茶天下绝香味欲全须小雪雪飞一片茶不忧何况蔽空如舞鸥银瓶铜碾春风里不枉年来行万里从渠荔子腴玉肤自古难兼熊掌鱼

雪晴至后园

病扶藤杖觅残梅牢落情怀怕酒杯约束园丁勤洒扫新年作意待春来

又

宝马东风拥犊车碧鸡坊里擅豪华南来强作寻春梦何处如今更有花

开元莫归

白髪书生不自珍天涯又作宦游身谿桥烟淡偏宜晩埜寺花迟未觉春日?登山思谢屐病余漉酒负陶巾茹芝却粒平生事囘首岩扉一怆神【寺在紫芝山下】

书怀

濯锦江头成昨梦紫芝山下又新年久因多病疏云液近为长斋进玉延啼鸟傍檐春寂寂飞花掠水晩翩翩支离自笑生涯别一炷炉香绣佛前

游凤皇山

穷日文书有底忙幅巾萧散集山堂一樽病起初浮白连焙春迟未过黄坐上清风随麈柄归途微雨发松香临溪更觅投竿地我欲时来小作狂

园中杂书

萧萧慈竹鸟呼风宛似山光小阁东?欲杖藜寻昨梦更添红绽绿阴中【山光阁在潭毒关下】

又

北窗看镜意凄然梦断梁州已七年猎猎彩旗春日晩不堪花外见秋千【山南秋千最盛巷陌处处有之】

又

笋生密密复疏疏来看偏宜晓雨余乞与人间作图画幅巾短褐小篮舆

又

残花委地笋掀泥香椀诗囊到处携幽梦欲成谁唤觉半窗斜日鹧鸪啼

烹茶

麹生可论交正自畏中圣年来衰可笑茶亦能作病噎呕废晨飧支离失宵暝是身如芭蕉宁可与物竞兔瓯试玉尘香色两超胜把玩一欣然为汝烹茶竟

病中久止酒有怀成都海棠之盛

碧鸡坊里海棠时弥月兼旬醉不知马上难寻前梦境樽前谁记旧歌辞目穷落日横千嶂肠断春风把一枝说与故人应不信茶烟禅榻鬓成丝

北斋

新竹侵幽幔疏莲散远汀研朱朝点易捣蘖夜潢【一作横】经岩壑知心赏琴樽乐性灵会当烦太史一奏少微星

出塞曲

千骑为一队万骑为一军朝践狼山雪莫宿榆关云将军羽箭不虚发直到祈连无雁群春雷收阵鼔蜿蜿惊蛇射生弩落蕃遗民立道边白髪如霜泪如雨褫魄敌人作穷鼠竞裹头颅不敢语阵前乞降马前舞檄书夜入黄龙府

思故山

千金不须买画图听我长歌歌镜湖湖山奇丽说不尽且复为子陈吾庐柳姑庙前鱼作市道士庄畔菱为租一弯画桥出林薄两岸红蓼连菰蒲陂南陂北鸦阵黑舍西舍东枫叶赤正当九月十月时放翁艇子无时出船头一束书船后一壶酒新钓紫鳜鱼旋洗白莲藕从渠贵人食万钱放翁痴腹常便便莫归稚子迎我笑遥指一抹西村烟

送钱仲耕修撰

姑孰溪边识胜流十年重见岂人谋自应客路难为别不是阳关作许愁儤直公看鳌禁月倦游我梦镜湖秋殷勤为报中朝旧睡足平生是建州

建宁重五

霏微入户黄梅雨磊落堆盘碧筒黍病来一滴不饮酒但嗅菖蒲作端午人生忽忽东逝波白头奈此节物何去年已作归州客今年建州更愁绝归州猿吟鸟啼里屈沱醉归诗满纸【屈沱盖屈原故居楚人谓江之别流为沱】即今忆此那可得西望归州三叹息

雨晴至园中

入夏经月雨园路久已荒今朝偶一到蒿艾如人长岂惟蛙黾豪颇觉蜂蝶狂怅然怀故山舍东百本桑迨此积雨余枝叶沃以光父老适相遇藉草挥一觞一觞颓然醉笑语相扶将赋诗示儿子此乐未易忘

夏日

微风过中庭庭树飒有声穿帘徐入座巾屦有余清

又

展画发古香弄笔娱昼寂是中亦何好使我喜忘食

又

呼儿整吾驾驾言返林庐可使临老眼常亲吏文书

发书画还故山戏书

昨日遣画笥今日发书簏空斋惟一床窗影乱风竹平生钻故纸夙好老尤笃奇哉扫除尽蝉蜕三万轴岂惟息烦心亦足养病目从渠褦襶生自献公车牍

白髪

白髪千茎绿鬓稀卧看鹓鹭刺天飞平生窃鄙贡公喜故里但思陶令归清坐了无书可读【近尽遣书笥归】残年赖有佛堪依君看世事皆虚幻屏酒长斋岂必非

怀谭德称

谭子文章旧有声几年同客锦官城江楼列炬千锺饮花市联鞍一字行人世绝知非昨梦天真堪笑博浮名空斋独夜萧萧雨枕上诗成梦不成

客思

千里关山道路赊可怜客子费年华杯觞滟滟红烧酒风露盈盈紫笑花孤月有情来海峤双鱼无信到天涯此生那得常飘泊归卧东溪弄钓车

又

两鬓星星久倦游凄凉况复寓南州未甘蟋蟀专清夜已叹梧桐报素秋绮语安能敌生死热官正欲快恩雠空堂饱作东归梦梦泊严滩月满舟【舟行还山阴道出七里滩】

建安遣兴

建安酒薄客愁浓除却哦诗事事慵不许今年头不白城楼残角寺楼钟

又

锦城重到叹无期忽忆书台步月时白浪黏天鲛鳄横梦中识路亦何为

又

今岁清诗欠百篇强寻笔砚意茫然秋风有句君知否合在严光钓濑边

又

古今清绝沅湘路卧想蒲帆十幅开不是避人思远适肺肝尘土要诗才

又

绿沈金锁少时狂几过秋风古战场梦里都忘闽峤远万人鼓吹入平凉

又

刺虎腾身万目前白袍溅血尚依然圣时未用骁腾将虚老龙门一少年

病起偶到复庵

经旬羸卧怯登临偶忆东庵试一寻新竹初成迷栈路【庵后依古城有小栈百步】断云不散抱城阴陂池绿静龟鱼乐亭馆苍凉草树深欲把一杯无奈懒病来触目动归心

前有樽酒行

虚堂雨过生凉飔劝君一醉君勿辞去年不知今岁事明年万事今得知旧时扶床同戏儿还乡问讯令人悲冢丘累累在者谁纸钱雨湿抱树枝君去六十有几时更望七十何其痴求师学道亦已迟谢客努力从鸱夷

又

绿酒盎盎盈芳樽清歌袅袅留行云美人千金织宝裙水沈龙脑作燎焚问君胡为惨不乐四纪烽烟暗幽朔诸人但欲口计功茫茫九原谁可作丈夫可为酒色死战场横尸胜床第华堂乐饮自有时少待克敌献天子

游南塔院

小破文书梦闲成杖履游涧幽泉激激院静竹修修病骨凉如洗归心浩莫收船轻不载石一叶乱沙鸥

感怀

半年建安城士友阙还往出门每太息还舍犹惝恍有酒谁与倾得句空自赏疏直触人情低回泚吾颡岂无佳山水正尔寄梦想何当载亲朋烟浦揺两桨

雨夜

一雨遂通夕安眠失百忧窗扉淡欲晓枕簟凛生秋画烛争碁道金尊数酒筹依然锦城梦忘却在南州

夜坐偶书

衰髪萧疏雪满簪莫年光景易骎骎已甘身作沟中断不愿人知?下音病鹤摧颓分薄俸悲蛩断续和微吟向来误有功名念欲挽天河洗此心

长歌行

人生宦游亦不恶无奈从来宦情薄既不能短衣射虎在南山又不能鬬鸡走马宴平乐惟有钓船差易具问君胡为不归去片云雨暗玉笥峰斜日人争石旗渡渡头酒垆堪醉眠白酒醇酽鲈鱼鲜菰米如珠炊正熟莼羮似酪不论钱翁唱菱歌儿舞櫂醉耳那知朝市闹城门几度送迎官睡拥乱蓑呼未觉

雨夜不寐观壁间所张魏郑公砥柱铭

疾风三日横吹雨竹倒荷倾可怜汝空堂无人夜向中卧看床前烛花吐壮怀耿耿谁与论榰床老龟不能语世间岂无一好汉叱咤喑呜力如虎壁间三丈砥柱铭贞观太平如更睹何当鼓吹渡河津下马观碑驰马去

客谈荆渚武昌慨然有作

去岁出蜀初东游峩舸大艑下荆州便风转头五百里吟啸已在黄鹤楼戏拈铁笛吹出塞水涌月落鱼龙愁明朝喧传古仙过碧玉带束黄絁裘岂知一官自桎梏簿书期会无时休丰城宝剑已化久我自吐气冲斗牛洞庭四万八千顷蟹舍正对芦花洲速脱衣冠挂神武散髪烂醉垂虹秋

书怀

青城结云巢拟住三千年御风偶南游万里栖紫烟翠裘绿玉杖白日凌青天招呼方瞳翁邂逅鸟爪仙朝咏阴阳歌暮诵道德篇玉童持碧简笙鹤来翩翩海边武夷山小留赏宿缘火食非所乐巾褐常翛然清时未免出颇息世俗传行矣秋风高去采玉井莲

平生

平生涉世似虚舟不着胸中一点愁已用浮云看富贵肯缘华屋叹山丘戴溪寒酿千峯雪严濑声酣七里秋好景人间随处有未埋白骨且闲游

自咏

游戏人间岁月多痴顽将奈此翁何放开绳棰牛初熟照破乾坤镜未磨日落苔矶闲把钓雨余篷舵乱堆蓑明朝不见知何处又向江湖醉踏歌

池亭夜赋

池上小亭幽清宵秉烛游荷盘时泻露萤火早知秋有感岁时速无声河汉流殊方不堪住归梦绕沧洲

雨夜偶书

高卧空堂风雨来更阑频看烛花摧新凉萧爽秋期近多病侵寻老境催万事极知终变灭一官那得久低回床头幸有楞伽在更炷炉香手自开

思归

平生无宦情方外久浪迹往来梁益间一笑颇自得花秾锦城酒月白瞿塘笛咿哑下江橹跌宕登山屐巴东烟雨秋渭上风雪夕至今客枕梦万里不能尺谁知建安城触目非夙昔冥冥瘴雾细潋潋蛮江碧出门无交朋呜呼吾何适归哉故山路讵必须暖席

客怀

客怀耿耿向谁语世事茫茫空自知坚坐懒穷牛渚怪倦游何恨雁门踦眼前客共一杯酒身后人传千首诗报与故交当贺我计归犹及菊花时

伏中官舍极凉戏作

尽障东西日洞开南北堂漏从闲处永风自远来凉客爱炊菰美僧夸?茗香晓来秋色起肃肃满筠床

梦与刘韶美夜饮乐甚

死生契阔十年余欲话交情涕已濡梦里偶同清夜宴醉中犹揽故人须岸巾谈笑今谁记满腹诗书只自愚我亦与公同此病早收身世老江湖

暑夜

毒暑弥三伏微凉起二更月窗风竹乱烟渚露荷倾寂寞借书读清羸扶杖行无功耗官廪太息负平生

客意

山行曳杖水拏舟走遍茫茫禹画州蝴蝶梦魂常是客芭蕉身世不禁秋早因食少妨高卧晩忆茶甘作远游龙焙一尝端可去无心更为荔枝留

夜香

投老误椉传窃食惭无功清夜一炷香实与天心通忤物虽至愚许国犹孤忠一念倘自欺百年宁有终上帝职造化生杀操至公稽首矢此心其敢累儿童

柴怀叔殿院世彩堂

卷服貂冠世间有荣悴纷纷翻覆手不如御史老莱衣世彩堂中奉春酒北斗为觞山作豆凤竹鸾丝太中寿今年宗祀降恩纶太中拜前公拜后呜呼人谁无父母盛事有及公家否万锺苦晩三釜薄人生此恨十八九我欲杀青书孝友愧非太史马牛走圣朝若遣采诗官尚可为公图不朽

月夜

小醉初醒月满床玉壶银阙不胜凉天风忽送荷香过一叶飘然忆故郷

双清堂夜赋

陆子病少间独卧谿上堂人静鱼自跃风定荷更香素月行中天流萤失孤光归鸟飞有声度此十里塘嗟我独何事迟莫客异郷太息搔短髪起视夜未央

采莲

蘸水朱扉不上关采莲小舫夜深还一樽何处无风月自是人生苦欠闲

又

云散青天挂玉钩石城艇子近新秋风鬟雾?归来晩忘却荷花记得愁

又

帝青天映麹尘波时有游鱼动绿荷回首家山又千里不堪醉里听吴歌

桥南纳凉

曳杖来追柳外凉画桥南畔倚胡床月明船笛参差起风定池莲自在香半落星河知夜久无穷草树觉城荒碧筒莫惜颓然醉人事还随日出忙

芒屦

芒屦一双青筇枝九节轻登山犹健在投檄太迟生满意竹风冷入怀溪月明清秋故不远回首忆莼羮

荔子绝句

驿骑星驰亦快哉筠笼露湿手亲开不应相与无平素曾忝戎州刺史来

又

放翁游蜀十年回病眼茫茫每懒开怪底酒边光景别方红江绿一时来

官舍夙兴

朝阳淡淡挂窗棂桐叶无风忽自零不复扶头倾白堕但知临目养黄宁新蔬带露来幽圃修绠飞泉洒广庭一出文书又围绕正应高卧尽颓龄

书怀

功名富贵两茫茫惟有躬耕策最长吏牍沈迷妨养疾囊衣结束待还乡洲中未种千头橘宅畔先栽百本桑书寄子公吾自懒故人不是总相忘

风月

老来苦无伴风月独见知未尝费招呼到处相娱嬉披襟万里快弄影三更奇淋漓蜀苑酒散落江楼诗狂歌撼山川醉墨飞蛟螭聊将调俗子更遣半生疑

大将出师歌

将军北伐辞前殿恩诏催排苑中宴紫陌惊尘中使来青门立马群公饯绣旗杂沓三十里画鼓敲铿五千面行营暮宿咸阳原满朝太息倾都羡天声一震敌已亡捷书奕奕如飞电高秋不闭玉关城中夜罢传青海箭山川图籍上有司张掖酒泉开郡县还朝策勋兼将相诏假黄钺调金铉丈夫未遇谁得知昔日新丰笑贫贱

媫妤怨

妾昔初去家邻里持车箱共祝善事主门户望宠光一入未央宫顾盼偶非常穉齿不虑患倾身保专房燕婉承恩泽但言日月长岂知辞玉陛翩若叶陨霜永巷虽放弃犹虑重谤伤悔不侍宴时一夕称千觞妾心剖如丹妾骨朽亦香后身作羽林为国死封疆

移疾

朝来移疾卧虚堂暂屏文书日更长鸥鹭近人情渐熟帘栊欲雨意先凉纱巾自照清池影蕊笈闲销古篆香莫恨微霜侵绿鬓为渠歇尽少年狂

病中怀故庐

我家山阴道湖山淡空蒙小屋如舴艋出没烟波中天寒橘柚黄霜落?䅉红祈蚕箫鼔闹赛雨鸡豚空义鱼有竭作刈麦无遗功去年一月留行役嗟匆匆今年归兴动舣舟待秋风社饮可欠我寄书约邻翁

夏夜不寐有赋

急雨初过天宇湿大星磊落才数十饥鹘掠檐飞磔磔冷萤堕水光熠熠丈夫无成忽老大箭羽凋零剑锋涩徘徊欲睡复起行三更犹凭阑干立

绿净亭晩兴

绿净亭边物色奇放翁睡起曳筇枝新凉已似雁来后微雨却如梅熟时绿竹成阴藏细栈朱阑倒影入清池登临独恨非吾土不为城头画角悲

忆山南

貂裘宝马梁州日盘槊横戈一世雄怒虎吼山争雪刃惊鸿出塞避雕弓朝陪策画清油里莫醉笙歌锦幄中老去据鞍犹矍铄君王何日奏肤功

又

醉墨淋漓酒百杯辕门山色碧崔嵬打球骏马千金买切玉名刀万里来结客渔阳时遣简踏营渭北夜衘枚十年一梦今谁记闭置车中只自哀

夕雨

屣履行莎径移床卧草亭风声杂溪濑雨气挟龙腥奕奕空中电昏昏云罅星徂年又如许吾鬓得长青

又

独夜初传漏空斋半掩扉候虫灯下语水鸟雨中归客舍愁弹剑京尘怯化衣故人招隐意字字莫相违

试茶

北窗高卧鼾如雷谁遣香茶挽梦回绿地毫瓯雪花乳不妨也道入闽来

莆阳饷荔子

江驿山程日夜驰筠笼初折露犹滋星球皱玉虽奇品终忆戎州绿荔枝

初秋书怀

二十年前已二毛即今何恨鬓萧骚孤灯自伴诗情苦俗子从嫌醉眼高烟外莫钟来远寺雨余秋涨集空壕思归更向文书懒此手惟堪把蟹螯

建州绝无芡意颇思之戏作

郷国鸡头卖早秋绿荷红缕最风流建安城里西风冷白枣堆盘看却愁

忆昔

忆昔西游变姓名猎围屠肆押豪英淋漓纵酒沧溟窄慷慨狂歌华岳倾壮士有心悲老大穷人无路共功名生涯自笑惟诗在旋种芭蕉听雨声

客思

裘马平生喜远游莫年憔悴向南州文书与睡中分日衰病和愁总怕秋无复雪郊看射虎但思烟浦听呼牛还家谁道无余俸倒槖犹堪买钓舟

初秋梦故山觉而有作

陂水白茫茫草烟湿霏霏牧童一声笛落日无余晖遥山已渐隐村巷亚竹扉老翁延我入苦谢柿栗微幸逢岁有秋一醉君勿违念此动中怀命驾吾将归

又

犬吠舍前后月明村东西岸草蛩乱号庭树鸟已栖我仆城中还担头有悬鸡小儿劝我饮村酒拆赤泥我醉不自觉颓然葛巾低着书笑蒙庄茗艼物自齐

又

昔我东归时父老迎船头开篷相劳苦怪我领雪稠故山何负君且作数月留岂知席未煖疋马来南州蛮花四时红瘴雾日夜浮归哉不可迟勿与妇子谋

又

杜宇真吾交劝去恨不速忠告输肝肺厚意均骨肉陋哉鹧鸪语揣我贫念禄竹鸡更鄙浅泥淖忧车轴秋风严濑清春雨戴溪绿行矣勿复疑照影巾一幅

寓叹

千载前人每暗同眼边俗客马牛风作文要可张子布饮酒思从陈孟公半世氛埃成潦倒几时蓑钓入空蒙一庵处处皆堪老莫怕无山着此翁

双清堂醉卧

客里逢秋醉似泥空堂独卧意凄迷乱号庭树西风急斜挂城楼北斗低末路敢贪请鹤料微官久厌驾鸡栖平生玉局经行地拟乞冰衘隐剡溪

醉书

半年愁病剧一雨喜凉新稍与药囊远初容酒盏亲浩歌惊世俗狂语任天真我亦轻余子君当恕醉人

忆唐安

南郑戍还初过蜀朝衫与鬓犹争绿逢春饮酒似长鲸醉里千篇风雨速唐安池馆夜宴频潋潋玉船揺画烛红索琵琶金缕花百六十弦弹法曲曲终却看舞霓裳袅袅宫腰细如束明朝解酲不用酒起寻百亩东湖竹归吴寂莫时自笑纵有诗情谁省录今年二顷似可谋去斸云根结茅屋

秋怀

莫年身世转悠悠又向天涯见早秋昨夜月明今夜雨关人何事总成愁

又

星斗阑干河汉流建州风物更禁秋年来多病题诗懒付与鸣蛩替说愁

昼卧闻碾茶

小醉初消日未晡幽窗催破紫云腴玉川七碗何须尔铜碾声中睡已无

月下独行桥上

新秋未再旬月露已浩然放翁一幅巾与影俱翩仙飞桥挂澄谿幽窦鸣细泉开岁才俛仰已近揺落天殊方久滞留感此岁月迁归来看青灯悄怆不得眠

夜意

火云夕方收草露秋已白堂空灯欲翳壁坏虫自啧四顾寂无人独立岸吾帻穷通何足论等是百年客何能为一饱半世出下策布帆幸无恙谁谓江海迮

秋夜书怀

断香漠漠绕藤床新月娟娟转画廊乡远每劳千里梦雨悭未放九秋凉衰迟分作骥伏枥敛退敢求锥出囊?喜今年有奇事严遵滩下系归航

思故庐

平生一束书不为屋庐计微官寄邮传俯仰阅半世草堂白云边日夜长松桂柴门入幽梦落日乱蝉嘒宦游有何好海角愁瘴疠拂衣便可耳勿使老春荠

雨夜

小雨初凉夜残灯欲暗时病多愁近酒心弱怯题诗旧友殊方少归耕晩岁宜回头语孤影此意有君知

北窗哦诗因赋

二十年来赋远游一窗又复寄南州双鹅戏雨陂塘晓乱叶飘风院落秋颜鬓蹉跎愁览镜江山重复怯登楼平生事业诗千首残稿从敎处处留

又

露下萤飞仲秋月山围水绕建安城病多不辨酒中圣身远且令心太平数卷蠧书行老矣一盂蔬饭太憎生白云只在檐间宿听我清宵咏句声

俶装

绝物离人恨未能聊为旦过打包僧蹇驴渺渺秋山雨孤榻昏昏夜店灯酒量已随诗共退客愁仍与病相椉颓然衰飒嗟谁识侠气当年盖五陵

追感梁益旧游有作

西游万里倚朱颜肯放尊前一笑悭蜀苑妓围欺夜雪梁州猎火满秋山晩途忽堕尘埃里乐事浑疑梦寐间浮世变迁君勿叹剧谈犹是诧乡关

莆阳昭武延平送兵渐集戏书

鼓声晨𬘘𬘘角声莫呜呜作官了何事空叹岁月徂送兵稍稍集秣马脂吾车风霜迫揺落残暑亦已无野渡明丹枫破驿吹黄榆聊收作诗料未用厌征途

别建安

三十年来云水僧常挑钵帒系行縢信缘不作痴巢窟即是吾家无尽灯

又

楚泽吴山已惯行武夷从昔但闻名北岩小寺长汀驿且喜游山第一程

又

欹?扬鞭晩出城驿亭灯火向人明多情叶上萧萧雨更把新凉送客行

初发建安

小雨初收云未归吾行迨及晩秋时寒沙新雁无人问露井残桐有客悲征袂拂霜晨唤马驿窗剪烛夜题诗悠然且作寻山想梦里功名莫自期

宿北岩院

车马纷纷送入朝北岩灯火夜无聊中年到处难为别也似初程宿灞桥【岑参诗云初程莫早发且宿灞桥头语意至工】

书感

溪路人家尚阖扉强扶衰惫着征衣百年朝露古所叹一櫂秋风吾欲归楚客长号沽白璧汉宫太息遣明妃铄金销骨从来事老矣何心践骇机

长汀道中

晩过长汀驿溪山乃尔奇老夫惟坐歗造物为陈诗鸟送穿林语松垂拂涧枝凭鞍久忘发不是马行迟

黄亭夜雨【去武夷四十里】

未到名山梦已新千峰拔地玉嶙峋黄亭一夜风吹雨似为游人洗俗尘

游武夷山

少读封禅书始知武夷君晩乃游斯山秀杰非昔闻三十六奇峯秋晴无纤云空岩鸡晨号峭壁丹夜暾巢居寄千仞鸿荒想羲轩风雨蜕玉骨难以俗意论丹梯不容蹑修蔓亦畏扪溯滩进小艇愧惊白鹭群学道虽恨晩养气敢不勤宦游非本志寄谢鹤与猿

泛舟武夷九曲溪至六曲或云滩急难上遂回

暮年脚力倦跻攀借得扁舟卧看山怪怪奇奇何所似绿萝溪入下牢关

又

一叶凌风入硖来山童指点几崔嵬急流勇退平生意正要船从半道回

崇安县驿

驿外清江十里秋雁声初到荻花洲征车已驾晨窗白残烛依然伴客愁

过建阳县以双鹅赠东观道士为长生鹅观俯大溪鹅得其所矣武夷险绝处有仙船架崖壁间数日前大风吹堕船木数寸坚硬如石予偶得之皆此行奇事也各赋一诗

闲泛晴波唼绿萍却冲微雨傍烟汀会稽内史如相遇换取黄庭一卷经

右双鹅

断崖幽洞白云深缥缈仙槎无古今飞下一峯相劳苦却疑天外有知音

右堕木

紫谿驿【信州铅山县】

它郷异县老何堪短髪萧萧不满篸旋买一尊持自贺病身安稳到江南

又

云外丹青万仞梯木阴合处子?啼嘉陵栈道吾能说略似黄亭到紫谿

鹅湖夜坐书怀

士生始堕地弧矢志四方岂若彼妇女龊龊藏闺房我行环万里险阻真备尝昔者戍南郑秦山郁苍苍铁衣卧枕戈睡觉身满霜官虽备幕府气实先颜行拥马涉沮水飞鹰上中梁劲酒举数斗壮士不能当马鞍挂狐兔燔炙百步香拔剑切大肉哆然如饿狼时时登高望指顾无咸阳一朝去军中十载客道傍看花身落魄对酒色凄凉去年忝号召五月触瞿唐青衫暗欲尽入对衰涕滂今年复诏下鸿雁初南翔俯仰未阅岁上恩实非常夜宿鹅湖寺槁叶投客床寒灯照不寐抚枕慨以慷李靖闻征边病惫更激昂裴度请讨蔡奏事犹裹创我亦思报国梦绕古战场

信州东驿晨起

衣上征尘鬓畔霜信州古驿憩归装悲歌未肯弹长铗豪气犹能卧大床半暗残灯揺北壁常饥老马卧东厢邻鸡唱罢衣篝暖自笑行人日日忙

玉山县南楼晩望

小楼在何许正在南溪上空蒙过钓船断续闻渔唱征途苦偪仄舒啸喜清旷安得此溪水为我变春酿

玉壶亭

玉壶亭上小徘徊闲对残荷把一杯冠盖交驰期会急长官未必办频来

步过县南长桥游南山普宁院山高处有塔院及小亭缥缈可爱恨不能到

偶扶藤杖过南津野寺长桥发兴新暂就清溪照须鬓不妨翠雾湿衣巾山萦细栈疑无路树落崩崖欲压人朝暮有程常猝猝何因携酒上嶙峋

枕上感怀

五更揽辔山路长老大诵书声琅琅古人已死心则在度越秦汉窥虞唐三更投枕窗月白老夫哦诗声啧啧渊源雅颂吾岂敢屈宋藩篱或能测一代文章谁汝数老不能闲真自苦君王虽赏于𫇭于无奈宫中须羯鼔

晩过招贤渡

老马骨巉然虺尵不受鞭行人争晩渡归鸟破秋烟湖海凄凉地风霜揺落天吾生半行路搔首送流年

卧舆

白首躬耕已有期凤城归路却迟迟卧舆拥被听秋雨占尽人间好睡时

奏乞奉祠留衢州皇华馆待命

世念萧然冷欲冰更堪衰与病相椉从来幸有不材木此去真为无事僧【见丹霞录】耐辱岂惟容唾面寡言端拟学铭膺尚余一事犹豪举醉后龙蛇满剡藤

寓舍偶题

转徙身飘梗淹留等系匏雁孤依远渚鸠拙寄空巢寒日頳梨颊清霜长橘包平生麹道士岁晩欲深交

夙兴

客中睡眠少常以鸡鸣兴新炭炽宿火膏油续残灯焚香倚蒲团外静中已凝荣辱两不到淡如秋水澄出定窗已白炯炯寒日昇厨人作芋糁供此在家僧

夜坐

老知世事谩纷纷纸帐蒲团自策勲一夜北风吹裂屋石楼无耳不曾闻

偶得石室酒独饮醉卧觉而有作

初寒思小饮名酒忽堕前素罂手自倾色若秋涧泉浩歌复起舞与影俱翩仙一笑遗宇宙未觉异少年诗人不闻道苦叹岁月迁岂知汝南市自有壶中天河洛久未复铜駞棘森然秋风归去来虚老玉井莲

午睡

风霜践残岁我乃羁旅人如何得一室床敷暖如春午枕挟小醉鼻息撼四邻心安了无梦一扫想与因逡巡起颒面览镜正幅巾聊呼蟹眼汤瀹我玉色尘

赠柯山老人

柯山老人九十余乱髪不栉瘦如枯百穿千结一布袴得酒一吸辄倒壶自言少年不蓄孥有钱径付酒家垆人生办此真良图弃官从翁许我无

寓馆晩兴

随牒人间不自怜衢州孤驿更萧然百年细数半行路万事不如长醉眠髪短经秋真种种腹寛耐事只便便晚窗商略唯当饮安得黄花到眼边【今年九月将尽竟未见菊】

叶相最高亭

高亭新筑冠鳌峯眼力超然信不同肤寸油云泽天下大千沙【一作法】界纳胸中春游到处群花拥夜宴欢时百榼空刘白老来忘世味只思诗酒伴裴公【裴晋公留守东都白乐天刘梦得以分务与晋公倡酬】

婺州州宅极目亭

尚书曳履上星辰小为东阳作主人朱阁凌空云缥缈青山绕郭玉嶙峋似闻旋敎新歌舞且慰重临旧吏民莫倚阑干西北角即今河洛尚沙尘

谢演师送梅

早梅时节到江南已判樽前酒满衫输与西邻明上座解从大庾岭头参

又

折送江梅意不疏要敎相对鬬清臞为君着向明窗下试问山翁具眼无

访毛平仲问疾与其子适同游柯山观王质烂柯遗迹

篮舆访客过仙村千载空余一局存曳杖不妨呼小友还家便恐见来孙林峦巉绝秋风瘦楼堞参差暮气昏酒美鱼肥吾事毕一庵那得住云根

月岩

几年不作月岩游万里重来已白头云外连姢何所似平羌江上半轮秋

弋阳县驿

大雨山中采药回丫头岩畔觅诗来唤船野渡逢迎雪携酒溪头领略梅久客愁心端欲折何时笑口得频开殷勤记着今朝事破驿空廊叶作堆

弋阳道中遇大雪

我行江郊暮犹进大雪塞空迷远近壮哉组练从天来人间有此堂堂阵少年颇爱军中乐跌宕不耐微官缚凭鞍寓目一怅然思为君王扫河洛夜听簌簌窗纸鸣恰似铁马相磨声起倾斗酒歌出塞弹压胸中十万兵

雪中感成都

忆在西州遇雪时绣筵处处百花围乌丝阑展新诗就油壁车迎小猎归感事镜鸾悲独舞寄书筝雁恨慵飞愁多自是难成醉不为天寒酒力微

雪后苦寒行饶抚道中有感

残雪暮还结朔风晴更寒重裘犹粟肤连酌无骍颜指直不可握终日缩袖间十年走万里何适不艰难附火财须臾揽辔复慨叹恨不以此劳为国戌玉关

对酒

温如春色爽如秋一榼灯前自献酬百万愁魔降未得故应用尔作戈矛

又

叹息人真未易知暮年始觉麹生奇个中妙趣谁堪语最是初醺未醉时

梅花【临州道中见梅数树憔悴特甚】

我与梅花有旧盟即今白髪未忘情不愁索笑无多子惟恨相思太瘦生身世何曾怨空谷风流正自合倾城增冰积雪行人少试倩羁鸿为寄声

雪中寻梅

莫遣扁舟兴尽回正须冲雪看江梅楚人原未知真色施粉何曾太白来

又

幽香淡淡影疏疏雪虐风饕亦自如正是花中巢许辈人间富贵不关渠

江上梅花

老来乐事少关身犹喜尊前见玉人岂是凄凉偏薄命自缘纤瘦不禁春姢姢月上明江练黯黯天低糁玉尘绝磵断桥幽独处护持应有主林神

剑南诗稿卷十一

<集部,别集类,南宋建炎至德佑,剑南诗藁>