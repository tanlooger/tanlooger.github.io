---
---
---
title: 无题和韵
---



珠有光辉玉有声，谢家小婢旧知名。

锡熏凤履衣边露，接盏兰香袖底生。

一向梦魂萦不已，几番来往目初成。

安能借取双鸾翼，携手瑶台顶上行。

鲽鲽鹣鹣别有缘，嫁迟情景教人怜。

若为无那居人下，似不留心到婿边。

言笑自矜非漫尔，梳妆随分亦天然。

灵风梦雨当年咏，重见尘寰一谪仙。


又

相爱何妨逐日来，行踪还恐被人猜。

谁能努力催伊嫁，我却无心与自媒。

艳色怕经春后减，明珠须逞月中胎。

平生富贵肠俱冷，剩有闲情拨不开。