---
---
---
title: 和张芑塘题周亦园米颠一品石
---



君不见五岳峨峨，其生物也一拳多。

巉巗磊落势各異，不知太古谁劖磋。

真形有圃传密简，分镇九土如星罗。

恨我生　巨灵掌，不能一一穷摩挲。

年来身世两局促，春萤缩蛹蜂藏窠。

衣宽饭饱午眼足，文林艺苑閒婆娑。

芑塘先生不余弃，叩门握手笑齿瑳。

薜荔为衣女萝带，若其人兮来山阿。

知我性癖好吟咏，呼毫索纸意靡他。

示以新题颠石句，奇文織组出天梭。

渴骥奔骧赴墨海，一吸直欲空千螺。

更将余兴挥杯盏，意气轩爽颜頳酡。

我思周君好古及顽石，怜才更不遗硕迈。

得此重珍兼大作，抚今怀古徃欢如何。

吁嗟人物两相磨，陵谷变迁桑田波。

焚诗碎石吾豈敢，安得辩口如悬河。