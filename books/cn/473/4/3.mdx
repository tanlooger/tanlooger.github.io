---
---
---
title: 和伊峻斋韵三首
---



华缨非不美，蹔解觉身轻。

室有琴书乐，心无朝市争。

香浓春睡稳，雪霁晚吟清。

小酌谁相伴，啣杯无限情。

土润初雪晴，幽斋风景清。

偶然添客日，时自发书声。

伐竹教成列，培花遂所生。

古今无限慨，俯仰一同情。

我心无水炭，世态任炎凉。

蚁慕缘多臭，兰煎只为香。

早须求散地，慎莫近名场。

谢彼营巢燕，泥中来往忙。