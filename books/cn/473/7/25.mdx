---
---
---
title: 送勉斋奉使乌斯藏为歌者庆郎作
---



青眼由来独望君，高歌送酒意懃懃。

果然仙羽鱼凡举，万里西南摩碧云。


夙世仙缘自不同，騒将俊眼识英雄。

输他红拂无拘管，夜换轻装奔卫公。


劝君今日酒须酣，此去离愁两不堪。

若待归时听旧曲，故人已是老何戡。


万里春风送玉珂，与君饯别为君歌。

十年小杜风流甚，梦醒扬州奈若何。