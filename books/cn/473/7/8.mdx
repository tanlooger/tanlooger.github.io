---
---
---
title: 失燕诗
---



绣幙重重到晚开，寻常飞去早飞回。

此番应是迷花雨，湿透乌衣归不来。


婕妤姊妹在深宫，湛露君恩恨未同。

故尔无人偷唤去，大家天畔舞东风。


名园花柳极妍和，玉蝶金莺惜未多。

又羡人家新燕子，画楼深处暗张罗。


谁言柳絮别无才，閒逞东风数往回。

燕子不知依是计，却瞒人影过墙来。


谢家堂上旧巢寒，花柳三春欲见难。

且去名园寻艳侣，晓风高舞玉阑干。