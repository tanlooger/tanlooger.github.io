---
---
---
title: 和晴村十绝
---



新砌花砖日影迟，午馀茶罢动吟思。

湘帘不捲门虚掩，想见清斋自课时。


四十成名事未迟，楼头柳色漫愁思。

宫花报向江南去，想见家人欢庆时。


小院深廊月上迟，晚风香处有余思。

薄罗衫透水肌滑，想见芳肩偎倚时。


待得更余睡已迟，襄王饶有梦中思。

殷勤东峡还西峡，想见云来雨去时。


作客滦阳月已迟，家书珍重慰离思。

不知却被谁偷看，想见深闺懊恼时。


牙尺金针入夜迟，罗帏香冷动遥思。

不愁客里秋偏早，想见寒衣寄到时。


好是眼迟起更迟，娇莺雏燕极春思。

欲知年少闲居乐，想见仙郎作赋时。


帘外金连细步迟，褊槌风度令人思。

喜看侍女争扶出，想见潘妃再世时。


揖让而升下饮迟，古来观德有深思。

依稀矍相习仪礼，想见天伦会射时。