---
---
---
title: 和庆晴村会饮含晖堂见示原韵
---



亭前百步柳阴长，的晕凌空月面张。

胜负不须局外看，此心无物自清凉。


扶桑飘渺海天东，醉后浑疑在眼中。

今日大言差不愧，为君舒臂一弯弓。


袅袅鞭蕖色映廊，微吟竟日绕匡床。

羡君才调偏高捷，好处先留翰墨香。


回首滦阳作客时，重来风景六年迟。

期君他日同游此，好倚前题和旧诗。