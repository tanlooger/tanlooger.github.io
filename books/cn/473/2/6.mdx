---
---
---
title: 题张幼慈都门握别图次罗两峰韵
---



居庸古塞门，是我旧经路。

别席叩征途，君言此中去。

关沟客者千，壮骑悉着鞭。

羊河水深濶，浊浪拍华鞯。

缓程与急驿，彼此不同势。

今我话前踪，竟成隔两世。

（余去春出使乌拉苏台，日驰四百余里，夜渡羊河，几被江涛所掩，至今言之犹不禁令人色动。）

治所远边陲，宦遊何日归。

临岐一执手，祝尔䭭无违。