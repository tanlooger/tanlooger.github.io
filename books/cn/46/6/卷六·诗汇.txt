卷六·诗汇
〔凡八十六题，计一百四十八首〕

【四言长篇】

读书乐并引

曹公云：“老而能学，唯吾与袁伯业。”夫以四分五裂，横戈支戟，

犹能手不释卷，况清远闲旷哉一老子耶！虽然，此亦难强。余盖有天幸

焉。天幸生我目，虽古稀犹能视细书；天幸生我手，虽古稀犹能书细字。

然此未为幸也。天幸生我性，平生不喜见俗人，故自壮至老，无有亲宾

往来之扰，得以一意读书。天幸生我情，平生不爱近家人，故终老龙湖，

幸免俯仰逼迫之苦，而又得以一意读书。然此亦未为幸也。天幸生我心

眼，开卷便见人，便见其人终始之概。夫读书论世，古多有之，或见皮

面，或见体肤，或见血脉，或见筋骨，然至骨极矣。纵自谓能洞五脏，

其实尚未刺骨也。此余之自谓得天幸者一也。天幸生我大胆，凡昔人之

所忻艳以为贤者，余多以为假，多以为迂腐不才而不切于用；其所鄙者、

弃者、唾且骂者，余皆的以为可托国托家而托身也。其是非大戾昔人如

此，非大胆而何？此又余之自谓得天之幸者二也。有此二幸，是以老而

乐学，故作《读书乐》以自乐焉。

天生龙湖，以待卓吾。天生卓吾，乃在龙湖。

龙湖卓吾，其乐何如。四时读书，不知其余。

读书伊何，会我者多。一与心会，自笑自歌。

歌吟不已，继以呼呵。恸哭呼呵，涕泗滂沱。

歌匪无因，书中有人。我观其人，实获我心。

哭匪无因，空潭无人。未见其人，实劳我心。

弃置莫读，束之高屋。怡性养神，辍歌送哭。

何必读书，然后为乐。乍闻此言，若悯不谷。

束书不观，吾何以欢。怡性养神，正在此间。

世界何窄，方册何宽。千圣万贤，与公何冤。

有身无家，有首无发。死者是身，朽者是骨。

此独不朽，愿与偕殁。倚啸丛中，声震林鹘。

歌哭相从，其乐无穷，寸阴可惜，曷敢从容！

【五七言长篇】

富莫富于常知足

富莫富于常知足，贵莫贵于能脱俗。贫莫贫于无见识，贱莫贱于无骨力。

身无一贤曰穷，朋来四方曰达。百岁荣华曰夭，万世永赖曰寿。

解者曰：常知足则常足，故富；能脱俗则不俗，故贵。无见识则是

非莫晓，贤否不分，黑漆漆之人耳，欲往何适，大类贫儿，非贫而何？

无骨力则待人而行，倚势乃立，东西恃赖耳，依门傍户，真同仆妾，非

贱而何？身无一贤，缓急何以，穷之极也。朋来四方，声应气求，达之

至也。吾夫子之谓矣。旧以不知耻为贱亦好，以得志一时为夭尤好。然

以流芳百世为寿，只可称前后烈烈诸名士耳，必如吾夫子，始可称万世

永赖，无疆上寿也。

九日同袁中夫看菊寄谢主人

去年花比今年早，今年人比去年老。尽道人老不如旧，谁信旧人老亦好。

秋菊总开旧岁花，人今但把新人夸。不见旧日龙山帽，至今犹共说孟嘉？

去年我犹在阴山，今年尔复在江南。傍人错指前身是，一是文殊一瞿昙。

花开于我复何有，人世那堪逢重九？举头望见钟山高，出门便欲跨牛首。

袁生袁生携我手，欲往何之仍掣肘。虽有谢公墩，朝朝长在门。虽有阶

前塔，高高未出云。褰裳缓步且相随，一任秋光更设施。天生我辈必有

奇，感君雅意来相期。入门秋色上高堂，烹茶为具呼儿郎。欢来不用登

高去，扑鼻迎风尊酒香。子美空吟白发诗，渊明采采亦徒疲。何如今日

逢故知，菊花共看未开时！

至日自讼谢主翁

明朝七十一，今朝是七十。长而无述焉，既老复何益。

虽有读书乐，患失又患得。患失是伊何？去日已蹉跎。

患得是伊何？来日苦无多。聪明虽不逮，精神未有害。

故秃锋芒少，指柔龙蛇在。宛然一书生，可笑亦可爱。

且将未死身，暂作不死人。所幸我刘友，供馈不停手。

从者五七人，素饱为日久。如此贤主人，何愁天数九！

朔风谣

南来北去何时了？为利为名无了时。为利为名满世间，南来北去正相宜。

朔风三月衣裳单，塞上行人忍冻难。好笑山中观静者，无端绝塞受风寒。

谓余为利不知余，谓渠为名岂识渠。盖名非利一事无，奔走道路胡为乎？

试问长者真良图，我愿与世名利徒，同歌帝力乐康衢。

题绣佛精舍

闻说澹然此日生，澹然此日却为僧。僧宝世间犹时有，佛宝今看绣佛灯。

可笑成男月上女，大惊小怪称奇事。徒然不见舍利佛，男身复隐知谁是。

我劝世人莫浪猜，绣佛精舍是天台。天欲散花愁汝著，龙女成佛今又来。

十八罗汉漂海偈

十八罗汉漂海，第一胖汉利害。失脚踏倒须弥，抛散酒肉布袋。

犹然嗔怪同行，要吃诸人四大。咄！天无底，地无盖，好个极乐世界。

十八罗汉游戏偈

不去看经念偈，却来神通游戏。自夸能杀怨贼，好意翻成恶意。

咦！南无阿弥陀佛，春夏秋冬四季。

哭耿子庸〔四首〕

其一

楚国有一士，胸中无一字。令人读汉书，便道赖有此。

盖世聪明者，非君竟谁与？所以罗旴江，平生独推许。

行年五十一，今朝真死矣。君生良不虚，君死何曾死！

其二

我是君之友，君是我之师。我年长于君，视君是先知。

君言吾少也，如梦亦如痴。去去学神仙，中道复弃之。

归来山中坐，静极心自怡。大事苟未明，兀坐空尔为。

行行还出门，逝者在于斯。反照未生前，我心不动移。

仰天一长啸，兹事何太奇！从此一声雷，平地任所施。

开口向人难，谁是心相知？

其三

太真终日语，东方容易谈。本是闽越人，来此共闲闲。

君子有德音，听之使人惭。白门追随后，万里走滇南。

移家恨已满，敢曰青于蓝？志士苦妆饰，世儒乐苟安。

谓君未免俗，令人坐长叹。

其四

君心未易知，吾言何恻恻！大言北海若，小言西河伯。

缓言微风入，疾言养叔射。分言杂俚语，无不可思绎。

和光混俗者，见之但争席。浩气满乾坤，收敛无遗迹。

时来一鼓琴，与君共晨夕。已矣莫我知，虽生亦何益！

【五言四句】

宿吴门〔二首〕

其一

秋深风落木，清水半池荷。驱马向何去？吴门客子多。

其二

屋有图书润，庭无秋菊鲜。应知彭泽令，一夜不曾眠。

同深有上人看梅

东阁观梅去，清尊怨未开。徘徊天际暮，独与老僧来。

又观梅

雷雨惊春候，寒梅次第开。金陵有逸客，特地看花来。

郑楼

谷口郑子真，栖迟市门里。小楼延上客，酒酣犹未已。

薙发〔四首〕

其一

空潭一老丑，薙发便为僧。愿度恒沙众，长明日月灯。

其二

有家真是累，混俗亦招尤。去去山中卧，晨兴粥一瓯。

其三

为儒已半世，食禄又多年。欲证无生忍，尽抛妻子缘。

其四

大定非关隐，魂清自可人。而今应度者，不是宰官身。

哭贵儿〔三首〕

其一

水深能杀人，胡为浴于此？欲眠眠不得，念子于兹死！

其二

不饮又不醉，子今有何罪？疾呼遂不应，痛恨此潭水！

其三

骨肉归故里，童仆皆我弃。汝我如形影，今朝唯我矣！

哭黄宜人〔六首〕

其一

结发为夫妇，恩情两不牵。今朝闻汝死，不觉情凄然！

其二

不为恩情牵，含凄为汝贤。反目未曾有，齐眉四十年。

其三

中表皆称孝，舅姑慰汝劳。出朋日夜往，龟手事香醪。

其四

慈心能割有，约己善持家。缘余贪佛去，别汝在天涯。

其五

近水观鱼戏，春山独鸟啼。贫交犹不弃，何况糟糠妻！

其六

冀缺与梁鸿，何人可比踪？丈夫志四海，恨汝不能从！

夜半闻雁有引〔四首〕

改岁以来，老病日侵，计不久矣。夫余七十人也，追思五十以前，

抱此粗疏，遨游四海，兼图升斗以赡俯仰，凭尺寸以奉高尊。人人皆视

为畏途，余独坦行阔步二十五载，不少一日，遍交当世名流，无空过者，

直至今日，犹然念余不舍也。是世之所难者，余之所易也。及其解组入

楚，身退矣，名且隐矣，可谓易而又易矣，乃行畏途觉平妥，逃空虚转

颠踬何耶？岂非理之不可晓者耶？夫余执此道以终始，未尝一毫改步也。

今难者反易，易者反难，虽余亦自不知其故矣。内实自伤，故因闻雁而

遂赋之。

其一

孤鸿向北征，夜半犹哀鸣。哀鸣何所为？欲我如鸿冥。

其二

自有凌霄翮，高飞安不得。如何万里行，反作淹留客？

其三

独雁虽无依，群飞尚有伴。可怜何处翁，兀坐生忧患！

其四

日月湖中久，时闻冀北音。鸿飞如我待，鼓翼向山阴。

（自注：后数岁，余竟赴冀北，过山阴，其词卒验。）

庄纯夫还闽有忆〔四首〕

其一

乘龙人归去，谁复到吾门？薄暮多风雨，知子宿前村。

其二

海物多奇错，砺房味正清。夫妻共食啖，不得到麻城。

其三

三子皆聪明，必然早著声。若能举孝廉，取道过西陵！

其四

七十古来稀，知余能几时？君宜善自计，莫念出家儿！

岁暮过胡南老〔四首〕

其一

胡床挂空壁，穷巷有深居。满目繁华在，先生独晏如。

其二

河内著碑铭，瞿塘流颂声。百年林下叟，隐隐作仪刑。

其三

四邻箫管沸，大都为岁除。君看五马贵，囊有一钱无？

其四

有席虽长穿，有朋亦喜欢，园蔬堪摘矣，不用一钱看。

山寺夜坐

松风已可哀，萝月复飞来。如何当此夜，万里独登台？

慰郑子玄

郑子玄不顾雨雪之难，走潞河，欲寻旧交，余惧其或有“嗟来”

也，故作诗三章，以慰其行。

〔右一章〕雨雪东南行，贫交家上京。当时孔北海，极重郑康成。

〔右二章〕四顾堪愁绝，连天一月雪。恐抵张家湾，难对贫交说。

〔右三章〕贫贱少亲交，许由故弃瓢。许由千古少，蒙袂且相招。

寓武昌郡寄真定刘晋川先生〔八首〕

其一

密密梧桐树，亭亭相与许。中夜闻人声，疑是见君子。

其二

芒种在今朝，君行岂不遥！农夫欢倒极，雨立迓星轺。

其三

细问去来者，暮宿汉阳城。三日望京山，五日过西陵。

其四

青翠满池台，徒增静者哀。一步一回远，君今去不来。

其五

方我来归日，是君倾盖时。通玄信长者，北海好男儿！

其六

季心何意气，夜半犹开门。幸免穷途哭，能忘一饭恩！

其七

黄昏入夏口，无计问刘琦。假若不逢君，流落安所之！

其八

南国留棠阴，江城遗白叟。君思用赵人，犹忆江南否？

　　　　自注：时有倭警。

塞上吟

乘槎欲问天，只怕冲牛斗。此桴欲浮海，又道蛟龙吼。

赋松梅〔二首〕

其一

二八谁家女，曲弹塞上声。且莫弹此曲，无家人难听。

其二

皎皎中秋月，无声谁论价。有色兼有声，松梅明月下。

赠何心隐高第弟子胡时中

三日三渡江，胡生何忙忙？师弟恩情重，不忍见武昌。

偈二首答梅中丞〔二首〕

其一

本无家可归，原无路可走。若有路可走，还是大门口。

其二

莫夸家里富，家富令人丑。若实到家人，一毫亦无有。

怀林答偈附

亦知都府内，事事无不有。只是从外来，令人难长守。

【六言四句】

云中僧舍芍药〔二首〕

其一

芍药庭开两朵，经僧阁里评论。木鱼暂且停手，风送花香有情。

其二

笑时倾城倾国，愁时倚树凭阑。尔但一开两朵，我来万水千山。

士龙携二孙同弱侯过余解粽〔四首〕

其一

解粽正思端午，怀沙莫问汨罗！且喜六龙下食，因知二妙堪多。

其二

元方既难为弟，季方又难为兄。如此食麋自可，何必白日飞升！

其三

我本老而好学，故随真人东行。两家并生才子，自然常聚德星。

其四

泗州说有大圣，金陵亦有元城，何以维明与公，并称二李先生。

【七言四句】

南池〔二首〕

其一

济漯相将日暮时，此间乃有杜陵池。三春花鸟犹堪赏，千古文章只自知。

其二

水入南池读古碑，任城为客此何时？从前只为作诗苦，留得惊人杜甫诗。

太白楼〔二首〕

其一

世事真同水上浮，金龟好换酒家愁。山东李白今何在？城下唯瞻太白楼。

其二

天宝年间事已非，先生不醉将安归？当时豪气三千丈，倾国名花赠玉妃。

恨菊

不是先生偏爱菊，清霜独有菊花开，满庭秋色无人见，敢望白衣送酒来。

哭陆仲鹤〔二首〕

其一

二十年前此地分，孤帆万里出重云。滇南昔日君怜我，白下今朝我哭君。

其二

岁岁年年但寄书，草萍消息竟何如？巨卿未解山阳梦，垂老那堪策素车！

九日坪上〔三首〕

其一

如鸟飞飞到处栖，今年九日在山西。太行正是登高处，无菊亦应有酒携。

其二

坪上无花有酒钱，慢将沽酒醉逃禅。若言不识酒中趣，可试登高一问天！

其三

身在他乡不望乡，闲云处处总凄凉。故人若问凉边事，日射坪田索酒尝。

除夕道场即事〔三首〕

其一

众僧齐唱阿弥陀，人在天涯岁又过。公道明朝七十一，谁知七十已蹉跎！

其二

坪上相逢意气多，至人为我饭楼那。烧灯炽炭红如日，旅夕何愁不易过。

其三

白发催人无奈何，可怜除夕不除魔。春风十日冰开后，依旧长流沁水波。

闭关

闭关正尔为参禅，一任主人到客边。无奈尘心犹不了，依然出户拜新年。

元宵

元宵真是可怜宵，独对狐灯坐寂寥。不是斋居能养性，嗔心几被雪风摇。

哭怀林〔四首〕

其一

南来消息不堪闻，肠断龙堆日暮云。当日虽然扶病去，来书已是细成文。

其二

年少才情亦可夸，暂时不见即天涯。何当弃我先归去，化作楚云散作霞。

其三

梦中相见语依依，忘却从前抱病归。四大皆随风火散，去书犹嘱寄秋衣。

其四

年在桑榆身大同，吾今哭子非龙钟。交情生死天来大，丝竹安能写此中！

晋阳怀古

水决汾河赵已分，孟谈潜出间三军。如何智伯破亡后，高赦无功独首论？

过雁门〔二首〕

其一

尽道当关用一夫，昔人曾此扞匈奴。如今冒顿来稽颡，李牧如前不足都。

其二

千金一剑未曾磨，陡上关来感慨多。关下人称真意气，关头人说白头何！

渡桑间

逢人勿问我何方，信宿并州即我乡。明日桑间横渡去，两程又见梅衡湘。

初至云中

锡杖朝朝信老僧，苍茫山色树层层。出门只觉音声别，不审身真到白登。

赠两禅客

孟尝门下客三千，狗盗鸡鸣绝可怜。自脱秦关归去后，始知二子会参禅。

得上院信

世事由来不可论，波罗忍辱是玄门。今朝接得龙湖信，立唤沙弥取水焚。

重来山房赠马伯时

一别山房便十年，亲栽竹筱已参天。旧时年少唯君在，何处看山不可怜。

古道通三晋

黄河远缀白云间，我欲上天天不难。主三谁云通古道，人今唯见太行山。

中州第一程

程程物色使人羞，同上中原第一楼。太行虽有摧车路，千载人人到上头。

咏史〔三首〕

其一

荆卿原不识燕丹，只为田光一死难。慷慨悲歌唯击筑，萧萧易水至今寒。

其二

夷门画策却秦兵，公子夺符出魏城。上客功成心遂死，千秋万岁有侯嬴。

其三

晋鄙合符果自疑，挥锤运臂有屠儿。情知不是信陵客，刎颈迎风一送之。

却寄〔四首〕

其一

一回飞锡下江南，咫尺无由接笑谈。却羡婆须蜜氏女，发心犹愿见瞿昙。

其二

持钵来归不坐禅，遥闻高论却潸然。如今男子知多少，尽道官高即是仙。

其三

盈盈细抹随风雪，点点红妆带雨梅。莫道门前马车富，子规今已唤春回。

其四

声声唤出自家身，生死如山不动尘。欲见观音今汝是，莲花原属似花人。

喜杨凤里到摄山〔二首〕

其一

千年相守似兄弟，一别三年如隔世。今日还从江上来，孤云野鹤在山寺。

其二

忆别龙湖才几时，天涯霜雪净须眉。君今复自龙湖至，鬓里有丝君自知。

山中得弱侯下第书

秣陵人去帝京游，可是隋珠复暗投。昨夜山前雷雨作，传君一字到黄州。

同周子观洞龙梅

一枝斜倚古垣东，白首逢君出洞龙，莫怪花神争笑语，周郎昨夜此山中。

湖上红白梅盛开戏题

始知春意属闲身，红白相将入望频。古到开时君又去，看花不是种花人。

赠周山人

谩道男儿四海身，百钱卖卜不愁贫。即今欲上黄梅路，谁把十金抛与人？

牡丹时〔二首〕

其一

牡丹才记欲开时，芍药于今久离披。可是山中无人到，花开花谢总不知。

其二

忆昔长安看花时，牡丹独有醉西施。省中一树花无数，共计二百单八枝。

【五言八句】

初到石湖

皎皎空中石，结茅俯青溪。鱼游新月下，人在小桥西。

人室呼尊酒，逢春信马蹄。因依如可就，筇竹正堪携。

春宵燕集得空字

高馆张灯夜，清尊兴不空。故交来昨日，千里动春风。

竹影寒塘下，歌声细雨中。可怜新岁月，偏向旧衰翁。

中秋刘近城携酒湖上

举网澄潭下，凭阑看得鱼。谁将从事酒，一问子云庐？

水白沙鸥净，天空木叶疏。中秋今夜月，尔我独踌躇。

秋前约近城凤里到周子竹园〔二首〕

其一

竹径来三友，清幽半在君。抛书为对客，把酒好论文。

青苔过雨后，独鹤向人群。携手欲同去，相看日未曛。

其二

暑在人还倦，竹深风自凉。茶来频我酌，酒到与君尝。

徙倚窥驯鹿，闻呼过短墙。沉吟秋日近，容易得相将。

环阳楼晚眺得碁字

不是环阳客，何来席上碁。推窗云亦去，俯槛月犹迟。

水底鱼龙醒，花间鸟鹊饥。眼看春又半，虽老亦忘疲。

重过曾家

冰肌仍带雪，霜鬓更逢梅。花是去年白，人知何日回？

一杯临老客，三度隔墙开。无计就君住，明朝还复来。

送郑子玄兼寄弱侯

我乃无归处，君胡为远游？穷途须痛哭，得意勿淹留！

旅鬓迎霜日，诗囊带雨秋。蓟门虽落莫，应念有焦侯。

丘长孺生日

似君初度日，不敢少年看。百岁人间易，逢君世上难。

三杯生瑞气，一雨送春寒。对客犹辞醉，尊前有老聃。

谒关圣祠

交契得如君，香烟可断云。既归第一义，宁复昔三分？

金石有时敝，关张孰不闻。我心无所似，只是敬将军。

观铸关圣提刀跃马像

英雄再出世，烈烈有晖光。火焰明初日，金精照十方。

居然围白马，犹欲斩颜良。岂料人千载，又得见关王。

秋怀

白尽余生发，单存不老心。栖栖非学楚，切切为交深。

远梦悲风送，秋怀落木吟。古来聪听者，或别有知音。

闲步

灌园看老圃，秋色似江南。畦沁蔬堪摘，霜黄柿未甘。

尔非陈仲子，我岂老瞿昙。聊共班荆坐，凭君说两三。

立春喜常融二僧至〔二首〕

其一

客久岁云暮，吾衰道自尊。时辰催短速，晷刻变寒温。

人贱时争席，神伤早闭门。新春看尔到，应念我犹存。

其二

正尔逢春日，到来两足尊。偷生长作客，僧腊始开门。

淡淡梅初放，如如雪可吞。千三四百里，又是一乾坤。

乾楼晚眺〔三首〕

其一

呼朋万里外，拍手层霄间。塞晚浮烟重，天空岁月闲。

断云迷古戍，落日照西山。幸有声歌在，更残且未还。

其二

凭高一洒衣，望远此何时？正是中元节，兼听游女悲。

杯干旋可酌，曲罢更题诗。愿将北流水，弹与钟子期。

其三

中丞绥定后，携我共登临。所喜闻谣俗，非干怀壮心。

山云低薄暮，楼日压重阴。欲归犹未可，此地有知音。

赠利西泰

逍遥下北溟，迤逦向南征。刹利标名姓，仙山纪水程。

回头十万里，举目九重城。观国之光未？中天日正明。

六月访袁中夫摄山

怀人千佛岭，避暑碧霞颠。试问山中乐，何如品外泉。

阴阴藤挂树，隐隐日为年。坐觉凉凤至，披襟共洒然。

薜萝园宴集赠鸥江词伯

为有玉田饭，任从金粟过。名园花树早，小径牛羊多。

煮茗通玄理，焚香去染疴。宗侯非旷荡，若意在烟萝。

望东平有感

我来齐境上，吊古问东平。雨细河鱼出，云收山鸟鸣。

夭桃夹岸去，弱柳送春行。最乐谁堪比？唯君悟此生。

过聊城

谁道百夫长，胜作一书生。渤海新开府，中原尽点兵。

倭夷两步卒，廊庙几公卿。不见鲁连子，射书救聊城？

过武城〔二首〕

其一

弦歌古渡口，经过欲停舟。世变人何往，神伤意不留。

文章夸海岱，礼乐在春秋。堪笑延陵札，同时失子游。

其二

先师无戏论，一笑定千秋。白雪难同调，青云谁见收。

春风吹细草，明月照行舟。鲁国多男子，几人居上头？

【七言八句】

自武昌渡江宿大别

疏钟夜半落云房，今夕何由见武昌？流水有情怜我老，秋风无恙断人肠。

千年芳草题鹦鹉，万里长江入汉阳。大别原非分别者，登临不用更悲伤。

晓行逢征东将士却寄梅中丞

烽火城西百将屯，寒烟晓爨万家村。雄边子弟夸雕鞯，绝塞将军早闭门。

傍海何年知浪静，登坛空自拜君恩。云中今有真颇牧，安得移来觐至尊？

晚过居庸

重门天险设居庸，百二山河势转雄。关吏不闻占紫气，行人或共说非熊。

湾环出水马蹄涩，回复穿云月露融。燕市即今休感慨，汉家封事已从容。

九日至极乐寺闻袁中郎且至因喜而赋

世道由来未可孤，百年端的是吾徒。时逢重九花应醉，人至论心病亦苏。

老桧深枝喧暮鹊，西风落日下庭梧。黄金台上思千里，为报中郎速进途。

元日极乐寺大雨雪

万国衣冠共一新，婆裟独占上方春。谁知向阙山呼日，正是飞花极乐辰？

寂寂僧归云际寺，溶溶月照陇头人。年来鬓发随刀落，欲脱尘劳却惹尘。

雨中塔寺和袁小修韵

无端滞落此江濒，雨湿征衫逢故人。公道三元犹浪迹，谁知深院有孤身？

才倾八斗难留客，酒赋千钟不厌贫。自是仙郎佳况在，何妨老子倍精神。

读羊叔子劝伐吴表

三马同槽买邺都，转身卖与小羌胡。山涛不是私忧者，羊祜宁知非算无？

天堑长江权入晋，地分左衽终输吴。当时王谢成何事？只好清谈对酒垆。

读刘禹锡金陵怀古

王濬楼船下益州，金陵怀古独称刘。千寻铁锁沉江底，百万龙骧上石头。

赋就群公皆阁笔，功成二子莫为仇。钟山王气千年在，不见长江日夜浮！

琉璃寺

琉璃道上日初西，马绕秋风万木低。僧舍不关从客去，田家有酒为谁携？

篱边小雨催黄菊，山岫明星报晓鸡。自有深公为伴侣，何妨一笑过前溪。

赴京留别云松上人

支公遁迹此山居，深院巢云愧不如。自借松风一高枕，始知僧舍是吾庐。

风吹竹柏袈裟破，月满池塘钟磬虚。独有宿缘酬未毕，临歧策马复踌躇。

望鲁台礼谒二程祠二程俱产于此

日暮西风江上台，森森古木使人哀。二云一夜真堪赋，鲁国何年入望来？

千载推贤唯伯仲，百年想像见婴孩。翛然欲下门庭雪，知是先生爱不才。