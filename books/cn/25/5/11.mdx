

《旧五代史·恭帝纪》

恭帝，讳宗训，世宗子也。广顺三年，岁在癸丑，八月四日，生于澶州之府第。 显德六年六月癸未，制授特进左卫上将军，封梁王，食邑三千户，实封五百户。癸 巳，世宗崩。甲午，内出遗制，命帝柩前即皇帝位。是日，群臣奉帝即位而退。丁 酉，北面兵马都部署韩令坤奏，败契丹五百骑于霸州北。戊戌，文武百僚、宰臣范 质等上表请听政，表三上，允之。壬寅，文武臣僚上表，请以八月四日为天寿节， 从之。癸卯，以司徒、平章事范质为山陵使，以翰林学士、判太常寺事窦俨为礼仪 使，以兵部尚书张昭为卤簿使，以御史中丞边归谠为仪仗使，以宣徽南院使、判开 封府事昝居润为桥道顿递使。是月，州郡十六奏大雨连旬不止。

秋七月丁未，以户部尚书李涛为山陵副使，以度支郎中卢亿为山陵判官。辛亥， 左散骑常侍申文炳卒。乙卯，右拾遗徐雄夺三任官，坐诬奏雷泽县令虚破户也。丁 巳，百僚释服。尚辇奉御金彦英，本高丽人也，奉使高丽，称臣于其王，故及于罪。 庚申，以邢州节度使王仁镐为襄州节度使，进封开国公；以侍卫步军都指挥使、曹 州节度使、检校太保袁彦为陕州节度使、加检校太傅；以右羽林统军、权知邢州事、 检校太保李继勋为邢州节度使，加检校太傅；以滑州留后、检校太保陈思让为沧州 节度使；以侍卫马军都指挥使、陈州节度使、检校太傅韩令坤为侍卫马步都虞候， 依前陈州节度使，加检校太尉；以虎捷左厢都指挥使、岳州防御使、检校司徒高怀 德为夔州节度使，充侍卫马军都指挥使、检校太保；以虎捷左厢都指挥使、常州防 御使、检校司空张铎为遂州节度使，充侍卫步军都指挥使、检校太保，仍改名令铎。 《宋史·张令铎传》云：本名铎，以与河中张铎同姓名，故赐今名。壬戌，以郓州 节度使、充侍卫马步军都指挥使、检校太傅、兼侍中李重进为淮南节度使、检校太 尉、兼侍中，依前侍卫马步军都指挥使；以襄州节度使、检校太尉、同平章事向拱 为河南尹，充西京留守，加检校太师、兼侍中；《通鉴》：向拱即向训也，避恭帝 名改焉。以宋州节度使、充侍卫马步军副都指挥、检校太尉、同平章事韩通为郓州 节度使，依前侍卫亲军马步军副都指挥使；以澶州节度使、检校太尉、同平章事、 附马都尉张永德为许州节度使，进封开国公；以今上为宋州节度使，依前检校太尉、 殿前都点检，进封开国侯；以淮南节度使兼殿前副都点检、检校太保慕容延钊为澶 州节度使、检校太傅，依前殿前副都点检，进封开国伯；以殿前都指挥使、江州防 御使、检校司空石守信为滑州节度使、检校太保，依前殿前都指挥使。丙寅，制大 赦天下。庚午，翰林学士、判太常寺窦俨撰进大行皇帝太室歌酌献辞，舞曰《定功 之舞》，歌辞不录。是月，诸道相继奏，大雨，所在川渠涨溢，漂溺庐舍，损害苗 稼。

八月甲戌朔，以光禄卿致仕柴守礼为太子太保致仕。乙亥，翰林学士兼判太常 寺窦俨撰进大行皇帝尊谥曰睿武孝文皇帝，庙号世宗，从之。庚辰，天下兵马都元 帅、守尚书令、兼中书令、吴越国王钱俶加食邑一千户，实封四百户，改赐功臣； 天雄军节度使、检校太师、守太傅、兼中书令、魏王符彦卿加守太尉；夏州节度使、 检校太师、守太保、兼中书令、西平王李彝兴加守太傅；荆南节度使、检校太师、 守中书令、南平王高保融加守太保。壬午，山陵使范质撰进大行皇帝陵名曰庆陵， 从之。秦州节度使、西面沿边都部署、检校太师、守中书令、褒国公王景进封凉国 公，徐州节度使、检校太师、兼中书令郭从义加开府仪同三司，鄜州节度使、检校 太师、兼中书令、邢国公武行德进封宋国公，永兴军节度使、检校太师、兼侍中李 洪义加开府仪同三司，凤翔节度使、检校太尉、兼侍中郭崇加检校太师，潞州节度 使、检校太傅、兼侍中李筠加检校太尉，朗州节度使、检校太尉、兼侍中周行逢加 检校太师。甲申，寿州节度使、检校太师、同平章事、韩国公杨信封鲁国公；邠州 节度使、检校太师刘重进，庐州节度使、检校太尉赵赞，邓州节度使、检校太尉宋 延渥，并加开府仪同三司；泾州节度使、检校太尉白重赞，河中节度使、检校太尉 张铎，并加阶爵。丙戌，易定节度使孙行友、灵州节度使冯继业、府州节度使折德 扆，并自检校太保加检校太傅，进阶爵。以延州留后、检校太傅李万全为延州节度 使，进封开国公。庚寅，皇弟特进检校太保、左骁卫上将军、燕国公、食邑三千户 宗让加检校太傅，进封曹王，改名熙让；熙谨拜光禄大夫、检校太保、右武卫大将 军，封纪王，食邑三千户；熙诲拜金紫光禄大夫、检校司徒、左领卫大将军，封蕲 王，食邑三千户。仍令所司择日备礼册命。以晋国长公主张氏为晋国大长公主；以 前陕州节度使、检校太尉药元福为曹州节度使，进阶爵。甲午，守司徒、同平章事、 宏文馆大学士、参知枢密院事范质加开府仪同三司，进封萧国公；门下侍郎兼礼部 尚书、同平章事、监修国史、参知枢密院事王溥加右仆射，进封开国公；枢密使、 中书侍郎、同平章事、集贤殿大学士魏仁浦加兼刑部尚书，依前枢密使；检校太傅、 右骁卫上将军吴延祚依前枢密使，进封庆国公；以左武卫上将军史牷为左金吾上将 军致仕。乙未，以陇州防御使王全斌为相州留后。戊戌，宣徽南院使、判开封府事 昝居润，宣徽北院使、判三司张美，并加检校太傅。己亥，前司空李穀加开府仪同 三司、赵国公，以前太傅、少卿硃渭为太仆卿致仕。辛丑，左金吾上将军致仕史牷 卒。壬寅，高丽国遣使朝贡，兼进《别序孝经》一卷、《越王孝经新义》八卷、 《皇灵孝经》一卷、《孝经雌图》三卷。《文昌杂录》云：《别序》者，记孔子所 生及弟子从学之事。《新义》者，以越王为问目，释疏文之义。《皇灵》者，止说 延年避灾之事及符文，乃道书也。《雌图》者，止说日之环晕、星之彗孛，亦非奇 书。

九月壬子，前沧州留后李彦頵卒。乙卯，高丽王王昭加检校太师，食邑三千户。 丙辰，以三司副使王赞为内客省使兼北面诸州水陆转运使。癸亥，前开封县令路延 规除名，流沙门岛。先是，延规有过停任，有司召延规宣敕，延规拒命，为宪司所 按，故有是命。甲子，以端明殿学士、礼部侍郎窦仪为兵部侍郎充职；以尚书户部 员外郎、直枢密院杜华为司门郎中，充枢密直学士，赐紫；以翰林学士、尚书度支 员外郎王著为金部郎中、知制诰充职，仍赐金紫。是日，翰林学士、尚书屯田郎中、 知制诰李昉，都官郎中、知制诰扈蒙，水部郎中、知制诰赵逢，并加柱国，赐金紫。 乙丑，兵部尚书张昭进封舒国公，户部尚书李涛进封莒国公。以太子詹事刘温叟为 工部侍郎，判国子祭酒事。是月，京师及诸州郡霖雨逾旬，所在水潦为患，川渠泛 溢。

冬十月癸酉朔，以司农卿致仕李锴为太仆卿致仕，太常少卿致仕姚遂为将作监 致仕。丁亥，太子太师薛怀让封杞国公。壬辰，翰林学士、判太常寺事窦俨撰进贞 惠皇后庙歌辞。丁酉，世宗皇帝灵驾发引。戊戌，以前相州留后王晖为右神武统军。 辛丑，江南国主李景来告，世子宏冀卒，遣御厨使张延范充吊祭使。

十一月壬寅朔，葬世宗皇帝于庆陵，以贞惠皇后刘氏祔焉。戊申，西京奏，太 子太师致仕白文珂卒。丙辰，日南至，百僚奉表称贺。戊午，废兗州广利军，依旧 为莱芜监。壬戌，升凤州固镇为雄胜军。丙寅，左羽林统军马希崇。案：此下有脱 误。

十二月壬申朔，史馆奏，请差官修撰世宗实录，从之。甲戌，改万岁殿为紫宸 殿。甲午，西京奏，左屯卫上将军致仕李萼卒。乙未，大霖，昼昏，凡四日而止， 分命使臣赈给诸州遭水人户。

显德七年春正月辛丑朔，文武百僚进名奉贺。镇、定二州驰奏，契丹入寇，河 东贼军自土门东下与蕃寇合势。诏今上率兵北征。癸卯，发京师，是夕宿于陈桥驿。 未曙，军变，将士大噪呼万岁，擐甲将刃，推戴今上升大位，扶策升马，拥迫南行。 是日，诏曰：“天生蒸民，树之司牧，二帝推公而禅位，三王乘时以革命，其极一 也。予末小子，遭家不造，人心已去，国命有归。咨尔归德军节度使、殿前都点检 赵，案：此下原本空二字。禀上圣之姿，有神武之略，佐我高祖，格于皇天，逮事 世宗，功存纳麓，东征西怨，厥绩懋焉。天地鬼神享于有德，讴谣狱讼附于至仁， 应天顺民，法尧禅舜，如释重负，予其作宾，呜呼钦哉！祗畏天命。”今上于是诣 崇元殿受命，百官朝贺而退。制封周帝为郑王，以奉周祀，正朔服色一如旧制，奉 皇太后为周太后。《续通鉴长编》：建隆三年，周郑王出居房州。皇朝开宝六年春， 崩于房陵。今上闻之震恸，发哀成服于便殿，百僚进名奉慰，寻遣中使监护其丧。 《续通鉴长编》：开宝六年三月乙卯，房州上言，周郑王殂，上素服发哀，辍视朝 十日。以其年十月，归葬于世宗庆陵之侧。诏有司定谥曰恭皇帝，陵曰顺陵。《续 通鉴长编》：仁宗嘉祐四年，诏有司取柴氏谱系，于诸房中推最长一人，令岁时奉 周祀。

史臣曰：夫四序之气，寒往则暑来；五行之数，金销则火盛。故尧、舜之揖让， 汉、魏之传禅，皆知其数而顺乎人也。况恭帝当纨绮之冲年，会笙镛之变响，听讴 歌之所属，知命历之有在，能逊其位，不亦善乎。终谥为恭，固其宜矣。

恭帝，讳名宗训，是世宗的儿子。广顺三年(953)八月四日，生在澶州府第。显德六年(959)六月九日，诏令授予特进、左卫上将军，封为梁王。十九日，世宗驾崩。二十日，公布世宗遗诏，命恭帝在灵柩前即皇帝位。这天，群臣奉恭帝即位后退下。二十三日，北面兵马都部署韩令坤上奏，在霸州以北打败契丹五百骑兵。二十四日，宰臣范质等上表请恭帝临朝听政，上表三次，才答应。二十八日，文武臣僚上表，请将八月四日定为天寿节，恭帝准允。本月，十六州上奏大雨数十天不止。

秋七月七日，以今上赵匡胤为宋州节度使，依旧为检校太尉、殿前都检点，进封为开国侯。二十三日，诏令大赦天下。本月，各道相继报告，天下大雨，各地河川水溢泛滥，漂走房屋淹死人民，损害禾苗庄稼。

八月二十九日，高丽国派使者上朝进贡，又进上《别序孝经》一卷、《越王孝经新义》一卷、《皇灵孝经》一卷、《孝经雌图》三卷。

九月，京城及各州大雨十多天，洪水成灾，河川泛滥。

冬十月二十五日，世宗皇帝的灵车上路，二十九日，南唐国主李景报告，南唐太子李弘冀去世，恭帝派御厨使张延范充任吊祭使前往吊唁。

十一月一日，将世宗皇帝葬在庆陵。

十二月一日，史馆上奏，请派官员撰修世宗实录，恭帝应允。二十四日，天下大雨，白天昏暗不明，共下了四天才停雨，恭帝命使分赴各州赈济遭受水灾的灾民。

显德七年(960)春正月一日，镇、定二州飞报，契丹入侵，河东贼军从土门东下，与契丹人会合兵力，恭帝诏令今上赵匡胤领兵北伐。三日，今上赵匡胤领兵从京城出发，当夜住宿在陈桥驿。天还未亮，发生兵变，将士大声呐喊高呼万岁，披着铠甲拿着刀枪，推戴赵匡胤上登帝位，扶他上马，拥逼着南回。这天，恭帝下诏，禅位与赵匡胤。赵匡胤于是到崇元殿接受天命，百官朝拜庆贺而退下。诏令封恭帝为郑王，以奉持后周的祭祀。正朔服色全依旧制，奉皇太后为周太后。宋太祖开宝六年(973)春天，恭帝在房陵去世。宋太祖赵匡胤听到后震惊悲痛，在便殿举行哀悼穿上丧服，百官上前安慰。旋即派朝廷使者监护恭帝的丧事。在当年十月，将恭帝葬在周世宗的庆陵旁边。太祖诏令有关官员议定谥号叫恭皇帝，陵墓叫顺陵。

