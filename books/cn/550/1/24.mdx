---
---
---
title: 念奴娇
---







萧条庭院，又斜风细雨，

重门须闭。

宠柳娇花寒食近，

种种恼人天气。

险韵诗成，扶头酒醒，

别是闲滋味。

征鸿过尽，万千心事难寄。

楼上几日春寒

帘垂四面，玉阑干慵倚。

被冷香消新梦觉，

不许愁人不起。

清露晨流，新桐初引，

多少游春意。

日高烟敛，更看今日晴未？





评

清黄苏《蓼园词选》：“只写心绪落寞，遇寒食更难遣耳。陡然而起，便尔深遂。至前段云‘重门须闭’，后段云‘不许不起’，一开一合，情各戛戛生新。起处雨，结句晴，局法浑成。”