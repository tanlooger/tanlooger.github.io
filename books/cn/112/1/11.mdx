---
---
---
title: 郑厉公与虢叔杀子颓纳惠王
---


惠王三年，边伯、石速、蒍国出王而立子颓。王处于郑三年。王子颓饮三大夫酒，子国为客，乐及遍儛。郑厉公见虢叔，曰：“吾闻之，司寇行戮，君为之不举，而况敢乐祸乎！今吾闻子颓歌舞不息，乐祸也。夫出王而代其位，祸孰大焉！临祸忘忧，是谓乐祸。祸必及之，盍纳王乎？”虢叔许诺。郑伯将王自圉门入，虢叔自北门入，杀子颓及三大夫，王乃入也。

