---
---
---
title: 赵挺之张商英（兄唐英）刘正夫何执中郑居中张康国朱谔刘逵林摅管师仁侯蒙
---

赵挺之，字正夫，密州诸城人。进士上第。熙宁建学，选教授登、棣二州，通判德州。哲宗即位，赐士卒缗钱，郡守贪耄不时给，卒怒噪，持白梃突入府。守趋避，左右尽走。挺之坐堂上，呼问状，立发库钱，而治其为首者，众即定。魏境河屡决，议者欲徙宗城县。转运使檄挺之往视，挺之云："县距高原千岁矣，水未尝犯。今所迁不如旧，必为民害。"使者卒徙之，财二年，河果坏新城，漂居民略尽。

召试馆职，为秘阁校理，迁监察御史。初，挺之在德州，希意行市易法。黄庭坚监德安镇，谓镇小民贫，不堪诛求。及召试，苏轼曰："挺之聚敛小人，学行无取，岂堪此选。"至是，劾奏轼草麻有云"民亦劳止"，以为诽谤先帝。既而坐不论蔡确，通判徐州，俄知楚州。

入为国子司业，历太常少卿，权吏部侍郎，除中书舍人、给事中。使辽，辽主尝有疾，不亲宴，使近臣即馆享客。比岁享乃在客省，与诸国等，挺之始争正其礼。

徽宗立，为礼部侍郎。哲宗祔庙，议迁宣祖，挺之言："上于哲宗兄弟，同一世；宣祖未当迁。"从之。拜御史中丞，为钦圣后陵仪仗使。曾布以使事联职，知禁中密指，谕使建议绍述，于是挺之排击元祐诸人不遗力。由吏部尚书拜右丞，进左丞、中书门下侍郎。时蔡京独相，帝谋置右辅，京力荐挺之，遂拜尚书右仆射。

既相，与京争雄，屡陈其奸恶，且请去位避之。以观文殿大学士、中太一宫使留京师。乞归青州，将入辞，会彗星见，帝默思咎徵，尽除京诸蠹法，罢京，召见挺之曰："京所为，一如卿言。"加挺之特进，仍为右仆射。京在崇宁初，首兴边事，用兵连年不息。帝临朝，语大臣曰："朝廷不可与四夷生隙，隙一开，祸拿不解，兵民肝脑涂地，岂人主爱民恤物意哉！"挺之退谓同列曰："上志在息兵，吾曹所宜将顺。"已而京复相，挺之仍以大学士使佑神观。未几卒，年六十八。赠司徒，谥曰清宪。

张商英，字天觉，蜀州新津人。长身伟然，姿采如峙玉。负气俶傥，豪视一世。调通川主簿。渝州蛮叛，说降其酋。辟知南川县。章惇经制夔夷，狎侮郡县吏，无敢与共语。部使者念独商英足抗之，檄至夔。惇询人才，使者以商英告，即呼入同食。商英着道士服，长揖就坐。惇肆意大言，商英随机折之，落落出其上。惇大喜，延为上客。归，荐诸王安石，因召对，以检正中书礼房擢监察御史。

台狱失出劫盗，枢密检详官刘奉世驳之，诏纠察司劾治。商英奏："此出大臣私忿，愿收还主柄，使耳目之官无为近臣所胁。"神宗为置不治。商英遂言奉世庇博州失入囚，因摭院吏徇私十二事，语侵枢臣，于是文彦博等上印求去。诏责商英监荆南税，更十年，乃得馆阁校勘、检正刑房。商英尝荐舒亶可用，至是，亶知谏院，商英以婿王沩之所业示之，亶缴奏，以为事涉干请，责监赤岸盐税。

哲宗初，为开封府推官，屡诣执政求进。朝廷稍更新法之不便于民者，商英上书言："'三年无改于父之道，可谓孝矣。'今先帝陵土未干，即议变更，得为孝乎？"且移书苏轼求入台，其廋词有"老僧欲住乌寺，呵佛骂祖"之语。吕公着闻之，不悦。出提点河东刑狱，连使河北、江西、淮南。

哲宗亲政，召为右正言、左司谏。商英积憾元祐大臣不用己，极力攻之，上疏曰："先帝盛德大业，跨绝今古，而司马光、吕公着、刘挚、吕大防援引朋俦，敢行讥议。凡详定局之所建明，中书之所勘当，户部之所行遣，百官之所论列，词臣之所作命，无非指擿抉扬，鄙薄嗤笑，翦除陛下羽翼于内，击逐股肱于外，天下之势，岌岌殆矣。今天青日明，诛赏未正，愿下禁省检索前后章牍，付臣等看详，签揭以上，陛下与大臣斟酌而可否焉。"遂论内侍陈衍以摇宣仁，至比之吕、武；乞追夺光、公着赠谥，仆碑毁冢；言文彦博背负国恩，及苏轼、范祖禹、孙升、韩川诸人，皆相继受谴。又言："愿陛下无忘元祐时，章惇无忘汝州时，安焘无忘许昌时，李清臣、曾布无忘河阳时。"其观望捭阖，以险语激怒当世，概类此。

惇、焘交恶，商英欲助惇，求所以倾焘者。阳翟民盖氏养子渐，先为祖母所逐，以家资属其女，经元丰诉理不得直。商英论其冤，导渐使遮执政，及诣御史府讦焘姻家与盖女为道地。哲宗不直商英，徙左司员外郎。既，与渐交关事皆露，责监江宁酒。起知洪州，为江、淮发运副使，入权工部侍郎，迁中书舍人。谢表历诋元祐诸贤，众益畏其口。徽宗出为河北都转运使，降知随州。

崇宁初，为吏部、刑部侍郎，翰林学士。蔡京拜相，商英雅与之善，适当制，过为褒美。寻拜尚书右丞，转左丞。复与京议政不合，数诋京"身为辅相，志在逢君。"御史以为非所宜言，且取商英所作《元祐嘉禾颂》及《司马光祭文》，斥其反覆。罢知亳州，入元祐党籍。

京罢相，削籍知鄂州。京复相，以散官安置归、峡两州。大观四年，京再逐，起知杭州。过阙赐对，奏曰："神宗修建法度，务以去大害、兴大利，今诚一一举行，则尽绍述之美。法若有弊，不可不变，但不失其意足矣。"留为资政殿学士、中太一宫使。顷之，除中书侍郎，遂拜尚书右仆射。京久盗国柄，中外怨疾，见商英能立同异，更称为贤，徽宗因人望相之。时久旱，彗星中天，是夕，彗不见，明日，雨。徽宗喜，大书"商霖"二字赐之。

商英为政持平，谓京虽明绍述，但借以劫制人主，禁锢士大夫尔。于是大革弊事，改当十钱以平泉货，复转般仓以罢直达，行钞法以通商旅，蠲横敛以宽民力。劝徽宗节华侈，息土木，抑侥幸。帝颇严惮之，尝葺升平楼，戒主者遇张丞相导骑至，必匿匠楼下，过则如初。杨戬除节度使，商英曰："祖宗之法，内侍无至团练使。有勋劳当陟，则别立昭宣、宣政诸使以宠之，未闻建旄钺也。"讫持不下，论者益称之。

然意广才疏，凡所当为，先于公坐诵言，故不便者得预为计。何执中、郑居中日夜酿织其短，先使言者论其门下客唐庚，窜之惠州。有郭天信者，以方技隶太史，徽宗潜邸时，尝言当履天位，自是稍眷宠之。商英因僧德洪、客彭几与语言往来，事觉，鞫于开封府。御史中丞张克公疏击之，以观文殿大学士知河南府，旋贬崇信军节度副使，衡州安置。天信亦斥死。京遂复用。

未几，太学诸生诵商英之冤，京惧，乃乞令自便。继复还故官职。宣和三年卒，年七十九。赠少保。

商英作相，适承蔡京之后，小变其政，譬饥者易为食，故蒙忠直之名。靖康褒表司马光、范仲淹，而商英亦赠太保。绍兴中，又赐谥文忠，天下皆不谓然。兄唐英。

唐英字次功。少攻苦读书，至经岁不知肉味。及进士第，翰林学士孙抃得其《正议》五十篇，以为马周、魏元忠不足多。荐试贤良方正，不就。调谷城令。县圃岁畦姜，贷种与民，还其陈，复配卖取息，铨曹指为富县。唐英至，空其圃，植千株柳，作柳亭其中，闻者咨羡。

英宗继大统，唐英上《谨始书》云："为人后者为子，惧他日必有引汉定陶故事以惑宸听者，愿杜其渐。"既而濮议果起。帝不豫，皇太后垂帘，又上书请立颍王为皇太子。神宗即位，知其人，擢殿中侍御史。入对，帝问何尚衣绿，对曰："前者固得之，回授臣父。"帝嘉其孝，赐五品服。

帝方厉精图治，急于用人，唐英言："知江宁府王安石经术道德，宜在陛下左右。"又论宗室禄多费钜，宜以服为差杀；天下苦差役不均，盍思所以宽民力、代民劳者。其后略施行。帝方欲用之，以父忧去，未几卒。

唐英有史材，尝着《仁宗政要》、《宋名臣传》、《蜀梼杌》，行于世。

刘正夫，字德初，衢州西安人。未冠入太学，有声，与范致虚、吴材、江屿号"四俊"。元丰八年，南省奏名在优选，而犯高鲁王讳，凡五人皆当黜。宣仁后曰："外家私讳颁未久，不可以妨寒士。"命置末级。久之，为太学录、太常博士。母服阕，御史中丞石豫荐之，召赴阙，道除左司谏。

时方究蔡邸狱，正夫入对，徽宗语及之，徐引淮南"尺布、斗粟"之谣以对。帝感动，解散其狱，待蔡王如初。他日，谓正夫曰："兄弟之间，人所难言，卿独能及此，后必为公辅。"又言："元祐、绍圣所修《神宗史》，互有得失，当折中其说，传信万世。"遂诏刊定，而以起居舍人为编修官。不阅月，迁中书舍人，进给事中、礼部侍郎。

蔡京据相位，正夫欲附翼之，奏言："近命官纂录绍述先志及施行政事，愿得陈力其间。"诏俾阅详焉。京罢，正夫又与郑居中阴援京。京憾刘逵次骨，而逵善正夫，京虽赖其助，亦恶之。因章綖铸钱狱辞及正夫，时使辽还，京讽有司追逮之。帝知其情，第贬两秩。京又出之成都，入辞，留为翰林学士。京愈不能平，谋中以事。作春宴乐语，有"紫宸朝罢衮衣闲"之句，京党张康国密白帝曰："衮衣岂可闲？"竟改龙图阁直学士、知河南府。

召为工部尚书，拜右丞，进中书侍郎。太学诸生习乐成，京欲官之。正夫曰："朝廷长育人材，规为时用，而使与伶官齿，策名以是，得无为士子羞乎？"东封仪物已具，正夫请间，力陈不可，帝皆为之止，益喜其不与京同。

政和六年，擢拜特进、少宰。才半岁，属疾，三上章告老，除安化军节度使、开府仪同三司致仕。病小愈，丐东归，诏肩舆至内殿，长子皂民掖入坐。从容及燕云事，曰："臣起书生，军旅之事未之学，然两朝信誓之久，四海生灵之众，愿深留圣思。"明日，徙节安静军，起充中太一宫使，封康国公。将行，赐之诗及砚笔、图画、药饵、香茶之属甚厚。正夫献诗谢，帝又属和以荣其归。至盱眙，病亟，命子弟作遗牍，自书"留神根本，深戒持盈"八字，遂卒，年五十六。赠太保，谥文宪，再赠太傅。

正夫由博士入都，驯致宰相，能迎时上下，持禄养权。性吝啬，惟恐不足于财。晚年，筑第杭州万松岭，以建阁奉御书为名，悉取其旁军营民舍，议者讥之。帝眷念不衰，以阜民为兵部侍郎；少子阜民，徽猷阁待制。

何执中，字伯通，处州龙泉人。进士高第，调台、亳二州判官。亳数易守，政不治。曾巩至，颇欲振起之，顾诸僚无可仗信者，执中一见合意，事无纤钜，悉委以剸决。有妖狱久不竟，株连浸寝多。执中讯诸囚，听其相与语，谓牛羊之角皆曰："股"，扣其故，闭不肯言，而相视色变。执中曰："是必为师张角讳耳。"即扣头引伏。蒋之奇使淮甸，号强明，官吏望风震慑，见执中喜曰："一州六邑，赖有君尔。"知海盐县，为政识后先，邑人纪其十异。

入为太学博士，以母忧去，寓苏州。比邻夜半火，执中方索居，遑遑不能去，拊柩号恸，誓与俱焚。观者悲其孝而危其难，有顷火却，柩得存。绍圣中，五王就傅，选为记室，转侍讲。端王即位，是为徽宗，超拜宝文阁待制，迁中书舍人、兵部侍郎、工部、吏部尚书兼侍读。四选案籍，吏多藏于家，以舞文取贿。执中请置库架阁，命官莅之，是后六曹皆仿其法。

蔡京籍上书人为邪等，初无朝觐及入都之禁，执中申言之，且请任在京职秩者皆罢遣。辟雍成，执中请开学殿，使都人士女纵观，大为士论所贬。

崇宁四年，拜尚书右丞。大观初，进中书、门下侍郎，积官金紫光禄大夫。一意谨事京，三年，遂代为尚书左丞，加特进。制下，太学诸生陈朝老诣阙上书曰："陛下知蔡京奸，解其相印，天下之人鼓舞，有若更生。及相执中，中外默然失望。执中虽不敢肆为非法若京之蠹国害民，然碌碌庸质，初无过人。天下败坏至此，如人一身，脏府受沴已深，岂庸庸之医所能起乎？执中夤缘攀附，致位二府，亦已大幸，遽俾之经体赞元，是犹以蚊负山，多见其不胜任也。"疏奏不省，而眷注益异。初，赐第信陵坊，以为浅隘，更徙金顺坊甲第。建嘉会成功阁，帝亲书钜额以示宠。

执中与蔡京并相，凡营立皆预议，略无所建明。及张商英任事，执中恶其出己上，与郑居中合挤之。陈瓘在台州，执中起迁人石悈知州事，使胁取《尊尧集》，谋必死瓘，瓘不死，执中怒罢悈。

政和二年，大长公主丧，罢上元端门观灯，执中言："不宜以长主故阏众情，愿特为徙日，以昭与民同乐之意。"帝重逆其请，为申五日期。用提举修《哲宗史纪》恩，加少保。入宴太清楼，锡白玉带。会正宰相官名，转少傅，为太宰；又迁少师，封荣国公。

执中辅政一纪，年益高。五年，卧疾甚，赐宽告。他日造朝，命止赴六参起居，退治省事。明年，乃以太傅就第，许朝朔望，仪物廪稍，一切如居位时。入见，帝曰："自相位致为臣，数十年无此矣。"对曰："昔张士逊亦以旧学际遇，用太傅致仕，与臣适同。"帝曰："当时恩礼，恐未必尔。"执中顿首谢。其在政府，尝戒边吏勿生事，重改作，惜人材，宽民力。虽居富贵，未尝忘贫贱时。斥缗钱万置义庄，以赡宗族。性复谨畏，至于迎顺主意，赞饰太平，则始终一致，不能自克。

卒，年七十四。帝即幸其家，以不及视其病为恨，辍视朝三日，赠太师，追封清源郡王，谥曰正献。

郑居中，字达夫，开封人。登进士第。崇宁中，为都官礼部员外郎，起居舍人，至中书舍人、直学士院。初，居中自言为贵妃从兄弟，妃从蕃邸进，家世微，亦倚居中为重，由是连进擢。会妃父绅客祝安中者，上书涉谤讪，言者并及居中，罢知和州，徙颍州。明年，归故官，迁给事中、翰林学士。大观元年，同知枢密院。时妃宠冠后宫，于居中无所赖，乃用宦官黄经臣策，以外戚秉政辞。改资政学士、中太一宫使兼侍读。

蔡京以星文变免，赵挺之相，与刘逵谋尽改京所为政。未几，徽宗颇悔更张之暴，外莫有知者。居中往来绅所，知之，即入见言："陛下建学校、兴礼乐，以藻饰太平；置居养、安济院，以周拯穷困，何所逆天而致威谴乎？"帝大悟。居中退语礼部侍郎刘正夫，正夫继请对，语同。帝意乃复向京。京再得政，两人之助为多。

居中厚责报，京为言枢密本兵之地，与三省殊，无嫌于用亲。经臣方恃权，力抗前说，京言不效。居中疑不己援，始怨之，乃与张康国比而间京。都水使者赵霖得龟两首于黄河，献以为瑞。京曰："此齐小白所谓'象罔'，见之而霸者也。"居中曰："首岂宜有二？人皆骇异，而京独主之，殆不可测。"帝命弃龟金明池，谓"居中爱我"，遂申前命，进知院事。四年，京又罢。居中自许必得相，而帝觉之，不用。妃正位中宫，复以嫌，罢为观文殿学士。

政和中，再知枢密院，官累特进。时京总治三省，益变乱法度。居中每为帝言，帝亦恶京专，寻拜居中少保、太宰，使伺察之。居中存纪纲，守格令，抑侥幸，振淹滞，士论翕然望治。丁母忧，旋诏起复。逾年，加少傅，得请终丧。服除，以威武军节度使使佑神观。还领枢密院，加少师。连封崇、宿、燕三国公。

朝廷遣使与金约夹攻契丹，复燕云，蔡京、童贯主之。居中力陈不可，谓京曰："公为大臣。国之元老，不能守两国盟约，辄造事端，诚非妙算。"京曰："上厌岁币五十万，故尔。"居中曰："公独不思汉世和戎用兵之费乎？使百万生灵肝脑涂地，公实为之。"由是议稍寝。其后金人数攻，契丹日蹙，王黼、童贯复议举兵，居中又言："不宜幸灾而动，待其自毙可也。"不听。燕山平，进位太保，自陈无功，不拜。

入朝，暴遇疾归舍，数日卒，年六十五。赠太师、华原郡王，谥文正。帝亲表其隧曰："政和寅亮醇儒宰臣文正郑居中之墓。"

居中始仕，蔡京即荐其有廊庙器。既不合，遂因蔡渭理其父确功状，追治王珪。居中，珪婿也，故借是撼之，然卒不能害。

子修年、亿年，皆至侍从。亿年遭靖康之难，没入于金。后遣事刘豫，晚得南归，秦桧以妇氏亲擢为资政殿大学士，位视执正。桧死，亦窜死抚州。

时又有安尧臣者，亦尝上书论燕云之事，其言曰：

宦寺专命，倡为大谋，燕云之役兴，则边衅遂开；宦寺之权重，则皇纲不振。

昔秦始皇筑长城，汉武帝通西域，隋炀帝辽左之师，唐明皇幽蓟之寇，其失如彼。周宣王伐玁狁，汉文帝备北边，元帝纳贾捐之之议，光武斥臧宫、马武之谋，其得如此。艺祖拨乱反正，躬擐甲胄，当时将相大臣，皆所与取天下者，岂勇略智力，不能下幽燕哉？盖以区区之地，契丹所必争，忍使吾民重困锋镝！章圣澶渊之役，与之战而胜，乃听其和，亦欲固本而息民也。

今童贯深结蔡京，同纳赵良嗣以为谋主，故建平燕之议。臣恐异时唇亡齿寒，边境有可乘之衅，狼子蓄锐，伺隙以逞其欲，此臣所以日夜寒心。伏望思祖宗积累之艰难，鉴历代君臣之得失，杜塞边隙，务守旧好，无使外夷乘间窥中国，上以安宗庙，下以慰生灵。

徽宗然之，命尧臣以官；后竟为奸谋所夺。尧臣尝举进士不第，盖惇之族子也。

论曰：君子小人，犹冰炭不可一日而处者也。赵挺之为小官，薄有才具，熙宁新法之行，迎合用事，元祐更化，宜为诸贤鄙弃。至于绍圣，首倡绍述之谋，牴排正人，靡所不至。其论蔡京，不过为攘夺权宠之计而已，所谓"楚固为失，齐亦未为得"也。徽宗知京不可颛任，乃以张商英、郑居中辈敢与京为异者参而用之。殊不知二人者，向背离合，视利所在，亦何有于公议哉？商英以倾诐之行，窃忠直之名，没齿犹见褒称，其欺世如此！何执中夤缘旧学，致位两府，无所建明，惟务媢嫉，至用石悈胁陈瓘取《尊尧集》，欲因以杀瓘，何为者耶？宣、政命相，得若而人，尚望治乎？刘正夫生平所为，睒眒出没正邪之间，商英之徒也。唐英有清才而寡失德，独荐王安石为可咎；然安石未相，正人端士孰不与之，又何责乎唐英！

张康国，字宾老，扬州人。第进士，知雍丘县。绍圣中，户部尚书蔡京整治役法，荐以参详利害，使提举两浙常平推行之，豪猾望风敛服。发仓救荒，江南就食者活数万口。徙福建转运判官。崇宁元年，入为吏部、左司员外郎，起居郎。二年，为中书舍人。徽宗知其能词章，不试而命。迁翰林学士。三年，进承旨，拜尚书左丞，而以其兄康伯代为学士。寻知枢密院事。康国自外官为郎，不三岁至此。

始因蔡京进，京定元祐党籍，看详讲议司，编汇章牍，皆预密议，故汲汲引援之，帝亦器重焉。及得志，浸为崖异。帝恶京专愎，阴令沮其奸，尝许以相。是时，西北边帅多取部内好官自辟置，以力不以才。康国曰："并塞当择人以纾忧顾，奈何欲私所善乎？"乃随阙选用，定为格。

京使御史中丞吴执中击康国，康国先知之。旦奏事，留白帝曰："执中今日入对，必为京论臣，臣愿辟位。"既而执中对，果陈其事，帝叱去之。他日，康国因朝退，趋殿庐，暴得疾，仰天吐舌，舁至待漏院卒，或疑中毒云。年五十四。赠开府仪同三司，谥曰文简。康伯，仕终吏部尚书。

朱谔，字圣与，秀州华亭人，初名绂。进士第二，调忠正军推官。崇宁初，由太常丞擢殿中侍御史，迁侍御史、给事中。以同党籍人姓名，故改名。进御史中丞，入谢，徽宗曰："今朝廷肃清，上下无事，宜审重以称朕意。"对曰："前此中执法类不知职守，言事多妄，至过天津桥，见汴堤一角垫陷，乞修葺。如许细故，何足论哉？"帝曰："然。比石豫、许敦仁妄发，皆如是。"谔遂奏："愿如神宗故事，听政之余，开内阁，延群臣，从容论道。"

又言："陛下手诏屡下，恻怛愿治。然吏奉行者多安于苟简，或怀二三，柅置不行，使德音善教，无由下达。愿分命使者刺举诸道，有受令而不行及行令而不尽者，论如古留令、亏令之罪，则令出而朝廷尊矣。元祐纷更，凡得罪于熙宁、元丰者，不问是否，辄陈冤诉，自归无过之地，彰先朝之失刑，希合奸臣，规求进用。门下侍郎许将顷下御史狱，抗章云：'丝毫自知其无事，父子相系而为囚，追属吏十有六人，系病者百有三日，终无可坐之罪，遂加不实之刑。'夫以追属吏如是之多，系病者如是之久，卒之于无可坐，则先帝所用之刑为何哉？将于哲庙表，泛为平词；至宣仁太后之前，则衔冤负痛。其辞如此，于陛下绍述成功，得无少损乎？"诏出将河南。

六察官弹治稽违，近岁察事多者辄推赏，有侥求之敝。谔乞罢赏，使各安职分，从之。俄兼侍读，徙兵、礼、吏三部尚书。大观元年，拜右丞。居三月卒，年四十。赠光禄大夫，谥忠靖。

谔出蔡京门，善附合，不能有所建白。既死，京为志其墓。

刘逵，字公路，随州随县人。进士高第，调越州观察判官。入为太学、太常博士，礼部、考功员外郎，国子司业。崇宁中，连擢秘书少监、太常少卿、中书舍人、给事中、户部侍郎，使高丽，迁尚书。繇兵部同知枢密院，拜中书侍郎。

逵无他才能，初以附蔡京故躐进。京以彗星见去相，而逵贰中书，首劝徽宗碎《元祐党碑》，宽上书邪籍之禁；凡京所行悖理虐民事，稍稍澄正。逵与赵挺之同心；然挺之多智，虑后患，每建白，务开其端，而使逵终其说。逵欲自以为功，直情不顾。未满岁，帝疑逵擅政，而郑居中、刘正夫之策售矣。

帝意既移，于是御史余深、石公弼论逵专恣反覆，乘间抵巘，尽废绍述良法；愚视丞相，陵蔑同列；凡所启用，多取为邪党学术者及邪籍中子弟；庇其妇兄章綖，使之盗铸。罢知亳州。

京复相，再责镇江节度副使，安州居住。京再以星变去，稍起知杭州，加资政殿学士。以醴泉观使召，及都而卒，年五十。赠光禄大夫。

林摅，字彦振，福州人，徙苏。父邵，显谟阁直学士。摅用荫至敕令检讨官。蔡京讲明熙宁、元丰故事，引以为属，迁屯田、右司员外郎。

时遣朝士察诸道，摅使河北。入辞，言大府宜择帅，边州宜择守，西山木不宜采伐，保甲有艺者宜贡诸朝，骄兵宜使更戍，钱货、文书阑出疆外者宜遏绝。徽宗喜曰："卿所陈，已尽河朔利害，毋庸行。"赐进士第，擢起居舍人，进中书舍人。俄直学士院，禁林官不乏，帝特命，遂为翰林学士。

初，朝廷数取西夏地，夏求援于辽，辽为请命。摅报聘，京密使激怒之以启衅。入境，盛气以待迓者，小不如仪，辄辨诘。及见辽主，始跪授书，即抗言数夏人之罪，谓北朝不能加责而反为之请。礼出不意，辽之君臣不知所答。及辞，辽使摅附奏，求还进筑夏人城栅。摅答语复不巽，辽人大怒，空客馆水浆，绝烟火，至舍外积潦亦污以矢溲，使饥渴无所得。如是三日，乃遣还，凡饔饩、祖犒皆废。归复命，议者以为怒邻生事，犹除礼部尚书。既而辽人以失礼言，出知颍州。

寻召为开封尹。大驵负贾钱久不偿，一日，尽辇当十钱来，贾疑不纳，驵讼之。摅驰诣蔡京，问曰："钱法变乎？"京色动曰："方议之，未决也。"摅曰："令未布而贾人先知，必有与为表里者。"退鞫之，得省吏主名，置于法。

张怀素妖事觉，摅与御史中丞余深及内侍杂治，得民士交关书疏数百，摅请悉焚荡，以安反侧，众称为长者，而京与怀素游最密，摅实为京地也。京深德之，用鞫狱明允，加秩二等。改兵部尚书，进同知枢密院、尚书左丞、中书侍郎。自大观元年春至二年五月，繇朝散大夫九迁至右光禄大夫。

集英胪唱贡士，摅当传姓名。不识"甄盎"字，帝笑曰："卿误邪？"摅不谢，而语诋同列。御史论其寡学，倨傲不恭，失人臣礼，黜知滁州。言者不厌，罢，提举洞霄宫。起为越州、永兴军，皆以亲年高辞。拜端明殿学士，久之，知扬州，政以察察闻，锄大侠，绳污吏，下不敢欺。有行商寓逆旅，晨出不反，馆人以告，摅曰："此当不远，或利其货杀之耳。"指踪物色，得尸沟中，果城民张所为也。

徙大名府。道过阙，为帝言："顷使辽，见其国中携贰，若兼而有之，势无不可。"摅盖以曩辱，故修怨焉。其后北伐，盖兆于此。加观文殿学士，拜庆远军节度使。言者复论罢之。还姑苏，疡生于首而卒，年五十九。帝念其奉使之勤，申赠开府仪同三司，录子伟直秘阁，数月伟死，嗣遂绝。靖康元年，以京死党，追贬节度副使。

管师仁，字元善，处州龙泉人。中进士第，为广亲、睦亲宅教授。通判澧州，知建昌军，有善政。擢右正言、左司谏。论苏轼、苏辙深毁熙宁之政，其门下士吏部员外郎晁补之辈不宜在朝廷，逐去之。河北滨、棣诸州岁被水患，民流未复，租赋故在，师仁请悉蠲减，以绥徕之，一方赖其赐。迁起居郎、中书舍人、给事中、工部侍郎。选曹吏多挠法为过，师仁暂摄领，发其奸，抵数人于罪，士论称之。改吏部，进刑部尚书，以枢密直学士知邓州，未行，改扬州，又徙定州。

时承平百余年，边备不整，而辽横使再至，为西人请侵疆。朝廷诏师仁设备，至则下令增陴浚湟，缮葺甲胄。僚吏惧，不知所裁。师仁预为计度，一日而举众十万，转盼迄成，外间无知者。于是日与宾客燕集，以示闲暇，使敌不疑。帝手书诏奖激。召为吏部尚书，俄同知枢密院。才两月，病。拜资政殿学士、佑神观使。卒，年六十五。赠正奉大夫。

侯蒙，字元功，密州高密人。未冠，有俊声，急义好施，或一日挥千金。进士及第，调宝鸡尉，知柏乡县。民讼皆决于庭，受罚者不怨。转运使黄湜闻其名，将推毂之，召诣行台白事，蒙以越境不肯往。湜怒，他日行县，阅理文书，欲翻致其罪；既而无一疵可指，始以宾礼见，曰："君真能吏也。"率诸使者合荐之。徙知襄邑县，擢监察御史，进殿中侍御史。

崇宁星变求言，蒙疏十事，曰去冗官，容谏臣，明嫡庶，别贤否，绝幸冀，戒滥恩，宽疲民，节妄费，戚里毋预事，阉寺毋假权。徽宗听纳，有大用意。迁侍御史。

西将高永年死于羌，帝怒，亲书五路将帅刘仲武等十八人姓名，敕蒙往秦州逮治。既行，拜给事中。至秦，仲武等囚服听命，蒙晓之曰："君辈皆侯伯，无庸以狱吏辱君，第以实对。"案未上，又拜御史中丞。蒙奏言："汉武帝杀王恢，不如秦缪公赦孟明；子玉缢而晋侯喜，孔明亡而蜀国轻。今羌杀吾一都护，而使十八将繇之而死，是自艾其支体也。欲身不病，得乎？"帝悟，释不问。

迁刑部尚书，改户部。比岁郊祭先期告办，尚书辄执政。至是，帝密谕之。对曰："以财利要君而进，非臣所敢。"母丧，服除，归故官，遂同知枢密院。进尚书左丞、中书侍郎。先是，御史中丞蔡薿诋张商英私事甚力，有旨令廷辨。蒙曰："商英虽有罪，宰相也；蔡薿虽言官，从臣也。使之廷辨，岂不伤国体乎？"帝以为然。一日，帝从容问："蔡京何如人？"对曰："使京能正其心术，虽古贤相何以加。"帝颔首，且使密伺京所为。京闻而衔之。

大钱法敝，朝廷议改十为三，主藏吏来告曰："诸府悉辇大钱市物于肆，皆疑法当变。"蒙曰："吾府之积若干？"曰："八千缗。"蒙叱曰："安有更革而吾不知！"明日，制下。又尝有几事蒙独受旨，京不知也；京侦得之，白于帝，帝曰："侯蒙亦如是邪？"罢知亳州。旋加资政殿学士。

宋江寇京东，蒙上书言："江以三十六人横行齐、魏，官军数万无敢抗者，其才必过人。今青溪盗起，不若赦江，使讨方腊以自赎。"帝曰："蒙居外不忘君，忠臣也。"命知东平府，未赴而卒，年六十八。赠开府仪同三司，谥文穆。

论曰：崇宁、宣和之间，政在蔡京，罢不旋踵辄起，奸党日蕃。一时贪得患失之小人，度徽宗终不能去之，莫不趋走其门。若张康国、朱谔、刘逵、林摅者，皆是也。康国、逵中虽异京，然其材智皆非京敌，卒为京党所击。摅奉京奸谋，激怒邻国，渝约启衅，罪莫大焉。《易》曰："开国承家，小人勿用。"其谓是欤！管师仁执政仅两月，引疾求去，斯可尚己。侯蒙逮治五路将帅，力为申理，十八人者繇之而免，其仁人利溥之言乎？

关键词：宋史,列传

解释翻译[挑错/完善]

赵挺之字正夫，密州诸城人。考中进士前几名。熙宁年间建立学校，被选任为登、棣二州教授，德州通判。哲宗即皇位，赏赐士卒们缗钱，郡守贪污不及时付给士卒，士卒们愤怒地叫喊着，拿着白梃冲进府衙。郡守躲避，官吏们都逃走。挺之坐在大堂上，问明情况，立即拿出府库钱财分发，而惩治带头闹事的人，士卒们安宁下来。魏州境内黄河多次决口，有人建议迁移宗城县。转运使让挺之前去视察，挺之说：“县城远离高原一千多年了，河水从未犯境。现在要迁到的地方不如旧址，一定会祸害百姓。”转运使还是决定迁徙，才过两年，黄河果然冲坏新城，把居民几乎都淹死。

朝廷召他试任馆职，任秘阁校理，升为监察御史。当初，挺之在德州时，按朝廷意思实行市易法。黄庭坚当时主管德安镇，认为镇小百姓贫困，无法承受诛求。到被召试时，苏轼说：“挺之是个聚敛钱财的小人，学识品行不可取，怎么适合这个职位。”到这时，挺之上奏弹劾苏轼草书中有句“民亦劳止”的话，认为这是诽谤先帝。不久因没有弹劾蔡确获罪，降任徐州通判，不久任楚州知州。

入京任国子司业，历任太常少卿，代理吏部侍郎，授任中书舍人、给事中。出使辽国，辽主曾经有病，不亲自宴请他，让近臣到旅馆宴请他。到年终宴请时方在客省，与其他诸国相同，是挺之争论才使辽国礼制公正。

徽宗即位后，任礼部侍郎。祭祀哲宗宗庙时，徽宗打算迁移宣祖庙庭，挺之说“：皇上与哲宗是兄弟，同一代；宣祖庙不应迁走。”徽宗听从了他的意见。授任他为御史中丞，任钦圣后陵仪仗使。曾布同时任使、事之职，知道宫中密旨，劝挺之建议绍述新法，于是挺之排挤打击元..党人不遗余力。由吏部尚书授任右丞，进升左丞、中书门下侍郎。当时蔡京独任宰相，徽宗打算设置右相，蔡京极力推荐挺之，于是徽宗授任挺之为尚书右仆射。

挺之任宰相后，与蔡京争权，多次陈述他的奸恶，并且请求辞去相位避开他。被任命为观文殿大学士、中太一宫使留在京城。挺之请求回青州，准备入宫告辞，正好彗星出现，徽宗默默思索征象的原因，全部废除蔡京定下的各种法律，罢免蔡京，召见挺之说：“蔡京所作所为，全部像你说的那样。”加任挺之为特进，仍旧任右仆射。蔡京在崇宁初期，首先兴起边事，战争连年不息。皇帝临朝，对大臣们说：“朝廷不可与四面敌国发生冲突，冲突一起，祸患不息，士兵百姓肝脑涂地，哪里是人主爱护百姓恤惜财物的本意啊。”挺之退朝后对同僚们说“：皇上志向在于停止战争，我们应当顺从其意。”不久蔡京复任宰相，挺之仍以大学士兼佑神观使。不久去世，终年六十八岁。追赠司徒，谥号为“清宪”。

郑居中字达夫，开封人。考中进士，崇宁期间，任都官礼部员外郎、起居舍人，升至中书舍人、直学士院。当初，居中自称是贵妃的叔伯兄弟，贵妃从藩王官邸进入后宫，家世微贱，也依靠居中以自重，从此连连被提升。正好贵妃的父亲郑绅的门客祝安中，上书涉及诽谤，进言的人牵涉到居中，居中因此被罢贬为知和州，改任知颍州。第二年，回朝担任旧职，升任给事中、翰林学士。大观元年(1107)，任同知枢密院。当时贵妃在后宫最受皇上宠爱，对于居中无所依赖，于是采用宦官黄经臣的计策，以外戚秉政为借口罢贬居中。改任资政殿学士、中太一宫使兼侍读。

蔡京因为星象有变而被罢相，赵挺之任宰相，与刘逵谋划全部改变蔡京的政令。不久，徽宗非常后悔改变宰相之举，宫中无人知道徽宗此意。居中经常与郑绅家来往，得知此事，立即入宫求见徽宗说“：陛下建立学校，大兴礼乐，来藻饰太平；设置居养、安济院，来救济穷困百姓，哪里违逆天意而导致天谴呢？”徽宗醒悟过来。居中出宫后与礼部侍郎刘正夫商议，刘正夫接着入宫求见皇上，他的意见与居中相同。皇帝心中又偏向蔡京。蔡京再次得以执政，他们二人的帮助居多。

居中要求得到厚报，蔡京对他说枢密是执掌兵权的重要机关，与三省机关不同，不妨用人唯亲。经臣正把持朝政，竭力诋毁前说，蔡京的话没有生效。居中怀疑蔡京不援用自己，于是怨恨他，就与张康国一起诋毁蔡京。都水使者赵霖在黄河得到一只两头龟，献给皇上作为祥瑞。蔡京说：“这是齐国小白说的‘象罔’，见到的就可以称霸。”居中说“：头怎么能有两个？人们都感到骇异，而蔡京却张扬这件事，真是危不可测啊。”皇帝命令把两头龟丢进金明池，认为“居中爱护我”，于是重申前命，提升居中为知枢密院事。四年，蔡京又被罢免。居中自认为一定会成为宰相，而皇帝也觉察出来，不重用他。郑妃升为皇后，居中又因为后戚干政的嫌疑，被罢贬为观文殿学士。

政和年间，居中再次出任知枢密院事，官加特进。当时蔡京总管三省政事，越发乱为改变法度。居中常常为此向皇帝进言，皇帝也讨厌蔡京专断，不久授任居中为少保、太宰，让他监察蔡京。居中执政存纲纪，守格令，阻抑侥幸小人的进用，援引淹滞不升的官员，士大夫认为大治有望。遭母丧，守丧未满三年，皇帝诏令重新起用他。过了一年，加官少傅，得到准许守满丧期。守丧满期后，以威武军节度使身份兼任佑神观使。回京后兼管枢密院，加官少师，连封崇、宿、燕三国公。

朝廷派遣使者与金国相约夹攻契丹，恢复燕云领土，蔡京、童贯主持这件事。居中竭力陈述不可，对蔡京说：“公为国家大臣，是国家的元老，不遵守宋金两国盟约，制造事端，实非妙算。”蔡京说“：皇上讨厌每年拿出五十万岁币给金国，所以这样。”居中说：“公却不考虑汉代和戎用兵的费用吗？让百万百姓肝脑涂地，实在是你造成的啊！”从此这个意见稍稍停止下来。后来金人多次进攻，契丹日益困迫，王黼、童贯又建议用兵，居中又说：“不应幸灾而动，等待契丹自行灭亡就可以了。”朝廷不听他的意见，燕山被平定后，居中进升为太保，自述无功，不接受任命。

有天入朝，突然患上疾病回到住宅，几天后去世，终年六十五岁。追赠太师、华原郡王，谥号为“文正”。皇帝亲自为他的墓碑题字“政和寅亮醇儒宰臣文正郑居中之墓”。

居中刚进入仕途，蔡京就推举他有宰相之才。后来两人不和，于是蔡京趁蔡渭申述他的父亲蔡确的功绩，追究王王圭的责任。居中是王王圭的女婿，因此借这件事排挤他，但是终究不能够害他。

居中的儿子修年、亿年，都官至侍从。亿年遭靖康之难，流落到金国，后来奉事刘豫，晚年得以南归，秦桧因与他是姻亲提升他为资政殿大学士，位与执政大臣同。秦桧死后，亿年也被贬死抚州。

侯蒙字元功，密州高密人。未成年时，有好名声，急义好施，有时一天挥霍千金。考中进士后，调任宝鸡尉、柏乡知县。百姓诉讼都在县衙判决，受罚者没有怨意。转运使黄..听说他的名声，准备推荐他，召他到转运司陈述政事，侯蒙因为要出县境不肯前往。黄..大怒；后来巡视各县，检阅文书，想找岔治他的罪；后来没有一处可以指责，就以宾客之礼相见，说：“你真是个能干的官吏啊。”黄..率领诸使联合推荐他。徙任襄邑知县，升为监察御史，进升殿中侍御史。

崇宁年间星象变异皇上征求政事建议，侯蒙上书条陈十件事，分别是：去冗官，容谏臣，明嫡庶，别贤否，绝幸冀，戒滥恩，宽疲民，节妄费，外戚不要干预政事，宦官不得掌权。徽宗予以采纳，有重用他之意，升任侍御史。

西边将领高永年死在羌地，徽宗大怒，亲自书写五路将帅刘仲武等十八人姓名，令侯蒙前往秦州逮捕审讯。将出发时，任命他为给事中。侯蒙到秦州，仲武等人穿着囚服听候命令，侯蒙告诉他们说“：你们都是侯伯，不能让狱吏污辱你们，依次讲出实情吧。”案件还未上报，朝廷任命他为御史中丞。侯蒙上奏说：“汉武帝杀死王恢，不如秦缪公赦免孟明；子玉被缢杀而晋侯高兴，孔明死而蜀国被轻视。现在羌人杀死我国一个都护，而让十八位将领因此而死，这是自己毁坏自己的肢体啊。要想身体不得病，可能吗？”徽宗醒悟过来，赦免他们不予追问。

侯蒙升任刑部尚书，改任户部尚书。这年郊祭朝廷预先办理，尚书主管政事。这时，皇帝秘密告诉他。侯蒙回答说：“用财利讨好君主而进升，我不敢这样做。”遭母丧，守孝期满，恢复旧官，于是任同知枢密院。进升尚书左丞、中书侍郎。在此之前，御史中丞蔡鑊大力诋毁张商英的私事，皇帝下旨命令举行廷辩。侯蒙说“：商英虽然有罪，但他是宰相；蔡鑊大力诋毁，虽是言官，但他是从臣。让他们廷辩，岂不有伤国体？”皇上认为是这样。一天，皇上从容问侯蒙说：“蔡京这人怎么样？”侯蒙回答说“：假如蔡京能心术端正，即使古代贤相也无法比拟。”皇上点头称是，而且让他秘密侦察蔡京的行为。蔡京听说后怨恨他。

大钱法有弊端，朝廷准备改十为三，主藏吏来报告说“：诸府都把大钱拿到市场购物，都怀疑法令会改变。”侯蒙说：“我们府里积钱有多少？”守藏吏回答说：“八千缗。”侯蒙吼道：“怎么会有变更而我不知道的呢？”第二天，诏令下达。曾经又有几件事侯蒙单独受诏，蔡京不知道；蔡京侦察得知，告诉皇上，皇上说：“侯蒙也这样吗？”罢贬他为知亳州，不久加任资政殿学士。

宋江在京东作乱，侯蒙上书说：“宋江以三十六人横行齐、魏，官军数万没有敢抵抗的，他的才能一定过人，现在青溪贼人作乱，不如赦免宋江，让他讨伐方腊来自赎。”皇上说“：侯蒙身在地方不忘君主，是个忠臣啊。”命他任东平知府，未到任就去世，终年六十八岁。追赠开府仪同三司，谥号为文穆。

上一篇：列传·卷一百零九

下一篇：列传·卷一百一十一

全   文：宋史

