---
---
---
title: 王信汪大猷袁燮吴柔胜游仲鸿李祥王介宋德之杨大全
---

王信，字诚之，处州丽水人。既冠，入太学，登绍兴三十年进士第，试中教官，授建康府学教授。丁父忧，服除，进所着《唐太宗论赞》及《负薪论》，孝宗览之，嘉叹不已，特循两资，授太学博士。

时须次者例徙外，添差温州教授。郡饥疫，议遣官振救之，父老愿得信任其事，守不欲以烦信，请益力，信闻之，欣然为行，遍至病者家，全活不可胜记。

差敕令所删定官，法令有不合人情，自相牴牾，吏得以傅会出入者，悉厘正之。转对，言："敌情不可测，和议不可恃，今日要当先为自备之策，以待可乘之机。"上以为是。又论："太学正、录掌规矩之官而员多，博士掌训导之官而员少，请以正、录两员升为博士。"从之。论除官脞冗之敝，乞精选监司而择籍名，郡将代半岁乃注人。上亲以其章授宰臣行。

权考功郎官。蜀人张公迁，初八年免铨，至是改秩，吏妄引言，复令柅之，信钩考其故，吏怖服。有三蜀士实碍式，吏受赇为地，工部尚书赵雄，蜀人也，以属信，信持弗听，已而转吏部阅审成牍，抚掌愧叹，嗟激不已，以闻于上。

它日，上谓尚书蔡洸曰："考功得王信，铨曹遂清。"逻者私相语，指为神明。武臣给告不书年齿，磨转荫荐，肆为奸欺，不可控抟，为擿最者数事告宰相，付之大理狱。事连三衙，殿帅王友直锐争之，上审知其非，沮之曰："考功所言，公事也，汝将何为？"狱具，皆伏辜。因请置籍，以柅后患。

授军器少监，仍兼考功郎官。丁母忧，吏裒金杀牲祷神，愿信服阕无再为考功。既起，知永州。入奏事，留为将作少监，复考功郎官，转军器少监兼右司郎官，升员外郎。四方有以疑狱来上者，信反复披览，常至夜分。

升左司员外郎，转对，论士大夫趋向之敝："居官者逃一时之责，而后之祸患有所不恤；献言者求一时之合，而行之可否有所不计。集事者以趣办为能，而不为根本之虑；谋利者以羡余为事，而不究源流之实。持论尚刻薄，而浸失祖宗忠厚之意；革敝预烦碎，而不明国家宽大之体。因循玩习，恬不为怪。愿酌古之道，当时之宜，示好恶于取舍之间，使天下靡然知乡，而无复为目前苟且之徇。"又论："朝廷有恤民之政，而州县不能行恤民之实。近岁不登，陛下轸念元元，凡水旱州郡租赋，或蠲放，或倚阁住催。然倚阁住催之名可以并缘为扰，愿明与减放。"又论豫备三说：收逃亡之卒，选忠顺之官，严训练之职。又言屯田利害。上皆纳其说。

兼玉牒所检讨官、提领户部酒库。久之，上谕信曰："知朕意否？行用卿，虑书生不长于财赋，故以命卿，果能副朕所委。"

为中书门下检正诸房文字，迁太常少卿兼权中书舍人。假礼部尚书使于金，肄射都亭，连中其的，金人駴曰："尚书得非黑王相公子孙耶？"谓王德用也。信得米芾书法，金人宝之。归言金人必衰之兆有四，在我当备之策有二，上首肯之。

太史奏仲秋日月五星会于轸，信言："休咎之征，史策不同，然五星聚者有之，未闻七政共集也。分野在楚，愿思所以顺天而应之。"因条上七事。又言："陛下即位之初，经营中原之志甚锐，然功之所以未立者，正以所用之人不一。其人不一，故其论不一；其论不一，故其心不一。愿豫求至当之论，使归于一。锁闱封驳，而右府所不下关中书，或斜封捷出，左于公论。统领官奴事内侍，坐谪远州，幸蒙赦还而遽复故职。潜藩恩旧之隶徒，榷酤官而齿朝士。老禁校侥冀节钺，诡计可得之，而奉稍恩典，与正不异。阁门多溢额祗候。妃嫔进封而冒指它姓为甥侄。既一一涂归，有虽书读而徐核其不当者，续争救之。"上曰："事有不可不问者，第言之，朕无有不为卿行者。"于是益抗志不回。

宦者甘昪既逐远之矣，属高宗崩，用治丧事，人莫敢言。昪俄提举德寿宫，信亟执奏，举朝皆悚。翰林学士洪迈适入，上语之曰："王给事论甘昪事甚当。朕特白太上皇后，圣训以为：'今一宫之事异于向时，非我老人所能任，小黄门空多，类不习事，独昪可任责，分吾忧。渠今已归，居室尚不能有，岂敢蹈故态。'以是驳疏不欲行。卿见王给事，可道此意。"信闻之乃止。

信遇事刚果，论奏不避权要，繇此人多嫉之，信亦力求去，提举崇福宫。诏求言，信条十事以献，其目曰：法戒轻变，令贵必行，宽州郡以养民力，修军政以待机会，郡当分其缓急，县当别其剧易严铜钱之禁，广积聚之备，处归附之人，收逃亡之卒。

起知湖州，信未涉州县，据桉剖析，敏如流泉。擢集英殿修撰、知绍兴府、浙东安抚使。奏免甫官钱十四万、绢七万匹、绵十万五千两、米二千万斛。山阴境有犭英犭茶湖，四环皆田，岁苦潦，信创启斗门，导停潴注之海，筑十一坝，化汇浸为上腴。民绘象以祠，更其名曰王公湖。筑渔浦堤，禁民不举子，买学田，立义冢，众职修理。加焕章阁待制，徙知鄂州，改池州。

初，信扶其父丧归自金陵，草屦徒行，虽疾风甚雨，弗避也，由是得寒湿疾。及闻孝宗遗诏，悲伤过甚，疾复作，至是浸剧，上章请老，以通议大夫致仕。有星陨于其居，光如炬，不及地数尺而散。数日，信卒，遗训其子以忠孝公廉。所着有《是斋集》行世。

汪大猷，字仲嘉，庆元府鄞县人。绍兴七年，以父恩补官，授衢州江山县尉，晓畅吏事。登十五年进士第，授婺州金华县丞，争财者谕以长幼之礼，悦服而退。

李椿年行经界法，约束严甚，檄大猷覆视龙游县，大猷请不实者得自陈，毋遽加罪。改建德，迁知昆山县。丁父忧，免丧，差总领淮西、江东钱粮干官，改干办行在诸司粮料院。

参知政事钱端礼宣谕淮东，辟干办公事，充参议官，迁大宗丞兼吏部郎官，又兼户部右曹。入对，言："总核名实，责任臣下。因才而任，毋违所长，量能授官，毋拘流品。"孝宗顾谓左右曰："疏通详雅而善议论，有用之才也。"除礼部员外郎。丞相洪适荐兼吏部侍郎，仍迁主管左选。

庄文太子初建东宫，兼太子左谕德、侍讲，两日一讲《孟子》，多寓规戒。太子尝出龙大渊禁中所进侍燕乐章，谕宫僚同赋，大猷曰："郑、卫之音，近习为昌，非讲读官所当预。"白于太子而止。迁秘书少监，修《五朝会要》。金人来贺，假吏部尚书为接伴使。寻兼权刑部侍郎，又兼崇政殿说书，又兼给事中。

孝宗清燕，每访政事，尝曰："朕每厌宦官女子之言，思与卿等款语，欲知朝政阙失，民情利病，苟有所闻，可极论之。"大猷遂陈耆长雇直隶经总制司，并缘法意使里正兼催科之役，厉民为甚。又论："亭户未尝煮盐，居近场监，贷钱射利，隐寄田产，害及编氓，宜取二等以上充役。"又论："赐田勋戚，豪夺相先，陵轹州县，惟当赐金，使自求之。"又论："没入赀产，止可行于强盗、赃吏，至于仓库纲运之负陷者，惟当即其业收租以偿，既足则给还，使复故业。"转对，言捕酒之害，及居官者不得铸铜为器。上嘉奖曰："卿前后所言，皆今日可行之事。"

权刑部侍郎，升侍讲，言："有司率用新制，弃旧法，轻重舛牾，无所遵承，使舞文之吏时出，以售其奸，请明诏编纂。"书成上进，上大悦。

尚书周执羔韩元吉、枢密刘珙以强盗率不处死，无所惩艾，右司林栗谓："太祖朝强盗赃满三贯死，无首从，不问杀伤。景祐增五贯，固从宽。今设六项法，非手刃人，例奏裁黥配，何所惩艾，请从旧法，赃满三贯者斩。"大猷曰："此吾职也。"遂具奏曰："强盗乌可恕，用旧法而痛惩之，固可也。天圣以来，益用中典，浸失禁奸之意。今所议六项法，犯者以法行之，非此而但取财，惟再犯者死，可谓宽严适中。若皆置之死地，未必能禁其为盗，盗知必死，将甘心于事主矣，望稍开其生路。"乃奏用六项法则死者十七人，用见行法则十四人，旧法百七十人俱死。遂从大猷议。

借吏部尚书为贺金国正旦使，至盱眙，得印榜云："强盗止用旧法，罢六项法。"还朝自劾求去，上闻之，复行六项法。

改权吏部侍郎兼权尚书。夜传旨学士院，出唐沈既济论选举事，曰："今日有此敝，可行与否，诘旦当面对。"即奏："事与今异，敝虽似之，言则难行。"上曰："卿言甚明。"既郊，差充卤簿使，以言去，授敷文阁待制、提举太平兴国宫。

起知泉州。毗舍邪尝掠海滨居民，岁遣戍防之，劳费不赀。大猷作屋二百区，遣将留屯。久之，戍兵以真腊大买为毗舍邪犯境，大猷曰："毗舍邪面目黑如漆，语言不通，此岂毗舍邪耶？"遂谴之。故事蕃商与人争斗，非伤折罪，皆以牛赎，大猷曰："安有中国用岛夷俗者，苟在吾境，当用吾法。"三佛齐请铸铜瓦三万，诏泉、广二州守臣督造付之。大猷奏："法，铜不下海。中国方禁销铜，奈何为其所役？"卒不与。进敷文阁直学士，留知泉州。

逾年，提举太平兴国宫，改知隆兴府、江西安抚使。以大暑讨永新禾山洞寇，不利，自劾，降龙图阁待制，落职，南康军居住，提举太平兴国宫。复龙图阁待制，提举上清太平宫。复敷文阁待制，升学士。没，赠二官。

大猷与丞相史浩同里，又同年进士，未尝附丽以干进，浩深叹美之。好周施，叙宗族外族为《兴仁录》，率乡人为义庄二十余亩以倡，众皆欣劝。所着有《适斋稿》、《备忘》、《训鉴》等书。

袁燮，字和叔，庆元府鄞县人。生而端粹专静，乳媪置盘水其前，玩视终日，夜卧常醒然。少长，读东都《党锢传》，慨然以名节自期。入太学，登进士第，调江阴尉。

浙西大饥，常平使罗点属任振恤。燮命每保画一图，田畴、山水、道路悉载之，而以居民分布其间，凡名数、治业悉书之。合保为都，合都为乡，合乡为县，征发、争讼、追胥，披图可立决，以此为荒政首。除沿海制属。连丁家艰，宁宗即位，以太学正召。时朱熹诸儒相次去国，丞相赵汝愚罢，燮亦以论去，自是党禁兴矣。久之，为浙东帅幕、福建常平属、沿海参议。

嘉定初，召主宗正簿、枢密院编修官，权考功郎官、太常丞、知江州，改提举江西常平、权知隆兴。召为都官郎官，迁司封。因对，言："陛下即位之初，委任贤相，正士鳞集，而窃威权者从旁睨之。彭龟年逆知其必乱天下，显言其奸，龟年以罪去，而权臣遂根据，几危社稷。陛下追思龟年，盖尝临朝太息曰：'斯人犹在，必大用之。'固已深知龟年之忠矣。今正人端士不乏，愿陛下常存此心，急闻剀切，崇奖朴直，一龟年虽没，众龟年继进，天下何忧不治。""臣昨劝陛下勤于好问，而圣训有曰：'问则明'。臣退与朝士言之，莫不称善。而侧听十旬，陛下之端拱渊默犹昔也，臣窃惑焉。夫既知如是而明，则当知反是而暗。明则辉光旁烛，无所不通；暗则是非得失，懵然不辨矣。"

迁国子司业、秘书少监，进祭酒、秘书监。延见诸生，必迪以反躬切己，忠信笃实，是为道本。闻者悚然有得，士气益振。兼崇政殿说书，除礼部侍郎兼侍读。时史弥远主和，燮争益力，台论劾燮，罢之，以宝文阁待制提举鸿庆宫。起知温州，进直学士，奉祠以卒。

燮初入太学，陆九龄为学录，同里沈焕、杨简、舒璘亦皆在学，以道义相切磨。后见，九龄之弟九渊发明本心之指，乃师事焉。每言人心与天地一本，精思以得之，兢业以守之则与天地相似。学者称之曰絜斋先生。后谥正献。子甫自有传。

吴柔胜，字胜之，宣州人。幼听其父讲伊、洛书，已知有持敬之学，不妄言笑。长游郡泮，人皆惮其方严。登淳熙八年进士第，调都昌簿。丞相赵汝愚知其贤，差嘉兴府学教授，将置之馆阁，会汝愚去，御史汤硕劾柔胜尝救荒浙右，擅放田租，为汝愚收人心，且主朱熹之学，不可为师儒官，自是闲居十余年。

嘉定初，主管刑、工部架阁文字，迁国子正。柔胜始以朱熹《四书》与诸生诵习，讲义策问，皆以是为先。又于生徒中得潘时举、吕乔年，白于长，擢为职事，使以文行表率，于是士知趋向，伊、洛之学，晦而复明。迁太学博士，又迁司农寺丞。

出知随州。时再议和好，尤戒开边隙，旁塞之民事与北界相涉，不问法轻重皆杀之。郡民梁皋有马为北人所盗，追之急，北人以矢拒皋，皋与其徒亦发二矢。北界以为言，郡下七人于狱，柔胜至，立破械纵之，具始末报北界而已。收土豪孟宗政、扈再兴隶帐下，后宗政、再兴皆为名将。筑随州及枣阳城，招四方亡命得千人，立军曰"忠勇"，廪以总所阙额，营栅器械悉备。除京西提刑，领州如故。改湖北运判兼知鄂州。甫至，值岁歉，即乞籴于湖南，大讲荒政，十五州被灾之民，全活者不可胜计。

改知太平州，除直秘阁，主管毫州明道宫。改直华文阁，除工部郎中，力辞，除秘阁修撰，依旧宫观以卒，谥正肃。二子渊、潜，俱登进士，各有传。

游仲鸿，字子正，果之南充人。淳熙二年进士第，初调犍为簿。李昌图总蜀赋，辟籴买官，奇其才，曰："吾董饷积年，惟得一士。"昌图召入，首荐之，擢四川制置司干办公事。制置使赵汝愚一见即知敬之。

叙州董蛮犯犍为境，宪将合兵讨之，仲鸿请行。诘其衅端，以州负马直也，乃使人谕蛮曰："归俘则还马直，不然大兵至矣。"蛮听命，仲鸿受其降而归。改秩，知中江县，总领杨辅檄置幕下。时关外营田凡万四千顷，亩仅输七升。仲鸿建议，请以兵之当汰者授之田，存赤籍，迟以数年，汰者众，耕者多，则横敛一切之赋可次第以减。辅然之，大将吴挺沮而止。赵汝愚移帅闽，举仲鸿自代，制置使京镗、转运刘光祖亦交荐于朝。

绍熙四年，赴召，赵汝愚在枢密，谓仲鸿直谅多闻，访以蜀中利病。汝愚欲亲出经略西事，仲鸿曰："宥密之地，斡旋者易，公独不闻吕申公'经略西事当在朝廷"之语乎？"汝愚悟而止。差干办诸司粮料院。

光宗以疾久不朝重华宫，仲鸿遗汝愚书，陈宗社大计，书有"伊、周、霍光"语，汝愚读之骇，立焚之，不答。又遗书曰："大臣事君之道，苟利社稷，死生以之。既不死，曷不去？"汝愚又不答。孝宗崩，仲鸿泣谓汝愚曰："今惟有率百官哭殿庭，以请亲临。"宰相留正以病去，仲鸿亟简汝愚曰："禫日不决，祸必起矣。"汝愚又不答。后三日，嘉王即位于重华宫。

汝愚既拜右丞相，以仲鸿久游其门，辟嫌不用。初，汝愚之定策也，知阁韩侂胄颇有劳，望节钺，汝愚不与。侂胄方居中用事，恚甚。汝愚迹已危，方益自严重，选人求见者例不许。仲鸿劝以降意容接，觊遏异论，而汝愚以淮东、西总赋积弊，奏遣仲鸿核实。仲鸿曰："丞相之势已孤，不忧此而顾忧彼耶？"改监登闻鼓院以行。

会侍讲朱熹以论事去国，仲鸿闻之，即上疏曰："陛下宅忧之时，御批数出，不由中书。前日宰相留正之去，去之不以礼；谏官黄度之去，去之不以正；近臣朱熹之去，复去之不以道。自古未有舍宰相、谏官、讲官而能自为聪明者也。愿亟还熹，毋使小人得志，以养成祸乱。"

监察御史胡纮希侂胄意，诬汝愚久蓄邪心，尝语人以乘龙授鼎之梦，又谓朝士中有推其宗派，以为裔出楚王元佐正统所在者，指仲鸿也。初，欲直书仲鸿名，同台张孝伯见之曰："书其名则窜矣。凡阿附宰相，本冀官爵，此人沉埋六院且二年，心迹可察。"卒不书其名。

庆元元年，汝愚罢相，仲鸿迁军器监主簿，力丐外，除知洋州。朱熹闻其出，曰："信蜀士之多奇也。"越三年，起知嘉定府。擢利路转运判官，数忤宣抚副使吴曦，曦言仲鸿老病，朝命易他部。未几，曦叛，宣抚司幕官薛绂访仲鸿于果山，仲鸿对之泣，指案上一编书示绂曰："开禧丁卯正月游某死。"谓家人曰："曦逼吾死，即填其日。"

时宣抚使程松已大弃其师遁，仲鸿以书劝成都帅杨辅讨贼，辅不能用。至是松至果，仲鸿谓绂曰："宣威肯留，则吾以积奉二万缗犒兵，护宣威之成都。"松不顾而去。总赋刘崇之继至，仲鸿遣其子似往见，以告松者告之，崇之复不听。未几，曦诛，参政李壁奏除利路提点刑狱，寻乞休致，予祠而归，迁中奉大夫。

嘉定八年卒，年七十八。刘光祖表其隧道曰："于乎，庆元党人游公之墓。"绍定五年，谥曰忠。子似，淳祐五年为右丞相，自有传。

李祥，字元德，常州无锡人。隆兴元年进士，为钱塘县主簿。时姚宪尹临安，俾摄录参。逻者以巧发为能，每事下有司，必监视锻炼，囚服乃已。尝诬告一武臣子谤朝政，鞫于狱，祥不使逻者入门。既而所告无实，具以白尹，尹惊曰："上命无实乎？"祥曰："即坐谴，自甘。"宪具论如祥意，上骇曰："朕几误矣，卿吾争臣也。"遂赐宪出身为谏大夫，祥调濠州录事参军。安丰守臣冒占民田，讼屡改而不决，监司委祥，卒归之民。未几，其人易守濠，以嫌换司理庐州；守出改官奏留之，不可。

主管户部架阁文字、太学博士、国子博士、司农寺丞、枢密院编脩官兼刑部郎官、大宗正丞、军器少监。言："忝朝迹八年，在外贤才不胜众，愿更出迭入由臣始。"出提举淮东常平茶盐、淮西运判。两淮铁钱比不定，祥疏乞官赐钱米销滥恶者，废定城、兴国、汉阳监，更铸绍熙新钱，从之，淮人以安。

迁国子司业、宗正少卿、国子祭酒。丞相赵汝愚以言去国，祥上疏争之，曰："顷寿皇崩，两宫隔绝，中外汹汹，留正弃印亡去，国命如发。汝愚不畏灭族，决策立陛下，风尘不摇，天下复安，社稷之臣也。奈何无念功至意，忽体貌常典，使精忠巨节怫郁黯暗，何以示后世？"

除直龙图阁、湖南运副，言者劾罢之。于是太学诸生杨宏中、周端朝等六人上书留之，俱得罪。主冲佑观，再请老，以直龙图阁致仕。嘉泰元年八月卒，谥肃简。

王介，字元石，婺州金华人。从朱熹、吕祖谦游。登绍熙元年进士第，廷对陈时弊，大略言："近者罢拾遗、补阙，有远谏之意，小人唱为朋党，有厌薄道学之名。"上嘉其直，擢居第三人。

签书昭庆军节度判官厅公事，除为国子录，上疏言："寿皇亲挈神器授之陛下，孝敬岂可久阙乎？"又言："妇事舅姑如事父母，不可亏宫中之礼。"不报。孝宗崩，介又力请上过宫执丧，累疏言辞激切，人叹其忠。

宁宗即位，介上疏言："陛下即位未三月，策免宰相，迁易台谏，悉出内批，非治世事也。崇宁、大观间事出御批，遂成北狩之祸。杜衍为相，常积内降十数封还，今宰相不敢封纳，台谏不敢弹奏，此岂可久之道。"迁太学博士。

时韩侂胄居中潜弄威福之柄，犹未肆也，而文墨议论之士阴附之以希进，于是始无所惮矣。侂胄始疑介前封事诋己，且其弟仰胄尝以旧识求自通，介拒绝之，侂胄怨益深。

添差通判绍兴府，寻知邵武军。会学禁起，谏大夫姚愈劾介与袁燮皆伪学之党，且附会前相汝愚，主管台州崇道观。久之，差知广德军。侂胄之隶人苏师旦忿介不通谒，目为伪党，并及甲寅廷对之语，以告侂胄。有劝其自明者，介曰："吾发已种种，岂为鼠辈所使邪！"侂胄亦畏公议不敢发。以外艰去。

免丧，知饶州，未赴，召为秘书郎，迁度支郎官。师旦已建节，介与同列谒政府，遇之于庭，客皆逾阶而揖，介不顾。于是殿中侍御史徐柟劾介资浅立异，奉祠，除都大坑冶。

侂胄诛，朝廷更化，介召还，除侍左郎官兼右司、太子舍人，改兵部郎官、国子司业、太子侍讲兼国史院编修官、实录院检讨官，除国子祭酒。会以不雨，诏百官指陈阙失，时宰相史弥远以母丧起复，介手疏历论时政，推本《洪范》僣恒晹若之证，谓："罗日愿为变，是下人谋上也。修好增币，而金人犹觖望，是夷人乱华也。内批数出，是左右干政也。谏官无故出省，是小人间君子也。皆谓之僣。一僣已足以致天变，而况兼有之哉。"又言："汉法天地降灾，策免丞相，乞令弥远终丧，择公正无私者置左右，王、吕、蔡、秦之覆辙，可以为戒。"

接送伴金国贺生辰使还，奏："故事两国通庙讳、御名，而本朝止通御名，高宗至光宗皆传名而不传讳，绍熙初，黄裳尝以为言，而未及厘正。愿正典礼，以尊宗庙。"

除秘书监，升太子右谕德。其在春宫，笃意辅导，每遇讲读，因事规谏。太子尝欲索馆中图画，却而弗与，及张灯设乐，则谏止之；且乞选配故家以正始，绝令旨以杜请谒，宫僚分日上直，以资见闻。

迁宗正少卿兼权中书舍人，缴驳不避权贵。张允济以阁职为州钤，介谓此小事而用权臣例，破祖宗制，不可不封还词头。丞相语介曰："此中宫意。"介曰："宰相而逢宫禁意向，给舍而奉宰相风旨，朝廷纪纲扫地矣。"

居数日，除起居舍人。介奏："宰相以私请不行，而托威福于宫禁，权且下移，谁敢以忠告陛下者。"乞归老，不许。言："本朝循唐入阁之制，左右史不立前殿，若御后殿，则立朵殿下，何所闻见而修起居注乎？乞依欧阳修、王存、胡铨所请，分立殿上。"

吏部侍郎许奕以言事去国，介奏曰："陛下更化三年，而言事官去者五人，倪思、傅伯成既去，其后蔡幼学、邹应龙相继而出，今许奕复蹈前辙。此五臣者，四为给事，一为谏大夫，两年之间，尽听其去。或谓此皆宰相意，自古未有大臣因给舍论事而去之者，是大臣误陛下也，将恐成孤立之势。"疏奏，乞补外，以右文殿修撰知嘉兴府。

岁余，升集英殿修撰、知襄阳府、京西安抚使。徙知庆元府兼沿海制置使，以疾奉祠。嘉定六年八月卒，年五十六。端平三年，郡守赵汝谈请于朝，特赠中大夫、宝章阁待制，谥忠简。子野，自有传。

宋德之，字正仲，其先京兆人。隋谏大夫远谪彭山，子孙散居于蜀，遂为蜀州人。德之以应举擢庆元二年外省第一，为山南道掌书记。召除国子正，迁武学博士。与诸生论八阵之象本乎八卦，皆动物也，奇正之变，往来相生而不穷，知此然后可以致胜。

迁编修枢密院。时兵衅有萌，会赤眚见太阴，犯权星，未浃日，内北门鸱尾灾，延及三省、六部，诏求言，德之奏："离为火，为日，为甲胄；坎为水，为月，为盗，为隐伏。故火失其性，赤气见，忧在甲兵；水失其性，太阴失度，忧在隐伏。"因疏七事，皆当今至切之患，乃曰："人火小变不足虑，天象之变，臣窃危之。"

他日，又对曰："今敌未动，而轻变祖宗旧制，命武臣帅边以自遗患。晋叛将、唐藩镇之祸基于此矣。"时吴曦在西陲，皇甫斌在襄汉，郭倪、李爽在两淮，德之预以为虑。

除太常丞，出知阆州。会曦变，托跌足以避伪，事平，始赴阆。擢本路提点刑狱，制帅安丙奏："德之傲视君命，不俟代者之来，径用观察使印领事。"诏降一官，改潼川路转运判官、湖南路提刑，改湖北。

召为兵部郎官。朝论有疑安丙意，丞相史弥远首以问德之，德之对曰："蜀无安丙，朝廷无蜀矣，人有大功，实不敢以私嫌废公议。"忤时相意，遂罢。安丙深感德之，尝谓人曰："丙不知正仲，正仲知丙；丙负正仲，正仲不负丙。"请昏于德之，不许。论者益称德之之贤。起知眉州，监特奏名试，得疾而卒。

德之大父耕，性刚介，一朝弃官去，莫知所终。从父廉语德之曰："吾昔至临安府，有人言蜀有宋宣教者过浙江而去，吾适越求之，则入四明矣。"德之渡浙江寻访，至雪窦，有蜀僧言："闻诸耆老云：山后有烂平山，有二居士焉，其一宋宣教也。"德之跻攀至烂平，见丹灶，置祠其上而归。

杨大全，字浑甫，眉之青神人。乾道八年进士，调温江尉，摄邑有政声。绍熙三年，召除监登闻鼓院。五年，光宗以疾久，不克省重华宫，廷臣多论谏者。太学生汪安仁等二百余人上书，而龚日章等百余人以投轨上书为缓，必欲伏阙。大全谓："院以登闻名，实明目达聪之地也，今乃使人视为具文，吾何颜以尸此职。"乃为书以谏，力请过宫，书上不报。大全于是三上疏，其略曰：

臣之志于忧君者，不畏义死，不荣幸生，不以言而获罪为耻，而以言不听从为耻。自古谏之不效，其大者身膏斧锧，其次亦流窜四裔，其小者犹罢免终身，未有若今日不勉于听从，亦不加于黜逐，徒饵之以无所谴呵之恩，使皆饕富贵，甘豢养，以消靡其风节。平居皆贪禄怀奸之士，则临难必无仗节死义之人。

陛下自夏秋以来，执政从官之死者皆不信，卒之果然乎？不然乎？建康赵济死，武兴吴挺死，今尚不以为然，则事有几微于朕兆者，可谏陛下乎？万一变起萧墙，祸生肘腋，陛下必将以为不信，坐受其危亡矣。

盗满山东而高、斯弄权，二世不知也。蛮寇成都而更奏捷，明皇不知也。此犹左右聋瞽尔。今在朝之士沥忠以告，而陛下不听，是陛下自壅蔽其聪明也。今外间传闻，以为寿皇将幸越，幸吴兴，此爱陛下之深，欲泯其迹也。陛下当亟图所以解寿皇之忧。

疏入，又不报。

宁宗即位，迁宗正寺主簿。庆元元年，易太常寺主簿，迁司农寺丞。修《高宗实录》，充检讨官。先是，韩侂胄用事，私台谏之选为己羽翼，且欲得知名士，借其望以压群言，一时之好进者，恨不预此选也。会御史虚位，有力荐大全者，属大全一往见，且曰："公朝见，除目夕下矣。"大全笑谢，决不往，明日遂丐外。时《实录》将上矣，上必推恩，大全去不少待。于是除知金州，至姑苏，以病卒。

论曰：王信有文学，通政事。汪大猷敦厚老成。袁燮学有所本。吴柔胜、游仲鸿名在伪学。观李祥讼赵汝愚，公论藉是以立。王介、杨大全直道而行。宋德之其知兵者欤？

关键词：宋史,列传

解释翻译[挑错/完善]

汪大猷，字仲嘉，庆元府鄞县人。绍兴七年(1137)，他因父恩补官，任衢州江山县尉，通晓吏事。考中绍兴十五年进士，被授官为婺州金华县丞，他对争财产的人讲明长幼之礼，争财产的人心悦诚服地离去。

李椿年施行经界法，约束的很严，传檄文让汪大猷巡视龙游县，汪大猷请求允许那些没按规定执行的人自己说明理由，不要忙着加上罪名。改任建德县丞，升为昆山知县。汪大猷遭父丧，父丧期满除服后，他被差遣为总领淮西、江东钱粮干官，改为干办行在诸司粮料院。

参知政事钱端礼为淮东宣谕使，召汪大猷为干办公事，充当参议官，汪大猷升为大宗丞兼吏部郎官，又兼户部右曹。他入朝奏对时说“：皇上应从总的方面考核名称与实际是否相符，把具体职责交给臣下。用人时要因才而任，不要撇开他的长处，要根据才能授予官职，不要被资历和品级所局限。”孝宗看着左右大臣说“：汪大猷的奏疏通达、详尽、不俗且善于论议，他是个有用的人才。”授予他礼部员外郎。丞相洪适推荐他兼吏部侍郎，仍升为主管左选。

庄文太子刚被立时，汪大猷兼任太子左谕德、侍讲，两天讲一次《孟子》，多把各种规范戒律寓于其中。太子曾拿出龙大渊所献的为宫中宴饮助兴的乐章，让太子宫中的官僚做赋，汪大猷说：“淫荡的乐歌或文学作品，是君主亲幸的人倡导的，不是讲读官应该参与的。”他向太子说明了这一点，太子就停止了。汪大猷升为秘书少监，撰写《五朝会要》。金人来庆贺，他假借吏部尚书的身份为接伴使。不久，他兼任权刑部侍郎，又兼崇政殿说书，又兼给事中。

孝宗清静安宁，常询问政事，曾说：“朕常常厌恶宦官和女人的话，想和你们恳谈，想知道朝政的缺失、百姓的疾苦，如果你们听说了什么，可以畅谈。”汪大猷就陈述说耆长的雇值隶属经总制司管，根据法令让里正兼管催租，对百姓危害很大。又论说：“亭户不曾煮盐，住的地方临近盐场，他们就贷款谋利，隐寄田产，危害农民，应该让二等以上亭户充役。”又说“：赏给有功劳的皇族亲戚们土地，他们争相巧取豪夺，欺压州县，只应赏给他们钱，让他们自己去获得土地。”又说：“没收资产，只能对强盗、赃吏实行，至于因管仓库、纲运而获罪的人，只应在他从事的行业上收租来补偿，等到数量够了就放回他们，让他们重操旧业。”百官轮次奏对时，汪大猷又论述了捕酒的害处，以及不许官吏铸造铜器物。皇上嘉奖他说：“你前后所说的，都是今日可以实行的事。”

汪大猷任权刑部侍郎，升为侍讲，他说“：官吏大致采用新制度，废弃旧法，轻重相违背，没有可遵循的，使利用法令条文为奸作弊的吏人时常出现，请下诏编纂明确的法令。”他写出法令条文上奏给皇上，皇上十分高兴。

尚书周执羔、韩元吉，枢密刘珙认为强盗一般都不处死，无所惩戒，右司林栗说“：太祖时强盗赃满三贯处死，没有首犯、从犯，不追究是否杀人、伤人。景..时增为赃满五贯处死，本来已经从宽。如今设有六项法，没杀人就一律处以黥刑发配，怎么惩戒强盗，希望仍遵从旧法，赃满三贯者斩杀。”汪大猷说：“这是我的职责。”于是就一五一十地上奏说：“强盗怎能饶恕，用旧法而狠狠地惩治他们，本来可以。天圣以来，更是用常行的法律，逐渐失去禁止奸邪的本意。如今所定的六项法，对违犯的人依法处理，此外只没收财产，只有再犯才处死，可以说是宽严适中。如果都置之死地，未必能禁止他们为强盗，强盗知道自己必死，将会心甘情愿地听从主谋者的安排，希望稍微给他们开辟一条活路。”于是他就上奏说按六项法，那么应处死十七人，按现行法应处死十四人，按旧法一百七十人都应处死。皇上听从了汪大猷的建议。

汪大猷假借吏部尚书的身份为贺金国正旦使，走到盱眙，得到官府的告示说“：对强盗只用旧法，罢去六项法。”他回朝后自己弹劾自己，请求辞官，皇上听说这事后，又实行六项法。

汪大猷改任权吏部侍郎兼权尚书。晚上圣旨传到学士院，提出唐代沈既济论述选举的事，说：“今日选举有沈既济所论的弊病，是否可行，明日早晨要当面奏对。”汪大猷就上奏说“：唐时的事和今日不同，弊病虽然相似，但言论难实行。”皇上说：“你说的很明白。”郊祀时，汪大猷任卤簿使，因言论不合皇上的心思被罢官，被授予敷文阁待制、提举太平兴国宫。

汪大猷被重新起用任泉州知州。毗舍邪曾掳掠海滨居民，朝廷年年派兵防守，耗费不少。汪大猷盖了二百间房屋，派将领留守在那里。后来，戍兵认为真腊大商人为毗舍邪侵犯边境，汪大猷说：“毗舍邪面目黑如漆，语言不通，这怎能是毗舍邪？”把真腊人打发走。按旧例，蕃商和国人争斗，不是伤折罪，都可用牛赎罪，汪大猷说：“哪有中原大国用岛夷习俗的，如果蕃商在我国境内，就该用我国的法令。”三佛齐请朝廷铸造三万块铜瓦，朝廷下诏由泉、广二州守臣督造好交给三佛齐。汪大猷上奏说：“法令规定，铜不下海。中原正禁止毁铜，为什么被三佛齐所役使？”终于没给三佛齐铜瓦。汪大猷升为敷文阁直学士，仍为泉州知州。

第二年，汪大猷为提举太平兴国宫，改为隆兴府知府、江西安抚使。在大暑时讨伐永新县禾山洞寇盗，失利，汪大猷自己弹劾自己，被降为龙图阁待制，他被贬官，在南康军居住，仍提举太平兴国宫。再任龙图阁待制，提举上清太平宫。他重为敷文阁待制，升为学士。他去世后，被赠予二官。

汪大猷和丞相史浩是同乡，又是同年考中的进士，他不曾攀附史浩以求升官，史浩十分赞赏他。汪大猷好施舍，叙述本族和外祖父母家族编成《兴仁录》，率领乡人设立义庄二十亩，倡导互救互助，众人都非常高兴，互相鼓励。他著有《适斋存稿》、《备忘》、《训鉴》等书。

上一篇：列传·卷一百五十八

下一篇：列传·卷一百六十

全   文：宋史

