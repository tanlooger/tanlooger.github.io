---
---
---
title: ◎世家四
---

○南汉刘氏

南汉刘鋹，其先蔡州上蔡人，高祖安仁，仕唐为潮州刺史，因家岭表。安仁生谦，为广州牙校，累迁封州刺史、贺水镇遏使。谦生隐，谦卒，隐代领其任。唐昭宗以薛王知柔镇南海，辟为行军司马，委以兵柄。及宰相徐彦若代知柔，以为节度副使。时唐室已季，彦若威令不振，事皆决于隐。彦若卒，遗表荐隐自代，昭宗不从，以崔远代之。远至江陵，迁延不进，乃以隐为留后，未几，授以节旄。梁开平初，兼静海军节度使，封南海王。隐卒，弟陟袭位。贞明三年，僣帝号，国称大汉，改元乾亨，行郊祀礼。改名岩，又改龚，终改。""读为"俨"，字书不载，盖其妄作也。晋天福七年，卒，子玢嗣，为弟晟所杀。晟遂自立，性尤酷暴，周显德五年，卒，事具《五代史》。

鋹即晟长子也，初名继兴，封卫王，袭父位，改今名，改元大宝。性昏懦，委政宦官龚澄枢及才人卢琼仙，每详览可否，皆琼仙指之。鋹日与宫人、波斯女等游戏。内官陈延寿引女巫樊胡入宫，言玉皇遣樊胡命鋹为太子皇帝，乃于宫中施帷幄，罗列珍玩，设玉皇坐。樊胡远游冠、紫衣、紫霞裙，坐宣祸福，令鋹再拜听命；尝云琼仙、澄枢、延寿皆玉皇遣辅太子皇帝，有过不得治。又有梁山师、马媪、何拟之徒出入宫掖。宫中妇人皆具冠带，领外事。

初，虽宠任中官，其数裁三百余，位不过掖庭诸局令丞。至晟时千余人，稍增内常侍、诸谒者之称。至鋹渐至七千余，有为三师、三公，但其上加"内"字，诸使名不翅二百，女官亦有师傅、令仆之号。目百官为"门外人"，群臣小过及士人、释、道有才略可备问者，皆下蚕室，令得出入宫闱。作烧煮剥剔、刀山剑树之刑，或令罪人斗虎抵象。又赋敛烦重，邕民入城者人输一钱，琼州米斗税四五钱。置媚川都，定其课，令入海五百尺采珠。所居宫殿以珠、玳瑁饰之。陈延寿作诸淫巧，日费数万金。宫城左右离宫数十，鋹游幸常至月余或旬日。以豪民为课户，供宴犒之费。

乾德中，太祖命师克郴州，获其内品十余人。有余延业者，人质么麽，太祖问曰："尔在岭南为何官？"对曰："为扈驾弓箭手官。"命授之弓矢，延业极力控弦不开。太祖因笑问鋹为治之迹，延业备言其奢酷，太祖惊骇曰："吾当救此一方之民。"

先是，晟因湖南马氏之乱，袭取桂、郴、贺等州。开宝初，鋹又举兵侵道州，刺史王继勋上言。鋹为政昏暴，民被其毒，请讨之。太祖难其事，令江南李煜遣使以书谕鋹使称臣，归湖南旧地。鋹不从。煜又遣其给事中龚慎仪遗书曰：

煜与足下叨累世之睦，继祖考之盟，情若弟兄，义敦交契，忧戚之患，曷尝不同。每思会面而论此怀，抵掌而谈此事，交议其所短，各陈其所长；使中心释然，利害不惑，而相去万里，斯愿莫伸。凡于事机不得款会，屡达诚素，冀明此心；而足下视之，谓书檄一时之仪，近国梗概之事，外貌而待之，泛滥而观之，使忠告确论如水投石，若此则又何必事虚词而劳往复哉？殊非宿心之所望也。

今则复遣人使罄申鄙怀，又虑行人失辞，不尽深素，是以再寄翰墨，重布腹心，以代会面之谈与抵掌之议也。足下诚听其言如交友谏争之言，视其心如亲戚急难之心，然后三复其言，三思其心，则忠乎不忠，斯可见矣，从乎不从，斯可决矣。

昨以大朝南伐，图复楚疆，交兵已来，遂成衅隙。详观事势，深切忧怀，冀息大朝之兵，求契亲仁之愿，引领南望，于今累年。临昨使臣入贡大朝，大朝皇帝果以此事宣示曰："彼若以事大之礼而事我，则何苦而伐之；若欲兴戎而争我，则以必取为度矣。"见今点阅大众，仍以上秋为期，令弊邑以书复叙前意，是用奔走人使，遽贡直言。深料大朝之心非有唯利之贪，盖怒人之不宾而已；足下非有不得已之事与不可易之谋，殆一时之忿而已。

观夫古之用武者，不顾小大强弱之殊而必战者有四；父母宗庙之仇，此必战也；彼此乌合，民无定心，存亡之机以战为命，此必战也；敌人有进，必不舍我，求和不得，退守无路，战亦亡，不战亦亡，奋不顾命，此必战也；彼有天亡之兆，我怀进取之机，此必战也。今足下与大朝非有父母宗庙之仇也，非同乌合存亡之际也，既殊进退不舍、奋不顾命也，又异乘机进取之时也。无故而坐受天下之兵，将决一旦之命，既大朝许以通好，又拒而不从，有国家、利社稷者当若是乎？

夫称帝称王，角立杰出，今古之常事也；割地以通好，玉帛以事人，亦古今之常事也。盈虚消息、取与翕张，屈伸万端，在我而已，何必胶柱而用壮，轻祸而争雄哉？且足下以英明之姿，抚百越之众，北距五岭，南负重溟，藉累世之基，有及民之泽，众数十万，表里山川，此足下所以慨然而自负也。然违天不祥，好战危事，天方相楚，尚未可争。恭以大朝师武臣力，实谓天赞也。登太行而伐上党，士无难色；绝剑阁而举庸蜀，役不淹时。是知大朝之力难测也，万里之境难保也。十战而九胜，亦一败可忧；六奇而五中，则一失何补！

况人自以我国险，家自以我兵强，盖揣于此而不揣于彼，经其成而末经其败也。何则？国莫险于剑阁，而庸蜀已亡矣；兵莫强于上党，而太行不守矣。人之情，端坐而思之，意沧海可涉也，及风涛骤兴，奔舟失驭，与夫坐思之时盖有殊矣。是以智者虑于未萌，机者重其先见；图难于其易，居存不忘亡，故曰计祸不及，虑福过之。良以福者人之所乐，心乐之，故其望也过；祸者人之所恶，心恶之，故其思也忽。是以福或修于慊望，祸多出于不期。

又或虑有矜功好名之臣，献尊主强国之议者，必曰："慎无和也。五岭之险，山高水深，辎重不并行，士卒不成列；高垒清野而绝其运粮，依山阻水而射以强弩，使进无所得，退无所归。"此其一也。又或曰："彼所长者，利在平地，今舍其所长，就其所短，虽有百万之众，无若我何。"此其二也。其次或曰："战而胜，则霸业可成，战而不胜，则泛巨舟而浮沧海，终不为人下。"此大约皆说士孟浪之谈，谋臣捭阖之策，坐而论之也则易，行之如意也则难。

何则？今荆湘以南、庸蜀之地，皆是便山水、习险阻之民，不动中国之兵，精卒已逾于十万矣。况足下与大朝封疆接畛，水陆同途，殆鸡犬之相闻，岂马牛之不及？一旦缘边悉举，诸道进攻，岂可俱绝其运粮，尽保其城壁？若诸险悉固，诚善莫加焉；苟尺水横流，则长堤虚设矣。其次曰，或大朝用吴越之众，自泉州泛海以趣国都，则不数日至城下矣。当其人心疑惑，兵势动摇，岸上舟中皆为敌国，忠臣义士能复几人？怀进退者步步生心，顾妻子者滔滔皆是。变故难测，须臾万端，非惟暂乖始图，实恐有误壮志，又非巨舟之可及，沧海之可游也。然此等皆战伐之常事，兵家之预谋，虽胜负未知，成败相半。苟不得已而为也，固断在不疑；若无大故而思之，又深可痛惜。

且小之事大，理固然也。远古之例不能备谈，本朝当杨氏之建吴也，亦入贡庄宗。恭自烈祖开基，中原多故，事大之礼，因循未遑，以至交兵，几成危殆。非不欲凭大江之险，恃众多之力，寻悟知难则退，遂修出境之盟；一介之使才行，万里之兵顿息，惠民和众，于今赖之。自足下祖德之开基，亦通好中国，以阐霸图。愿修祖宗之谋，以寻中国之好，荡无益之忿，弃不急之争；知存知亡，能强能弱，屈己以济亿兆，谈笑而定国家，至德大业无亏也，宗庙社稷无损也。玉帛朝聘之礼才出于境，而天下之兵已息矣，岂不易如反掌，固如太山哉？何必扼腕盱衡，履肠蹀血，然后为勇也。故曰："德輶如毛，民鲜克举之，我仪图之。"又曰："知止不殆，可以长久。"又曰："沈潜刚克，高明柔克。"此圣贤之事业，何耻而不为哉？

况大朝皇帝以命世之英，光宅中夏，承五运而乃当正统，度四方则咸偃下风；猃狁、太原固不劳于薄伐，南辕返旆更属在于何人。又方且遏天下之兵锋，俟贵国之嘉问，则大国之义斯亦以善矣，足下之忿亦可以息矣。若介然不移，有利于宗庙社稷可也，有利于黎元可也，有利于天下可也，有利于身可也。凡是四者无一利焉，何用弃德修怨，自生仇敌，使赫赫南国，将成祸机，炎炎奈何，其可向迩？幸而小胜也，莫保其后焉，不幸而违心，则大事去矣。

复念顷者淮、泗交兵，疆陲多垒，吴越以累世之好，遂首为厉阶；惟有贵国情分逾亲，欢盟愈笃，在先朝感义，情实慨然，下走承基，理难负德，不能自己，又驰此缄。近奉大朝谕旨，以为足下无通好之心，必举上秋之役，即命弊邑速绝连盟。虽善邻之心，期于永保；而事大之节，焉敢固违。恐煜之不得事足下也，是以恻恻之意所不能云，区区之诚于是乎在。又念臣子之情，尚不逾于三谏，煜之极言，于此三矣，是为臣者可以逃，为子者可以泣，为交友者亦惆怅而遂绝矣。

鋹得书，遂囚慎仪，驿书答煜，言甚不逊，煜上其书。

开宝三年，太祖命潭州防御使潘美、朗州团练使尹崇珂讨之。八月，师至白霞，

鋹贺州刺史陈守忠告急于鋹。时旧将多以谗构诛死，宗室翦灭殆尽，掌兵者唯宦人数辈。自晟以来，耽于游宴，城壁壕隍多饰为宫馆池沼，楼舰皆毁，兵器又腐，内外震恐。乃遣龚澄枢往贺州，郭崇岳往桂州，李托往韶州，画守御之策。

九月，美与崇珂围贺州，澄枢遁归。鋹遣大将伍彦柔领兵赴贺，美等以奇兵伏南乡岸。彦柔夜至，舣舟岸侧，迟明挟弹登岸，踞胡床指麾。伏兵卒发，彦柔众大乱，死者千人。擒彦柔斩之，枭首以示城中。翌日，城陷。美等督战舰，声言顺流趋广州，鋹令都统潘崇彻将兵五万屯贺江。十月，美等次昭州，破开建砦，杀卒数百，擒砦将靳晖，昭州刺史田行稠遁去，城遂陷。桂州刺史李承进弃城亦奔。十一月，连州陷，招讨使卢收率众退保清远。十二月，美等攻韶州，都统李承渥以兵数万阵莲华山下。初，鋹教象为阵，每象载十数人，皆执兵仗，凡战必置阵前，以壮军威。至是与美遇，美尽索军中劲弩布前以射之，象奔踶，乘象者皆坠，反践承渥军，遂大败，承渥仅以身免。韶州陷，擒刺史辛延渥、谏议大夫卿文远。鋹始令堑广州东壕，遣郭崇岳统兵六万屯马迳，列栅以拒之。

四年正月，美等破英、雄二州，都统潘崇彻来降。翌日，次泷头，鋹遣使请和，且求缓师。泷头山水险恶，美等疑有伏兵，乃挟鋹使速度诸险。二月，过马迳，去广城十里，砦于双女山下。鋹闻之，取舶船十余艘，载金宝、妃嫔欲入海。未及发，宦官乐范与卫兵千余盗舶船走。美等将至城，鋹惧，遣其右仆射萧漼奉表诣军门乞降。美谕太祖意，语在《美传》。使者乞部送赴阙，师遂顿城外。鋹又遣其弟保兴率百官奉迎，为郭崇岳所遏。崇岳无谋勇，但祈祷鬼神，复为拒捍之备。美等乃进攻，保兴迎战，大为所败，美乘风纵火，烟埃坌起，崇岳死于乱兵。城既破，鋹尽焚其府库。美擒鋹及龚澄枢、李托、薛崇誉与宗室文武九十七人，同縻于龙德宫。保兴逃于民家，亦获之，悉部送阙下。斩阉工五百余人。凡得州六十、县二百十四、户十七万。鋹至江陵，邸吏庞师进迎谒，学士黄德昭侍鋹，鋹问师进何人，德昭曰："本国人也。"鋹曰："何为在此？"曰："先主岁贡大朝，辎重比至荆州，乃令师进至邸，于此造车，以给馈运尔。"鋹叹曰："我在位十四年，未尝闻此言，今日始知祖宗山河及大朝境土也。"因泣涕久之。

至京，舍于玉津园，太祖遣参知政事吕余庆问鋹翻覆及焚府库之罪，鋹归罪澄枢、托、崇誉。翌日，有司以帛系鋹及其官属献太庙、太社。太祖御明德门，遣摄刑部尚书卢多逊宣诏责鋹，鋹对曰："臣年十六僣伪位，澄枢等皆先臣旧人，每事臣不得专，在国时臣是臣下，澄枢是国主。"遂伏地待罪。太祖命摄大理卿高继申引澄枢、托、崇誉斩于千秋门外。释鋹罪，赐袭衣、冠带、器币、鞍勒马，授金紫光禄大夫、检校太保、右千牛卫大将军、员外置同正员，封恩赦侯，朝会班上将军之下。以其弟保兴为右监门率府率，左仆射萧漼为太子中允，中书舍人卓惟休为太仆寺丞，余并署诸州上佐、县令、主簿。

初，时尝召司天监周杰筮之，遇《复》之《丰》，问曰："享年几何？"杰曰："凡二卦皆土为应，土之数五，二五，十也，上下各五，将五百五十五乎。"及鋹之败，果五十五年，盖杰举成数以避一时之害尔。又广州童谣曰："羊头二四，白天雨至。"识者以羊是未之神，是岁岁在辛未，以二月四日擒鋹。天雨者，王师如时雨之义。又前一年九月八日夕，众星皆北流，有知星者言，刘氏归朝之兆也。

四年，诏鋹月给增钱五万、米麦五十斛。八年，李煜平，迁左监门卫上将军，进封彭城郡公。太平兴国初，又进卫国公。五年，卒，年三十九。废朝三日，赠太师，追封南越王。

鋹体质丰硕，眉目俱竦。有口辩，性绝巧，尝以珠结鞍勒为戏龙之状，极其精妙，以献太祖。太祖诏示诸宫官，皆骇伏，遂以钱百五十万给其直，谓左右臣曰："鋹好工巧，习以成性，傥能以习巧之勤移于治国，岂至灭亡哉！"

太祖尝乘肩舆从十数骑幸讲武池，从官未集，鋹先至，赐鋹卮酒。鋹疑为酖，泣曰："臣承祖父基业，违拒韩廷，劳王师致讨，罪固当死，陛下不杀臣，今见太平，为大梁布衣足矣。愿延旦夕之命，以全陛下生成之恩，臣未敢饮此酒。"太祖笑曰："朕推心于人腹，安有此事！"命取鋹酒自饮之，别酌以赐，鋹大惭顿首谢。

太宗将讨晋阳，召近臣宴，鋹预之，自言："朝廷威灵及远，四方僣窃之主，今日尽在坐中，旦夕平太原，刘继元又至，臣率先来朝，愿得执梃为诸国降王长。"太宗大笑，赏赐甚厚。其诙谐此类也。

鋹子守节、守正，皆至崇仪副使。守正卒，帝闻其家贫，诏月给万钱。守素，咸平中为侍禁，亦贫，真宗赐白金百两，语宰相曰："诸伪主子孙率多窘迫，盖僣侈之后不知稼穑艰难所致也。"后至内殿崇班，天禧中，又录为阁门祗候。守通，供奉官。守正子克昌，为三班奉职；国昌，为借职。

龚澄枢，广州南海人。性廉谨，不妄交游。幼事为内供奉官，累迁内给事。晟袭位，任阉人林延遇为甘泉宫使，颇预政事。延遇病将死，言于晟曰："臣死，惟龚澄枢可用。"即日擢知承宣院兼内侍省，改德陵使兼龙德宫使。鋹嗣位，加特进、开府仪同三司、万华宫使、骠骑大将军，改上将军、左龙虎军观军容使、内太师，军国之务皆决于澄枢。澄枢与李托、薛崇誉置酷法之具，民甚苦之。

初，岩改名龚，有术者言不利，名龚，当败国事，遂改名。后鋹用澄枢，以其姓卒亡其国，澄枢亦被诛。

李托，封州封川人。少习骑射，以谨愿事为内府局令。晟袭位，迁内侍省内侍，充宫闱诸卫押番兼秀华宫使。鋹立，改玩华宫使、内侍监兼列圣、景阳二宫使。托纳二女于鋹，鋹以其长为贵妃，次为美人，政事皆访托而后行。加特进、开府仪同三司、甘泉宫使兼六军观军容使、行内中尉，迁骠骑上将军、内太师。

太祖命师伐鋹，既克韶州，统军使李承渥战死，节度副使辛延渥间道遣人劝鋹降，托坚沮其议。及就擒至许田，太祖遣使问托等："昨已约降，复率众来拒战，及军败又纵火焚府库，谁为之谋也？"托俯首不能对。鋹谏议大夫王珪谓托曰："昔在广州，机务并尔辈所专，火又自内起，今天子遣使案问，尔复欲推过何人？"遂唾而批其颊，托乃引伏，后至京斩之。

薛崇誉，韶州曲江人。善《孙子五曹算》。晟署为内门使兼太仓使。鋹嗣位，迁内中尉、特进、开府仪同三司、签书点检司事。太祖命师克广州，崇誉纵火焚仓廪，擒至京，与李托同戮。

潘崇彻，广州南海人。事为内侍省局丞。颇读兵书，立战功。晟尝遣大将吴怀恩伐桂州平之，怀恩为部下所杀，命崇彻代之。鋹袭位，加西北面都统。岁余，鋹颇疑崇彻，遣薛宗誉使其军以察之。崇誉还，遂白崇彻日以伶人百余衣锦绣、吹玉笛，为长夜之饮，不恤军政。鋹怒，召归，夺其兵柄，自是居常怏怏。太祖命师度岭，鋹复命崇彻领兵五万戍贺江，崇彻不为效命。鋹败，至京，太祖知其事，特赦之，授汝州别驾，卒。

关键词：宋史,列传

上一篇：列传·卷二百三十九

下一篇：列传·卷二百四十一

全   文：宋史

