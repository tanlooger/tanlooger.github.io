---
---
---
title: 李进卿（子延渥）杨美何继筠（子承矩）李汉超（子守恩）郭进（牛思进附）李谦溥（子允正）姚内斌董遵诲贺惟忠马仁瑀
---

李进卿，并州晋阳人。少以骁勇隶护圣军。晋天福中，杜重威帅师败安重荣于宗城，进卿力战有功，擢为兴顺军校。周祖开国，命领所部兵戍灵寿，久之，迁龙捷指挥使。显德初，从世宗战高平，改铁骑指挥使，历散员左射都校，改铁骑及内殿直都虞候。

宋初，领贵州刺史，三迁铁骑左厢都指挥使，领乾州团练使。乾德初，迁控鹤左厢都指挥使，改汉州团练使。二年，转虎捷左厢都指挥使，领澄州团练使。是岁冬，伐蜀，以进卿为归州路行营步军都指挥使，拔巫山砦，下夔、万二州。蜀平，录功拜侍卫亲军步军都虞候，领保顺军节度。开宝二年，太祖亲征河东，留进卿为在京都巡检，颍州刺史常晖、淄州刺史韩光愿分为河南、北巡检。及还，改亲军马军都虞候。六年，迁步军都指挥使，领静江军节度，卒，年五十九，赠侍中。子延渥、延信。延信至内殿崇班。

延渥以荫补供奉官，寻为阁门祗候，三迁至西京左藏库使。咸平初，历知平戎、宁边、顺安军、保州、威虏军钤辖，又知冀州。六年，徙瀛州。

景德初，契丹大举扰边，经胡卢河，逾关南，十月，抵城下。昼夜鼓噪，四面夹攻。旬日，其势益张，唯击鼓伐木之声相闻，驱奚人负板秉烛乘墉而上。延渥率州兵强壮，又集巡检史普所部乘城，发礧石巨木击之，皆累累而坠，杀伤甚众。翌日，契丹主与其母亲鼓众急击，发矢如雨。延渥分兵拒守益坚，契丹遁去，死者三万余，伤者倍之，获铠甲、兵矢、竿牌数百万，驿书以闻。赐延渥锦袍、金带，将士缗钱，迁延渥本州团练使。以通判、太子中允陆元凯为国子博士，赐绯；推官李翔为太子中允；录事参军蔡亨为右赞善大夫；侍禁、兵马监押王诲，殿直、贝冀同巡检史普为内殿崇班充职如故。

初，戍棚垂板护城才数寸许，契丹射之，矢集其上凡二百余。及请葺城，诏取板视之，真宗颇称其劳。又闻城守之际，陆元凯流矢中面，史普勇敢不避敌，复迁元凯屯田员外郎、普尚食副使。普寻卒，又录其子昭度为右侍禁，昭俭为奉职。

二年，延渥徙知邢州，历天雄军、贝州副都部署，知冀、贝、博三州。大中祥符八年入朝，以疾，连赐告，换右领军卫大将军，领演州团练使。明年，从其请，以左武卫大将军致仕。天禧初，卒。子宗禹，为内殿崇班。

杨美，并州文水人。本名光美，避太宗旧名改焉。美状貌雄伟，武力绝人，以豪侠自任。汉乾祐中，周祖征三叛，美杖策诣军门求见，周祖召与语，壮之，留帐下。广顺初，累迁禁军大校，从世宗征淮南，以功擢铁骑都指挥使，领白州刺史。

太祖与美有旧，即位，以为内殿直都知。建隆三年，升青州北海县为军，以美为军使。为政尚简易，民皆德之。乾德二年，召还，北海民数百诣阙乞留，诏谕之不去，笞为首者始罢。迁马步军都头。会讨蜀，以美为归州路战棹左右厢都指挥使。蜀平，迁内外马步军副都军头，领恩州团练使。开宝二年，改领端州防御使。六年，加都军头，领宣州观察使。俄授虎捷左右厢都指挥使，领河西军节度。会遣党进、潘美征太原，命美为行营马军都虞候。太平兴国二年冬，出为保静军节度。三年夏，以疾求解官归京师，寻医药，诏遣内侍与道士马志视之。未几，卒，年四十八，赠侍中。命中使护葬。美为人任气好施，凡得予赐及奉禄，尽赒给亲戚故旧。死之日，家无余财，人多叹息之。

何继筠，字化龙，河南人。父福进，历事后唐至周，累官忠武、成德、天平三节度。继筠幼时与群儿戏，必分行伍为战阵之象。晋初，补殿直。周祖讨三叛，表继筠从行。贼平，改供奉官。广顺初，福进镇真定，署衙内都校，尝领偏师出土门，与并人战，斩首数千级，以功领钦州刺史。契丹将高模翰率二千骑扰深、冀，以苇栰度胡卢河。继筠与虎捷都指挥使刘诚诲率兵拒之，至武强，获老稚千余人，模翰遁去。俄随福进入朝，为内殿直都知。福进卒，起复，为濮州刺史，领兵戍静安军。契丹内侵，继筠逆击败之，改棣州刺史。世宗征瓦桥关，命继筠以所部兵出百井道，破并人数千众。恭帝即位，以为西北面行营都监。

建隆二年，升棣州为团练，以继筠充使。三年，命为关南兵马都监。乾德四年，加本州防御使。开宝元年秋，命昭义节度李继勋等征太原，以继筠为先锋部署。至涡河，与并人遇，击走之，夺汾河桥，败其众于城下，获马五百匹，擒其将张环、石赟以献。二年春，太祖亲征晋阳，契丹来援。继筠时屯兵阳曲县，驿召至行在所，授以方略，命将精骑数千赴石岭关拒契丹，谓之曰："翌日亭午，俟卿来奏捷也。"至期，帝御北台以俟。见一骑自北来，亟遣逆问之，乃继筠子承睿来献捷。生擒刺史二人，获生口百余，斩首千余级，马七百余匹，器甲甚众。初，并人恃契丹为声援，及捷奏，太祖命以所获首级、铠甲示城下，并人丧气。继筠以功拜建武军节度、判棣州。三年，来朝，诏赐鞍马、戎杖，令戍边。四年秋，来朝，疽发背。车驾幸其第，锡赍甚厚。未几，卒，年五十一。帝亲临之，为之流涕，从容谓侍臣曰："继筠捍边有功，朕不早授方镇者，虑其数奇耳。今才领节制，果至沦没，良可惜也。"赠侍中，赙绢五百匹，中使护丧，令以生平所佩剑及介胄同葬。

继筠深沉有智略，前后备边二十年，与士卒同甘苦，得其死力。善揣边情，边人畏伏，多画像祠之。子承矩。

承矩字正则。幼为棣州衙内指挥使，从继筠讨刘崇，擒其将胡澄以献。开宝四年，授闲厩副使。太平兴国三年，漳、泉陈洪进纳士，诏承矩乘传监泉州兵。会仙游、莆田、百丈寇贼啸聚，承矩与乔维岳、王文宝讨平之，以功就迁闲厩使。疏为政之害民者数十事上之，悉被容纳。会改使名，即为崇仪使。五年，知河南府。时调丁男百十辈转送上供纲，承矩以为横役，奏罢其事。徙知潭州，凡六年，囹圄屡空，诏嘉奖之。入为六宅使。端拱元年，领潘州刺史，命护河阳屯兵。

米信知沧州，以其不习吏事，命承矩知节度副使，实专郡治。时契丹挠边，承矩上疏曰："臣幼侍先臣关南征行，熟知北边道路、川源之势。若于顺安砦西开易河蒲口，导水东注于海，东西三百余里，南北五七十里，资其陂泽，筑堤贮水为屯田，可以遏敌骑之奔轶。俟期岁间，关南诸泊悉壅阗，即播为稻田。其缘边州军临塘水者，止留城守军士，不烦发兵广戍。收地利以实边，设险固以防塞，春夏课农，秋冬习武，休息民力，以助国经。如此数年，将见彼弱我强，彼劳我逸，此御边之要策也。其顺安军以西，抵西山百里许，无水田处，亦望选兵戍之，简其精锐，去其冗缪。夫兵不患寡，患骄慢而不精；将不患怯，患偏见而无谋。若兵精将贤，则四境可以高枕而无忧。"太宗嘉纳之。

属霖雨为灾，典者多议其非便。承矩引援汉、魏至唐屯田故事，以折众论，务在必行。乃以承矩为制置河北缘边屯田使，俾董其役。事具《食货志》。由是自顺安以东濒海，广袤数百里，悉为稻田，而有莞蒲蜃蛤之饶，民赖其利。

淳化四年，擢为西上阁门使、知沧州，逾年，徙雄州。御书印纸录其功最，仍赐以弓剑。承矩推诚御众，同其甘苦。边民有告机事者，屏左右与之款接，无所猜忌，故契丹动息皆能前知。至道元年，契丹精骑数千夜袭城下，伐鼓纵火，以逼楼堞。承矩整兵出拒，迟明，列阵酣战久之，斩馘甚众，擒其酋所谓铁林相公者，契丹遁去。是年春，府州尝败契丹众，承矩条杀获以谕州民，或揭于市，契丹愧忿，故有是役。太宗意其轻率致寇，复命与沧州安守忠两换其任。魏廷式使河北，得雄州功状，抗表上言。又遣内侍刘勍核实，及麾下士有功者千余人，皆进擢赍赐。

真宗嗣位，复遣知雄州，赐承矩诏曰："朕嗣守鸿业，惟怀永固，思与华夷共臻富寿。而契丹自太祖在位之日，先帝继统之初，和好往来，礼币不绝。其后克复汾、晋，疆臣贪地，为国生事，信好不通。今者圣考上仙，礼当讣告。汝任居边要，洞晓诗书，凡有事机，必能详究，轻重之际，务在得中。"承矩贻书契丹，谕以怀来之旨，然未得其要。

咸平二年，契丹南侵，屡遣内侍以密诏问御遏之计，密封以献。尝诏听边民越拒马河塞北市马。承矩上言曰："缘边战棹司自淘河至泥姑海口，屈曲九百余里，此天险也。太宗置砦一十六，铺百二十五，廷臣十一人，戍卒三千余，部舟百艘，往来巡警，以屏奸诈，则缓急之备，大为要害。今听公私贸市，则人马交度，深非便宜，且砦、铺皆为虚设矣。"疏奏，即停前诏，屡被手札褒饬。三年，召还，拜引进使。州民百余诣阙贡马，乞借留承矩，诏书嘉奖，复遣之。承矩上言曰：

契丹轻而不整，贪而无亲，胜不相让，败不相救。以驰骋为容仪，以弋猎为耕钓。栉风沐雨，不以为劳；露宿草行，不以为苦。复恃骑战之利，故频年犯塞。臣闻兵有三阵：日月风云，天阵也；山陆水泉，地阵也；兵车士卒，人阵也。今用地阵而设险，以水泉而作固，建设陂塘，绵亘沧海，纵有敌骑，安能折冲？昨者契丹犯边，高阳一路，东负海，西抵顺安，士庶安居，即屯田之利也。今顺安西至西山，地虽数军，路才百里，纵有丘陵冈阜，亦多川渎泉源，因而广之，制为塘埭，自可息边患矣。

今缘边守将多非其才，不悦诗书，不习礼乐，不守可疆界。制御无方，动误国家，虽提貔虎之师，莫遏犬羊之众。臣按兵法，凡用兵之道，校之以计而索其情，谓将孰有能，天地孰得，法令孰行，兵众孰强，士卒孰练，赏罚孰明，此料敌制胜之道也。知此而用战者必胜，否则必败。夫惟无虑而易敌者必擒于人也。伏望慎择疆吏，出牧边民，厚之以奉禄，使悦其心，借之以威权，使严其令。然后深沟高垒，秣马厉兵，为战守之备。修仁立德，布政行惠，广安辑之道。训士卒，辟田畴，劝农耕，畜刍粟，以备凶年。完长戟，修劲弩，谨烽燧，缮保戍，以防外患。来则御之，去则备之，如此则边城按堵矣。

臣又闻古之明王，安集吏民，顺俗而教，简募良材，以备不虞。齐桓、晋文皆募兵以服邻敌，故强国之君，必料其民有胆勇者聚为一卒，乐进战效力以显忠勇者聚为一卒，能逾高赴远、轻足善斗者聚为一卒，此三者兵之练锐，内出可以决围，外入可以屠城。况小大异形，强弱异势，险易异备。卑身以事强，小国之形也。以蛮夷伐蛮夷，中国之形也。故陈汤统西域而郅支灭，常惠用乌孙而边部宁。且聚胆勇、乐战、轻足之徒，古称良策，请试行之。且边鄙之人，多负壮勇，识外邦之情伪，知山川之形胜。望于边郡置营召募，不须品度人才，止求少壮有武艺者万人。俟契丹有警，令智勇将统而用之，必显成功，乃中国之长算也。

又如榷场之设，盖先朝从权立制，以惠契丹，纵其渝信犯盟，亦不之废，似全大体。今缘边榷场，因其犯塞，寻即停罢。去岁以臣上言，于雄州置场卖茶，虽赀货并行，而边氓未有所济。乞延访大臣，议其可否，或文武中有抗执独议，是必别有良谋。请委之边任，使施方略，责以成功。苟空陈浮议，上惑圣聪，秪如灵州，足为证验，况兹契丹又非夏州之比也。

四年十月，建议选锐兵于乾宁军，挽刀鱼船自界河直趣平州境，以牵西面之势。五年，诏兼领制置屯田使。始建榷场，或者谓承矩意在继好，然契丹无厌，未足诚信，徒使公行窥伺。会契丹有杀斥候卒者，复罢之。时契丹数窥边城，大浚渠，颇挠其役。诏承矩握兵深入其境，以分其势。承矩以无骑兵，第遣数千卒出混泥城，袭之而还。

景德元年，入朝，进领英州团练使。真宗谓宰相曰："承矩读书好名，以才能自许，宜择善地处之。"冬，出知澶州。承矩自守边以来，尝欲朝廷怀柔远人，为息兵之计。及是，车驾按巡本部，卒与契丹和，益加叹赏。韩杞之至也，命郊劳之。明年春，复知雄州。是岁，契丹始遣使奉币。承矩以朝廷待边人之礼悠久可行者，悉疏以闻。手诏嘉纳，仍听事有未尽者便宜裁处。三年，真拜雄州团练使。时边兵稍息，农政未修。又置缘边安抚使，命承矩为之，且诏边民诱其复业。承矩曰："契丹闻之，必谓诱其部属也。"乃易诏文为水旱流民之意。王钦若时知枢密，援汉虫达、周仲居改诏，请罪承矩。帝曰："承矩任边有功，当优假之。"第诏自今朝旨未便者，奏禀进止。

承矩颇有识鉴，典长沙日，李沆、王旦为佐，承矩厚待之，以为有公辅器。善推步，自知冥数，乃以老疾求僻郡。诏自择其代，承矩以李允则为请。乃授承矩齐州团练使，遣之任，至郡裁七日，卒，年六十一。特赠相州观察使，赙钱五十万，绢五百匹，中使护葬。

以其子龟龄为侍禁；昌龄、九龄为殿直；遐龄为斋郎。缘边洎涿、易州民，闻承矩卒，皆相率诣雄州发哀饭僧。昌龄娶齐王女太和县主，至内殿崇班。昌龄子象中，为阁门祗候。

李汉超，云州云中人。始事邺帅范延光，不为所知。又事郓帅高行周，亦不见亲信。会周世宗镇澶渊，汉超遂委质焉。即位，补殿前指挥使，三迁殿前都虞候。

宋初，改散指挥都指挥使，领绵州刺史，累迁控鹤左厢都校，领恩州团练使。从平李重进，寻迁齐州防御使兼关南兵马都监。汉超在关南，人有讼汉超强取其女为妾及贷而不偿者，太祖召而问之曰："汝女可适何人？"曰："农家也。"又问："汉超未至关南，契丹如何？"曰："岁苦侵暴。"曰："今复尔耶？"曰："否。"太祖曰："汉超，朕之贵臣也，为其妾不犹愈于农妇乎？使汉超不守关南，尚能保汝家之所有乎？"责而遣之。密使谕汉超曰："亟还其女并所贷，朕姑贳汝，勿复为也。不足于用，何不以告朕耶？"汉超感泣，誓以死报。在郡十七年，政平讼理，吏民爱之，诣阙求立碑颂德。太祖诏率更令徐铉撰文赐之。

霸州监军马仁瑀尝兄事汉超，多自肆，擅发麾下卒入辽境，剽夺人口、羊马，由是二将交恶。太祖虑其生变，遣中使赐汉超、仁瑀金帛，令和解之。太平兴国初，迁应州观察使、判齐州，仍为关南巡检。二年八月，卒于屯所。太宗甚悼惜，赠太尉、忠武军节度，中使护葬。汉超善抚士卒，与之同甘苦，死之日，军中皆流涕。子守恩。

守恩，少骁果善战，有父风。初补齐州牙职。开宝二年，太祖亲征太原，汉超为北面行营都监，守恩从父军中。会契丹遣兵援河东，至定州西嘉山，将入土门，守恩领牙兵数千骑战败之。斩首三千级，获战马、器甲甚众，擒首领二十七人。随汉超见于行在，赐戎服金带、器币、缗钱，太祖谓左右曰："此稚子能若是，他日将帅才也。"汉超卒，擢为骁猛军校，累官至陇州刺史、知灵州。与转运使陈纬部刍粮过瀚海，为贼所邀，守恩及子广文助教象之、陇州衙内指挥使望之、弟寄班守忠皆没。真宗闻之震悼，特赐守恩洪州观察使。次子祐之、顺之、用之、润之、庆之、成之、藏之。

郭进，深州博野人。少贫贱，为钜鹿富家佣保。有膂力，倜傥任气，结豪侠，嗜酒蒲博。其家少年患之，欲图杀进，妇竺氏阴知其谋，以告进，遂走晋阳依汉祖。汉祖壮其材，留帐下。晋开运末，契丹扰边。汉祖建号太原。契丹主道殂，汉祖将入汴，进请以奇兵间道先趋洺州，因定河北诸郡。累迁乾、坊二州刺史。少帝即位，改磁州。

周广顺初，移淄州。二年，吏民诣观察使举留。是秋，迁登州刺史。会群盗攻劫居民，进率镇兵平之，部内清肃，民吏千余人诣阙请立《屏盗碑》，许之。显德初，移卫州。卫、赵、邢、洺间多亡命者，以汲郡依山带河，易为出没，伺间椎剽，吏捕之辄遁去，故累岁不能绝其党类。进备知其情状，因设计发擿之，数月间剪灭无余，郡民又请立碑记其事。改洺州团练使，有善政，郡民复诣阙请立碑颂德，诏左拾遗郑起撰文赐之。进尝于城四面植柳，壕中种荷芰蒲薍，后益繁茂。郡民见之有垂涕者，曰："此郭公所种也。"

建隆初，太祖亲征泽、潞，迁本州防御使，充西山巡检。尝与曹彬、王全斌入太原境，获数千人。开宝二年，太祖亲征河东，以进为行营前军马军都指挥使。九年，命将征河东，以进为河东道、忻、代等州行营马步军都监，招徕山后诸州民三万七千余口。太平兴国初，领云州观察使、判邢州，仍兼西山巡检，赐京城道德坊第一区。

四年，车驾将征太原，先命进分兵控石岭关，为都部署，以防北边。契丹果犯关，进大破之，又攻破西龙门砦，俘馘来献，自是并人丧气。时田钦祚护石岭军，恣为奸利诸不法事，进虽力不能禁，亦屡形于言。进武人，性刚烈，战功高，钦祚以他事侵之，心不能甘，自经死，年五十八，钦祚以暴卒闻。太宗悼惜久之，赠安国军节度，中使护葬。后颇闻其事。因罢钦祚内职，出为房州团练使。

进有材干，轻财好施，然性喜杀，士卒小违令，必寘于死，居家御婢仆亦然。进在西山，太祖遣戍卒，必谕之曰："汝辈谨奉法。我犹贷汝，郭进杀汝矣。"其御下严毅若此。然能以权道任人，尝有军校自西山诣阙诬进者，太祖诘知其情状，谓左右曰："彼有过畏罚，故诬进求免尔。"遣使送与进，令杀之。会并人入寇，进谓诬者曰："汝敢论我，信有胆气。今舍汝罪，能掩杀并寇，即荐汝于朝；如败，可自投河东。"其人踊跃听命，果致克捷。进即以闻，乞迁其职，太祖从之。

初，开宝中，太祖令有司造宅赐进，悉用筒瓦。有司言：旧制，非亲王公主之第不可用。帝怒曰："进控扼西山十余年，使我无北顾忧。我视进岂减儿女耶？亟往督役，无妄言。"太平兴国初，又赐宅一区。

牛思进者，祁州无极人。少从军，以膂力闻。尝取强弓絓于耳，以手引之令满。又负墙立，力士二人撮其乳曳之，嶷不动，军中咸异之。太平兴国四年，知平定军，从征河东，石岭关部署郭进卒，命思进代之。师还，以功改本州团练使。七年，授右千牛卫上将军致仕，卒。

李谦溥，字德明，并州盂人。性慷慨，重然诺。父荛，后唐清泰中，晋祖镇并门，署为参谋。天福初，为开封府推官，使契丹还，上言："屈节外国，非久长策。"时晋祖方父事契丹，不悦其言，出为汝州鲁山令，卒官。

谦溥少通《左氏春秋》。从晋祖入汴，补殿直，奉使契丹。少帝即位，改西头供奉官，汉初，迁东头。周祖讨三叛及守邺都，谦溥往来宣密命，周祖爱之。广顺初，迁供备库副使。世宗征刘崇，辽州刺史张乙坚壁不下，遣谦溥单骑说之，乙以城降，以功改闲厩使。师还，留为晋州兵马都监。以偏师入河东境，频致克捷，世宗诏褒美之。会隰州刺史孙义卒，时世宗亲征淮南，谦溥谓节帅杨廷璋曰："大宁，咽喉要地，不可阙守。且车驾出征，若俟报，则孤城陷矣。"廷璋即署谦溥权隰州事。至郡，亟命浚城隍，严兵备，凡八日，并人果以数千骑来寇。时盛暑，谦溥单衣持扇，从二小吏登城，徐步按视战具。并人退舍，后旬余，大发冲车攻城。谦溥募敢死士，得百余人，短兵坚甲，衔枚夜缒出城。会廷璋兵至，合势夹攻，掩其不及。并人大扰，悉众遁去。追北数十里，斩首千余级，时显德四年也。明年五月，攻破孝义县，以功领衢州刺史、监军如故。世宗北征，召赴行在。恭帝即位，为澶州巡检使，诏城莫州，数旬而就。改丹州刺史。

建隆四年，移慈州，兼晋、隰缘边都巡检，行石州事，以兴同砦为治所。冬，将有事于南郊。太祖命四路进兵，略地太原。郑州刺史孙延进、绛州刺史沈继深、通事舍人王睿等师出阴地，以谦溥为先锋，会霍邑。谦溥因画攻取之策，继深等共沮之，延进不能用。军还，出白璧关，次谷口，谦溥语诸将曰："王师深入敌境，今既退军，彼必乘我，诸君当备之。"诸将不答，谦溥独令所部擐甲。俄追骑果至，延进等仓皇走谷中，独谦溥麾兵拒之，并人引退。未几，移隰州刺史。

开宝元年，命李继勋等征太原，以谦溥为汾州路都监。太祖征晋阳，为东砦都监。前军副部署党进遣谦溥伐木西山以给军用，未至，闻鼓声，乃并人逼西砦。大将赵赞御之，并众未退，谦溥麾所部赴之。太祖遽至观战，怪其赴援者非精甲，问之，乃谦溥也，帝甚喜。谦溥在州十年，敌人不敢犯境。有招收将刘进者，勇力绝人，谦溥抚之厚，藉其死力，往来境上，以少击众。并人患之，为蜡丸书以间进，佯遗书道中，晋帅赵赞得之以闻。太祖令械进送阙下，谦溥诘其事，进伏请死。谦溥曰："我以举宗四十口保汝矣。"即上言进为并人所恶，此乃反间也。奏至，帝悟，遽令释之，赐以禁军都校戎帐、服具。进感激，愿击敌自效。

开宝三年，召谦溥为济州团练使。后边将失律，复为晋、隰缘边巡检使，边民闻之喜，争相迎劳于道左。六年，领兵入太原，连拔七砦。八年，以疾求归，肩舆抵洛，太祖遣中使领太医就视之。至京师，疾笃，累上章辞禄，不许。明年春，卒，年六十二。太祖甚痛惜之，赙赠有加，葬事官给。

谦溥与宣祖同里闬，弟谦升与太祖为布衣交。其母阎尝厚待太祖，及即位，数迎入宫中，使左右掖之，不令拜，命坐饮食，话及旧故，赐赍优厚。雍熙中，太宗为许王纳谦升女为夫人，以谦升为如京副使。谦溥子允则、允正，允则至宁州防御使。从子允恭为内殿崇班、阁门祗候。

允正字修己，以为荫补供奉官。太平兴国中，掌左藏库，屡得升殿奏事，太宗颇记忆其旧故。雍熙中，与张平同掌三班，俄为阁门祗候。四年，迁阁门通事舍人。时女弟适许王，以居第质于宋偓，太宗诘之曰："尔父守边二十余年，止有此第耳，何以质之？"允正具以奏，即遣内侍辇钱赎还，缙绅咸赋诗颂美。

淳化中，命讨戎、泸州叛蛮。迁西上阁门副使。太宗虑京城狱囚淹系，命允正提总之。尝请诏御史台给开封府司录司、左右军巡、四排岸司印纸作囚簿，署禁系月日，条其罪犯，岁满较其殿最。诏从其请。逾年，开封府上言："京师浩穰，禁系尤众，御史府考较之际，胥吏奔命，有妨推鞫，况无欺隐，不烦推校。"卒罢之。允正又提点左右藏，屡乘传北面，经度边要。五年，为卫州修河部署。会建清远军积石砦，命诣瀚海部分其役。还，拜西上阁门使、并州驻泊钤辖。俄代张永德知州事，徙代州。

咸平初，使西蜀询访民事，还，进秩东上阁门使，历知镇、莫二州。又为并、代马步军钤辖。契丹扰边，车驾驻大名，允正与高琼率太原军出土门路来会，召见便殿。所部有广锐骑士数百，皆素练习，命允正引以入，赐缗钱。遣屯邢州，与石保吉逐辽人，辽人遁去。俄以兵会大名，复还并代。五年，合泾原仪渭、邠宁环庆两路为一界，命王汉忠为都部署，驿召允正为钤辖兼安抚都监，即日上道。又命与钱若水同诣洪德、怀安沿边诸砦经度边事，加领诚州刺史。七月，罢两路之职，复任并代钤辖。每钱若水按巡边垒，即诏权莅州事。进四方馆使，代马知节为鄜延部署、兼知延州，改客省使、知定州兼镇定都钤辖。

大中祥符三年，累表求还。至京师，将祀汾阴，以疾难于扈从，命为河阳部署以便养。会张崇贵卒，赵德明颇逾轶，亟诏徙允正为鄜延部署，内侍密诏存谕。礼成，领河州团练使。允正颇知书，性严毅，疏财，喜自修饬。素病佝偻，以是罕在要近，累典边任，多杀戮。是秋，徙知永兴军，卒，年五十一。

姚内斌，平州卢龙人。仕契丹为关西巡检、瓦桥关使。周显德六年，太祖从世宗北征，兵次瓦桥关，内斌率众五百人以城降。世宗以为汝州刺史，吏民诣阙举留，恭帝诏褒之。内斌本名犯宣祖讳下一字，遂改今名。从平李筠，改虢州刺史。西夏数犯西鄙，以内斌为庆州刺史兼青、白两池榷盐制置使。在郡十数年，西夏畏伏，不敢犯塞，号内斌为"姚大虫"，言其武猛也。

初，内斌降，其妻子皆在契丹。乾德四年，子承赞密自幽州来归。五年，幽州民田光嗣等又以内斌儿女六人间道来归，太祖并召见，赐以衣服、缗钱、鞍马，令中使护送还内斌。开宝四年，召赴阙，上待之甚厚，遣归治所。七年春，暴得疾卒，年六十四。遣中使护丧，归葬洛阳，常赙外，赐其子田三十顷。承赞为供奉官、阁门祗候，死于阵；承鉴至殿中丞。

董遵诲，涿州范阳人。父宗本，善骑射，隶契丹帅赵延寿麾下，尝以事说延寿，不能用。及延寿被执，举族南奔。汉祖得之，擢拜随州刺史，署遵诲随州牙校。周显德初，世宗北征，大将高怀德，遵诲之舅也，表遵诲从行。师次高平，与晋人遇。将接战，晋兵未成列，怀德命遵诲先出奇兵击之，晋人溃，大军继进，遂败之。二年，讨秦、凤，大将韩通又表遵诲自随。与贼战于唐仓，先登陷阵，擒蜀招讨使王鸾以献，克秦、凤二州。师还，录其前后功，补东西班押班，又迁骁武指挥使。四年，从世宗征淮南，攻合肥，下之。六年，从韩通平雄、霸二州。

太祖微时，客游至汉东，依宗本，而遵诲凭藉父势，太祖每避之。遵诲尝谓太祖曰："每见城上紫云如盖，又梦登高台，遇黑蛇约长百尺余，俄化龙飞腾东北去，雷电随之，是何祥也？"太祖皆不对。他日论兵战事，遵诲理多屈，拂衣而起。太祖乃辞宗本去，自是紫云渐散。及即位，一日，便殿召见，遵诲伏地请死，帝令左右扶起，因谕之曰："卿尚记往日紫云及龙化之梦乎？"遵诲再拜呼万岁。俄而部下有军卒击登闻鼓，诉其不法十余事，太祖释不问。遵诲益惶愧待罪，太祖召而谕之曰："朕方赦过赏功，岂念旧恶耶？汝可勿复忧，吾将录用汝。"遵诲再拜感泣。又问遵诲："母安在？"遵诲奏曰："母氏在幽州，经患难睽隔。"太祖因令人赂边民，窃迎其母，送与遵诲。遵诲遣外弟刘综贡马以谢，太祖解其所服真珠盘龙衣，命赍赐之。综曰："遵诲人臣，岂敢当此。"太祖曰："吾方委以方面，不此嫌也。"

会李筠叛泽、潞，令遵诲从慕容延钊讨之，迁马军都军头，因留之镇守。三年，召归，再迁为散员都虞候。乾德六年，以西夏近边，授通远军使。遵诲既至，召诸族酋长，谕以朝廷威德，刲羊酾酒，宴犒甚至，众皆悦服。后数月，复来扰边，遵诲率兵深入其境，击走之，俘斩甚众，获羊马数万，夷落以定。太祖嘉其功，就拜罗州刺史，使如故。太宗即位，兼领灵州路巡检。

遵诲不知书，豁达无崖岸，多方略，能挽强命中，武艺皆绝人。在通远军凡十四年，安抚一面，夏人悦服。尝有剽略灵武进奉使鞍马、兵器者，遵诲部署帐下欲讨之。夏人惧，尽归所略，拜伏请罪，遵诲即慰抚令去。自是各谨封略，秋毫不敢犯。历太祖、太宗朝，委遇始终不替，许以便宜制军事。太平兴国六年，卒，年五十六。帝轸悼久之，遣中使护葬，赗赙加等，录其子嗣宗、嗣荣为殿直。

贺惟忠，忻州定襄人。少勇敢，善骑射。周祖将兵讨三叛，惟忠谒于道左，自陈其有武艺，周祖悦之，即留置所部。洎开国，得隶世宗帐下，奏补供奉官，不辞，辄入朝。世宗怒之，及嗣位，终不迁擢。

初授仪鸾副使，令知易州，捍边有功，寻迁正使。开宝二年，太祖驻常山，以惟忠为本州刺史兼易、定、祁等州都巡检使。尝中流矢，六年，金疮发而卒。太祖闻之嗟悼，即以其子昭度为供奉官。

惟忠性刚果，知书，洞晓兵法，有方略。在易州缮完亭障，抚士卒，得其死力，每乘塞用兵，所向必克，威名震北边，故十余年间契丹不敢南牧。昭度至西京作坊使。淳化中，知通远军，有罪当弃市，减死流商州。

马仁瑀，大名夏津人。十余岁时，其父令就学，辄逃归。又遣于乡校习《孝经》，旬余不识一字。博士笞之，仁瑀夜中独往焚学堂，博士仅以身免。常集里中群儿数十人，与之戏，为行阵之状，自称将军，日与之约，鞭其后期者，群儿皆畏伏。又市果均给之，益相亲附。及长，善射，挽弓二百斤。

汉乾祐中，周祖镇邺，仁瑀年十六，愿隶帐下，周祖素闻其勇，既见，甚喜，留置左右。广顺初，补内殿直。世宗嗣位，命卫士习射苑中，仁瑀弓力最劲，而所发多中，赐锦袍、银带。会太原刘崇入寇，世宗亲征至高平，周师不利，诸将多引退。仁瑀谓众曰："主辱臣死，安用我辈！"乃控弦跃马，挺身出阵射贼，毙者数十人，士气益振，大军乘之，崇遂败绩。世宗至上党，诸将坐失律诛者七十余人。擢仁瑀为弓箭控鹤直指挥使，及还京，又迁散指挥使。从征淮南，至楚州，攻水砦。砦中建飞楼高百尺余，世宗观之，相去殆二百步，楼上望卒厉声嫚骂，世宗怒甚，命左右射之，远莫能及。仁瑀引满，应弦而颠。及淮南平，身被数十创，赐以良药，迁内殿直都虞候。又从平三关。恭帝嗣位，诏从太祖北伐。

初以佐命功授散员都指挥使，领贵州刺史，俄迁铁骑右厢都指挥使，又为虎捷左厢都指挥使，领扶州团练使。从平泽、潞，以功领常州防御使，改龙捷左厢都指挥使。建隆二年，改领岳州防御使，俄又移领汉州。

初，诏仁瑀等领荆湖诸郡，不数岁，复其地。至是，将征蜀，又诏领川、峡诸郡，遂平之。先是，薛居正知贡举，仁瑀私嘱所与者，榜出，无其人。闻喜宴日，仁瑀酒酣，携所嘱者诣居正切责之。为御史中丞刘温叟所劾，帝优容之。王继勋以后族骄恣，凌蔑将帅，人皆引避。独仁瑀词气不相下，尝攘臂欲殴之。会帝将讲武郊外，遂欲相图，各勒所部兵私市白梃。太祖密知之，诏罢讲武，出仁瑀为密州防御使。

太祖征晋阳，命仁瑀率师巡边，至上谷、渔阳。契丹素闻仁瑀名，不敢出，因纵兵大掠，俘生口、牛羊数万计。驾还，仁瑀归治所。明年，群盗起兖州，贼首周弼、毛袭甚勇悍，材貌奇伟，弼号曰"长脚龙"。监军讨捕数不利，诏仁瑀掩击。仁瑀率帐下十余卒入泰山，擒弼，尽获其党，鲁郊遂宁。

开宝四年，迁瀛州防御使。兄子尝因醉误杀平民，系狱当死。民家自言非有宿憾，但过误尔，愿以过失杀伤论。仁瑀曰："我为长吏，而兄子杀人，此怙势尔，非过失也。岂敢以私亲而乱国法哉？"遂论如律，给民家布帛为棺敛具。太平兴国初，移知辽州。四年，车驾征太原，命仁瑀与成州刺史慕容超、飞龙使白重贵、八作使李继升分兵攻城。及征范阳，命仁瑀率禁兵击契丹于卢龙北，契丹兵奔溃。师还，迁朔州观察使，判瀛州事。七年，卒，年五十。赠河西军节度，葬事官给。

论曰：宋初，交、广、剑南、太原各称大号，荆湖、江表止通贡奉，契丹相抗，西夏未服。太祖常注意于谋帅，命李汉超屯关南，马仁瑀守瀛州，韩令坤镇常山，贺惟忠守易州，何继筠领棣州，以拒北敌。又以郭进控西山，武守琪戍晋州，李谦溥守隰州，李继勋镇昭义，以御太原。赵赞屯延州，姚内斌守庆州，董遵诲屯环州，王彦升守原州，冯继业镇灵武，以备西夏。其族在京师者，抚之甚厚。郡中筦榷之利，悉以与之。恣其贸易，免其所过征税，许其召募亡命以为爪牙。凡军中事皆得便宜，每来朝，必召对命坐，厚为饮食，锡赍以遣之。由是边臣富赀，能养死士，使为间谍，洞知敌情；及其入侵，设伏掩击，多致克捷，二十年间无西北之忧。以至命将出师，平西蜀，拓湖湘，下岭表，克江南，所向遂志，盖能推赤心以驭群下之所致也。

若李进卿、杨美亦专师西征，而美居北海，以乐易结民心，诚得为政之本。延渥、承矩、守恩、允正皆绍先业，以勋名着。承矩议屯田，赞和好，其谋甚远。守恩以果敢死事。宋之武功，于斯为盛焉。

关键词：宋史,列传

解释翻译[挑错/完善]

李汉超，云州云中人，他起初跟随邺州帅守范延光，不为范所了解。他又跟随郓州帅高行周，亦不被亲近信用。恰逢周世宗镇守澶渊，李汉超于是归顺世宗。周世宗即皇帝位，补选李汉超为殿前指挥使，三次迁升为殿前都虞候。

宋朝初年，李汉超改任散指挥都指挥使，掌领绵州刺史，累升至控鹤左厢都校，掌领恩州团练使。他随宋太祖平定李重进，不久升迁为齐州防御使兼关南兵马都监。李汉超在关南时，有人告他强娶民女为妾和借钱不还，太祖召见上告之人问：“你女儿可嫁什么人？”答曰：“农民家。”太祖又问：“李汉超没到关南时，契丹怎么样？”回答说：“我们每年都苦于契丹的侵暴。”太祖又问“：你们现在又怎么样呢？”回答说“：没有契丹的侵害了。”宋太祖说：“李汉超，是我的重要大臣，你女儿做他的妾不强于当农妇吗？若使汉超不守关南，还能担保是你家所有吗？”太祖责备上告之人后让他走了。太祖又派密使告诉汉超说“：立即归还民女和所借的钱，我暂且赦免你，不要再做这种事了。钱不够用，为何不把这情况告诉我呢？”李汉超感动得流下了泪，发誓以死相报宋太祖。他在郡十七年，政治稳定断案合理，官吏百姓都喜爱他，到朝廷请求为李汉超立碑颂德。宋太祖召率更令徐铉撰写碑文赐之。

霸州监军马仁王禹曾像待兄长一样对待汉超，马仁王禹常任己放肆，擅自派部下士兵进入辽境，剽劫掠夺人口、羊马，由于这样李、马二将关系恶化。宋太祖担心发生事变，派宦官赐给汉超、仁王禹金帛，令他们和解。太平兴国初，李汉超升任应州观察使，判齐州，仍任关南巡检。太平兴国二年(977)八月，去世于屯所。宋太宗甚是悼念痛惜，赠他为太尉、忠武军节度，派宦官护葬。李汉超善抚士卒，与士卒同甘共苦，他死的那天，军中士卒都流泪。他的儿子李守恩。

郭进，深州博野人。少时贫贱，为钜鹿富豪家的雇工。他身强体壮，倜傥任气，结交豪杰侠士，嗜好酒和赌博游戏。他所在的富家少年认为他是祸患，想谋划杀他。妇女竺氏暗中知道了该谋，把这事告诉了郭进，郭进于是逃到晋阳投依后汉高祖刘知远。后汉高祖认为他身体强壮，把他留在身边。后晋开运末年(947)，契丹兵骚扰边境。后汉刘知远在太原建号称帝。契丹主死在行军路上，刘知远将要进入汴京，郭进请用奇兵从小路首先趋向氵名州，因而平定了河北诸郡。他累迁任乾、坊二州刺史。后汉少帝刘承..即位，郭进改任磁州刺史。

后周广顺初年，郭进移任淄州刺史。广顺二年(952)，淄州吏民到观察使处推举留任郭进。这年秋天，郭进升迁登州刺史。恰逢群盗进攻抢劫居民，郭进率领镇兵讨平之，郭进治军清明严肃，百姓官吏千余人到朝廷请求建立“屏盗碑”，朝廷同意了。显德初年，郭进改任卫州刺史，卫、赵、邢、氵名诸州之间多亡命之人，凭借汲郡依山而被黄河围绕，容易在此出没，等候时机武力剽掠，官吏捕捉他就逃去，所以多年不能灭绝其同党。郭进尽知其情况，于是设计派人挑动他们，几个月就把这批亡命者剪灭无余，该郡百姓又请求立碑记载他的事迹。郭进改任氵名州团练使，有善政，其郡百姓又到朝廷请求为郭进立碑颂德，皇帝诏令左拾遗郑起撰碑文赐之。郭进曾经在州城四周种植柳树，濠中种上荷花蒲荻，后来越来越繁茂。百姓见之，有的人流下了泪，说：“这是郭公所种的啊！”

建隆初年，宋太祖亲征泽州、潞州，郭进升任氵名州防御使，充任西山巡检。他曾与曹彬、王全斌入太原境内，俘获几千敌人。开宝二年(969)，宋太祖亲征河东，以郭进为行营前军马军都指挥使。开宝九年，宋朝派将领征伐河东，任命郭进为河东道、忻代等州行营马步军都监，他招徕山后诸州百姓三万七千余人。太平兴国初年，郭进任云州观察使，判邢州，仍旧兼任西山巡检，皇帝赐他京城道德坊第一区。

大平兴国四年(979)，皇帝将亲征太原，先命郭进分兵控制石岭关，任都部署，以防备北边契丹。契丹果然侵犯石岭关，郭进大破契丹兵，又攻破敌方西龙门砦，俘割敌人左耳来献功，从此并州一带敌人丧失了斗志。当时田钦祚监石岭军事，他肆意做以非法手段求得利益等违法的事，郭进虽然没有力量禁止他做违法的事情，但也屡次在言谈中显露。郭进是武人，性情刚烈，战功很高，田钦祚以别的事侵犯他，他不甘心又无奈，自杀死，时年五十八岁，田钦祚以郭进暴死的名义向上报告。宋太宗悼惜郭进良久，赠其安国军节度使，派宦官护葬。后来宋太宗颇闻郭进死因，于是罢去田钦祚内职，出外任房州团练使。

郭进有才干，轻视钱财而喜好布施，但其性喜欢杀人，士卒稍有违令，必定置之于死地，他在家管理婢仆也是这样。他在西山，宋太祖派遣守卫的兵士，一定告谕士兵说“：你们要谨慎奉守法令。否则我尚能宽恕你们，郭进会杀你们。”郭进驾御部下严厉如此。然而，郭进能以权道用人，曾经有军校从西山到朝廷诬告郭进，宋太祖查知其情形，对身边的人说“：这人有过失害怕处罚，故诬告郭进求免其处罚罢了。”太祖派使者把这人送给了郭进，令郭进杀之。恰逢并州敌人入侵，郭进对诬告他的军校说：“你胆敢诬告我，确实有胆力气魄。今天免你的罪，你能出其不意杀死并州敌人，我就向朝廷推荐你；如果你战败了，可自己去投奔河东。”这人欢呼听命，果然导致克敌报捷。郭进立即把其事报告朝廷，请求升其官职，宋太祖听从了郭进的建议。

起初，开宝年间，宋太祖命令有关部门建造宅第赏赐郭进，全部采用筒瓦。有关部门上言说，按旧制不是亲王公主的房屋不能用这种瓦。宋太祖发怒道：“郭进镇守西山十多年，使我无北顾之忧。我看待郭进岂能不如自己的儿女呢？赶快前往监督工役，不要再妄说。”太平兴国初年，又赏赐郭进住宅一区。

姚内斌，平州卢龙人。初在契丹为官，任关西巡检、瓦桥关使。后周显德六年(959)，宋太祖跟从周世宗北征，军驻瓦桥关，姚内斌率五百人以城投降。周世宗任他为汝州刺史，吏民到朝廷推举姚内斌留任，后周恭帝下诏表扬姚内斌。他本名触犯宣祖名讳下一字，遂改用现名。他跟从平定李筠，改任虢州刺史。西夏数次侵犯西边疆域，朝廷以姚内斌任庆州刺史兼青、白两池榷盐制置使。他在郡十多年，西夏畏伏，不敢侵犯边塞，称他为“姚大虫”，是说他威武猛烈。

起初，姚内斌投降，他的妻子儿女都在契丹。乾德四年(966)，他的儿子姚承赞秘密从幽州来归附。乾德五年，幽州百姓田光嗣等人又带姚内斌儿女六人从小路来归附，宋太祖一同召见他们，赏赐衣服、缗钱、鞍马，命令宦官护送还姚内斌。开宝四年(971)，太祖召他赴朝廷，太祖皇帝待他很优厚，又派他归治所。开宝七年春，姚内斌突然得病去世，终年六十四岁。太祖遣宦官护丧，归葬洛阳，常规所送治丧财物以外，赐其子田地三十顷。姚承赞任供奉官、..门祗候，他死于战场；姚承鉴官至殿中丞。

上一篇：列传·卷三十一

下一篇：列传·卷三十三

全   文：宋史

