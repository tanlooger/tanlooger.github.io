---
---
---
title: 邓肃李邴滕康张守富直柔冯康国
---

邓肃，字志宏，南剑沙县人。少警敏能文，美风仪，善谈论。李纲见而奇之，相倡和，为忘年交。居父丧，哀毁逾礼，芝产其庐。入太学，所与游皆天下名士。时东南贡花石纲，肃作诗十一章，言守令搜求扰民，用事者见之，屏出学。

钦宗嗣位，召对便殿，补承务郎，授鸿胪寺簿。金人犯阙，肃被命诣敌营，留五十日而还。张邦昌僣位，肃义不屈，奔赴南京，擢左正言。

先是，朝廷赐金国帛一千万，肃在其营，密觇，均与将士之数，大约不过八万人，至是为上言之，且言："金人不足畏，但其信赏必罚，不假文字，故人各用命。朝廷则不然，有同时立功而功又相等者，或已转数官，或尚为布衣，轻重上下，只在吏手。赏既不明，谁肯自劝？欲望专立功赏一司，使凡立功者得以自陈。若功状已明而赏不行，或功同而赏有轻重先后者，并置之法。"上从之。

朝臣受伪命者众，肃请分三等定罪。上以肃在围城中，知其姓名，令具奏。肃言："叛臣之上者，其恶有五：诸侍从而为执政者，王时雍、徐秉哲、吴开、吕好问、莫俦、李回是也；诸庶官及宫观而起为侍从者，胡思、朱宗、周懿文、卢襄、李擢、范宗尹是也；撰劝进文与赦书者，颜博文、王绍是也；朝臣之为事务官者，私结十友讲册立邦昌之仪者是也；因张邦昌改名者，何昌言改为善言、其弟昌辰改为知辰是也。乞置之岭外。所谓叛臣之次者，其恶有三：诸执政、侍从、台谏称臣于伪庭，执政冯澥、曹辅是也，侍从者已行遣，独李会尚为中书舍人，台谏中有为金人根括而被杖，一以病得免者，其余无不在伪楚之庭；以庶官而升擢者，不可胜数，乞委留守司按籍考之，则无有遗者；愿为奉使者，黎确、李健、陈戬是也，乞于远小处编管。若夫庶官在位供职不废者，但苟禄而已，乞赦其罪而录其名，不复用为台谏、侍从。"上以为然。

耿南仲得祠禄归，其子延禧为郡守，肃劾："南仲父子同恶，沮渡河之战，遏勤王之兵，今日割三镇，明日截两河。及陛下欲进援京城，又为南仲父子所沮。误国如此，乞正典刑。"南仲尝荐肃于钦宗，肃言之不恤，上嘉其直，赐五品服。

范讷留守东京，肃言："讷出师两河，望风先遁，今语人曰：'留守之说有四，战、守、降、走而已。战无卒，守无粮，不降则走。'且汉得人杰，乃守关中，奔军之将，岂宜与此。"讷遂罢。内侍陈良弼肩舆至横门外，开封买入内女童，肃连章论之。时官吏多托故而去，肃建议削其仕版，而取其禄以给禁卫，若夫先假指挥径徙江湖者，乞追付有司以正其罪。

因入对，言："外夷之巧在文书简，简故速；中国之患在文书烦，烦故迟。"上曰："正此讨论，故并三省尽依祖宗法。"及建局讨论祖宗官制，两月不见施行，肃言："太祖、太宗之时，法严而令速，事简而官清，未尝旁搜曲引以稽赏罚，故能以十万精兵混一六合。自时厥后，群臣无可议者，今日献一策，明日献一言，烦冗琐碎，惟恐不备，此文书所以益烦，而政事所以益缓也。今兵戈未息，岂可揖逊进退，尚循无事之时？欲乞限以旬日，期于必至，庶几法严事简，赏罚之权不至濡滞。"肃在谏垣，遇事感激，不三月凡抗二十疏，言皆切至，上多采纳。

会李纲罢，肃奏曰："纲学虽正而术疏，谋虽深而机浅，固不足以副圣意。惟陛下尝顾臣曰：'李纲真以身徇国者。'今日罢之，而责词甚严，此臣所以有疑也。且两河百姓无所适从，纲措置不一月间，民兵稍集，今纲既去，两河之民将如何哉？伪楚之臣纷纷在朝，李纲先乞逐逆臣邦昌，然后叛党稍能正罪，今纲既去，叛臣将如何哉？叛臣在朝，政事乖矣，两河无兵，外夷骄矣，李纲于此，亦不可谓无一日之长。"执政怒，送肃吏部，罢归居家。绍兴二年，避寇福唐，以疾卒。

李邴，字汉老，济州任城县人。中崇宁五年进士第，累官为起居舍人，试中书舍人。北方用兵，酬功第赏，日数十百，邴辞命无留难。除给事中、同修国史兼直学士院，迁翰林学士。尝与禁中曲宴，徽宗命赋诗，高丽使入贡，邴为馆伴，徽宗遣中使持示，使者请传录以归。未几，坐言者罢，提举南京鸿庆宫。

钦宗即位，除徽猷阁待制、知越州。久之，再落职，提举西京嵩山崇福宫。高宗即位，复徽猷阁待制。逾岁，召为兵部侍郎兼直学士院。

苗傅、刘正彦迫上逊位，上顾邴草诏，邴请得御札而后敢作。朱胜非请降诏赦，邴就都堂草之。除翰林学士。初，邴见苗傅，面谕以逆顺祸福之理，且密劝殿帅王元俾以禁旅击贼，元唯唯不能用，即诣政事堂白朱胜非，适正彦及其党王世修在焉，又以大义责之，人为之危，邴不顾也。时御史中丞郑瑴又抗疏言睿圣皇帝不当改号，于是邴、瑴为端明殿学士、同签书枢密院事。邴与张守分草百官章奏，三奏三答，及太后手诏与复辟赦文，一日而具。

四月，拜尚书右丞，未几，改参知政事。上巡江宁，太后六宫往豫章，命邴为资政殿学士、权知行台三省枢密院事。以与吕颐浩论不合，乞罢，遂以本职提举杭州洞霄宫。未阅月，起知平江府。会兄邺失守越州，坐累落职。明年，即引赦复之，又升资政殿学士。

绍兴五年，诏问宰执方略，邴条上战阵、守备、措画、绥怀各五事。

战阵之利五，曰出轻兵、务远略、储将帅、责成功、重赏格，大略谓："关陕为进取之地，淮南为保固之地。关陕虽利于进取，然不用师于京东以牵制其势，则彼得一力以拒我。今大将统兵者数人，皆所恃以为根本，万一失利，将不可复用。偏裨中如牛皋、王进、杨珪、史康民皆京东土人，知地险易，可各配以部曲三五千人，或出淮阳，或出徐、泗，彼将奔命之不暇，此不动而分陕西重兵之一端也。关陕今虽有二宣抚，其体尚轻，非遣大臣不可。吕颐浩气节高亮，李纲识量宏远，威名素着，愿择其一而用之，必有以报陛下。"又言："陛下即位之初，韩世忠、刘光世、张俊威名隐然为大将，今又有吴玠、岳飞者出矣。愿诏大将，于所部举智谋忠勇可以驭众统师各两三人，朝廷籍记。遇有事宜，使当一队，毋隶大将，则诸人竞奋才智，皆飞、玠之俦矣。大将爵位已崇，难相统一，自今用兵，第可授以成算，使自为战而已，慎勿遣重臣临之，以轻其权而分其功。今却敌退师之后，必论功行赏，愿因此诏有司预定赏格，谓如得城邑及近上首领之类，自一命至节度使，皆差次使足相当。"

所谓守备之宜有五，曰固根本、习舟师、防他道、讲遗策、列长戍，大略谓："江、浙为今日根本，欲保守则失进取之利，欲进取则虑根本之伤。古之名将，内必屯田以自足，外必因粮于敌。诚能得以功名自任如祖逖者，举淮南而付之，使自为进取，而不至虚内以事外。臣闻朝廷下福建造海船七百只，必如期而办，乞仿古制，建伏波、下濑、楼船之官，以教习水战，俾近上将佐领之，自成一军，而专隶于朝廷。无事则散之缘江州郡，缓急则聚而用之。臣度敌人他年入寇，惩创今日之败，必先以一军来自淮甸，为筑室反耕之计，以缀我师。然后由登、莱泛海窥吴、越，以出吾左，由武昌渡江窥江、池，以出吾右，一处不支则大事去矣。愿预讲左支右吾之策。夫兵之形无穷，愿诏临江守臣，凡可设奇以误敌者，如吴人疑城之类，皆预为措画。今长江之险，绵数千里，守备非一，苟制得其要，则用力少而见功多。愿差次其最紧处，屯军若干人，一将领之，听其郡守节制，次紧稍缓处差降焉，有事则以大将兼统之。既久则谙熟风土，缓急可用，与旋发之师不侔矣。"

所谓措画之方有五，曰亲大阅、补禁卫、讲军制、订使事、降敕榜，大略谓："因秋冬之交，辟广场，会诸将，取士卒才艺绝特者而爵赏之。建炎以来，禁卫单寡，乃藉五军以为重，臣常寒心。愿择忠实严重之将以为殿帅，稍补禁卫之阙，使隐然自成一军，则其驭诸将也，若臂之使指矣。今诸郡厢禁冗占私役者，大郡二三千人，小郡亦数百人。臣愿讲求，除郡守兵将官自禁军给事外，余兼从衣粮使自僦人以役。大抵杀厢军三分之二，而以其衣粮之数尽募禁军。金人自用兵以来，未尝不以和好为言，此决不可恃。然二圣在彼，不可遂已，姑以余力行之耳。臣谓宜专命一官，如古所谓行人者，或止左右司领之，当遣使人，举成法而授之，庶免临时斟酌之劳，而朝廷得以专意治兵矣。刘豫僣叛，理必灭之，谓宜降敕榜，明着豫僣逆之罪，晓谕江北士民，此亦兵家所谓伐谋伐交者。"

所谓绥怀之略有五，曰宣德意、先振恤，通关津、选材能、务宽贷，大略谓："山东大姓结为山砦以自保，今虽累年，势必有未下者。愿募有心力之人，密往诏谕。应淮北遗民来归者，令淮南州郡给以行由，差船津济，量差地分人护送，毋得邀阻。有官人先次注授差遣，无官而贫乏者，令沿江州郡以官舍居之，仍量给钱米三两月，其能自营为生乃止。内有才智可用之人，随宜任使，勿但縻以爵秩而已。凡诸将行师入境，敢抗拒者，固在剿戮。其有善良、老弱之人，皆从宽贷，使之有更生之望。"不报。

邴闲居十有七年，薨于泉州，年六十二，谥文敏。有《草堂集》一百卷。

滕康，字子济，应天府宋城人。登崇宁五年进士第，又中词学兼茂科，除秘书省正字，迁着作佐郎、尚书工部礼部员外郎、国子司业。

靖康二年，元帅府闻康习宪章，召至济州。康率群臣劝进，除太常少卿，使定登极礼仪。凡告天及肆赦之文，皆康为之，辞意激切，闻者感动。除起居舍人、权给事中，进起居郎兼讨论祖宗法度检讨官，试中书舍人。

会显谟阁学士孟忠厚乞用父任减年迁官，康言："忠厚，隆祐太后之侄也，太宗以来，凡母后兄弟之子无为侍从者。"武义大夫康义用登极恩，迁遥郡刺史，康又封还词头，言："恩例迁官一等，谓于阶官上进一阶。今康义得特旨转一官，自武义大夫躐上遥郡刺史，名为迁一官，实升五等，紊法之甚也。自古召乱之源，非外戚挠法，则内侍干政，汉、唐可鉴。"凡再降旨，竟不肯行。

后军统制韩世忠以不能戢所部，坐赎金。康言："世忠无赫赫功，祗缘捕盗微劳，遂亚节钺。今其所部卒伍至夺御器，逼谏臣于死地，乃止罚金，何以惩后？"诏降世忠一官。

知江州陈彦文用刘光世奏，录其守城功，迁龙图阁待制。康以光世所上彦文功状前后牴牾，阁而未下。宰相力主彦文趣康行词，康论不已，宰相衔之。会布衣省试卷子不合式，康以其文取之，谏官李处遁论奏，遂以集英殿修撰提举杭州洞霄宫。

未几，移跸钱塘，再除中书舍人，奏曰："去岁郊礼前日食，而日官不以闻，廷臣不以告，使陛下所以应天者未至，故逆臣敢萌不轨者，无先事之戒也。陛下即位，行再岁矣，侧怛爱民之政徒为空言，而百姓不被其恩；哀痛责躬之诏不着事实，四方不以为信。忠佞并驰，而多士解体；刑赏失当，而三军沮气。臣愿陛下取建炎初元以来所下诏书，所举政事，熟思审度，得无一二不类臣言者乎？望参稽得失而罢行之。"上再三褒谕，称其有谏臣风。除左谏议大夫。旬日间，封章屡上，遂擢翰林学士。翌日，除端明殿学士、同签书枢密院事。

建炎三年，宰相吕颐浩议幸武昌为趋陕之计，既移跸建康，又议欲尽弃中原，徙居民于东南。康力持不可，上悟而止。未几，上请太后奉神主如江西，以参知政事李邴权知三省枢密院事，康为资政殿学士，同从卫以行。邴辞疾，又命康权知，以刘珏为贰。赐康褒诏，许缀宰执班奏事。

康从卫至洪州，刘光世护江不密，金人绝而渡，康等仓卒奉太后趋虔州。殿中侍御史张延寿论康与珏无忧国之心，至使太后涉险，为敌人追迫，责授康秘书少监，分司南京，永州居住。未几，许自便，复左朝请大夫，提举明道宫。绍兴二年九月卒，年四十八。八年，追复龙图阁学士。有文集二十卷。

张守，字子固，常州晋陵人。家贫无书，从人假借，过目辄不忘。登崇宁元年进士第，中词学兼茂科。除详定《九域图志》编修官。以省员罢，改宣德郎，擢为监察御史。丁内艰去。

建炎元年冬，召还，改官，赐五品服。上在维扬，粘罕将自东平历泗、淮以窥行在，宰臣汪伯彦、黄潜善以为李成余党不足畏，上召百官各言所见。叶梦得请上南巡，阻江为守，张俊亦奏敌势方张，宜且南渡。守独抗疏，上防淮渡江利害六事，又别疏言金人犯淮甸之路有四，宜择四路帅守缮兵储粟以捍御之。疏再上，又请诏大臣惟以选将治兵为急，凡不急之务，付之都司、六曹。二相滋不悦，遂建议遣守抚谕京城，守闻命即就道。

三年正月，还，奏金人必来，愿早为之图，上恻然。除起居郎兼直学士院。金人果渡淮，上幸临安。迁御史中丞。

苗、刘既平，诏赦百官，表奏皆守与李邴分为之。守论宰相朱胜非不能思患预防，致贼猖獗，乞罢政，疏留中不出，既而胜非竟罢政。

吕颐浩初相，举行司马光之言，欲并合三省，诏侍从、台谏集议。守言光之所奏，较然可行，若更集众，徙为纷纭。既而悉无异论，竟合三省为一。

上幸建康，吕颐浩、张浚叶议将奉上幸武昌为趋陕之计。时方拜浚为宣抚处置使，身任陕、蜀，守与谏议大夫滕康皆持不可，曰："东南今日根本也，陛下远适，则奸雄生窥伺之心。况将士多陕西人，以蜀近关陕，可图西归，自为计耳，非为陛下与国家计也。"守又陈十害，至殿庐谓康曰："幸蜀之事，吾曹当以死争之。"上曰："朕固以为难行。"议遂寝。

六月，久雨恒阴，吕颐浩、张浚皆谢罪求去，诏郎官以上言阙政。初，守为副端时尝上疏曰："陛下处宫室之安，则思二帝、母后穹庐毳幕之居；享膳羞之奉，则思二帝、母后膻肉酪浆之味；服细暖之衣，则思二帝、母后穷边绝塞之寒苦；操与夺之柄，则思二帝、母后语言动作受制于人；享嫔御之适，则思二帝、母后谁为之使令；对臣下之朝，则思二帝、母后谁为之尊礼。思之又思，兢兢栗栗，圣心不倦，而天不为之助顺者，万无是理也。"至是复申前说，曰："今罪己之诏数下，而天未悔祸，实有所未至耳。"且曰："天时人事至此极矣，陛下睹今日之势与去年孰愈？而朝廷之措置施设，与前日未始异也。俟其如维扬之变而后言之，则虽斥逐大臣，无救于祸。汉制灾异策免三公，今任宰相者，虽有勋劳，然其器识不足以斡旋机务。愿更择文武全材、海内所共推者，亲擢而并用之。上书论事，或有切直，宜加褒擢以来言路。"

先是，守尝论吕颐浩不可独任，张浚不可西去，与上意异，乞补外。除礼部侍郎，不拜，上命吕颐浩至政事堂，谕以正人端士不宜轻去，守始受命。殿中侍御史赵鼎入对，论守无故下迁，上曰："以其资浅。"鼎曰："言事官无他过，愿陛下毋沮其气。"于是迁翰林学士、知制诰。九月，拜端明殿学士、同签书枢密院事。扈从由海道至永嘉，回至会稽。

四年五月，除参知政事，守尝荐汪伯彦，沈与求劾其短，以资政殿学士提举洞霄宫。未几，知绍兴府。寻以内祠兼侍读，守力辞，改知福州。时右司员外郎张宗臣请令福建筑城，守奏："福州城于晋太康三年，伪闽增广至六千七百余步，国初削平已久，公私困弊，请俟他年。"遂止。寻以变易度牒钱百万余缗输之行在，助国用。

时刘豫导金人寇淮，上次平江，诸将献俘者相踵，守闻之，上疏曰："今以献俘诚皆金人，或借诸国，则戮之可也。至如两河、山东之民，皆陛下赤子，驱迫以来，岂得已哉？且谕以恩信，贷之使归，愿留者亦听，则贼兵可不战而溃。"金人既遁，诏诸将渡江追击，守复上疏，以敌情难测，愿留刘光世控御诸渡。

上既还临安，又诏问守以攻战之利、守备之宜、绥怀之略、措置之方，守言：

明诏四事，臣以为莫急于措置，措置苟当，则余不足为陛下道矣。臣请言措置之大略，其一措置军旅，其二措置粮食。

神武中军当专卫行在，而以余军分戍三路，一军驻于淮东，一军驻于淮西，一军驻鄂、岳或荆南，择要害之处以处之。使北至关辅，西抵川、陕，血脉相通，号令相闻，有唇齿辅车之势，则自江而南可奠枕而卧也。然今之大将皆握重兵，贵极富溢，前无禄利之望，退无诛罚之忧，故朝廷之势日削，兵将之权日重。而又为大将者，万一有称病而赐罢，或卒然不讳，则所统之众将安属耶？臣谓宜拔擢麾下之将，使为统制，每将不过五千人，棋布四路，朝廷号令径达其军，分合使令悉由朝廷，可以有为也。

何谓措置军食？诸军既分屯诸路，则所患者财谷转输也。祖宗以来，每岁上供六百余万，出于东南转输，未尝以为病也。今宜举两浙之粟以饷淮东，江西之粟以饷淮西，荆湖之粟以饷鄂、岳、荆南。量所用之数，责漕臣将输，而归其余于行在，钱帛亦然，恐未至于不足也。钱粮无乏绝之患，然后戒饬诸将，不得侵扰州县，以复业之民户口多寡，为诸将殿最，岁核实而黜陟之。如是措置既定，俟至防秋，复遣大臣为之统督，使诸路之兵首尾相应，绥怀之略亦在是矣。究其本原，则在陛下内修德而外修政耳。

闽自范汝为之扰，公私赤立，守在镇四年，抚绥凋瘵，且请于朝，蠲除福州所贷常平缗钱十五万。累请去郡，以提举万寿观兼侍读召还，甫两月，复引病丐去，知平江府，力丐祠以归。

六年十二月，召见，即日除参知政事，明日兼权枢密院事。七年，张浚罢刘光世兵柄，而欲以吕祉往淮西抚谕诸军，守以为不可，浚不从，守曰："必曰改图，亦须得闻望素高、能服诸将之心者乃可。"浚不听，遂有郦琼之变。及台谏父章论浚，御批安置岭表，赴鼎不即行，守力解上曰："浚为陛下捍两淮，罢刘光世，正以其众乌合不为用，今其验矣，群臣从而媒蘖其短，臣恐后之继者，必以浚为鉴，谁肯为陛下任事乎？"浚谪永州，守亦引咎请去，弗许。

八年正月，上自建康将还临安，守言："建康自六朝为帝王都，江流险阔，气象雄伟，且据都会以经理中原，依险阻以捍御强敌，可为别都以图恢复。"鼎持不可，守力求去，以资政殿大学士知婺州，寻改洪州，兼江南西路安抚使。入对，时江西盗贼未息，上问以弭盗之策，守曰："莫先德政，伺其不悛，然后加之以兵。"因请出师屯要害。既至部，揭榜郡邑，开谕祸福，约以期限，许之自新，不数月盗平。

后徙知绍兴府。会朝廷遣三使者括诸路财赋，所至以鞭挞立威，韩球在会稽，所敛五十余万缗。守既视事，即求入觐，为上言之，诏追还三使。时秦桧当国，不悦，守亦不自安，复奉祠。

建康谋帅，上曰："建康重地，用大臣有德望者，惟张守可。"至镇数月薨。

守尝荐秦桧于时宰张浚，及桧为枢密使，同朝。一日，守在省阁执浚手曰："守前者误公矣。今同班列，与之朝夕相处，观其趋向，有患失之心，公宜力陈于上。"守在江右，以郡县供亿科扰，上疏请蠲和买，罢和籴。上欲行之，时秦桧方损度支为月进，且日忧四方财用之不至，见守疏，怒曰："张帅何损国如是？"守闻之，叹曰："彼谓损国，乃益国也。"卒谥文靖。孙抑，户部侍郎。

富直柔，字季申，宰相弼之孙也。以父任补官。少敏悟，有才名。靖康初，晁说之奇其文，荐于朝，召赐同进士出身，除秘书省正字。

建炎二年，召近臣举所知，礼部侍郎张浚以直柔应。诏授着作佐郎，寻除礼部员外郎、起居舍人，迁右谏议大夫。范致虚自谪籍中召入，直柔力言致虚不当复用，出知鼎州。

迁给事中。医官、团练使王继先以覃恩转防御使，法当回授，得旨特与换武功大夫。直柔论："继先以计换授，既授之后，转行官资，除授差遣，更无所碍。且武功大夫惟有战功、历边任、负材武者乃迁，不可以轻授。"上谓宰相范宗尹曰："此除出自朕意。今直柔抗论，朕屈意从之，以伸直言之气。"

四年，迁御史中丞。直柔请罢右司侯延庆，而以苏迟代之，上曰："台谏以拾遗补过为职，不当荐某人为某官。"于是延庆改礼部员外郎，而迟为太常少卿。

十月，除端明殿学士、签书枢密院事。故事，签书有以员外郎为之，而无三丞为之者。中书言非旧典，时直柔为奉议郎，乃特迁朝奉郎。自是寄禄官三丞除二府者，迁员外郎，自直柔始，遂为例。

绍兴元年，诏礼部太常寺讨论隆祐太后册礼，范宗尹曰："太母前后废斥，实出章惇、蔡京，人皆知非二圣之过。"直柔曰："陛下推崇隆祐，天下以为当，然人亦不以为非哲庙与上皇意，愿陛下勿复致疑。"乃命礼官讨论典礼。既而王居正言："太后隆名定位，已正于元符，宜用钦圣诏，奏告天地宗庙，其典礼不须讨论。"议遂定。

上虞县丞娄寅亮上书言宗社大计，欲选太祖诸孙"伯"字行下有贤德者视秩亲王，使牧九州，以待皇嗣之生，退处藩服。疏入，上大叹悟，直柔从而荐之，召赴行在，除监察御史。于是孝宗立为普安郡王，以寅亮之言也。

除同知枢密院事。侍御史沈与求论直柔附会辛道宗、永宗兄弟得进，并论其所荐右司谏韩璜。先是，直柔尝短吕颐浩于上前，颐浩与秦桧皆忌之，由是二人俱罢，礌责监浔州酒税，而直柔以本官提举洞霄宫。

六年，丁所生母忧。起复资政殿学士、知镇江府，辞不赴。起知衢州。以失入死罪，落职奉祠。寻复端明殿学士。徜徉山泽，放意吟咏，与苏迟、叶梦得诸人游，以寿终于家。

冯康国，字元通，本名轓，遂宁府人。为太学生，负气节。建炎中，高宗次杭州，礼部侍郎张浚以御营参赞军事留平江。苗、刘作乱，浚外倡帅诸将合兵致讨，念傅等居中，欲得辩士往说之。时轓客浚所，慷慨请行，浚遣之至杭，说傅、正彦曰："自古宦官乱政，根株相连，若诛锄必受祸。今二公一旦为国家去数十年之患，天下蒙福甚大。然主上春秋鼎盛，天下不闻其过，岂可遽传位于襁褓之子？且前日名为传位，其实废立，二公本心为国，奈何以此负谤天下？"傅按剑大怒，轓辞气不屈。正彦乃善谕之曰："张侍郎欲复辟固善，然须用面议。"乃遣轓还，约浚至杭。

浚复遣轓移书傅等，告以祸福使改。既又复傅书，诵言其罪。轓至，傅党马柔吉訹之曰："昨张侍郎书不委曲，二公大怒，已发兵出杭矣，君尚敢来耶？"轓曰："畏则不来，来则不畏。"王世修欲拘留轓，会浚谬为书遗轓云："适有客自杭来，方知二公于社稷初无不利之心，甚悔前书之轻易也。"傅等见之喜，轓得免。

俄勤王之兵大集，傅等始惧，轓知其可动，乃说宰相朱胜非，以今日之事，当以渊圣皇帝为主，睿圣皇帝宜复为大元帅，少主为皇太侄，太后垂帘。胜非令与傅、正彦议，皆许诺。轓又请褒傅、正彦如赵普故事，遂皆赐铁券。诏补轓奉议郎、守兵部员外郎，赐五品服，更名康国。

高宗反正，以张浚宣抚川、陕，浚辟康国主管机宜文字。浚至蜀，遣康国入奏事，诏进两官，为荆湖宣谕使。康国之行也，上幸浙东，不暇降诏旨，康国以自意为之，言者劾以擅造制书，坐贬秩二等。绍兴三年，浚召还，与康国俱赴行在。浚既黜，御史常同因论康国，罢之。起知万州、湖北转运判官。

浚相，入为都官员外郎。康国言："四川税色，祖宗以来，正税重者科折轻，正税轻者科折重，科折权衡与税平准，故无偏重。近年监司总漕悉改旧法，取数务多，失业逃亡皆由于此。盍从旧法。"诏以其言下四川宪司察不如法者。又言："蜀苦陆运，当谕吴玠，非防秋月，分兵就粮；兼选守牧治梁、洋，招集流散，耕凿就绪，则漕运可省。此保蜀之良策也。"

浚去相位，康国乞补外。赵鼎言于高宗曰："自张浚罢，蜀士不自安，今留者十余人，臣恐台谏以浚故有论列，望陛下察之。"高宗曰："朝廷用人，止当论其才与否耳。顷台谏好以朋党论士大夫，如罢一宰相，则凡所荐引，不问才否一时罢黜，乃朝廷使之为朋党，非所以爱人才、厚风俗也。"迁右司员外郎，除直显谟阁、知夔州。丁母忧，起复，抚谕吴玠军，除都大主管川陕茶马，卒。

论曰：邓肃、李邴、滕康当危急存亡之秋，皆侃侃正色，知无不言。张守论事明远，富直柔厄于秦桧、吕颐浩，冯康国说折二凶，皆有用之才也。

《宋史》　元·脱脱等

关键词：宋史,列传

解释翻译[挑错/完善]

李邴字汉老，济州任城县人。崇宁五年(1106)中进士及第，历任起居舍人、中书舍人。当时正值北方同金交战，酬赏功劳，每天数十百起，李邴拟制诏令没有留难。任给事中、同修国史兼直学士院，迁任翰林学士。曾参加宫内曲宴，徽宗令他做诗，高丽派使节入朝进贡，李邴作为陪伴，徽宗派宦官将李邴所做的诗词交给高丽使者观看，高丽使者请求记录下来拿回去。不久，被言者弹劾罢免，提举南京鸿庆宫。

钦宗即位，李邴任徽猷阁待制、知越州。过了很久，再次被罢免，提举西京嵩山崇福宫。高宗即位，复任徽猷阁待制。过了一年，召任兵部侍郎兼直学士院。

苗傅、刘正彦逼迫高宗退位，高宗示意李邴草拟诏令，李邴请求得到高宗亲笔书信然后才敢做。朱胜非请降诏赦免，李邴在都堂草拟。任翰林学士。当初，李邴见到苗傅，当面对他讲明叛逆顺服福祸的道理，并秘密劝说殿前司将领王元率领禁军攻击苗傅，王元唯唯诺诺不敢采纳，李邴即到政事堂向朱胜非报告，正好刘正彦及其党羽王世修也在这里，李邴又用大义责备他，人人都为李邴的安危担心，李邴义无返顾。当时御史中丞郑..又抗疏说高宗不应当改号，于是李邴、郑..被任端明殿学士、同签书枢密院事。李邴和张守分别草拟百官章奏，三奏三答，以及太后手诏和高宗复位赦文，一天之内全部办理完毕。

四月，任尚书右丞，不久，改任参知政事。高宗前往江宁，太后六宫前往豫章，命令李邴任资政殿学士、权知行台三省枢密院事。由于同吕颐浩意见不合，请求罢免，于是以本职提举杭州洞霄宫。不满一月，起知平江府。恰逢兄长李邺失守越州，受牵连落职。次年，即引用大赦例复职，又升为资政殿学士。

绍兴五年(1135)，高宗下诏征询治国方略，李邴进呈战阵、守备、措画、绥怀各五件事项。

作战有利的有五点，就是出轻兵、务远略、储将帅、责成功、重赏格，大概意思是说“：关陕地区是进取之地，淮南地区是保固之地。关陕地区虽有利于进取，但如不在京东地区用兵以牵制分散敌人势力，那么敌人就能集中力量进攻我们。现在大将统率军队的不过数人，都被朝廷依恃作为根本，万一失利，将不能再用。偏将中如牛皋、王进、杨王圭、史康民都是京东地区人士，了解地形的险隘平坦，可各配属部队三五千人，或出淮阳，或出徐、泗，敌人将疲于奔命，这是不动而分散敌人陕西重兵的一种方法。关陕现在虽有两个宣抚，但其权还轻，非派遣大臣前去不可。吕颐浩气节高亮，李纲识见宏远，威名素著，希望在两人中选择一人使用他，必然会有成效以报答陛下。”又说“：陛下即位之初，韩世忠、刘光世、张俊三人威名隐然成为大将，现在又有吴..、岳飞等人脱颖而出。希望诏令各大将，在所部中举荐智谋忠勇能够驾驭部众统领军队的各两三人，朝廷登记在册。遇到需要时，使他们各率一部，不隶属于大将，那么各位就会竞相贡献才智，都成为像岳飞、吴..那样的将领了。各大将爵位已经十分崇高，互相之间难以统一，自今以后用兵，只能授以成算，让他们各自为战罢了，切不要派遣重臣节制他们，以削减他们的权力分散他们的功劳。现在正值打退敌军之后，必须论功行赏，希望借此机会诏令有关部门预先制定奖赏的标准，就像所说的得到城池和得到敌军首领之类，从一命至节度使，都给予不同的奖励使同他们所立的功劳相当。”

所谓守备事宜有五项，就是固根本、习舟师、讲遗策、列长戍，大概意思是说：“江、浙地区为当今的根本所在，要保守此地就会失去进取之利，要进取就会伤害到保守根本。古代的名将，在内必实行屯田自给自足，在外必须因粮于敌以补助借给。果真能得到像祖逖那样以功名自任的将领，将淮南地区交付给他，让他自为进取事宜，而不至于虚内以事外。臣听说朝廷下令福建建造海船七百艘，必须按时造成，请求仿效古代制度，建立伏波、下濑、楼船之官，以教练水战，使亲信将领统率，自成一军，专门隶属于朝廷。无事时分散到沿江州郡，紧急时集中使用。臣估计敌人以后入寇，必接受今天失败的教训，先以一部从淮甸南下，进行筑屋耕种的计策，以牵制我军。然后从登州、莱州渡海窥伺吴、越，以出我左翼，以武昌渡江窥伺江、池，以出我右翼，一处不能支撑大事就去了。希望预先讲求左抵右挡的计策。兵形无穷，希望诏令沿江守将，凡是能够设奇误敌的，像吴人设立疑城之类，都预先措置谋划。现在长江天险，连绵数千里，守备不一，如果措施得当，就会用力少而收效大。希望在其中最要害的地方，屯驻军队若干人，由一将领统率，听从当地郡守指挥，次紧要的地方随之减少兵力，有事时由大将兼领。时间一长就会熟悉当地风土民情，紧急时能够使用，与临时派遣的军队不能相提并论。”

所谓措施谋画的方法有五项，就是亲大阅、补禁卫、讲军制、订使事、降敕榜，大概意思是说：“借秋冬之交，开辟广场，会合众将，选取士卒中才能武艺出众的给予爵赏。建炎以来，禁卫军兵力单薄，于是依赖五军以为重，臣常常感到寒心。希望选择忠实严格稳重的将领担任殿前司军统帅，弥补禁卫军缺额，让它隐然自成一军，那么驾驭众将，就像手臂指使手指一样了。现在各郡厢禁军士兵担任私人差役的，大郡二三千人，小郡也有数百人。臣希望讲求兵制，除了郡守兵将官从禁军中抽人差役外，其余的亻兼从衣粮让他们自己雇人役使。大概减少厢军的三分之二，而以节省的衣粮数目全部用来召募禁军。金朝自用兵南侵以来，没有不以和好为言，这决不能相信。但徽、钦二帝在其手中，不能断然拒绝，姑且用余力同它周旋。臣以为应专命一官员，如古代所谓的行人那样，或让左右司统领，应当派遣使者时，按照成法授予他，才能免除临时斟酌的烦劳，而朝廷得以专心治理军队了。刘豫僭叛，按理必须将他消灭，臣以为应降敕榜，明告刘豫僭逆的罪行，晓谕江北地区民众，这也就是兵家所说的伐谋伐交。”

所谓绥怀的方略有五项，就是宣德意、先振恤、通关津、选材能、务宽贷，大概意思是说：“山东豪杰结居山寨以自保，现在虽然过了不少年，势必有未被金军攻下的。希望召募有心计才干的人，秘密前往诏谕。淮北地区民众前来归顺，应令淮南州郡分发路引，派船济渡，根据情况派当地有关部门人员护送，不得拦阻。有官职的先注授差遣，没有官职而又贫困的人，命令沿江州郡用官府房舍安置他们，并根据情况给予三两个月的钱米，到他们能够自谋生计时为止。其中有才智可以任用的人，随其才能任用，不要只是给予爵秩就算了。凡是各将用兵入境，有敢于抗拒的，固然应当杀戮。但其中善良、老弱，都应从宽发落赦免，让他们有获得新生的希望。”朝廷没有回答。

李邴闲居十七年，在泉州去世，时年六十二岁，谥号“文敏”。著有《草堂集》一百卷。

上一篇：列传·卷一百三十三

下一篇：列传·卷一百三十五

全   文：宋史

