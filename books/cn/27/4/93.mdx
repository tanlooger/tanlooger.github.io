---
---
---
title: 徐禧（李稷附）高永能沈起刘彝熊本萧注陶弼林广
---

徐禧，字德占，洪州分宁人。少有志度，博览周游，以求知古今事变、风俗利疚，不事科举。熙宁初，王安石行新法，禧作《治策》二十四篇以献。时吕惠卿领修撰经义局，遂以布衣充检讨。神宗见其所上策，曰："禧言朝廷用经术变士，十已八九，然窃袭人之语，不求心通者相半，此言是也。宜试于有用之地。"即授镇安军节度推官、中书户房习学公事。岁余召对，顾问久之，曰："朕多阅人，未见有如卿者。"擢太子中允、馆阁校勘、监察御史里行。

与中丞邓绾、知谏院范百禄杂治赵世居狱。李士宁者，挟术出入贵人间，尝见世居母康，以仁宗御制诗赠之。又许世居以宝刀，且曰："非公不可当此。"世居与其党皆神之，曰："士宁，二三百岁人也。"解释其诗，以为至宝之祥。及鞫世居得之，逮捕士宁，而宰相王安石故与士宁善，百禄劾士宁以妖妄惑世居，致不轨。禧奏："士宁遗康诗实仁宗制，今狱官以为反，臣不敢同。"百禄言："士宁有可死之状，禧故出之以媚大臣。"朝廷以御史杂知、枢密承旨参治，而百禄坐报上不实贬，进禧集贤校理、检正礼房。

安石与惠卿交恶，邓绾言惠卿昔居父丧，尝贷华亭富人钱五百万买田事，诏禧参鞫。禧阴右惠卿，绾劾之，会绾贬官，狱亦解。禧出为荆湖北路转运副使。元丰初，召知谏院。惠卿在鄜延，欲更蕃汉兵战守条约，诸老将不谓然，帝颇采听，将推其法于他路，遣禧往经画。禧是惠卿议，渭帅蔡延庆亦以为不然，帝召延庆还，加禧直龙图阁，使往代，以母忧不行。服除，召试知制诰兼御史中丞。官制行，罢知制诰，专为中丞。邓绾守长安，禧疏其过，帝知其以惠卿故，虽改绾青州，亦左迁禧给事中。

种谔西讨，得银、夏、宥三州而不能守。延帅沈括欲尽城横山，瞰平夏，城永乐，诏禧与内侍李舜举往相其事，令括总兵以从，李稷主馈饷。禧言："银州虽据明堂川、无定河之会，而故城东南已为河水所吞，其西北又阻天堑，实不如永乐之形势险厄。窃惟银、夏、宥三州，陷没百年，一日兴复，于边将事功，实为俊伟，军锋士气，固已百倍；但建州之始，烦费不赀。若选择要会，建置堡栅，名虽非州，实有其地，旧来疆塞，乃在腹心。已与沈括议筑砦堡各六。砦之大者周九百步，小者五百步，堡之大者二百步，小者百步，用工二十三万。"遂城永乐，十四日而成。禧、括、舜举还米脂。明日，夏兵数千骑趋新城，禧亟往视之。或说禧曰："初被诏相城，御寇，非职也。"禧不听，与舜举、稷俱行，括独守米脂。先是，种谔还自京师，极言城永乐非计，禧怒变色，谓谔曰："君独不畏死乎？敢误成事。"谔曰："城之必败，败则死，拒节制亦死；死于此，犹愈于丧国师而沦异域也。"禧度不可屈，奏谔跋扈异议，诏谔守延州。夏兵二十万屯泾原北，闻城永乐，即来争边。人驰告者十数，禧等皆不之信，曰："彼若大来，是吾立功取富贵之秋也。"禧亟赴之，大将高永享曰："城小人寡，又无水，不可守。"禧以为沮众，欲斩之，既而械送延狱。比至，夏兵倾国而至，永享兄永能请及其未陈击之。禧曰："尔何知，王师不鼓不成列。"禧执刀自率士卒拒战。夏人益众，分阵迭攻抵城下。曲珍兵陈于水际，官军不利，将士皆有惧色。珍白禧曰："今众心已摇，不可战，战必败，请收兵入城。"禧曰："君为大将，奈何遇敌不战，先自退邪？"俄夏骑卒度水犯陈。鄜延选锋军最为骁锐，皆一当百，银枪锦袄，光彩耀日，先接战而败，奔入城，蹂后陈。夏人乘之，师大溃，死及弃甲南奔者几半。珍与残兵入城，崖峻径窄，骑卒缘崖而上，丧马八千匹，遂受围。水砦为夏人所据，掘井不及泉，士卒渴死者太半。夏人蚁附登城，尚扶创拒斗。珍度不可敌，又白禧，请突围而南；永能亦劝李稷尽捐金帛，募死士力战以出，皆不听。戊戌夜大雨，城陷，四将走免，禧、舜举、稷死之，永能没于陈。

初，括奏夏兵来逼城，见官兵整，故还。帝曰："括料敌疏矣，彼来未出战，岂肯遽退邪、必有大兵在后。"已而果然。帝闻禧等死，涕泣悲愤，为之不食。赠禧金紫光禄大夫、吏部尚书，谥曰忠愍。官其家二十人。稷工部侍郎，官其家十二人。

禧疏旷有胆略，好谈兵，每云西北可唾手取，恨将帅怯尔。吕惠卿力引之，故不次用。自灵武之败，秦、晋困棘，天下企望息兵，而沈括、种谔陈进取之策。禧素以边事自任，狂谋轻敌，猝与强虏遇，至于覆没。自是之后，帝始知边臣不可信倚，深自悔咎，遂不复用兵，无意于西伐矣。子俯自有传。

李稷，字长卿，邛州人。父绚，龙图阁直学士。稷用荫历管库，权河北西路转运判官，修拓深、赵、邢三州城，役无愆素，然峭刻严忍。察访使者以为言，都水丞程昉亦诉其越职。诏令件析。御史周尹又论稷父死二十年不葬，仅徙东路，俄提举蜀部茶场。甫两岁，羡课七十六万缗，擢盐铁判官。诏推扬其功以劝在位，遂为陕西转运使、制置解盐。秦民作舍道傍者，创使纳"侵街钱"，一路扰怨，与李察皆以苛暴着称。时人语曰："宁逢黑杀，莫逢稷、察。"

种谔起兴、灵议，稷闻之亦上言："可令边面诸将各出兵挠之，使不得耕种，则其国必困，国困众离，取可决也。"及出境，稷督饷，民苦折运，多散逸，稷令骑士执之，断其足筋，宛转山谷间，凡数十人，累日乃得死。始，稷受旨得斩郡守以下，于是上下相临以峻法，虽小吏护丁夫，亦颛戮不请。军食竟不继。谔谋斩稷，客吕大钧引义责之，复使还取粮。既集，谔犹宣言稷乏军兴，致大功不就，坐削两秩，贬为判官。

永乐既城，稷悉辇金、银、钞、帛充牣其中，欲夸示徐禧，以为城甫就而中已实。积金既多，故受围愈急，而稷守之不敢去，以及于难。李舜举别有传。

高永能，字君举，世为绥州人。初，伯祖文〈山不〉举州来归，即拜团练使，已而弃之北迁，其祖文玉独留居延州，至永能始家青涧。少有勇力，善骑射，由行伍补殿侍，稍迁供奉官。种谔取绥州，发永能兵六千先驱入啰兀，五战皆捷，转供备库副使。治绥德城，辟地四千顷，增户千三百，即知城事。

元丰初，为鄜延都监。秋，大稔，夏人屯二千骑于大会平，将取稼。永能简精骑突过其营，骑卒惊溃，获钤辖二人。转六宅使。夏人患之，令曰："有得高六宅者，赏金等其身。"经略使吕惠卿行边，永能伏骑谷中，以备侵轶。边骑果至，驰出击走之。夏兵二万犯当川堡，永能以千骑与相遇，度不能支，依险设疑兵，且斗且却，而令后骑扬尘，若援兵至者，奋而前，遂解去。擢本路钤辖。

四年，西讨，永能为前锋，围米脂城。边人十万来援，永能谓弟永亨曰："彼恃众集易吾军，营当大川，宜严陈待其至，张左右翼击之，可破也。"诘旦，鏖战于无定河，斩首数千级，得马三千、橐驼牛羊万计。城犹未下，密遣谍说降其东壁守将，衣以文锦，导以鼓吹，耀诸城下，酋令介讹遇乃出降。进东上阁门使、宁州刺史，以年请老，不许，又进四方馆使、荣州团练使。

永乐之役，献谋皆不用。城既陷，其孙昌裔欲援之从间道出，永能叹曰："吾结发从事西羌，战未尝挫，今年已七十，受国大恩，恨无以报，此吾死所也。"顾易一卒敝衣，战而死。其子世亮与昌裔求得尸以归。诏赠房州观察使，录世亮为忠州刺史，诸孙皆侍禁殿直。

永能家世州将，所领多故部曲，拊之有恩惠，遇敌则身先之。下有伤者，载以己副马，故能得士死力。远近喜言其事，称之曰"老高"。及死，边人无不痛惜。尝过其远祖唐绥州刺史思祥淘沙川庙，得画像及神道碑上之，诏即所在赐田三十顷，以奉祭祀。

永能之亡，延州将皇城使寇伟亦力战而没，赠均州防御使。

沈起，字兴宗，明州鄞人。进士高第，调滁州判官，与监真州转般仓。闻父病，委官归侍，以丧免，有司劾其擅去。终丧，荐书应格当迁用，帝谓辅臣曰："观过知仁。今由父疾而致罪，何以厚风教而劝天下之为人子者。"乃特迁之，知海门县。

县负海地卑，间岁海潮至，冒民田舍，民徙以避，弃其业。起为筑堤百里，引江水灌溉其中，田益辟，民相率以归，至立祠以报。御史中丞包拯举为监察御史。吏部格，选吏以赃私絓法，无轻重终身不迁。起论其情可矜者，可限年叙用，遂着为令。立县令考课法，设河渠司领诸道水政，乞采汉故事，择卿大夫子弟入宿卫，选贤良文学高第给事宫省，勿专任宦官，宗室袒免亲令补外官，复府兵，汰冗卒，书数十上。以论兴国铁官事不合，出通判越州，改知蕲、楚二州。

京东岁饥盗起，除提点刑狱。至，则开首赎法携其伍，盗内自睽疑，转相束缚唯恐后。改开封府判官，为湖南转运使。凡羽毛、筋革、舟楫、竹箭之材，多出所部，取于民无制，吏挟为奸。起会其当用，自与商人贸易，所省什六七。召为三司盐铁副使，直舍人院。

熙宁三年，韩绛使陕西，加起集贤殿修撰、陕西都转运使。庆州军变，将寇长安，起率兵讨平之。会韩绛城绥州不利，起亦罢知江宁府。入知吏部流内铨。奉使契丹，至王庭，其位着乃与夏使等，起曰："彼陪臣尔，不当与王人齿。"辞不就列，遂升东朝使者，自是为定制。六年，拜天章阁待制、知桂州。

自王安石用事，始求边功，王韶以熙河进，章惇、熊本亦因此求奋。是时，议者言交阯可取，朝廷命萧注守桂经略之。注盖造谋者也，至是，复以为难。起言："南交小丑，无不可取之理。"乃以起代注，遂一意事攻讨。妄言密受旨，擅令疆吏入溪洞，点集土丁为保伍，授以陈图，使岁时肄习。继命指使因督餫盐之海滨，集舟师寓教水战。故时交人与州县贸易，悉禁止之。于是交阯益贰，大集兵丁谋入寇。

苏缄知邕州，以书抵起，请止保甲，罢水运，通互市。起不听，劾缄沮议，起坐边议罢。命刘彝代之以守广，日遏绝其表疏，于是交人疑惧，率众犯境，边陷廉、白、钦、邕四州，死者数十万人。事闻，贬起团练使，安置郢州，徙越，又徙秀而卒。

起生平喜谈兵，尝以兵法谒范仲淹，仲淹器其材，注孙武书以自见，卒用此败。

刘彝，字执中，福州人。幼介特，居乡以行义称。从胡瑗学，瑗称其善治水，凡所立纲纪规式，彝力居多。第进士，为邵武尉，调高邮簿，移朐山令。治簿书，恤孤寡，作陂池，教种艺，平赋役，抑奸猾，凡所以惠民者无不至。邑人纪其事，目曰"治范"。

熙宁初，为制置三司条例官属，以言新法非便罢。神宗择水官，以彝悉东南水利，除都水丞。久雨汴涨，议开长城口，彝请但启杨桥斗门，水即退。为两浙转运判官。知虔州，俗尚巫鬼，不事医药。彝着《正俗方》以训，斥淫巫三千七百家，使以医易业，俗遂变。加直史馆，知桂州。禁与交人互市，交阯陷钦、廉、邕三州，坐贬均州团练副使，安置随州。又除名为民，编隶涪州，徙襄州。元祐初，复以都水丞召还，病卒于道，年七十。着《七经中义》百七十卷，《明善集》三十卷，《居阳集》三十卷。

论曰：兵，凶器也，虽圣人犹曰未学。轻敌寡谋，鲜有不自焚者。永乐之陷，安南之畔，死者百万，罹祸甚惨，良由数人者不自量度，以开边衅。禧、稷、永能之死，宜矣。起执议益坚，妄意轻举，虽贬官莫赎其责。彝不能行所学，而规规然蹈前车之辙，以济其过，焉得无罪？

熊本，字伯通，番阳人。儿时知学，郡守范仲淹异其文。进士上第，为抚州军事判官，稍迁秘书丞、知建德县。县令顷包鱼池为圭田，本弛以与民。

熙宁初，上书言："陛下师用贤杰，改修法度，得稷、禼、皋、夔之佐。"由是提举淮南常平、检正中书礼房事。

六年，泸州罗、晏夷叛，诏察访梓、夔，得以便宜治夷事。本尝通判戎州，习其俗，谓："彼能扰边者，介十二村豪为乡导尔。"以计致百余人，枭之泸川，其徒股栗，愿矢死自赎。本请于朝，宠以刺史、巡检之秩，明示劝赏，皆踊跃顺命，独柯阴一酋不至。本合晏州十九姓之众，发黔南义军强弩，遣大将王宣、贾昌言率以进讨。贼悉力旅拒，败之黄葛下，追奔深入。柯阴窘，乞降，尽籍丁口、土田及其重宝善马，归之公上，受贡职。于是乌蛮罗氏鬼主诸夷皆从风而靡，愿世为汉官奴。迁刑部员外郎、集贤殿修撰、同判司农寺。神宗劳之曰："卿不伤财，不害民，一旦去百年之患，至于檄奏详明，近时鲜俪焉。"赐三品服。西南用兵蛮中始此。

蔡京时为秀州推官，本言其学行纯茂，练习新法，荐为干当公事。河、湟初复，本为秦凤路都转运使。熙河法禁阔略，蓄积不支岁月，本奏省冗官百四十员，岁减浮费数十万。

渝州南川獠木斗叛，诏本安抚。本进营铜佛坝，抗其尤，焚积聚，以破其党。木斗气索，举溱州地五百里来归，为四砦九堡，建铜佛坝为南平军。初，熟獠王仁贵以木斗亲系狱，本释其缚置麾下，至是推锋先登。大臣议加本天章阁待制，帝曰："本之文，朕所自知，当典书命。"遂知制诰。帝数称其文有体，命院吏别录以进。

又上疏云："天下之治，有因有革，期于趣时适治而已。议者猥用持盈守成之说，文苟简因循之治，天下之吏因以安常习故为俗，奋言纳忠者，悠悠之徒相与蹙额盱衡而诋骂之。陛下出大号，发大政，可谓极因革之理。然改制之始，安常习故之群圜视四起，交欢而合噪，或诤于廷，或谤于市，或投劾引去者，不可胜数。陛下烛见至理，独立不夺，今虽少定，彼将伺隙而逞。愿陛下深念之，勿使噪欢之众有以窥其间，而终万世难就之业，天下幸甚。"本之意，专以媚王安石也。

范子渊创浚河之役，文彦博争之，命本行视，议如彦博。安石白出本分司西京。居三年，起知滁州，改广州，召为工部侍郎。宜州蛮扰边，道除龙图阁待制、知桂州。至则谕溪洞酋长，戒边吏勿生事，请选将练兵代戍，益市马以足骑兵，宜州遂无事。民蔡宝〈王全〉扇龙蕃与峒户相仇杀，欲引兵致讨以为功。本质之，色动，缚而投之海。蛮夷以为神。

谍告交人明年将入寇，使者实其言，诏访，本曰："使者在道，安得此？藉使有谋，何自先知之？"已而果妄。是时，既以顺州赐李乾德，疆画未正，交人缘是辄暴勿阳地而逐侬智会。智会来乞师，本檄问状，乾德敛兵谢本，因请以宿桑八洞不毛之地赐之，南荒遂安。

转运判官许彦先议通湖南盐于西广，计口授民，度可得息三十万。本言："桂管民贫地瘠，恐不堪命。"议遂格。入为吏部侍郎。逾年，力请外，仍请制、知洪州。言者谓本弃八洞为失谋，夺一官，徙杭州、江宁府，再知洪州。召还，卒于道。有文集、奏议共八十卷。

萧注，字岩夫，临江新喻人。磊落有大志，尤喜言兵。常言："四方有事，吾将兵数万，鼓行其间，战必胜，攻必取，岂不快哉！"

举进士，摄广州番禺令。侬智高围州数月，方舟数百攻城南，势危甚。注自围中出，募海滨壮士，得二千人，乘大舶集上流，因飓风起，纵火焚贼舟，破其众。即日发县门纳援兵，民持牛酒、刍粮相继入，城中人始有生意。自是每战以胜归。蒋偕上其功，擢礼宾副使、广南驻泊都监。贼还据邕管，余靖患其啸诱诸洞，以属注。注挺身入蛮中，施结恩信。狄青师次宾州，召会诸将，疑注倚贼声势为奸利，欲诛之。注觉，托为游辞，不肯往。贼破，青始闻注前功，以知邕州。

智高走大理国，母与二弟寓特磨道。注帅师往讨，获一裨将。引致卧内，与之语，具得贼情，悉擒送阙下。拜西上阁门副使。募死士使入大理取智高，至则已为其国所杀，函首归献。转为使。

居邕数年，阴以利啖广源群蛮，密缮兵甲，乃上疏曰："交阯虽奉朝贡，实包祸心，常以蚕食王土为事。往天圣中，郑天益为转运使，尝责其擅赋云河洞。今云河乃落蛮数百里，盖年侵岁吞，驯致于是。臣已尽得其要领，周知其要害。今不取，异日必为中国忧。愿驰至京师，面陈方略。"未报，而甲洞申绍泰犯西平，五将被害。谏官论注不法致寇，罢为荆南钤辖、提点刑狱。李师中又劾其沮威嗜利，略智高阉民为奴，发洞丁采黄金无帐籍可考。中使按验颇有实，贬泰州团练副使。淮南转运使言："注椎牛屠狗，招集游士，部勒为兵，教之骑射，请徙大州以縻之。"诏改镇南军节度副使。

近臣有讼注广州功者，起为右监门将军、邠州都监。熙宁初，以礼宾使知宁州。环庆李信之败，列城皆坚壁，注独启关夜宴如平时。复阁门使，管干麟府军马。辞云："身本书生，差长拊纳，不闲战斗，惧无以集事。"时有言"交人挫于占城，众不满万，可取也"。遂以注知桂州。

入觐，神宗问攻取之策，对曰："昔者臣有是言，是时溪洞之兵，一可当十；器甲坚利，亲信之人皆可指呼而使。今两者不如昔，交人生聚教训十五年矣，谓之'兵不满万'，妄也。"既至桂，种酋皆来谒。注延访山川曲折，老幼安否，均得其欢心，故李乾德动息必知之。然有献征南策者，辄不听。会沈起以平蛮自任，帝使代注而罢，注归，卒于道，年六十一。诏优录其子，赙绢三百。

注有胆气，嗜杀，而能相人。自陕西还，帝问注："韩绛为安抚使，施设何如？"对曰："庙算深远，臣不能窥。然知绛当位极将相。"帝喜曰："果如卿言，绛必成功。"问王安石，曰："安石牛目虎顾，视物如射，意行直前，敢当天下大事。然不如绛得和气为多，惟气和能养万物尔。"王韶为建昌参军，注曰："君他日类孙沔，但寿不及。"后皆如其言。

陶弼，字商翁，永州人。少俶傥，放宕吴中。行山间，有双鲤戏溪水上，伫观之。傍一老父顾曰："此龙也，行且斗，君宜亟去。"去百步许，雷大震而雨，岸圮木拔。又出大云，仓卒遇风暴怒，二十七艘同时溺，独弼舟得济，人以是异之。一见丁谓，谓妻以宗女，因从学兵法，能持论纵横。庆历中，杨畋讨湖南徭，弼上谒，畋授之兵使往袭，大破之。以功得阳朔主簿。

侬智高犯南海，畋为安抚使，辟参军谋。使下英江会诸将议击，未至，智高解去。弼舍舟，从其徒数十人，间关步出赴畋。次临贺，大将蒋偕适战死，余众畏亡将被诛，多降贼。弼数与之遇，亟矫畋命揭榜道上，谕使归，许以不死，凡得千五百人。府罢，调阳朔令。课民植木官道旁，夹数百里，自是行者无夏秋暑暍之苦，它郡县悉效之。摄兴安令。移书说桂守萧固浚灵渠以通漕，不听；至李师中，卒浚之。师征安南，馈饷于是乎出，大为民利。

知宾、容、钦三州，换崇仪副使，迁为使，知邕州。邕经侬寇，井隧荡然，人不乐其生。弼绥辑惠养，至忘其勤。诸峒献土物求内附，弼降意抚答，谢其贽，皆感悦无犯边者。邕地卑下，水易集，夏大雨弥月，弼登城以望，三边皆漫为陂泽，亟窒垠江三门，谕兵民即高避害。俄而水大至，弼身先版歃，召僚吏赋役，为土囊千余置道上，水果从窦入，随塞之。城虽不坏，而人皆乏食，则为发廪以振于内，方舟以馌于外，水不及女墙者三板，旬有五日乃退，公私一无所失亡。自横、浔以东数州皆没。弼久于邕，请便郡，徙鼎州。章惇经理五溪蛮事，荐为辰州，迁皇城使。降北江彭师宴，授忠州刺史。

郭逵南征，转弼康州团练使，复知邕州。民再罹祸乱，散匿山谷，弼率百骑深入左江峒，民知其至，扶老携幼以归。逵帅官军临富良江，使弼殿。交人纳款，逵欲班师，恐为所袭。乃以计夜起，军不整，骑步相蹈藉乱行。贼隔江阴伺觇，知弼殿，弗敢追。弼申令帐下毋动，迟明，结队徐行，逵赖以善还。建所得广源峒为顺州，桄榔为县。进弼西上阁门使，留知顺州。

州去邕二千里，多毒草瘴雾，戍卒死者什七八，弼亦疾甚，然蚤莫劳军，视其良苦，意气激扬，士莫不感泣，强奋起为用。交人袭取桄榔，扬声欲图州，独难弼。弼素得人心，贼动息皆先知。获间谍不杀，谕以逆顺，纵之去，恩威两施，以是终弼在不敢犯。加东上阁门使，未拜而卒。诏录其家五人。

弼能为诗，好士乐施，所得俸禄，悉以与人，家至贫不恤也。既死，妻在乡里，僦屋以居。

林广，莱州人。以捧日军卒为行门，授内殿崇班，从环庆蔡挺麾下。李谅祚寇大顺城，广射中之。李信败于荔原，广引兵西入，破十二盘，攻白豹、金汤，皆先登。夜过洛河，夏人来袭，广扬声选强弩列岸侧，实卷甲疾趋，夏人疑不敢渡。尝护中使临边，将及乌鸡川，遽率众循山行。道遇熟羌以险告，广不答，夏人果伏兵于川，计不行而去。告者乃谍也。

夏人围柔远城，广止守，戒士卒即有变毋得轻动。火夜起积薪中，众屯守自若。明日，敌至马平川，大持攻具来。广被甲启他门鼓而出，若将夺其马，敌舍城救马，广复入，益修守备，夜募死士斫其营。夏人数失利，始引退。累迁礼宾使。韩绛奏为本道将。

庆兵据北城叛，广在南城，望其众进退不一，曰："是不举军乱也。"挺身缒城出其后，谕以逆顺，皆投兵听命。出者财三百人，广语余众曰："乱者去矣，汝曹事我久，能听命，不唯得活，仍有功。"得百余人。激厉要束，使反攻城下兵，禽戮皆尽，遂平北城。出追乱者，至石门山与之遇，谕之不肯降；纵兵尾击，敌知不得免，始请命。广曰："不从吾言，今窘而就死，非降也。"悉斩之。迁本路都监。诏入对，神宗奖金汤、石门之功，慰赐甚厚，将使开熙河。辞以不习洮、陇事，乃迁钤辖使，还徙鄜延。攻踏白城，功最，迁皇城使。进讨洮羌，加帝御器械、环庆副都总管。安南用师，诣阙请行。帝曰："南方卑湿。知卿病足，西边方开拓，宜复归。"擢龙神卫四厢都指挥使、英州刺史。边臣或言："往者刘平因救邻道战没，今宜罢援兵。"广曰："此乃制贼长计也。使贼悉力寇一路，而他道不救，虽古名将亦无能为已。平之所以败，非出援罪。"乃止。

再转步军都虞候。韩存宝讨泸蛮乞弟，逗挠不进，诏广代之。广至，阅兵合将，搜人材勇怯，三分之，日夕肄习，间椎牛享犒，士心皆奋。遣使开晓乞弟，仍索所亡卒。乞弟归卒七人，奏书降而身不至。乃决策深入，陈师泸水，率将吏东乡再拜。誓之曰："朝廷以存宝用兵亡状，使我代之，要以必禽渠魁。今孤军远略，久驻贼境，退则为戮，冒死一战，胜负未可知。纵死，犹有赏，愈于退而死也。与汝等戮力而进，可乎？"众皆踊跃。广挟所得渠帅及质子在军，而令以次酋护饷，以是入箐道而无钞略之患。师行有二途，从纳溪抵江门近而险，从宁远抵乐共坝远而平。蛮意官军必出江门，盛兵阻隘；而师趋乐共，蛮不能支，皆遁去。广分兵绕帽溪，掩江门后，破其险，水际皆通行，益前进，每战必捷。次落婆远，乞弟遣叔父阿汝约降求退舍，又约不解甲。广策其有异，除阜为坛，距中军五十步，且设伏。明日，乞弟拥千人出降，匿弩士毡裘，犹豫不前谢恩。广发伏击之，蛮奔溃，斩阿汝及大酋二十八人。乞弟以所乘马授弟阿字，大将王光祖追斩之，军中争其尸，乞弟得从江桥下脱走。得其种落三万，进次归徕州，穷探巢穴，发故酋甫望个恕冢。天寒，士多堕指，而乞弟竟不可得。监军先受密诏，听引兵还，遂班师。

拜卫州防御使、马军都虞候。西兵未解，上疏求面陈方略。及入见，言："韩存宝虽有罪，功亦多，以今日朝廷待诸将，存宝不至死。"广还部，至阌乡，疽发断颈卒，年四十八。

广为人有风义，轻财好施，学通《左氏春秋》。临事持重，长于料敌，以智损益《八陈图》，又撰约束百余条列上，边地颇推行之。其名闻于西夏。秉常母梁氏将内侮，论中国将帅，独畏广，闻其南征，乃举兵。然在泸以敕书招蛮，既降而杀之，此其短也。遄被恶疾死，或以为杀降之报云。

论曰：宋太宗既厌兵，一意安边息民，海内大治。真宗、仁宗深仁厚泽，涵煦生民，然仁文有余，义武不足，盖是时中国之人，不见兵革之日久矣。于是契丹、西夏起为边患，乃不吝缯帛以成和好。神宗抚承平之运，锐焉有为，积财练兵，志在刷耻，故一时材智之士，各得暴其所长，以兴立事功，若熊本、萧注、陶弼、林广实然。本、注起身科第，弼能诗好士，广学通《左氏春秋》。昔孙权劝吕蒙学，文武岂二致哉！本上书以媚时相，广之征蛮，发冢杀降，君子疵之。

关键词：宋史,列传

解释翻译[挑错/完善]

徐禧字德占，洪州分宁人。年青时有志向，博览群书周游各地，以求知古今事变、风俗利弊，不事科举。熙宁初年，王安石颁行新法，徐禧写《治策》二十四篇进献，当时吕惠卿管领修撰经义局，徐禧于是以布衣的身份充当检讨。神宗见到他所上的策论，说：“徐禧说朝廷用经术变士，已收到十之八九的功效，但这些人中，但偷袭他人之语，不求心灵相通占到半，这话是对的。应试任于有用之地。”随即被授任镇安军节度推官、中书户房习学公事。一年之后皇帝召对，询问了很长时间，说：“朕省视过很多人，没有见到有像你这样的。”升任太子中允、馆阁校勘、监察御史里行。

徐禧与御史中丞邓绾、知谏院范百禄共同处理赵世居狱案。有叫李士宁的，挟持方术出入地位贵显的人之间，曾见赵世居的母亲康，以仁宗御制诗赠给她。又答应给世居宝刀，而且说：“非你不能当受这把宝刀。”赵世居与他的党羽都以之为神异，说：“李士宁是二三百岁的人。”解释他所赠的诗，认为它是至宝之祥。等到审讯赵世居时得到此诗，逮捕李士宁，但宰相王安石以前与李士宁友善，范百禄弹劾李士宁以妖妄迷惑赵世居，导致他越出常轨。徐禧上奏：“李士宁赠给康的诗确实是仁宗御制诗，现在狱官认为李士宁谋反，我不敢苟同。”范百禄说：“李士宁有可死的罪状，徐禧故意开脱他以献媚大臣。”朝廷以御史杂知、枢密承旨参加处理，而范百禄因上报不实贬官，提升徐禧为集贤校理、检正礼房。

王安石与吕惠卿感情破裂互相憎恶仇恨，邓绾说吕惠卿过去居父丧时，曾借贷华亭富人五百万的钱买田，诏令徐禧参予审讯。徐禧暗中庇护吕惠卿，邓绾弹劾他，恰逢邓绾贬官，于是狱案也被解除。徐禧出任荆湖北路转运副使。元丰初年，召为知谏院。吕惠卿在..延，打算改变蕃汉兵战守条约，众老将不以为然，皇帝却颇为采纳听取，将要在他路推行他的办法，派徐禧前往经划。徐禧肯定吕惠卿的意见，渭州主帅蔡延庆也不以为然，皇帝就把蔡延庆召回朝廷，加徐禧官直龙图阁，让他前往代替延庆，因母亲去世没能行成。丧期满，召试知制诰兼御史中丞。元丰新官制颁行，解除知制诰之职，专为御史中丞。邓绾镇守长安，徐禧分条陈述邓绾的过错，皇帝知道这是因为吕惠卿的缘故，虽然改邓绾守青州，也把徐禧降职为给事中。

种谔西讨，夺得银、夏、宥三州但不能把守。延州主帅沈括打算在横山全部修筑城墙，俯瞰平夏，筑永乐城，诏令徐禧与内侍李舜举前去视其事，命令沈括总兵以从，李稷负责供应粮饷。徐禧说：“银州虽然据明堂川、无定河交汇之处，但旧城东南已被水所吞没，其西北又为天堑所阻，实在不如永乐的形势险阻。私下认为银、夏、宥三州，在陷没一百年之后，一日兴复，这在边将事功中，确实是俊伟之功，军锋士气，固然已藉此增长百倍；但是若在此置州，则建州之始，烦杂费用不可计量。如果选择要会，建置堡栅，名义上虽然不是州，实际上拥有其地，旧有的疆土边塞，仍在腹心。已经与沈括商议修筑砦堡各六个。大砦周围九百步，小砦五百步；大堡周围二百步，小堡一百步，用工二十三万个。”于是修筑永乐城，十四天而修成。徐禧、沈括、李舜举回到米脂。

第二天，几千西夏骑兵直赴新城，徐禧及时前去视察。有人劝徐禧说“：开始你只是受诏命辅佐筑城，抵御敌人，不是你的职责。”徐禧没有听从，与李舜举、李稷一起前行，沈括独自镇守米脂。先是，种谔从京城返回，极言修筑永乐城不是计谋，徐禧发怒变色，对种谔说“：你独独不怕死吗？敢误成功之事。”种谔说“：筑城必败，败则死，抗拒上级节制也是死；因此而死，总算强过丧失国家军队而沦陷异国。”徐禧估计种谔不可屈服，上奏种谔专横跋扈持不同意见，诏命种谔留守延州。

西夏兵二十万驻扎在泾原北，听说在永乐修筑城墙，就来争夺边地。驰马来报告的有十多人，徐禧等人都不相信，说“：它如果大举而来，这是我立功取得富贵的日子。”徐禧急忙赶到永乐城，大将高永亨说“：城小人少，又没有水，不能驻守。”徐禧认为这是沮丧士气，打算斩杀高永亨，不久把他拘系送入延州监狱。等到达永乐，西夏兵倾国而至，高永亨的兄长高永能请求趁西夏没有列阵前袭击。徐禧说：“你知不知道，王师不鼓不成列。”徐禧亲自持刀率领士兵拒战。西夏人越来越多分成阵式，轮番攻击抵到永乐城下。曲珍在水滨列阵对敌，与西夏军交战不利，将士均面带惧色。曲珍报告徐禧说：“现在众人的斗志已动摇，不能战斗，战必败，请收兵入城。”徐禧说“：你身为大将，怎么遇敌不战，自己先退却呢？”不一会儿西夏骑兵渡水进犯宋兵兵阵。..延先锋军最为骁勇锋锐，都是以一当百，银枪锦袄，光彩耀目，首先接战而败，奔走入城，践踏后阵。西夏人乘胜追击，宋军大溃败，死亡及弃甲而南逃的几乎占据了一半。

曲珍与残兵入城，崖险峻路窄小，骑兵沿崖而上，丧失八千匹马，于是被西夏兵围困。水砦为西夏人所占据，挖井不及泉水，士兵渴死的人过半数。夏人像蚂蚁一样附墙登城，曲珍还带伤拒敌战斗。曲珍估计不能抵挡，又报告徐禧，请求突围而南走；高永能也劝李稷全部捐出金钱布帛，招募敢死勇士力战以突围，都不听从。晚上天下大雨，永乐城陷落，四将逃走免去一死，徐禧、李舜举、李稷死亡，高永能也死在战场上。

开始，沈括上奏西夏兵来逼近永乐城，见官兵严整，所以返归。皇帝说“：沈括料敌疏浅，彼来没有出战，怎肯马上退走呢？一定有大兵在后。”不久果然如此。皇帝听说徐禧等死亡，涕泣悲愤，为之吃不下饭。赠徐禧为金紫光禄大夫、吏部尚书，谥号叫“忠愍”。以其家二十人为官。赠李稷为工部侍郎，以其家十二人为官。

徐禧粗犷有胆略，喜欢谈论兵事，每每说西北可以唾手而取，恨将帅怯懦。吕惠卿极力引荐他，所以得到越级任用。自从灵武之败，秦、晋困急，天下企望停止用兵，但沈括、种谔陈述进取的策略。徐禧向来以边事自任，狂谋轻敌，突然与强大的敌人相遇，以至于全军覆没。从此之后，皇帝才知道边臣不可以信任倚重，深自后悔自责，于是不再用兵，无意于对西讨伐了。儿子徐俯自己有传。

李稷字长卿，邛州人。父亲李绚，龙图阁直学士。李稷因荫补历经管库，代理河北西路转运判官，修筑拓展深、赵、邢三州州城，工役没有失误延搁，但严厉苛刻残忍。察访使者言及此事，都水丞程日方也上诉他超越职权。诏令加以判析。御史周尹又论李稷父亲死了二十年不葬，仅移任河北东路转送判官，不久提举蜀部茶场。刚刚两年，超额缴纳租赋七十六万余缗，提升为盐铁判官。诏令推举彰扬他的功绩以规劝在职的官吏，于是任陕西转运使、制置解盐。秦地百姓在路旁修建房舍的，首创使其交纳“侵街钱”。一路惊扰抱怨，李稷与李察都以苛刻严暴著称。当时谚语说：“宁逢黑杀，莫逢稷察。”

种谔兴起取西夏兴、灵州之议，李稷听说后也上言“：可命边地众将各自出兵骚扰西夏，使之不能耕种，那么西夏国必定困乏，国家困乏则民众离心，取兴、灵州就有把握了。”等到出边境，李稷督责粮饷，百姓苦于辗转运输，多半逃亡，李稷命令骑兵捉拿，砍断他们的脚筋，辗转山谷间，共有几千人，数天后才得以死去。开始，李稷奉圣旨可斩郡守以下，于是从上到下都以严刑峻法相临，即使是小吏督责丁夫，也可以专擅杀戮不须请示。军人粮食终于供应不上。种谔图谋杀李稷，门客吕大钧引义责之，于是再使李稷返回取粮。粮食既已征集，种谔还是宣布说李稷耽误军用物资，致使大功不成，因此被削官两秩，贬为判官。

永乐城已筑成，李稷运载金、银、钞、帛全部充实城中，打算向徐禧夸耀，以为城刚修成而城中物质已充实。积藏金钱已多，所以虽被围困情况越来越危急，但李稷仍护守财物不敢离去，终于遇难。李舜举另外有传。

上一篇：列传·卷九十二

下一篇：列传·卷九十四

全   文：宋史

