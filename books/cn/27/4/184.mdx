---
---
---
title: 刘应龙潘牥洪芹赵景纬冯去非徐霖徐宗仁危昭德陈垲杨文仲谢枋得
---

刘应龙，字汉臣，瑞州高安人。嘉熙二年进士。授零陵主簿，饶州录事参军。有毛隆者，务剽掠杀人，州民被盗，遥呼盗曰："汝毛隆也？"盗亦曰："我毛隆也。"既，讼于官，捕隆置狱，应龙曰："盗诚毛隆，其肯自谓？"因言于州，州不可，乃委它官，隆诬伏抵死，未几盗败，应龙繇是着名。改知崇仁县。淮西失守，江西诸州有残破者，县佐贰闻变先遁，应龙固守不去。

先是，理宗久未有子，以弟福王与芮之子为皇子，丞相吴潜有异论，帝已不乐。大元兵度江，朝野震动，逐丞相丁大全，复起潜为相，帝问潜策安出，潜对曰："当迁幸。"又问卿如何，潜曰："臣当死守于此。"帝泣下曰："卿欲为张邦昌乎？"潜不敢复言。未几北兵退，帝语群臣曰："吴潜几误朕。"遂罢潜相。帝怒潜不已，应龙朝受命，帝夜出象简书疏稿授应龙，使劾潜，应龙谓："潜本有贤誉，独论事失当，临变寡断。祖宗以来，大臣有罪未尝轻肆诛戮。欲望姑从宽典，以全体貌。"帝大怒。乃按劾丁大全，请加窜斥，疏言："内莫急于苏民瘼以固国本，外莫急于讨军实以振国威。"又言时政四事，广发禀以振民饥，通商贩以助民食，劝分富室以助官籴，严等第以核民数，稽检放以苏民穷，严戢盗以除民害。贾似道素忌潜，会京师米贵，应龙为《劝粜歌》宦者取以上闻，帝问知应龙所作，问似道米价高，当亟处之，似道访其由，亦怒应龙。迁司农少卿，寻以右谏议大夫孙附凤言，遂去国。

景定三年，湖南饥，起提举常平。以救荒功，迁直宝章阁、广南东路转运判官。迁秘书监兼国史编修、实录检讨。知隆兴府兼江西转运副使，奏免和籴二十万石。擢权户部侍郎兼侍讲。时似道当国，百官奏对稍切直者辄黜，应龙言："臣观今日之事，可言者多矣。迩日以来，靖恭自守者以论事为忌，指陈稍切者联翩引去，岂两省缴驳过甚，重其疑欤？抑廷臣奏对咈意，速其畏欤？朝廷清明之时，而言者已怀疑畏，臣恐正臣夺气，鲠臣吃舌，宜非盛世所有。"遂迕当路，自侍从、两省以下无不切齿。未几，以集英殿修撰知建宁府，亟辞，中书舍人卢钺希指封还录黄。久之，起为江东转运使，辞。

南海寇作，朝廷患之，乃以显谟阁待制知广州、广东纱略安抚使。寇闻应龙至，遁去。应龙剿逐之，南海大治。特旨屡召，拜户部侍郎仍兼侍读，七上奏辞免。德祐元年，迁兵部尚书、宝章阁直学士、知赣州，兼江西兵马钤辖、青海军节度使，力辞，隐九峰。

子元高亦举进士，知候官县。没，洪天锡叹曰："朝廷失一御史矣。"

潘牥字庭坚，福州闽人。端平二年策进士，牥对曰："陛下承休上帝，皈德匹夫，何异为人子孙，身荷父母劬劳之赐，乃指豪奴悍婢为恩私之地。欲父母无怒，不可得也。"又曰："陛下手足之爱，生荣死哀，反不得视士庶人。此如一门之内，骨肉之间未能亲睦，是以僮仆疾视，邻里生侮。宜厚东海之恩，裂淮南之土，以致人和。"时对者数百人，庭坚语最直。

会殿中侍御史蒋岘劾方大琮、刘克庄、王迈前倡异论，并诬牥姓同逆贼，策语不顺，请皆论以汉法。牥调镇南军节度推官、衢州推官，历浙西提举常平司。迁太学正，旬日，出通判潭州。日食，应诏上封事曰："熙宁初元日食，诏郡县掩骼，着为令。故王一扌不浅土，其为暴骸亦大矣。请以王礼改葬。"又移书丞相游似申言之，似心善其言，方将收用之，而牥卒。

洪芹，尚书右仆射适之曾孙，以大父泽入官，甫更调，登进士第。自南平司法改钦州教授。部使者爱其才，先后并荐之，有旨召审察。丁内外艰。入主省架阁，迁太学博士。轮对，发明絜矩之道。擢国子博士，出通判南剑，入为太常博士，累迁将作少监。属词臣无当上意，慨然思得天下士，丞相程元凤言当今地望无逾洪芹者，进兼翰林，权直秘书少监。

开庆元年，升直学士院，继权礼部侍郎、中书舍人。属兵兴，帝悟柄任非人，自贻国祸，诏书所至，闻者奋激，盖芹所草也。丁大全罢相，出典乡郡。芹迁礼部侍郎，缴奏："大全鬼蜮之资，穿窬之行，暴戾淫黩，引用凶恶，陷害忠良，遏塞言路，浊乱朝纲。乞尽从谏臣所请，追官远窜，以伸国法，以谢天下。"沈炎乘上怒，攻丞相吴潜，芹独缴奏曰："方国本多虞，潜星驰赴阙，理纷镇浮，陈力为多。一旦视为弁髦，得无如《诗》所谓'将安将乐女转弃予'乎？"慷慨敢言，天下义之。

迁礼部侍郎，帝锐意乡用而以论去，退寓永嘉，怡然自适。咸淳初，起知宁国府。卒。有文集。

赵景纬字德父，临安府于潜人。少勤学，弱冠得周惇颐、程颢兄弟诸书读之，恨不及登朱熹之门。熹门人叶味道谓之曰："度正，吾党中第一人。"遂往见，首诲以求放心为本。由是往来味道、正之间，研索益精。入太学，登淳祐元年进士第。授江阴军教授，诸生守其榘度。丁母忧，以禄不逮养，服阕不调。作《读易庵悬霤山》。江东提点刑狱吴势卿辟为干办公事，不就。召为史馆检阅，辞，不许；乞换待次教授，不许；乞岳祠，又不许；乞致仕，不报。有旨特与改合入官，主管崇道观，三辞，不许。景定元年，特授秘书郎，两辞，不许。迁着作郎，辞，不许。以疾丐祠，差主管佑神观兼史馆校勘。史成，两乞外祠，进直秘阁，与在外宫观，辞职名，不许。差主管崇禧观。

台州守王华甫建上蔡书院，礼景纬为堂长，以疾辞。依旧职差知台州，两辞，不许，趣命益严。至郡，以化民成俗为先务，首取陈述古《谕俗文》书示诸邑，且自为之说，使其民更相告谕、讽诵、服行，期无失坠。约束官吏扰民五事。取《孝经庶人章》为四言咏赞其义，使朝夕歌之，至有为之感涕者。举遗逸车若水、林正心于朝。旌孝行，作《训孝文》以励其俗。平重刑，惩哗讦，治豪横。建黄岩县社仓六十有六。浚河道九十里，筑堤路三十里。节浮费，为下户代输秋苗。奏蠲五邑坊河渡钱。

斯年之内，乞归田里者再。进考功郎官，再辞，不许。兼沂靖惠王府教授，辞，不许。是冬，四辞新命，且乞祠，皆不许。乃乞于赤城、桐柏之间采药着书，庶几有补后学，使病废之身不为无用于圣世，不许。御笔兼崇政殿说书，三辞，不许。乃造朝，侍缉熙殿，以《易》进讲，论"圣人体元之妙在惟几，人君得此，则天下有治而无乱，人事有吉而无凶矣"。又曰："惕厉祗惧，乃天心之所存。圣人先处于忧，故能无忧，先处以危，故能无危；若乃先自处于安乐，则忧危乘之矣。"又论监司守令，其说曰："知人之难，自古已然。人才乏使，莫今为甚。或观望而挠于势，或阿私而徇于情，或是非不公而以枉为直，或毁誉失实而以污为廉。遂使举刺不当，不足以服天下之心。与其纠劾于有罪之后，而未必尽得其情；孰若精择于未用之先，而使之各称其职。"

彗出于柳，景纬应诏上封事曰：

今日求所以解天意者，不过悦人心而已。百姓之心即天心也。锢私藏而专天下之同欲，则人不悦。保私人而违天下之公议，则人不悦。闾阎之糟糠不厌，而燕私之供奉自如，则人不悦。百姓之膏血日朘，而符移之星火愈急，则人不悦。不公于己而欲绝天下之私，则人不悦。不澄其源而欲止天下之贪，则人不悦。夫必有是数者，斯足以召怨而致灾。

愿陛下捐内帑以绝壅利之谤；出嫔嫱以节用度之奢。弄权之貂寺素为天下之所共恶者，屏之绝之；毒民之恩泽侯尝为百姓之所愤者，黜之弃之。择忠鲠敢言之士置之台谏，以通关鬲之壅；选慈惠忠信之人使为守宰，以保元气之残。又必稽乾、淳以来，凡利源窠名之在百司庶府者，悉隶其旧，以济经用之急；公田派买不均之敝，听民自陈，随宜通变，以安田里之生。则人心悦、天意解矣。人之常情，惧心每发于灾异初见之时，不能不潜移于谄谀交至之后。万一过听左右宽譬之言，曲为它说以自解，毛举细故以塞责，而恐惧之初心弛，则下拂人心，上违天意，国之安危或未可知。

又曰："损玉食，不若损内帑、却贡奉之为实。避正朝，不若塞幸门、广忠谏之为实。肆大眚固所以广仁恩，又不若择循良、黜贪暴之为实。盖天意方回而未豫，人心乍悦而旋疑，此正阴阳胜复之会，眷命隆替之机也。"兼国史院编修官、实录院检讨官，辞，不许。转对，言："愿明辨义利之限，力破系吝之私，以天自处而绝内外之分，以道制欲而黜耳目之累。毋以闺闼之贱干公议，毋以戚畹之私紊国常。"乞归田里，不许。拜太府少卿，兼职仍旧，再辞，不许。复上疏乞归，不许。

以直敷文阁知嘉兴府，辞，仍乞奉祠，皆不许。咸淳元年至郡，首以护根本、正风俗为先务。三乞辞，不许。拜宗正少卿，御笔兼侍讲，辞，不许。乃还家，三乞祠，御笔趣行，犹乞宽告，不许。至国门，御笔兼权工部侍郎，时暂兼权中书舍人，三辞，不许。以《礼记》进讲，开陈敬恕之义。封还滥恩词头，帝从之。又言："损德害身之大莫过于嗜欲，而窒嗜欲之要莫切于思。居处则思敬，动作则思礼，祭祀则思诚，事亲则思孝。每御一食，则思天下之饥者。每服一衣，则思天下之寒者。嫔嫱在列，必思夏桀以嬖色亡其国。饮燕方欢，必思商纣以沈湎丧其身。念起而思随之，则念必息。欲萌而思制之，则欲必消。志气日以刚健，德性日以充实，岂不盛哉。"

又曰："雷发非时，窃迹今日之事而有疑焉。内批叠降而名器轻，宫阃不严而主威亵，横恩之滥已收而复出，戢贪之诏方严而随弛。宫正什伍之令所以防奇邪，而或纵于乞怜之卑祠。缁黄出入之禁所以严宸居，而间惑于禬禳之小数。以至弹墨未干，而抆拭之旨已下；驳奏未几，而捷出之径已开。命令不疑，则阳纵而不收。主意不坚，则阴闭而不密。陛下可不思致灾之由，而亟求所以正之哉？愿清其天君，以端出治之源；谨其号令，以肃纪纲之本。毋牵于私恩而挠公法，毋迁于迩言而乱旧章，去谗而远色，贱货而贵德，则人心悦而天意得，可以开太平而兆中兴也。"

进权礼部侍郎兼修玉牒，再辞，不许。升兼侍读，辞，不许。进《圣学四箴》：一曰惜日力以致其勤，二曰精体认以充其知，三曰屏嗜好以专其业，四曰谨行事以验其用。五乞归田里，帝勉留之，请益力。特授集英殿修撰、知建宁府，辞，不许，乃还家。召为中书舍人，三辞，不许，请益力。进显文阁待制，依所乞予祠，辞职名，不许，遂差提举玉隆万寿宫。有疾，谢医却药，曰："使我清心以顺天命，毋重恼我怀。"拱手三揖乃卒。诏特赠四官至中奉大夫，谥文安。景纬天性孝友，雅志冲淡，亲没无意仕进，故其立朝之日不久云。

冯去非字可迁，南康都昌人。父椅字仪之，家居授徒，所注《易》、《书》、《诗》、《语》、《孟》、《太极图》，《西铭辑说》，《孝经章句》，《丧礼小学》，《孔子弟子传》，《读史记》及诗文、志录，合二百余卷。

去非，淳祐元年进士。尝干办淮东转运司，治仪真，欧阳脩东园在焉，使者黄涛欲以为佛寺，时已许荐，去非力争不得，宁不受使者荐，谒告而去。宝祐四年，召为宗学谕。丁大全为左谏议大夫，三学诸生叩阍言不可。帝为下诏禁戒，诏立石三学，去非独不肯书名碑之下方。监察御史吴衍、翁应弼劾诸生下狱，去非复调护宗学生之就逮者。未几，大全签书枢密院事、参知政事，蔡抗去国，去非亦以言罢。归舟泊金、焦山，有僧上谒，去非不虞其为大全之人也，周旋甚款。僧乘间致大全意，愿毋遽归，少俟收召，诚得尺书以往，成命即下。去非奋然正色曰："程丞相、蔡参政牵率老夫至此，今归吾庐山，不复仕矣，斯言何为至我！"绝之，不复与言。

徐霖字景说，衢州西安人。年十三，有志圣人之道，取所作文焚之，研精《六经》之奥，控赜先儒心传之要。淳祐四年，试礼部第一。知贡举官入见，理宗曰："第一名得人。"嘉奖再三。登第，授沅州教授。

时宰相史嵩之挟边功要君，植党颛国。霖上疏历言其奸深之状，以为："其先也夺陛下之心，其次夺士大夫之心，而其甚也夺豪杰之心。今日之士大夫，嵩之皆变化其心而收摄之矣。且其变化之术甚深，非章章然号于人使之为小人也。常于善类择其质柔气弱易以夺之者，亲任一二，其或稍有异已，则潜弃而摈远之，以风其余。彼以名节之尊不足以易富贵之愿，义利之辨亦终暗于妻妾宫室之私，则亦从之而已。"疏奏，见者吐舌，为霖危之。未几，嵩之匿父丧求起复，君子并起而攻之，上大感悟。

丞相范钟进所召试馆职二人，上思霖之忠，亲去其一，易霖名。及试，则曰："人主无自强之志，大臣有患失之心，故元良未建，凶奸未窜。"是时，丞相杜范已薨，而钟虽得位，畏奸人覆出为己祸故也。擢秘书省正字，霖辞不获命，遂就职。会日食，霖应诏上封事曰："日，阳类也，天理也，君子也。吾心之天理不能胜乎人欲，朝廷之君子不能胜乎小人。宫闱之私暱未屏，琐闼之奸邪未辨，台臣之讨贼不决，精祲感浃，日为之食。"又数言建立太子。迁校书郎。七年夏，大旱，霖应诏言："谏议大夫不易则不雨，京兆尹不易则不雨。"不报，去国。上遣着作郎姚希得留之，不还。御笔改合入官，乃改宣教郎。霖屡辞，曰："向为身死而不敢欺其君父，今以官高而自眩于平生，失其本心，何以暴其忠志？"又曰："志贵乎洁，忠尚乎精，即有取，则自蹈于垢污矣。"

八年夏，添差通判信州，霖皆力辞，竟未拜，改秩之命故也。寻令守臣勉谕之，特改宣教郎、主管云台观，霖乃拜受。十二年，迁秘书省着作郎，累辞，不许。兼国史编修、实录检讨，上曰："今日所当言者，当备陈之。"霖复以正太子名为言，又奏："万化之本在心，存心之法在敬。"兼权尚左郎官，兼崇政殿说书。乃上疏言："叶大有阴柔奸黠，为群憸冠，不宜久长台谏，乞斥去。"不报。兼权左司。霖知无不言，于是谗嫉者思以中伤，而上亦不悦。乞补外，知抚州。祠先贤，宽租赋，振饥穷，诛悍将，建营砦，几一月而政举化行。以言去，士民遮道，不得行，及暝，始由径以出。

宝祐元年，差知衡州。三年，当之官，遂辞，差知袁州。五年，丁外艰，哀毁号绝，水浆不入口七日。明年开庆元年，差主管崇禧观。景定二年，知汀州。明年，卒。将终，语其长子心亨曰："有生必有死，自古圣贤皆然，吾复何憾。"尚书省请加优异，诏与一子恩泽。度宗赐祭田百亩，以旌直臣。霖间居衢，守游钧筑精舍，聘霖为学者讲道，是日听者三千余人。

徐宗仁字求心，信之永丰人。淳祐十年进士。历官为国子监主簿。开庆元年，伏阙上书曰：

赏罚者，军国之纲纪。赏罚不明，则纲纪不立。今天下如器之欹而未坠于地，存亡之机，固不容发。兵虚将惰，而力匮财殚，环亮四境，类不足恃；而所恃以维持人心、奔走豪杰者，惟陛下赏罚之微权在耳。权在陛下，而陛下不知所以用之，则未坠者安保其终不坠乎？臣为此惧久矣。

陛下当危急之时，出金币赐土田，授节钺，分爵秩，尺寸之功，在所必赏。故当悉心效力，图报万分可也。而自干腹之兵越江逾广以来，凡阅数月，尚未闻有死战阵、死封疆、死城郭者，岂赏罚不足以劝惩之耶？今通国之所谓佚罚者，不过丁大全、袁玠、沈翥、张镇、吴衍、翁应弼、石正则、王立爱、高铸之徒，而首恶则董宋臣也。是以廷绅抗疏，学校叩阍，至有欲借尚方剑为陛下除恶。而陛下乃释而不问，岂真欲爱护此数人而重咈千万人之心？天下之事势急矣，朝廷之纪纲坏矣。若误国之罪不诛，则用兵之士不勇。今东南一隅天下，已半坏于此数人之手，而罚不损其豪毛。彼方拥厚赀，挟声色，高卧华屋，而使陛下与二三大臣焦心劳思，可乎？三军之在行者，岂不愤然不平曰："稔祸者谁欤，而使我捐躯兵革之间？"百姓之罹难者，岂不群然胥怨曰："召乱者谁欤，而使我流血锋镝之下？"陛下亦尝一念及此乎？

又极论边事，谓惠亵而威不振。论董宋臣盘固日久，蒙蔽日久。又请"使有言责者皆得以尽其言，则国论伸而国威振，臣虽屏处山林，亦有生气"。迁国子监丞、秘书省着作佐郎，主管崇禧观。迁考功郎官兼崇政殿说书，进读《敬天图》。迁太府少卿兼侍讲、兼侍立修注官，迁太常少卿兼国史编修、实录检讨。知宁国府。监察御史郭阊论罢。

德祐元年，起授吏部侍郎兼中书门下检正诸房公事，兼提领丰储仓所，兼同修国史、实录院同修撰，侍左待郎。乞假督府名称往本州同守臣防拓，不允。权礼部尚书兼益王府赞读。卫益王走海上，厓山兵败，死焉。

危昭德，邵武人。宝祐元年进士。历官为史馆检阅校勘、武学谕、宗正寺簿兼崇政殿说书，迁秘书郎。疏言："国之命在民，民之命在士大夫。士大夫不廉，朘民膏血，为己甘腴，民不堪命矣。"又言："愿陛下与二三大臣察利害之实，究安危之本，明诏郡国，申严号令，俾急其所急，凡荒政之当举者，不可一日而置念；缓其可缓，凡苛赋之肆扰者，易为此时之宽征。固结人心，乃所以延天命也。"又言："愿陛下举考课之事，内以责诸弹纠之职，外以责诸监司、郡守之计。贪浊昏庸，固在必惩。廉能正直，尤当示劝。察之精则黜陟之咸服，行之力则观听之具孚，而课吏之实得矣。"

进兼侍讲。又言："民者，邦之命脉，欲寿国脉，必厚民生，欲厚民生，必宽民力。"且条上厉民四敝。又言："愿陛下为万世根本之虑，为一时仓卒之防，必求安节之亨，毋招不节之咎，节之又节，则宫闱之费差省，帑藏之积自充，上用足而下不匮矣。"又乞"察欣瘁休戚之故，酌利害损益之宜，孰为当因，孰为当革，孰为可罢，孰为可行，则折衷泉货而远近便，开通关梁而商贾行。下修身奉法之诏，而吏得自新；出输仓助贷之令，而民免贵籴；窒墨敕之门，而无官府黜陟之异；止输台之议，而无疆界彼此之分，则气脉苏醒、意向翕合矣"。

迁起居舍人兼国史编修、实录检讨，寻迁殿中侍御史、侍御史。谏作宗阳宫。权工部侍郎兼同修国史实录院，乞致仕，特转一官。昭德在经筵，以《易》、《春秋》、《大学衍义》进讲，反覆规正者甚多。所着《春山文集》。

子彻孙，咸淳元年进士。

陈垲字子爽，嘉兴人。历京湖制置使司主管机宜文字，差知德安府，加直宝谟阁、江西提点刑狱，改直敷文阁、提举千秋鸿禧观，转司农寺丞、主管崇道观、知安庆府。召赴阙，加直显谟阁、湖南提点刑狱。再召为右司郎官，加直宝文阁知隆兴府、江西安抚使，改知江州，主管江西安抚司事。召为右司郎官，进直龙图阁、浙西提点刑狱，迁司农少卿，以秘阁修撰知庆元府兼沿海制置副使，迁大理卿，进右文殿修撰、知平江府兼淮、浙发运使。

户部侍郎赵必愿举垲最，诏特转一官，迁太府卿、司农卿，权工部侍郎兼同详定敕令官，兼中书门下省检正诸房公事。入奏，言："愿陛下转移世道之枢机，砥砺士大夫之廉耻，使知名义为重，利禄为轻。久去国以恬退闻者召之，久立朝以更迭请者从之，甘言容悦者必斥，真情丐闲者勿留。如此，则君臣上下皆以真实相与，四维既张，士大夫难进易退之风，当见于圣世，人才幸甚！"又言："请以从官仿古昔人从出藩之意，其从臣为诸路宪漕，则以提点刑狱使、转运使系衔，假之'使'名，示与庶官别，仍乞除授自臣始。"自是屡言于帝前，不许。以言罢。

未几，进集英殿修撰、知婺州，改知太平州兼江东转运副使。请蠲放诸郡灾伤。加户部侍郎、淮东总领，寻提领江、淮茶盐所兼知太平州。发公帑代三县输折丝帛钱五十万九千三百六十余贯。又作浮淮书堂以处两淮之民而教之。进显谟阁待制、知广州，权兵部尚书，又进宝章阁直学士、知婺州，迁权户部尚书，寻为真，时暂兼吏部尚书，以宝文阁学士知潭州兼湖南安抚使。召赴阙，以旧职提举太平兴国宫，加龙图阁学士，依旧宫观。久之，加端明殿学士。咸淳四年，卒，谥清毅。

垲屡历麾节，军民爱戴，幕客盛多，而垲又乐荐士。所着《可斋瓿稿》二十卷。

杨文仲字时发，眉州彭山人。七岁而孤。母胡，年二十有八，守节自誓，教养诸子。文仲既冠，以《春秋》贡，其母喜曰："汝家至汝，三世以是经收效矣。"

淳祐七年，文仲以胄试第一入太学。九年，又以公试第一升内舍。时言路颇壅，因季冬雷震，首帅同舍叩阍极言时事，有曰："天本不怒，人激之使怒。人本无言，雷激之使言。"一时争传诵之。升上舍，为西廊学录。丞相谢方叔尝问文仲曰："今日何事最急？"对曰："国本未建，莫大于此。上意未喻，当以死请可也。"宝祐元年，登进士第。丁母忧，释服，属从叔父栋守婺州罢归，寓余杭，文仲往问伊、洛之学。

调复州学教授。转运使印应飞辟入幕。明嫠妇冤狱，应飞悉从文仲议，且荐之。荆湖宣抚使赵葵署文仲佐分司幕。姚希得、江万里合荐文仲学为有用。辟四川宣抚司准备差遣，添差沿海制置司干办公事。召为户部架阁，迁太学正，升博士。时栋为祭酒，讲学益诣精邃。迁国子博士。丐外，添差通判台州。故事，守贰尚华侈，正月望，取灯民间，吏以白，文仲曰："为吾然一灯足矣。"劭农东郊，守因欲泛湖，文仲即先驰归。添差通判扬州。牙契旧额岁为钱四万缗，累政增至十六万，开告讦以求羡。文仲曰："希赏以扰民，吾不为也。"卒增十八界一而已。制置使李庭芝檄主管机宜文字。时有沙田，使者欲举行之，文仲力争，以为："事不可妄兴，盖与民之惠有限，不扰之惠无穷。江北风寒之地，民力竭矣，为利几何，安忍重扰吾民乎！"事遂不行。

召为宗学博士。郊祀，摄圜坛子阶监察御史。近辅兵变水患，轮对，言："皇天眷命，垂四百年，天命久熟之余，国脉癃老之候，此岂非一大喜惧之交乎？愿陛下一初清明，自作主宰。"又曰："春多沈阴，岂但麦秋之忧。于时为《》，尤轸苋陆之虑。天目则洪水发焉，苏、湖则弄兵兴焉。峨冠于于，而每见大夫之乏使；佩印累累，而常虑贪渎之无厌。将习黄金横带之娱，兵疲赤籍挂虚之穴。蚩蚩编氓，得以轻统府；琐琐警遽，辄以忧朝廷。设不幸事有大于此者，国何赖焉？"帝竦听，顾问甚至。迁太常丞，寻兼权仓部郎官，兼崇政殿说书，迁将作少监，又迁将作监。

文仲在讲筵，每以积成感动，尝进读《春秋》，帝问五霸何以为三王罪人，文仲奏云："齐桓公当王霸升降之会，而不能为向上事业，独能开世变厉阶。臣考诸《春秋》，桓公初年多书'人'，越二十年，伐楚定世子之功既成，然后书'侯'之辞迭见，此所以为尊王抑伯之大法。然王岂徒尊哉？盖欲周王子孙率修文、武、成、康之法度，以扶持文、武、成、康之德泽，则王迹不熄，西周之美可寻，如此方副《春秋》尊王之意。"帝曰："先帝圣训有曰：'丝竹之乱耳，红紫之眩目，良心善性，皆本有之。'又曰：'得圣贤心学之指要，本领端正，家传世守，以是而君国子民，以是而祈天永命，以是而贻谋燕翼。'大哉先训，朕朝夕服膺。"时帝以疾连不视朝，文仲奏："声色之事，若识得破，元无可好。"帝敛容端拱久之。

盛夏，建宗阳宫，坏徙民居，畿甸骚然。文仲疏谏："移闾阎之聚，为香火之庭，不得为善计矣。陛下绍祖宗之位，岂以黄、老之居为轻重哉。"翼日面奏，益恳至，丞相贾似道怒曰："杨文仲多言！"绍卿监以上荐人才，文仲荐陈存、吕折、钟季玉等十有八人，名士二人，金华王柏、天台车若水也。兼国子司业，兼侍立修注官。又以救太学教谕彭成大迕似道，主管崇禧观，出知衡州。运饷有法而民不扰，以所当得米八千石立思济仓。召为秘书少监，寻兼崇政殿说书。以疾乞致仕，不许。兼国史院编修官、实录院检讨官，迁太常少卿兼国子司业，迁起居舍人。

瀛国公即位，授权工部侍郎兼权侍右郎官，寻兼给事中。有事明堂，议以上公摄行，文仲议曰："今祗见天地之始，虽在幼冲，比即丧次，已胜拜跪，执礼无违，所当亲飨。"时丞相王爚、陈宜中不协，文仲上疏言："事危且急矣。祖宗所深赖，亿兆所寄命，在乎二相，苟以不协之故，今日不战，明日不征，时不再来，后悔何及！"寻兼国子祭酒。请谥金华何基及柏。时大元兵度江，畿甸震动，朝士多弃去者，侍从班惟文仲一人，诏旌在列不去者二阶。文仲疾益甚，丐祠，以集英殿修撰知漳州，三上章乞致仕，改知泉州。因将家逾岭南待次，卒，而宋亡矣。有《见山文集》焉。

谢枋得，字君直，信州弋阳人也。为人豪爽。每观书，五行俱下，一览终身不忘。性好直言，一与人论古今治乱国家事，必掀髯抵几，跳跃自奋，以忠义自任。徐霖称其"如惊鹤摩霄，不事笼絷。"

宝祐中，举进士，对策极攻丞相董槐与宦官董宋臣，意擢高第矣，及奏名，中乙科。除抚州司户参军，即弃去。明年复出，试教官，中兼经科，除教授建宁府。未上，吴潜宣抚江东、西，辟差干办公事。团结民兵，以扞饶、信、抚，科降钱米以给之。枋得说邓、传二社诸大家，得民兵万余人，守信州，暨兵退，朝廷核诸军费，几至不免。

五年，彗星出东方，枋得考试建康，擿似道政事为问目，言："兵必至，国必亡。"漕使陆景思衔之，上其稿于似道，坐居乡不法，起兵时冒破科降钱，且讪谤，追两官，谪居兴国军。咸淳三年，赦，放归。德祐元年，吕文焕导大元兵东下鄂、黄、蕲、安庆、九江，凡其亲友部曲皆诱下之，遂屯建康。枋得与吕师夔善，乃应诏上书，以一族保师夔可信，乞分沿江诸屯兵，以之为镇抚使，使之行成，且愿身至江州见文焕与议。从之，使以沿江察访使行，会文焕北归，不及而反。

以江东提刑、江西招谕使知信州。明年正月，师夔与武万户分定江东地，枋得以兵逆之，使前锋呼曰："谢提刑来。"吕军驰至，射之，矢及马前。枋得走入安仁，调淮士张孝忠逆战团湖坪，矢尽，孝忠挥双刀击杀百余人。前军稍却，后军绕出孝忠后，众惊溃，孝忠中流矢死。马奔归，枋得坐敌楼见之，曰："马归，孝忠败矣。"遂奔信州。师夔下安仁，进攻信州，不守。枋得乃变姓名，入建宁唐石山，转茶坂，寓逆旅中，日麻衣蹑履，东乡而哭，人不识之，以为被病也。已而去，卖卜建阳市中，有来卜者，惟取米屡而已，委以钱，率谢不取。其后人稍稍识之，多延至其家，使为弟子论学。天下既定，遂居闽中。

至元二十三年，集贤学士程文海荐宋臣二十二人，以枋得为首，辞不起。又明年，行省丞相忙兀台将旨诏之，执手相勉劳。枋得曰："上有尧、舜，下有巢、由，枋得名姓不祥，不敢赴诏。"丞相义之，不强也。二十五年，福建行省参政管如德将旨如江南求人材，尚书留梦炎以枋得荐，枋得遗书梦炎曰："江南无人材，求一瑕吕饴甥、程婴、杵臼厮养卒，不可得也。纣之亡也，以八百国之精兵，而不敢抗二子之正论，武王、太公凛凛无所容，急以兴灭继绝谢天下。殷之后遂与周并立。使三监、淮夷不叛，武庚必不死，殷命必不黜。夫女真之待二帝亦惨矣。而我宋今年遣使祈请，明年遣使问安。王伦一市井无赖、狎邪小人，谓梓宫可还，太后可归。终则二事皆符其言。今一王伦且无之，则江南无人材可见也。今吾年六十余矣，所欠一死耳，岂复有它志哉！"终不行。郭少师从瀛国公入朝，既而南归，与枋得道时事，曰："大元本无意江南，屡遣使使顿兵，令毋深入，待还岁币即议和，无枉害生灵也。张宴然上书乞敛兵从和，上即可之。兵交二年，无一介行李之事，乃挈数百年宗社而降。"因相与痛哭。

福建行省参政魏天祐见时方以求材为急，欲荐枋得为功，使其友赵孟〈辶卸〉来言，枋得骂曰："天祐仕闽，无毫发推广德意，反起银冶病民，顾以我辈饰好邪？"及见天祐，又傲岸不为礼，与之言，坐而不对。天祐怒，强之而北。枋得即日食菜果。

二十六年四月，至京师，问谢太后欑所及瀛国所在，再拜恸哭。已而病，迁悯忠寺，见壁间《曹娥碑》，泣曰："小女子犹尔，吾岂不汝若哉！"留梦炎使医持药杂米饮进之，枋得怒曰："吾欲死，汝乃欲生我邪？"弃之于地，终不食而死。伯父徽明以特奏恩为当阳尉，摄县事，时天基节上寿，大元兵奄至，徽明出兵战死，二子趋进抱父尸，亦死。

论曰：刘应龙不附贾似道，冯去非不附丁大全，潘牥论皇子竑事，坎壈以终。洪芹讼吴潜，伟哉。赵景纬。醇儒也，而无躁竞之心。徐霖进则直言于朝，退则讲道于里。徐宗仁国亡与亡，异乎怀二心以事其君者也。危昭德经筵进对之言，悉载诸故史。陈垲能以意气感人，杨文仲当抢攘之时，犹能荐士，谢枋得嵚崎以全臣节，皆宋末之卓然者也。

关键词：宋史,列传

解释翻译[挑错/完善]

谢枋得，字君直，信州弋阳县人。为人豪爽。每次看书，五行一齐看下来，过目一看，终身不忘。性格好说直话，一与别人论述古今治乱的国家大事，一定是掀起胡子，抵着几案，跳跃自奋，显得很激动的样子。以“忠义”作为己任。徐霖称他为“：如受惊的白鹤伴云霄而飞，不可能用笼子来束缚他。”

宝祐年间，中举为进士，谢枋得对策时严厉地攻击丞相董槐与宦官董宋臣，本意希望擢升中进士甲科，到公布考生名单，考中乙科。任命担任抚州司户参军，随即弃职而去。第二年又出来任职，试任教官，中兼经科，担任建宁府教授。未上，吴潜宣抚江南东、西两路，命他担任干办公事。团结民兵，以保护饶州、信州、抚州，用科降钱米以作为地方民兵的食粮。谢枋得说服邓、傅二姓所属二社各大家，得到民兵一万多人，驻守信州，到兵退后，朝廷核实各项军费，差一点没有免除科降钱。

宝祐五年(1257)，彗星出现于东方，谢枋得在建府主持考试，以指责贾似道的政事为试卷题目，说：“兵一定至，国家一定亡。”漕使陆景思抓住了这件事，送上这种文稿给贾似道，贾似道则以谢枋得居乡不守法纪、起兵时冒领使用科降钱，又诽谤他，追夺两官，贬谪到兴国军居住。咸淳三年(1267)，赦免，允准回居乡里。德..元年(1275)，吕文焕引导大元兵沿长江东下攻占鄂州、黄州、蕲州、安庆、九江，凡是他的亲友、部下都被诱降而献出城邑，于是屯驻建康。谢枋得与吕师夔友善，于是应诏上书，以一族人举保吕师夔可以信任，希望分给沿长江诸屯兵让他统帅，以他为镇抚使，使之行程成功，又愿亲自到江州会见吕文焕与他议论。朝廷同意了，令他沿长江以察访使的职务成行，正当吕文焕北归而去，没有见到他就返回了。

谢枋得以江东提刑、江西招谕使的身份担任信州知州。第二年正月，吕师夔与武万户分别平定江东一带，谢枋得以兵挡之，派前锋呼喊说：“谢提刑来了。”吕师夔的军队驰到军前，用箭射谢枋得，箭头一直射到马前，谢枋得逃入安仁，调淮士张孝忠迎战团湖坪，箭射完了，张孝忠挥动双刀杀死了一百多人。

前军稍有退却，后军从张孝忠尾后绕出，众兵惊惧溃败，张孝忠中流矢而死。他的马奔跑而回，谢枋得坐在城墙敌楼上看见了马，说：“马回来了，张孝忠败了。”于是奔回信州。吕师夔攻下安仁，进攻信州，信州没守住。谢枋得于是改变姓名，到建宁唐石山，转走茶坂，寓居于回流的旅客中，白天穿着麻衣、麻鞋，向东而哭，没有人认识他，以为他患病了，不久就离开了。他在建阳街市上靠为人占卜为生，有来占卜的人，只拿来米、鞋就可以了。用钱酬送给他，他只谢谢而不要。后来，有人慢慢认出了他，多延请他到家里，请他教弟子读书、论学。国家安定以后，他居住在闽中地区。

至元二十三年(1286)，集贤殿学士程文海向元朝举荐南宋旧臣二十二人，以谢枋得为首，他推辞不愿就职。第二年，行省丞相忙兀台拿圣旨召他，并拉住他的手勉励他。谢枋得说：“上有唐尧、虞舜，下有巢父、许由，谢枋得名姓不吉祥，不敢赴任接受诏命。”丞相因他仁义，不强求于他。至元二十五年(1288)，福建行省参政管如德带着圣旨到江南寻求人才，尚书留梦炎推荐谢枋得，谢枋得写信给留梦炎说：“江南没有人材，即使是求一个瑕吕饴甥、程婴、杵臼厮养的役卒，也不可能得到。商纣之亡，以八百国的精兵，而不能与周文王的二个儿子周武王、周公的正论相抗衡。周武王、姜太公凛凛威风，无所能容，急于以兴灭国、继绝世来答谢天下，殷商之后于是与周代并立。使三监、淮夷不叛乱，武庚一定不会死，殷命一定不会废黜。金国对待宋徽宗、钦宗二帝也够悲惨了。而我宋朝今年遣使祈求请和，明年遣使问安。王伦一市井无赖、狎邪刁钻小人，称北宋二帝死后的梓宫可放还，太后可回归。最后这两件事都与他说的话相符合。现在连一个王伦都没有了，那么，江南就没有人材可找到了。现在我的年龄已六十多岁了，所欠的就是一死了，难道还有其他的志向吗？”最后还是未从诏受任。郭少师跟随瀛国公入朝，而后不久南归，与谢枋得论道时事，说：“大元本来无意统一江南，多次派遣使者停止兵事，命令不要深入，等待归还岁币即双方议和，不要枉害生灵百姓。张宴然上书请求敛兵从和，皇上即答应同意。交兵相战二年，却无一介使者往返勾通，于是以建立了数百年的宗社国家而投降。”因此，相互伤心痛哭。

福建行省参政魏天佑见当时多以求人材为急务，想举荐谢枋得以邀功，派他的朋友赵孟..来做说客，谢枋得骂道：“魏天佑担任闽地官职，没有一丁点推广仁义道德的意思，相反，还兴起冶银来残害百姓，相反却来抬举我，这不是想以我辈来为他做好的装饰吗？”到见了魏天佑时，又傲慢而不以礼相待，魏天佑同他说话，他坐下后又不回答他。魏天佑因此发怒，强行要他北去，谢枋得即每天仅食蔬菜、水果。

至元二十六年(1289)四月，到京师后，谢枋得寻问谢太后的停葬之处及宋恭帝所在的地方的地址，再次朝拜，恸哭不已。不久患病，迁居悯忠寺，见壁间曹娥碑，哭着说：“小女子尚且如此，我难道不如她吗？”留梦炎派医生拿来药杂拌入米饭中让他饮食，谢枋得发怒说：“我想死，你还想要我活吗？”把药饭抛洒在地上，最终不食而死。他的伯父谢徽明曾因特奏恩担任当阳县尉，摄行管理县事，时值天基节上寿，大元兵忽然而至，谢徽明率兵出战而死，两个儿子急忙去抱他们父亲的尸体，也死了。

上一篇：列传·卷一百八十三

下一篇：列传·卷一百八十五

全   文：宋史

