---
---
---
title: 寿王白岳八十
---







按：寿王白岳八十，辑自钞稿本四书遇夹页。

雉峦曾不住顽仙，都是文人抱慧业。紫阳溪水翰墨香，晚年得证长生诀。方晓还丹在典 坟，白岳先生恣饕餮。先生持世八十年，自识之无至耄耋。日夜钻研故纸堆，笔冢书仓为窟穴。座前足迹砌皆穿，檐际微明捧卷接。含毫呵冻啮冰霜，挥汗钞书沐日月。广搜直欲逐痴龙，博采有时类魏蝶。廉书千卷积如山，侪辈见之皆吐舌。览书无不洞筋骸，牛背眼光如缺列。生金顽铁入陶冶，一到红炉同点雪。更能端确似温公，字字楷书敢亵越？立言不朽自千秋，金箓丹书藏柳箧。第恐人言行秘书，后车将到磻溪碣。