---
---
---
title: 季夏十八日为山民弟夫人五十寿辰
---



有序





余每至弟家，必饷予以精馔，皆弟夫人手自治，且曰：“见吾伯一餐，犹见吾舅也。”予感佩其言，作诗寿之。

老子年来见识异，但有孝悌称祥瑞。一事言之惭愧生，福薄难消常忏悔。山民弟妇陈夫人，才德既全兼智慧。予弟见予筋力衰，以父事兄无有二。自予到门一室忙，夫人自往主中馈。烹饪调和事事精，必丰必洁必甘脆。伺予颜色听予言，见予大嚼喜百倍。进食不为哀王孙，怜惜之中有敬畏。受此宠礼讵敢当？不钦其惠钦其意。只此一念已千秋，未有神仙不孝悌。愿尔子孙个个贤，个个子孙如吾弟。

【评】

诗至此才见意浓力厚。作者受者都不是世俗中人。