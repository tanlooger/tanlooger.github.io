---
---
---
title: 闻余若水先生苦节志愧
---







石火电光见即灭，义士忠臣多趁热。岁月淹缠若个长，其间变幻不可说。忆昔天翻地覆初，祁 刘赫赫成忠烈。今乃与之相比伦，苦节尤难如死节。死节捐生在霎时，苦守迂回经百折。气候既过颜色蔫，死灰冷落焉能爇。昔日夷 齐尽出山，鹖旦求明今反舌。鼠尾金钱渐不羞，知交个个皆椎结。惟吾若水 余先生，十四年来心似铁。城市不入自灌园，亲朋不见真孤孑。犹用汉腊学陈咸，傲彼柴桑无媵妾。儿曹见猎无喜心，屈以子衿终不屑。吾身既隐焉用文，一字落纸如猿咽。愧余穷愁尚著书，醯酱瓿中叫蠓蠛。日日佯狂走市中，犹向酒家徒啜。称道先生颇赪颜，如此泰山比丘垤。大巫一出小巫走，晤对高风心自折。廉顽敦薄尚有人，何日门前勤立雪。