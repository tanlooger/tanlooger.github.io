---
---
---
title: 射虎行为周允恒四十寿
---



允恒去年江墅射殪一虎





迩来猛虎意轻突，不在山村在水窟。彳亍咆哮惊一村，父老奔驰势仓卒。开篷兀坐一书生，攘臂当先气吷。书生文弱宽博衣，旁人戒手口讷讷。书生自有百石弓，长箭轻撚风雨速。李广射石如射泥，等闲一矢当胸没。一声吼地沙石飞，大木当之成榾柮。虎倒安然自槖弓，土人欢喜手加额。来道明朝欲报官，剥却虎皮分虎肉。书生义不受上赏，但取两节虎胫骨。归来煮酒学长生，瓮底丹砂香气扑。

【评】

入寿可谓弓燥手柔。