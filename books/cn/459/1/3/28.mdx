---
---
---
title: 偶题竹林七贤图
---







七人不必通声气，一日竹林偶相聚。此时痼癖在烟霞，诗酒才舒岩壑志。任诞何曾论是非，沉湎不复知势利。不以荷锸拒鸣珂，不以持筹驱犊鼻。相看各不着形骸，啸歌谐谑皆天趣。及见延年五君咏，反于此中辨富贵。生平不喜见要人，乃以山 王竟删去。庄生作意轻死生，反以死生为大事。延年蓄意轻富贵，转以富贵动吾意。孰若浮云过太虚，缊袍狐貉无有异。