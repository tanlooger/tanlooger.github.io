---
---
---
title: 寿祁止祥八十
---







善画从来多大年，龙眠 徵仲 黄子久。笔端自有内烟云，供养谪仙寿冈阜。伯虎胸藏万卷书，胜彼画师富二酉。乡荐东坡名第三，错疑曾巩避榜首。大家手笔会元才，冯子 具区 许钟斗。后因献策忌，名落孙山都不偶。小草一出救苍生，扶风绛帐吏部酒。半陈声伎半传经，顾曲周郎世罕有。铜驼荆棘赋归来，野服黄冠山泽叟。羡君多艺更多才，蹴鞠擅长棋国手。书是鲁公画仲圭，曲胜王关词胜柳。利刀切玉如切泥，黄琢图书同敝帚。有时法器动金铙，钹山鼓海阇黎走。有时鬼戏召梨园，唐 敬新磨 明 阿丑。拈来事事尽千秋，名世岂徒三不朽？君还住世五百年，菊水杞根大如狗。桃花作饭莲合丹，柯园福地痴龙守。犹有东方老岁星，碧眼于思为君友。

【评】

如止祥乃足当此无愧色，遂使作者弥见矞皇。