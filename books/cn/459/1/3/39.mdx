---
---
---
title: 杜功王八十寿
---







世上通才难测识，偏是将军好纸笔。左手能开百石弓，右手能作樊川集。绰约两株彭泽柳，蓓蕾几树龙阳橘。中有高人发浩歌，横槊赋诗曹孟德。郁金美酒浸沉香，玉带乳泉煮白石。赫蹄四出走青衣，十日平原能醉客。黄金散尽但著书，岁寒不变惟松柏。作诗愈老愈能工，少陵遭乱更遭厄。羡君丹就青莲花，只今八十如四十。廉颇善饭恒不饥，朝饭其羊为服食。功老善饭，日食羊肉一斤。洛社曾闻文潞公，当代耆英推第一。