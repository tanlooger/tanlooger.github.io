---
---
---
title: 为袁箨庵题旌停笔哭之
---







天生麟凤不易得，世上才人亦间出。余见鹿城 袁箨庵，舌吐三日不能含。西楼一剧传天下，四十年来无作者。前有西厢后还魂，颉颃其间称弟昆。艳丽场中踞一席，摩诘前生谬词客。更喜骑鹤解腰缠，何曾一箸费万钱？炉鞲狰狞役群鬼，燕公横财铸千篚。四方馈送集如云，依旧囊空无半文。及召荆州为太守，除却弦歌无一有。轻视督邮如儿曹，五斗何为肯折腰。吾绂不在吾舌在，载笔邀游无挂碍。为爱青山过若耶，汲取名泉试雪芽。一片猪肝累安邑，编成合浦为绝笔。文人慧业得生天，成佛应教灵运前。后来曲误谁能识？惟对春风吊柳七。旅榇迟迟不肯行，岂向远方盼巨卿？欲慰孝子呱呱泣，已享盛名八十一。