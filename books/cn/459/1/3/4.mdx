---
---
---
title: 寓山士女游春曲
---



寓山士女游春曲¹





春郊漆漆天未曙，游人都向寓山去。大舠小舠来不已，仓卒莫辨村与市。阿房沟中脂粉腻，洛阳纸贵芙蓉髻。两两三三陌上行，花光如颊波如绫。一勾淡淡湘裙底，落花一瓣堕秋水。依稀蹴五能致一，不看园亭看衣。少年轻薄故往来，腮红颊涩头不抬。不当笑笑无语语，自知断续无次序。推整钗钿呼伴住，故将纨扇招童孺。松间石上时留憩，魏收蝴蝶花须缀。偷折花枝藏袖里，左顾右顾防园子。箫鼓催人步汲汲，欲去不去河头立。傍观为之耳目专，眼中之人溷万千。入耳但闻声啧啧，喃喃道是蓬莱宅。内有瞽者行躄躠，亦来摸索称奇绝。可惜游人空转睛，好丑不辨同其盲。主人多少苦心处，口中道好眼不觑。譬如园中长万卉，蜂蝶骚然逐其气。余尝侧席有所思，试与游人共道之。曾见洛阳名园记，天下于此占乱治。太平盛世千邸余，兵马蹂踏为丘墟²。今见名园走士女，沓来连至多如许。倩妆灼灼春初花，笙歌嘈杂数部蛙。因见处处烽烟急³，兵革不到有几邑？幸生吾乡岩壑间，况值春明个个闲。报答尧天止一嬉，今年谷贱如沙泥。我语游人识不识，如此太平岂易得。谁使四方同此地，园中主人得无意。

【校】

¹游春曲 寓山志作“春游曲”。

²蹂踏 寓山志作“蹂蹴”。

³因见 寓山志作“因思”。

【评】

大文字。

前段描写有画，后段进乎诗矣。

“内有瞽者”四句：借瞽者骂尽一切皮相。

“主人多少”四句：忽然透出心事，惟杜少陵有此。

“内有瞽者”四句：如东坡海外文字，时杂滑稽，正是其酝藉处。（寓山志 寓山游吟胡恒评）

艳情诗出以大手，山谷所谓“学问文章之气，郁郁芊芊，见于笔墨间”，越中博雅不得不推宗子。（胡恒评）