---
---
---
title: 兖州鲁府松棚歌
---







灵光殿前五丈阔，马鬣一松同叱拨。满殿铺来不见天，怒枝纵横如攫夺。北地无松松似藤，躨跜蹒跚成龙形。蓊郁离披天限地，犹然屈尔使为棚。檐前毵毵松毛积，树头绿雪深三尺。恐尔佻傝学梅梁，夜半腾骧愁破壁。虬枝倾堕藉人扶，朱柱支撑百尺蜈。泰山或是其苗裔，殿上犹称五大夫。

【评】

苍古。