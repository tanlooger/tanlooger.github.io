---
---
---
title: 祁奕远鲜云小伶歌
---







世间何事堪扼腕？好月一轮茶一碗。更有清讴妙入神，三事虽佳难落款。鲜云小傒真奇异，日日不同是其戏。揣摩已到骨节灵，场中解得主人意。主人鉴赏无一错，小傒唤来将手摸。无劳甄别费多词，小者必佳大者恶。昔日余曾教小伶，有其工致无其精。老腔既改白字换，谁能练熟更还生？出口字字能丢下，不配笙箫配弦索。曲中穿度甚轻微，细心静气方领略。伯骈串戏噪江南，技艺精时惯作憨。铜雀妙音今学得，这回真好杀罗三。

【评】

终此道可谓精义入神，天壤间有张郎，不许周郎擅名千古。