---
---
---
title: 快读徐野公香草吟兼贺其公郎入泮
---







昔闻琳檄愈头风，又说杜诗能断疟。文人走笔胜良医，扁鹊应收为妙药。近见野公香草吟，力可驱山秦始铎。似昔神农命药名，预为野公供戏谑。百草只应若虞候，任意呼之无不诺。山奔海立神鬼输，天巧茁兮人工错。驱使安置甚安闲，并不生吞与活剥。桃源路绝忽焉通，蜀斧开天浑沌凿。笔歌墨舞解人颐，如我穷愁亦笑噱。总之徐氏多异才，接武青藤有家学。且闻令子入芹宫，人龙蚤已露头角。廷献应舒药石言，子述方知有父作。