---
---
---
title: 寿陆癯庵八十
---







记余是年刚十七，遂与素心共晨夕。结发之友只三人，陆子 癯庵 周戬伯。交友那能花甲周？癸丑至今六十一。戬伯九十少三年，癯庵今年跻八帙。余老蓬松鬓若丝，癯庵须发光如漆。使酒骂座气尚豪，鹤瘦松癯饶筋力。书法直能追古人，张芝学字池水黑。蝇头细楷斗大书，兰渚开花庵飞笔¹。衕可躲婆题扇桥，咫尺梅园近采蕺。声价今将继右军，驰名岂止谑庵匹？白眼科头看世人，炎凉不到陶彭泽。石虎轻他似海鸥，轩冕盈街同蚁虱。更能正字辨丝毫，考订六书古苍颉。方晓当年识字差，人人俱是江心贼。充君精力及眼光，使人不敢言一百。河上老人不合丹，从来不服青莲汁。面庞仍是旧时颜，八十只好如四十。

【校】

¹庵飞笔 手稿本作“巷飞笔”。