---
---
---
title: 曲中妓王月生
---







金陵佳丽何时起？余见两事非常理。乃欲取之相比伦，后人闻之笑见齿¹。今来茗战得异人，桃叶渡口闵老子。钻研水火七十年，嚼碎虚空辨渣滓。白瓯沸雪发兰香，色似梨花透窗纸²。舌间幽沁味同谁³？甘酸都尽橄榄髓。及余一晤王月生，恍见此茶能语矣。蹴三致一步吝移，狷洁幽闲意如水。依稀箨粉解新篁，一茎秋兰初放蕊。縠雾犹嫌弱不胜，尖弓适与湘裙委。一往深情可奈何，解人不得多流视。余惟对之敬畏生，君谟嗅茶得其旨。但以佳茗比佳人，自古何人见及此？犹言书法在江声，闻者喷饭满其几。

【校】

¹后人 手稿本作“俗人”。

²梨花 手稿本作“黎光”。

³幽沁 手稿本作“晶沁”。

【评】

比拟处每多神悟，盖已廓然游大通之途。