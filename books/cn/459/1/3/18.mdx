---
---
---
title: 赠俞戬季
---







世间无事无绝技，近日周郎属戬季。生涩幽香在齿牙，江左善讴可有二？悠扬非竹复非丝，穿度微茫俱见之。笔力自能追曲折，苏轼文章杜甫诗。四座闻声静若水，兀坐中宵悟至理。肃然屏气不敢嚣，清心寡欲因之起。吾见登场敬畏生，动人深处在其睛。莫言颦笑寻常事，绘出前人真性情。追想玄宗造戏始，技艺焉能精若此？使渠今日得观场，此老定应以乐死。