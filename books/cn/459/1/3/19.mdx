---
---
---
title: 李玉成吹觱篥
---



有序





己亥三月¹，坐王誉素斋头，听李玉成吹觱篥。姜无幻出白香山觱篥歌见示，余亦效颦为之，其中痛痒，则问玉成。

技入妙来皆造极，粗疏之中有细密。素瓷香茗花在篱，玉成老子吹觱篥。觱篥吹来细若丝，一线轻微转咽逼。有气在喉出不敢，有涎在口咽不得。妙处在唇更在颐，半欲吐时复半吃。只此挹抐浅深中，微茫用尽千钧力。咽如楂李喀喉间，逼若莎鸡鸣土壁。听者竹肉不能分，反多苇箬其中隔。有时裂石与穿云，触手棱棱皆节勒。譬诸绰注在冰弦，譬诸草书留渴笔。情深一往有谁知，妩媚何妨带羞涩。老子状貌若古松，丝竹之间结孤癖。十六年来无笑颜，为爱佳音且强食²。

【校】

¹己亥 原作“乙亥”，据手稿本改。

²为爱 手稿本作“爱尔”。

【评】

妙写入微，惟南华有此神笔。

字字神奇。