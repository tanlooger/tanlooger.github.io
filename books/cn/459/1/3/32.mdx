---
---
---
title: 白岳道兄寄怀张子诗步韵答之二首
---







人道君游无定在，岂知近在常山东。余交白岳二十载，文章意气时过从。多君鹿鹿风尘上，犹将措大置心胸。读君诗文见君胆，常山今不数子龙。鲍叔知我堪自慰，深薄昌黎也送穷。揶揄道左看人做，敢言名士匿芦中。愿君游倦归齐 鲁，莫作河 汾献策翁。





其二


彭泽饥来驱尔去，北涉汶 泗走山东。嗟余玄亭常问字，自君一出茫无从。慧业文人世少见，长使昌谷呕心胸。恼公恼公谁解得，枉有文心空雕龙。虞卿不死为抱负，著书不得真奇穷。君评我诗在我案，与君相对开卷中。劝君不必浮江海，金罍山中有葛翁。