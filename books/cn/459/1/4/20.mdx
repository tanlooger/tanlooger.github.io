---
---
---
title: 儿许造一小划船徜徉千岩万壑之间为老人终焉之计先以志喜三首
---







幸生岩壑地，寸寸是名园。傍树方收缆，逢山必对门。水明不得夜，障列即为垣。到处皆堪宿，乡城不必论。

【评】

说来便已津津，洵是高怀妙手。





其二


轻帆风正急，顷刻到山南。精馔止需一，良朋不过三。便沽村落酒，笑听野人谈。归路无他事，惟余一枕酣。

【评】

摩诘得意之作。





其三


静载琴书去，幽深是六陵。白莲砦下藕，红水独山菱。冰雪诗文骨，空明禅乘灯。薄言供晚酌，船尾挂鱼罾。

【评】

写得乐意无穷。