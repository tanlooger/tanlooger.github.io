---
---
---
title: 江西九仙山四首
---



徐伯宜据此山时，方三省合攻。





石性真强项，孤危不可攀。鲁城偏不下，洛邑尚称顽。荡荡如加漆，刀刀若比环。将无同盗跖，秽此首阳山。





其二


头触不周折，巨灵何日开？蜃嘘藏海市，鳌足踞炉灰。血射凭三箭，火攻倩五雷。一丸封谷口，万骑自空回。





其三


顽石但知粗，力撑岂藉扶。性惟疏骨肉，义不受皮肤。箨解存孤笋，霜枯立断瓠。负嵎终是虎，谁敢复撩须！





其四


咫尺徐无地，田畴栖此中。石痕原似削，箭括不能通。馈水遗鱼藻，开仓弃朽红。踞崖惟舌战，骂敌一何雄。





张岱诗集卷五