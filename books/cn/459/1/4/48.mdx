---
---
---
title: 喜雨三首
---







旱干六十日，快雨破天荒。不挟风雷怒，先支冰雪凉。安流惟渗漉，少浸不沧茫。万虑皆宁戢，宽心长稻粱。





其二


旱天初得雨，厥势必滂沱。雷厉非行虐，禾娇不受疴。来惟通泽气，缓以养天和。秋水时方至，百川徐灌河。





其三


时雨真沾足，农夫乐且耽。秋深犹当阨，霖小愈知甘。稻救二之一，暑驱十已三。新凉初到枕，儿女半床酣。