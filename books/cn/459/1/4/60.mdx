---
---
---
title: 金乳生菊花三首
---







曾见曹州菊，相思三十春。千层多络索，五色间丝纶。金写维摩诘，酒酣杨太真。今来锦谷里，又复遇花神。





其二


有菊多如此，柴桑未是贫。朝霞开锦绣，夜气识金银。皎洁同高士，妖冶类美人。勾萌甲坼处¹，无不是精神。

【校】

¹甲坼 原作“甲析”，形近而误。





其三


如何故园菊，专傍战场开。郑画原无土，郑思肖画菊，俱不着土，人问之，答曰：“我家土地被元人夺去。”陶篱不藉栽¹。配行知位置，搭色见清裁。莫羡春花好，谁能锦作堆²。

【校】

¹陶篱不藉栽 手稿本原作“楚骚但有哀”，复改如今文。

²锦作堆 手稿本原作“绣作堆”，复改如今文。