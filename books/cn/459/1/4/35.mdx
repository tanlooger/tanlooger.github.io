---
---
---
title: 听太常弹琴和诗十首
---



听太常弹琴和诗十首¹

有序





王于一未得亲见先帝也，见之于杨太常之琴。余未得亲见杨太常之琴也，见之于王于一之诗。则是杨太常之琴尚有先帝，而王于一之诗尚有杨太常琴中之先帝。此际人心，先帝可以不死，而琴其可不弹，诗其可不作哉？吁嗟乎琴！吁嗟乎琴！

【校】

¹听太常弹琴 诗粃存一至八首，缺其九、其十，据手稿本补入。

邮诗今日见，恍在泣弓时。惨澹柴桑句，苍凉易水丝。夜长梦不破，灰冷气难吹。江上青峰在，曲终何所之？





其二


振落谁还顾？犹同陌上尘。泪枯桑苎老，肠断汨罗臣。长乐钟何在？冬青树不春。胸中有猿咽，指下泣秋旻。

【评】

读之涕泗横流。





其三


正乐千秋事，依然是太常。虎头归异域，马革志疆场。疏越酬尧 舜，芒鞋见帝王。莫言曾击磬，入澥有师襄。

【评】

警拔。





其四


变征须臾候，知音有定评。金人长下泪，野老暗吞声。骥病徒存志，鸡荒不敢鸣。闻音皆屏息，此际见精诚。

【评】

悲凉，读不得。





其五


笑余何能尔，弹琴亦有年。渐离空抱筑，靖节愧多弦。至性谁能易？孤情不受怜。静思心手际，何必更参禅。

【评】

劲骨铮铮。





其六


楚骚无限痛，字字泣明君。白骨难归土¹，黄河不渡云。七弦那可尽，两耳讵堪闻？岁月非畴昔，科头对日曛²。

【校】

¹白骨 手稿本作“白首”。

²日曛 手稿本作“夕曛”。

【评】

读之慷慨，不泪。





其七


中原何处是？到面尽腥风。石马嘶荒冢，铜驼泣故宫。星辰沧澥北，风雨大江东。默塞无多语，深情老素桐¹。

【校】

¹老素桐 手稿本作“寄素桐”。

【评】

悲壮奇特。





其八


一听思君操，填然杂鼓鼙。臣心留塞北，妻梦到辽西。种橘江干邈，采薇山路低。有如青冢草，不肯变贞萋。





其九


珊珊来举步，不问是耶非。惨冽琴心动，寒温天语微。佩音听邈漠，帷面见依稀。拨剌声何壮，犹催挂铁衣。

【评】

“惨冽”二句：句亦入微。

“拨剌”二句：中有金戈铁马之声。





其十


击唾不知缺，伤心伏枥歌。青眸夜不合，白发岁偏多。何地何天去，如痴如醉过。蘧蘧守一榻，但梦宋山河。

【评】

十作不特诗境入神入妙，要想作诗之人是何肝胆，是何品地。吾拍案讽咏，既为发立，旋即泪堕。离骚而下，有此十诗。十诗悲慨壮凉，读竟闻有寒风飒飒。