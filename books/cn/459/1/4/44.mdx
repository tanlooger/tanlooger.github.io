---
---
---
title: 咏方物三十六首
---



咏方物三十六首¹





【校】

¹咏方物 凡三十六首（丰城肉脯有题无诗，不计在内），诗粃存十首，即苹婆果至松门白鲞，其余二十六首皆据手稿本补入。

【评】

自是老饕，遂为诸物董狐。





苹婆果 北直


西番朱柰果，遗种在燕京。松絮云为母，鲜甜露有兄。安期瓜大枣，楚市蜜甘萍。仙灶丹砂色，疏疏点蛋青。





花下藕 杭州


花气回根节，弯弯几臂长。雪腴岁月色，璧润杂冰光。香可兄兰雪¹，甜堪子蔗霜²。层层土绣发，汉玉重甘黄³。

【校】

¹香可 手稿本原作“香欲”，复改如今文。

²甜堪 手稿本原作“甜能”，复改如今文。

³重甘黄 手稿本作“辨甘黄”。





盐官枣 杭州


凡枣皆嫌实¹，盐官美在松。哀梨体硕大，顾蔗味顽空²。蛀核止因蠧³，酿花何待蜂⁴？回甘终是缓，橄榄自输侬。

【校】

¹凡枣皆嫌实 手稿本原作“北枣坚难比”，复改如今文。

²“哀梨”二句 手稿本原作“甜欺崖蜜薄，寒并蔗浆浓”，复改如今文。

³止因 手稿本原作“惟愁”，复改如今文。

⁴何待 手稿本原作“何必”，复改如今文。





佛手柑 福建


楠檀西域果，中土乃知珍。岳耸春纤指，波皴金粟身。香同兰吐萼，皮类竹生筠。甜苦中边味，还须问世尊。





独山菱 绍兴


镜水多菱角，独山迥不同。花擎八月雪，壳卸一江枫。萍实甘芳并，莲房气味通。风檐留半月，清供足三冬。





定海江瑶¹ 宁波 江瑶柱，亦名西施舌，东坡为之作传。


谁传江瑶柱，纂修是大苏。西施牙后慧，虢国乳边酥。柱合珠为母，瑶分玉是雏。广东猪肉子，曾有此鲜无？

【校】

¹定海江瑶 手稿本作“江瑶柱”。





瓜步河豚¹ 苏州 河豚肝，名西施乳，以芦笋同煮则无毒。


未食河豚肉，先寻芦笋尖。干城二卵滑，白璧十双纤。春笋方除箨，秋莼未下盐。夜来将拚死，蚤起复掀髯。

【校】

¹瓜步河豚 手稿本作“河豚”。





西泠河蟹¹ 杭州²


肉中具五味，无过是霜螯。盾锐两行列，脐高三月烧³。瘦因奔夜月，肥必待秋涛⁴。谁说江瑶柱，方堪餍老饕。

【校】

¹西泠 手稿本无此二字。

²杭州 手稿本作“绍兴西泠”。

³“盾锐”二句 手稿本原作“膏蚀金银杂，脐盈白腻高”，复改如今文。

⁴“瘦因”二句 手稿本原作“张华龙鲊醋，苏轼子鹅糟”，复改如今文。





浦江火肉¹ 金华


至味惟猪肉，金华蚤得名。珊瑚同肉软，琥珀并脂明。味在淡中取，香从烟里生。腥膻气味尽，堪配雪芽清。

【校】

¹浦江火肉 手稿本全诗作“至味惟猪肉，尤是浦江精。骨并珊瑚醉，皮同琥珀明。略存烟火气，深得笋蔬情。香味谁堪比，应如兰雪清”。复尽改如今文。





松门白鲞 台州


石首传天下，松门擅胜场。以酥留作味，夺臭使为香。皮断胶能续，鳞全雪不僵。如来曾有誓，僧病亦教尝。





荔枝 福建


宋香曾冠谱，进奉贵钟南。霞绣鸡冠绽，霜腴鹄卵甘。蔗浆寒一舌，螫乳滑千柑。飞骑供妃子，珊瑚裹雪含。





秋白梨 山东


谁是哀家种，垂垂压树梢。土人夸雁过，古号重含消。梨之最佳者名含消，又名雁过消。崖蜜冰千鞠，春饧水一胞。仙人掌上露，日日白秋宵。





鸡头子 杭州


一苞生水际，百子破天荒。合浦珠胎软，蓝田玉乳香。鸡人能解帻，云母足资粮。枉却多芒刺，温柔自处囊。





烛溪杨梅¹ 余姚


东关多紫气，来自烛溪湖。层层剪，胭脂簇簇涂。千丸掌露饱，一斗木难粗。强项杨家果，肯为荔枝奴？

【校】

¹烛 诗粃作“竹”。





塘栖蜜橘 杭州


东山留异种，近始遍杭州。屈子呼长友，坡公封穰侯。霞团仙掌露，霜饱洞庭秋。不减商山乐，枰棋老二叟。





破塘茅笋 绍兴


一交惊蛰后，尽煮箨龙尝。味自无全越，名惟逊破塘。象牙连肉软，竿蔗带渣炀。千亩潇湘竹，难敷十日粮。





方柿 萧山


方柿瞒街市，所嫌在一柔。刀刊惟谡谡，石砺亦飕飕。肉是松花老，皮或枫叶秋。生鲜冰雪气，用尔解咽喉。





秋茭白 西湖


九月西湖上，新茭个个肥。玉莹秋水骨，碧卸楚珩皮。隽永同蔬笋，鲜甘比蜜蠡。几年曾大嚼，软饱在山居。





嫩栗子 诸暨


秋日行山坞，村村解栗苞。蕙兰留作骨，金粟借为胞。挟刺知孤孑，处囊想德操。幸存鲜磊气，义不受蛴螬。栗老生虫。





枇杷 萧山


春雨黄梅候，珍苞出上林。象形惟熟栗，写照用泥金。崖蜜同皮酽，冰丸带核沉。琵琶能结果，谁说少知音？





白葡萄 北京


谁将骊珠串，挂满在山棚？磊磊千苞露，晶晶万颗冰。袖来迷白苎，悬起溷青灯。几斛厓州蜜，淋漓璎珞藤。





临山西瓜 绍兴


移得东陵种，名家以蜜筒。皮存彝鼎绿，瓤具牡丹红。海错封瓜子，冰圭赐岳公。金盘陈绛实，王母燕空同。





福橘 福建


闽橘来阊阖，笼开一室香。楚萍甘又赤，蔗卤酽还凉。囊绽知霜饱，砂红入漆光。苏人能出色，白纸衬盘装。





莼菜 湘湖


鸭蹗传名古，湘湖水一方。着人全在滑，到口但知凉。甘露蘩系，水晶钗股炀。夏初脾正渴，不必待瓜瓤。





陶庄黄爵 嘉兴


嘉兴黄爵薮，甘美逊陶庄。蜜蜡团成卵，膏腴嫩似姜。脂深触手腻，骨醉到牙香。下酒求何物¹，开坛进百觞²。

【校】

¹求何 手稿本原作“寻何”，复改如今文。

²开坛 手稿本原作“开瓿”，复改如今文。





芜湖鲥鱼 太平


曾到芜关上，亲尝六尺鲥。舟移一榜雪¹，竿积百缣绿²。鳞白皆成液³，骨糜总是脂。甘腴谁克并⁴，岁岁储相思。

【校】

¹舟移 手稿本原作“白移”，复改如今文。

²竿积 手稿本原作“光积”，复改如今文。

³鳞白 手稿本原作“鳞软”，复改如今文。

⁴谁克 手稿本原作“谁可”，复改如今文。





嫩蚕豆 萧山


四月鲜蚕豆，携筐饷老饕。蛋青轻翡翠，葱白淡哥窑。竹箨方留粉，兰葩乍解苞。素瓷新沦茗，晶沁不能挑。





牛乳酪 绍兴


一缶山牛乳，霜花半尺高。白堪欺玉汁，洁亦溷珠胶。酪在讵能割，酥融不可挑。空山养清寂，用以点松醪。





带骨炮螺 苏州


炮螺天下味，得法在姑苏。截取冰壶魄，熬成霜雪腴。一甜真彻骨，百节但知酥。晶沁原无比，何惭呼酪奴。





招庆烧鹅 杭州 王右军爱鹅，曰：“吾爱其鸣唤清长。”


烧猪思佛印，招庆以鹅名。焦革珊瑚赤，深脂冻石明。腯肥刚七日，鬯匕慰三生。方晓羲之爱，何曾为唤鸣。





乌镇羊肉 湖州


羊肉夸乌镇，乳羔用火煨。沈犹朝饮过，贾客夜船来。冻合连刀斫，脂凝带骨开。易牙惟一熟，不必用盐梅。





祁门皮蛋¹ 徽州


徽州出变蛋，奇妙逊祁门。夜气金银杂，黄河日月昏。雨花石锯出，玳瑁血斑存。松竹如天绘，维扬那得伦？

【校】

¹祁门皮蛋 手稿本全诗原作“变蛋真奇绝，祁门费往还。云霞聚于此，松竹绘其间。磨出雨花石，锯出玳瑁斑。山斋堪下酒，见者必开颜”，复尽改如今文。





黄芽韭 杭州


十月黄芽韭，肥于八月茭。腊梅新吐蕚，玉茎乍开苞。油漉能生艳，汤浔自起胶。肉边尤韵绝，葱蒜总堪嘲。





兵坑笋干 绍兴 土名素火腿。


龙孙初解箨，腴美遂称珍。火肉分晕素，兵坑辨假真。凝脂为琥珀，作脯是麒麟。名号难供佛，甘芳动世尊。





腌白菜 绍兴


千里莼羹美，今朝已下盐。土膏舌下饱，冰雪齿中铦。碧绿青黄具，宫商角徵全。首阳有玉食，不碍伯夷廉。





玄笋 杭州


东南多笋类，偏尔独称玄。道士簪头玉，麻姑手上鞭。处囊锥自利，出土甲弥坚。众妙都于此，清馋信有缘。





丰城肉脯 江西（缺）