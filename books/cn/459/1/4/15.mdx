---
---
---
title: 访登子重到故居四首
---







里中曾屡到，不忍看荒庐。乔木惊新伐，斋名想旧除。犹思牵幌入，恍忆出门初。牖下三竿竹，依依尚识余。

【评】

“犹思”二句：感慨系之。





其二


少小嬉游地，犹然在梦中。鹊鸠争故垒，鸡犬认新丰。门在琅嬛闭，楼迷栈道通。茫然阶下立，有泪到梧桐。

【评】

“鹊鸠”二句：读之呜咽。





其三


不晓当时意，如何便出门。妇人泣则近，故老气还吞。弓是楚人得，璧仍赵氏存。离家昨日事，坐处席犹温。

【评】

真有一段不堪为情处，只是真，故入妙。





其四


一入梅花屋，真如见故人。琴书曾有约，木石自相亲。鸿起原无迹，鹤归尚有身。桃源此即是，何必学秦民。

【评】

一往情深，不能已已。