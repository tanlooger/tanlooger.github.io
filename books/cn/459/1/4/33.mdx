---
---
---
title: 山民弟复还故居志喜四首
---







妄想还家日，人皆笑尔痴。廿年跂望苦，一旦傥来奇。练达能持重，精详在蓄疑。何时酹尊酒，先子亦开颐。

【评】

五、六可为山民作传。





其二


不道流移久，今朝返故。恍同隔世事，真是再来人。啮臂疑为梦，安心仗有邻。桃源吾故物，依旧予秦民。

【评】

自然完善。





其三


忙来看石壁，古意胜当初。尽彻墙垣蔽，还将藤蔓除。步趋先志在，想像梦魂余。高木留清樾，幽窗好读书。





其四


樊圃仍如旧，更迁不必论。删除成朴略，涂抹救瘢痕。恢复还存地，登临可闭门。主人心意足，只此受殊恩。

【评】

亦是真话。