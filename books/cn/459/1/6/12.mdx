---
---
---
title: 和述酒
---



有序





陶述酒，余述茶，各言所知也。但柴桑意在酒，而余未免沉湎于茶，兹愧渊明矣。

余饮无蕉叶，曲糵非所闻。何如注茶史，淄 渑蚤已分。禊泉取旧渚，汲绠带溪云。日铸烹兰雪，庐陵作典 坟。但择向阳地，蚤起在曦晨。茶筐和露采，旗枪为我驯。佐以文武火，雪芽呈其身。揉挪须得候，不倦更不勤。诸法皆云备，一水为其君。炉火仍加锻，勿与烟煤熏。松风响灶外，蟹目成波文。千鱼吐嚅沫，仿佛聚河汾。此政为汤候，幽兰带雪纷。煎茶非孟浪，要与烟霞亲。陆羽知粗解，卢仝非等伦。

【评】

“庐陵”句：欧阳永叔曰：“两浙之茶，日铸第一。”