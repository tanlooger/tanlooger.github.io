---
---
---
title: 和命子十首
---







轩辕伊始，草昧荒唐。传之少昊，宗系始光。干戈造夏，弓矢翊商。于惟主祀，厥姓乃昌。

洛鼎既奠，天下宗周。张仲孝友，重于山丘。相韩五氏，惠泽是流。赫赫有汉，乃启留侯。

留侯徂击，魄夺祖龙。赤手仗剑，谈笑成功。爰自有晋，壮武提封。司空继起，克振前踪。

长源群汇，渥土茂柯。曲江合注，绵竹分罗。代有升沉，运因隆窊。逮我忠献，建国龙沙。

于皇忠献，嗣有圣德。吾道南矣，生我宣国。昼修夜卜，其仪不忒。从祀孔庭，而可易得。

奄自越守，我祖是始。昔为并州，后为梓里。代多幽人，高山仰止。凤隐虬潜，耕耘自喜。

至余太仆，报国靡及。拓地武定，负谗孤立。文恭嗣兴，温饱匪急。昭雪父冤，呱呱孺泣。

於赫文恭，遭际明时。文章理学，朝野伫思。我祖象贤，文不在兹。茂先博奥，庶其企尔。

人言余考，待以举火。婉约逊遁，何有于我。泥涂轩冕，无可不可。避世金门，斯言非假。

家系如此，诏尔群孩。前模后范，世运复来。我宫磨蝎，惟愿尔才。尔复不才，余心荼哉。