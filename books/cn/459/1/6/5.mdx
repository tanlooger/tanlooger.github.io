---
---
---
title: 和归鸟
---







会稽土产，日铸茶、破塘笋、谢橘、杨梅，他方罕比。东坡有言：“无事而受此诸物之备，惭愧！惭愧！”因和渊明归鸟韵，作诗颂之。





日铸雪芽


日铸茶族，蔚若邓林。气吹兰畹，色并雪岑。凉风生腋，秋月沁心。冰壶濯魄，卧醒花阴。

【评】

“气吹”四句：珠胶玉汁，点入麟羞。





湘湖杨梅


杨家果熟，蒨染霞飞。火齐满树，磊落相依。荔枝颉颃，缔盟而归。无劳飞骑，长安远遗。





谢橘


屈原长友，日与徘徊。二叟六奕，商山旧栖。穰侯允称，岂属诙谐。厥名曰谢，东山入怀。





破塘笋


万株寒玉，抽此柔条。箨衣未解，龙孙建标。此君童丱，愿与定交。清馋不赦，千亩徒劳。