---
---
---
title: 和与从弟敬远
---



有序





余弟燕客得一石子研，赤比马肝，酥润如玉，背隐白丝类玛瑙，指螺细缠，面有三星，坟起如弩眼，着墨无声，而墨沈烟起。铭曰：“女娲炼天，不分玉石。鳌血芦灰，烹霞铸日。星河溷投，参横箕翕。”偶和陶集，踭口韵咏之。

米颠袖石来，邈与石相绝。赤螭吐紫涎，老壑千年闭。万杵捣苍霞，夹杂云与雪。晶润如凝酥，马肝逊其洁。颉史雨血时，此研蚤已设。三星饮玉池，渴虹奔所悦。余欲煮服之，石髓度王烈。铁网丛珊瑚，乃得盘根节。鬼斧巧自藏，反可题为拙。寄语杨次公，等闲肯作别。

【评】

“烈”字韵奇绝，亦复稳绝。