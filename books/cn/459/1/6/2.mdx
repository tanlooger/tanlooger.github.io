---
---
---
title: 和赠长沙公四首
---



有序





博闻洽记，余慕吾家茂先，因于读礼之暇，作博物志补十卷，以续其韵，遂和陶征士赠长沙公诗，同源分流，余于渊明亦同一水木之思也。

十年好学，方识空疏。追思往昔，念彼晋初。博闻洽记，哲人已徂。琅嬛遗迹，令我踟躇。

痴龙不守，载登斯堂。牙签万轴，琮碧圭璋。声出金石，字挟风霜。有臣如此，邦家之光。

【评】

“牙签”四句：以署茂先，庶或不愧。

伊余渺见，敢与之同。如入澥海，不辨西东。胸吞云梦，笔涌三江。山川邈奔，梦寐时通。

【评】

吹气胜兰。

高文典册，可与晤言。缥缈谁子，仰止高山。空蒙寂历，烟雨惘然。呼之或出，见吾茂先。