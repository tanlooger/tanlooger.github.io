---
---
---
title: 百丈泉
---



有序





余宗人分居剡中黉院，皆魏公裔也。丙戌以避兵至此，宗人引看百丈泉。泉在万山顶上，屈曲棱层，盘郁数里，乘高泻浪，雪蹴雷轰，下悬百丈。余胸中磊块藉以一吐，意甚开爽，为作是诗。

余昔到龙湫，仰面看瀑布。银河堕半空，摇曳成云雾。今踞龙湫上，瀑布出吾胯。盘郁几千层，巉得溪路。鲠咽不得舒，张口只一吐。万斛喷珠玑¹，百丈悬练素。闪铄雷电惊，奔腾神鬼怖。下临不测渊，应有毒龙护。石罅迸飞流，峦开巨灵斧。磅礴不可驯，山川为我怒。余欲比拟之，猛厉何所似？项羽破章邯，乱挝鼍皮鼓。万马如奔云，险隘孰敢阻！余来石上眠，不见其雄武。但以沟畜之，海鸥视石虎。

【校】

¹万斛喷珠玑 手稿本此句以迄诗末原作“千峰高插天，群流于此汇。此中何所有？所吐皆磊块。余是避秦来，山川知我意。借汝雷辊泉，出我胸中气。奔放至山崖，跳蹴失常理。项羽破章邯，斯言差足拟”，尽删，复改如今文。