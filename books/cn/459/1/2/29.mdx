---
---
---
title: 补贺云庵道兄七十寿诗
---







结发成知己，相与共晨夕。分灯读夜书，合簋谋朝食。水淫为斗茶，鸥盟惟虐橘。人称两孟尝，座中多狎客。风月寄闲情，山水供游屐。讵意转盻间，沧桑遂改革！各自变行藏，乃复分儒释。余读汨罗骚，君诵雪庵易。分袂十余年，相逢在路侧。道貌甚庄严，更能精戒律。长斋绣佛前，苏晋断米汁。妖冶摩登伽，走避阿难室。佛印不烧猪，馋涎饿苏轼。余似康乐老，居心不清寂。师仍念故人，邀余入莲席。对师敬畏生，不敢谈夙昔。忘却去年冬，师寿跻七十。冠盖集祇园，井蛙尚未识。昨遇鲁仲连，隔年方语及。懒鸡补更鸣，贺师七十一。

【评】

落笔古质，而文彩焕然，此为真古质也。