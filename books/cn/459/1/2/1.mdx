---
---
---
title: 孔子手植桧
---







昔闻峄阳桐，所剩惟橥橛。剧贼斫为薪，灰烬随手灭。如何杏坛桧，既枯能复活。肤纹皆左旋，直干无错节。曾遭空殿灾，烈火不能爇。摸之触龙鳞，扣之响铜铁。初见一枯株，委弃在墙缺。谁知灵若蓍，一代一枝发。若遇圣人生，扶疏可荫樾。草木通神明，谁敢恣屑越？今枯三百年，榾柮无纤叶。昔灵今不灵，顽钝逊蓂荚。岂下有虫蚁，乃来为窟穴。余欲驱除之，敢借击蛇笏。

【评】

杏坛桧甚奇，得此奇笔为之写出。