---
---
---
title: 和述酒
---







空山堆落叶，夜壑声不闻。攀条过绝¹，人过荆漭分。行到悬崖下，伫立看飞云。生前一杯酒，未必到荒坟。中夜常堕泪，伏枕听司晨。愤惋从中出，意气不得驯。天宇尽寥阔，谁能容吾身？余生有几日，著书敢不勤？胸抱万古悲，凄凉失所群。易水声变徵，断琴奏南薰。竹简书日月，石鼓发奇文。王通抱空策，默塞老河 汾。灌圃南山下²，愿言解世纷。所之不合宜³，自与鱼鸟亲。若说陶弘景，拟我非其伦。

【校】

¹过 手稿本作“逾”。

²圃 手稿本作“园”。

³所之不合宜 手稿本作“得与豺虎远”。

【评】

清音傲骨。