---
---
---
title: 观山民所藏唐伯虎观梅图手卷
---







吴侬唐伯虎，高气何岳岳！写此观梅图，袂起不可捉。竟纸三丈长，磊磊皆硗确。笔墨失常理，落纸如刀斫。仄笔横扫之，划然成绝壑。纸外见山颠，想见其郁确。义不受凡卉，人见其濯濯。但有千树梅，疏疏见卓荦。山深路不明，云外闻鸡喔。中有素心人，澹然寄高踔。植杖无所思，阶前数梅落。梅落无艳情，林间自折角。不学桃花源，引人到山脚。

【评】

深得画理，作者观者寄思皆在无何之乡。