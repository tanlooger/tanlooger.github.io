---
---
---
title: 焦山瘗鹤铭
---







焦山寻鹤铭，磊块委大壑。犹见雷火痕，铲削同斧凿。突犯霹雳威，公然肆暴虐。细想得其繇，焦先遭恶谑。隐侠轻轩冕，何乃塑王爵？侍立皆宫娥，夫人坐锦幕。子胥配拾遗，仅堪恣笑噱。韦布服山龙，真如受炮烙。无地雪奇冤，轰雷起林薄。立碎瘗鹤碑¹，崩厓断齿腭。高士被污名，焚琴而煮鹤。聊用以解嘲，勿为世人错。

【校】

¹瘗鹤碑 手稿本作“瘗鹤铭”。