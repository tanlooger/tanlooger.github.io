---
---
---
title: 和贫士七首
---



有序





丙戌八月九日¹，避兵西白山中，风雨凄然，午炊不继，乃和靖节贫士诗七首，寄剡中诸弟子。

【校】

¹八月 手稿本作“九月”。

秋成皆有望，秋萤独无依。空中自明灭，草际留微晖。霏霏山雨湿，翼重不能飞。山隈故盘礴，倚徙复何归。清飙当晚至，岂不寒与饥？悄然思故苑，禾黍忽生悲。

【评】

如泣如诉。





其二


风雨当重九，澹然独倚轩。愧非仲舒子，目不敢窥园。村醪远不继，日午厨无烟。残书手一卷，埋头自钻研。婢妾窥我笑，唠唠有后言。囊涩无聊尔，敢谓自称贤？





其三


四壁无所有，凄然张断琴。每当风雨夜，发此金石音。子期既已逝，谁复来相寻？腹饥徒煮字，樽空耻自斟。岂无长安米，苟得非所钦。丹崖与白石，彼或谅吾心。





其四


不食嗟来食，古昔有黔娄。邻翁尝馈粟，愧余无以酬。云是伯夷树，不复辨商 周。天柱既已折，杞人复何忧？行吟在泽畔，吾将见吾畴。幸不惭死友，此心何所求！





其五


蝉不栖松柏，正气不可干。五年辱陶令，三月解其官。山居不食力，犹然愧素餐。重九尚尔饥，何以抵岁寒。瓶粟耻不继，乞食亦厚颜。行行复何之，荆门昼自关。

【评】

今人动附陶公乞食之名者，请各为猛省。





其六


陶公坐高秋，绕室生蒿蓬。苟不忘利禄，赋诗焉得工？身不事二姓，何如楚两龚。采薇与采药，人言将无同。嗒焉名利尽，无复问穷通。九原如可作，杖履愿相从。





其七


屼屼徐无山，郁然在中州。君仇未能报，老我田子畴。不学桃源渡，落花向外流。陈咸用汉腊，不为家室忧。西山歌虞 夏，我唱无人酬。愧予何能尔，首阳有前修。

【评】

和贫士七首，字字清深，读之铮铮作响，初非有意摹陶，自然有磁铁之合，诚以得之性情也。