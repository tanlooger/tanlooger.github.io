---
---
---
title: 雨洗中秋月倍明
---







蓄意赏中秋，举头望明月。乃值雨滂沱，篝灯闭门臬。匡床但假眠，意冷梦不热。倏尔到三更，月光净于刷。冰鉴得重磨，闪烁同缺列。濯魄于冰壶，清晖更皎洁。点缀无微云，立身甚孤孑。如逢高隐人，冷面难如铁¹。冰气杂秋声，逼人起凛冽。对之敬畏生，敢以佐曲糵？呼童煮禊泉，洗盏瀹兰雪。气味适相投，月与茶同歠。

【校】

¹难如铁 手稿本“难”作“寂”。

【评】

清艳，如雨涤秋蟾。