---
---
---
title: 节妇篇为徐太君赋
---



太君为何弘茂姊





梅葩不期雪，雪若伺梅至。惨澹足贞萋，雪乃梅之砺。古来至性人，性成始堕地。槎蘖如茁芽，嗅之如姜桂。如何在襁褓，闻雷不失箸。寸寸以断葱，方方而切胾。嗃嗃严母风，斩然在童稚。及至字而笄，合卺无一季。玉碎声自清，锷断锋愈利。上事高堂人，不使见其泪。妇在岂逊儿？卑心主中馈。诚孝匪伪为，下体泉台意。长斋三十年，茹荼不二器。坚此澹泊心，而厉冰霜气。石梁勒珉，片言重屃赑。彭泽其渭阳，石梁与石篑。石篑自澹远，石梁复孤异。正色立朝端，顽廉懦立志。不谓巾帼中，乃有何无忌。弟以姊为师，手授画荻字¹。岳岳冠进贤，敢说旌闾事。闻之反泫然，麦杖逐其弟。

【校】

¹手授 手稿本作“腹中”。

【评】

写得清刻，字字饱冰霜之气。