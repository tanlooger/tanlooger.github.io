---
---
---
title: 瑞草溪亭
---







记昔岩上土，仿佛与檐齐。十年事开凿，约有三丈低。刳龙取尺木，敲骨碎玻璃。手握巨灵斧，削铁如削泥。昨日为高阜，今日成深溪。转眼变沧海，举足已荒迷。草木无常位，更置敢跛蹊？苔藓时拂乱，常使变贞萋¹。近来得休息²，奔石如驯蜺。亭台静而媚，列障为之闺。清樾湿千尺，空翠非强题。咄嗟破混沌，山灵合笑啼³。既成无斧凿，造化不及稽。何事秦人拙，驱山如牧羝。

【校】

¹常使变 手稿本原作“不能保”，复改如今文。

²休息 手稿本原作“安息”，复改如今文。

³合 手稿本作“带”。

【评】

“手握”四句：如炼五色石，俾纸上见五彩龙纹。

“亭台”句：娟细。

“山灵”句：奇语得情。