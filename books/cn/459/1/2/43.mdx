---
---
---
title: 借董伯音名山藏送还致谢
---







修史觅奇书，闻有名山藏。地既隔闽 越，又复遇兵荒。十年不得见，予意徒彷徨。多我董伯子，避乱来其方。身外无长物，一书实空囊。囊重仆且痡，暴客睨其旁。探囊皆失笑，酸子溷我行。伯子狼狈归，委书方在床。足泥不及洗，有客伺于堂。丐书肯借我，捧归喜欲狂。五旬乃卒业，弃短录其长。譬我则铸剑，尔则添我钢；譬我则造屋，尔则助我梁。借彼风霜笔，写我冰雪肠。水乳自相合，下笔更苍茫。持书归邺架，此恩讵敢忘？