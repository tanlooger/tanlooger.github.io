---
---
---
title: 寿曹横琴七十
---







曹子精易数，卖卜在通衢。君平言孝悌，詹尹拂蓍龟¹。左右皆高弟²，噼咡授奇书。高弟户屦满，先生车马稀。行窝坐康节，肉眼不及知。如昔评子贡，其贤过仲尼。总之高术者，平淡原无奇。碔砆乱美玉，鱼目溷骊珠。是以鬼谷子，白云闭双扉。世有贾岛佛，不患无昌黎。磻溪还未老，垂纶待后车。

【校】

¹拂 手稿本原作“端”，复改如今文。

²左右 手稿本原作“两邻”，复改如今文。