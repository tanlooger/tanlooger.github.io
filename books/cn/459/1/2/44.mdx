---
---
---
title: 毅孺斋头看陶去病诗
---







忆昔渭阳家，季舅有一子。字曰陶去病，不幸而蚤死。忽忽无所闻，只一去病耳。今见一卷诗，云出其遗匦。笑读两三行，不觉自咋指。是为陶去病，诗学乃至此。展转不肯信，或是人所拟。再想无其人，捉刀名亦起。笔性甚孤□，深秀抱其里。冰气相往还，一冷为所始。字字有古心，层层出静理。文长后一人，断是此人已。若再假以年，所造更何底。余与去病交，年长以倍矣。视我为非人，骇愕不出语。轻之一后生，不与为容止。愧余三十年，床头有名士。