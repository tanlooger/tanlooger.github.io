---
---
---
title: 为陆子茹起病
---







造化厄文人，九命曾有记。恶疾尚多贤，弇州犹未备。王弇州有文人九命，不及恶疾，后复补之。消渴卧长卿，丘明以盲废。玄晏抱沉疴，伯牛遭癞疠。李华苦风痹，子茹与之类。扶杖已三年，一身半不遂。兀坐看街衢，扰攘人来去。瞪睛还读书，携卷常磨鼻。余过必手招，呼余为正字。如此好学人，乃受此憔悴。搔首问青天，冥冥岂长醉。何日遇仓公，刀圭只一试。步履自如飞，葛杖坡前弃。邀尔龙山颠，苍茫望海气。