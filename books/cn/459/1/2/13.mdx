---
---
---
title: 和挽歌辞三首
---







张子自觅死，不受人鬼促。义不帝强秦，微功何足录？出走已无家，安得狸首木？行道或能悲，亲旧敢抚哭。我死备千辛，世界全不觉。千秋万岁后，岂遂无荣辱？但恨石匮书，此身修不足¹。

【校】

¹此身 手稿本作“一编”。

【评】

提醒一世。





其二


泉台无渍酒，聊复进此觞。山田种新秫，何时更能尝？残书堆我案，敝裘委我傍。老鸮昼亦哭，鬼火夜生光。婢仆各自散，若敖悲异乡。草木阴翳处，啾啾夜未央。

【评】

屼然有一张子。





其三


西山月淡淡，剡水风萧萧。白衣冠送者，弃我于荒郊。山林甚杳冥，北邙在嶕峣。翳然茂松柏，孝子自攀条。身既死泉下¹，千岁如一朝²。目睹岁月除，中心竟若何³？平生不得志⁴，魂亦不归家。凄凄蒿里曲，何如易水歌？魂气欲何之？应来庙坞阿。庙坞，为先父母葬地。

【校】

¹身既 手稿本“既”原作“虽”，复改如今文。

²千岁如一朝 手稿本原作“心犹念本朝”，复改如今文。

³“目睹”二句 手稿本原作“目睹两京失，中兴事若何”，复改如今文。

⁴平生不得志 手稿本原作“匈奴尚未灭”，复改如今文。

【评】

今人动言学陶，徒为拾其馀唾。宗子自为宗子，故其和陶诸作便逼真陶公，如颜鲁公书与右军初不相似，却自然力达气应也。