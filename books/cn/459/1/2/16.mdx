---
---
---
title: 龙山观雪
---







昔日王元章，携家九里住。绕屋种梅花，三百六十树。日食一树钱，梅实为生计。一当大雪时，炉峰石上憩。四望遂狂呼，世界白玉砌。急足走高冈，凌空欲飞去。今上龙山巅，所见亦无异。楼台十万家，波棱起檐际。龛 赭鞭白虹，突屼如汤沸。松是白龙髯，竹作琅玕碎。云母满车输，堆垛没山髻。撒盐万灶空，观涛八月至。同云千万重，前山都覆被。人鸟尽迷蒙，山河合大地。愿作混沌观，用填缺陷世。