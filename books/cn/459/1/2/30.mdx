---
---
---
title: 舂米
---







身任杵臼劳，百杵两歇息。上念梁鸿才，以助缚鸡力。余生钟鼎家，向不知稼穑。米在囷廪中，百口丛我食。婢仆数十人，殷勤伺我侧。举案进饔飧，庖人望颜色¹。喜则各欣然，怒则长戚戚。今皆辞我去²，在百不存一。诸儿走四方³，膝下皆哇泣。市米得数升，儿饥催煮急。老人负臿来，臿米敢迟刻？连下数十舂，气喘不能吸。自恨少年时，杵臼全不识。因念犬马齿，今年六十七。在世为废人⁴，赁舂非吾职。膂力讵能加？举杵惟於邑。回顾小儿曹，劳苦政当习。

【校】

¹“婢仆”四句 手稿本原作“深厌栊米声，稍闻即呵叱。书室远庖厨，臧获慎供亿”，复改如今文。

²辞我去 手稿本原作“散四方”，复改如今文。

³诸儿走四方 手稿本原作“壮儿既远游”，复改如今文。⁴在世为废人 手稿本原作“幸不至胧肿”，复改如今文。

【评】

商彝周鼎，质古而文自焕。