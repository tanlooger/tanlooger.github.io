---
---
---
title: 读郑所南心史
---







宋室有遗民，宋亡日夜哭。呕血作心史，错简不可读。铁匮又重函，眢井藏其椟。至我崇祯间，是书方发覆。逆溯宋亡年，三百五十六。观其畏死心，缜密亦已笃。此书无他奇，止是骂獯鬻。藏匿不使知，此骂有谁暴？直至今日开，骂毒亦不毒。余与三外老，所南别号。抱痛同在腹。余今著明书，手到不为缩。书法凛冰霜，皦皦如初旭。论余及所南，疏密真不遬。余遇胜祥兴，帝昺年号。昆阳自当伏。愿为前汉书，后汉尚有续。