---
---
---
title: 担粪
---







生平所不能¹，着棋与担粪。棋故绝不为，粪岂人可近？孔门有樊迟，学圃发其问。即以仲尼为，圃事岂不紊？余昔爱芬芳，敦彝设藩溷。近日理园蔬，大为粪所困。忆昔文翰林，思以秽舟遁²。追者遥迹之，炉香数里歕³。仲子既灌园，香臭讵敢论？窗下南瓜荣，堂前茄树嫩。天气稍干封，粪须旦晚运。婢仆无一人，担粪固其分。偶呼稚子来，儿女复相逊。扛扶力不加，进咫还退寸。老人犹善饭，焉敢不自奋⁴？余闻野老言，先农有遗训。日久粪自香，为农复何恨⁵？

【校】

¹生平 手稿本原作“林逋”，复改如今文。

²“忆昔”二句：手稿本原作“忆昔有倪迂，曾附秽舟遁”，复改如今文。

³炉香数里歕 手稿本下原有“予癖政与同，芳香敢过问”二句，复删去。

⁴“老人”二句：手稿本原作“老人气复雄，挺身仍自奋”，复改如今文。

⁵为农复何恨 手稿本作“为圃亦何恨”。

【评】

“窗下”二句：说秽事亦见芬芳，兼得身分。