---
---
---
title: 吴山城隍庙二首
---







宣室殷勤问贾生，鬼神情状不能名。见形白日天颜动，浴血黄泉御座惊。革伴鸱夷犹有气，身殉豺虎岂无灵？只愁地下龙逢笑，笑尔奇冤遇圣明。





其二


尚方特地出枫宸，反向西郊斩直臣。思以鬼言回圣主，还将尸谏退佥人。血诚无藉丹为色，寒铁应教金铸身。坐对江潮多冷面，至今冤气未曾伸。