---
---
---
title: 传记
---







张岱传


张岱，字宗子，山阴人，明 广西参议汝霖孙也。年六岁，汝霖携之适杭州。时华亭 陈继儒客杭，见岱，命属对，奇之，谓汝霖曰：“此吾小友也。”及长，文思坌涌，好结纳海内胜流，园林诗酒之社，必颉颃其间。岱累世通显，服食豪侈，畜梨园数部，日聚诸名士度曲征歌，诙谑杂进。及间，以古事挑之，则自四部、七略以至唐 宋说家荟萃琐屑之书，靡不该悉。及明亡，避乱剡溪山。岱素不治生产，至是家益落，故交朋辈多死亡，葛巾野服，意绪苍凉。语及少壮秾华，自谓梦境。著书十余种，率以梦名。而石匮书纪明代三百年事，尤多异闻。年六十九，营生圹于项王里，曰：“伯鸾高士，冢近要离，余故有取于项里也。”后又十余年卒。

清 乾隆绍兴府志





张岱传


张岱，字宗子，山阴人，明 广西参议汝霖孙。年六岁，汝霖携至杭州。时华亭 陈继儒见之，命属对，奇之，谓汝霖曰：‘此吾小友也。’及长，好结纳海内胜流，园林诗酒之社，必颉颃其间。家累世通显，服食豪侈，畜梨园数部，日聚诸名士度曲征歌，诙谐杂进。及间，以古事挑之，则自四部、七略以至唐 宋说家荟萃琐屑之书，靡不该悉。明亡，避乱剡溪山，素不治生产，至是家益落，故交朋辈多死亡，葛巾野服，意绪苍凉。语及少壮秾华，自谓梦境。著书十余种，率以梦名。而石匮书纪明代三百年事，尤多异闻，后谷应泰提学浙江购得之，为纪事本末。年六十九卒。

清 嘉庆山阴县志





张岱传


商 盘

张岱，字宗子，号陶庵，山阴人，诸生。陶庵世家子，豪放自喜，家畜梨园数部，日聚海内名士征歌行酒，有文举座上之风。晚岁，家日落，郁郁不自聊，年九十三卒。著有西湖梦寻、快园道古、奚囊十集诸书。

清 乾隆刻本越风





张岱传


温睿临

山阴 张岱，字宗子，左谕德元忭曾孙也。长于史学。丙戌后，屏居卧龙山之仙室，短檐颓壁，终日兀坐。辑有明一代纪传，既成，名曰石匮藏书。丰润 谷应泰督学浙江，闻其名，礼聘之，不往。以五百金购其书。慨然曰：“是固当公之，谷君知文献者，得其人矣。”岱衣冠揖让，犹见前辈风范。年八十八卒。

中华书局一九五九年版南疆逸史





张岱传


邵廷采

山阴 张岱，字宗子，左谕德元汴曾孙也。性承忠孝，长于史学。丙戌后，屏居卧龙山之仙室，短檐危壁，沉淫于有明一代纪传，名曰石匮藏书，以拟郑思肖之铁函心史也。至于废兴存亡之际，孤臣贞士之操，未尝不感慨流连陨涕，三致意也。顺治初，丰润 谷应泰提学浙江，修纪事本末，以五百金购请其书。慨然曰：“是固当公之，公之谷君，得其人矣！”年七十余卒。衣冠揖让，绰有旧人风范。

浙江古籍出版社一九八七年版思复堂文集





张岱传


徐承礼

张岱，字宗子，山阴人。长于史学。丙戌后，屏居卧龙山之仙室，短檐颓壁，终日兀坐，辑有明一代纪传为石匮书。我学使谷应泰闻其名，礼聘之，不往。以五百金购其书，岱慨然曰：“是固当公之，谷君知文献者，得其人矣。”是时，明季稗史多体裁未备，惟岱书暨海宁 谈迁所著国榷具有本末。应泰并采之，以成纪事。岱于君臣朋友之间，天性笃至。其著书也，征实详核，不以作者自居。衣冠揖让，犹见前辈风范。年八十八卒。

中华书局一九五七年版小腆纪传补遗