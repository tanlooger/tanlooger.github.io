---
---
---
title: 序跋
---







张宗子诗序


王雨谦

予读宗子诗，而忽慨然于司马子长也。盖每读史记一书，不禁抚几立，曰：以子长（之才），克成此五十万言，胡不谋及乎……则当日东封之颂……即安能外……雄才大略，瓠子（之歌），秋风一辞，英姿顾盼，称……可天子。以子长赓歌其侧，何必不为阿卷矢音哉？武帝尝读司马相如大人赋，飘飘有凌云气，至恨不与同时，及其召见，则止以文园令了之，迨既没，则又搜其遗文，而封禅颂乃著子长，乃至下蚕食。嗟乎！遇天子如此，其怜才也而卒不得，以其……驰骋于赓歌矢音之列，而相如第……第以史鸣，才故有遇不遇……能诗耶？虽然……已浸浸乎以诗见，而子长（之诗则）五十万言足以包之。盖其生当天汉、元狩间，名山大川之华，金简玉字之奥，不克为当日建明，立其躬于明堂辟雍，甚则天子召问，救一李陵不可得，于是萦纡郁闷，不得已而寄孤愤于史记。予居恒谓，杜少陵诗史也，而司马子长则史诗也，彼史记者，风有之，雅有之，颂有之。然吾持此以号于世，世必曰，是固欺我。则将以记之肖乎诗者告之，如天官……云也，而曰若烟非烟，若云非云，郁郁纷纷，萧索纶囷，非诗乎？而其记五星色也，则曰：“赤角犯我城，黄角地之争，白角哭泣之声。”非诗乎？若此者尚曰，声相似也。乃若肖诗之神，即一字一句，离奇质奥，寓意遥深，绘情属事，部署伦类，真如所云，褒 鄂发动，天吴倒褐。乾坤疮痍，至尊蒙尘，圣明自诛，褒 妲经纬，独固密勿，昔日“诗宰相”之言在记中无不可冥心遇之也。吾固谓子长史才也，实诗才也，而不以诗显。千载之后，张宗子则起而兼有之，（具廊庙）器，宜不独以著书（称），乃以彼其才处（于启）、祯朝，遇思庙 尧 舜主，而竟以文学老，甚且以甲申之变，穷愁著书，乃如渴司马与腐司马一登汉武之朝不可得，盖亦悲矣！然而十年苦思，石匮告成，特与史记并有今古。即俾宗子不作诗，石匮中未尝无诗也，而复以诗特闻。试读其诗，则于今昔之变，一篇之中，三致意焉。此其诗又一史也，而非犹夫世之诗也。嗟乎！子长故言之：“诗三百篇大抵贤圣发愤之所为作也。”知诗哉！故使子长而与宗子遇，则子长未尝无诗，宗子正亦不必为诗也，两人之诗皆在史也，特以两人之遇主不同，而所处之世又不同。孟子曰，颂其诗必论其世。则宗子之作史与子长之作史，已自有异。是其所谓诗者，即欲不作，亦安得不作乎？悲歌行国，泣数行下，如屈子离骚，不得其平则鸣。吾于宗子曷怪哉？至若宗子之为人，豁达有大节，则海内鲜不闻之。其为诗则卓然为张子之诗，非诸子之诗，而并非三百篇之诗也。此其说在伯乐之相马也，故不必讙讙之为世人言耳。

庚子夏五潞溪 识字田夫雨谦撰。

按：钞稿本张子诗粃，参校上海图书馆清钞本，此序多残缺，括号内文字，以意补之。省略号皆表示缺字未详。





琅嬛诗集小序


张 弘

吾选宗子诗，不敢存宽严二字，但阿吾所好而已。杜工部，诗家集大成者。历下之选，一工部，竟陵之选，又一工部，总以成工部之大，无所不有而已。吾越徐文长，昭代诗豪，其诗酷似工部。宗子咏物诸篇又酷似文长。吾疑宗子曩所刻文长佚稿，或多宗子拟作，即如米南宫伪造晋人书帖，使人不可复辨。若以宗子诸诗与文长并驱中原，便可谓吾越有两文长也。吾近选诗存，去取文长诸诗，不能存十一。曹公曰：“缚虎不得不急。”以文长、宗子诸诗雄视一代，气魄难训，假操觚者不别存手眼，狠着钳锤，便当死其一句一字之下，岂有丹铅复及余子哉？宗子名下屈第一指，著作已流传海内。吾与宗子总角交契三十年，相视莫逆如一日，即其诗篇，咄咄惊奇，连章累牍，便可高踞汉 唐之上，而犹不能买菜求添，强吾所不好，此亦曹公缚虎之意也。吾故于宗子诗选录若干入明诗存讫，而复笔其篇端云。

己丑重九日小弟弘首题并书。

钞稿本张子诗粃





琅嬛文集序


王雨谦

有大文之人而文始传。文也者，人也。其人为天地所属，则凡天地之所焕不能郁，与郁而不克告之天下万世者，皆汇而委诸其人。由是而日星之蒸变，河岳之苞孕，勤勤焉提以成之也。然其所际有显晦，且有不即内之于显，而困苦拂乱，与以晦晦之遇，而别有以显之，则天下文章莫大乎是矣。如昔左氏春秋、龙门史记，皆不屑以爵禄荣之，而特荣以三曾之大也。吾故于陶庵 张子之文，而知天地之成之显之者深且宏也。

陶庵为雨若先生之孙，而阳和公其曾祖父也。阳和公以文章大魁天下，雨若先生成进士，以理学推醇儒。陶庵尊人大涤公抱命世才，虽烺烺仕籍，竟不克大展其学，乃举累代清淑之气，尽以钟之陶庵。陶庵自束发为文，发藻儒林，以彼其才，使其立取一名，身都显要，自当复命造物，爽爽不怍，而以才大莫器。有识者咸为裂眦问天，而陶庵怡然听之，遂潜名成石匮一书，上与左史等鼎。甲申以后，屏弃浮云，益肆力于文章，自其策论辞赋传记笺赞之类，旁及题额柱铭，出其大力，为能登之重渊，而明诸日月，题曰琅嬛文集。盖其为文，不主一家，而别以成其家，故能醇乎其醇，亦复出奇尽变，所谓文中之乌获，而后来之斗杓也。余与陶庵以气谊文章为世外交，每一篇出，无不披华食实，如李才江之范金呼岛佛，柳柳州之盥熏读昌黎集也。兹者百家争喙，俾斯集行之于世，则震风凌雨，应知夏屋之为帡幪也。

陶庵其先蜀产也，其近则越产也，其人其文，几几各争有之。余则曰：“此非蜀之有，越之有，而天下之有也。张子天下才也。”

清 光绪刻本琅嬛文集





琅嬛文集序


祁豸佳

越故多才，其所最著者，宋有陆放翁，元有杨铁崖，明有徐青藤。后来才士所生不少，以沉埋帖括，淹屈多人，间有进贤纱帽，游戏古作，视为绪余。神宗朝，吾越中以古文名者三先生，一为陆景邺，一为王谑庵，一为倪鸿宝。陆长于武断，其蔽也敢；王长于撮巧，其蔽也狎；倪长于征僻，其蔽也鬼。较之前代，三贤尚难学步，而其所刻文集，又皆荣不择茅，金常夹砾。此虽作者之过，而选之者亦不得不任其责矣。

钟伯敬曰：“选者之力，能使作者读者之精神心目为之顿易。”“故夫选而后作者，上也；作而自选者，次也；作而待人选者，又次也。”陶庵所作诗文，选题选意选句选字，少不惬意，不肯轻易下笔，凡有所作，皆其选而后作者也。其后汇所存稿，悉简其代作、应付诸篇什，尽付一炬，有所存贮，又皆其作而自选者也。今兹选刻稿尚盈笥，王白岳又为之痛芟雠校，在十去七。所定琅嬛一集，譬之文豹留皮，但取其神光威沈；孔雀堕羽，只拾其翡翠金辉。淘汰簸扬，选择最核。以视前代，即放翁之剑南、渭南，铁崖之乐府、史钺，青藤之樱桃馆、阙编，何遂能过之也。

盖陶庵先为蜀产，后生会稽，以嵯峨渫之奇，席万壑千岩之秀，其所脱胎结撰，自合磊砢韵秀，亮拔不群。此其生质使然，岂可与之争锋角胜乎？昔李研斋见石匮书，力争陶庵决非浙产，言及先世，始然大笑，自谓知人。其藻鉴之确，信有以也。

清 光绪刻本琅嬛文集





刻琅嬛文集序


黎培敬

从来文字之流传，每关气数。一代魁杰之才，其所著作，有传有不传，有郁之久而后传。如有明 山阴 张陶庵先生所著琅嬛文集，其明证也。陶庵当明之际，肥遁逊荒，迁流展转，此稿犹得于余老友王个峰处藏之。个峰与余共事薇垣，凡八阅寒暑。生平耽吟咏，工楷隶，精数学，而于奇书古画尤钟爱特甚。每当焚香煮茗，促膝谈心，辄斤斤以陶庵琅嬛文集未及梓行为念。光绪丙子春，余于公退之暇，偶一披览，见其文闳深渊懿，劲折奥衍，诡谲瑰奇，各尽其致。陶庵所著书甚多，惜未获见，即此已窥一斑。爰促付剞劂，工竣，聊缀数语于简端，盖以识个峰佩服陶庵之深，而陶庵是集不至湮没于数百年之后，毋抑有气数存乎其间耶？是为序。

光绪三年岁在丁丑季秋月湘潭 黎培敬。

清 光绪刻本琅嬛文集





跋琅嬛文集


王 惠

余束发时，读书于山阴 余浣公侍御家，检其藏书，有琅嬛文集一帙，蚊脚细草，蟫蠹褵，盖张陶庵后裔世传，而尚未付雕者也。余见而攫之，五十年来，藏之敝簏，时一披阅，不少废离。今半肩襆被游黔，山川万里，与之偕来。儿子介臣，见而悦之，以为陶庵吾越名宿，才盖当世，闻其生平，有徐文长之癖。今读是编，笔挟风霜，气吞庄 列，实出文长之上。较余尤加珍重，属同人录出，乞余校正，分为六卷，合作一函，什袭藏之。俟客囊稍裕，将付剞劂，以垂久远，庶不负陶庵一生心血所存，浣公夙昔收藏之意。天下之宝，当与天下共之，岂敢独作枕中之秘哉？

道光戊戌良月会稽 王惠识。

清 光绪刻本琅嬛文集





书琅嬛文集后


王介臣

右琅嬛文集六卷，有明 於越 陶庵 张先生 岱著也。吾越 有明一代，才人称徐文长、张陶庵。徐以奇警胜，先生以雄浑胜。先生他著，次第传世。石匮书则毛西河修明史作为蓝本，西河集中上先生书，言之详矣。惟是卷当时经王雨谦、祁止详两先生编次评点，会国变未刊，家藏蝇头本，相传为先生自携以避难者。后归越城 余浣公 文毅侍御家，当时大观楼藏书之富甲东南。此书为先君子兰上公借观。楼不戒于火，万卷顷刻成烬，是书以借出独完。先君子来黔，独袖是书，厥后越城失守，家藏悉尽，是书亦以携出独完。黔乱二十年，介臣携是册出入荆棘灰烬中，率无恙，岂造物欲存是书，人亦赖以存耶？书藏浣公及余家二百余年，迄未付梓，亦不轻视人。昔郑广文 珍见之曰：“精浑胜归 唐，何论二十四家耶？箧中有此，盗贼水火不能近也。”竭数昼夜力钞录去，此外无人见也。丙子春，黎简堂中丞见而爱之，急劝付梓，因述其颠末于后。

光绪丙子春正月个峰 王介臣识。

清、光绪刻本琅嬛文集





陶庵梦忆序


王文诰

陶庵梦忆见瓯山 金氏本，刻入砚云甲编，书仅一卷，十失六七。此本余从王竹坡、姚春漪得之，辗转钞袭，多有脱讹，置箧中且十年矣。岁辛亥游岭南，暇时翻阅，粗为点定，或评数语于后，意之所至，无容心也。客过寓见者，请公同好，遂以付梓。而是书不著姓氏，卷中曰张氏，曰岱，曰宗老，据金氏考浙江通志，张岱字宗子，山阴世族，晚境著书，率以梦名，惟石匮书埋之嫏嬛山中，世未尽见。

恭阅钦定四库全书简明目录，谷应泰因张岱石匮藏书排纂编次为纪事本末八十篇，虽非正裁，别调孤行，是石匮书竟以不传传陶庵。陶庵自云，名根一点，坚固如佛家舍利，劫火勿失。兹幸名列御书，幽光不泯，天之所以予陶庵者固甚厚矣。

梦忆出诸游戏，而俗情文言，笔下风发，亦今亦古，自名一家，洵非奇才不能。余厘为八卷，即以金氏本原序弁诸首。

时乾隆甲寅秋仁和 王文诰 纯生甫识。

清 乾隆刻本陶庵梦忆





陶庵梦忆序


佚 名

陶庵老人，著作等身，其自信者，尤在石匮一书。兹编载方言巷咏、嘻笑琐屑之事，然略经点染，便成至文。读者如历山川，如睹风俗，如瞻宫阙宗庙之丽，殆与采薇、麦秀同其感慨，而出之以诙谐者欤？老人少工帖括，不欲以诸生名。大江以南，凡黄冠、剑客、缁衣、伶工，毕聚其庐。且遭时太平，海内晏然，老人家龙阜，有园亭池沼之胜，木奴、秫秔，岁入缗以千计。以故斗鸡、臂鹰、六博、蹴踘、弹琴、劈阮诸技，老人亦靡不为。今已矣，三十年来，杜门谢客，客亦渐渐辞老人去。间策杖入市，市人有不识其姓氏者。老人辄自喜，遂更名曰蝶庵，又曰石公。其所著石匮书，埋之琅嬛山中。所见梦忆一卷，为序而藏之。

清 乾隆刻本砚云甲编





陶庵梦忆跋


金忠淳

陶庵老人，不著姓氏，卷中曰岱，曰宗老，曰张氏，曰绍兴。考浙江通志，张岱字宗子，山阴人。明末避乱剡溪山，意绪苍凉，语及少壮秾华，自谓梦境。著书十余种，率以梦名，而石匮书纪前代事尤备。此帙为舅兄学林 胡氏藏本，奇情奇文，引人入胜，如山阴道上，应接不暇。惜其余各种不概见也。然恐老人狡狯，所云石匮书埋之琅嬛山中，非伊家茂先，孰过琅嬛福地而问之？瓯山 金忠淳识。

省志止称其家世通显，未详祖父何人。今观舌华录，载张氏兄弟不饮酒一则，有“张状元诸孙”之语，以证老人所谓“太仆公”及“先文恭”者，盖其曾祖天复，嘉靖进士，官太仆卿；祖元忭，隆庆状元，谥文恭；父汝霖，万历进士。卷中言“先父相鲁先王”，以其曾任山东副考，或与藩邸有旧耳。因阅舌华，参考志传，备载其家世如此。淳又识。

清 乾隆刻本砚云甲编





陶庵梦忆跋


伍崇曜

右陶庵梦忆八卷，明 张岱撰。按，岱字宗子，山阴人。考邵廷采思复堂集明遗民传，称其尝辑明一代遗事为石匮藏书，谷应泰作纪事本末，以五百金购请，慨然予之。又称明季稗史罕见全书，惟谈迁编年、张岱列传具有本末，应泰并采之以成纪事。则明史纪事本末固多得自宗子石匮藏书暨列传也。阮文达国朝文苑传稿略同。

是编刻于秀水 金忠淳研云甲编，殆非足本。序不知何人所作，略具生平，而亦作一卷，岂即忠淳笔欤？乾隆甲寅，仁和 王文诰谓从王竹坡、姚春漪得传钞足本，实八卷，刻焉。顾每条俱缀“纯生氏曰”云云，纯生殆文诰字也。又每卷直题文诰编，恐无此体。兹概从芟薙，特重刻焉。

昔孟元老撰梦华录，吴自牧撰梦粱录，均于地老天荒、沧桑而后，不胜身世之感，兹编实与之同。虽间涉游戏三昧，而奇情壮采，议论风生，笔墨横恣，几令读者心目俱眩，亦异才也。考明诗综沈邃伯敬礼南都奉先殿纪事诗：“高后配在天，御幄神所栖。众妃位东序，一妃独在西。成祖重所生，嫔德莫敢齐。”云云。静志居诗话：“长陵每自称曰：‘朕高皇后第四子也。’然奉先庙制，高后南向，诸妃尽东列，西序惟一人。盖高后从未怀妊，岂惟长陵，即懿文太子亦非后生也。世疑此事不实，诵沈诗，斯明征矣。”云云。兹编钟山一条，即纪其事，殆可补史乘之缺。又王贻上分甘余话：“柳敬亭善说平话，流寓江南，一二名卿遗老左袒良玉者，赋诗张之，且为作传。余曾识于金陵，试其技，与市井之辈无异。”云云。而是编柳敬亭 说书一条，称其“疾徐轻重，吞吐抑扬，入情入理”，亦见其持论之平也。

咸丰壬子展重阳日，南海 伍崇曜谨跋。

清 咸丰刻本粤雅堂丛书





西湖梦寻序


王雨谦

木华作海赋，思路偶涩，或教之曰：“尔何不于海之上下四旁言之？”华因言其上下四旁，而海赋遂成。盖华之赋海，海之景物已尽，特缺其上下四旁已耳。则是海为主，而上下四旁，其辅也。若田叔禾之作西湖志，志都城，志大内，志市井里坊，志人物流寓，志士女游观，无所不志，而西湖之景物反多遗漏，则是借名西湖，而实与西湖无与。故碑记诗文，自苏白以后，记如袁石公之灵巧，张钟山之遒劲，李长蘅之淡远，诗如王弇州之华瞻，徐文长之奇崛，王季重之隽颖，无一字入志焉，得谓之志乎？

张陶庵盘礴西湖四十余年，水尾山头，无处不到。湖中典故，真有世居西湖之人所不能识者，而陶庵识之独详；湖中景物，真有日在西湖而不能道者，而陶庵道之独悉。今乃山川改革，陵谷变迁，无怪其惊惶骇怖，乃思梦中寻往也。虽然，西园雅集，得米海岳一叙，而人物园亭俨然未散；建章宫阙，得张茂先一语，而千门万户仿佛犹存。有梦寻一书，而使旧日之西湖于纸上活现，则张陶庵之有功于西湖，断不在米海岳、张茂先之下哉。潞溪 白岳 王雨谦撰。

清 康熙刻本西湖梦寻





西湖梦寻序


祁豸佳

天下山水之妙，有以诗传者，有以画传者。自王摩诘以一身兼之，赞之者谓：“摩诘之诗，诗中有画；摩诘之画，画中有诗。”遂将诗画合为一物。若西湖则不然。西湖之妙，妙在空灵晶映，一入于诗，便落脂粉，即东坡二首，亦所不免。世间凡物，竹篱茅舍，鸡犬桑麻，一入于画，无不文雅，而西湖图景，虽桃柳舟航，犹是滓秽太清。故余犹谓：“看西湖，决不能为西湖之画；看西湖，决不能为西湖之诗也。”

余友张陶庵，笔具化工。其所记游，有郦道元之博奥，有刘同人之生辣，有袁中郎之倩丽，有王季重之诙谐，无所不有；其一种空灵晶映之气，寻其笔墨，又一无所有。为西湖传神写照，政在阿堵矣。若使陶庵于此仍作诗想，仍作画想，一着揣摩，便于西湖十去八九，即在梦中，亦是魇呓。有想有因，卫洗马之病在膏肓，政未易瘳也。弟祁豸佳书于蟫仙庐。

清 康熙刻本西湖梦寻





西湖梦寻序


查继佐

张陶庵作西湖梦寻，以西湖园亭桃柳、箫鼓楼船，皆残缺失次，故欲梦中寻之，以复当年旧观也。余独谓不然。余以为西湖本质自妙，浓抹固佳，淡妆更好。湖中之繁华绮丽，虽凋残已尽，而湖光山色未尝少动分毫，东坡所谓“晴光潋滟”、“雨色涳蒙”，故端然自在也。西湖向比西子，若楼台池馆，则西子之锦衣袨服也；嫩柳夭桃，则西子之歌喉舞态也。近日西子乃罢歌舞，去靓妆，拔簪珥，解衣盘礴，政当西子澡盆出浴之时，须看其冰肌玉骨，妖冶动人，何待艳服乔妆方为绝色也哉？子舆氏曰：“西子蒙不洁，则人皆掩笔而过之。虽有恶人，斋戒沐浴，则可以事上帝。”以恶人而斋戒沐浴，尚可以事上帝，何况西子本身自洁，更能斋戒沐浴，其芳香藻洁当更增百倍矣。陶庵于此，政须着眼，何必辗转反侧，寤寐求之，乃欲以妖梦是践也？社弟查继佐偶书。

清 康熙刻本西湖梦寻





西湖梦寻序


释道隐

张陶庵作西湖梦寻，向余问讯曰：“弟闻华严经，佛言华严世界南赡部洲特华严海中一弹丸之地，则西湖不直一蠡壳水，其景界甚小。汤若士传南柯，蚁穴中有国都郡邑，社稷山川，则西湖不止一蚁穴，其景界又甚大。两说不一，乞和尚为我平章之。”

余曰：“佛言世间凡事大小，皆繇心造。若见为大，则芥子须弥矣；若见为小，则黄龙蝘蜓矣。佛于此只不动念，则景界俱空，大小尽化，蕉鹿庄蝶，一听其自为变幻，于我空相，则亦何有？以余所见，大小高下，只在目前。即以西湖言之，尔见六桥、三竺，缥缈湖山，其大若此；若置身于南北高峰，由高视下，西湖止一杯之水，歌舫渔舟正如飞鸟浮芥，为物甚微。盖眼界所及，愈低愈小，则愈高愈大。庄生所言鲲背鹏翼，千里而遥，鹏之视人，亦何异人之视蚁？齐谐志怪，勿得尽以寓言忽之。昔有人渡海，飞来一物，大如风帆，以篙击之，是一蝶翅，称之，重八十余斤。则天壤间实有是境，实有是物，或大或小，一任人之见地为之。余眼光不及数武，何能为尔定其大小也！尔若只以旧梦是寻，尚在杯水浮芥中往来盘礴，何足与于寥廓之观。”武林 道隐偶题。

清 康熙刻本西湖梦寻





西湖梦寻序


李长祥

甲申三月，一梦跷蹊，三十年来，若魇若呓，未得即醒。旁人且将升屋唤之，犹恐魂之不返，何暇寻梦中所有，且寻昔日梦中之所有哉！张陶庵见西湖残破，而思蘧榻于徐，惟旧梦是保，自谓计之得矣。吾谓陶庵惟知旧梦，而不知新梦。论旧梦者曰：“梦必有想，梦必有因。故无想无因，未尝梦乘车入鼠穴，捣薤啖铁杵。”若新梦则不然。淳于棼梦入南柯，则身历蚁穴；幻人能吞刀吐火，则口煅钢锋。卫玠之论想论因，反落肤浅之见矣。昔王荆公与东坡论扬子云投阁，为史臣之妄，剧秦美新之作，亦为后人所诬。东坡曰：“轼亦疑一事。”荆公曰：“何事？”东坡曰：“不知西汉果有子云否？”余见陶庵所说之西湖，与近日所见之西湖，毫无足据，亦谓明季时果有西湖否？且谓明季时西湖中果有张陶庵否？识得明季时未必有西湖，方可与寻西湖；识得明季时西湖中未必有陶庵，方可与读陶庵西湖之梦寻。古夔旧史 李长祥书。

清 康熙刻本西湖梦寻





西湖梦寻提要


西湖梦寻五卷，国朝张岱撰。岱字陶庵，自号蝶庵居士，家本剑州，侨寓钱塘。是编乃于杭州兵燹之后，追记旧游，以北路、西路、南路、中路、外景五门，分记其胜。每景首为小序，而杂采古今诗文列于其下。岱所自作尤夥，亦附著焉。其体例全仿刘侗帝京景物略，其诗文亦全沿公安、竟陵之派。

中华书局一九八五年版四库全书总目





西湖梦寻凡例


张 礼

一、志西湖者备矣，皆能发越乎山灵。而先王父是编，盖身历盛衰之际，感时事之旋易，嗟景光之顿殊，托为梦寻，言寄斯慨，以目接之景作魂交之游。此亦如神返华胥，犹历历不忘其故迹，即境以征事，抒辞以达情。览者有感于斯文，是亦梦中之觉路也。

一、西湖之景物綦繁，传者每多失次，是集首序湖总，中分四方，方各以景从，而终之以外景。凡夫山林丘壑、寺观亭台，以及木石禽鱼之微，举皆依次而列，举纲张目，晰缕分条。阅者按籍而稽，步步引人入胜。若所谓六桥桃柳，三竺烟岚，不必着屐扶筇，而已历探其阃奥矣。

一、西湖之名胜，具有源流，流俗所传，多承讹谬。是集于名区兴废，胜迹升沉，以及林泉之变迁，草木之荣落，莫不详稽博考，务得其真。至若历朝亮节之臣，往代潜光之士，其故居古墓，皆灵爽所存，尤极意表章，使人心兴感，此更有关于名教，岂徒于山水逞游观哉？

一、西湖之题咏，名作如林，往籍所收，美难尽载。是集于白苏而外，复采佳篇，记如袁 李之灵巧清敷，诗若王 徐之高华奇崛，以至雅词名对，皆以次而登，并能照耀古今，发扬山水。后附以先王父平时之所作，识者谓能竞胜争奇，以登作者之堂，似可与诸公分一席也。

一、先王父是集，久为名人所传，若李研斋 长祥，金道隐 堡、查伊璜继佐、祁止祥 豸佳，诸公时共较雠，雅相推重，所作文序尤极其称扬。而王白岳 雨谦先生，与先王父论交尤笃，其所点次评论，更为精详，列之篇端，以志相得之雅。令音未替，遗泽犹存，思其笑言，辄复神往耳。

一、先王父平素多撰述，所著如陶庵文集、石匮全书，以及夜航船、快园道古，诸本皆探奇抉奥，成一家言，以卷帙繁多，未能授梓。是集为从弟潗携来岭南，而韶州太守胡公见而称赏，令付剞劂，以张前徽。余小子自顾颛愚，不克仰承先志，而奉兹遗集，益感中怀，爰授之梓人，锓以问世。其家藏诸种，俟有力梓行，庶几先王父未坠之精华，复得表章于当代也已。

康熙丁酉年十月望日孙礼谨识。

清 康熙刻本西湖梦寻





古今义烈传序


陈继儒

四海相识，落落如晓星，而老病相妒，不能一酬其墓。所当车过腹痛者，莫如山阴 张肃之，肃之与余称三十季老友，而素心遥对，杖屦诗酒，呼吸相通。今弃我七季，墓木已拱，陟阜临风，人琴怀感，筼筜遗卷，曝书忽见，每动与可之哭也。

今年夏，吾乡太史吴澹人持其友张宗子烈士传视余，向余征序曰：“若故人子，若识之乎？”余取读之，见其凡例、名籍，竖义侃侃，便已心异其人。读未终卷，其条序人物，深得龙门精魄，典赡之中，佐以临川，孤韵苍翠。笔底赞语奇峭，风电云霆，龙蛇虎豹，腕下变现，而隽冷悠然，飘渺孤鸿，天外呖，是又汉书、三国诸赞中所绝不经见者也。余于是深异之，力究其人。澹人曰：“是若友张雨若先生孙也，为海内知名士，靡所不长，古文辞其游戏也。”余然笑，口张而不能噏，曰：“嗟乎！有以也。”昔张肃之与黄寓庸、罗玄父、张梦泽、王弱生诸公读史于白门，余及见其评骘诸史，议果而确，识敏而老，余手钞其副本归，奉为定论。今宗子风霜之口酷似其祖，但其才力天出，灵动活现，老泉之质，不若斜川之颖也。余少时亦有是志，取古来义士列其名，未及作传。后见皇甫士安烈士传、屠纬真义士传，寥寥数人，如武帝食露盘，无补多欲，便尔中止。乃宗子远逮商 周，近迄熹庙，卑至奴隶，琐及犬马，洋洋大章，洵是持世之作。三都成而伧父辍笔，嗣今以往，保无敌手也。

常见老人饴弄孙子，见孺子能嗫嚅效大人语，则其祖若父必喜而笑，举以示座客，座客亦无不喜而笑。余于肃之不止座客，而宗子将作大声惊人，亦不止仅仅作效大人语。余思吾良友虽终不可得吾肃之之一笑，而见有文孙如此，肃之其不死矣。

壬申秋七月晒书日，云间老人 陈继儒书于顽仙庐。

明 崇祯刻本古今义烈传





序义士传


刘荣嗣

生平见异人读异书，辄作数日喜。余待罪东兖，张尔弢来相鲁国，一见而异之。其人似庄似骚，半谐半谑，盖以谪仙中人，借金马门作游戏散吏也。

一日，滕 李宰索余颜署，尔弢在座。余拟议未得，尔弢曰：“薛归于滕，今李宰晋秩郡司马，宜书滕 薛大夫。”一座叫绝。少顷，尔弢亦索书，余曰：“能工确如前语乎？”尔弢应声曰：“季 孟之间，非鲁右史而何？”余服其敏妙。

丁卯冬，嘉祥 赵令以大计殁于道，借库藏千金，囊廉无补，胥役至留难其妻孥丧，一邑骚动，以摄篆请者，视为岩邑。余曰：“老子胸中兵甲，无过余右长史才者。”尔弢遂以单骑往，见其老嫠诸孤茕茕无措，毅然解其囊中千金，代输公帑，更锤其腰间黄镪，为麦舟之赠。东土喧填，谓范式再世矣。余于是益敬惮之。

今秋，其长公宗子来，望其丰彩，轩轩若朝霞举，商古论今，如数家物。余方惊其言似河汉之无极，出一卷见视，乃其所著义士传，自商迄今，得四百余人，各为论赞。余得卒业，奇古灵隽，盖统腐史、世说合而成一家言者。余平时读刘向列女传，贞淫杂出，繁简失宜，末赘小赞，寥寥寂寂，愧不成语，乃擅一代词宗，闭阁燃藜，至来太乙之照，是不可解。宗子著作，足垂千古。尔弢又身作之仪，留为世则，如范尧夫以麦舟举石曼卿三丧，文正闻而叹其赠之何晚，一气一理，水乳忽合。则是宗子以世德世其文章，彼青藜爝火，敢与日月争光耶？

己巳秋仲，半舫 刘荣嗣书于兖东公署。

明 崇祯刻本古今义烈传





义烈传序


刘光斗

自媕淟者盈宙，有利害而无是非。非无是非也，利害之太晰，一如骛，一如沍，即是非之镜朗悬于前，而阉然不能自振。为突梯，不为濡缕，而大义之顿沦也，直以温蠖障烛龙之驭。于是上关国社，旁及矜盟，琐至闾井，蒙狸面而匿鼠首，而古今之沥肝指发者，尽汩汩于容脰之智。如行墟墓间，无有生气；如入女人国中，无有男子气。以至偷荫处堂，坐视祸败，而莫之所。故曹蜍、李志之毒天下，较烈也。

夫百年有尽，人杀鬼杀埒耳，亦安见汗饵床箦者之必不死哉？而究不如直行其是者。其幸而成也，而得不死也，可以肉虎狼，而饴鼎镬。即不幸而身殉之，心抒一寸之丹，血化九原之碧，赤利刃而死，青柔翰而生，而烈士之名，犹足以照千古。

余不佞，夙负毅奋，见拳曲不平辄为眦奋。往往读二十一史之牒，流览一二，则疾引大白酬之。既局局理官，括帖籍书，两耗畴昔，然私心所赴泐，拂拂从湛卢跃去。乃一睹张宗子之所汇义烈传，而爽然消我瘕也。凡事出士大夫勿概论，其或它人之酒杯，与下士之嚆矢，无编摩以勖之，无旗表以驱之，不缩不矜，不利荧，不害怵，要于必行其是，尤足术也。

宗子，文恭曾孙，四世簪组，所家储不止三十乘，故综列闳博，蔑足异，余尤异宗子貌恂恂，挹对温克，无卞激之态，而持论讽谊，直以电光霍开魅界。至诸赞词，又复手涴七襄，肠贯九曲，而五色摩尼，逼现毫楮，使人琅琅披之，涤而日月，震而雷霆，栗而霜雪，究从舌瓣作冷香，沁入脾腑，又不翅酿沆瀣为甘露也。宗子才擅金闺，行出而树世，即义烈一刻，唾玉屑于地，而亘铁英于天，且尽呼天下之蜍志，而鼓朝气以还其须眉，于功世也弘矣哉！余时迫去越，亟题之以归宗子。

兰陵 刘光斗题于龙屿之夙有斋。

明 崇祯刻本古今义烈传





义烈传序


祁彪佳

孙樵曰：“为史官者，明不顾刑辟，幽不见鬼怪，若梗避于其间，其书可烧也。”古人高擅史才，龙门、西蜀，千载绝唱。唐兴二百年间，作者数十辈，独高昌黎修顺宗实录，尚不能当班坚，遑问它耶？至于庐陵、涑水，骥失而驽，驽失而蟆。虽有作者，子长、子云，勿可及已。乃议者谓太史公排节义，退正直，不叙杀身成仁之美。而莽大夫剧秦美新，行负其腹，磨毫黩札，丛阁饱帙。但以官大宠浓，讲文张字，如司马子长之叙周缪，班孟坚之传蔡义，其所谓梗避者，亦已甚矣。

余生平有史癖，见烈士侠徒，握拳攘臂，汹汹思逞，但记载散见，如电光石火，不能多逅。迨余友张宗子目穷学海，才注文河，十年搜得烈士数百余人，手自删削，自成一家言。其点染之妙，凡当要害，在余子宜一二百言者，宗子能数十字辄尽情状，及穷事际，反若有千百言在笔下。论赞杂出，一字之评，笔怀秋严，舌蓄霜断，出没其意中，忖度其言外，秦铜相照，纤悉不能躲闪。至如索隐钩深，推心置腹，一出一入，无不忭直骨于枯坟，脔谄魂于泉下。其所鉴别，片言武断，尤足令千古输心。宗子齿发未及壮，其所得如此，则不知子长、子云当宗子年齿时文章果何如也。

余里居三年，与宗子析疑赏奇，数山间晨夕，得以窥其武库独富。而宗子王大父太史公创绍兴郡志、会稽县志，而太史公尊人右太仆成山阴县志，义严衮钺，传为一方信史。时人比之班氏父子，而未得殚其精华，常为懊惜。今吾宗子以绣虎之才，克世其美，不减谈 迁之继述，异日石渠、虎观虚左席以待宗子，宗子亦何庸多让焉？

余驱车将北，告人曰：“会稽 宛委、禹穴间，有出手眼而挟龙门、西蜀之奇者，将大用矣！”

辛未仲夏山阴友弟祁彪佳书于西湖 偶居。

明 崇祯刻本古今义烈传





史阙跋


郑 佶

右史阙十四卷，宁都 下河巡检蒋君芝楼贻余也。芝楼得之吴门肆上乱书堆里，题曰“古剑 陶庵 张岱”。岱之为人不可考。其旨法春秋书“夏五”，阙文取义之义，上自伏羲，下逮金 元，有明一代不与焉，意其时明史未之修欤？其所叙述，有与正史事同而文异者，有与正史全异者，辨证博洽，持论平允，尤熟读百史而得闲者也。

原本密行密格，未经缮写，纸色甚旧，折痕皆断裂，殆非近时所钞，间有次序差错，字画鱼鲁。余与屠君愚谷同为考订，愚谷之力居多，且手录一通，置诸案头。愚谷之舅氏徐君谷耘，于余为内兄弟，其于异书有嗜痂之癖，见之狂喜，任赀付刊，阅三月而竣。

於乎！向不为芝楼所得，沉埋于废纸丛中，归于一炬，余何由得见？谷耘不即为寿之梓，艺林亦不及共赏。今其传也，岂偶然哉？芝楼名曾灼，吴县人。

时道光四年岁次甲申闰七月朔吴兴 郑佶 柳门氏跋。

清 道光刻本史阙





前明越州先贤三不朽图像序


蒋士铨

张陶庵辑前明 越中先贤画像，题曰三不朽图，镂板藏朱文懿公家。吾友秉直 朱君为公嫡裔，特重此编，于乾隆戊子装印多本，载属予序。

尝考古人中自陆探微爱画古圣贤像，李公麟画孔门弟子，颇有关于世教。他如张僧繇、吴道子、阎立本、顾德谦、苏汉臣、丁原躬、陈洪绶、植芝等，刻画簪缨，摹写神佛，大都为供玩之资，且多弗传于世。至朱宾占凌阁功臣图及金古良无双谱，其间所取，品类纯杂，亦无益于后生取法。夫士君子读书论世，左图右史，考献征文，未能偏废。凡诵著作而仰德业者，瞻瞩苍茫，以不见古人为恨。越州山水清雄奇秀，代多贤杰，即胜国三百年中，禀扶舆清淑之气，赫然辉映丹青者，已若此之盛，其有裨于后学也岂浅鲜哉？

昔张子韶在岭表，居无与游，忧过之不闻，学之不进，乃于室中悬孔子、颜子像，又杂绘渊明、曲江、富公、寇公、韩魏公、司马公及永叔、东坡、康节、淳夫、器之、彦和、山谷、少游、无咎、文潜诸小影，环列左右，晨夕瞻礼，藉肃心志，且云：“使有愧憾，则见诸贤如挞朝市。”呜呼！洋洋在上鉴观，有赫其凛诸冥漠者，何若临之师保乎？

叔孙豹以世禄不朽，歧而为二。窃谓三者之中，立功为难，必德之与言，皆可自策。父兄之教，师友之资，世家子弟能奋发砥励，较寒畯成就尤易，孰谓不朽之事非华胄高门之所有事耶？秉直守文懿家学，精于经世之术，居恒闭关讽咏，督率后昆，于先人遗经中不少宽假，且复孜孜于是。诗曰：“我思古人，实获我心。”苟乡之学者更能继诸公而起，则他日衣冠容止，绳绳以续斯编者，正多遗范矣。秉直曰：“是吾之愿也。”遂书于卷端云。

清 嘉庆刻本忠雅堂文集





有明越人三不朽图赞序


许景仁

夫终有明之世三百年来，越故大有人哉。古剑老人起而图之赞之，以三不朽分著之，留形模以垂范，表践履以作型，盖甚欲不朽其人于后世也。顾怀忠履孝，植节守廉，既钦硕德，又何以不遗细行？理究性命，论切安危，既称博识，又何以兼录片言？功勋一世，惠爱群生，既表宏材，又何以下逮小技？或曰滥矣，然有可称焉，奚忍湮没乎？盖世际沧桑，玄黄战野，采薇而食，于周固称饿夫，实商之义士也。而后世藉口自晦，则以遗民没世者，抑又何求？其有浮沉观变，终不得与于微 箕之数者。生平才识，又颇淹声誉，而究其晚节，未为挺挺也。概予以不朽，实滋清议，老人又何说之辞？而予曰：不然。一生之修名不立，而末路堪称；垂老之气节或颓，而平居自好，如之何以言废人，以人废言哉？矧夫议者论其迹，未谅其心。其中或有大不忍者，迄因循老死，而异世讥评。遂多求索，老人所不忍出也。揆老人之心，则曰其非改头换面者，乌忍弃其所可称，而不与于图赞之列系？曰：有明著越之多节也，较他郡之驰逐风云者，越实矫矫也。其余一材一艺，同是胜国遗老，比王毓蓍、倪舜平辈，特欠一死耳，而一腔忠义，余知多赍志以没矣。览老人不朽图赞，其殆作于平水梦后也，而或有议者，要之无碍于其人之不朽也，又安知不因是而反藉以不朽乎？后六七十年，而予窃与于遗议之末，又幸与老人共白此不朽之衷也，噫！

乾隆乙亥古重九日同里许景仁 檗子撰。

按：本序及以下陈锦序、陈仲谋序、余烜跋、朱文然跋、傅鼎乾跋均录自清 光绪刻本明於越三不朽名贤图赞。





重刻有明於越三不朽名贤图赞序


陈 锦

有明三不朽图赞，吾乡古剑老人 张陶庵先生遗书，与野公 徐子亲至各家造门祈请，恳示遗象而成者。初属明州 蔡尔达刻二十余象，而先生逝。越四十年，嗣子式宣以未刻五十图授其甥陈仲谋力完之。又二十年，蔡氏子仲明亦归前刻，合成今书，而距先生始事时，世已再传，岁周挠甲矣。后五十余年，原椠几敝，乾隆乙卯，慕村 余氏起而补之，一百八象，顿还旧观。嘉庆庚辰，板归松山 朱氏，梓行未久，逮乎今，兹传次及予，又一周甲矣。递授渊源，绵延不绝，每更数十年而一兴，向非鬼神呵护有灵，择人而与，安见其几阅沧桑而不同归煨烬乎？

且古剑老人前代之遗贤也，深有见于吾越 有明人物之盛，自德行以至文学，代有其人，而其难能而可贵者，总无逾乎气节；气节之重，理学为宗。是书首列王 刘，而即继以殉义诸贤者，实出老人感时嫉俗之心，题曰“有明”，犹隐存胜国遗忠本旨，披图景仰，良用怃然。夫古人往矣，极读书论世之量，恨不文琴旦梦，合千载一堂，得先我而见知者，为一一肖其衣冠，状其仪表，而举而示之，使无前不见古人之憾，呜呼，此非后生小子之幸与！

予生道光初，甫离襁褓，先大夫即出是编，令恭敬瞻礼，由今思之，盖适当朱氏之重修也。曾几何时，予年且七十，先训不可得闻矣，而吉光片羽之留，乃获重新于小子之手，始愿已不及此。犹忆壬午、癸未间，居忧里门，访是书罕知者，幸得一朱氏重印本，为刻入越中观感录，仅存姓名传示后起，良自愧矣。今年春，求助于山左中丞张朗斋尚书，顿遂重刊之志，中丞世越人，抑亦关心桑梓，而乐与有成，不自今始者，坠绪茫茫，绝而复续，呜呼，此又后生小子之幸也！观是象也，读是书也，有不感发而兴起者与？

光绪戊子三月山阴后学陈锦 补勤氏识。





三不朽图赞序


陈仲谋

昔余外祖宗子 张公，集三不朽一书，付梓工，未半而逝世，迟至四十余年不克竣。后舅氏式宣病中以表弟辈远出，将未刻五十图授余曰：“设尔有与其后裔交好者，可力完之。”第前有二十余图付蔡尔达，刻成因乏资，尚未取回。又因循十余载，己未春，蔡之次子仲明自明州回，道及其事，并付刻资。仲明曰：“此吾母汪素志欲竣其事也。”即为检还。今又蒙好义诸君损资慨助，始得告成。嗟嗟！外祖作此书时，余年未二十，今已七十有三，不意流传至今，始竟其事。此皆诸先贤德望昭著，阴为默侑所致，否则几淹没吾外祖之苦心，抑几负吾舅氏之委托矣。不胜欣幸，聊跋其事。陈仲谋谨序。





三不朽图赞跋


余 烜

右古剑 蝶庵先生所著於越有明一代三不朽之图赞也，独恨其稿甫就，汗青未半，先生遽尔化去，以致转辗因循，讫不得就。后经其戚属陈仲谋氏代为筹划，始得蒇工，然距其经始之时，已一周挠甲矣。先锓板片委积梓所已就朽蠹，而庚申至今，甲又将周，板且屡易，其所藏者未识珍惜，蟫蚀鼠残，霉朽漫漶，更加于昔，形模字画，不可省识者，已居三四。今年夏始归于予，不胜叹惋，遂选善工，急加修治，并出旧藏原本，详加核定，缺者补之，漶者新之，用工匝月，始还旧观，共得一百八像，为椟而敬藏于佑启楼中。

呜呼！当先生作此时，有谓：“吾越前明一代贤才辈出，甲于宇内，其可以不朽者，宁止此百十人哉？而即此百十人之中，往往有不过片长一技，而遽与忠孝节义、理学勋业诸公同量齐观，其能免于遗滥之讥乎？”是大不然。夫先生之于是书也，盱衡二百数十年之间，别白精微，其所取舍，独具只眼，或数语而该其终身，或片言而举其独行，而且较略于初盛，致详于末造，此先生裁鉴之苦心，识者可因此而窥其微矣。盖由其作石匮书之绪余而为之，夫岂漫然无所审择于其间哉？不朽虽同归于一，而其所以不朽者，亦各视其操履之极致而已，何不可并垂于后乎？前人著述，具有深意，岂浅夫陋学所可訾议，多见其不自量而已矣。

或曰：“是书也，有劝而无惩。”是又不然。此非史书例也，安得惩劝并行哉？然而不惩之惩，其惩深矣。嗟乎！士生其后者，可不深自振拔，努力奋兴，由求免于其不惩，而驯至乎其所劝，而要同归不朽，庶不负先生昔日以激发意气，砥砺勉旃，惓惓于后来之心也？不禁太息而跋之。时乾隆旃蒙婵嫣之岁仲秋朔日昜堂山人 慕村 余烜敬书于南涧菜根堂之。





三不朽图赞跋


朱文然

此前明 张宗子先生三不朽图赞也。作书之意，序中详哉其言之矣。其板向存朱氏，后归余氏，予尝欲印刷行世，以公同好，但有志未逮也。至戊寅秋，始购得之，惟多历年所，梨枣漫漶，因细为检阅，残者葺，阙者补，得成完璧，印刷以酬素愿。窃思人之好善，谁不如我，以我之谫陋无才，尚勉为此举，则当世士君子景仰前贤，对遗像而琴梦相通，读箴言而持赠思遍者，岂少也耶？此板现藏山阴 南涧之双桐堂，凡愿印送以继前哲作书之意者，噬肯来游，足慰鄙怀。特跋数语，以告同志云耳。嘉庆庚辰岁端月之吉山阴后学朱文然 松山氏谨跋。





三不朽图赞跋


傅鼎乾

自昔圣贤图象，仿自汉 文翁绘孔门七十二贤，继此乃有云台麟阁、西园雅集诸图，大抵拟诸形容，未必写真惟肖。独吾越 古剑老人三不朽图编列姓名，造门求象，务得真容，迟至再传，始蒇厥事。原序所谓“设有与其后裔交好者，可力完之”，想见当年以影堂忾之资，为闾里景行之助，无一敢参以意造，所以难也。时则明社既屋，追叙明贤，或正笏立朝，或角巾旋里闾，有儒冠野服，靡不神情逼肖，如见其人，其读书论世之宝鉴矣。象百有九，而忠义什居其六，绎传赞语，上溯讲学师承，下逮证人高弟。其递授渊源则梨洲之学案也，其旁搜轶事则石匮之史余也，其感喟兴亡则西台之恸记也，岂直曰尹 姞衣冠其容不改哉？梓乡乱后，仅见越中观感录胪举姓名，道是吉光片羽，今竟重锓图象，俾是书常在人间，呵护有灵，奚啻桑田三见，噫！是谁之力与？戊子七月萧山后学傅鼎乾谨跋。





书补录张陶庵阳明像赞后


郑 珍

此王阳明先生燕坐小像，后有门人王龙溪、钱绪山、邹谨之侄正思赞，及国朝袁简斋诸人题识。曩为先生裔孙兰陔所藏，兰陔自其父某久客湖南，遂为善化诸生。后携此册游黔，以存臬使唐镜海 鉴处，而食于他所。镜海调官去，留之巡抚贺耦耕 长龄。道光甲辰，耦耕遂以藏行省东郭外芙风山先生祠中。山阴 王上舍 个峰 介臣为先生疏属裔，与余言本末如此。

余据简斋题语，称为无锡典史王裕猷属题，裕猷不知于兰陔何属，以知册由裕猷始传之兰陔父子，其前不能详也。祠中别藏先生侯服大像，幅高六七尺许，上书封新建侯敕，亦不能详其传授。贵筑 黄观察 琴坞 辅辰言，自嘉庆初建祠时，有敖芗坪某从云 贵总督菊溪 百龄所乞弆于祠，后失去。道光中，为同里王观察 梦湘玥购得，仍奉归之。自是祠有大小二画像。咸丰乙卯十月初八日，余偕琴坞子编修子寿 彭年，独山 莫孝廉 子偲 友芝，携子知同谒祠下，肃观册帧，心向往久之。

个峰家藏有明 张陶庵 岱三不朽图赞，陶庵，南轩先生后，元忭曾孙。此书乃与徐野公图明代乡人立功、德、言者，皆沿门乞遗像仿成。而先生侯服侧面像居其首，以视祠中大像，须眉权颡，神貌若一，益信陶庵精摹，而大像于先生尤肖也。余观此册，龙溪四公赞，一纸都一手书，盖后人自他帧移录者。因例此为录陶庵赞，以补所不备，并记所闻，俾来许得稽焉。

中华书局四部备要本巢经巢文集卷六





乔坐衙


祁彪佳

一日寿张大尹，便博得宗子一传，二十年宰相，反乞不得崔舍人半纸谀墓文。此何以故？明眼人自当知之。文言之灵转不必言，至于选韵谐音，又何以累黍弄丸，巧妙若是也！慧业文人，才一游戏词场，便堪夺王关之席。

中国古典戏曲论著集成本远山堂剧品





张宗子乔坐衙剧题辞


陈洪绶

吾友宗子才大气刚，志远学博，不肯俯首牖下。天下有事，亦不得闲置。吾宗子不肯俯首，而今俯首；不得闲置，而今闲置之。宗子能无言田亩乎？乔坐衙所以作也。然吾则为宗子何必如是也，古圣先贤怀其宝玉走四方，不遇则进学弥笃。即使宗子少年当事，未免学为气用，好事喜功。今日之阻，当进取圣贤，弗以才士能人自画，损下其志气，复温故书，深究时政，三年间可上书天子。吾不为宗子忧也。然吾窃观明天子在上，使宗子其人得间而为声歌，得间而为讥刺当局之语，新辞逸响，和媚心肠者，众人方连手而赞之美之，则为天下忧也。

清 光绪刻本宝纶堂集