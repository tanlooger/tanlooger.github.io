---
---
---
title: 书札
---







与张宗子


祁彪佳

按：都门入里尺牍、里中入都尺牍、林居尺牍，收与张宗子凡八通，俱录自祁彪佳文稿。书目文献出版社一九九一年版。

捧李公祖复札，知缁衣之好有同心也，弟顺风作呼，倘得不辱命，幸矣！何足烦齿芬之及乎？弟病疟之后，遂发怔忡，偃仰一室，日与药饵为伴。昔汤若士自号茧翁，弟似之矣。俟体中稍愈，当挐舟载酒，一消仁兄胸中磈礧。兹尚在僵卧时，万不敢辱玉趾之临也。来札附览，惟照入。不一。

都门入里尺牍





与张宗子


祁彪佳

别后即奉云翰，重拜珍锡三品，使浪游之子既醉且饱，但轻舟一叶，不堪载深重耳。今正兴尽而归，尚当选暇以邀玉趾，共作快谈，勿令剡溪雪笑人寂寂也。叨惠过侈，不任铭佩，舟次乏众，并祈恕之为祷。

都门入里尺牍





与张宗子


祁彪佳

以弟之谫谫，得交臂于仁兄，深荷声气之雅。丈夫七尺可捐，况乎涓埃未效，才言报字，仁兄便浅之乎视弟矣。琳琅之锡胡为乎来？不几令人愧死耶？然仁兄重命之矣，又曷敢不拜拜，二事以佩明德于不朽。兄之垂注乃尔，礼似为吾辈设，然弟终不敢即附芹，将恐烦裁复也。惟俟春日佳丽，时拟挈一樽作快饮耳，惟仁兄亮之。李映碧使者已取复札去，小言无取，不敢录呈矣。马讷斋书曾于席间投之，并附闻。

都门入里尺牍





与张宗子


祁彪佳

弟再疏乞身，思欲于养母之暇，犹夷一艇，望天际真人，饱聆霏玉。不意顷复奉严纶，揆之臣子之分谊，不得不促装就道，将母未遑，进退维谷。顾重烦垂注，且清贶俯颁，醉心知己之雅，感当何如。数日入城，尚图晤谢，统惟崇照，不尽临风。

里中入都尺牍





与张宗子


祁彪佳

向日弟有吴中之役，仁兄尝惠我义烈一书，觉于生来血性，少有触动，以故小小兴革，皆以热肠行之。见信于吴中者以此，见忌于吴中者亦以此，然总之得力于仁兄之一书甚大。古人于行也，赠之以言，不意于今日见之。

竣事归来，再疏乞身，觉百念可冷，独于故交之谊愈切于中。向尊府询起居者再，知仁兄在富春，江云烟树之间，真人天际，翘企久之。小价从武林归，则湖上一椽，幸邀玉趾。在昔楼名八咏，亭著三峰，每见地以人胜，何小庄之多幸耶？诸所欲言，统俟躬布，不腆之将，仰惟照存为荷。

里中入都尺牍





与张宗子


祁彪佳

新禧尚未展贺，乃荷华灯之惠，藉以奉老母一觞，翁兄锡类之仁大矣。得名园纪胜及和陶诸咏，竟将我上青云去，即捧读犹恐第二义，敢佛头着粪耶？昨使者慢去，以一星劳之，诸容面谢。不一。

里中入都尺牍





与张宗子


祁彪佳

小注一经品题，遂生简帙之色，仁兄真还丹点铁手。更拜读名章，见迥句新声，络绎奔会，妙处自堪千古，宁但颉颃辋川耶？但有请者，诸友诗多不入选，恐不免以见遗为罪。欲借大作数首冒彼姓名，盖以仁兄八斗才可了数十人，咳唾所及，犹足藻绘断沟，既为小集增重，复为诸友借光，亮亦宗工见允者也。两三日内，有小役至许公祖处，章侯兄大笔不知可即得否？倘未便挥毫，闻有捉刀人，乞仁兄转求之，何如？润笔之赀，望命示奉来，庶得速就耳。诸不尽欲吐。

林居尺牍





与张宗子


祁彪佳

中秋社诗渐集，争妍竞秀，各出所长，然自高吟就，而众喙成喑矣。赋雁影兼得雁字，自是千古绝唱，宁止压倒中郎兄耶？第六集社诗归璧，闻仁兄欲于重九续龙山佳会，足觇高怀，但恐此时尚在两峰探秋色，未能涉江而西耳。诸俟晤悉。

林居尺牍





与李映碧公祖


祁彪佳

按：与李映碧三通，录自祁彪佳文稿，书目文献出版社一九九一年版。

治弟自武林获奉颜色，因病归里，迨入里而抱病转甚，即今困顿床褥，已越四旬，尚无起色。伏闻老公祖将奉台使之檄按节敝乡，彼其时尚不知能强起褦襶，一遂瞻云就日之怀否也。

兹有启者，文宗刘公祖以执法之公，兼衡鉴之妙，此番岁试敝乡，不特优拔者争鼓舞以励前修，即劣置者亦思濯磨而期后效。从来嚣竞之士习，至此而翕然为一变，犹且虚怀于定案之后，宿士偶遗，遽蒙剪拂，士子又无不感而思奋者。

今有府学增生张岱，当其试卷初落笔时，士共以前茅相推许，盖亦因其夙望在人故耳。及文宗公祖考列五等，人颇骇之。治弟始取其文而披阅焉，则不可不谓一日之短也，然据夙昔所怀抱，即治弟与之寒窗伊唔时，已见其淹贯经史，博极群书，旁及诗歌古文，真可衙官屈宋，则今数载已来，其所造之更有进焉可知矣。乃高自标置，不肯俯就时趋，治弟每规之而不听，今日之遭蹶，病正坐此。在此生固义命自要，惟是窜迹深山，闭门诵读，绝不敢求一郡邑有司之先容。治弟以数年笔砚之友，不忍见其才华肝胆消落至此，且盐车一困，便使乡党揶揄，故交掉臂，有才有骨之士，宁能堪此？是以旬日以来，形销骨立，若不能自有其生。治弟极知文宗公祖公严之下，必不敢漫有陈托，而独不免为此生饶舌者，盖以文宗公祖必能信老公祖怜才之雅念，而老公祖或亦信治弟非干泽之私心也。

在今功令方严，学政之申饬伊始，此真世道人心所关系，稍有血气者宁不欲各守硁硁之素，以挽情面之世风？是以治弟仅一子，而学业未就，不令赴考止一经而以佹得佹失，听其自取，乃独为此同窗食贫之友不觉饶舌者，天日可鉴，岂有所利之哉？夫亦气谊感召，自不容已，则治弟之非敢为私更可知也。且老公祖莅临在迩，试问公祖父母，治弟年来曾有为亲戚子弟转求干泽者否？再问三学诸生，有一谓张岱之非抱才有学偶蹶可怜者否？则治弟非敢为私事可知也。今特令敝友亲叩台阶，老公祖视其眉宇，听其议论，阅其平日之著述，定当以弟言为不诬。倘蒙老公祖果信微言，则乞乘大案未到之时，特垂鼎力置之平等，则国士之感岂言所能尽哉？

病榻口占，因钟情友谊，遂多不次不伦之语，仰祈照原，可任惶仄。

都门入里尺牍





与李映碧


祁彪佳

治某之于老公祖也，虽晤面不数数，而雅意高情真有令人时在寤寐者。里中传台驾以台使檄将临敝郡，今则否，未知抠奉颜色又在何时，怀想光霁，益不胜耿耿耳。

治某有慨于士风之嚣竞，情面之纠缠，是以此番文宗按试，矢不敢以一人干请。而独不能不喋喋于张生者，盖实通国之舆论所共为称惜，此之谓所言公言之也。张生为阳和公曾孙，雨若公冢孙。治弟昨绝不敢述其家世，而第以其有用之学，足怜之才，仰求栽植，正有符于老公祖所云，可以理夺，难以情求也。治弟固不足数，比妻父林居以来，颇怀雅尚，岂漫为人出一语哉？兹开台谕，知其间婉转鼎造，费几许苦心，此真高厚为德，公而且溥。寒生闻之，必有泣下者，非独一人一家之感佩已也。文宗向有声气之雅，而于荆溪民变尤所谓同患难中人，然以是故而首当仰体，其公严者在。治弟舟遇邗关，曾以此语相订，是以于其莅任之时，即一见亦绝迹也。今此之恳，惟真可质鬼神而鉴天日，乃敢求老公祖之鼎致耳。再晤间万祈祖台道此，鄙悃所荷，相成之爱，更为无涯。诸容小刻印成，再布缕缕，临楮可任驰注之至。

都门入里尺牍





与李映碧


祁彪佳

治某僻居远村，入秋多病，匿迹山林，邈隔城市。闻老公祖迩于武林，往返屡住山阴道上，而某追攀不遑，虽祖台以疏节见亮，如郁郁此中何。

昨于妻父座中见盛述高雅，益耿耿企恋之怀矣。张生一介士，何至重烦注若此。夫昌黎之知长吉，欧公之识大苏，虽俱在未遇时，然未有于坎坷偃蹇中，人方弃之，我独收之，此生不知何如作国士报也。文宗公祖以原卷相示，正见其虚怀，士子佹得佹失，文场原是苦海，此间宁有定评？然治某所为之扼腕者，亦采其生平之品望，而非谓一字一句无可摘之瑕疵也。

屡荷手翰，惟有佩戢隆谊，永之世世。原卷缄附，幸赐照原，不任驰注。

都门入里尺牍





寄张岱乞藏史书


毛奇龄

居故乡时少，但及壮岁，即亡名走四方，从未经抠衣得一登君子之堂，快读异书，每中夜起忆，辄成恨事。今吾乡老成，渐若晨星，而一代文献如先生者，犹幸得履修容，享耆齿，护此石纽，则夫天之厚属先生者，原有在矣。

夫名山之藏，本待其人，久不发，必成物怪。方今圣明右文，慨念前史，开馆修辑，已幸多日。乃荐辟再三，究无实济，翰音鼓妖，于今可见。向闻先生著作之余，历纪三百年事迹，饶有卷帙，即监国一时，亦多笔札。顷馆中诸君，俱以启 祯二朝记志缺略，史宬本未备。而涿州相公家，以崇祯一十七年邸报全抄送馆编辑，名为实录，实则罣一漏万，全无把鼻。顷总裁启奏，许以庄烈皇帝本纪得附福王、鲁王、唐王、桂王诸纪于其末。而搜之书库，惟南都一年，有泰兴 李映碧廷尉南渡录。西南建号，有冯再来少司寇滇 黔诸记，稍备考索。至鲁国、隆武，始终阙然。今总裁竟以是纪分属某班，旋令起草，此正惇典殷献之时也，不揣鄙陋，欲恳先生门下，慨发所著，汇付姜京兆宅抄录寄馆，以成史书。

夫汉书蓝本肇于叔皮，然而远胜他书者，以史官分严，虑有得失，反不若茂才闭户之闿而公也。若夫欧阳五代成于私著，然而宋直用之，而迥不及他史者，以匹夫疏陋，三家言事，万不若史局之审而核、博而通也。今以先生之学力，媲美茂才，然且家有赐书，远过欧九。其苦心撰著，原不欲藏之井中，而一旦移入史乘，传之其人。将先生慷慨亮节，必不欲入仕，而宁穷年矻矻，以究竟此一编者，发皇畅茂，致有今日。此固有明之祖宗臣庶，灵爽在天，所几经保而护之，式而凭之者也。仲尼云：“贤者识其大者。”向使仲尼复生，亦当啧啧称献贤矣。

若其中忌讳，一概不禁，只将本朝称谓一易便了，至其事则正无可顾也。且史成呈进，当详列诸书，所自不敢蔑沫。况此书既付过史馆，则此后正可示人，无庸再，尤为朗快。书到，即乞启钥，确付京兆宅抄付。悚惕，不具。

清 康熙刻本西河文集