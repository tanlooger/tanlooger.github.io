---
---
---
title: 募修岳鄂王祠墓疏
---







西湖固多祠庙，梵宫之外，其合于祭法者三：汉之前将军关帝，宋之岳鄂王 武穆，明之于少保 忠肃。帝君之崇祀既久，其轮奂巍峨，更新再造，代不乏人。于坟僻处山麓，子孙世守，钟簴不移，庙貌如故。独岳坟踞西湖闹地，水陆舟舆，游人杂沓。阅壁图者刻画宪 云，展墓道者掷击桧 卨，众怒之下，铁难保首，木亦剖心。昔人卜葬鄂王于游观之地，歌舞之场，使朝簪瞻礼，士女嬉游，每于笙歌桃柳之中，说及庐墓涅肤之事。乾坤正气，世道所关，历代帝王，立祠致祭，俎豆千秋，旌忠旌孝，俾为万世臣子楷模，盖已历五百一十四年于此矣。日久倾圮，游人嗟叹。

崇祯戊辰，拆毁逆珰魏忠贤生祠，议以木石修葺王墓，卜之王，王弗许，以此蹉跎，颓败益甚。后人观感，不无动念重修，然往往锐意兴造，而力辍半途者有之，猛思合，而功亏一篑者有之。余谓天下凡事必须量力为之，其进锐者其退速，其愿奢者其就小。不能如田单一日下齐七十余城，止须学范雎远交近攻之法，得尺则尺，得寸则寸，如燕窠衔泥，如鹊巢集木，循序渐进，以致落成。盖众擎易举，独力难支，与其修而未完，不若不修之为愈也。故古之善举事者，如攻坚木，先其易者，后其节柢。诚有发愿营缮者，必先葺后楹¹，次及坟茔，次及大殿，次及墙壁，次及戟门。凡修一处，务责完工，既遇矢心，还期竭力。为作募疏，令庙祝赍捧，以俟檀那。且告之曰：尔观鄂王，宝殿虽圮²，决不肯用魏忠贤一木一石，其灵爽若是。故凡修祠修墓，必欲得正人君子以董其役。且窥王意，即布金大地之人，苟非居心诚洁，立意坚凝，亦不肯轻受毫末。尔第随缘募化，若有贤士大夫解囊乐助，自为王所式凭。而下及编氓，即村农野叟，妇女儿童，瞻拜宫墙，起敬起畏，木材瓦甓，施及锱铢，则亦王所欣受也。董太史曰：“视王弃取，以占人品。”不信然哉？

【校】

¹先葺后楹 文粃下有“次及两庑”。

²宝殿 文粃作“宫殿”。

【评】

疏中入岳鄂王不受逆珰生祠一木一石，正气巍峨，威灵赫奕，不特为岳鄂王生色，而且为修祠人生色，笔能置人云表。





张岱文集卷三