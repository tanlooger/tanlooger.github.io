---
---
---
title: 龙山文帝祠募疏
---







爰自云蒸霞蔚，岩壑自有文章；筿琨瑶，贡赋必须竹箭。岣嵝苔蚀，秦皇立山海之碑；宛委云封，夏后发箕畴之匮。是以上会稽，寻禹穴，太史公早储探奇之心；修禊事，会兰亭，王右军远寄斯文之慨。遂使梁间花字，取以锦绣山川；更有椽底竹音，用以鼓吹经传。代多名士，方信经纬之由人；上见神明，应念图书之有祖。

则吾龙山 文帝祠者，左邻县治，尚无剪伐之虞；右并城隍，赖有金汤之固。揆文三百里，重天宝者尤重地灵；君子六千人，有文事者必有武备。追思吾先正，海涵地负，大放厥辞；佑启我后人，泽媚山辉，共章斯道。

乃今沧桑既改，庙貌无存，钟簴旋移，榱题亦朽。何敢望僧寮佛刹，皆换新图；更不如里社村墟，尚存原庙。一城弃为枝指，如燕人之视越，漠不关心；八邑奉若缀旒，犹七国之尊周，仅存虚貌。近喜隍祠熣灿，忍见文庙颓？衣缊袍与衣狐貉者立，自知羞涩难堪；食藜藿与食钟鼎者俱，尤觉逡循不敢。以故通郡而计，抡科第者，城市不及于乡村；为此画地以观，纡金紫者，东南常盛于西北。皆因文星薄蚀，半壁遂乏光华；斗柄阴霾，八越都无气色。

修我墙屋¹，曾子将反自武城；复我冠裳²，子贡预占于曲阜。期吾同志，岂遂无人；嗟我旧盟，尚亦有子。因诹二月，束牲载书，遂约端阳，庀材鸠众。风雨洊至，卧龙附以跃渊；星斗重明，文雉因之升鼎。山呼必应，殿上自响琳琅；草指先知，阶下必多桂杏。凡我同盟诸子，嗣此心灯夜聚，光分太乙之藜；笔蕊晨飞，采散文通之锦。冲天有气，非绣虎即属雕龙；掷地成声，是敲金还为戛玉。鹏搏九万，且将扶羊角而图南；骖牝三千，亦思随骥尾而空北。

但愿鸡衁在口，盟不复寒；牛耳当盆，愿须再发。群策毕集，贺孱主之获中兴；众力可支，喜工师之得大木。果能精卫，衔来不择夫泥沙；真惜铜驼，到处先除其荆棘。扶衰起废，势足以倒拔九牛；继长增高，才可以添修五凤矣³。

【校】

¹修我墙屋 文粃作“修补墙屋”。

²复我冠裳 文粃作“颠倒衣裳”。

³添修五凤矣 文粃下有“谨疏”。

【评】

“是以上会稽”十句：无句不雕琢，而斧凿之痕熔化殆尽。

“山呼必应”四句：巧思雨集，隽句云来。

所谓掷地作金石声者，此文是也。