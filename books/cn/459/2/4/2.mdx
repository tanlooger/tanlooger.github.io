---
---
---
title: 募造无主祠堂疏
---







余读祭法，天子立七祀而有泰厉，诸侯立五祀而有公厉，大夫立三祀而有族厉。盖泰厉者，古帝王之无后者也；公厉、族厉者，古诸侯大夫之无后者也。古之帝王，古之诸侯大夫，其留心于无主之厉，不忍其烝尝中断而灵爽无依，设为坛，筑为宫室，熏蒿凄怆，以招魂魄，亦可谓仁之至，义之尽矣。余又尝考越郡祀典，清明、中元、十月朔¹，有孤魂三祭。余曾阅其祭版，则西楚霸王为国殇之首。千古英豪，后裔沦没，非越郡孤魂一祭，则拔山盖世之雄，几几乎其为若敖氏之鬼矣。

余感此意，乃命儿辈与诸同志²，择地于龙山之麓，创立无主一祠，奉祀古今之名公巨卿，及高人逸士。家势荒凉，子孙湮灭，如山阴 方干、唐钰、唐锜，诸暨 杨维祯，余姚 严光、虞翻，上虞 王充，新昌 支遁，嵊县 戴逵，其嫡系缥缈，皆当祀之祠中。即如近时之徐文长，胤嗣无存，韭麦罔荐，非藉数楹清秘，倘玉楼赋召，瑶池宴罢，则峦雉、琅嬛³，亦何所安其魂魄乎？况入而寝室，下而两庑，凡一切门户衰绝，家属流移，力不能供一主者，亦得比例陈情，寄之庑下。则此一举，非惟上体古帝王民胞物与之盛心，抑且下协士君子肉骨生死之美意，盖亦断断乎其不可缓者也。

昔萧山 魏文靖公骥，每年除夜，肃衣冠立于大门之外，祝曰：“凡无主孤魂，今夕无处栖止者，都到骥家过岁。”堂皇则盛设牲醴以享之。元旦昧爽，复衣冠送出。萧人至今传为美谈。今日特建一祠，寒暑昼夜，得有栖迟，而郁垒、神荼，永无驱逐。则萧山除夕，不必暂为主人。凡我同志，幸助成之，勿使魏文靖公独为君子也。

【校】

¹朔 文粃作“朝”。

²乃命儿辈与诸同志 文粃作“乃命儿恭孙与虞咨岳诸兄”。

³峦 原作“脔”，误，据文粃改。又，文集卷六义方颂：“方识顽仙，不宿峦雉。”

【评】

有庇世道之事，有庇世道之文。