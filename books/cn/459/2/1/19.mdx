---
---
---
title: 印汇书品序
---



代周元亮





会稽 胡兰渚，为冏乡 璞完先生之文孙。少年博洽，家有赐书，留心字学，更精篆刻，其铁笔之妙，实出文三桥、何雪渔之上。而近刻印汇书品，凡古今人之精于字学者，人赠一印，以存其姓氏。盖以其沉酣学海，考核精详，有功于金石者，亦即以金石报之也。近世俗工，字皆杜撰，不足与语。

余因忆王太史之评唐寅、周臣画，谓二人稍落一笔，其妍丑立见。或问臣画何以不如伯虎，太史曰：“但少伯虎胸中数千卷书耳。”今兰渚之与俗工，其妍丑相去，确确由此。呵嘱诸人其再读十年书，方可与兰渚语痛痒也。

余酷好印章，亦曾深加考究，咄咄兰渚¹，幸勿以门外汉目之。

【校】

¹兰渚 文粃作“元亮”。

【评】

“但少伯虎胸中数千卷书耳”：何事可胸中无书，只恐诸人读十年也无用。

数言便可可。