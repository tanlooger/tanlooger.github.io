---
---
---
title: 纪年诗序
---







毅孺方有明诗存之选，盖欲选明诗以存明诗也，乃先自选其诗，欲自选其诗，则又先自存其诗。因取甲子以来诸诗编年记之，遂尔成帙。诸诗存矣，然则何以待之？毅孺又辄自丹铅甲乙弹谪之，一笔不阿，一笔不苟。是盖以选选存，则亦不外乎以存存选矣。

毅孺发未燥，辄以全力为诗，受知于王季重、倪鸿宝两先生，迭相酬和，诗亦辄不得自苟。故毅孺诸诗，其深心厚力，真有出两先生之上者。无论知己，即有投溷之仇，亦决不忍轻弃。毅孺即不欲自存其诗，不得也。虽然，毅孺岂苟存哉？

悉怛太子析骨还父，析肉还母，弃其骨肉，政是存其父母。佛菩萨于自己一身无不割弃，方能出其手眼，割弃众生，割弃诸天王、修罗、饿鬼、畜生，取其所为骨肉者，屠裂而搜剔之。骨之无损于父者，始堪还父；肉之无损于母者，始堪还母。其不堪还父母者，即不堪饲饿鬼，喂畜生。地狱生天，判于一瞬，是无中立，无等待也。毅孺佞佛乎？见经则捧，遇佛则拜，有存佛，无选佛也。

【评】

首三句：能选人诗，方可自选其诗。

“毅孺又辄自丹铅”三句：敢自选其诗，遂好选人诗。

入宗老手，随地便出人之解，要是性地灵澈，笔立躨跜，文中乌获也。毅孺纪年诗，予亦有叙，未敢望此，然在予则有以言毅孺也。