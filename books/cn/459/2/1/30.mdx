---
---
---
title: 一卷冰雪文后序
---







余选一卷冰雪文，而何以附有诗也？余想诗自毛诗为经，古风为典，四字即是碑铭，长短无非训誓。摩诘佞佛，世谓诗禅；工部避兵，人传诗史。由是言之，诗在唐朝，用以取士，唐诗之妙，已登峰造极。而若论其旁引曲出，则唐虞之典谟，三王之诰训，汉 魏之乐府，晋之清谈，宋之理学，元之词曲，明之八股，与夫战国之纵横，六朝之华赡，史 汉之博洽，诸子之荒唐，无不包于诗之下已¹。则诗也，而千古之文章备于是矣。

至于余所选文，独取冰雪。而今复以冰雪选诗者，盖文之冰雪，在骨在神，故古人以玉喻骨，以秋水喻神，已尽其旨。若夫诗，则筋节脉络，四肢百骸，非以冰雪之气沐浴其外，灌溉其中，则其诗必不佳。是以古人评诗，言老言灵，言隽言古，言浑言厚，言苍蒨，言烟云，言芒角，皆是物也。特恨世无解人，其光华不得遽发耳。

昔张公凤翼，刻文选纂注，一士夫诘之曰：“既云文选，何故有诗？”张曰：“昭明太子所集，于仆何与？”曰：“昭明太子安在？”张曰：“已死。”曰：“既死不必究也²。”张曰：“便不死，亦难究。”曰：“何故”？张曰：“他读得书多。”余藉斯语，亦以解嘲，故仍题之曰一卷冰雪文。

【校】

¹下已 文粃作“一道”。

²也 文粃作“他”。

【评】

“是以古人评诗”八句：此堪与绚烂之极乃归平淡语并传。

放眼放胆，痛快出之，绝无一字依傍。