---
---
---
title: 奇字问序
---







夫尔雅不识“”“”，字书不见“”“”，字学之难穷也，自古记之矣。余内手扪心，胸中贮有几字，敢学扬子云乃来玄亭问字也¹？然余尝见人读书，及自读书，目数行下，奇字历落，不究训诂，混入眼中，若可解，若不可解，如人忙中吃饭，泥沙与饽同咽，胾骼与饽同啜者多矣。有旁观者，摘一二字诘之，始茫然不能置对。如或不问，则终身安之无忤也。

余不能博闻洽记，近取左 国 史记 两汉 文选 庄 列 韩 管诸书，在人耳目前者，聊摘其一二奇字解释之，以自问问人，颇有奥义。犹之天台 雁宕 五泄 洞岩，近在鞋靸下，天下人裹粮宿舂，千里来游。问之山下里人、鲐背苍耈，多有不至者，咫尺松楸，茫然如云雾，亦是大可笑事。又有如越人食彭蜞桀步，稚子狎弄，而山东人见之，以为鲨虎，无不惊走。举以告越人，越人亦第笑之而已。余所辑字义，有如彭蜞桀步之类，人见之而惊者，存以待人之问。又有如天台 雁宕，人问及而余之不知者，存以自问²，以待人之问。故名之曰奇字问焉。虽然，余以为奇，而人且耳而目之者久矣。渔者握鳣，妇人拾蚕，则是其所见不同也。以此嘲余，余不任受。

【校】

¹问字也 文粃作“之问邪”。

²存以自问 文粃“存”上有“亦”。

【评】

“有旁观者”三句：此痛病也，特为下一针砭。

“在人耳目前者”四句：从来极爽快莫过于此。

“渔者握鳣”二句：韵语悠悠。

大有补于读书之文。篇中语语不放正字，却又语语见奇。