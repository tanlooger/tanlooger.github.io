---
---
---
title: 又序
---







图书一道，真为越绝，而求之四方，继古人而兴起者，亦罕见其人。何者？盖此道不传于俗工贱艺，而必传于才士文人。篆法藐远，寻其奥窍，非得之汲冢周书，必传之辟雍石鼓¹。此兰渚所以不汇印薮，而直汇书品也。

兰渚为世家子，金简玉字，既发宛委之藏；而鸟迹虫书，复穷书契之始。乃作印汇书品一卷，以上接图书正统。盖其搜狩于训纂、韵会诸书，吸其精华，以永金石，自非俗工所到。

昔王仁裕梦人剖其肠胃，以西江水涤之，见江中砂石皆成篆籀。则是仁裕胸中之篆籀，尚梦幻于砂石，而兰渚胸中之篆籀，且永寿之金玉也。实恨古人不及见我。

【校】

¹必传之 文粃作“必得之”。

【评】

“则是仁裕胸中之篆籀”四句：因篆籀二字生出无限文情，真是腕有慧斧。

得宗子叙，又是兰渚增一卷篆籀文。