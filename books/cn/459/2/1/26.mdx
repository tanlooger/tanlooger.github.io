---
---
---
title: 夜航船序
---







天下学问，惟夜航船中最难对付。盖村夫俗子，其学问皆预先备办，如瀛洲十八学士，云台二十八将之类，稍差其姓名，辄掩口笑之。彼盖不知十八学士、二十八将虽失记其姓名，实无害于学问文理，而反谓错落一人，则可耻孰甚。故道听途说，只办口头数十个名氏，便为博学才子矣。

余因想吾越¹，惟余姚风俗，后生小子无不读书，及至二十无成，然后习为手艺。故凡百工贱业，其性理 纲鉴，皆全部烂熟，偶问及一事，则人名、官爵、年号、地方，枚举之未尝少错。学问之富，真是两脚书厨，而其无益于文理考校，与彼目不识丁之人无以异也。或曰：“信如此言，则古人姓名，总不必记忆矣。”余曰：“不然。姓名有不关于文理，不记不妨，如八元、八恺、厨、俊、顾、及之类是也；有关于文理者，不可不记，如四岳、三老、臧穀、徐夫人之类是也。”

昔有一僧人，与一士子同宿夜航船，士子高谈阔论，僧畏慑，卷足而寝²。僧听其语有破绽，乃曰：“请问相公，澹台灭明，是一个人，是两个人³？”士子曰：“是两个人。”僧曰：“这等尧 舜是一个人，两个人？”士子曰：“自然是一个人。”僧人乃笑曰：“这等说起来，且待小僧伸伸脚。”余所记载，皆眼前极肤极浅之事，吾辈且记取，但勿使僧人伸脚则亦已矣⁴。故即命其名曰夜航船。

【校】

¹吾越 文粃、夜航船作“吾八越”。

²卷足而寝 文粃作“蜷足而睡”。

³是两个人 文粃、夜航船无“是”。

⁴亦 文粃、夜航船作“可”。

【评】

首二句：解出“夜航船”三字，趣甚，雅甚。

此亦小品中之佳者，坡公每每有之。