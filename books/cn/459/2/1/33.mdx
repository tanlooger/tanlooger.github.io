---
---
---
title: 孙忠烈公世乘序
---







概观古今死忠义与立功业之臣，大略务名者什之七，务实者什之三。务名者，出于意气，其发扬尚浅；务实者，本之性情，其蕴酿甚深。某尝以宸濠之叛观之，因变故而立功业者，王文成、伍吉安是也。伍吉安务名，而王文成则务实。遭变故而死忠义者，孙忠烈、许忠节是也。许忠节则务名，而孙忠烈则务实。夫实岂易言哉？桃李不言，下自成蹊者，以实也。李广口呐呐不能吐，而亡之日，无识不识哀者，以实也。黄宪、郭林宗无功名事业文章于世，而天下颂之，后世信之者，以实也。

忠烈公知宸濠必变，不敢摘伏发奸，实意实心，早防预备。实结民心，则缓征宽役；实剪羽翼，则捕盗除凶；实防要害，则筑城浚隍；实置声援，则设板选锐¹；实备挽输，则编船储粮。公盖缜密绸缪，不露声色。日后除残戡乱，非公预为之计，则斩使者不能斩，守城者不能守，集兵者不能集，挽饷者不能挽，起义者不能起，擒王者不能擒，总计平濠勋绩，皆本于忠烈公一人之性情。后当临难，公蚤知必有此事，亦持重端严，从容就义。许忠节公呼公骂贼，公只侃侃正言，伸明大义，不以声音笑貌之末，乱我靖恭坚忍之心。天无二日，民无二王，以此八字留之天壤，直与日月争光，可令狐狸貒貉遂能噉尽之乎？于是知公惟一实。实则可以格豚鱼，可以伏豺虎，可以动天地，可以泣鬼神。务名者，天以名报，书绩旂常，勒名钟鼎，施之后世，斯亦已矣。务实者，天以实报，子孙繁衍，科第连绵，传忠传孝，允文允武。今观公之云礽五世²，后且玉树盈阶，方兴未艾，天之酬报忠贞，何其蕴隆若此耶？

昔范尧夫属东坡序文正公集，东坡曰：“轼总角时闻范公名，即疑为天人，焉敢妄加论著？第得挂名文字中，自附门下士之末，则深幸矣。”今中翰君属某序世乘，忠烈公固属天人，而某视东坡，犹虫臂之与麟定，尤为惭恧。第东坡之颂文正公以一诚，某之颂忠烈公以一实。此皆发千古确论，余小子亦何敢多让焉。

【校】

¹板 文粃作“官”。

²云礽五世 文粃下有“玉燕投怀，克肖河东三凤；白毛绳武，不亚荀氏八龙”。

【评】

说出忠烈公心事，磊磊落落，自当含笑九泉，较之范文正文集序尚无此慷爽。