---
---
---
title: 博浪椎传奇序
---







老 庄之学，一变而为申 韩，再变而为孙 吴，三变而为苏 张，四变而为荆 聂。太史公曰：“凡此辈虽极惨礉少恩，皆原于道德之意，而老子深远矣。”“深远”二字，乃老子一生藏身妙用。而无奈申 韩以后，其意渐趋渐薄¹，其术愈变愈浅，其于用世，日处危险，后且不可救药矣。

张子房从忠孝起家，其于申 韩之流本欲自异²，而博浪一椎，误堕荆 聂，则其学问浅薄，如何克为帝者之师？故黄石老人爱之惜之，乃向圯上教之也。余曾见轶书，张良为老人纳履，老人曰：“孺子可教。”良曰：“愿闻也。”老人曰：“两眉致其美于人，而人卒不以眉为功，眉无事也。孺子居功，其以眉乎？两手致其伤于人，而人卒不以手为怨，手无心也。孺子处怨，其以手乎？”张良怃然为问曰：“敬受教。”只此数语，已将张子房一生之功业心术倾囊道破。子房得此数语，真如画龙点睛，从此飞腾变化，莫可测识者矣。

余宗兄公琬深得此意，故以博浪椎谱为传奇，总以见子房用气而卒能不为气用，取其深情远识，以提醒英雄豪杰，为功大矣。余向作怒蛙，纯以气性用事，遇越王或在所凭式，遇子房则必望之而却走矣。余故留此一卷床头，以当黄石素书。

【校】

¹其意 文粃下有“气”。

²本欲自异 文粃作“本领有异”。

【评】

“两眉致其美于人”二句：居功以眉，是老子深远中无事。

“两手致其伤于人”二句：处怨以手，是老子深远中无心。