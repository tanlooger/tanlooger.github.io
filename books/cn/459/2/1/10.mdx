---
---
---
title: 合采牌序
---







太史公曰：“凡编户之民，富相什则卑下之，伯则畏惮之，千则役，万则仆，物之理也。”古人以钱之名不雅驯，荐绅先生难言之，故易其名曰赋，曰禄，曰饷。天子千里之外曰采，采者，采其美物以为贡，犹赋也。诸侯在天子之县内曰采，有地以处其子孙亦曰采。名不一，其实皆谷也，饭食之谓也。周封建多采胜¹，秦无采则亡。采在下，无以合之，则齐桓、晋文起矣。列国有采，而分析之，则主父偃之谋也。繇是而亮采服采，好官不过多得采耳。充类至义之尽，窃亦采也，盗亦采也，鹰虎豹繇此其选也。然则奚为而不禁？曰：小役大，弱役强，斯二者天也。皋陶曰：“载采采。”微哉，之哉，庶哉！

【校】

¹周封建多 文粃下有“则”。

【评】

“采”字发出许大议论，便可与柳柳州封建论并为用世之文。