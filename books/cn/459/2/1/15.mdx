---
---
---
title: 越绝诗小序
---







忠臣义士多见于国破家亡之际，如敲石出火，一闪即灭。人主不急起收之，则火种绝矣。我太祖高皇帝于元末忠义如余阙、福寿、李黼之辈，宝恤之不啻如祥麟威凤。积薪厝火，其焰立见。革除之际，已食其报矣。成祖灭灶扬灰，火星已尽。而吾烈皇帝身殉社稷，光焰烛天。天下忠臣烈士闻风起义者，踵顶相籍，譬犹阳燧，对日取火，火自日出，不薪不灯，不木不石，盖其所取种者大也。某以蜀人住越，得之闻见者二十六人，何况天下之大乎？

昔田常作乱，移兵伐鲁。而孔子以鲁为坟墓所处，命子贡一出，本欲存鲁，遂至乱齐、强晋、破吴而霸越。越人既霸，因有越绝一书。然则“越绝”者，越之所以不绝也。当绝不绝，越亦尚有人哉。

【评】

首句“忠臣义士”：岁寒知松柏之后雕。

奇快之论，鼓吹节义。