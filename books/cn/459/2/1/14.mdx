---
---
---
title: 茶史序
---







周又新先生每啜茶，辄道白门 闵汶水，尝曰：“恨不令宗子见。”一日，汶水至越，访又新先生，携茶具，急至予舍。余时在武林，不值，后归，甚懊丧。

戊寅，余至白门，甫登岸，即往桃叶渡访汶水。时日晡矣。余至汶水家，汶水亦他出，余坐久。余意汶水一少年好事者，及至，则瞿瞿一老子，与余叙款曲，愕愕如野鹿不可接。方欲纵谈，而老子忽起曰：“余杖忘某所，去取杖。”起席，竟去。

余曰：“今日岂可空去？”待其返。更定矣，老子返¹，睨余曰：“客尚在耶？客尚在何为者？”余曰：“周又老尝道闵先生精饮事，愿借余沥以解渴思。”汶水喜，即自起当炉，茶旋煮，速如风雨。导至一室，幽窗净几，荆溪壶及成 宣窑瓷瓯十余具，皆精绝。灯下视茶色，与瓷瓯大别，而香气逼人，余叫绝²。余问老子曰：“此茶何产？”老子曰：“阆苑茶也。”余再啜之，曰：“莫绐余，是阆苑制法，而味不似。”老子昵笑曰：“客知是何产？”余再啜之，曰：“何其似甚也。”老子吐舌曰：“奇！奇！”余问水曰：“何水？”老子曰：“惠水。”余又曰：“莫绐余，惠水至此千里，岂有水之圭角毫芒不动，生磊若是乎？”老子曰：“不复敢隐，舍间取水，必俟惠山人静，夜分涸其井，淘洗数次，至黎明，涓流初满，载以大瓮，藉以文石。舟非风则勿行，水体不劳，水性不熟，故与他泉特异。”又吐舌曰：“奇！奇！”言未毕，老子自去，少顷，持一壶³，满斟余曰：“客啜此。”余曰：“香扑烈，味甚浑厚⁴，此春茶也⁵。向瀹者，的是秋采。”老子大笑曰：“余年七十，精饮事五十余年，未尝见客之赏鉴若此之精也，五十年知己，无出客右。岂周又老谆谆向余道山阴有张宗老者，得非客乎？”余又大笑，遂相好如生平欢，饮啜无虚日。

因出余茶史细细论定，劂之以授好事者，使世知茶理之微如此，人毋得浪言茗战也⁶。

【校】

¹返 原脱，据文粃补。

²“灯下”四句 原无，据文粃、陶庵梦忆 闵老子茶补。

³持 原脱，据文粃、陶庵梦忆 闵老子茶补。

⁴味甚 原作“甚味”，据文粃、陶庵梦忆 闵老子茶改。

⁵也 文粃作“耶”。

⁶茗战 文粃作“吃茶”。

【评】

予欲以此序补陆羽为茶经，即以宗子补天上茶星也。

曾读杜于王（王当作皇）茶喜序，亦清远。