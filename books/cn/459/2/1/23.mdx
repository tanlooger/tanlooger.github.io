---
---
---
title: 诗韵确序
---







诗之有韵，以沈约为宗，而沈尚简严，用不多字。后渐广之，江河日下，几不识孰为沈韵矣。吾想一韵之中，只有数字可用，余皆奇险幽僻、诗中屏弃不用者，多可删去。总之用险韵决无好诗，查韵府必多累句。昔人因险韵难和，倡韵脚诸书¹，小部如升庵韵藻、韵府群玉、五车韵瑞，穷酸寒俭，既不足观。大部如先大父韵山，多至数千余卷，册籍浩繁，等身数倍。踵而上之，更有永乐大典一书。胡仪部 青莲先生尊人，曾典禁中书库，携出三十余本，一韵中之一字，犹不尽焉。世宗盖一便殿，以藏此书，堆砌几满。烈皇帝时，廷议再抄一部，计费十万余金，遂寝其议。一卷韵书，做出如许大事业，书囊宁有底哉？

余尝论诗之一道，途径甚狭，不特篇中韵脚甚少，即句中字法亦甚少。唐人妙句天生，只有一字，得之者便妙，失之者便不妙。如贾阆仙用“推”、“敲”二字²，大费沈吟，然“推”、“敲”之外，更无有第三字为之陪伴。则诗道之精严，亦概可见矣。然则余所删定之韵，岂独简便可入傒囊，即以练篇练句³，造诣成李 杜大家，亦宁有出此数字也哉！

【校】

¹倡 文粃下有“为”。

²贾阆仙 文粃“阆”作“浪”。

³即以 文粃下有“之”。

【评】

韵固确，论尤确。