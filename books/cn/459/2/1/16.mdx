---
---
---
title: 水浒牌序
---







余友陈章候，才足掞天，笔能泣鬼。昌谷道上，婢囊呕血之诗；兰渚寺中，僧秘开花之字。兼之力开画苑，遂能目无古人。有索必酬，无求不与。既蠲郭恕先之癖，喜周贾耘老之贫。画水浒四十人，为孔嘉八口计，因使宋江兄弟¹，复睹汉官威仪。伯益考著山海遗经²，兽毨鸟，皆拾为千古奇文；吴道子画地狱变相，青面獠牙，尽化作一团清气。收掌付双荷叶，能月继三石米，致二斛酒，不妨持赠；珍重如柳河东，必日灌蔷薇露，薰玉蕤香，方许改观³。非敢阿私，愿公同好。

【校】

¹因 陶庵梦忆 水浒牌作“遂”。

²遗 原脱，据陶庵梦忆 水浒牌补。

³方许改观 陶庵梦忆 水浒牌作“方许解观”。

【评】

鬼斧神工，琢出金玉之章，不必掷地，已闻大声铮铮。