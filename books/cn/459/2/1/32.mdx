---
---
---
title: 萧邱谵述小序
---







熊岩叔氏之作谵述也，如东坡之作志林，弇州之作外纪。举生平知己隆遇戚属恩私，罔不一一志之。每一展卷，如游旧境，如逢故人，悲喜交集。即余少时见大父之珍惜叔氏，锦褓绣镼，负剑辟咡，宛在目前。洵异书也。

家文恭生二子一女¹，长则余大父学使公，次则季祖廷尉公，祖姑则居幼。祖姑生而颖异，才识不亚二兄，人称之女博士，适范大夫 青城公，得子最晚。叔氏年方舞象，二舅皆老，见叔氏必置诸怀抱，煦妪教育，口授塾书。犹记叔氏童子试时，中尊让木 彭师录置高等。大父携之往谢，中尊奇其表，谓大父曰：“此子灼然玉质，酷似其舅，殆何无忌一流人也。”大父笑而颔之。彭师藻鉴，今果不爽。骏发之后，初李南康，再尉广信，揆文旧武，治行为天下第一。而鼎革之际，更能保护善类，周旋名宿，凡豫章之文人才士，无不出汤镬而衽席之。

盖叔氏禀性谦和，制行醇谨，昼卜羮墙，夜卜衾影，其所出言，皆鼎彝金玉，未尝一字苟且。乃于是书，独诡其名曰谵述，殊为不伦。余见而笑曰：“嘻！此叔氏之呓也，非叔氏之谵也。”盖呓与谵异，呓者，醉梦之余，凡有深恩宿怨，鲠闷在胸，咄嗟嚄唶，乃以魇呓出之，是名曰呓。谵者，非梦非幻，疑鬼疑神，若图谶，若镜听，若童谣，人所奉为蓍蔡，以卜休咎，是名曰谵。今叔氏所述²，满腔忠爱，郁郁芊芊，发于笔墨之间，仍是格言正论，其于谵义奚取？第详其语意³，或有如东坡之眷念子由，至欲再世复为兄弟；汉武之情深伉俪，犹思环珮，再见夫人；顾况之抱痛西河，尚想轮回，仍为子嗣。吾叔氏之谵，其亦有类是者乎？孔子志在东周，而辄叹“甚矣吾衰！不复梦见周公”。此孔子之呓语也，而自后人视之，其即以斯言为孔子之谵语也亦可。

【校】

¹家文恭 文粃作“家宫谕文恭”。

²今叔氏 文粃作“今观叔氏”。

³详其语意 原作“详语其意”，据文粃改。

【评】

“每一展卷”四句：亲知灼见，叙得情文真挚。

“此子灼然玉质”三句：或详或略，累累贯珠，具见史有三长。

“盖呓与谵异”：文思至此，真可谓沉词怫说，若游鱼衔钩而出重渊之深；浮藻联翩，若翰鸟撄缴而堕层云之峻。

叙事之文，易入板腐，得谵呓一段，便能剔实为松，方见作手。