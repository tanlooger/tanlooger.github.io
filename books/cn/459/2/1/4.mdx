---
---
---
title: 史阙序
---







春秋“夏五”¹，阙文也，有所疑而阙之也。如疑，何不并“夏五”而阙之？阙矣，而又书“夏五”者，何居？孔子曰：“其义则丘窃取之矣²。”书之义也，不书义也，不书而又书之，亦义也。故不书者，月之阙也；不书而书者，月之食也。月食而阙，其魄未始阙也，从魄而求之，则其全月见矣。

由唐言之，六月四日，语多隐微，月食而匿也。太宗令史官直书玄武门事，则月食而不匿也。食而匿，则更之道不存；食而不匿，则更之道存。不匿，则人得而指之，指则鼓，鼓则驰，驰则走。走者救也，救者更也。使太宗异日而悔焉，则更之道也；太宗不自悔，而使后人知鉴焉，亦更之道也。此史之所以重且要也。虽然，玄武门事，应匿者也，此而不匿，更无可匿者矣。余读唐野史，太宗好王右军书，出奇吊诡，如萧翼赚兰亭一事，史反不之载焉，岂以此事为不佳，故为尊者讳乎？抑见之不得其真乎？

余于是恨史之不赅也，为之上下古今，搜集异书，每于正史世纪之外，拾遗补阙。得一语焉，则全传为之生动；得一事焉，则全史为之活现³。苏子瞻灯下自顾见其颊影，使人就壁摸之⁴，不作眉目，见者皆失笑，知其为东坡，盖传神正在阿堵耳。余又尝读正史⁵，太宗之敬礼魏徵，备极形至。使后世之拙笔为之，累千百言不能尽者，只以“鹞死怀中”四字尽之，则是千百言阙，而四字不阙也。读史者由此四字求之，则书隙中有全史在焉，奚阙哉？

【校】

¹春秋 文粃下有“书”。

²丘 文粃、史阙作“某”。

³活现 文粃作“生动”。

⁴摸之 按，苏轼传神记：“吾尝于灯下顾自见颊影，使人就壁模之。”摸、模通。

⁵正史 文粃、史阙均作“唐正史”。

【评】

“春秋夏五”二句：阙字是大头脑。

“太宗不自悔”三句：论极醒豁，世道人心所庇不浅，奇！

“读史者”三句：不独史，经亦然。能具此千百老眼，方可作史，张子真史才也。