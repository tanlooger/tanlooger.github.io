---
---
---
title: 大易用序
---







夫易者，圣人用世之书也。后之读易者，亦思用易，而卒不得易之用者，其所蒙蔽者有三：一曰卜筮，二曰训诂，三曰制科。夫卜筮以象数为主，举天下之事物，皆归之象数；训诂以道理为主，举天下之事物皆归之道理；制科以时务为主，举天下之事物皆归之时务。盲人摸象，得耳者谓象如簸箕，得牙者谓象如槊，得鼻者谓象如杵，随摸所名，都非真象。则易之不为世用也，亦已久矣。

余少读易，为制科所蛊惑者半世矣。今年已六十有六，复究心易理，始知天下之用咸备于易。如屯如蒙如讼如师如旅如遁，一卦之用，圣人皆以全副精神注之，曲折细微，曾无罅漏，顺此者方为吉祥，悖此者即为患祸。因见古之人虽不学易，其见于行事者，必有一端之合，任圣贤之聪明睿知，奸雄之机械变诈，总不能出易之外也。故知易之道全矣，而不可以全用。人虽至圣，若文王、箕子之流，仅守其一卦，复于一卦之中守一爻，以终其身足矣。非其余者，圣人不足以知之，时有所不能，势有所不可也。故古之成大事者，必审于时势之当然，又察夫己之所履，于是得其一说而执之，可以无患。凡卦之德，虽处极凶，至于险而不至于杀，至于危而不至于亡；其至于杀与亡者，每不在于守，而在于变。故易之为用，不可以不变，而又不可以不善变。何也？鹰化为鸠，鸠化为鹰，此以天时变者也；鹬渡汶则死，橘过淮为枳，此以地气变者也。田鼠之为，腐草之为萤，刺猬之为蝶，变蠢冥而为文物，此善变者也。雉入大水为蜃，雀入大水为蛤，燕与蟹入山溪而为石，变飞动而为潜植，此不善变者也。善变者，乘几构会，得之足以成大功；不善变者，背理伤道，失之足以致大祸。用易而不善于变易，亦无贵于用易者矣。

故尝就学易者而深究之。执之失二，谬也，杂也；变之失一，反也。谬者失时，杂者失势，反者失几。李膺 范滂处蒙而执同人，孔融处坎而执离，刁刘处小畜而执中孚：所谓谬也。苻坚处刚行柔，乾、坤紊矣；嵇康内文外污，离、遁乱矣；霍光当难忘安¹，否 泰睯矣：所谓杂也。宋武德在师，急于受命，变而为革；唐德宗志在震，三藩一决，变而为需：所谓反也。

呜呼！成败之不可以论人也固矣，审夫易之为用又岂无说乎？能成天下之务者，愚不可也，智不可也，愚则不知其所操，而智者必亟亟乎屡更其道，且以为穷则变，变则通焉²。夫易如药也，能生人，亦能杀人。不知其病，数易其方，几何而不死哉？

【校】

¹忘安 文粃作“道安”。

²“且以为”二句 原无，据文粃补。

【评】

“盲人摸象”六句：刻画。

“总不能出易之外也”：易原无所不备，人虽不用易，必有合于易者，正见易之所以大。

“每不在于守”二句：王辅嗣见及此否？精绝！奇绝！

宗老天资既高，学问更足。大易用序现身说法，语语透顶，用易用世，无乎不可。集中极奇极正者，无过此文也。