---
---
---
title: 历书眼序
---







轩辕氏命大挠探五行之情，占斗纲所建作甲子。而诹日者与推命者必相辅而行，而后二者之说始得无蔽。何者？纣以甲子亡，武王以甲子兴¹，诹日者语塞矣。救之者曰：“武王命喜甲子，而纣恶甲子。”则诹日之说可以长世。长平坑卒，未闻共犯三刑；南阳贵士，岂必俱当六合。推命者语塞矣。救之者曰：“长平出师，适遇往亡；南阳应选，刚临煞贡。”则推命之说可以长世。互相穷则互相遁，互相遁则互相救，互相救则互相解，盖诹日与推命之说，合则双美，离则两伤。故天下之人，言及星学，验者什之三，不验者什之七，避凶趋吉，实亦疑信相半焉。

余则断之曰：“禄命之学，固深奥难测；诹日之说，则亦不可难诬²。”余尝取其小者，以概其大者。绝气可以缠足，伏断可以截乳，四绝可以断疟，九空可以绝产。小既有验，大亦可征。语曰：“阴阳家使人拘而可畏。”考其应验，毫忽不爽，人言可畏，诚哉其可畏也！此书径寸，藏之行囊，旺相孤虚，灿若指掌，吉凶悔吝³，皎若列眉。昔人有身压墙下，犹问今日可动土与否，则其信历书，本欲重性命。今性命在顷刻，而犹问历书，是又律学中之尾生者已矣。

【校】

¹“纣以”二句 文粃“甲子”下有“日”。

²难诬 文粃作“尽诬”。

³悔吝 文粃作“晦吝”。

【评】

诹日者可藉以立说。