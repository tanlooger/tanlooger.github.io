---
---
---
title: 白岳山人虎史序
---







凡古之作史者，以记人也。其所记之人，必成其为人者也。不然，则不成其为人者也，故不可以不记也。白岳山人之作虎史，以记虎也。其所记之虎，又皆不成其为虎者也；不成其为虎，又甚于其为虎者也，尤不可以不记也。

夫虎有虎道。鬥穀於菟，则虎之仁也；荆溪除暴，则虎之义也；拔刺馈膰，则虎之礼也；虎北渡河，则虎之智也；夜出晓归，则虎之信也。凡此皆虎之所以成其为虎者也。若夫不成其为虎，则贪而似狼也，淫而似猱也，媚而似狐也，巧而似猩也，险而似猬也，残而似猰也。此虎不似虎而反似诸兽者也。虎不似虎而反似诸兽，则虎不足以为耻也。何也？虎亦兽也。今之为虎者则不然。似狼而不见其贪也，似猱而不见其淫也，似狐而不见其媚也，似猩而不见其巧也，似猬而不见其险也，似猰而不见其残也。为虎而不露其为虎，与为诸兽而不露其为诸兽，则虎而人者也。人而虎与虎而人，均足耻也。

人而虎者，山人以虎治之；虎而人者，山人以人治之。以人治之，故史之也。史之者何？仿朱子纲目之例，大书特书其为虎，发明纂注其为虎，使不得隐匿而闪藏之也。若夫字挟秋严，笔蓄霜断，其间发奸摘伏，疑鬼疑神，使虎果有石渠、柱下，吾必以白岳山人为虎之董狐。

【评】

首二句：以记人引起立议，蕴括寓意，幽沉。

“若夫不成其为虎”八句：酷类子书。

愚作虎史，胸中原有不记之虎，不可不记之虎，予胸中不可不记之人也。而张子又别有一队不可记之虎，与不可记之人，文人之笔舌，铦矣哉！