---
---
---
title: 一卷冰雪文序
---







鱼肉之物，见风日则易腐，入冰雪则不败，则冰雪之能寿物也。今年冰雪多，来年谷麦必茂，则冰雪之能生物也。盖人生无不藉此冰雪之气以生，而冰雪之气必待冰雪而有，则四时有几冰雪哉？若吾之所谓冰雪则异是。凡人遇旦昼则风日，而夜气则冰雪也；遇烦燥则风日，而清静则冰雪也；遇市朝则风日，而山林则冰雪也。冰雪之在人，如鱼之于水，龙之于石，日夜沐浴其中，特鱼与龙不之觉耳。

故知世间山川、云物、水火、草木、色声、香味，莫不有冰雪之气；其所以恣人挹取，受用之不尽者，莫深于诗文。盖诗文只此数字，出高人之手遂现空灵，一落凡夫俗子便成臭腐。此其间真有差之毫厘，失之千里。特恨遇之者不能解，解之者不能说，即使其能解能说矣，与彼不知者说，彼仍不解，说亦奚为？故曰：诗文一道，作之者固难，识之者尤不易也。干将之铸剑于冶，与张华之辨剑于斗，雷焕之出剑于狱，识者之精神，实高出于作者之上。繇是推之，则剑之有光铓，与山之有空翠，气之有沆瀣，月之有烟霜，竹之有苍蒨，食味之有生鲜，古铜之有青绿，玉石之有胞浆，诗之有冰雪¹，皆是物也。

苏长公曰：“子由近作栖贤僧堂记，读之惨凉²，觉崩崖飞瀑，逼人寒栗。”噫！此岂可与俗人道哉？笔墨之中，崖瀑何从来哉？

【校】

¹诗之 文粃“诗”下有“文”。

²惨凉 文粃作“惨凛”。

【评】

无冰雪之气，成不得品，成不得诗文，宗老不惜一时拈出，能抢冰雪之气者，即不言亦自解之，彼俗人者即对此直以为不经耳。