---
---
---
title: 四书遇序
---







六经、四子，自有注脚，而十去其五六矣；自有诠解，而去其八九矣。故先辈有言，六经有解不如无解，完完全全几句好白文，却被训诂讲章说得零星破碎，岂不重可惜哉？余幼遵大父教，不读朱注。凡看经书，未尝敢以各家注疏横据胸中，正襟危坐，朗诵白文数十余过，其意义忽然有省。间有不能强解者，无意无义，贮之胸中，或一年，或二年，或读他书，或听人议论，或见山川、云物、鸟兽、虫鱼，触目惊心，忽于此书有悟，取而出之¹，名曰四书遇。盖“遇”之云者，谓不于其家，不于其寓，直于途次之中邂逅遇之也。

古人见道旁蛇斗而悟草书，见公孙大娘舞剑器而笔法大进，盖真有以遇之也²。古人精思静悟，钻研已久，而石火电光，忽然灼露，其机神摄合，政不知从何处着想也。举子十年攻苦，于风檐寸晷之中构成七艺，而主司以醉梦之余，忽然相投，如磁引铁，如珀摄刍，相悦以解，直欲以全副精神注之。其所遇之奥窍，真有不可得而自解者矣。推而究之，色、声、香、味、触、法中间无不有遇之³。一窍特留，以待深心明眼之人，邂逅相遇，遂成莫逆耳。

余遭乱离两载，东奔西走，身无长物，委弃无余，独于此书，收之箧底，不遗只字。曾记苏长公 儋耳渡海，遇飓风，舟几覆，自谓易解与论语解未行世，虽遇险必济。然则余书之遇知己，与不遇盗贼水火，均之一遇也，遇其可易言哉？

【校】

¹取而出之 文粃作“取而书之”。

²盖真有以遇之也 四书遇钞稿本自序无“真”字。

³法 原作“发”，据文粃改。

【评】

“色、声、香、味、触、法”句：予尝谓书之奥妙，不在实字，而在虚字，且每在无字处，读此序敢云遇之。

此可作读书眼，然可为上智说法，中人以下格格不相闻矣。