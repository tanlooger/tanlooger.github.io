---
---
---
title: 昌谷集解序
---







长吉诗自可解，有解长吉者，而长吉遂不可解矣。刘须溪以不解解之，所谓吴质懒态，月露无情，此深解长吉者也。吴西泉亦以不解解之，每一诗下，第笺注其字义出处，而随人之所造以自解，此亦深解长吉者也。有此二人，而余可不复置解矣。乃余之解长吉也¹，解解长吉者也。凡人有病则药之，药之不投，则更用药以解药。所谓救药也。药救药，药复救救药，至于不可救药，而病者真死矣。故余之解，非解病也，解药也。夫药亦有数等，庸医杀人，着手即死者无问矣。乃有以偏锋劫剂，活人什三，杀人什七者；有以大方脉、官料药，堂堂正正，而手到病除者；乃有草泽医人，名不出于里，而以丹方草头药，起人于死者；乃有不用刀圭，不用针砭，而第吸其夜半沆瀣之气，而使其自愈者。疗之之法不同，而用以疗病则一。至病一愈，而药与不药等。等不一之药，皆可勿用矣，安用救药哉？

故徐青藤 董日铸用劫药者也，吴西泉用官料药者也，刘须溪则不用药者也。若余则何居？余则远谢雷公，不问岐伯，服参术多，则用山药萝菔汁解之，服生熟多²，则用大黄芒硝解之。道听途说，为一日草泽医人，而病已霍然除矣。故曰：余之解，非解病也，解药也。

【校】

¹乃余之解 文粃“解”下有“非解”。

²服生熟 文粃“熟”下有“地”。

【评】

“药救药”四句：惜诸太医不及见此，真是为此辈发一大慈悲，又不独为解诗者下剂也。

此是深解长吉者也，便可存，若解天地间。