---
---
---
title: 廉书小序
---







王白岳先生所著廉书，书同晒腹，秩过等身，博奥极矣。乃反其名曰“廉”，则其愿益奢，其心益猛矣。何者？学海无边，书囊无底，世间书怎读得尽？只要读书之人，眼明手辣，心细胆粗。眼明则巧于掇拾，手辣则易于剪裁，心细则精于分别，胆粗则决于去留。

先生浏览群书，博中求约，如烧丹抱朴，止取九转灵砂；煮海张生，但索百朋宝母。烹天得渣，炼道取髓，四库五车，收拾略尽。然余尝检阅廉书，偶取一二事，考之六帖、天中、说郛、秘笈、稗海、韵山等书，凡属隐僻，遗漏实多。盖先生以俊俏眼，从书隙中偶然觑着，几笔勾勒，其书法、章法、句法、字法，与人各别，遂成异书。丹头入手，自然点铁成金；珠母在怀，何待燃犀见宝。以是知烧丹煮海，不在水火铅汞，止在燃锅爇鼎之人。苟非其人，即聚炭怀山，积薪襄陵，究成何益哉？

先生胸藏记事之珠，笔握开山之斧。参寥言：“坡老牙颊间别有一副炉鞴，他人断不能学。”昔欧阳公在翰林时，与同院出游，有奔马毙犬。公曰：“试书其事。”一曰：“有犬卧于通衢，逸马足而杀之。”一曰：“有马逸于街衢，犬遭之毙。”公曰：“使子修史，万卷不足矣。”曰：“内翰云何？”公曰：“逸马杀犬于道。”诸人皆服。他人记事，连篇累牍所不能尽者，先生以数语赅之，烦言缕所不能断者¹，先生以数字了之，故曰廉也。他人之廉，以大能取小之谓廉；先生之廉，以小能统大之谓廉也。阳羡口中，吐奇不尽；邯郸枕里，变幻无穷。冷协律以一瓯水能藏其七尺之躯，至碎拾屑²，片片皆应；宋景濂能于一粒米中，写“孝弟忠信礼义廉耻”八字，点画分明。皆廉之类也。则廉岂易为也哉？

【校】

¹断 文粃作“晰”。

²至碎拾屑 文粃作“至瓯碎拾屑”。

【评】

“眼明手辣”二句：八字是著书秘诀。

廉书借陶庵为予表白，不然书帖浩繁，有友人诮我为贪书，予无以应。