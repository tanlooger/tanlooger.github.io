---
---
---
title: 补孤山种梅序
---







盖闻地有高人，品格与山川并重；亭遗古迹，梅花偕姓氏俱香。名流虽以代迁，胜事自须人补。在昔孤山逸老¹，高洁韵同秋水，孤清操比寒梅。疏影横斜，远映西湖清浅；暗香浮动，长陪夜月黄昏。今乃人去山空，依然水流花放。瑶葩洒雪，乱点冢上苔痕；玉树迷烟，恍堕林间鹤羽。

兹来韵友，欲步先贤，补种千梅，重开孤屿²。凌寒三友，蚤结九里松篁；破腊一枝，远谢六桥桃柳。伫想水边半树，点缀冰花；待披雪后横枝，低昂铁干。美人来自林下，高士卧于山中。白石苍厓，拟筑草亭招素鹤；浓山淡水，闲锄明月种梅花。有志竟成，无约不践。将与罗浮争艳，还期庾岭分香。实为林处士之功臣，亦是苏东坡之胜友。吾辈常劳梦想，应有宿缘。哦曲江诗，便见孤芳风韵；读广平赋，尚思铁石心肠。共策灞水之驴，且向叚桥踏雪；遥期漆园之蝶³，群来林墓寻梅。莫负佳期，用追芳躅。

【校】

¹昔 原脱，据文粃、西湖梦寻 孤山补。

²开 西湖梦寻 孤山作“修”。

³期 西湖梦寻 孤山作“瞻”。

【评】

“白石苍厓”四句：真四六圣手。

既挹清韵，又领异香。