---
---
---
title: 鸠柴奇觚记序
---







东坡曰：“木有瘿，物之病也。瘿为人所弃，则木以病全其身。”而朱羲人刊山伐谷，必罗致之，以为饮器，则是木反为瘿累矣。夫人亦有瘿，籧篨戚施，骫骳跖盭，悬疣蹩躃之辈，为世间废人。乃有人焉，因材而器，使之筑垣司火，挫针治¹，鼓播精，舍短就长，反得其用。亦犹之裁取木瘿，使为器具，即轮囷磊块，无不称奇。是虽病以累人，瘿以累木，而人反藉其病，就其瘿，以得其用。则瘿仍无害，病亦何妨，而为之制器用人者，不反受其累乎？

虽然，余友濮仲谦，雕刻妙天下。其所制剔帚麈柄，筯瓶笔斗，非树根盘结，则竹节支离，略施斧斤，遂成奇器，所享价几与金银争重。则人固可以重瘿，而瘿亦可以重人矣。彼仲谦一假手之劳，其所制器，置之商彝周鼎，宣铜汉玉间，而毫无愧色。倘不加物色，而一入樵夫之手，不过地炉中一榾柮火已耳，岂不重可惜哉？故予不奇觚，而奇朱羲人与周 陈二子制觚之人。

【校】

¹　原作“”，形近而误，据文粃改。按，庄子 人间世：“挫针治，足以糊口；鼓播精，足以食十人。”

【评】

“即轮囷磊块”二句：此所以天下无弃物。

笔亦离奇。