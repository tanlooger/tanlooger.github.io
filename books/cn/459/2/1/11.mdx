---
---
---
title: 陶庵肘后方序
---







泰昌改元冬十一月，先大夫病伤寒，诸名医咸集，竞以销导药投之，勺水不入口者，旬有八日矣。气喘舌短，须着手即折，诸医却走，势在垂尽，子女绕床泣。老医吴竹庭者迟迟至，诊脉已，却坐而笑。余曰：“奈何？”竹庭呼余至厅事，附耳曰：“病至万死，尔能万死尔父，或得不死。”余曰：“何说也？”竹庭曰：“余医法奇，人不识，集天下医人具不识。尔不视若父为万死，余不医；余不视若父为万死，余亦不医。”余曰：“医亦死，不医亦死，不医死，不若医而死也。”竹庭曰：“信然。房中止留病人，侍人出，若亦出。若止备地黄一二十觔¹，清河参一二觔，水火药铛一二事。予自携苍头一人司火，假我以一昼夜弗余问。”余洒泪而出，药饵水火俱备。竹庭先用熟地黄一两煮汁灌之。眼稍合，竹庭喜曰：“是矣！”遂以大铜锅煮熟地黄五六觔，一昼夜啜尽之，齁齁睡去。竹庭呼余入视，惊喜。竹庭曰：“未也，肠胃燥结，积食不得出。”又服地黄五六觔，曰：“可矣！”遂服大黄下之，及下，皆肥鹅肉生吞不化者。盖半月前先大夫啖鹅半只，又啖雪数升压之，肉不化，亦不败。泻后，疲几脱。竹庭曰：“无害。”又以大锅煮参觔许，亦一昼夜啜尽之，眼能左右视。竹庭曰：“痰来矣！”先大夫翘首起，呕痰数盆，稠如缣帛，牵扯不断。余曰：“奈何？”竹庭曰：“无别法，亦即以熟地黄治之。”仍煮地黄五六觔灌之，痰立止。又一日，竹庭附耳曰：“神且归舍，防之。”余兄弟环坐床笫，至丙夜，先大夫忽然起立，握拳乱筑人，若具数百觔勇士力者，逮至五鼓，即省人事矣。一时竹庭之名不减扁鹊。

曾记竹庭与余说：一日，梦中喧嚷杂沓，说上帝宴天医。多人赴宴，竹庭与焉。及在席，衣冠者三四人，而内多缁衣黄冠、乞儿贫子、鹑衣百结、提囊负笈之辈。盖草泽医人，其以丹方草头药活人为多，故天宴亦多此辈也。余家向有大父所集方书二卷，葆生叔所集丹方一卷。余闻竹庭言，遂有意丹方草头药²。凡见父老长者、高僧羽士，辄卑心请问，及目击诸病人有服药得奇效者，辄登记之。积三十余年，遂得四卷，收之傒囊，邂逅旅次，出以救人，抵掌称快。因忆欧阳文忠公语，人有乘船遇风，惊悸而得疾者，取多年拖牙为长年手汗所渍处，刮末服之而愈。良医用药多以意造。若吴竹庭之疗吾先大夫，匠意而出，不拘古方，与草泽医人用草头药者，亦复何异？盖竹扇止汗，破盖断疟，此中实有至理，殆未易一二为俗人道也。

【校】

¹若止备 文粃“备”下有“熟”。

²“余家”四句 语序与文粃不同，文粃“余家”二句在后，“余闻”二句在前。

【评】

“余医法奇”三句：绝奇而不为人所识，何止医也，予言至此便堕泪。

便是太史公扁鹊仓公传。