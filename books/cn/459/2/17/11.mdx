---
---
---
title: 附燕客和操
---



伯子有不平之鸣¹，栖志徽弦，乃作琴操，恐世无知其心者，因目其昆弟，弟亦援琴而和之。





【校】

¹伯子 文粃作“张子”。





天下士操


排难兮解纷，薄卿相兮重鸿名。谈言微中兮全危城¹，连兮连兮挥其金。挥其金兮世多负心，多负心兮是以有戒心。

【校】

¹谈言微中 原无“言”，据文粃补。





从井救人操


井中处矣，生则蛙兮，死则泥矣。谁则出之？出反噬之。以怨报德，虑有德色。





中山狼操


吁嗟先生兮！狼兮尔何救之？既全其躯，当果其腹。大恩不报，不如杀之。狼兮而何救之？吁嗟先生兮！





脊令操


武公杀兄，睿圣称之。周公杀弟，元圣颂之。六月四日，语多隐微。成王败贼，史能饰词。





让肥操


昆季让肥，义能感贼。贼尚能感，彼何人斯。彼何人斯，无所感之。





就烹操


郦生既烹，走狗亦死。卖彼郦生，归功于己。信无死道，死于此。





完卵操


面谄背诟，谁则不负？乐其倾巢，尚焉翼覆？不恤其友，遑恤友后？





投杼操


繄谁信目，咸以耳讹。言三至兮惑其母，曾参杀人市有虎。





吾舌尚存操


秦相印，楚相璧。孰者重，乃遭掠。不捉鼻，且折舌¹。富贵逼人，尚有齿颊。

【校】

¹折舌 文粃作“扪舌”。





豆操


折胁拉齿兮，何有于故交？裹箦加溺兮，何有于绨袍？马食而终贳汝兮，毋污吾之佩刀。

伯氏变北鄙杀伐之音，为挥弦送鸿之概。伯氏绿绮，其干羽欤？弟亦转，当整槊矣。勿谓虚无人，隐然敌国在也。寒香子记。