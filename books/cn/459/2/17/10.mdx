---
---
---
title: 豆操
---



范雎受魏齐辱，为须贾所卖也。雎相秦，贾入见，膝行谢罪。雎乃大供具，请诸侯宾客，置豆其前，而马食之。





故交也，而先下之石；绨袍也，而先裹之箦；宾客也，而置莝豆其侧。呜呼噫嘻！此即卖友之须贾也。马若知之，不与同食。

张子好义，受人反噬。时阴雨，坐梅花书屋，愤懑不平，腹胀几裂，因作琴操十首，援琴歌之，觉鲠闷之气，拂拂从十指出去也。庚辰闰三月¹，琴张记事。

【校】

¹闰三月 文粃作“闰正月”，是。

【评】

总评：有操自不可无十，识字田夫读之，亦立发，亦堕泪，亦解颐。