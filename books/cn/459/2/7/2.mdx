---
---
---
title: 春王正月辨
---







春秋书“春王正月”。左氏曰：“此周正也，周建子而改月，盖以十一月为正月也。”胡氏曰：“此孔子作经始笔，孔子欲行夏时，故夏时冠周月也。”王文成曰：“孔子从周，岂敢私改周正？盖周之建子，非独改月，时亦改也。”

信左氏之说，则当书冬王正月¹，何者？周书并无改冬为春之令，及秦代周，又无改正前朝以冬易春之令，则书王正月，自不当书春。信胡氏之说，则当书春一月，何者？古帝王以孟春颁政，故称政月，后以秦始皇名政，故改政为正。若不以是月颁政，则止当称一月，不当称正月。如周书 武成，有“惟一月壬辰”，其例也。夫子果欲易夏时²，则书春正月，不当书王，王则周王耶，抑夏王耶？信文成之说，当书春王三月，何者？周建子，既改十一月为正月，则次年一月，亦当改称三月。则书春王，不应书正月。

说既不一，余尝考之诸史，只有周武王十三年改建子月为岁首，一如商建丑，秦建亥之例。然商 周二代，止书建某月岁首之外，并无他辞。惟秦记齐人邹衍，论著“始终”、“五德”之建³，始皇采用其说，以为周得火德，秦代周，从所不胜为水德，始改年，朝贺皆用十月朔，衣服旌旗皆尚黑。由是观之，则建子、建丑、建亥，皆以是月为颁政朝贺之始，而孟春正月仍是建寅。五帝、三王，未之或变也。乃今之凿凿据为周之改月，而复改时者，则以朱晦庵“七八月之间旱”，“与岁十一月徒杠成，岁十二月舆梁成”之注，谓周七八月，夏五六月也；周十一月，夏九月；周十二月，夏十月也。且据夏令“十月成梁”之语，谓确不可易。而余又据晦庵告朔章注，古者常以季冬颁来岁之朔于诸侯⁴，只此一语，可据为不改夏正之本。其曰“季冬”，则明是前岁之十二月矣；曰“来岁十二月之朔”，则明是正月为岁首，以十二月为岁终矣；其曰“古者天子”，则明是历代帝王皆以寅月为正月矣。商 周朝会，颁政授时，用十一月十二月，亦犹今之朝廷以十月朔颁历，即建亥之遗意，十一月冬至贺年，即建子之遗意也。且闻外国有以中元重九为年者，而时令节序，竟何曾改换乎？如确确谓周之春王正月为仲冬十一月，则孟仲季三时亦当改换。世岂有十一月为孟春，而立春反在季春之月，而孟夏之月始为春分；二月为孟夏，而立夏反在季夏之月，而孟秋之月始为夏至；五月为孟秋，而立秋反在季秋之月，而孟冬之月始为秋分；八月为孟冬，而立冬反在季冬之月，而孟春之月始为冬至。节气乖暌，时序紊乱，时不成其为时，历不成其为历，王亦不成其为王矣。以此推之，则论语云“暮春者”，当是夏之正月，此时而欲浴乎沂，风乎舞雩，万万不能，冬衣未能卸却，而乃言“春服既成”耶？

且考之周幽王九年戊辰，夏六月陨霜，家南轩断之曰：“当盛夏生长之时而陨霜，是阴盛阳衰之变也。褒姒之灭周，见于此矣。”既曰盛夏生长之时，则此六月是夏正建寅之六月，断非周正建子之六月矣。据此一节，非周室不改月亦不改时之明证乎？然而不特此也。夏小正者，夏后氏之书，孔子得之杞者也。夏建寅，故其书始于寅。周建子，虽改岁于十一月，而授民时，巡狩燕享，皆与夏时同。故其书始于立春⁵，此周之不改时月可证之夏书也。殷建丑，如伊训“惟元祀，十有二月，乙丑”，太甲中“惟三祀，十有二月朔”，举元祀三祀，而只云十二月，此周之不改时月可证之商书也。邠风七月之诗，周公作以训成王。而“七月流火，九月授衣”，“蚕月条桑”，“四月秀葽，五月鸣蜩”，“六月食郁及薁，七月烹葵及菽，八月剥枣，十月获稻”，“九月肃霜，十月涤场”。其于月令岁时，事事皆协。而前言“一之日觱发”，十一月也；“二之日栗烈”，十二月也；“无衣无褐，何以卒岁”，明以十二月为卒岁也。而人犹疑于十月之下，便云“嗟我妇子，曰为改岁”，政以十一月为岁首，乃以建子之月为改岁也。此周之不改时月可证之邠风也。又周官者，朱子常信其为周公运用天理烂熟之书。而其中仲春逆暑，仲秋逆寒，季春出火，季秋纳火，仲夏斩阴木，仲冬斩阳木，此周月也，又何以与夏同也？此周之不改时月可证之周礼也。

然有难之者曰：“礼记 杂记有曰：‘孟献子曰，正月日至，可以有事于上帝；七月日至，可以有事于祖’，‘七月而禘，孟献子为之也。’以改月论之，则正月日至，是为冬至，七月日至，是为夏至。冬至郊天，于礼合矣，夏至祭地，未闻禘祖。”今云“有事于祖”，又云“孟献子为之”，则七月禘祖，与夏父弗綦燔柴于爨，皆讥其非礼也，何足以证周之改时与月？且考之明堂位，亦礼记也，其曰“季夏六月，以禘礼祀周公于太庙”，是六月谓之季夏，则七月日至非仲夏之日至，不待辨而自明矣。又有难者曰：“周既不改夏正，何以孔子论为邦，而首曰行夏之时？”夫夏时，孔子谓其授时出政，无过于建寅为妥，如后世衣冠有晋巾唐巾之类，时莫妙于夏时，犹言巾莫妙于晋巾也。如谓周不用夏时，而孔子思以设政，则服周之冕，岂周之后代皆不服周冕，而孔子亦思改正之耶？况周王者，功成作乐，治定制礼，一代之王，自有一代之乐，韶舞虽妙，岂可袭而用之？孔子说为邦作乐，必尽善尽美，与韶舞一样方妙耳。以此推之，则行夏之时，语意自明，不必矫强穿凿，乃以常人之心忖度圣人也。使周天王不用夏正，而孔子突然用之，则生今反古，自蹈逆乱，乡党自好者不为，而谓我孔子为之乎？

盖胡氏以附会孔子欲行夏时起见，而王文成又以发明孔子决不用夏时起见，故未免旁引曲据，以自申其说，几将周家八百年之支干，春秋二百四十年之笔削，颠倒错乱，紊若乱丝，是皆贤者拘泥圣言之过，岂定论也哉？

【校】

¹书 原脱，据文粃补。

²果 原脱，据文粃补。

³建 文粃作“运”。

⁴古者常以季冬颁来岁之朔于诸侯 文粃作“古者天子常以季冬颁来岁十二月之朔于诸侯”。

⁵立春 原无“立”，据文粃补。

【评】

春王正月，诸说纷纷，此千古一大公案，非得宗老博识定见，曷能为今古指南？故吾谓异日立朝为国家定经制，作礼乐，不得宗老其人而因之，徒发言盈廷，何益国是。