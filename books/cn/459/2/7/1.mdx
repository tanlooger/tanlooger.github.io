---
---
---
title: 古兰亭辨
---







会稽佳山水，甲于天下，而霞蔚云蒸，尤聚于山阴道上。故随足所至，皆胜地名山¹。王右军卜居兹土，于千岩万壑中，独取兰亭一席地，其景物风华，定当妙绝千古。且余少时见兰亭墨刻，岩峦奇峭，亭榭巍峨，曲水流觞，浴鹅涤砚，开卷视之，不禁神往。

万历癸丑，余年十七，以是岁为右军修禊之年，拉伴往游。及至天章寺左，颓基荒砌，云是兰亭旧址。余伫立观望，竹石溪山，毫无足取，与图中景象相去天渊，大失所望，哽咽久之。故凡方外游人欲到兰亭者，必多方阻之，以为兰亭藏拙，因此裹足不到又六十年所矣。

今年又值癸丑，自永和至今，凡二十二癸丑，余两际之，不胜欣幸，因檄同志，于三月上巳会于兰亭，仿古修禊。

是日天气晴和，偕吾弟登子，轻身济胜，陟岭登岩。坐天章方丈，寻览古碑，始知旧日兰亭与天章古寺，元末火焚，基址尽失。今之所谓兰亭者，乃永乐二十七年，郡伯沈公择地建造。因其地有二池，乃构亭其上，甃石为沟，引田水灌入，摹仿曲水流觞，尤为儿戏。盖此地撇却崇山，推开修竹，制度椎朴，景色荒凉，不过田畴中一邮表畷耳。且地方隘，亭榭卑污，兰亭图上四十二人大会于此，舆马冠盖，驺从多人，黑子弹丸，于何驻足？其为影射，不问可知。寺僧言此原非故址，半里外尚有古兰亭焉。余与登子乱踏荆棘，急往视之。及至其地，偏颇僻仄，愈不足观。傍有石门，勒“古兰亭”三字。余细视之，乃是入兰亭之古道，盖路也，而非亭也。还至方丈，复检商吏部碑文，言万历三年，西蜀 刘见嵩、王松屏诸公，得地于崇山之麓，溯流曲折，稍存永和之旧，捐金若干，委寺僧修葺，有亭翼然，扁曰“兰亭遗迹”。后建厅事五间，以供燕会，曾不多时，寺复摧残，亭亦旋废，其基址亦无所考矣。余谓登子曰：“右军，文人也，韵人也。其所定亭址，必有可观，盍于荒草丛木中栉比寻之？”乃于天章寺之前²，得一平壤，右军所谓崇山峻岭者有之，所谓清流激湍者有之，所谓茂林修竹者有之，山如屏环，水皆曲抱。登子招手呼曰：“是矣！是矣！”乃席地铺毡，解衣盘礴，幽赏许久，日晡方归。

余谓兰亭古迹埋没千年，一如兰亭真本，辨才死守，什袭藏之，不许人见。后被萧翼赚出，走至半途，袖中偷看，遍地花开。此是寺中故典。余急欲于此地建一草亭，还其故址，一为兰亭吐气，一为右军解嘲。亦犹梁上兰亭，被余登子等闲赚出之也³。亭名墨花，窃附萧翼。

【校】

¹名山 文粃作“名园”。

²之前 文粃作“门之前”。

³被余登子 文粃作“被余与登子”。

【评】

世人尽属月雪吠耳，无宗老雅韵苦心，则兰亭故址几与真本同殉夜台中矣，可胜惜哉！