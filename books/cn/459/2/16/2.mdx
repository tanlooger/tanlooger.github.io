---
---
---
title: 祭外母刘太君文
---







岁崇祯戊寅夏四月，余外母刘太君病剧。其子倩张岱为之求医药，俱不疗；为之祷于社，祷于东岳之神，俱不见格。不幸于二十日诀而瞑，弥留五昼夜，而溘焉气尽。

岱躬视含殓，哀号痛裂，呜咽不能出一语。逮至十四日，是五月之九日矣，于是先一日，延僧至灵寝，礼水忏十二部，以资冥福。会薄治牲醪¹，率女及外孙外孙女，为文以哭之，曰：

岱自痛别我母十有九年，而恃有我外母在，鞠育之犹母也，教训之犹母也。鞠育之而恐任余性，教训之而恐伤余意，其委曲而详慎之犹母也。至今日吾外母死，而岱之母道绝矣。则岱之母不幸死于十九年之前，而死于余外母之死日，是余母与外母交丧矣。故岱之痛外母，一如痛岱之母，而岱思苦筋骨以报外母至死，一如报岱之母。而今兹不能，则有五内痛裂，抱恨终天，一如思岱之母，哭岱之母而已。

吾外母虽生华屋，其生平丁骨肉之戚，抱零丁之苦，自为女，为妇，为媳，为母，为姑，未尝履一日之顺境，专一日之安闲，六十年来，计其开笑口者，指不能三四屈，而余皆其悲思揽涕之日矣。十六字余外父，二十七而遂称未亡人。事十一年积疴尪羸之夫，奉三十七年严厉琑屑之舅，抚三十三年髫遗腹之孤，其间苦情百出，如吞炭吮瘏，无可告语。而耳又重听，见人眉目气色，辄自揣摩忖度，至废寝食，其苦又百倍常人。外父殁后，所倚以为命者，上则生父王镜石先生及母王太君，下则一儿二女及二女倩而已。乃天不慭遗一老，镜石先生痛罹水阨，而王太君性极褊急，家人至难与言。余外母迎养十五年，百计将顺，而诟谇甘之，寻亦以病夺。而长女及女倩又相继夭折，骨肉零星，在十去五，其痛心何如！而不肖岱头颅如许，无尺寸竖立，食指百人，颇蒙母虑²。更有一事，其所朝夕凝盻者，愿得一孙，以下报宣武，乃麟定尚艰，愁眉勿展。则是终母之身，其忧勤辛苦，求似一监门老妪，骨肉团聚，子孙盈前者，尚不可得，矧望其他耶？今且终母之身，百苦备尝，而卒遘蛊疾，竟以苦死，其可伤孰甚耶？

外母性坚忍，待家人子侄，一以慈惠。昔为方伯公理家政，凡方伯公之诸弟若侄，有匮乏辄周其急，而缙绅先生之以孝友著者，必首推方伯公。自外母致家政，而庭除自无闲言。则其所以曲体尊人，加惠子侄，有所以助成之者，一妇人力也。素性笃孝，方伯公留心于竹头木屑，有陶晋公之风，凡其一楮一箑，决不敢轻以予人。曾忆余少时，偶见所藏黄慎轩墨迹甚富，余乞一帧，而母不之许，他可知已。见亲戚故旧，一以和煦迎之，使人皆饱德而去。故死之日，奔走哭者，无不尽哀，而至有言“自太孺人死，而此路从此可绝矣”。吾外母得此一言，其亦可以瞑矣。

嗟嗟！旁人有哭之哀者，不必其子与媳也；道路有称其贤者，不必其亲与戚也；空言有佩其德者，不必其施与积也。若岱则何以颂吾母哉？岱今则谓终母之身，其为女孝，为妇贞，为媳慎，为母辛，为姑惠，有数者，虽百苦备尝，亦可以含笑入地矣。然则生平丁骨肉之戚，抱零丁之苦，未始非天之所以玉成吾外母也。呜呼尚享！

【校】

¹会 文粃作“届日”。

²蒙 文粃作“萦”。

【评】

“其痛心何如”：真可痛哭流涕，以妙手写真情，字字足引悲风。

韩昌黎祭十二郎文，至今乃有起而争霸者，情生文耶？文生情耶？至矣，吾无以言之矣！