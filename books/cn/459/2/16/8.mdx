---
---
---
title: 祭周戬伯文
---







昔虞翻放弃海南，恨无交际，思以青蝇为吊客，谓天下有一知己，亦足无恨。余独邀天之幸，凡生平所遇，常多知己。余好举业，则有黄贞父 陆景邺二先生，马巽青 赵驯虎为时艺知己；余好古作，则有王谑庵年祖、倪鸿宝、陈木叔为古文知己；余好游览，则有刘同人 祁世培为山水知己；余好诗词，则有王予庵、王白岳、张毅孺为诗学知己；余好书画，则有陈章侯 姚简叔为字画知己；余好填词，则有袁箨庵 祁止祥为曲学知己；余好作史，则有黄石斋 李研斋为史学知己；余好参禅，则有祁文载 具和尚为禅学知己。至如周戬伯先生，则无艺不精，无事不妙。与之为制义，则才同冯 许；与之为古文，则笔过欧 苏；与之匿迹商山，则衣冠甪里；与之怡情剧戏，则顾曲周郎；与之编纂史记，则一出一入，字挟风霜；与之唱和诗词，则一吟一咏，声出金石；与之摹仿书法，则细楷麻姑，抄书盈箧；与之参研禅理，则提撕谑笑，各出机锋。得吾戬伯一人，则数十人之精华，皆备于一人之身。而虞翻交籍，不求多人，思得天下一人以为知己，亦足无恨，殆吾戬伯一人之谓也。

余与戬伯结发为知己，相与共笔砚者六十三载，婆娑二老，形影相怜。政欲偷生以娱迟岁，今乃一旦洒然舍我遽去，兄既玉碎，弟尚瓦全。回首思之，有何趣味？乃不自遄死，犹然视息人世，亦孙子荆所谓乃使若辈存，而令此人死也。兄去弥月，弟贫无可将意，止携絮酒生刍，走向灵，亦如王茂弘之哭卫洗马，曰叔宝“风流名士，海内所瞻，可修薄祭，以敦旧好”云耳。弟有哀些，缕不尽，抚棺号痛，以当驴鸣。兄其鉴之。

【评】

“无艺不精”二句：一人兼长，总写错落，甚妙。

读之动知己之感。余与戬伯，既为老友，又为至戚，前在几前，一痛欲绝，今见此文，更竭吾泪。