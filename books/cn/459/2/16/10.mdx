---
---
---
title: 公祭祁夫人文
---







眉公曰：“丈夫有德便是才，女子无才便是德。”此语殊为未确。愚谓丈夫有德，而不见其德，方为大才；女子有才，而不露其才，方为大德。先辈祁止祥先生，经济文章，琴棋书画，皆臻神妙。与人接见，言语简涩，粥粥若一无所能。而临事当场，才堪八面，实备诸德，而不屑以一德见长，非其海涵地负，才大使然乎？复闻其夫人冯太君者，清静寡欲，长斋绣佛，阃外之事，毫不与闻，人皆称其盛德，而吾独称其大才。

夫人生丈夫子二，生道蕴女五。一子才如长吉，召赋玉楼；一子英迈出群，亭亭玉立。非夫人之画荻丸熊，焉能有此令嗣乎？五女颖敏知书，才高柳絮，施鞶结缡，皆适阀阅大家，非夫人之胎教身仪，焉克有此淑女乎？劝夫力学，篆刻雕虫，文成龙虎，掇取高魁，非夫人之警鸡断织，焉克有此佳耦乎？盖夫人之才大如许，决不肯稍露其才，而使人止钦其德，渊渟岳峙，蕴蓄高深。

且古之大露其才者，莫如谢太傅 刘夫人，常帏诸婢在前作伎，太傅见辄下帏曰：“恐伤盛德。”刘夫人之才大矣，而多此嫉妒。先生有周郎之癖，声伎满前，夫人未尝顾而一问。且有如夫人者数院，家政一委贤能，与先生相敬如宾，无一言交谪。则先生之风流旷达，皆夫人有以玉成之也。太傅在东山，兄弟已有富贵者，翕集家门，倾动人物。刘夫人常曰：“大丈夫不当如此乎？”太傅捉鼻曰：“正恐不免。”刘夫人之才大矣，而多此艳羡。先生兄弟皆显要，而夫人视之淡如，虽服瑜珈¹，无异荆布。近且先生黄冠道服，散诞逍遥，齐眉相守，同至耄耋，并不以簪缨轩冕一动其心。则先生之持重高尚，又皆夫人有以辅相之也。夫人具此才德，不特为一家之母范，实且为通国之女师；不特为行地之神仙，兼且为度世之古佛。盖以慧业文人之妇，成佛生天，皆其分内之事，如夫人者真可以洒然解蜕²，一无所憾者矣。

凡我戚属，一聆讣音，痛失仪型，共挽薤露。敬陈沼芷，用荐灵。

【校】

¹瑜珈 文粃作“珈瑜”。

²解蜕 文粃作“蜕解”。

【评】

“眉公曰”三句：力翻前人成言，必须具此凿开混沌手段。

“一无所憾者矣”：夫人而无妒忌艳羡之心，自然胸中解脱，不挂一丝。

祭夫人文，当以此为第一。