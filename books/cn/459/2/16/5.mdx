---
---
---
title: 祭伯凝八弟文
---







康熙二年，岁在癸卯，九月一日乙丑，老兄岱以香烛楮镪、鸡黍清醑之奠，致祭亡弟御医大夫伯凝先生之灵，曰：

痛余八弟，乃遂遐升。余虽昆季，义犹友朋。兰摧玉折，实难为情。嗟余平昔，见两异人。唐氏 士雅，系出华亭；在吾於越，乃有伯凝。两人同病，五岁失明。性皆嗜学，扫净耳根。倩人诵读，倾耳以听。遂成博洽，心史腹经。胸有万卷，目无一丁。居常谈笑，博古通今。媿余两目，不如其盲。讵意师友，近在家庭。余更有幸，居于比邻。安乐患难，甘苦与分。始因母氏，变起雷霆。终得赋隧，先为遗羮。弟为郑伯，余也封人。常遭横逆，心负不平。握拳透爪，嚼齿穿龈。弟也渐离，余也荆卿。谈论典籍，学海书城。错分帝虎，讹辨淄 渑。余也公穀，弟也丘明。生平好洁，人称“水淫”。辋川缚帚，临邛涤巾。余也海岳，弟也云林。刀圭服食，济世好生。病者得药，为之体轻。余也坡老，弟也越人。少喜茗战，日铸驰名。雪芽空翠，瑞草兰馨。余也桑苎，弟也端明。量能豪饮，不较斗升。弦庵兄弟，为之却兵。余也王导，弟也刘伶。无所不备，德行才能。后来领袖，先辈典型。且也道貌，硕大丰盈。轮廓坚厚，两耳棱层。法应上寿，窃比老彭。如何奄忽，遂失人琴。河鱼作祟，误食参苓。溘焉朝露，速若风轮。余长吾弟，十有一龄。中散身后，拟托子孙¹。奈何先我，梦奠两楹。眩然反袂，泪若河倾。生刍孺子，鸡黍巨卿。神其来享，进此兕觥。呜呼尚飨！

【校】

¹拟托子孙 文粃作“拟托孙登”。

【评】

至情实事，以四字排韵叙之，此最为难。有伦有脊，勿漏勿滥。