---
---
---
title: 公祭张亦寓文
---







吾辈之获交于张亦寓也¹。交之总角者，克见亦寓之豪放；交之少壮者，克见亦寓之繁华；交之暮年者，克见亦寓之高旷。至其百折不回之性，一往不挠之气，则自少至壮而老²，实未尝纤毫少变也。

亦寓当日，五陵年少，裘马翩翩，名噪文坛，声施芹沼，雕龙绣虎，不受樊笼。王季重先生欲致之门下，百计诱之，冠雄鸡，佩猳豚，抗拒多年，方请委贽。时人以谑庵之得亦寓，比之孔门之得仲由。此时缔盟者，止吾辈数人，未能广及。殆亦寓壮盛，贾生入洛，望重辟雍，声伎满前，宾朋满座，倾酒如泉，挥金似土，拨阮弹筝，以昼卜夜。被放归里，时时凝碧，日日梨园，演剧征歌，缠头撒缦。此时结交颇盛，珠履三千，今存无几。亦寓晚年，淡然入道，蒯履布袍，闭门却扫，橘虐茶淫，诗魔书蠧。宿习未除，则教数童子，按拍清讴，选声叶律，韵辨中州，咬钉嚼铁。一时兴至，握管沉吟，雨竹风兰，淋漓泼墨。然过自矜贵，不妄与人，造门请见者，稍不当意，即举手楗户，匿不见人，以是庭无杂客，门可张罗。

由今追昔，凡豪放、繁华、高旷之事，石火电光，过眼即灭，独其性气，则始终如一，不肯模棱。凡遇侪辈，或其性之所喜，即遢伎衰童，蠢僧村老，煮茗焚香，剧谈终日不以为厌；或其性所不喜，即王公大人，轩冕冠盖，亦寓科头箕踞，白眼相向，旁若无人。盖亦寓具用世大才，生不逢辰，贫病相寻，赍志以老。其胸中真有一段不可磨灭之气，巨鱼失水，老骥伏枥之悲，不能如祢衡之挝鼓，灌夫之骂座，范亚父之撞破玉斗，曹孟德之击碎唾壶，徒阨塞终身，胸怀莫吐，以致磊块郁结，安得不昏昏闷闷，鲠咽以死也？呜呼痛哉！

兹以二七，吾辈知交，以鸡黍一提，抚棺痛哭，李白夜台，恐未必有故人之酒也。唯神有知，举杯釂此。

【校】

¹“吾辈”句 文粃下有“有交之总角者，有交之少壮者，有交之暮年者”。

²而老 文粃作“自壮至老”。

【评】

“王季重先生欲致之门下”六句：闻王文成之龙溪亦然。

亦寓固可重，然经宗老之笔，愈为增重。