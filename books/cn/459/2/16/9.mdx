---
---
---
title: 公祭张噩仍文
---







呜呼！吾张噩仍先生之仙逝也¹，凡在知交者，或惜乡党中失一善士，或惜世法中少一通人，或惜文坛中折一名宿，或惜风雅中缺一韵友，或惜朋侪中殂一任侠。凡所以悼惜噩仍者，譬如画竹，皆得其一节矣。吾辈忝在久要，窃谓其知之尚未尽也。

噩仍为思溪先生之文孙，其积德累仁不止一世。而思翁之功行在因果，噩仍之功行在名教，如于公之有阴德，而子孙济美，自当高大其门。噩仍谦和柔婉，未尝以一语忤人，而胸中月旦，洞若观火。即其会稽修志，一出一入，字挟风霜，不肯稍为曲笔，如褚裒之外无臧否，而皮里自有阳秋。噩仍蜚声黉序，食于二十人中者四十余年。人称其举子业，而不知其下帷稽古，博览群书，所作诗文，真足颉颃古人，如李谧之拥书万卷，而不肯以枵腹欺人。噩仍精于音律，其所著三剧，皆写其胸中郁勃。而见有梨园子弟歌喉清隽，必鉴赏精详，盘旋不去，如公瑾之按拍审音，而半字差讹，必得周郎之一顾。噩仍少年豪放，狎客满门，挥金如土，而后乃澹然入道，闭户自精，厌弃繁华，一归约啬，鸥租橘税，不失素封。如武攸绪之清净寡欲，耕桑谋野，而尝自逍遥于岩壑。是以吾辈之得交噩仍者，钦其道义如松柏之有心，挹其丰采如竹箭之有筠，读其诗文如云霞之有色，聆其词曲如金玉之有音，羡其风韵如芝兰之有气，念其交情如醇醪之有味。盖噩仍生平，百美具备，足以系人之思者，不知凡几。乃更多材多艺，诊脉则仓公 扁鹊，刀圭所及，能以良药起生。相地则郭璞 青田，杖履所至，能以粒粟择葬。且复怡情丝竹，适意花鸟，放怀风月，寄傲烟霞。文章声气之士，既加结纳，博徒卖浆之辈，亦所包容。哲人云亡，人皆痛惜。先生去后，求一真诚君子、博雅通儒，以为越中翘楚者，其谁为之继乎？

兹以二七，凡我同人，车过腹痛，薄具羮芼，用伸哀悃。惟神鉴之，为展七鬯。

【校】

¹吾张噩仍 文粃“吾”上有“自”。

【评】

“如于公”、“如褚裒”、“如李谧”、“如公谨”、“如武攸绪”诸句：历引古人，俱极确切。

“是以吾辈之得交噩仍者”七句：只是腹笥便便，冲口出来，都成藻采。

“且复”四句：绝不虚谀，都是实录。

人藉文以不朽。