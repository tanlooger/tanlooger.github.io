---
---
---
title: 祭祁文载文
---







癸丑八月十五日，祁文载先生解蜕而去，其友人陈箴言等，以月之二十六日，割羽牲一，从以果羞黄流，至其帏前而哭之，乃命张岱作赞飨之，词曰：

昔人谓香在未烟，茶在无味。盖以名香佳茗，一落气味，则其气味反觉无余矣。人如知此，则可以悟道，可以参禅。祁文载少年博学宏文，以五经拔贡，取两榜如拾芥。而文载固一代之才子也，而无才子气。庚辰释褐，令延平五年，而北变之后，遂解绂遄归。文载固三十余年之纱帽也，而无纱帽气。其居乡一循礼法，里中人有不公不法之事，刑罚甘受，而但求不使王彦方知之者。则文载又乡里中之道学人也，而无道学气。甲申三月，龙蜕鼎湖，文载削发披缁，坐破蒲团十有余载，而参叩精猛，丛林释子皆奉佛门龙象。则文载一付法之和尚也，而无和尚气。即诸小事言之，棋为国手，独步江南，而留心字艺，游戏词坛，教习梨园，有老优教师所不曾经见者。则文载真绝世之聪明智慧人也，而无聪明智慧气。淘洗湔涤，一切气味，不着分毫。窃谓世间慧业文人，成佛在前，生天在后者，屈指吾党，更无有第二人矣。

旧岁与岱偶谈禅理，阐扬佛法，真能使顽石点头。而为岱评阅金刚如是解，澈髓洞筋，更无疑义，弁首一序，机锋棒喝，横说竖说，乱堕天花。政与相订，禁足寓山，深究佛理，而今乃电光石火，一现即灭，何其闪我之奇，弃我之速也！

文载心同止水，眦决层云，举世间之功名富贵，死别生离，恩爱冤仇，子女玉帛，皆不足以入其胸次。而吾辈尚以世俗靡文，生刍絮酒，薤露哀词，以志悲痛¹。文载以道眼观之，不足以当其一哂。而吾辈所深惜者，第以文载之猛力深心，入道如箭，使彼苍肯再加数年²，其精进不知几许，而今竟止此，可胜懊叹哉！以此二三老友，薄设羮芼，虽不成享，然犹是范 张之鸡黍也。伏望鉴临，一加七鬯。呜呼尚飨！

【校】

¹悲痛 文粃作“悲恸”。

²再加 文粃作“再假”。

【评】

“无才子气”、“无纱帽气”、“无道学气”、“无和尚气”、“无聪明智慧气”：五段写文载一生履历，妙在含吐隐跃之间。

不蹈空，不着迹，文载其犹龙乎。