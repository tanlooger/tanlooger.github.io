---
---
---
title: 祭少师朱恒岳公文
---







殷际中兴，鬼方滑夏。周当共和，淮夷鲠化。钺弓矢，天讨勿赦。召虎 甘盘，崛起其下。公蚤释褐，久为循吏。处处思之，岘山堕泪。藩宣蜀 岷，方安其位。变起仓卒，乃御魑魅。公之勋业，自在鼎彝。肱股既竭，身死边陲。古名将相，堪与齐驱。公之福德，则远过之。

成都一郡，死守睢阳。罗雀掘鼠，增垣浚隍。孤城失守，中丞被创。公也独异，不失封疆。蔺囚负固¹，滇池 孟获。七纵七禽，视如几肉。武侯天威，南人慑服。公也独异，一战即服。充国屯田，瓯窭丰穰。用佐军输，蓘藨鞅掌。老将远谋，零稽颡。公也独异，不动公帑。水西倾巢，伏波 交趾。马革裹尸，男儿愿止。马援丧归，后车招訾。公也独异，不载薏苡。坐镇天南，安危所系。垂二十年，功存带砺。汾阳居之，不胜绮丽。公也独异，不畜声伎。

伏波 诸葛，功在剑南。峨嵋嵲屼，瞿塘深湛。蜀之二杰，得公而三。浙有留侯，青田 诚意。忠肃再造，新建禽伪。半壁龙川，谁立汉帜。三大功臣，得公而四。方藉匡襄，奠安社稷。扬我国威，施及蛮貊。

胡天不造，夺我忠贞。大星一陨，枥马皆惊。祁山不出，谁救苍生。减膳撤乐，哀动殿廷。吾辈悲思，匪为私戚。梁木其萎，为天下惜。才非吉甫，难书公绩。譬若蚊虻，以撼霹雳。公之功烈，如岳如嵩。公之遇合，非罴非熊。有志之士，愿拜下风。良金写像，世世祀公²。

【校】

¹囚 文粃作“酋”。

²世世祀公 文粃下有“呜呼尚飨”。

【评】

少师故是千古伟人，宗老笔笔写出，然皆为实录。所云郭有道碑，当者与作者，皆无愧也。