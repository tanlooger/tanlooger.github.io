---
---
---
title: 答袁箨庵
---







传奇至今日，怪幻极矣！生甫登场，即思易姓；旦方出色，便要改妆。兼以非想非因，无头无绪，只求闹热，不论根由，但要出奇，不顾文理。近日作手，要如阮圆海之灵奇，李笠翁之冷隽，盖不可多得者矣。

吾兄近作合浦珠，亦犯此病。盖郑生关目，亦甚寻常，而狠求奇怪，故使文昌、武曲、雷公、电母，奔走趋跄，闹热之极，反见凄凉。兄看琵琶、西厢，有何怪异？布帛菽粟之中，自有许多滋味，咀嚼不尽，传之永远，愈久愈新，愈淡愈远。东坡云：“凡人文字，务使和平知足，余溢为奇怪，盖出于不得已耳。”今人于开场一出，便欲异人，乃妆神扮鬼，作怪兴妖，一番闹热之后，及至正生冲场，引子稍长，便觉可厌矣。兄作西楼，只一情字，讲技、错梦、抢姬、泣试，皆是情理所有，何尝不闹热，何尝不出奇，何取于节外生枝，屋上起屋耶？总之兄作西楼，正是文章入妙处，过此则便思游戏三昧，信手拈来，自亦不觉其熟滑耳。

汤海若初作紫钗，尚多痕迹，及作还魂，灵奇高妙，已到极处。蚁梦、邯郸，比之前剧，更能脱化一番，学问较前更进，而词学较前反为削色。盖紫钗则不及，而二梦则太过，过犹不及，故总于还魂逊美也。今合浦珠是兄之二梦，而西楼记为兄之还魂，二梦虽佳，而还魂为终不可及也。承兄下问，故敢尽言，伏望高明，恕弟狂妄。

【评】

首二句：确论。

“兄作西楼”八句：搔着箨庵痒处。