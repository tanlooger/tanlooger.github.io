---
---
---
title: 与祁世培
---







造园亭之难，难于结构，更难于命名。盖命名，俗则不佳，文又不妙。名园诸景，自辋川之外，无与并美。即萧伯玉 春浮之十四景，亦未见超异，而王季重先生之绝句，又只平平。故知胜地名咏，不能聚于一处也。西湖 湖心亭四字扁，隔句对联，填楣盈栋。张钟山欲借咸阳一炬，了此业障。果有解人，真不能消受此俗子一字也。寓山诸胜，其所得名者，至四十九处，无一字入俗，到此地步大难。而主人自具摩诘之才，弟非裴迪，乃令和之，鄙俚浅薄，近且不能学王谑庵，而安敢上比裴秀才哉？丑妇免不得见公姑¹，焉呈面，公姑具眼，是妍是丑，其必有以区别之也。草次不尽。

【校】

¹丑妇 文粃作“丑媳妇”。

【评】

“西湖 湖心亭”三句：忆少时过湖心亭，见一对云：“四季笙歌，尚有穷民悲夜月；六桥花柳，浑无隙地种桑麻。”甚好，不知何故后竟无之。

寓山不减辋川，世培固一王右丞矣。而读宗老寓山诗，似有胜裴秀才。