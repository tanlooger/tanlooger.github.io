---
---
---
title: 与何紫翔
---







昨听松江 何鸣台、王本吾二人弹琴，何鸣台不能化板为活，其蔽也实；王本吾不能练熟为生¹，其蔽也油。二者皆是大病，而本吾为甚。何者？弹琴者，初学入手，患不能熟，及至一熟，患不能生。夫生，非涩勒离歧，遗忘断续之谓也。古人弹琴，唫揉绰注²，得手应心。其间勾留之巧，穿度之奇，呼应之灵，顿挫之妙，真有非指非弦、非勾非剔，一种生鲜之气，人不及知，己不及觉者。非十分纯熟，十分淘洗，十分脱化，必不能到此地步。盖此练熟还生之法，自弹琴拨阮、蹴踘吹箫、唱曲演戏、描画写字、作文做诗，凡百诸项，皆藉此一口生气。得此生气者，自致清虚；失此生气者，终成渣秽。吾辈弹琴，亦惟取此一段生气已矣。

今苏下之人弹琴者，一字音绝，方出一声，停阁既久，脉络既断，生气全无。此是死法，吾辈不学之可也。吾兄素以钟期自任，其以弟言为然否？

【校】

¹为 文粃作“还”。

²绰 原作“掉”，形近而误。按，初学操缦口诀：“绰注及吟揉，疾徐与轻重。”又剪灯余话：“吟揉绰注，一一皆精。”“唫”同“吟”。本书诗集卷三李玉成吹觱篥：“譬诸绰注在冰弦。”亦作“绰”。

【评】

“吾辈弹琴”二句：生气者百凡藉以活，殆体物而不可遗也。

宗子深于琴，为论故能杳然妙远，只读此一过，移我情矣。