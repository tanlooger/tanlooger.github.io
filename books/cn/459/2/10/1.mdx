---
---
---
title: 上王谑庵年祖
---



上王谑庵年祖¹





向年搜青藤佚稿，年祖曾语某，选青藤文，如拾孔雀翎，只当拾其金翠，弃其羽毛。某以年少，务在求多，不能领略，今见佚稿所收，颇多率笔，意甚悔之。今二集具在，求年祖大加删削。某谓幕中代笔，如白鹿表之类，悉应删去，使后人追想高文，如王勃斗鸡檄，其妙处正在想象之间。此某愚见及此，不识有当于尊意否也。幸践夙言，以救前失。

【校】

¹上 原脱，据文粃补。

【评】

宗老至此乃无文长之癖。