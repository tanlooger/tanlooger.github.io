---
---
---
title: 与张噩仍
---







不肖以废弃陈人，株守泉石，并不与闻户外之事，而郡县不知何所见闻，乃以会稽志事相属。不肖辞让再三，不得俞允。正在踧踖，赖有宗兄肯毅然任事，不吝糗，纠集多人，抄写誊录，兼之对神立誓，决不受人一钱，决不啜人杯酒，匠心笔削，真使游 夏不能赞助一辞。

不肖在局，亦仅可坐啸画诺，饮酒食肉而已。故于凡例之外，不敢多赘一字，盖至慎也。卷首书名，自当以宗兄为首事纂修，不肖列名较阅，亦邀荣甚矣。不晓当事何意，又以贱名纂列兄前，而并不用兄原本，乃属董兄舜邻，倒颠错乱。

考之原书，挂一漏九，留三增七。有所作好，则踵事增华；有所作恶，则变本加厉。王德迈大为诧异，言之府公，劈板数十余块，严饬中尊，命其聘人再订。今虽得赓之俞兄，力除前弊，为之易辙改弦，然滓秽甚多，实难湔涤。譬之舂米，糠秕稊稗，搀和既多，则拣择为难，虽鉴别如碧眼波斯，亦不能簸扬尽净也。不肖力请当事，欲除贱名¹，又不得请。在当日，兄之著述，弟乃窃之，则吾兄为向秀，弟为郭象。在今日，弟所窃取者，又被他人窃之，则他人为齐邱，弟为谭峭矣。中心愤懑，实不自安。古云，万斛之舵，操之非一手。则捷捽招抒，不能尽如己意，临事不得专操舟之权，而偾事乃与同覆舟之罪，此所谓难也。弟与兄同病，故特向兄道之，使后之读志者，如此一段苦楚。则狐窃虎皮，难瞒具眼，或能见谅吾辈，未可知也。

【校】

¹除 文粃下有“去”。

【评】

“此所谓难也”：弟当日力辞此役，正虑到此，吾兄至历事乃知之耳。

尝见郡志，亦笑亦涕，宗老与诸人为伍，今读此书，始知受如许不耐烦事，而宗老之心白矣。