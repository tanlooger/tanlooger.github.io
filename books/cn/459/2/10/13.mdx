---
---
---
title: 与包严介
---







前承垂顾，弟偶他出，不及倒屣迎兄，殊为懊恨。今承邮致兰亭属和诸诗，如金谷园 石崇斗富，火浣布衣及仆从，珊瑚树堆垛阶墀。弟如范丹¹，望之却走矣。后见画诗、楼诗，又复奇妙，真得诗画合一之理。弟独谓诗中有画，画中有诗，因摩诘一身，兼此二妙，故连合言之。若以有诗句之画作画，画不能佳；以有画意之诗为诗，诗必不妙。如李青莲静夜思诗，“举头望明月，低头思故乡”，有何可画？王摩诘山路诗，“蓝田白石出，玉川红叶稀”，尚可入画；“山路原无雨，空翠湿人衣”，则如何入画？又香积寺诗，“泉声咽危石，日色冷青松”，泉声危石，日色青松，皆可描摹，而“咽”字“冷”字，则决难画出。故诗以空灵才为妙诗，可以入画之诗，尚是眼中金银屑也。画如小李将军，楼台殿阁，界画写摩，细入毫发，自不若元人之画，点染依稀，烟云灭没，反得奇趣。由此观之，有诗之画，未免板实，而胸中丘壑，反不若匠心训手之为不可及矣。吾兄精于藻鉴，故以此言就正高明，惟祈晋而教之。

【校】

¹弟如范丹 文粃作“弟贫如范丹”。

【评】

诗中有画，画中有诗，亦言其意也云尔，正空灵者遇之云耳，在作者原未尝曰，吾欲有画有诗也。宗老故是妙说，而愚意则又如此。