---
---
---
title: 与周戬伯
---







吾兄朴茂长厚人也，言事讷讷，不易出诸口。而为弟较正石匮书，则善善恶恶，毫忽不爽，欲少曲一笔，断头不为，则兄又刚毅崛强人也。细观诸传，见吾兄笔削之妙，增一字如点龙睛，删一字如除棘刺¹。张乖厓以萧楚材为一字之师，弟受兄千字万字之赐，则弟当百世师之，又不止一世之师矣。至于传中之依附东林，借名窃禄，吾兄耻之，弟亦耻之；趋承要典，媚珰邀荣，吾兄恨之，弟亦恨之。皮里阳秋，不谋自合，示我高言，真如饥十日而飨以太牢也。

弟向修明书，止至天启。以崇祯朝既无实录，又失起居；六曹章奏闯贼之乱，尽化灰烬；草野私书，又非信史。是以迟迟，以待论定。今幸逢谷霖苍文宗，欲作明史记事本末，广收十七年邸报，充栋汗牛。弟于其中簸扬淘汰，聊成本纪并传，崇祯朝名世诸臣，计有数十余卷，悉送文几，祈着丹铅，以终厥役。弟盖以先帝鼎升之时，遂为明亡之日，并不一字载及弘光，更无一言牵连昭代。兄可任意较雠，无庸疑虑也。专此奉恳，伏望垂俞。

【校】

¹棘刺 文粃作“荆棘”。

【评】

“聊成本纪并传”：幸遇龙门，烈帝诸臣俱藉以不朽矣。

虚怀远识。