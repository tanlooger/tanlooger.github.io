---
---
---
title: 与胡季望
---







金陵 闵汶水死后，茶之一道绝矣。绍兴惟鲁云谷略晓其意，然无力装载阳和山泉，恒以天泉假充玉带，则茶香不能尽发。且以做茶日铸，全靠本山之人，是犹三家村子，使之治山珍海错，烹饪燔炙，一无是处。明眼观之，只发一粲。盖做茶之法，俟风日清美，茶须旋采，抽筋摘叶，急不待时。武火杀青，文火炒熟，穷日之力，多则半觔，少则四两，一锅一小锡罐盛之。煮水尝试，其香味一样，则合成一瓶。如一锅焦臭，则不可搀和，倘杂一片，则全瓮败坏矣。瑞草雪芽，其托胎具在于此。

吾兄精于茶理，故向兄言之。且吾兄家多建兰茉藜，香气熏蒸，纂入茶瓶，则素瓷静递，间发花香，此则吾兄独擅其美，又非弟辈所能几及者矣。异日缺月疏桐，竹炉汤沸，弟且携家制雪芽，与兄茗战，并驱中原，未知鹿死谁手也。临楮一笑。

【评】

“盖做茶之法”十一句：其得力全在徐疾清杂处，天时人事，各尽其妙，故知做茶，原不可草草。

即是张子茶经。





张岱文集卷四