---
---
---
title: 与陈章侯
---







晓起，简笥中有章侯未完之画，百有十帧。一日完一帧，亦得百有十日，况其中笔墨精工，有数十日不能完一帧者，计其岁月，屈指难尽。弟见之，徒有浩叹而已。文与可画竹，见人多持缣素而请者，与可厌之，投诸地而骂曰：“吾将以为袜！”缣素纯白，尚中袜材，兄所遗绢¹，涂抹殆遍。一幅鹅溪，不堪为妇作裈。弟之双荷叶又不善收藏，以此无用之物，虽待添丁长付之，无益也。兄将何法，用以处我²？

【校】

¹兄所遗绢 “绢”原脱，据文粃补。

²用以处我 文粃句下原有注，录如下：“苏长公与贾耘老书曰：‘子尽可令双荷叶收掌，须添丁长付之可也。’双荷叶，耘老妾；添丁长，耘老子。”

【评】

珍重推许之意，都在言外，书牍如此正难。