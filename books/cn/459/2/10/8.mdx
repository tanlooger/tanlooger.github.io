---
---
---
title: 与李砚翁
---







弟石匮一书，泚笔四十余载。心如止水秦铜，并不自立意见。故下笔描绘，妍媸自见，敢言刻画，亦就物肖形而已。蒙兄台过誉，谓当今史学，无逾陶庵。伯乐一顾，遂多索看之人。而中有大老，言此书虽确，恨不拥戴东林，恐不合时宜。弟闻斯言，心殊不服，特向知己辨之。

夫东林自顾泾阳讲学以来，以此名目，祸我国家者八九十年，以其党升沉，用占世数兴败。其党盛，则为终南之捷径；其党败，则为元祐之党碑。风波水火，龙战于野，其血玄黄，朋党之祸，与国家相为始终。盖东林首事者实多君子，窜入者不无小人，拥戴者皆为小人，招徕者亦有君子。此其间线索甚清，门户甚迥，作史者一味糊模，不为分别，则是魏收集秽，陈寿报仇，颠倒错乱，其书可烧也。东林之中，其庸庸碌碌者，不必置论。如贪婪强横之王图，奸险凶暴之李三才，闯贼首辅之项煜，上笺劝进之周钟，以至窜入东林，乃欲俱奉之以君子，则吾臂可断，决不敢徇情也。东林之尤可丑者，时敏之降闯贼曰：“吾东林 时敏也。”以冀大用。鲁王监国，蕞尔小朝廷，科道任孔，当辈犹曰：“非东林不可进用。”则是东林二字，直与蕞尔鲁国及汝偕亡者。手刃此辈，置之汤镬，出薪真不可不猛也。吕东莱曰：“见辱于市人，越宿而已忘；见辱于君子，万世而不泯。”君子所以口诛笔伐于荜门圭窦之间，而老奸巨滑心丧胆落，得恃此权也。今乃当东林败国亡家之后，流毒昭然，犹欲使作史者，曲笔拗笔，仍欲拥戴东林，此某所痛哭流涕长太息者也。

兄台胸无成见，不落方隅，故可痛快言之。若语他人，则似荆轲与盖聂论剑，怒目视之，所不免矣。

【评】

“夫东林自顾泾阳”五句：其始是正气的，不意滥觞始祸。

“则是东林”二句：吴国不亡，伯嚭不死。

明目张胆，痛快言之，鬼神亦避其锋，焉得不以作史推誉张子。