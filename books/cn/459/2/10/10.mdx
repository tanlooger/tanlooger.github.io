---
---
---
title: 与王白岳
---







弟读廉书，而知廉书之不廉也。先生曰：“善读廉书者，必能详我所略。”夫廉书之不廉，以其详也，而先生犹以略自少，则廉书之不廉，殆无底矣¹。

弟爱廉书者，猛思急救廉书，则止有割爱一法。夫割爱之法，必旷观于未有廉书之前，更置身于既有廉书之外。大着眼孔，冷着面皮，硬着心肠，浓磨墨，饱蘸笔，凡正史鸿书，为人所烂熟者，则涂之；凡御览、广记，为人所生造者，则涂之；凡稗官小说，语近于谐谑者，则涂之；凡佛道纪录，事涉于怪诞者，则涂之；凡就成艳异，意属于淫冶者，则涂之。其所摘入者，丽水淘金，必求赤箭；玄圃积玉，无非夜光。其所旁及者，邯郸磁枕，忽然另辟乾坤；其所附存者，海外扶余，隐然复有世界；其所芟润者，刀圭所及，便能起死回生，丹汞所加，遂欲以金点铁；其所广搜博览者，上入九天，下入重渊，摘星辰于弱水，探骊龙于延津。想见其一般锐气，一片苦心，一番猛力。热则挥汗成浆，冷则呵冰出水，埋头折肱，穴研髡毫。三十年以来，真非一朝一夕之功，亦非一手一足之烈也。废楮为山，退笔成冢。其张罗于艺林，举网于学海，先生之书厨经库，自有明至此，非杨升庵、王弇州、唐荆川，不足与之语痛痒，较丰啬矣。今书犹未竣，而帙已等身，何况以之杀青，以之寿木哉？

弟惟极爱廉书，故欲急救廉书，如良工以栴檀减塑佛像，去一斧，妙一斧，加一凿，则精一凿。盖其繁枝错节，惟先生自知之，亦惟先生自削之。若欲假手他人，又工倕、匠石之所指而却走矣。珍重，先生！勿吝淘汰，勿靳簸扬，以冀成此异宝也。愚弟清馋，颛望果腹。

【校】

¹无底 文粃作“无底止”。

【评】

“夫廉书之不廉”五句：卓卓高见，自当奉为指南。

非好为详也，以一时属草，不得不取之，徐为删削。如张子所言极是，正亦吾意中事耳。