---
---
---
title: 与祁文载
---







庾子嵩读庄子，开卷一尺许，便放去，曰：“了不异人意。”殷中军见佛经，云：“理亦应阿堵上。”此二人者，方可与注经，方可与解经。何者？注经者，于旧注外为解义，必须妙析奇致，大畅玄风；解经者，于字句中寻指归，必须烂熟白文，漫加咀嚼。

弟阅金刚经诸解，深恨灶外作灶，硬入人语，未免活剥生吞，又恨于楼上造楼，横据己见，未免折桥断路。故余之解金刚经，与余之解四书、五经，无有异也。余解四书、五经，未尝敢以注疏讲章先立成见，必正襟危坐，将白文朗诵数十余过，其意义忽然有省。古人云：“熟读百遍，其义自见。”盖古人正于熟读时深思其义味耳。佛家以香花灯烛虔诵经文，亦欲人思其意义。无奈今之徒众，止知以诵经了愿，匉訇之外，不更着想，所以终无进路耳。故人能熟读经文，深思义味，庄子所谓“思之思之，鬼神通之”，政谓此也。诸解具在，皆弟于朗诵白文，忽然有得。第恐错入魔境，颛望明眼人为弟指迷。颙祷，颙祷。

【评】

愚意朗读也，不必数十余过，古人意原活活立步，一读便觉有遇，再三读无有不遇者。宗子故以此提示钝人耳。