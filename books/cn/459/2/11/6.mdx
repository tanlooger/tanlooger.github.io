---
---
---
title: 王谑庵先生传
---







山阴 王谑庵先生，名思任，字季重。年十三，即从漏衡岳先生馆于檇李 黄葵阳宫庶家。先生落笔灵异，葵阳公喜而斧藻之，学业日进。万历甲午，以弱冠举于乡，乙未成进士。房书出，一时纸贵洛阳，士林学究以至村塾顽童，无不口诵先生之文。及幼小题，直与钱鹤滩、汤海若争坐位焉。

先生初县令，意轻五斗，儿视督邮，偃蹇宦途，三仕三黜。自二十一释褐，七十二考终，通籍五十年，三为县令，一为司李，一为教授，两为臬幕，三为主政，一为备兵使者，直至监国，始简宫詹，晋秩少宗伯，而国事又不可问矣。五十年内，强半林居，乃遂沉湎曲糵，放浪山水，且以暇日，闭户读书。自庚戌游天台、雁宕，另出手眼，乃作游唤。见者谓其笔悍而胆怒，眼俊而舌尖，恣意描摩，尽情刻画，文誉鹊起。盖先生聪明绝世，出言灵巧，与人谐谑，矢口放言，略无忌惮。

川 黔总督蔡公 敬夫，先生同年友也，以先生闲住在家，思以帷幄屈先生，檄先生至。至之日，燕先生于滕王阁。时日落霞生，先生谓公曰：“王勃滕王阁序，不意今日乃复应之。”公问故，先生笑曰：“落霞与孤鹜齐飞，今日正当落霞；而年兄眇一目，孤目齐飞，殆为年兄道也。”公面赭及颈，先生知其意，襆被即行。

人有咎先生谑者，其客陆德先叹曰：“公毋咎先生谑，先生之莅官行政，摘伏发奸，以及论文赋诗，无不以谑用事。”昔在当涂，以一言而解两郡之厄者，不可谓不得谑之力也。中书程守训奏请开矿，与大珰邢隆同出京，意欲开采，从当涂起，难先生。守训逗留瓜州，而赚珰先至，且勒地方官行属吏礼，一邑骚动。先生曰：“无患。”驰至池黄，以绯袍投刺称眷生，珰怒诃，谓县官不素服。先生曰：“非也，俗礼吊则服素，公此来庆也，故不服素而服绯。”珰意稍解，复诘曰：“令刺称眷何也？”先生曰：“我固安阳状元婿也¹，与公有瓜葛。”珰大笑，亦起更绯，揖先生坐上座，设饮极欢，因言及横山。先生曰：“横山为高皇帝 鼎湖龙首，樵苏且不敢，敢问开采乎？必须题请下部议方可。”珰曰：“如此利害，我竟入徽矣。”先生耳语曰：“公无轻言入徽也。徽人大无状，思甘心于公左右者甚众，我为公多备劲卒，以护公行。”珰大惊曰：“吾原不肯来，皆守训赚我。”先生曰：“徽人恨守训切骨，思磔其肉，而以骨饲狗，渠是以观望瓜州，而赚公先入虎穴也。”珰曰：“公言是，我即回京，以公言复命矣。”当涂、徽州得以安堵如故，皆先生一谑之力也。

先生于癸丑、己未，两计两黜，一受创于李三才，再受创于彭端吾。人方耽耽虎视，将下石先生，而先生对之调笑狎侮，谑浪如常，不肯少自贬损也。晚乃改号谑庵，刻悔谑以志己过，而逢人仍肆口诙谐，虐毒益甚。

甲申之变²，弘光蒙尘，马士英称皇太后制，逃奔至浙。先生以书诋之曰：“阁下文采风流，吾所景羡。当国破众散之际³，拥立新君，阁下辄骄气满腹，政本自由，兵权在握，从不讲战守之事。而但以酒色逢君，门户固党，以致人心解体，士气不扬，叛兵至则束手无措，强敌来则缩颈先逃，致令乘舆迁播，社稷丘墟。观此茫茫，谁任其咎？职为阁下计，无如明水一盂，自刎以谢天下，则忠愤之士，尚尔相原。若但求全首领，亦当立解枢柄，授之守正大臣，呼天抢地，以召豪杰。今乃逍遥湖上，潦倒烟霞，效贾似道之故辙。人笑褚渊，齿已冷矣。且欲求奔吾越⁴，夫越乃报仇雪耻之国，非藏垢纳污之地也。职当先赴胥涛，乞素车白马以拒阁下。此书出，触怒阁下，祸且不测，职愿引领以待。”书传，人大快之。

北使渡江，人具牛酒，有邀先生出者。先生闭其门，大书曰“不降”。监国至越，请备顾问，仍以一席笑谈，遂致大位。江上兵散，屏迹山居。贝勒驻跸城中，先生誓不朝见，不薙发，不入城。偶感微疴，遂绝饮食。僵卧时，常掷身起，弩目握拳，涕洟鲠咽。临瞑，连呼“高皇帝”者三，闻者比之宗泽濒死，三呼“过河”焉。

论曰：“谑庵先生既贵，其弟兄子侄、宗族姻娅，待以举火者，数十余家，取给宦囊，大费供亿。人目以贪，所由来也。故外方人言王先生赚钱用似不好，而其所用钱极好⁵。故世之月旦先生者，无不称以孝友文章，盖此四字，惟先生当之，则有道碑铭，庶无愧色。若欲移署他人，寻遍越州，有乎无有也？”

【校】

¹安阳 文粃作“安杨”。

²甲申之变 文粃作“甲申国变”。

³国破众散 文粃作“国破众疑”。

⁴求奔 文粃作“来奔”。

⁵极好 文粃作“却极好”。

【评】

“俗礼吊则服素”三句：踢杀猢狲弄杀鬼，谑庵有此手段。

古人之能以谑用事者，惟东方曼倩与苏长公二人，一派机锋，纯出天趣，盖谑岂易言哉？陶庵以幻笔写谑庵，如东坡老 凤翔 东院观王摩诘画僧，残灯耿然，踽踽欲动，谑庵活矣！





张岱文集卷五