---
---
---
title: 鲁云谷传
---







会稽 宝祐桥南，有小小药肆，则吾友云谷悬壶地也。肆后精舍半间，虚窗晶沁，绿树浓阴，时花稠杂。窗下短墙，列盆池小景，木石点缀，笔笔皆云林、大痴。墙外草本奇葩，绣错如锦。云谷深于茶理，禊水雪芽，事事精办。相知者日集试茶，纷至沓来，应接不暇，人病其烦，而云谷乐此不为疲也。

术擅痈疽，更专痘疹，然皆以聪明用事。医不经师，方不袭古，每以劫剂臆见起死回生。人终疑其游戏岐 黄，不尊不信。故凡患痘之家，非极险极逆，时医之所谢绝者，决不顾吾云谷也。然云谷亦诊视灵敏，可救则救，不可救则望之却走，未尝依回盼睐，受人一钱。

性极好洁，负米颠之癖。恨烟，恨酒，恨人撷花，尤恨人唾洟秽地，闻喀痰声，索之不得，几学倪迂，欲将梧桐斫尽。故非解人韵士，不得与之久交。自小多艺，凡羌笛胡琴，凤笙班管，无不精妙，而尤喜以洞箫和人度曲。向与李玉成竹肉相得，后惟王公端与之合调，余皆非其敌手也。其密友惟陆癯庵、金尔和与余三人，非大风雨，非至不得已事，必日至其家，啜茗焚香，剧谈谑笑，十三年于此。

今年庚戌三月之晦，与癯庵饮谢纬止家，及散，犹畚土移花，夜则与范成之剪烛谈心，二鼓方寝。次日呼之不起，排阘而入，则遗蜕在床矣。余与尔和闻之惊诧，仓皇走视，痴植立，惝恍久之。谓生死大事，迅速若此，真如梦幻。痛悼不已，归坐山斋，忆其生平，遂为作传。夜静灯昏，觉有云谷在吾笔端，踽踽欲动。

张子曰：“云谷居心高旷，凡炎凉势利，举不足以入其胸次。故生平不晓文墨而有诗意，不解丹青而有画意，不出市廛而有山林意。至其结交良友，直是性生，非由矫强。数月前有客在座，命苍头取其所藏雪水煮茶，而大为室人所谪。云谷大怒，经旬不与交语。谓余弟道子曰¹：‘某以朋友为性命，乃欲绝我朋友，不若去此蠢妇！’只此一语，具见侠肠，是岂不读书不晓文墨之人，而能道此也哉？”

【校】

¹道子 原作“道之”，误，据文粃改。

【评】

笔笔皆云林、大痴。云谷，吾亦识之，此非谀词。