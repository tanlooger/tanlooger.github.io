---
---
---
title: 家传
---







张岱曰：李崆峒之族谱，钟伯敬之家传，待崆峒、伯敬而传者也。岱之高曾，自足以传，而又有传之者，无待岱而传者也。岱之大父，亦自足以传。而岱生也晚，及见大父之艾艾，以前无闻焉，岱即欲传之，有不能尽传之者也。岱之先子，岱知之真，积之久，岱能传之，又不胜其传焉者也。是以岱之传吾高曾祖考，盖难于李，难于钟者也。虽然，其可终无传哉？终无传，是岱能传我有明十五朝之人物，而不能传吾高曾祖考，则岱真罪人也已。

岱乃泚笔而志曰：传吾高曾，如救月去其蚀，则阙者可见也；传吾大父，如写照肖其半，则全者可见也；传吾先子，如网鱼举其大，则小者可见也。岱不才无能为吾高曾祖考另开一生面，只求不失其本面、真面、笑啼之半面也已矣。厉之人，夜半生其子，遽取火而视之，汲汲然惟恐其似己也。岱之高曾祖考，幸而不为厉之人，而岱之传而不能酷肖吾高曾祖考，则夜半取火而视之，惟恐其似己，与惟恐其不似己，其心则一也。

高祖讳天复，姓张氏，号内山，生正德癸酉。太高祖以二伯子既儒，令高祖贾，高祖泣曰：“儿非人，乃贾耶？”壮其语，仍命业儒。及冠，补县诸生。华亭 徐文贞行学，得高祖牍，置第一。明年复按越，一夕叩户急，举火视之，则文贞也。谓高祖曰：“若往助我。”拉之去。各县牍出，颇得人。阅山阴，高祖以嫌辞，文贞曰：“以若首，第二以下，若自定之。”是年，遂与伯兄汉阳公读书天衣寺。先辈萧静庵先生，精青鸟术，卜兆天衣山，期其门人陈司李者佥主。司李至，谓穴非是，与萧师争论再三，龃龉不入。司李散步寺中，问寺僧：“此地有读书人否？”僧曰：“有张茂才者，读书守寺。”询其名，大喜，曰：“吾门人也！”亟召见，遂屏人携高祖至山椒，曰：“此地当大贵，萧师盲耳¹，若留意。”高祖志之，后竟得为五世祖葬地。既葬，方嘉靖改元。

汉阳公先举于乡。高祖举癸卯，丁未成进士，授祠部主事，历吏、兵二部，视全楚学政，调云南臬副。沐氏纵恣不法，高祖佩臬司篆，屡以强项见左。后武定乱，高祖提兵出讨，与元戎会，间道驱巨象四十有二，杂毡衫铁铠，出入洞菁猩狖间，俘名酋以十数，斥地二千余里，惟时功当伯。沐氏辇金巨万饵高祖，曰：“孰不闻沐氏 滇者？功出尔，则无沐矣，盍以金归公，而功归沐，则两得。”高祖以辇金相鬻，非人臣所宜，严词绝之。沐氏知不可饵，乃辇金至都，赂当事者，啮龁之。时高祖已迁甘肃道行太仆卿，方抵家，疏入，逮对云南。文恭掖之走万里，往对簿。滇中当道皆沐氏私人，惟直指稍持公道。滇中传其丁忧，报且至，文恭急走，问计于黔抚麟阳 赵公。赵公者，高祖戚也，称文恭曰舅，且曰：“按君报逮马上，将入境矣，而尊人对簿事，得一月方了，奈何？事在今夕，吾与舅熟思之，迟则不可为矣！”文恭彻夜走庭除，计无所出，则泣。公于暗中出呼舅曰：“有策乎？”对曰：“无有。”复泣，公亦泣。如是者，至再至三。天曙，文恭须鬓皤然成颁白矣！公见之大惊，曰：“孝子！孝子！吾计已定。若第至滇，速了对簿事。”公嘱一胥：“至奢香驿伺之，有差马入滇，侦是下檄按院者，拉得之，以斗殴喊辕门，吾自有说。”胥奉命²，果得下檄者，喊辕门，公问之，辄应曰：“斗殴。”公曰：“斗殴巡抚耶？”发所司将二人监，后经月³，取出讯之，乃曰：“某下按院丁忧檄者。”此人拉至，累羁候者月余矣。公曰：“若不蚤言。”亟释之，驰至滇，高祖事已得雪。

遂归里。归则构别业于镜湖之址，高梧深柳，日与所狎纵饮其中。命一小傒踞树颠，俟文恭舟至，辄肃衣冠待之，去即开门轰饮叫嚎如故也⁴。辛未，文恭魁大廷，高祖益喜，召客啸咏豆觞，日淋漓，遂病痹，六十二乃卒。

刘安人有远识。高祖视学湖、湘，文恭领乡荐，安人曰：“可以知足矣！”因讽高祖作归计。后诖误云南，备诸苦，深悔不用安人之言。及文恭登第，安人愈作忧危，曰：“福过矣！福过矣！”是冬，文恭以星变上疏，触忌讳，人皆危之，恐骇安人，不以闻。会有族人自外至，骤言之，安人谓王宜人曰：“有是乎？”宜人曰：“有之，不敢言耳。”安人笑曰：“儿能效忠，吾何忧？”已而疏中留不报⁵，安人乃雪涕谓文恭曰：“汝父母老矣，奈何出位言，以冒不测耶？”文恭亦垂涕。自是缄口不复言。

玄孙张岱曰：“岱家发祥于高祖，而高祖之祥，正以不尽发，为后之人发，高祖之所未尽发者⁶，未免亵越太甚。华繁者鲜其实，天地不能常侈常费，而况于人乎？文恭方魁大廷，而刘安人遽忧福尽。呜呼！高祖母之心，何心哉？”

曾祖讳元汴，号阳和。少椎鲁，六行书读竟日，然熟则不复忘。六岁从太仆公葬天衣墓，黑气出圹中，瞇瞒山谷，匠石急舁土覆之。曾祖曰：“此杀气也，纵之使出。”太仆公从其言。顷之，黑气尽，而青气继之，遂掩圹。年十七，太仆官仪部，杨椒山弃西市，曾祖设位于署，为文哭之，悲怆愤鲠，闻者吐舌。

戊午归娶，遂举于乡。是冬，走湖湘，省太仆公，遂止不会试。次年归，筑室龙山，遂邀太外祖朱金庭先生、少宗伯罗康洲先生读书其中，十年不辍。戊辰，同上春官，独曾祖不第，而太仆公又以武定功为忌者所中，有诏逮讯于滇。曾祖自都中驰归，身掖太仆公至滇对簿，幸而得雪。又虑有中变，嘱所亲护太仆公归，而自以单骑并日驰京师，白当道，始得俞旨。旨下，则又以单骑驰归，慰太仆公于家。一岁而旋绕南北者三，以里计者三万，年三十而发种种白。辛未胪唱⁷，中官见曰：“今日那得此老状元？”盖嫌其发白也。曾祖举礼闱，实出康洲先生门，填榜发覆，康洲见曾祖名，乃大笑曰：“此余结发老友，今屈作门生，是大可笑事。”发榜后，曾祖投门生刺，往见康洲。康洲曰：“二十年好友，以一日弃之可乎？”因谢之。曾祖睇目熟视康洲⁸，乃叹曰：“诚哉言也！虽然，非罗康洲不肯，非我张阳和不敢。”遂坐上座。

明年，星变上疏，言切直，既上，以揭帖诣座师张江陵。江陵不出见，第遣谓曰⁹：“如此门生，十五年即望代我，何见小如此！”又曰：“既如此，我亦不为渠地。”曾祖曰：“待为地，当不上疏矣。”竟出，语传入，江陵曰：“是子病狂矣！”疏入不报，曾祖乃请告归，遂遇太仆公之变。

里居四年，私刺不入公门，遇乡里有不平事，辄侃侃言之，不少避。徐文长以杀后妻下狱，曾祖百计出之，在文长有不能知之者。一日文长在座，丐一小傒，曾祖不答。戊寅北上，属大父曰：“天池喜此僮，我去，汝往送之，勿告以我意可也。”至京，江陵骄恣日甚，曾祖岁时旅进，一揖而已，更不私谒。尝语人曰：“某门人也，皂囊白简，以让他人，乃若丧请留，病请祷，某总死不为也。”

壬午，以皇嗣诞生，赍诏告楚中六王事竣，省太安人于越。太安人病，上疏请告，太安人曰：“汝吉行，不可以病请。”强之行，不百里忽心动，驰归，五日而太安人逝矣。居庐，修绍兴府志及会稽县志，山阴志则向出太仆公手。三志并出，人称谈 迁父子。

丁亥复职，升左谕德，侍经筵。先是以覃恩上疏，乞复父官，诏予冠带，至是复申前请，诏格不许。曾祖乃伏地哭曰：“痛哉！吾不能以至诚动天，昭雪父冤，何以见吾父地下乎！”於邑不已，遂成臌疾。戊子三月增剧，竟不起，临革一语不及私，伏枕呼陛下者再，曰：“朝臣亦多有人。”目瞑¹⁰，门人曾凤仪呼曰：“师平日工夫，正在此际用。”复张目，拱谢之，乃瞑。

曾祖家居嗃嗃，待二子、二子妇及二异母弟、二弟媳，动辄以礼。黎明击铁板三下，家人集堂肃拜，大母辈颒盥不及，则夜缠头护，勿使髿。家人劳苦，见铁板则指曰：“此铁心肝焉。”曾祖诞日，大母辈衣文绣，稍饰珠玉，曾祖见大怒，褫衣及珠玉，焚之阶前，更布素乃许进见。平居无事，夜必呼二子燃炷香静坐，夜分始寝。王宜人，六湖 王公女也，天性俭约，不事华靡，日惟结线网巾一二顶，易钱数十文，辄用自喜。傒奴持出市，人辄曰：“此状元夫人所结也。”争售之。

曾孙张岱曰：“吾文恭一生以忠孝为事，其视大魁殿撰，为吾忠孝所由出，则大魁殿撰是吾地步，非福德也。其视为福德者，则为享福之人；其不视为福德而视为地步者，则仍为养福之人也。不然，而饮食宫室之奉，文恭何求不得？而种种之不如后人，何也？”

祖讳汝霖，号雨若。幼好古学，博览群书，髫时以文恭命，入狱视徐文长先生，见囊盛所著械悬壁，戏曰：“此先生无弦琴耶？”文长摩大父顶曰：“齿牙何利！”案头有阙编序，用“怯里赤马”。大父曰：“徐先生，‘怯里马赤’，那得误‘怯里赤马’？”文长咋指曰：“几为后生窥破。”少不肯临池学书，字丑拙，试有司，辄不利。遂输粟入太学，淹蹇二十年，益励精古学，不肯稍袭占毕，以冀诡遇。文恭捐馆，家难渐至。县官修旧隙，鱼肉人¹¹。大父读书龙光楼，辍其梯，轴轳传食，不下楼者三年。田产居积，多为人豪夺，不敢阻，直听之而已。江西 邓文洁公至越，吊文恭，文恭墓木已拱，攀条泫然，悲咽而去。大父送之邮亭，文洁对大父邑邑不乐，盖文洁中忌者言，言大父近开酒肆，不事文墨久矣，故见大父辄欷歔。是日将别，顾大父曰：“汝则已矣，还教子读书，以期不坠先业。”大父泣曰：“侄命蹇，特耕而不获耳，藨蓘尚不敢不勤。”文洁曰：“有是乎？吾且面试子。”乃拈“六十而耳顺”题，大父走笔成，文不加点。文洁惊喜，击节曰：“子文当名世，何止科名？阳和子其不死矣！”是年当入试，方束装，而王宜人又逝。襄事毕，仍上龙光楼，辍梯传食者又三年。甲午正月朔，即入南都，读书鸡鸣山，昼夜不辍，病目眚，下帏静坐者三月。友人以经书题相商，入耳文立就，后有言及者，辄塞耳不敢听。入闱，日未午，即完牍，牍落一老教谕房。其所取牍，上大主考九我 李公，詈不佳，令再上，上之不佳，又上，至四至五，房牍且尽矣。教谕忿恚而泣，公简其牍少七卷，问教谕，教谕曰：“七卷大不通，留作笑资耳。”公曰：“亟取若笑资来！”公一见，抚掌称大妙，洗卷更置丹铅。易经以大父拟元，龚三益次之，其余悉置高等。填榜，南例无胄子元者，遂首龚，抑置第六。公后语人曰：“不以张肃之作元，此瞒心昧己事也。”揭榜后，大父往谒房师，房师阖门拒之曰：“子非我门人也，无溷我。”

乙未，成进士，授清江令，调广昌，僚寀多名下士。贞父 黄先生善谑弄，易大父为纨袴子。巡方下疑狱，令五县会鞫之。贞父语同寅曰：“爰书例应属我，我勿受，诸君亦勿受，吾将以困张广昌。”大父知其意，勿固辞，走笔数千言，皆引经据典，断案如老吏。贞父歙然张口，称“奇才！奇才！”遂与大父定交，称莫逆。满六载，考卓异第一，拟铨部。朱文懿公以石门舅祖方在文选，方辞之¹²，授兵部武选司主事。

丙午，副山东。大父感李文节以落卷见收，至闱中，颛以搜落卷为事。于落卷中得李延赏者，文古崛，每篇字不满三百，多不作结语，排众议中之，解卷，部讦，落职归。数年间，颇畜声妓，磊块之余，辄以丝竹陶写。辛亥，朱恭人亡后，乃尽遣姬侍，独居天镜园，拥书万卷，日事绎。暇则开山九里，每日策杖于猿厓鸟道间，作游山檄，遍游五泄、洞岩、天台、雁宕、玉甑诸峰，诗文日进。

甲寅，当事者以南刑部起大父，与贞父先生复同官白下。拉同志十余人为读史社，文章意气，名动一时。丁巳，贞父视学江右，大父视学黔。黔固鬼方，而所得士，瑰异多轶才。有杨文骢者，冠郡庠，而经义失旨，扑之十日，属教官日理经三卦，完则押至所按地方送背。是科文骢遂魁黔榜。入彀者三十五人，无不冠军。而第二人梅豸者，则初试受扑，而大收则又冠军者也。黔中谓三百年来无此提学。十月主武闱，策中独问奢、蔺二酋，谓其变在旦夕，其为防御计甚悉，不逾年，变起重庆，而大父之言如左券。川督张凤皋先生，重大父才，凡帷幄事，悉与参酌之。寻晋广西参议。傜 僮乱，大父提兵往讨。有苗人龙阿者归部下，大父请于制台，授指挥衔，自粤至黔，千有余里，悉底定。龙阿练卒五千，曰“张家”¹³，所向无敌。天启辛酉，大父以病归，龙阿携兵送，尽黔界，恸哭而去。归即筑于龙山之趾，啸咏其中。

壬戌，起湖西道，过清江，父老携妇子，出酒肴茶核，走舆前跪送曰：“我恩主父母也。”追随数十里，欢呼不绝。癸亥还山。明年，又转副闽臬，大父意不欲出，勉强之福宁，缴凭即归。己丑三月，病瘰疬，不起。

朱恭人者，朱文懿公女也。文懿公与文恭读书龙山，嘉靖丙辰七月七日，与文恭指腹为姻娅。所割襟，岱犹及见之，其色灰蠡，盖重浣白布也。甲辰，文懿公当国，子孙多骄恣不法，文懿公封夏楚，贻书大父，开纪纲某某，属大父惩之犹我。大父令臧获捧夏楚，立至朱氏，摘其豪且横者，痛决而逐之，不稍纵，其子孙至今犹以为恨。

长孙张岱曰：“我张氏自文恭以俭朴世其家，而后来宫室器具之美，实开自舅祖朱石门先生，吾父叔辈效而尤之，遂不可底止。大父自中年丧偶，尽遣姬侍，郊居者十年，诗文人品卓然有以自立，惜后又有以夺之也。倘能持此不变，而澹然进步，则吾大父之诗文人品，其可量乎哉？”

先子讳燿芳，字尔弢，号大涤。少极灵敏，九岁即通人道。病瘵几死，日服参药，大父母夹持之同宿，至十六而方就外傅。时文恭与郡守萧公，讲学于阳明祠。先子善歌诗，声出金石，太守厚赉之。十四补邑弟子，遂精举子业。大父教之，惟读古书，不看时艺。先子独沉埋于帖括中者四十余年，双瞳既眊，犹以西洋镜挂鼻端，漆漆作蝇头小楷，盖亦乐此不为疲也。

先大父世产仅足供粥，通籍令清江，疲敝萧条，鬻产佐费。先子家故贫薄，又不事生计，薪水诸务，一委之先宜人。宜人辛苦拮据，居积二十余年，家业稍裕。后以先子屡困场屋，抑郁牢骚，遂病翻胃。先宜人忧之，谓岱曰：“尔父冯唐易老，河清难俟，或使其适意园亭，陶情丝竹，庶可以解其岑寂。”庚戌以来¹⁴，遂兴土木，造船楼一二，教习小傒，鼓吹剧戏，一切繁靡之事，听先子任意为之。宜人不辞劳苦，力足以给，故终宜人之世，先子裒然称富人也。泰昌改元，先宜人厌世，而先子又遘奇疾，凡事傝¹⁵，不出三年，家日落矣。

天启辛酉，复就试南雍，几得复失。甲子、丁卯，闱牍佳甚，而又不售，是年五十有三矣。诸叔父劝驾，乃以副榜贡谒选，授鲁藩长史司右长史。鲁献王好神仙，先子精引导，君臣道合，召对宣室，必夜分始出。自世子郡王以至诸大夫国人，俱向长史庭执经问业，户屦常满。是年山东妖贼猖獗，围兖州城三匝，先子任城守，出奇退贼。时当道抚军宏所 沈公、监军半舫 刘公、巡道盘初 蒋公，皆敬礼先子，称莫逆。一日，在半舫座中，半舫善署书，滕李宰请额，半舫曰：“苦无佳语。”先子曰：“薛归于滕，今李宰晋秩郡司马，宜书滕薛大夫。”一座叫绝。先子起，亦请署额，半舫曰：“能工确如前语，即为公署之。”先子曰：“季 孟之间，非鲁右史而何？”半舫复大噱称赏。嘉祥令赵二仪物故，欠库银千八百两无抵，沈宏所强先子署篆，启王，得俞旨。先子至邑，见赵令妻子羁广柳车中，凄其可悯，乃出己橐为代偿，而复以百金为麦舟之赠。嘉祥人德之，为立张国相捐金之碑。嘉祥狱中，死囚只七案，先子悉为平反之，杀人者曰义士，盗曰侠客，报仇者曰孝子。谳上，司道笑之，为减二人死，先子犹申请再三，或劝已之，先子曰：“地狱不空，誓不成佛。”解事归，益究心冲举之术，与人言多荒诞不经，人多笑之。

先宜人去世，先子内妾周氏，席卷资斧，恐以宦况归遗诸子，乃劝先子置产兖州，请必无归，以罄其橐。辛未罢职，先子欲一省先人坟墓，绐周氏曰：“吾家尚有剩产，当为子拔宅再来。”九月抵家，日促先子行，而先子见子妇孝敬，心安之。然又不肯伤周氏意，犹日日戒束装不置口。先子喜诙谐，对子侄不废谑笑。一日周氏病，先子忧其死，岱曰：“不死。”先子曰：“尔何以知其不死也？”岱曰：“天生伯嚭，以亡吴国，吴国未亡，伯嚭不死。”先子口詈岱，徐思之，亦不觉失笑。

壬申十二月，先子强健如常，忽言二十七日吾将去，三日前遍辞亲友，果于是日午时无疾而逝。先子善饭，是日早膳，犹兼数人之餐。盖先子身躯伟岸，似舅祖朱石门公而稍矮。壮年与朱樵风表叔较食量，每人食肥子鹅一只，重十觔，而先子又以鹅汁淘面，连啜十余碗，表叔捧腹而遁。

陶宜人生于会稽 陶氏，外大父兰风府君，为清白吏子孙。宜人以荆布遣嫁，失欢大母，后以拮据成家，外氏食贫，未尝以纤芥私厚，以明不负先子所托。大母朱恭人，性卞急，待宜人严厉，克尽妇道¹⁶，益加恭慎。辛亥，先子客鄞，大母卒于三叔之僦居，湫隘不能成礼。大父欲迁祖居，以俗忌旅榇不宜入宅，迟疑不决。宜人力请归宗，以凶煞自认，大父喜曰：“女中曾闵也。”后累遭祸祟，终不自悔。

长子张岱曰：“先子少年不事生计，而晚好神仙。宜人以戮力成家，而妾媵、子女、臧获，辄三分之。先子暮年，身无长物，则是先子如邯郸梦醒，繁华富丽，过眼皆空。先宜人之所以点化先子者，既奇且幻矣。不肖岱，妄意先子之得证仙阶，或亦宜人之助也。”

【校】

¹萧师盲耳 文粃无此句。

²胥奉命 文粃作“胥从其计”。

³后经月 “后”文粃作“侯”。

⁴开门 文粃作“闭门”。

⁵中留 文粃作“留中”。

⁶“正以不尽发”三句 文粃作“正以不尽发为厚，后之人发高祖之所未尽发者”。

⁷胪唱 文粃作“魁大廷”。

⁸睇目 文粃作“瞠目”。

⁹遣 文粃下有“人”。

¹⁰目瞑 文粃作“且瞑”。

¹¹鱼肉人 文粃作“鱼肉之”。

¹²方辞之 文粃作“力辞之”。

¹³张家 文粃作“张家兵”。

¹⁴庚戌 原作“庚辰”，误，据文粃改。

¹⁵傝原作“傝”，误。集韵：“傝，劣也。”

¹⁶克尽妇道 文粃上有“宜人”。

【评】

首段“张岱曰”：一篇绝妙绝奇文字，中有许多曲折，许多孝思，为文，为子孙，如是而已矣。

末段“长子张岱曰”：读此文真觉性命之文，纯切大雅，欧阳公作泷冈阡表，予以为妙绝，集中于张子亦云。