---
---
---
title: 五异人传
---







张岱曰：岱尝有言，人无癖，不可与交，以其无深情也；人无疵，不可与交，以其无真气也。余家瑞阳之癖于钱，髯张之癖于酒，紫渊之癖于气，燕客之癖于土木，伯凝之癖于书史，其一往深情，小则成疵，大则成癖。五人者，皆无意于传，而五人之负癖若此，盖亦不得不传之者矣。作五异人传。

族祖汝方，号瑞阳，长余大父数岁，读书不成，去，学手艺经纪，俱不成，贫薄无所事事。娶某氏，不能养，为富家浆浣缝纫，借以糊口。一日坐草，育长儿守正，方三朝，度不得朝食，乃泣曰：“我与若一贫如洗，若再恋栈豆，填沟壑必矣。欲北上，经营经年，以无路费辄止。今至此！出亦死，不出亦死，与其不出而死，吾宁出而死也。我身无长物，见汝衣领尚有银扣二副，盍与我措置之？”孺人剪其扣与瑞阳，瑞阳急走银铺镕之，得银三钱许。瑞阳与孺人各取其半，曰：“汝以是为数日粮，弥十日，仍往富家糊口。吾以是为路费，明日行矣。”二人哭别。

明日昧爽，担簦即行，渡钱塘，至北关门，买一纤搭，应粮船募为水夫，数月抵京师。投报房，抄邸报，食其饭，一日得银一分，落魄者二十年，居积百余金。办事吏部，为王府科掾史。吏部诸司，极其熏灼，而王府科为冷局，门可罗雀。诸掾史到司公干者，月不过几日，其余则闭门却扫，阒其无人。瑞阳独无事，亦复无家，无日不坐卧其中。又十余年，为掾史长。

一日昼寝方寤，闻梁上群鼠曳纸，声甚厉。急起叱逐，有文书一卷堕地，拾起视之，乃楚王府报生公移也。瑞阳藏之簏底。又一日，无事昼寝，有数人扣门，急问之，则寻掾史查公案。瑞阳出见之，曰：“掾史焉往？”瑞阳曰：“我即是也。”来人曰：“吾侪楚府校余，为承袭国王事，至宗人府，失去报生文书，特来贵司查取，乞掾史向文卷中用心一查。倘得原案，愿以八千金为寿。”瑞阳曰：“我向曾见过，不知落何所，第酬金少，不厌人意耳。”来人曰：“果得原文，为加倍之。”瑞阳方小遗，寒颤，作摇头状。来人曰：“如再嫌少，当满二十千数。”瑞阳私喜，四顾，乃附来人耳曰：“莫高言，明蚤赍银某处，付尔原案。”来人谢去。

次日，瑞阳携案潜出付之，得银二万两。人劝其纳官出仕，瑞阳叹曰：“人苦不知足，视吾妇领上扣，相去几何？将为田舍翁，苟得温饱，足矣！足矣！”乃觅京卫幕告身一道，冠进贤，锦衣归里。

孺人初生儿三十余岁，已列青衿。为娶妇，生孙。父子相见，膜不相识。瑞阳为置田宅，家居二十余年，裒然称为富人。年逾八十，夫妇齐眉。

诸孙岱曰：“瑞阳伯祖，贫如黔娄，嗟来之食，尚不能着口。乃以赤手入都，坚忍三十余年，于故纸堆中取二万金，易如反掌。昔日牛衣对泣，今乃富比陶朱。入之名利场中，谓非魁梧人杰也哉？乃其厚资入手，遂赋‘归来’，鸥租橘俸，永享素封。霸越之后，不复相齐，其旷怀达见，较之范少伯，又高出一等矣！”

族祖汝森，字众之。貌伟多髯，人称之曰髯张。好酒，自晓至暮无醒时。午后，岸帻开襟，以须结鞭，翘然出颔下。逢人辄叫嚎，拉至家，闭门轰饮，非至夜分席不得散。月夕花朝，无不酩酊大醉。人皆畏而避之。然性好山水，闻余大父出游，杖履追陪，一去忘返。

庚戌年，大父开九里山，取道直上炉峰，命髯张董其役。至张公岭，力不继。髯张记是年从大父游雁宕，入罗汉洞，见圣像末设一老人像，二鬟立其侧。僧云：“此刘处士像也。处士发愿洗此洞，力窘乏，遂鬻二女以毕役，故到今庄严之。二鬟即二女也。”髯张遂慨然欲鬻其姬，以自附于刘处士，大父谑之曰：“妾妇之道，君子不由。”于是闻者喷饭。顾因此稍有助髯张者，路遂成，而姬亦免去。

逾年壬子，筑室于龙山之阳，先构一轩，以供客饮。问名于大父，大父题以“引胜”，为作引胜轩说，曰：

吾弟众之，性嗜酒，一斗贮腹，即颓然卧，不知天为席而地为幕也。余尝许众之得步兵之趣，卜居龙山之阳。居未成，先构一轩以供客，曰：“吾不可一日无酒。”因问名于余，余题以“引胜”。众之瞪目视曰：“此何语？我不解义，毋作义语相向。”予徐举王卫军“酒正是引人着胜地”¹，语未绝，众之跳曰：“义即不解，但道酒即得。”夫世人为文义缠结，至咿唔作苦，曾不得半字之用者，殆以义缚耳。且文义至细者也，粗至于富贵，大至于死生，纠绵结约，胶不可解。甚或慕富贵，将捐死生，尊死生，又将脱富贵，而不知两皆缚也。深于酒者，有之乎？众之尝云：“天子能骜人以富贵，吾无官更轻，何畏天子？阎罗老子能吓人以生死，吾奉摄即行，何畏阎罗？”此所得于酒者全矣！全于酒者，其神不惊，虎不咋也，坠车不伤也，死生且芥之矣，而况于富贵？又况于文义？然则众之即不解义，已解解矣。余因颜其轩，为之说，而简来善又为之记。吾两人方操觚舐墨，而众之又跳曰：“曷来饮酒？”余笑谓来善曰：“酒是众之胜场，安可与争锋？且彼但知酒，而吾与尔复冥搜沉想，堕于义中，是为义缚也。”来善闻余言，口有流涎，遂弃觚，趣众之饮焉。来善与众之拍浮酒中，曰：“吾欲以鲸饮也！”余量最下，效东坡老尽十五盏，为鼠饮而已矣。

髯张笑傲于引胜轩中几二十年。后以酒致病，年六十七而卒。

诸孙岱曰：“不善饮酒者得其气，善饮酒者得其趣。若真能得趣者，则自月夕花朝，青山绿水，同是一酒中之趣，但恨世人不能领略耳。昔人云：‘痛饮读离骚，可称名士。’凡人果能痛饮，何必更读离骚？髯张虽不解文义，吾谓其满腹尽是离骚也。”

十叔煜芳，号紫渊，为九山伯同母弟。少孤，母陈太君钟爱，性刚愎，难与语。及长，乖戾益甚，然好学，能文章，弱冠补博士弟子。文宗慕蓼 王公识拔之，食饩于黉序者三十余年。叔目空一世，无一人可与往来。其所称相知者，王耿西、刘迅侯、张全叔与王修仲兄弟四五人而已。此四五人者，一年之内以玉帛相见者，亦不过数日，其余又皆弓矢加遗，剑戟相向者矣。数年后，又皆成世仇，誓不相见。

戊辰，兄九山成进士，送旗扁至其门，叔嫚骂曰：“区区鳖进士，怎入得我紫渊眼内！”乃裂其旗，作厮养裈，锯其干作薪炊饭，碎其扁取束诸栅。九山筮仕闽之南平，墨妙执犹子礼甚恭，百计将顺，以媚其叔。紫渊大喜，乃曰：“吾为尔往南平省母，一看汝父。”墨妙遣捷足驰告九山，九山集车马迎于仙霞岭下，衙役胥吏，俱于百里外伏道左迎候。十叔见母夫人后，与九山一揖，不复开言。九山以好言之，只不应。一日走书室，见所收状词，有武举某告某者，大怒，掀翻几案，持武举状匉訇噪而出。厮役奔告九山，九山大惊，急走问曰：“弟何故震怒？”紫渊气哱吷不出声，第指武举名曰：“此人可恶，亟使使缚来！”九山唯唯，亦不敢问，嘱胥吏曰：“出票！”紫渊顿足曰：“何慢事若此，用签拘犹缓，乃出票耶？”九山掣签呼武举至，走问曰：“武举缚到矣，作何发落？”紫渊曰：“痛杖三十，发死囚牢牢之！”九山曰：“责时如何措词？”紫渊曰：“第痛责之是已，何必措词？”九山不得已，一如其意。紫渊在署内听敲朴声，叫呼惨烈，抚其膺曰：“方吐吾气！”九山进署覆之，紫渊曰：“杖否？”曰：“杖三十。”曰：“创否？”曰：“创甚。”曰：“牢否？”曰：“发重牢牢之矣。”紫渊曰：“好！好！”方与九山通话。越数日，九山乘其有喜色，乃低声问曰：“武举某诚死无赦，但不知渠于何地得罪吾弟，痛恨若此。”紫渊笑曰：“渠何曾得罪于我，我恨绍兴武举张全叔与我作难，阿兄为我痛杖此人，使全叔知武举也是我张紫渊打得的。”九山亦不觉失笑，乃出武举，纵之使去。武举受此重创，终身不解其故。不数日，紫渊束装遽去，九山唯唯从命，亦不敢留。

庚辰，以岁进士赴廷试。思宗皇帝恨廷臣不任事，欲破格用人，乃命吏部考选科道，兼取科贡，以收人才之用。已而以吏部考选，仍不列科贡，遂命贡士，与岁贡士六十三名，一榜尽赐进士，查京官现缺，悉为填补。紫渊名次第十九，得补刑部贵州司主事。紫渊淹蹇半生，遭此殊遇，意欲大展所学，以报答圣明。凡理部务，必力争曲直，稍有犄角，辄以盛气加人，为寮属所畏。常与大司寇公堂议事，语稍媕阿，辄加叱辱，至破口詈之。大司寇怦怦不平。在部数月，例当提牢，狱中多有缙绅两榜，紫渊至，必谯诃之不置。有冒犯者，命加鞭朴，狱吏力争之始已。秘署常设门簿，有见访者，书其名号，夜缴簿入，紫渊必署其名上，某鬼薪、某大辟、某凌迟，次日即以门簿发出。有见之者，皆咋舌去。或规之曰：“不可。”紫渊曰：“某刑官也，法应定罪，恨目中人无有可赦者耳。”部中旧例，贵州司稽察各部书办贤否，紫渊有所闻，辄语人曰：“某罪大恶极，必死我手！”书办有权谋者曰：“盍先下手？”遂嗾言官劾之，解任去。

紫渊恚怒，得臌疾，腹大如斛。至淮安，病甚。时二酉叔驻淮安，理船政，寓紫渊于清江浦禅寺，延医调治。见医则詈医，见药则詈药，送薪米则詈薪米，送肴核则詈肴核，拨祗应人役则詈祗应人役。胥吏承值，见即唾骂，送二酉叔惩创之，日必数次犹不畅。二酉叔乃送夏楚，请紫渊自惩，日挞之不足，又夜挞之。承值人皆逃去，又勒二叔更代之。如是者两月。一日疾革，口犹詈人，喃喃而死。

未死前半月，阳羡 李仲芳在二叔署中，制时大彬沙罐。紫渊嘱其烧宜兴瓦棺一具，嘱二酉叔多买松脂，曰：“我死，则盛衣冠敛我，镕松脂灌满瓦棺，俟千年后松脂结成琥珀，内见张紫渊如苍蝇山蚁之留形琥珀，不亦晶映可爱乎？”其幻想荒诞，大都类此。

侄岱曰：“紫渊叔刚戾执拗，至不可与接谈，则叔一妄人也。乃好读书，手不释卷，其所为文，又细润缜密，则叔又非妄人也。是犹荆轲身为刺客，而太史公独表而出之曰‘深沉好书’。则荆轲之使气刚狠，实与叔无异，而后能受鲁勾践之叱，而不与之校，则其陶铸于诗书，颇为得力，而遂使世人不得徒以刺客目之也矣。”

弟萼，初字介子，又字燕客。海内知为张葆生先生者，其父也。母王夫人，止生一子，溺爱之，养成一噪暴鳖拗之性。性之所之，师莫能谕，父莫能解，虎狼莫能阻，刀斧莫能劫，鬼神莫能惊，雷霆莫能撼。

年六岁，饮旨酒而甘，偷饮数升，醉死瓮下，以水浸之，至次日始苏。七岁入小学，书过口即能成诵。长而颖敏异常人，涉览书史，一目辄能记忆。故凡诗词歌赋、书画琴棋、笙箫弦管、蹴踘弹棋、博陆斗牌、使枪弄棍、射箭走马、挝鼓唱曲、傅粉登场、说书谐谑、拨阮投壶，一切游戏撮弄之事，匠意为之，无不工巧入神。以是门多狎客弄臣、帮闲蔑骗，少不当意，辄诃叱随之，昔者所进，今日不知其亡也。至于妾媵侍御、傒奴臧获，无不皆然。尝以数百金买妾，过一夜，不惬意，即出之，只以眼前不复见为快，不择人，不论价，虽赠与门客，赐与从人，亦不之惜也。臧获有触其怒者，辄鞭之数百，血肉淋漓，未尝心动。时人比之李匡达之肉鼓吹焉。自弟妇商夫人死后，性益卞急。尝以非刑殴其出婢，其夫服毒以死之，其族人舁尸排闼入，埋尸于厅事之方中，不之动。观者数千人，见其婢皮开肉烂，喊声雷动，几毁其庐，亦不之动。使非妇翁商等轩先生、姻娅祁世培先生，出与调帖，举国汹汹，几成民变矣。然犹躁暴如昨，卒不之改。有犯之者必讼，讼必求胜，虽延一二年不倦，费数千金不吝也。

先是辛未，以住宅之西有奇石，鸠数百人开掘洗刷，搜出石壁数丈，巉峭可喜。人言石壁之下得有深潭映之尤妙，遂于其下掘方池数亩，石不受锸，则使石工凿之，深至丈余，畜水澄靛。人又有言亭池固佳，恨花木不得即大耳。燕客则遍寻古梅、果子松、滇茶、梨花等树，必选极高极大者，拆其墙垣，以数十人舁至种之。种不得活，数日枯槁，则又寻大树补之，始极蓊郁可爱，数日之后，仅堪供爨。古人伐桂为薪，则又过其值数倍矣。恨石壁新开，不得苔藓，多买石青石绿，呼门客善画者以笔皴之，雨过湮没，则又皴之如前。偶见一物，适当其意，则百计购之，不惜滥钱。在武林，见有金鱼数十头，以三十金易之，畜之小盎，途中泛白，则捞弃之，过江不剩一尾，欢笑自若。极爱古玩，稍有破绽，必使修补。曾以五十金买一宣铜炉，颜色不甚佳，或使火焰之自妙。燕客用炭一篓，以猛火扇煏之，顷刻镕化，失声曰“呀！”昭庆寺以三十金买一灵璧砚山，峰峦奇峭，白垩间之，名曰“青山白云”，石黝润如着油，真数百年物也。燕客左右审视，谓山脚块磊，尚欠透瘦，以大钉搜剔之，砉然两解。燕客恚怒，操铁锤连紫檀座捶碎若粉，弃于西湖，嘱侍童勿向人说。故二酉叔所畜古董甚多，其断送于燕客之手者，不知其凡几也。二酉叔授燕客田产五百亩，白镪数千金，缘手尽。叔父宦游，公田当八百亩，所储租二十余年。燕客缚纪纲，欲置之死地，抄其家，尽喀出之，公田斥卖缘手尽。并婶娘所藏宝玩、绸缎、衣饰之类，不下二三万金，亦缘手尽。二叔父卒于清江浦，岱与燕客奔丧，其积俸万余金，古玩、币帛、货物，可二万余金，携归，未及半年，又缘手辄尽。时人比之鱼弘四尽焉。

乙酉，江干师起，燕客以策干鲁王，拟授官职，燕客释，即欲腰玉，主者难之。燕客怒不受职，寻附戚畹，破格得挂印总戎。丙戌，大清师入越，燕客遂以死殉。临刑，语仆从曰：“我死，弃我于钱唐江，恨不能裹尸马革，乃得裹鸱夷皮足矣！”后果如其言。

兄岱曰：“陶石梁先生曰：‘秦桧千古奸人，亦有一言可取，谓做官如读书，速则易终而少味。’吾弟自读书做官，以至山水园亭、骨董伎艺，无不以欲速一念，乃受卤莽灭裂之报，其间趣味削然，实实不堪咀嚼也。譬犹米石宣炉，入手即坏，不期速成，只速朽耳。孰意吾弟之智，乃出秦桧下哉？”

弟培，字伯凝，乳名曰狮。五岁从大父芝亭公为南直 休宁县令。伯凝性嗜饴，休宁多糖食，昼夜啖之，以疳疾坏双目。大母王夫人钟爱，求天下名医医之，费数千金不得疗。识者以狮者师也，或为先兆云。

伯凝虽瞽，性好读书，倩人读之，入耳辄能记忆。朱晦庵纲目百余本，凡姓氏世系，地名年号，偶举一人一事，未尝不得其始末。昧爽以至丙夜，频听之不厌，读者舌敝，易数人不给。所读书，自经史子集以至九流百家、稗官小说，无不淹博。尤喜谈医书，黄帝素问、本草纲目、医学准绳、丹溪心法、医荣丹方²，无不毕集。架上医书不下数百余种，一一倩人读之，过耳亦辄能记忆。遂究心脉理，尽取名医张景岳所辑诸书，日夕研究，遂得其精髓。凡诊切诸病，沉静灵敏，触手即知。伯凝有力，多储药材，复精于炮制。凡煎熬蒸煮，一遵雷公古法，故药无不精，服无不效。且伯凝诚敬详慎，不盥手不开药囊³。凡有病者至其斋头，未尝赍一钱而取药去者，积数十人不厌，舍数百剂不吝，费数十金不惜也。嗣是寿花堂丸散刀圭，倾动越中。吾家十世祖鉴湖府君，为越郡名医，所开药肆，甲于两浙，后以阴功，子孙昌大。昔人云：“公侯之家，必复其祖。”伯凝殆即其后身矣。

伯凝尊人六符叔去世早，不得于我婶娘，屡遭家难，伯凝号泣旻天，卒得“赋隧”。而大父高年，问安视膳，大得欢心。族中凡修葺宗祠，培植坟墓，解释狱讼，评论是非，分析田产，拯救患难，一切不公不法可骇可愕之事，皆于伯凝取直。故伯凝之户，履常满，伯凝皆一一分头应之，无不满志以去。而伯凝有一隙之暇，则喜玩古董，葺园亭，种花木，讲论书画。更喜养鹁鸽，养黄头，养画眉，养驴马，斗骨牌，着象棋，制服饰，畜傒僮，知无不为，兴无不尽。其内弟督兵江干，伯凝为之措粮饷，校枪棒，立营伍，讲阵法。真有三头六臂，千手千眼，所不能尽为者，而伯凝以一瞽目之人，掉臂为之，无不咄嗟立办，则其双眼真可矐，而五官真不必备矣。

癸卯八月，以暴下之疾，遂至不起。举国之人，无不扼腕叹惜。惜之者曰：“使伯凝而具有双目，其聪明才略，不知奚似？”有解之者曰：“使伯凝而具有双目，其聪明才略，未必至此。何也？则以世人之具有双目者，比比皆是也，而能似伯凝者，则有几人也哉？”

兄岱曰：“余至云间，有唐士雅者，五岁失明，耳受诗书，不下万卷。其所著有唐诗解、人物考诸书，援引笺注，虽至隐僻之书，无不搜到。其所作诗文，则出口如注，而缮写者手不及追。尝谓余曰：‘某空有万卷，实不识丁⁴。使果有轮回，则某之下世，仍为不识一字之人，不其枉此一世哉？’余观其人，貌甚朴陋，闭户枯坐，无异木偶。其欲如吾伯凝之多材多艺，机巧挥霍，博洽精敏，盖万不及一者矣。故吾谓伯凝学问似左丘明，才识似晋师旷，慷慨侠烈似高渐离。咄咄伯凝，盖以一身而兼有之矣。”

【校】

¹正是 世说新语 任诞作“正自”。

²医荣丹方 文粃作“医案丹方”。

³不开 文粃作“不敢开”。

⁴实不识丁 文粃作“实不识一丁”。

【评】

“族祖汝方”二句：东桥第五子。

“贫薄无所事事”：前写奇穷，后写骤富，具见笔力。

“家居二十余年”：凡历纪年处，都有感慨。

“问名于大父”三句：史公手笔，入引胜轩说，如荆轲传之入国策。

“凡人果能痛饮”四句：莫能饮酒，却是真能读书，其义远矣。

十叔煜芳末段“侄岱曰”：传中写紫渊任诞，已添颊上三毫，论则据其长以扬之。

“止生一子”三句：此与紫渊传钟爱皆穷其所自成，甚矣，为父母者不得钟爱溺爱也。

“失声曰呀”：写燕客字字传神阿堵，奇绝妙绝！

弟萼末段“兄岱曰”：语皆隐隐落落，有多少怜惜燕客之意在。

“伯凝虽瞽”四句：写伯凝字字实，亦字字动。

“凡有病者”五句：济人利物之心如伯凝者，其庶乎？