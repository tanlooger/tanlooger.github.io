---
---
---
title: 余若水先生传
---







余若水先生，讳增远，有明 崇祯癸未进士。兄余武贞先生，讳煌，天启乙丑廷试第一人，为翰林修撰。若水筮仕得淮安 宝应知县，时东平伯 刘泽清驻匝淮安，强知县行属礼，若水不屈，莅任甫一月，即挂冠归。丙戌，我大清兵渡江¹，武贞先生渡东桥自沉死。若水悼邦国之云亡，痛哲兄之先萎，望水长号，誓不再渡，自是遂绝迹城市。

若水虽成进士，而家甚贫。敝庐三楹，与风雨鸟鼠共之。其旁僦田二亩，率其家人躬耕自食，常至断炊，妻孥晏如，亦无怨色。长吏多其义，因共就问之，亦罕见者，或拜门外以去。绍守道沈静澜，其故同年友也，自恃交谊，殷勤造请。称疾以辞。因直前托视疾，入门窥见若水卧绳床上，床上漏下穿，又有桯无脚，四角悉支败瓦。闻客入，欲起逾垣。静澜先已豫虑之，则要其同年四五人与俱往，见若水走匿床²，诸君即共前遮之，曰：“若水，人生会有交亲，子何避之深也？”若水曰：“我非避世鸣高者，顾自料福薄，不堪谐世，聊引分自安，长为农夫以没世足矣。今诸公赫然见过，将共张之，是使我避名以求名，非所愿也。”客皆班荆，主人墙隅烋烋然。客从而睨之，有一破甑在瓦垆上，炊未熟；架上又蒙戎练裙，如原宪衣，余即无有。客有壶箪，取之以进，为勉行二觞，强之亦不再举。客语及世事，俛若无闻，即间有问答，晴雨而已。日欲晡，辞客而退。明日具钱米往遗之，再三辞。以此诸长吏皆重违其意，亦未敢数造焉。不入城市者三十六年。岁庚戌，无疾而终。身无长物，友人醵钱以殓。有遗命葬于原隐之丁斗垄。

外史曰：“人臣称委质故主，回面而改向，非忠也。激愤而殉，以明节也。义卫志，智卫身，托农圃之弃迹，下可见故主，无辱先人。若余若水者足矣。然其节概为人所难及者，兄死止水，弟不渡河。一死于十五年之前，一死于十五年之后，俱不失为赵氏忠臣。而安心农圃，扼腕终身。呜呼若水！可以为难矣！”

【校】

¹大清 文粃无“大”。

²床 文粃作“状”。

【评】

“身无长物”二句：予选古今诗，得先生作，真能照耀两间，与日月争光。

传中字字实录，亦字字为先生写真，读之而先生之风泠泠袭人也。