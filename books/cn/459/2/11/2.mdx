---
---
---
title: 附传
---







张岱曰：“家传之有附，何也？附吾仲叔葆生、三叔尔含、七叔尔蕴也。仲叔死七年，三叔死十年，七叔死三十六年，而尚未有传，则是终无传也已。人之死而寂寂终无传者，有之矣。惜乎吾三叔者，皆可传之人也。三叔者，有瑜有瑕。言其瑜，则未必传；言其瑕，则的的乎其可传也。解大绅曰：‘宁为有瑕玉，勿作无瑕石。’然则瑕也者，正其所以为玉也。吾敢掩其瑕，以失吾三叔之玉乎哉？”

仲叔讳联芳，字尔葆，以字行，号二酉。生而头仄向左，文恭公忧之，乃以大秤锤悬髻上，坠其右，坐乡塾，命小傒持香伺左，稍偏则焠其额。行之半年，不复仄。仲叔少先子一岁，兄弟依倚。文恭公以假满入都，仲叔方四龄，文恭公钟爱先子，携之北上，仲叔失侣，悲泣不食者数日。时刘太安人在堂，遣急足追返，迨先子归，而仲叔始食。嗣是同起居食息，风雨晦明者，四十年如一日。先子专攻帖括家言，仲叔喜习古文辞，旁攻画艺。少为渭阳 石门先生所喜，多阅古画，年十六七，便能写生，称能品，后遂驰骋诸大家，与沈石田、文衡山、陆包山、董玄宰、李长蘅、关虚白相伯仲。仲叔复精赏鉴，与石门先生竞收藏，交游遂遍天下。癸卯，落第，至淮安，有贾客以铁黎天然几货者，淮抚李修吾以百金相值，仲叔以二百金得之，放舟亟行。李修吾飞骑追蹑，见朱文懿勘合，不敢问而返。自是收藏日富，大江以南，王新建、朱石门、项墨林、周铭仲，与仲叔而五焉。丙午，造精舍于龙山之麓，鼎彝玩好，充牣其中，倪迂之云林秘阁，不是过矣。

戊午拆卷，填名三十五，而本房以次经稍注诖误，大主考慎之，特问监临王墨池先生，且曰：“山阴与京兆同里，若是名士，不妨中之。”墨池不答，遂易以他卷。及榜定，墨池始叹曰：“此天下名士，不佞受业弟子也，顷避嫌，不敢对耳。”主师大懊惜之。丁卯，小草一出，遂倅太平。次年，调苏州府，倅之有调繁，自仲叔始。辛未大计，中忌者以不及镌级，司道曰：“张倅而不及，谁有余者？”乃谓仲叔曰：“人言尔不及，尔只行有余事。”遂以镌级官委解白粲，到京补河南臬幕，署篆陈州。时贼偪宛水，刀戟如麻，仲叔登陴死守，日宿于戍楼，夜尚烧烛为友人画，重峦叠障，笔墨安详，意气生动，识者服其胆略。

次年，升孟津县令，谪官之得转正印，亦自仲叔始。孟津有城无濠。仲叔至，为掘濠，不日而就，邑人王铎为作灵濠碑记。满六载，升扬州司马，分署淮安，督理船政。史道邻廉仲叔才，漕事缓急，一以委之，无不立办。癸未，流贼破河南，淮安告警，仲叔练乡兵，守清江浦，以积劳致疾，遂不起。

仲叔一子萼，任诞不羁，不事生业，仲叔计数万辄尽，宦橐又数万亦辄尽¹。仲叔好古玩，其所遗尊罍、卣彝、名画、法锦以千万计，不数日亦辄尽。仲叔姬侍盈前，岱曾劝叔父出之，姬侍曰：“奴何出？作张氏鬼耳。”仲叔喜，亟呼岱听之，姬侍对如前。岱曰：“幸甚！”甲申，岱同萼弟奔丧，姬侍林立，请曰：“得蚤适人，相公造福。”岱笑曰：“张氏鬼，奚适耶？”姬侍曰：“对老爷言耳，年少不得即鬼，即鬼亦不张氏待矣。”萼弟笑而遣之，亦辄尽。

犹子张岱曰：“以吾叔父之相貌、才略、术数、权谋，可作戎政司马，其功名断不在张铜梁、吴寰洲之下。惜乎其宫室器具之奉，实埒王侯，岱所谓亵越之太甚者，正谓此也。仲叔嗜古，即一隃麋不肯轻弃，而铜雀诸妓可谓朝夕西陵，乃不移时而散如泡幻。则是货利嗜欲之中，无吾驻足之地，何必终日劳劳，持筹握算也？”

三叔讳炳芳，号三峨。幼时佻傝，与群儿嬉，见文恭公，一跳而去，走匿诸母房，不能即得也。文恭公恶之，乃以薄瓦磨砻，裁如履趾，缀之屦下，见文恭一跳，其瓦底碎，即缚而笞之。少有机颖，与人交，辄洞肺腑，谈言微中，无不倾心向之。云间 何士抑、金斗 许芳谷官于越，三叔居幕下，不咨询，不敢理郡事。三叔以诸生遂创大厦，土木精工，费且巨万，皆赤手立办之，不为苦。

天启丁卯，不携寸镪走京师，以一席言，取内阁秘书，如取诸寄。三叔曾语岱曰：“恩留三相，费省七千²。”盖实录也。三叔机警善应变，目所见辄终记不忘³，凡台省部寺，朝上疏，夕必伺于三叔之门，探问消息，车马填拥，行者不得路。而夜归见客⁴，必四鼓。旨一出，有喜事，即以赫蹄走报，时人称之张喜雀⁵。间日入直，则衙署稍闲；一出直，则蝇附蜂攒，撩拨不去矣。外省藩臬诸公出京，有所属，必走辞，大老在座，伺于邻居，或旬日不得一见焉。粤抚许芳谷，走万金于宜兴，托三叔为介，三叔颔之，而金不至。其差官迟回简不得，性卞急，直走问宜兴，宜兴谢无有，问：“谁居间？”曰：“张中书。”亟召三叔，三叔趋至。宜兴迎而问曰：“粤抚事果否？”曰：“有之。”宜兴出一拇指。曰：“有之。”曰：“不至何也？”三叔请间，遂屏人语曰：“太师何言之遽耶？粤差官不慎密，厂卫诇之急，伺稍闲，中书掷原物殴之去耳。”宜兴亟点头曰：“甚善。”急遣之，且曰：“中书君爱我。”三叔出，呼差官詈曰：“暮夜金而欲相公当堂承认，有是理乎？无回简矣，我一书亟报若主。”驰至粤，许芳谷以差官偾事，立斩之。后有行金者，委之即去，无复敢问。

戊寅，九山伯为南户科，疏参巡漕。赍本入，三叔持之，勿上，以告德之。九山伯以疏羁留不上，特参讷言。三叔惧，简疏即上，下狱。以三叔索谢不得，故佹留而佹上之，亦以疏抨三叔，龁者四年，而竟瘐死。三叔归里，见伯曰：“九山累我。”九山伯曰：“三峨累我。”语格格不相下。三叔恚怒，嚄唶不能语，归即发，不两月而殂。临终诏诸子曰：“棺中多着笔札，我入地当遍告之。”壬午九月，九山伯以补官入邸，三叔见梦于贞子弟曰：“我与九山在临清结案，屈王司马 峨云一行，汝明晚于家中设饯，多烧舆马、从人，我且亟去。”贞子从其言，备牲醴致饯，设宾主席，上食如生前。祭毕浇灌，旋风起桌下，灯烛尽灭，步履踤，真若有车马行者。十月，九山伯殉难临清⁶，而结案之言，先于八月见梦，厉鬼之灵而很也如此。

犹子张岱曰：“三叔父其今之蔡泽乎？赤手入秦，立谈间即取大位。又能于卿相之前，颠倒侮慢，提挈而奴使之，是岂碌碌庸人所能遽办乎？心之所恨，力能致之于死，而又能厉鬼昼见，以雪其愤，则杀气阴森，真有不可犯者矣。三叔须眉如戟，毛眼倒竖，未尝正视人，而人亦不敢正视。”

季叔讳烨芳⁷，号七磐。生而跋扈，不喜文墨，招集里中侠邪，相与弹筝蹴踘，陆博蒱摴，傅粉登场，斗鸡走马，食客五六十人。常蒸一豭飨客，啖者立尽，据床而嘻。性好啖橘，橘熟，堆砌床案间，无非橘者。自刊不给，辄命数僮环立剥之。冬月，诸僮手龟皲，瘃黄入肤者数层。更喜豢骏马，以三百金易一马，曰大青。客窃往踖柳，与他马争道，泥泞奔蹶，四蹄迸裂而死。叔知即命帷盖葬之，恐伤客意，置不问。里中恶少年，称曰“主公”，走赫蹄招之，不辄至，即有以谁何之。王某者素崛强，又狎其弄儿，叔欲置之死地。某逃过江，至镇海楼下，有狰狞壮士数十人，手持应天巡抚大牌，云是越牢大盗，椎棒交下，立毙之，遽去。

年二十，见诸父为文社，视所为制艺，曰：“徒尔尔，亦何极？”遂下帷读书，凡三年，业大成。挟一编走天下，海内诸名士，无不倾倒。诸侠邪不能遣，而天下士又多就之，客日益。后筑室炉峰，日游城市，夜必往山宿，山窗未曙，又督促入城，轻舟八楫，犹嫌其迟也。四方名宿亦多入山访之。乙卯，宋羽皇、谢耳伯至山，破雨游云门，水涨，赤体走冷溪中，冲激过顶，致病两踝。九月服劫药，有小效，医者曰：“药中有大毒，日食一分，药一囊，以百日尽。”季叔曰：“谁能耐此？”罄囊中药，一夕啖尽，毒发，遂死。季叔殡，宋羽皇、谢耳伯始去。后客有来吊，不通主人，径造殡所，留诗去者，则郑孔肩、吴伯霖、闻子将⁸、严印持、黄元辰、李长蘅、陈明卿、文文起⁹、陈古白、缪当时、方孟旋、艾千子、陈大士、罗文止、邱毛伯、章大力、韩求仲、宋比玉、萧伯玉、万茂先。

季叔死之六日，仲叔在燕邸，梦季叔乘大青马，角巾绯裘，仆从五六，貌俱怪，问：“弟何来？”曰：“候阿兄耳，弟有自度诗为兄诵之，曰：‘敛色危襟向友朋，我生聚散亦何辛。而今若与通音问，九里山前黄鸟鸣。’”仲叔疑其不祥，逼前牵其袂，叔即上马去。仲叔尾而追之，则举鞭遥指曰：“阿爷思兄甚，兄其亟归！”人骑遂失。仲叔志其诗以归，盖即季叔死前三日所作自度诗也。自度诗凡五首。

犹子张岱曰：“语云：千里马善蹄啮人。盖不蹄不啮，不成其为千里马也。见尔蕴叔于髫时，其蹄啮特甚。而二十而后，见鞭影而驰，遂能瞬息千里，岂马之善变哉？盖能蹄能啮，而又能千里，始成其为千里马也。季叔好侠邪，则侠邪至；好名宿，则名宿至。一念转移，而交游迭换。不知其人，则视其友。余于季叔见之矣。”

张岱曰：岱次先世传以授诸子曰：“余之先世在是也，余之后世亦在是也。”诸子不解。岱曰：“先世之浑朴，勿视其他，止视其兄弟。太仆公事汉阳公如事父，文恭公手出二异母弟于澡盆，而视之如子。大父与芝如季祖，相顾如手足。而父叔辈，尚不失为平交。自此以下，而路人矣，而寇仇矣，风斯日下，而余家之家世，亦与俱下焉。吾子孙能楷模先世，珍重孝友，则长世有基。若承此漫不知改，则君子之泽，五世而斩，余之家世自此斩矣。故曰：余之先世在是，余之后世亦在是也。”

【校】

¹“仲叔”二句 文粃作“仲叔家计数万缘手尽，而是年奔丧淮安，宦橐又数万亦缘手尽”。

²七千 文粃作“八千”。

³终记 文粃作“强记”。

⁴而夜 文粃作“丙夜”。

⁵雀 文粃作“鹊”。

⁶殉难 文粃作“被北兵杀于”。

⁷季叔讳烨芳 文粃下有“字尔蕴”。

⁸闻子将 “闻”原作“闵”，据文粃改。按，闻启祥，字子将。

⁹文文起 “文起”原作“一起”，据文粃改。按，文震孟，字文起。

【评】

“解大绅曰”：取其真也，乡愿则几几无暇矣。

“祭毕浇灌”五句：写得踽踽欲动，森森怕人。

“余之先世在是”二句：齐家之言，训词深厚。