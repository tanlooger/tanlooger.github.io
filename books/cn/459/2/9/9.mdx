---
---
---
title: 景清刺
---







景清，初为北平参议，燕王与语，悦之。及即位，诣上自归。燕王曰：“吾故人也。”仍其官。清旦伏铅刀以朝。先一日，太史奏文曲星犯帝座甚急，其色赤。旦，清衣绯入，上疑之。有顷，默然而前。左右收之，得其铅刀。清知事不成，跃而诟，上大怒曰：“毋谓我王，即王敢尔耶？”清曰：“今日之号尚称王哉？”命抉其齿，立且诟，则含血前，淰御衣。上益怒，剥其肤，刷之以铁帚，以刍椟肤，械系长安门。上寝，梦清环殿追劫之。旦日，辇过长安门，清肤前者三，如欲犯驾状。上曰：“尚欲劫我耶？”赤其族，掘夷其先冢，籍其里，转相攀染，至数千百家，命之曰“瓜蔓抄”。

文曲星，犯帝座。绯衣人，入朝贺。佩铅刀，藏膝髁。太史奏，机谋破。不称王，向前坐。对御衣，含血唾。鸱夷皮，实刍。辇过长安门，犯驾尚数步。再加瓜蔓抄，梦逐常惊怖。文皇践祚数十年，未得一日安稳卧。

【评】

“清衣绯入”四句：描画如生。

“辇过长安门”三句：忠魂英灵，如是不爽。

“命之曰‘瓜蔓抄’”：惨毒！