---
---
---
title: 赤壁火
---







曹操伐吴，屯军赤壁，轴轳千里，带甲百万¹。周瑜对敌，诸葛亮筑台于江口祭风，东南风大作。命黄盖诈降，驾小舟直入舟次。舟中装硝黄，仓卒火发，烟焰涨天，江水尽赤。吴兵乘势击之，尸积如山。曹瞒须鬓俱焚，仅以身免。剩十八骑，走华容道，遇关公义释，始得脱归。谓长江天堑，终身不敢再犯。

烧曹瞒，走赤壁。烧敬业，浴血立。果是奸雄，火烧不得。诸葛祭风，周瑜对敌。江口筑台，烟迷焰急。楚尾吴头，山焦水赤。夜走华容，割须弃革。摇尾乞怜，关公义释。出祁山，诛汉贼。终三分，不得一。但愿保残骸，疑冢至七十。

【校】

¹带甲百万 文粃作“带甲十万”。

【评】

“烟焰涨天”二句：奇观。

“果是奸雄”二句：至言杰句。