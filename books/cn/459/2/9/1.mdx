---
---
---
title: 荆轲匕
---







荆轲为燕太子刺秦王，奉地图以献。秦王发图，图穷而匕首见。轲左手把秦王袖，右手持匕首揕之。秦王惊起，环柱走，拔剑，剑恋室，不能即拔。轲逐秦王，仓卒不知所为。左右曰：“王负剑！”负剑，遂拔，断荆轲左股。荆轲废，乃引其匕首以擿秦王，不中，中铜柱。秦王复击轲，轲被八创。轲自知事不就，倚柱而笑，箕踞而骂，曰：“事所以不成，吾欲生劫之，必得契约，以报太子也。”左右既前，击斩之，遂被杀。

刺韩相，聂轵里；刺王僚，吴 专诸。不了事，荆佽飞；鬼夜哭，樊於期。秦舞阳，若死灰。提药囊，有夏医。擿铜柱，中副车。易水祖道尽白衣，壮士一去不复归。怒发冲冠空涕洟。呜呼！怒发冲冠空涕洟。

【评】

剑恋室：史无此字法。