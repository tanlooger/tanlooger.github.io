---
---
---
title: 唐琦石
---







唐琦，绍兴卫士。高宗南渡，事急，欲航海。金将琶八，追至绍兴。李邺为守，以城降，方与琶八并马行。琦从后持一大石，祝曰：“愿天一击杀两贼。”伏道旁，俟其骑过，击之不中，被执。琶八诘之，琦曰：“欲碎尔首，为赵氏鬼耳。”琶八曰：“使人人如此，赵氏岂至是哉？”令牵出斩之，琦曰：“若止斫我，不足为奇，吾愿以布裹灌油，焚烧竟日，示愧降贼之臣。”依其言，自顶烧至踵，为时已久，高宗遂得脱去。事闻，赠将军，立庙祀之，赐名旌忠。

穆骏飞，追将及。袖石何人，卫小卒。李邺 琶八并辔行，愿天一击杀两贼。被生禽，取膫膟，照天空，苌弘碧。骨肉烧残飞作灰，清烟散入五侯宅。汉高远去柏人城，凤起犹然视薮泽。天折谁能补不周？唐琦手是女娲石。

【评】

“愿天一击”句：要杀两贼，自然不能中矣。

“吾愿以布裹灌油”三句：智略。

“天折谁能补不周”二句：奇语，妙语。