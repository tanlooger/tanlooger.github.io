---
---
---
title: 渐离筑
---







高渐离，燕人，屠狗于燕市，与荆轲友善。荆轲既死，渐离变姓名，为人庸保，匿作于宋子。久之，作苦，闻其家堂上客击筑，彷徨不能去。每出言曰：“某善，某不善。”从者以告其主。主乃使前击筑，悲歌慷慨，座客皆惊。既而秦王召见之，有识者曰：“高渐离也。”秦王惜其善击筑，重赦之，乃矐其目，使击筑，未尝不称善。稍益近之，渐离乃以铅置筑中，复进得近，举筑扑秦王，不中。于是遂诛高渐离，终身不复近诸侯之人。

天雨粟，马生角。太子丹，日夜哭。轲断臂，离矐目。尔献图，余击筑。置锡铅，只一扑。眼中出火口生烟，肘后风雷来迅速。轲死为丹复为光，於期授首舞阳族。尔为死友报强秦，尔死不为人所促。

【评】

“眼中出火”二句：写得生生烈烈。