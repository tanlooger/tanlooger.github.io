---
---
---
title: 普同塔碑
---



普同塔碑¹





爰自周室肇兴，西伯泽留枯骨；夏室初造，大禹泣向死囚。故掩骼埋胔，载在孟春 月令；营丘封墓，特存大诰 周书。乃王者之风，百年则变；君子之泽，五世而湮。漏泽园中，累累者不封不树；北邙山下，隆隆者若釜若堂。帷盖能有几人，穿埋不过数武。

孰若普同一塔，列峙郊原，接引群生，诞登净域。不必刘伶荷锸，随地可埋；但使柳灿燃薪，普天共照。乾坤窝里，原是一家之人；生死关头，并无三忿之路。历风火水，三界总见其空；合胎湿卵，众生同归于化。皮囊虚幻，不知骷髅叹尔，尔叹骷髅；梦醒因循，还是蝴蝶化我，我化蝴蝶。民同胞，物吾与也，佛门意合古西铭；魄葬此，魂无不之，骨塔义同吴札冢。

兹惟虞子咨岳，悯恤残骸；特简和尚湛芝，收埋暴骨。逢人说鬼，非坡老之姑使妄言；望垄消魂，致曹公之车过腹痛。慨发是愿，一诺无异黄金；力践斯言，三复敢忘白璧。舍卫国乞食，应让遂先；恒河沙布施，请从隗始。浮图数级，只要居士替我合尖；业障千重，且待老僧为尔举火。从前烧却，止剩劫火一团灰；随后堆来，谁取长陵半抔土。勿填沟壑，肯容狐貉磨牙；免荫蓬蒿，忍使蚋蝇果腹。非是陷人坑堑，真为渡世慈航。白骨如山，无非菩萨前身，安问修行十世；青磷化碧，即是苌弘当体，何须郁结三年。一炬光明，照见衣冠剑佩，金玉文犀一件怎拿得去；半锥突兀，搬却恩爱冤仇，妻孥臧获半个也唤不来。免他一个土曼头，堪为棒喝；还尔千年铁门限，便是镫传。迁谷不迁陵，藉此砖石；改邑不改井，何用棺衾。既鲜道殣之嗟，永绝若敖之哭。国殇山鬼，敢为厉乎；君子仁人，斯其主矣。惠州界内，原有官葬碑铭；无定河边，自少春闺恶梦。遍求善信，同转法轮；各发慈悲，共成胜果。皈依佛地，东西南北，罔非四山五岳之人；倚傍蠡城，水火坎离，悉合九宫八卦之位。流传碑石，永镇雷门；殉葬昭陵，用存禊帖。

余乃合掌为作偈曰：“佛门造塔，乃葬佛子。今所焚瘗，类多道死。是犹精舍，溷以犬豕。”师曰：“不然。我无二视，上至金天²，下及虫豸，皆有道心，不灭不毁。同入冶中，炼道取髓。譬如点铁，刀圭在指。铁亦成金，更无渣滓。白骨如山，莫作秽矢。慧眼观之，佛种在此。”

【校】

¹普同塔碑 文粃作“越州城募造普同塔收葬暴骨碑”。

²金天 文粃作“龙天”。

【评】

意旨出入，何第声出金石，使东坡居士见之，得无退舍。