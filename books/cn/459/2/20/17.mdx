---
---
---
title: 念奴娇
---



丁亥中秋寓项里作





雨余乍霁，见重云堆垛，天无罅隙。一阵风来光透处，露出半空鸾翮。凉洌无翳¹，玲珑晶沁，人在玻璃国。空明如水，阶前藻荇历历。叹我家国飘流，水萍山鸟，到处皆成客。对影婆娑回首问，何夕可方今夕？想起当年，虎丘胜会，真足销魂魄。生公台上，几声冰裂危石。

【校】

¹凉 文粃作“凛”。

【评】

总评：读诸词，既有冰车铁马之声，仍得行云流水之致，宗老得手处，全在鞭驱古典，供我奇思怪笔，故其声调自成一家，不似柳学士唱“晓风残月”。