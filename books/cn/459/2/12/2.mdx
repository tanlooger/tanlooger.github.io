---
---
---
title: 自为墓志铭
---







蜀人张岱，陶庵其号也¹。少为纨绔子弟，极爱繁华，好精舍，好美婢，好娈童，好鲜衣，好美食，好骏马，好华灯，好烟火，好梨园，好鼓吹，好古董，好花鸟，兼以茶淫橘虐，书蠧诗魔。劳碌半生，皆成梦幻，年至五十，国破家亡，避迹山居。所存者，破床碎几，折鼎病琴，与残书数帙，缺砚一方而已。布衣蔬食，常至断炊。回首二十年前，真如隔世。

常自评之，有七不可解：向以韦布而上拟公侯，今以世家而下同乞丐，如此则贵贱紊矣，不可解一。产不及中人，而欲齐驱金谷，世颇多捷径，而独株守於陵，如此则贫富舛矣，不可解二。以书生而践戎马之场，以将军而翻文章之府，如此则文武错矣，不可解三。上陪玉皇大帝而不谄，下陪悲田院乞儿而不骄²，如此则尊卑溷矣，不可解四。弱则唾面而肯自干，强则单骑而能赴敌，如此则宽猛背矣，不可解五。夺利争名，甘居人后；观场游戏，肯让人先？如此则缓急谬矣，不可解六。博弈摴蒱，则不知胜负，啜茶尝水，则能辨渑 淄，如此则智愚杂矣，不可解七。有此七不可解，自且不解，安望人解。故称之以富贵人可，称之以贫贱人亦可；称之以智慧人可，称之以愚蠢人亦可；称之以强项人可，称之以柔弱人亦可；称之以卞急人可，称之以懒散人亦可。学书不成，学剑不成，学节义不成，学文章不成，学仙、学佛、学农、学圃俱不成。任世人呼之为败子，为废物，为顽民，为钝秀才，为瞌睡汉，为死老魅也已矣。

初字宗子，人称石公，即字石公。好著书，其所成者，有石匮书、张氏家谱、义烈传、琅嬛文集、明易、大易用、史阙、四书遇、梦忆、说铃、昌谷解、快园道古、傒囊十集、西湖寻梦、一卷冰雪文行世。生于万历丁酉八月二十五日卯时，鲁国相大涤翁之树子也，母曰陶宜人。幼多痰疾，养于外大母马太夫人者十年。外太祖云谷公宦两广，藏生牛黄丸，盈数簏，自余囡地以至十有六岁，食尽之而厥疾始瘳。六岁时，大父雨若翁携余之武林，遇眉公先生跨一角鹿，为钱唐游客，对大父曰：“闻文孙善属对，吾面试之。”指屏上李白骑鲸图曰：“太白骑鲸，采石江边捞夜月。”余应曰：“眉公跨鹿，钱唐县里打秋风。”眉公大笑，起跃曰：“那得灵隽若此！吾小友也。”欲进余以千秋之业，岂料余之一事无成也哉！

甲申以后，悠悠忽忽，既不能觅死，又不能聊生³，白发婆娑，犹视息人世。恐一旦溘先朝露，与草本同腐，因思古人如王无功、陶靖节、徐文长皆自作墓铭，余亦效颦为之。甫构思，觉人与文俱不佳，辍笔者再，虽然，第言吾之癖错，则亦可传也已。曾营生圹于项王里之鸡头山⁴，友人李研斋题其圹曰：“呜呼！有明著述鸿儒陶庵 张长公之圹。”伯鸾，高士，冢近要离，余故有取于项里也。明年，年跻七十⁵，死与葬其日月尚不知也，故不书。铭曰：

穷石崇，斗金谷。盲卞和，献荆玉。老廉颇，战涿鹿。赝龙门，开史局。馋东坡，饿孤竹。五羖大夫，焉肯自鬻？空学陶潜，枉希梅福。必也寻三外野人，方晓我之衷曲。

【校】

¹其号 文粃作“其别号”。

²悲田院 文粃作“卑田院”。

³“既不能”二句 文粃作“既不能聊生，又不能觅死”。

⁴曾 文粃作“去年”。

⁵年跻七十 文粃作“年跻七十有五”。

【评】

“蜀人张岱”二句：先以八字提纲，余如风雨骤至，雷霆乍惊，纵笔一往。

“劳碌半生”二句：又以八字一截。

有七不可解：与嵇生“七不堪”又一手笔。

“任世人呼之”六句：一肚皮牢骚，总是不可一世。

“第言吾之癖错”二句：亦岘山立石之意，可传者甚多。

末段“穷石崇”：无限悲酸。张子真是无所不可，其自叙亦语语写神。然丈夫至此，如工部云“无处告诉只颠狂”而已。