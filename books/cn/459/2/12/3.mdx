---
---
---
title: 姚长子墓志铭
---







姚长子者，山阴 王氏佣也。嘉靖间，倭寇绍兴，由诸暨掩至鉴湖铺。长子方踞稻床打稻，见倭至，持稻叉与斗，被禽。以藤贯其肩，嘱长子曰：“引至舟山放侬。”长子误以为吴氏之州山也。道柯山，逾柯岭，至化人坛。自计曰：“化人坛四面皆水，断前后两桥则死地矣，盍诱倭入？”乃私语乡人曰：“吾诱贼入化人坛矣，若辈亟往断前桥，俟倭过，即断后桥，则倭可禽矣。”及抵化人坛，前后桥断，倭不得去，乃寸脔姚长子，筑土城自卫。困之数日，饥甚。我兵穴舟窒袽以诱之。倭夜窃舟为走计，至中流，掣所窒，舟沉。四合蹙之，百三十人尽歼焉。乡人义姚长子，裹其所磔肉，虀葬于钟堰之寿家岸。无主后者，纵为牛羊践踏之墟，邻农且日去一锸，其不为田塍道路者几希矣。余为立石清界，因作铭曰：

醢一人，醢百三十人，功不足以齿。醢一人，活几千万人，功那得不思？仓卒之际，救死不暇，乃欲全桑梓之乡。旌义之后，公道大著，乃不欲存盈尺之土，悲夫！

【评】

盍诱倭入：兵略乃出一佣，为此日之当事耻。

是不可无此文传之。