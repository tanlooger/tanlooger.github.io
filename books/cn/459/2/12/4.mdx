---
---
---
title: 周宛委墓志铭
---







余生平不喜作谀墓文，间有作者，必期酷肖其人，故多不惬人意，屡思改过，愧未能也。余老友周宛委先生去世，其公郎嘉绩，谓余与先生为文学知己¹，微余莫志其墓。余辞曰：“宛委先生，时在余目前，第恐落笔，又以唐突间得罪也²。”嘉绩曰：“藉先生虎头之笔，得为先人写照，幸甚！”

先生姓周，讳懋明，濂溪先生之后，郡司寇涵宇公，则先生父也。甫离襁褓，即以先生为司寇仲兄后。少即颖敏，异群儿，十八为日铸 董公馆甥。董公为越中名宿，弟子数百人，一时英俊，皆在其门。先生自负过高，目诸同门，少所许可。及试有司，以奇文见斥，遂罢弃举业，下帷稽古，涉猎群书，以此浪荡不羁，家业日落。先生益蹇傲佯狂，见人矫骇愕窒，如野鹿山鸡不可与接。家居无事，辄浩叹长吁，其一肚皮怨天尤人、磊砢不平之气，时时陡发不禁。其性火上腾，妒河中决。凡有著作，诗则昌谷之恼公，文则韩非之孤愤，赋则屈原之离骚。如笑如嗔，如嘲如詈，如断岩之猿咽，如绝壑之泉悲。后作史断一书，眼前之人，不足以供其唾骂，乃进而评骘千古。虽谋如孙武，智如诸葛，忠如文山，义如豫让，廉如伯夷，功业若光弼、子仪，先生洗垢吹毛，寻其瘢痣，热唱冷嘲，乞一生活地不可得。昔有柳先生 行九者，与徐文长先生评论古人，常恨孔明不善兵，历指可破魏擒操处，皆失著，至欲裂眦。及去，文长先生送之，扉半阖，睨而曰：“不道短柳九，办杀曹瞒。”闻者绝倒。先生之史断，其抉隐摘伏，大率类此。

先生幼弟允恒，余女倩也。余尝造其庐，先生见余至，必仓忙扶杖而来，袖其所著书，出以示余。余捧读之，皆残编断简，恶楮毛书，窜改涂抹，烟煤败黑，微有字形。余不能句。先生寻行觅字，为余诵之，读至刻画深沉，翻驳痛快，则握拳透爪，啮齿穿龈，嚄唶咨嗟，唾洟满面。听其奇论，真动地惊天，自午至酉，连读数秩，虽舌敝耳聋，不以为疲也。庚戌夏季，病剧且革，呼其长公嘉绩至前，手授数卷曰：“此吾遗文也，近世无知之者，留之后日，以待桓谭。”言毕遂瞑。

其友张岱曰：“先生著述盈笥，其所持论，皆出人意表。余独畏其舌锋犀利，饮其毒者，无不黧面折角。盖其笑则辅嗣，骂则灌夫，挝鼓如祢衡，击唾则曹操。如此异人，如此异才，求之天下，真不可无一，不能有二也。余尝谓先生位不偿德，命不酬才，王弇州著文人九命³，先生乃占其四，一贫困、二嫌忌、三偃蹇、四恶疾⁴。特以先生寿登七十，视履考旋，夭折、玷缺、刑辱、流窜、无终，皆所获免。而先生一事胜人，独曰有后。先生丈夫子三，皆负轶才，自能名世。老泉偃蹇，轼 辙补之，则先生一生愤懑抑郁之气，亦可藉此以稍杀矣。”余以此语下慰九原，遂拂石铭之。铭曰：

轩冕也而视如奴隶，英雄也而轻若儿稚，将相也而贱若狗彘。人则嗫嚅，尔惟诟詈。余之佩服先生，犹越王之式怒蛙也，惟取其气。

【校】

¹文学 文粃作“文字”。

²间得罪 文粃作“开罪”。

³王弇州 “弇”原作“庵”。 文人 王世贞弇州山人四部稿 艺苑卮言作“文章”。

⁴恶疾 世贞所谓“文章九命”指贫困、嫌忌、玷缺、偃蹇、流窜、刑辱、夭折、无终、无后，不含“恶疾”。

【评】

“余生平”六句：焉得人人如郭有道，方能无愧。

“凡有著作”四句：如此奇人，必须如此奇笔，才写得活见。

“虽谋如孙武”六句：引证妙绝。

“余捧读之”六句：语语逼真，妙从笔端分出。

“如此异人”五句：阳秋清妙。