---
---
---
title: 山民弟墓志铭
---



山民弟墓志铭¹





季弟名岷，字山民，岱父之幼子。先宜人怀妊甫六月，以大母朱太恭人寿日，手治殽核过劳，诞弟。弟逆生，俗言踏莲花生也，因呼之曰莲生。生时长不满尺，气息甚微。先宜人忧其弗育，且以幼子，故钟爱异诸儿。先大夫老于场屋，无意教子，致弟失学，弟发愤曰：“人也而可弗学？”遂私自读书，自经书子史以至稗官小说，无不涉猎。

吾辈皮相余弟未必能文，而弟随山东一试有司，遂补博士弟子，再试国学，竟以高等积分，不识其于何时留心举业，其备豫若此。又皮相吾弟未必能诗，而吾弟与曾鹤江、赵我法、娄孺子辈，私相酬和。其生平最喜谭友夏岳归堂集与陈木叔寒山集。所作古诗，深厚古拙，出入晚唐。在国学时，为大司成姜公 曰广、博士赵公维寰所深器。不识其何时摩仿古诗，其造诣若此。

且吾弟生也晚，越中好古收藏家，如朱石门舅祖、王瑞楼先生与余家葆生二叔，俱不及见。而吾弟尤精于古董书画，鉴赏精核，以青绿辨古铜，以包浆辨汉玉，以火色辨旧瓷，指点细微，真赝立见，不识其于何时讲求博古，其当行若此。吾弟恂恂示人以朴，而胸中大有经济。淮阳 史阁部 道邻知其能，遣官币聘，题授军前赞画，命县官敦促就道。吾弟见时大坏，不肯轻出，屏迹深山，致书却聘。亦不识其于何时揣摩时务，其确见若此。凡此数者，皆吾辈皮相山民未必能此，而吾弟当局临机，咄嗟立办，则不可测识之矣。

盖吾弟资性空灵，识见老到，兼之用心沉着。凡读书多识，不专而精，不骛而博，不钻研而透彻。见古书善本，必以重价购之，锦轴牙签，常满邺架。鉴别古玩，留意收藏，凡至货郎市肆，偶有一物，见其注目视之，必古质精款，规制出人，见无不售，售无不确。一物入手，必旦晚抚摩，光怪毕露，袭以异锦，藏以檀匣，必求名手，为之作铭。夜必焚香煮茗，挑灯博览，见诗文佳者，津津寻味，不忍释手。而尤于岱之拙作，见必击节赏之，评骘数语，必彻髓洞筋，搔着痛痒。家庭师友，当以吾弟为第一，而今亡矣。呜呼痛哉！

子镇择于腊月七日，葬于梅山之麓。老兄抆泪为之铭曰：“才而若拙，慧而若痴。在市廛而饶丘壑，以贫士而富鼎彝。呜呼欷歔！是惟梅山高士，可与把臂而同嬉。”

【校】

¹山民弟墓志铭 文粃作“季弟征君山民先生墓志铭”。

【评】

“生时长不满尺”二句：据山民后日观之，则虽长不满尺，已具剑拔十寻之势。

“夜必焚香煮茗”五句：亦蕴藉，亦透快，读者正宜于言外得之。