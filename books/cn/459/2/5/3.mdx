---
---
---
title: 讨蠹鱼檄
---







盖闻鹤晓检书，萤能照读，蛇堪悟学¹，鸽解传笺。凡此羽毛，下及虫豸，皆能垂名于艺苑，亦思效用于文坛。志固可嘉，事皆不朽。

惟此蠧鱼者，赋质轻微，存心残忍。寸喙之犀利类蟊，因名曰蠧；双尾之轻盈似燕，乃号为鱼。秽史得资粮，似魏收笔下之蝴蝶；奇书能致富，如范蠡缶内之鲲鲕。盘礴残编，谓好学不如求饱；钻研故纸，信煮字真可疗饥。无稿储胸，枉却王子安之磨墨作汁；有刀在口，窃比隋炀帝之剪纸成花。假道箓以欺人，诳诸脉望窥天²，而神仙立降；借江淹以惑众，妄言壁鱼幻化，而野茧缫丝。发尽书仓，乃效汲黯之矫节；收完图籍，何待刘季之开关。恣蚕食以忘休，肆鼠伤而无忌。比火焚更惨，何异烧坟 典于秦坑；较土掩尤凶，谁复发周书于汲冢。罪真难挽³，死有余辜。

尔乃出没惊惶，骇骇如脱樊之兔；行藏闪烁，忙忙如漏网之鱼。欲缚欲禽，难言唾手；倏来倏去，不及停睛。纵有书城，谁为墨守；虽加石匮，怎避输攻。是以东壁褫衣，白若何郎之傅粉；南巢卸甲，光如商纣之衣银。尔盖开罪斯文，磔死非酷；负辜先圣，碎首允宜。

呜呼！满口图书，胸无只字，以枵腹而冒名饱学；盈眸文墨，目不识丁，以曳白而扰乱文场。以此遇冻则僵，惟惧见形于雪案；闻香即遁，还思走死于芸窗。自当法严武之发奸，破妾喉而验字；亦须效洪乔之邮简，剖鱼腹而取书。毋使潜逃，致骫律法。

【校】

¹蛇堪悟学文粃作“蛇堪悟草”。

²诳诸文粃作“诳语”。

³难挽文粃作“难逭”。

【评】

才士临文，生吞活剥，何异蟫鱼？