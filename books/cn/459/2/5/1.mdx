---
---
---
title: 征修明史檄
---



征修明史檄¹





盖闻：才胆识实有三长，左、史、汉皆成一手。传世以二十一史，数属有明；垂统以十一六朝，代多令主。宋景濂撰洪武实录，事皆改窜，罪在重修；姚广孝著永乐全书，语欲隐微，恨多曲笔。后焦芳以佥壬秉轴，丘濬以奸险操觚。正德编年，杨廷和以掩非饰过；明伦大典，张孚敬以矫枉持偏²。后至党附多人，以清流而共操月旦；因使力翻三案，以阉竖而自擅纂修。黑白既淆，虎观、石渠，尚难取信；玄黄方起，麟经夏五，不肯阙疑。博洽如王弇州，但夸门第；古炼如郑端简，纯用墓铭。续藏书原非真本，献征录未是全书；名山藏有拔十得五之誉，大政记有挂一漏万之讥。床头俱有捉刀，舌底不无按剑。九方皋相马而失，竟是虾蟆；魏伯起积秽以成，方为蝴蝶。

自幸吾先太史有志，思附谈、迁；遂使余小子何知，欲追彪、固。梅花屋书积如山，宛委峰笔退成冢。浮湘溯沅，无暇三过其门；探穴搜奇，不觉五易其稿。肯学三国志以千斛见饷，遂传其尊公；深鄙五代史以一妓相持，乃诬其先祖。洛、蜀、朔党，勿乱其胸中；人、鬼、仙才，杂见于笔下。意气所动，真能肉视虎狼；节义所关，何难冰顾汤镬。枋头之直书可恶，不顾子孙；兰台之著述自明，何烦弟妹。

但成、弘而上，杞、宋无征；庆历以来，文献不足。倘藏书尚在，王粲之倒屣堪追；若秘笈未传，蔡琰之笔札可给。助修五凤，不遗半瓦半椽；共造凌云，非是一手一足。昔卫庄敬尚有鼎铭³，岂郭林宗反无墓碣。共期倒箧，各出搜遗，倘得成编，实为厚幸。贾太傅以高言见教，尔惠何难；胡定之以万卷随行，吾事其济。但恐传言市虎，必有先讹；且尔詈及苍鹰，难为后嗣。故发端自至正末季，备考其甲拆勾萌；断简至天启七年，余俟其事久论定。

嗟嗟！郊锄麟折，鲁哀绝笔于春秋；湖鼎龙升，汉武阙编于史记。且迟日月，再续琬琰，敢告兰茝，勿吝珠玉。此檄。

【校】

¹征修明史檄 文粃作“征昭代文献诸书助修明史小檄”。

²张孚敬 文粃作“张敬孚”，误。明史 张璁传：“璁以名嫌御讳，请更，乃赐名孚敬，字茂恭，御书四大字赐焉。”

³卫庄敬 文粃作“卫庄叔”，是。礼记 祭统：“卫 孔悝之鼎铭曰：六月丁亥，公假于大庙。公曰：叔舅，乃祖庄叔，左右成公。”

【评】

“才胆识”二句：只十四字，括尽千百年忠孝。

“宋景濂”十二句：历叙从前，言言铁笔，字字金声。

“后至党附”十句：进退贤奸，屈伸今古，才胆识相附而行，乃有此日星河岳之文。

“但成 弘而上”十二句：既因方而为珪，亦遇圆而成璧，真正妙手。

大作手，其一字一句更有鬼斧神工之妙，不得不让此老三舍。