---
---
---
title: 斗鸡檄
---







在昔纪渻治戎，特选淮南精锐；迨后贾昌振旅，复募河北强梁。毛都护飞扬，当其前队；髯将军持重，任以中坚。顶拥莲花，不乱蔡州鹅鸭；声随茅月，岂俟朝寧苍蝇¹。斗鹌鹑，斗画眉，孙武阵尽师鸷鸟；斗山蚁，斗促织，穆王军半属虫沙。

惟尔统军某者，系出会稽，曾以一啼杀吴郡；材如苟变，肯将二卵弃干城²。扫净中原，须效枕戈以待旦；赚开函谷，何烦吹角而启关。变碧扬旐，祃师实兼金马；联绳带焰，摄敌疑是火龙。谈向宋窗，下马能草露布；鸣当桑树，登高善测风云。张两翼以战垓心，敢辞踯躅；拔一毛而利天下，何惜飘零。蓄锐桃源，留作穴中之斗；争雄巨鹿，藉为壁上之观。磨喙垂头，有如季犁之战象；绘衣散彩，无异田单之火牛。翎堕而血溅桃花，冠碎而肉攒罂粟。煦妪喌食，旋踵只欲乘虚；腷膊交拳，偷觑辄思伺隙。势宜缓取，翰音岂可登天；利在急攻，鸡肋忍教弃地。

阮步兵见项 刘战处，窃叹时无俊杰，竖子乃得成名；蜀 武侯擒孟获诸酋，稽首公乃天威，南人不敢复反。凯旋饮至，当加禄米千钟；纪录叙功，应晋羽林一级。画形麟阁，不必忧走狗之烹；记续凌烟³，乃可比鹰扬之烈。声教远颁于雁塞，军威直振于鸡林。肯拜下风，许尔倒戈以纳款；思图再举，不妨裹甲而复来。羽檄星驰，髦头电发。

【校】

¹朝寧 寧当作“宁”。按，尔雅 释宫：“门屏之间谓之宁。”注：“人君视朝所宁立处。”故“朝宁”二字每连用，“朝寧”则不词。

²干城 干原作“千”，系形近而误。按，孔丛子 居卫：“今君处战国之世，选爪牙之士，以二卵弃干城之将，不可使闻于邻国也。”

³记续 文粃作“记绩”。

【评】

神闲气足，定屈群雄，使王勃辈为之，自若异鸡反走。