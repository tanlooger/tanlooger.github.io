---
---
---
title: 癸丑兰亭修禊檄
---







禹穴、兰亭，为会稽之胜地；乌衣、瑞草，乃晋代之高门。一时偶集名山，千古遂成佳会。自永和到此，已历一十六朝；纪癸丑至今，又周二十二度。适当今岁，正值兹辰，欲践古风，仍修禊事。

为此邮筒远播，无论齐、楚、燕、韩；冠冕沓来，不问东西南北。茂林修竹，呼之或出，若见右军；明月清风，速之使来，辄思玄度。解衣盘礴，可仿祓禊清溪；席地班荆，何异流觞曲水。挥毫作字，岂无换鹅之书；搔首问天，尚有惊人之句。盖水流花放，岩壑自有文章；燕话莺鸣，禽鸟实繁丝竹。人似西园雅集，皆可入米芾题名；时无天朗气清，当不弃昭明文选。无诗勿罚，谢胜辈曾有一十五人；痛饮何妨，金谷数不止二十四盏。但恐年华屡易，山水亦有升沉；时代迭更，笔墨徒存感慨。

嗟嗟！禊帖已殉昭陵，不图复有今日；斯文尚留艺苑，犹能感动后人。会不多期，敢以杂心拒康乐；人无限数，可因蹙失渊明。千里驾，务期有约必来；剡溪船，莫教兴尽而返。先驰青鸟，远致赫蹄；更遣飞奴，遥迎凫舃。谨启。

【评】

“盖水流花放”四句：函绵邈于尺素，吐滂沛于寸心。

王右军得人以兰亭序方金谷序，甚有欣色，今陶庵檄实踞二序之上，携向兰亭，应见山花再放。