---
---
---
title: 跋张子省试牍三则
---







刻张子遗卷，非怪张子之不遇也，欲以明张子之不遇，张子自有以不遇之也。区区帖括家，为地甚窄，乃欲以太古篆作霹雳文，非李贺通眉长爪，能下榻便拜乎？刻成，张子持以示余。余读毕，张口而不能翕，曰：“此不是试官考童子文，乃童子考试官文也。”闻者大噱。

【评】

“此不是试官”二句：此亦千古奇谈。





其二


笔笔存孤异之性，出其精神，虽遇咸阳三月火，不能烧失。龙醢而漦变，龟锯而甲灵，借兄淹蹇，以昌此文。





其三


读张子文，胸中猿咽，指下泉悲，不作眼前卫玠，欲问后世子云。扎茁辣刷，理自因之，复何怪焉？余语子省：“扬子作太玄经，只自问玄不玄已耳，安问桓君山不桓君山耶？”

【评】

“余语子省”四句：作文应具此识。

总评：三跋愈出愈奇，笔蠕蠕动，如何忍得？