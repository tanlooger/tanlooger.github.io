---
---
---
title: 跋寓山注二则
---







寓山作记、作解、作述、作涉、作赞、作铭者多矣，然皆人而不我，客而不主，出而不入，予而不受，忙而不闲。主人作注，不事铺张，不事雕绘，意随景到，笔借目传，如数家物，如写家书，如殷殷诏语家之儿女僮婢。闲中花鸟，意外烟云，真有一种人不及知而己独知之之妙，不及收藏，不能持赠者，皆从笔底勾出。如苏子瞻 凤翔寺观王摩诘壁上画僧，残灯耿然，踽踽欲动，非其笔墨之妙，特其闻见之真也。区区门外汉，何足以深语。

【评】

“闲中花鸟”六句：真得行云流水之妙，子瞻不是过也。





其二


古人记山水手，太上郦道元，其次柳子厚，近时则袁中郎。读注中遒劲苍老，以郦为骨；深远冶淡，以柳为肤；灵巧俊快，以袁为修目灿眉。立起三人，奔走腕下，近来此事，不得不推重主人。

【评】

“读注中”六句：数言评尽。