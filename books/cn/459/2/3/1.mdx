---
---
---
title: 贺鲁国主册封启
---







伏以苍龙乘令，千秋庆世及之贤；凫绎增荣，三鲁荷维新之辟¹。护卫全凭夫宗国，昌期政值于中兴。尧分天下为十二支，衡、嵩、恒、华，长子出震，自以东岳为尊²；周封同姓为五十国，郑、卫、燕、韩，兄弟同宗，必以鲁邦为重。庆归宗社，喜溢臣邻。恭逢鲁王殿下，瑶牒奇英，天潢领袖。郊分海 岱，司青帝以乘权；国应奎、娄，璇玑衡以永历³。卫武作戒，处藩邑而预知周、召之能；河间好书，在郡邸而遂精邹鲁之学。桐封素着，庙廊久重珪璋；宝册初颁，朝野快瞻纶。周家有圣瑞，由泰伯、仲雍以至季历，使古豳之世业，递及于昌；汉室重藩封，举寿张、阳、橐以益东平，罄宗邸之隆施，无过于宪。丕应纯嘏⁴，茂对遐休⁵。允怀德以维宁，信为善而最乐。

某媿非乔木，实为世臣；爰食土毛，应居编户。先臣某追随花萼，曾设穆生之醴；献赋兔园，尚识邹阳之裾。旧堂贺燕，欣逢宝殿之鼎新；故苑鸣蛙，喜见藩垣之巩固。伏愿黄河如带，泰山如砺，同心只欲尊周；大宗维翰，大邦维屏，眉寿自能保鲁。德业隆而凤仪东土，仁声著而麟至西郊矣。临启不胜欢舞颂祝之至。

【校】

¹辟 文粃作“主”。

²东岳为尊 文粃作“东岱称尊”。

³璇 文粃作“旋”。

⁴丕应 文粃作“丕膺”。

⁵遐休 文粃作“遐庥”。

【评】

气格宏远，不特骈俪为工。