---
---
---
title: 游山小启
---







幸生胜地，鞋靸下饶有山川；喜作闲人，酒席间只谈风月。野航恰受，不逾两三；便榼随行，各携一二。僧上凫下，觞止茗生。谈笑杂以诙谐，陶写赖此丝竹。兴来即出，可趁樵风；日暮辄归，不因剡雪。愿邀同志，用续前游。

凡游以一人司会，备小船、坐毡、茶点、盏箸、香炉、薪米之属。每人携一簋、一壶、二小菜。游无定所，出无常期，客无限数。过六人则分坐二舟；有大量，则自携多酿。约 日游 舟次 右启 某老先生有道 司会某具

【评】

“幸生胜地”四句：吟风弄月，自有“吾与点也”之意。

逸致。