---
---
---
title: 丝社小启
---







中郎音癖，清溪弄三载乃成；贺令神交，广陵散于今不绝¹。器由神以合道，人易学而难精。幸生岩壑之乡，共志丝桐之雅。清泉盘石，援琴歌水仙之操，便足移情；涧响松风，三者皆自然之声，政须类聚。偕我同志，爰立琴盟，约有常期，宁虚芳日。杂丝和竹，因以鼓吹清音²；动操鸣弦，自令众山皆响。非关匣里，不在指头，东坡老方是解人；但识琴中，无劳弦上，元亮辈正堪佳侣。既调商角，翻信肉不如丝；谐畅风神，雅羡心生于手。从容秘玩，莫令解秽于花奴；抑按盘桓，敢谓倦生于古乐。共联同调之友声³，用振丝坛之盛举。

【校】

¹于今 陶庵梦忆 丝社作“千年”。

²因以 陶庵梦忆 丝社作“用以”。

³共联 陶庵梦忆 丝社作“共怜”。

【评】

清谈妙致，种种引人。