---
---
---
title: 二十八友铭
---



并序





陶庵曰：庐陵嗜奇，六一为号。老铁好古，七客著名。余家旧物，失去强半。而余尚识其姓氏，如得故友，故曰友也。

【评】

“如得故友”二句：友也者，友其古也。





雨花石铭 大父收藏。雨花石，自余祖余叔及余，积三世而得十三枚，奇形怪状，不可思议。


怪石供，将毋同。





研山铭 二酉叔收藏。层峦叠嶂，方坛髻螺，罔不毕具，而灵璧之产，尤难于雏瘦。


来米岳，无斧凿，余见则攫。





兰花小厂盒铭 大父收藏。蒸饼盒，重枝叠叶，铁画银钩，永乐厂造。


匪木匪石，珊瑚琥珀。





白定炉铭 二酉叔收藏。白定炉，松文惨澹，嘉禾项墨林以五百金售之，二叔辞以殉葬。


五百缗，岂余诳？固辞之，以殉葬。





小美人觚铭 二酉叔收藏。汉铜小美人觚，长尺有三寸，半截花纹，浑身翡翠。


觚不觚，翡翠之都。





哥窑卮铭 二酉叔收藏。哥窑卮，傍着一把，如竹箨初解，大块冰裂。


于箨于箨，其光在弱。

【评】

其光在弱：弱字神理尽出。





哥窑髻瓶铭 二酉叔收藏。髻瓶，高六寸许，下截如纸堆，而色泽浏漓，入手欲堕。


持之弗易，一跌百碎。

【评】

妙语放参。





碧玉簪铭 尔蕴叔收藏。西碧水料簪，长三寸许，遍体文螭，上有“言念君子，温其如玉。陆子冈制”阳篆文十二字。


不我丑，伴白首，是我结发之友。





宣铜象格炉铭 尔蕴叔收藏。象格炉，妙在不高而浅，浑身韵色，熟落无比。


盘根错节，正而不谲。

【评】

匪以肖炉，直肖作者之质。





哥窑印池铭 尔蕴叔收藏。印池，纵二寸，横寸半，处州色，而纹片疏爽。


观其纹片，自不能贱。





晋唐小楷铭 尔蕴叔收藏。晋唐小楷十八本，王麟洲先生所集，摹拓之精，的系贞观。


纸与墨与拓之精，呜呼古人。

【评】

“呜呼古人”：嗟叹不尽。





茶条杖铭 陶庵收藏。茶条杖，浑身轮囷，而足下稍蹩。


自蹩躠扶，人蹶尔拙。

【评】

“人蹶尔拙”：妙处在拙。





断纹古琴铭 陶庵收藏。断纹之妙，棱棱如剑锋，毫发不。


吾与尔言，尔亦予诺。





宣德填漆盒铭 陶庵收藏。宣德盒，脱尽漆木之气，上有昙花，赤如珊瑚，绿如祖母。


层复层，既鲜且明。

【评】

“既鲜且明”：既字且字，从复字中生出，妙可想矣。





羊脂玉鲲鹏图书匣铭 燕客收藏。紫檀匣，胞浆甚古，玉刻鲲化为鹏，蹴浪如雪。


赞尔曰雪，尔犹不屑。





吕文安糕拙研铭 燕客收藏。糕拙研，甚浑朴，池开一锭墨，着墨处稍涌起一痕。


磨棱倒角，尔只一朴。

【评】

“尔只一朴”：妙在朴，而能隽。





吕吉士汉玉昭文带戒尺铭 燕客收藏。昭文带，如一块腊猪肉，皮中多血皴，光润异常。


非敢为佞，汉玉之圣。





杨繇之三弦子铭 燕客收藏。弦子，出范昆白手，檀干蛇蜕精绝，燕客以文犀作珍，汉玉作把，遂享重名。


华其饰，是范昆白乃直。





钱子方古镜铭 道子收藏。素秦驼，厚半寸，浑身水，古署曰“寒潭秋月”，有紫檀架，以汉玉嵌之。


婆娑婆娑，稍有弇阿，照胆则那。





李锦城龚春台铭 道子收藏。泥细如面，出款卓荦，气楼一耸，大非今人所及。


诸妙毕备，惭愧惭愧。

【评】

惭愧惭愧：无以形容，以惭愧了之而已，入神。





定窑水中丞铭 道子收藏。水中丞，是石门舅祖家藏，的是定窑，而火色未去，人多疑之。


出世数百年也，而火色未去，譬如老年人尚性气¹。

【校】

¹尚性气 文粃作“尚有性气”。

【评】

神物偏以此疑遇识者，自有真赏，可云妙鉴，奇绝！





宣铜反复莲花水盂铭 道子收藏。乌斯藏物，其质其色之妙，认宣铜者，此是对牌。


水火可入，不失其色。





白瑛石铭 山民收藏。石棱如刀环相比，遍体雪痴，不灵不动。


决不似玉，我自落落。

【评】

此狂狷所以为圣人所取，若乡愿似是，则称贼矣。





大绳耳分裆宣铜炉铭 山民收藏。炉口甚宕，肚囊一束，无限筋节，非甘文台、施银匠辈所能梦见。


宽而不拓，囊而不落，此宣炉之忖度。





白定研头瓶铭 山民收藏。瓶甚波俏，意在减省，惜料如金。


何以立定窑之品，惟其省。





石皮研铭 山民收藏。天然糕拙研，旁带松皮，肉地细润，而发墨如砥。


内马肝，外犀革，此谓研皮，不裹痴骨。

【评】

隽永。





官窑分裆铜炉铭 山民收藏。粉白地海棠花，口下分裆，如三桃鼎立。


其色萼萼，其光濯濯，呼桃则诺。





王二公徐氏家藏壶铭 山民收藏。肉眼视之，未免浇薄，而气厚质坚，盖如铁响。


硗硗壳壳，其气不薄。

【评】

总评：读二十八友铭，宁特肖质，正复言外有意，与古尧诫及帝王诸铭何异。