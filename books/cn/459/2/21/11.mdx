---
---
---
title: 会稽县志凡例
---







一、史书禹崩于会稽，又书少康封无余于於越，以祀禹墓。少康之世，去禹未远，始祖王陵，岂容少溷？杨升庵所据者，谓蜀中掘地得古碑，有李白所书“禹穴”二字。按蜀之石纽乡，禹所生地，其所谓禹穴者，乃生禹之穴，非葬禹之穴也。太史公“上会稽，探禹穴”，是连属语。升庵故作剖裂，以恣舌辨，此皆文人谬执己见，以乱古典，悉应删去，不必存疑。

一、古会稽郡所辖最广。今以闽论，则福州为闽越，以浙论，则温、衢为东瓯，其他皆郡地也。合江南之苏、松、常、镇，则所谓会稽郡者，今且为府二十。朱买臣以吴人出守会稽，汉武帝曰：“子今衣绣归故乡矣！”建治姑苏，后世不考。或传买臣为越人，且以太公望覆水事附会之，而会稽一邑则有覆盆、仰盆并香桥等地。香桥之说，则以买臣还乡名香桥也，不知香桥在梅园衕侧，陆放翁种梅，行人多于桥上闻香，故名之。世俗尽附买臣，则陋甚矣！如此类者，并加订正。

一、会稽与山阴，其界止一水，故邑之人互置产弗问，互讼狱弗问，互考校弗问。且郡城为八邑之人所聚，多迁居焉。其姓之最著者，余姚之孙之王之吕之姜，上虞之徐之倪之李，嵊县之商，皆登山阴、会稽之版籍久矣。然孙忠烈、王新建、吕文安、姜宗伯、徐中丞、徐少司马、李忠丞、倪文正、商冢宰志在山 会者，未尝不志之原籍，比入府志，咸归一焉。

一、会稽东有娥江，北有大海，南有杉木、驻日、嶀山诸岭，恃为天险，而西界山阴，并皆平壤。考之晋书、五代史、保越录，凡险隘之处，俱知保守，而独于山阴平壤漠不关心。近濒海无事，而小盗反在萑苻近地，则戍守巡逻可不加之意乎？马援曰：“臣历井陉之险，忧马蹶，执辔甚恭，幸而无失；比至平路，放辔自逸，俄而颠越。”此言虽小，可以喻大。

一、陵谷虽未变迁，而山川显晦亦有其时。城中向传八山，而八山之内既失蛾眉，八山之外复遗黄琢。水经注之失记补陀，犹可委之海外，今且近在城郭，岂可听其迷失乎？悉为表出，以补缺遗。

一、两浙之赋役，自甲首钱行，富者立破，其家贫者，至不有妻子。庞御史尽为裁革，制一条鞭法，以苏民生，至今百有余年。然日久弊生，而今之最苦，则在包役。人包役，则踵事增华，变本加厉，犹夫僦载者恐轴之折，而轴其上以为备，而不知加轴之趣轴折也。当事者痛除此弊，则赋役自清。

一、物产遍天下，而独于是地书某物某物者，非表异也。凡物有天造，有地宜，有人巧。陶宴之肉芝，了溪之禹余粮，从天也；日铸之茶，兵坑之笋，罗纹之莎角，瓦窑之银鱼，临山之瓜，道墟之李之橘，从地也；会稽之纱罗之竹箭，陶堰之火笼之团扇之皮箧，从人也。今茶笋依然，焙煮非法；瓜果犹是，栽植失宜。则物产与风俗皆趋于衰也。於戏！北弓燕毳，越镈秦炉，亦存其名，焉可也？

一、甲第科名，至艳事也。黄榜一出，深山穷谷无不传其姓氏，而身殁之后，烟销影灭，一榜之中，除立德、立功、立言之人，则鲜有传于身后者矣，树立其可缓哉？韩昌黎而后并不闻有衮，以此知人贵自立，甲第科名可艳而不可恃也。

一、越中古迹，其在稽邑者，峋嵝之碑，雷门之鼓，王右军之墨池、题扇桥、笔飞楼，禹陵之窆石、梅梁与金简玉字之书，曹娥之虀臼碑，欧冶之铸剑，灶见之遗文，固未可尽信。至如土城山 西施歌舞之足迹，龙瑞宫 钱镠拖船之山坳，其为荒唐之言尤甚矣。有人于此挝雷门之鼓，而必求其声，闻伊 洛荒禹庙之田，而必待其象耕鸟耘，其不为人所窃笑乎？姑存之，无尽信可也。

一、所谓三不朽者，今之人有言未必有德，有德未必有功，有功未必有言。前之修志者，凡属名公巨卿，得其片楮以为鸿宝，所载诗文间多庸陋。今或去其皮毛，存其威沈，若今之诗文足以光郡县者，未能遍为搜辑，盖有所俟也。

清 康熙会稽县志