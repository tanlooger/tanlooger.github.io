---
---
---
title: 古今义烈传自序
---







天下有绝不相干之事，一念愤激，握拳攘臂，揽若同仇，虽在路人，遽欲与之同日死者。余见此辈，必甚壮之。故每涉览所至，凡见义士侠徒，感触时事，身丁患难，余惟恐杀之者下石不重，煎之者出薪不猛。何者？天下事不痛则不快，不痛极则不快极。强弩溃痈，利锥拔刺，鲠闷臃肿，横决无余，立地一刀，郁积尽化，人间天上，何快如之！

苏子瞻无病而多蓄药，不饮而多酿酒，尝曰：“病者得药，吾为之体轻；饮者困于酒，吾为之酣适。”余于节义之士，窃亦为然。当其负气慷慨，肉视虎狼，冰顾汤镬，余读书至此，为之颊赤耳热，眦裂发指。如羁人寒起，颤栗无措；如病夫酸嚏，泪汗交流。自谓与王处仲之歌“老骥”而击碎唾壶，苏子美之读汉书而满举大白，一往深情，余无多让。

因忆少时读水浒传，宋江为宋室一大盗侠，少有折挫，辄为之扼腕懊惜，与官兵截杀，惟恐水浒之人不获全胜。一至从征大辽，手足零落，惨然悲悼，不忍终卷。宋江，盗也，何爱护之若是？无他，为忠义两字所挑激也。夏间，余偶令小傒演魏珰剧，聚观者数万人。酖杀裕妃，杖杀万燝，人人愤（悒），弩目相视。至颜佩韦击杀缇骑，人声喧拥，汹汹崩屋，有跳且舞者，大井旅店，勾摄珰魂，抚掌颠狂，楹柱几折。可见忠义一线不死于人心。田横五百人皆为义死，岂五百人不混杂一不肖哉？一人创而死义，四百九十九人不得不死于创义之人，如谓为田将军而死，又其第二念矣。听郑声而思淫，听鼓鼙而思勇，情以境移，人缘物感，无怪其然也。

余自史乘旁及稗官，手自钞集，得四百余人，系以论赞，传之劂剞，使得同志如余者，快读一过，为之裂眦，犹余裂眦，为之抚掌，犹余抚掌。亦自附子瞻之蓄药酿酒，不以为人，专以自为意也。

龙飞崇祯戊辰鞠月，会稽外 史宗子 张岱读书于寿芝楼，秉烛撰此。

明 崇祯刻本古今义烈传