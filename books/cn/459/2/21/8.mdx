---
---
---
title: 寓山铭
---



有序





会稽如东武诸山，皆从海外飞来，悬蹲孤峙，乱落镜湖水际，寓山其一也。山在柯亭之左，赭深青老，虽好奇如王 谢，都以鞵靸下失之。至今日得世培居士开垦之，而山面始出；梳剔之，而山骨始灵；布以楼榭，而山态始妍；潴以池沼，而山影始活。数美具，有寓山之名，自今其不朽矣。吾语居士曰：“吾侪幸生也晚，使在千百年以前，镜湖未浚，怪山未来，柯山与曹山未事斧凿，越中山水未免寂寞。今诸胜毕备，而吾侪始生，山川未为无意，而嗣今以后，境缘人造，陵谷迭开，如寓山者又不知其凡几，吾侪之胜缘，其尚可概量乎？虽然，山以‘寓’名，尚有去志。”余因手扪萝薜，勒石铭之，异日在琅琊海中，倘复过此，则松间旧题仿佛，可以把臂，此山应不嗔余为生客也。铭曰：

依希昔日，夕中风雨。顷刻移来，海立沙起。蝘伏千年，草木蒙蔽。今日何期，胜缘始至。橐解云封，肌分石理。蜃阁霞兴，亭台绣峙。厥名曰寓，志在东武。今或久留，珍重贤主。

【评】

“虽好奇”句：古来山水机缘亦往往如此。（王业洵评，下同。）

“吾侪”句：妙论！使今人堪傲古人，虽然寓山主人又作太古亭何也？岂将为古人解嘲耶？

“今或”二句：“久留”两字，铭者托意良远，一则见久留可不称寓，一则见久留亦是寓，身世得失之感何独山川？嗟乎，此李秃翁之所以称“流寓客子”也！

“铭曰”：五经惟吾戴记载卫 孔俚之铭。铭者所以勒勋镌功，登于彝鼎，其体重以严，其旨贞以固。山既名寓，正须以重、严、贞、固镇之。

又评铭文：质而韵，质而幽，铭语出坡公得意。有此贤主，寓山不寓矣。

明 崇祯刻本寓山志