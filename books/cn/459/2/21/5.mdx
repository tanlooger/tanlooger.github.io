---
---
---
title: 快园道古小序
---







张子僦居快园，暑月日晡，乘凉石桥，与儿辈放言，多及先世旧事，命儿辈退即书之。岁久成帙，因为分门，凡二十类，总名之曰快园道古。盖老人喃喃喜谈往事，如陶石梁先生所记喃喃录者，无非盛德之事与盛德之言，绝不及嘻笑怒骂，殊觉厌人。后生小子见者如端冕而听古乐，则惟恐卧去。若予所道者，非坚人之志节则不道，非发人之聪明则不道，非益人之神智则不道，非动人之鉴戒则不道，非广人之识见则不道。入理既精，仍通嘻笑，谈言微中，不禁诙谐。余与石梁先生出口虽异，其存心则未始不同也。

世间极正经极庄严之事，无过忠孝二者。而东方曼倩偏以滑稽进谏，老莱子偏以戏彩承欢，在君亲之侧，尚不废谐谑，而况不在君亲之侧乎？则是世之听庄言法语，而过耳即厌者，孰若其听诙谐谑笑而刺心不忘？余盖欲于诙谐谑笑之中，窃取其庄言法语之意，而使后生小子听之者忘倦也。故饴一也，伯夷见之，谓可以养老；盗跖见之，谓可以饫户枢。二三子听余言而能善用之，则黄叶止啼，未必非小儿之良药矣。岁乙未九月哉生明日，陶庵老人书于龙山之渴旦庐。

浙江古籍出版社一九八六年版快园道古