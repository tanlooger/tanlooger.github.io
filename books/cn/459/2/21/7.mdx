---
---
---
title: 上鲁王疏
---







臣岱谨启：为监国伊始，万目具瞻，恳祈立斩弑君卖国第一罪臣，以谢天下，以鼓军心事。

臣闻舜受尧禅，诛四凶而天下咸服；孔子相鲁，诛少正卯而鲁国大治。在彼盛时，犹藉风励，况当天翻地覆之时，星移宿易之际。世惟悖逆反常，人皆顽钝无耻。反身事仇，视为故套；系颈降贼，奉作法门。士风至此，扫地尽矣。倘不痛加惩创，则此不痛不痒之世界，灭亡无日矣，安问中兴，安问恢复哉？吾主上应天顺人，起而监国，太祖高皇帝之血食，一日未斩，历代帝王之衣冠文物，一日未绝，皆系于主上之一人。此时犹不上律尧 舜，下法汤 武，立奋乾刚，蚤除妖孽，则主上且为太祖高皇帝之罪人，区区臣下，又不足道已。

臣见贼臣马士英者，鬼为蓝面，肉是腰刀，借兵权为公论，妄称定策元勋，以紊序为私恩，遂欲门生天子，倾酒为池，悬肉为林，即此是致君之术。弥天太保，遍地司空，何在非货殖之门。半壁江山，白呆呆送与北骑；一鞭残角，黑魆魆走出南京。

当其提兵凤 泗也，闯贼犯都，思宗殉难，君父临危，按兵不救。如汉高追项羽失利，与韩信 彭越，期会不至，然汉高尚在固陵，而先帝竟死社稷，较之韩 彭，其坐视更恶。及其迎立弘光也，永 定二王，存亡未卜，桂 惠 端三王，讣报未闻，徒以军中欲立福王一语，遂市私恩，擅行册立。如李辅国遮留太子，以自取富贵，然肃宗尚受父命于灵武，而士英止恃兵变于陈桥，较之辅国，其专擅尤横。其后北骑之渡江也，留都根本重地，高皇帝之陵寝在焉，拥兵十万，一日不守，徒收拾辎重，鼠窜狼奔。如伯嚭之多携宝玩，雪渡钱塘，然伯嚭之去，尚为吴主行成，而士英之走，止为一家保命，较之伯嚭其机诈更深。其后左兵之南下也，良玉上疏，以清除君侧为名。士英胆落，尽以江南之雄兵猛将，悉驻芜关，上流控御，史可法血书请救，置若罔闻。如卢杞之坚拒怀光，恐其面驾，然卢杞止失军心，而士英竟覆社稷，较之卢杞，其败坏尤烈。其后弘光之被陷也，新主嗣统，伫望中兴。士英兵权自握，政柄自操，从不讲战守之事，止知上贪黩之谋，酒色逢君，门户固党。及后事败，理合从亡，乃士英犹拥兵卫三千，携妾媵臧获、歌儿舞女二百余人，金珠宝玩锦绣纨绮数千余杠，独不能携带弘光一人一骑。使其进退无门，卒陷死地。如飞廉之助纣为虐，卒致死亡，然飞廉终为纣而死于海隅，士英弃弘光而逍遥外郡，较之飞廉，其狡猾更凶。其后沿途之逃窜也，士英调黔兵入卫，意欲办走贵阳，凡所过州县，需索供应，鞭挞居民，有闭门不纳者，辄架大炮攻打，城破蹂躏，燔劫一空。如公孙述之乘乱草窃，欲据蜀自雄，然述犹保郡自守，而英乃纵兵卤掠，较之公孙述，其叛逆尤著。

以士英之惨刻，士英之奸诡，士英之凶暴，士英之叛逆，万死犹不足赎，而世之切齿士英者，以其卖国欺君，窃比为今之秦桧。臣谓士英何如人，乃敢上拟秦桧耶？夫秦桧辅佐高宗，主持和议，不闻以高宗性命白送与金人，而南宋六朝一百五十二年天下，以和议缓其亡者，为功不小。今试责士英以澶渊一日之盟，士英其能之乎？如士英者，徒事贪淫，不思恢复，有韩侂胄之嗜欲，而无其志气；有意偷安，不能留恋，有贾似道之荒淫，而无其福德；自立城府，斥逐言官，有李林甫之蒙蔽，而无其智谋。等而下之，即欲取法于卑卑三相，尚且不能，乃欲颉颃秦桧耶？

潜逃至浙，更复无耻。见太后则假太后以垂帘，见潞王则尊潞王以监国，见浙抚则借浙抚为鸠巢，见方营则倚方营为兔窟。东奔西走，不能相容，直待杭州已失，犹思蒙面屈膝投诚。不意外邦反存正论，谓弘光奸辅，欲捕杀之。士英始狼狈而走，奄至东阳，已一月余矣。今闻主上监国天台，不思魑魅，难见禹鼎，复颜甲而来，希图攀附。夫以南都旧臣，朝见监国新主，趋跄殿陛，束身请罪，则亦已矣。乃复带马骑数百余人，驻匝清溪渡口，上表请朝，候旨定夺，俨然董卓、曹操，伏兵道左，劫主迁都之状，盖其目中尚知有人否耶？

臣谓子婴继统，尚能族斩赵高；建文逊位，犹自手诛辉寿。彼庸君孱主至国破家亡之际，犹能回光返照，雪恨报仇，况我主上睿谟监国，圣政伊始，宁容此败坏决裂之臣，玷辱朝宁乎？臣中怀义愤，素尚侠烈，手握虎臣之椎，腰佩施全之剑，愿吾主上假臣一旅之师，先至清溪，立斩奸佞，生祭弘光，敢借天下第一之罪人，以点缀主上中兴第一之美政。风声所至，军民必勇跃鼓舞，勇气百倍，传首北鄙，有不震竦詟服，退舍避之者，请斩臣头以殉可也。

上海古籍出版社二〇〇八年影印本石匮书后集