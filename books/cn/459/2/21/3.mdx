---
---
---
title: 於越三不朽图赞序
---







在昔帝赉良弼，即以图像求贤，而汉桓帝征姜肱不至，遂命画工图其形状。古人以向慕之诚致，思一见其面而不可得，则像之使人瞻仰者，从来尚矣。是以后之瀛洲、麟阁、云台、凌烟，以至香山九老、西园雅集、兰亭修禊，无不珍重图形以传后世。使后之人一见其状貌，遂无汉武帝不得与司马相如同时之恨，亦快事也。

余少好纂述国朝典故，见吾越大老之立德、立功、立言以三不朽垂世者，多有其人，追想仪容，不胜仰慕。遂与野公 徐子沿门祈请，恳其遗像，汇成一集，以寿枣梨，供之塾堂，朝夕礼拜，开卷晤对。见理学诸公则惟恐自愧衾影，见忠孝诸公则惟恐有忝伦常，见勋业诸公则惟恐毫无建树，见文艺诸公则惟恐莫名寸长。以此愧厉久之，震慑精神，严惮丰采，寤寐之地如或遇之，其奋发兴起，必有不知手之舞之，足之蹈之者矣。

予不幸遭时变，禀承家训，恪守师资，一时景仰前贤，谂知不朽者其名，而不可得而共睹者其像，乃与同志为登门求像之举。诸贤裔鉴其诚，而慨然许之，或千里而惠寄一像，或数载而未获一图，积月累时，遂完斯帙，夫岂直一手足之烈哉？至若是书是像之垂示无穷，而终于不朽，则所望于后之读是书者。岁在上章涒滩仲秋，古剑老人识。

清 光绪刻本明於越三不朽名贤图赞