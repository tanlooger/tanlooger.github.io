---
---
---
title: 南镇祈梦疏
---







爰自混沌谱中，别开天地；华胥国里，早见春秋。梦两楹，梦赤舃，至人不无；梦蕉鹿，梦轩冕，痴人敢说。惟其无想无因，未尝梦乘车入鼠穴，捣齑噉铁杵；非其先知先觉，何以将得位梦棺器，得财梦秽矢？正在恍惚之交，俨若神明之赐。某也躨跜偃潴，轩翥樊笼。顾影自怜，将谁以告？为人所玩，吾何以堪？一鸣惊人，赤壁鹤邪？局促辕下，南柯蚁耶？得时则驾，渭水熊耶？半榻蘧除，漆园蝶耶？神其诏我，或寝或吪；我得先知，何从何去。择此一阳之始，以祈六梦之正。功名志急，欲搔首而问天；祈祷心坚，故举头以抢地。轩辕氏圆梦鼎湖，已知一字而有一验；李卫公上书西岳，可云三问而三不灵。肃此以闻，惟神垂鉴。

清 乾隆刻本陶庵梦忆