---
---
---
title: 琯朗乞巧录序
---







世界之光明者曰日月火，人之光明者曰智曰慧。世之误用智者，能杀人，亦能自杀，故道德家言，畏智如畏刃。余谓世人但当用慧，不当用智，何也？慧之于人惟用活着，不用杀着。水穷山尽，忽睹桃源；九曲羊肠，顿开蜀峡。此其胸际真有万斛走盘之珠，藉此灵明，出以应世。谈言微中，片语可以解纷；窍会相投，即时可以排难。磁之引铁，珀之摄刍，其遇合盖不可测识也。

或曰：所言信矣，但书中所载，哲人智士，盘根错节，迎刃即解，荆棘藤萝，掉臂即脱，光明正大，无复何言。第于末简，奸人吊诡与灯谜拆字亦复记之，毋乃太滥乎？

余曰：不然。智与慧止争纤芥，汉高之伤胸扪足，昭烈之闻雷失筯，帝王之睿虑哲谋，与奸雄狡狯之机械变诈，实与同源，第视人用之何如耳。一饴也，伯夷见之，谓可以养老，盗跖见之，谓可以饫户枢。发念既殊，其以应用，自不同也。

余生来愚拙，悠悠忽忽，土木形骸，凡见人有智慧之事，智慧之言，心窃慕之，不能效法。曾闻人言，牛女星旁，有一星名琯朗，男子于冬夜祀之，得好智慧。故作乞巧一编，朝夕弦诵，以祈琯朗。倘得邀惠慧星，启我愚蒙，稍窥万一，以济时艰，虽不能传灯钻锐，以大展光明，囊萤映雪，藉彼微茫闪烁，以掩映读书，徼幸多多矣。

庚申菊月，八十四老人古剑 张岱书于琅嬛福地。

手稿本琯朗乞巧录