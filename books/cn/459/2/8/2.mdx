---
---
---
title: 戏册侯制
---







玉川伯 甘露，以平夏功，晋秩。制曰：

自古喉舌之司，盟同带砺；腹心之寄，重若干城。惟商汤有负鼎之臣，故说命得甘盘之佐。咨尔玉川伯 甘露者，系出东南，名驰西北。少年入贡，遂将瑞草抡魁；壮岁选锋，乃以紫云树帜。涤肝似雪，允称清白传家；吹气胜兰，雅羡芬芳遍族。居心以金石为性，尝钦其圭角磷磷；赋形以龙凤成名，每见其羽仪肃肃。碧涧明月，佐尔帷幄运筹；乳窟玉泉，胜彼青州从事。以此戎生草野，藉展旗枪；凡遇变起烽烟，特司刁斗。仙人掌，只手擎天；惊雷荚，一声震地。素瓷传静夜，密若衔枚；雀舌报先春，急如号箭。锐气罔失，鼎沸于扬子江心；塘报勿讹，瓶罄于石头城下。每逢徵调，于囊于橐，无烦玉女洞之破竹为符；若遇分茅，载璧载圭，有似唐叔虞之剪桐作册。建绩宁为草虎，立品肯受酪奴？所至能激浊扬清，谁诮王蒙之水厄；从来皆浴膏饮德，敢嘲陆羽之茶淫。濯魄冰壶，济世皆峨眉雪水；勒名玉柱，标格如蒙顶石花。启沃从心，遇三焦则可解；厥功在目，虽百损亦何妨。

尔既立勋，救民于水火；朕思图报，锡汝以土田。今特遣春官持节，晋尔为，原官如故。尔其食禄宜兴，以、虎丘为汝汤沐之邑；剖符顾渚，以松萝、阆苑为汝刍牧之场。特进官阶，复加轩冕。羡尔臭味，人皆望而知珍；咀汝甘芳，朕实喜而不寐。钦哉！

【评】

“濯魄冰壶”四句：甘芳者，文之味也；清烈者，文之气也。使读者如卢仝七碗，两腋生风。

奇藻嶙峋，如冰山雪，峰崿嵯峨，化来乃是一泓秋水。