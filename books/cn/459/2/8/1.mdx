---
---
---
title: 戏册穰侯制
---







禹贡之书，蚤称橘柚；楚骚之颂，独著穰橙。嗅之香，食之甘，荔枝比美；赤如日，甜如蜜，萍实争奇。江陵千户，既有素封；湘甸三衢，可无徽号。

咨尔具官臣金衣者，发迹洞庭，驰名荆郢。广、闽、浙，散处四方；朱、陆、谢，胪分三族。卢乃易姓，翻恨遇夏即黄；北不改操，宁许渡淮为枳。津能解渴，无劳曹孟德之望梅；性可补脾，实似顾长康之食蔗。囊中二叟，其乐不减商山；袖里双柑，厥孝还同陆绩。映日真如鹤顶，经霜即见鸡皮。朕才乏涂林，廷鲜益智。喜闻针砭，同汝听鹂；畏见蛴螬，用尔除蠧。每怀饥渴以求士，无藉酪奴；欲设醴酒以待宾，爰思长友。允称花露，不犯楂酸；既绝茶淫，岂为橘虐。丹阳守呼奴勿受，汝能崛强，羞与卫车骑同出曹封之门；东篱老同姓不亲，尔独迂疏，肯学郭崇 韬乃拜汾阳之墓。是用宠之喉舌，寄以腹心。安枣为朋，钻核幸非戎李；哀梨作伴，刊皮有似邵瓜。列诸草瓠，香浮新雉；况以木实，味胜来禽。蠡自尔知甜，硕果讵能不食？捣齑烧薤，鲈鱼怎配夫金橙；炼月烹天，橘井应邻于银杏。仙掌玉露，降自铜人；方朔蟠桃，来从金母。特遣上林苑从事甘茂，持节册命尔为穰侯。

呜呼！魏冉相秦，乃有穰侯之号；苏轼草制，遂封万户之侯。尔其风播清凉，病除消渴，分壤袭邓郢之美，提封擅蜀汉之尊。毋恃甘荠，尚思冰蘗。

【评】

出经入史，戛玉敲金。