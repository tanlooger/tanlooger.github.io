---
---
---
title: 张灯致语
---







崇祯庚辰岁闰正月，越士民公约重张五夜灯者。

伏以两逢元正，岁成闰于摄提之辰；再值孟陬，天假人以闲暇之月。春秋传详纪二百四十二年事，春王正月，孔子未得重书；开封府更放十七、十八两夜灯¹，乾德五年，宋祖犹烦钦赐。今兹闰正月者，三生奇遘，何幸今日而当场；百岁难逢，须效古人而秉烛。

况吾大越，蓬莱福地，宛委洞天。大江以东，民皆安堵；遵海而北，水不扬波。含哺嘻兮，共乐太平之世界；重译至者，皆言中国有圣人。千百国来朝，白雉之陈无算；十三年于此²，黄耇之说有征。乐圣衔杯，宜纵饮屠苏之酒；较书分火，应暂彻太乙之藜³。

前此元宵，竟因雪妒，天但知点缀丰年；后来灯夕，欲与月期，人不可蹉跎胜事。六鳌山立，祗说飞来东武，使鸡犬不惊；百兽宫悬⁴，毋曰下守海澨，唯鱼鳖是见。笙箫括地，竹椽出自柯亭；花艳盈街⁵，禊帖携来兰渚。士女潮涌，撼动蠡城；车马雷殷，唤醒龙屿。况时逢丰穰，呼庚呼癸，一岁自兆重登；且科际辰年，为龙为光，两榜必征双首。莫轻此五夜之乐，眼望何时；试问那百年之人，躬逢几次？敢期同志，勿负良宵；敬藉赫，喧传口号。

【校】

¹放 原脱，据文粃补。

²于此 文粃、陶庵梦忆 闰元宵均作“于兹”。

³彻 文粃作“辙”，陶庵梦忆 闰元宵作“辍”。

⁴宫 陶庵梦忆 闰元宵作“室”。

⁵艳 文粃、陶庵梦忆 闰元宵均作“草”。

【评】

事原凑趣，文固巧合。