---
---
---
title: 疏通市河呈子
---



崇祯七年十二月





为城市命河，急宜开导，恳乞天台，立赐疏通，以复水利，以弭火灾事。窃见府城南利植门至北昌安门，市河一带，中分两县，直达三江。口吸万壑千溪，由肠胃腹心，而脉归尾闾；足履九宫八卦，合丙丁壬癸，而位济坎离。是以舟楫一通，则城野交利；生克既合，则火患永除。奈河当市廛之冲，户列编民之杂，刍芥积若投鞭，尘垢多如囊土。通城隧道，忽作泥封；分壤界河，几同茅塞。以致乡村不便趋市，颇多负戴之劳；遂使闾市常罹火灾，竟无灌溉之利。某等居皆近市，利害切肤，急则呼天，哀号同口。

幸遇天台，加意民灾，留心水利。祈即敕更事耆老，内举功正数人，兼使募好义富民，乐助钱粮多许。即日兴工，浃旬卒役，方瞻经始，顿还旧观。况今闸工既竣，理纬方能合经；且迩回禄屡灾，克火先须储水。凿斯池也，教民七年而戎事备；冬则役之，岁十二月而舆梁成。弭灾兴利，福国奠民。两邑齐心，千门翘首。为此激切上呈。

【评】

越当事皆宜书一通于座右。