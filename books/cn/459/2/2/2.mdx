---
---
---
title: 岱志
---







张子曰：应劭记封禅，而岱之事尽；钟惺记岱，而记之事尽¹；李士登记十六字，而诗文之事尽。此外再益一字，是不知岱者也，是不知岱而并不自知者也。世岂有不知岱并不自知之人，而可与言封禅，可与言游观，可与言诗文哉？故余之志岱，非志岱也。木华作海赋曰：“胡不于海之上下四旁言之？”余不能言岱，亦言岱之上下四旁已耳，一字不及岱，而岱之事亦缘是而尽。

言泰山高者，曰四十里。四十里之内，有盘旋焉，有曲折焉，有下上焉，不全乎其为四十里也。乃四十里之内，而天时为之七变。自州城发脚，而漆漆大雨，至红门而霁，至朝阳洞而日出，至御帐岩而阴曀，至一天门而大风，至三天门而云雾，至登封台而雪而冰。时凡七变，而天几不能自主，雨旸寒燠，其听之天乎？听之地乎？抑听之山之高下乎？至半山而日，而日之下又有雨，日之上又有雪。雨旸变幻，寒燠错杂，天且不自知，而况于人乎？

看泰山，意想之所至，皆山也。至汶河而遂行水道中，沙际淤大海船三四，留为夏秋所用。而泰安州十里之外，皆坎堑起伏，洪水冲激之地，人马走泥峡中，四五十里，无非水道。泰山之下，虽不见水，而凡石痕砂迹无非水也。雷域中而雨天下，其汪洋之势，恍然在目。

离州城数里，牙家走迎，控马至其门。门前马厩十数间，妓馆十数间，优人寓十数间。向谓是一州之事，不知其为一店之事也。到店，税房有例，募轿有例，纳山税有例。客有上中下三等，出山者送，上山者贺，到山者迎。客单数千，房十处，荤素酒筵百十席，优傒弹唱百十群，奔走只应百十辈，牙家十余姓。合计入山者日八九千人，春初日满二万。山税每人一钱二分，千人百二十，万人千二百，岁入二三十万。牙家之大，山税之大，总以见吾泰山之大也。呜呼泰山！

东岳庙大似鲁灵光殿，棂星门至端礼门，阔数百亩。货郎扇客，错杂其间，交易者多女人稚子。其余空地，斗鸡、蹴踘、走解、说书，相扑台四五，戏台四五，数千人如蜂如蚁，各占一方，锣鼓讴唱，相隔甚远，各不相溷也。

入仪门，仙官高三丈，颙颙欲动。丹墀下有古松八九颗，蝌盘虬结，空翠逼人。下列奇石数十株，樾暗苍冥，环行错愕。入大殿，圣像庄严，罗列阴森，不敢久立。

问汉柏，在东庑之外。木可两抱，文纽横斜，铮铮铁响，六颗皆汉武手植。水经注载，赤眉斫一树，见血而止，今其斧创尚存。叶细如虬，色同翡翠。鲁之乔木，孔子桧、子贡楷、大夫松、峄阳桐，仅存株朽，老而能寿，则输汉柏矣。西庑，唐槐一枝，别具轮囷离奇之致，金谷园尺许珊瑚，不足挂齿。

五鼓，檐有滴沥，余意迟之，牙家促起盥漱。山樏在户，樏杠曲起，不长而方，用皮条负肩，上拾山磴，则横行如蟹，已歇而代，则旋转似螺，自成思理。出门，天未曙。山上进香人，上者下者，念阿弥陀佛，一呼百和，节以铜锣。灯火蝉联四十里，如星海屈注，又如隋炀帝囊萤火数斛，放之山谷间，燃山熠谷，目炫久之。

甫上舆，牙家以锡钱数千搭樏杠，薄如榆叶，上铸阿弥陀佛字，携以予乞。凡钱一贯七分，而此直其半，上山牙家付香客，下山乞人付牙家，此钱只行于泰山之乞，而出入且数百余金。出登封门，沿山皆乞丐，持竹筐乞钱，不顾人头面，入山愈多，至朝阳洞少杀。其乞法扮法叫法，是吴道子一幅地狱变相，奇奇怪怪，真不可思议也。山中两可恨者，乞丐其一，而又有进香姓氏，各立小碑，或刻之崖石，如“万代瞻仰”、“万古流芳”等字，处处可厌。乞丐者，求利于泰山者也；进香者，求名于泰山者也。泰山清净土，无处不受此二项人作践，则知天下名利人之作践世界也，与此正等。

红门望泰山甚易之，谓高不越吾乡秦望。过御帐崖，始壁立万仞，陡上陡下，盖前所谓泰山者，非泰山，獓来山也。上黄岘岭，泰山始露其顶；登玉皇阁，泰山始分其身；至快活三，泰山始袒其肩背；至朝阳洞，泰山始出其肺肝。此时獓来山且在鞵靸之下，不能望泰山，敢蔽泰山耶？

大夫松，一朽株耳。一天门以上，曾无拱把木，以泰山风高，木不易长，意当年大夫松，其躯干亦不甚伟也。今人称五大夫松，谓是五株树，至不得其数以为疑。黄美引史记，秦始皇上泰山封祀，祀下，风雨暴至，休于树下，遂封其树为五大夫。五大夫，秦官名，第九爵也。今此朽株，乞骸亦一。

御帐崖，宋真宗于此驻跸，故名。前此皆泰山之路，曲道盘旋，未始斗绝，至此缘崖而上，磴皆壁立。背插百丈崖，大小龙峪，奇石骨支，树皆黧瘦，如鸟枝暗塞。一气直上，至崖顶，望三天门尚在云际。行之半日，泰山高仍端然未动。朝阳洞，泰山之半矣。洞仄砑不可容几。泰山元气浑厚，绝不以玲珑小巧示人，故无洞府，无邃壑，凡言崖者洞者，皆约形似，取其意可也。上振衣亭，喜晴。见泰山日，浓云之下，日光逗之，汶河沙条条如绩麻分缕，山下见白云一股，从半岭堕地，州城仍漆漆大雨。大小龙口，夹壁天穿，鸟道猿崖，止削一缝，如大窖层冰，一斧劈开，万寻雷烈。走其下者，阴阒冷腥，时有龙气。

自此上为盘之始，石磴险滑。上此者，尻脊兼用，肘踝共支，一气直上，留一步即股栗不能伫立。至半盘，忽失三天门，为重云所护，迷蒙目不见掌，在舆茫茫，谓信舆不若信步，趋而下，见道旁悬铁绠，猿引而升。入三天门，罡风射之，手足木强。

顶上牙家有土房，延客入，向火。余寒颤不能出手，爇炙移时，方出问顶。出门，白云缠住如败絮²，从者觌面不相见，摸索而行，手先于趾。

走里许如入村落，左折而上，为碧霞宫门，左进右出。入门，十数人负予而前，坐其肩上，乱扑香客，导余见元君金面。铁栅如椽，从窗棂中见佛像不甚大。盖天下名山如补陀、武当、齐云、天竺前门诸圣像，俱不大。元君像不及三尺，而香火之盛，为大部洲所无。

应劭封禅记，汉武帝至泰山下，未及上，百官为上跪拜，置梨枣钱于道，为帝求福。置钱之例，其来已久，然未有盛于今时。四方香客，日数百起，醵钱满筐，开铁栅，向佛殿倾泻，则以钱进。元君三座：左司子嗣，求子得子者，以银范一小儿酬之，大小随其家计，则以银小儿进；右司眼光，以眼疾祈得光明者，以银范一眼光酬之，则以银眼光进。座前悬一大金钱，进香者以小银锭或以钱，在栅外望金钱掷之，谓得中则得福，则以银钱进。供佛者以法锦，以绸帛，以金珠，以宝石，以膝裤、珠鞋、绣帨之类者，则以锦帛、金珠、鞋帨进。以是堆垛殿中，高满数尺。山下立一军营，每夜有兵守宿。一季委一官扫殿，鼠雀之余，岁数万金³，山东合省官，自巡抚以至州吏目，皆分及之。

出碧霞宫，云仍缠裹不能步，自念三千里来，不得一认泰山面目，此来何为？心甚懊恨。谋宿顶，不见人，且不见路。从人饥寒，万不可住，舆人掖之竟登舆，从南天门急下，股速如溜，疑是空堕。余意一失足则虀粉矣，第合眼据舆上作虀粉观想，常忆梦中有此境界，从空振落，冷汗一身时也。顷刻下二十里，至朝阳洞，天霁如故，日犹在崖，山上只一片云，弄我如许⁴，惆怅山灵。

出红门，牙家携酒核，洗足，谓之“接顶”。夜剧戏开筵，酌酒相贺，谓“朝山归”。求名得名，求利得利，求嗣得嗣，故先贺也。余怏怏了故事，蚤宿，谋再游。中夜起，见天高气肃，檐前星历历如杯大，私心甚喜。

黎明，叱苍头募山樏，牙家喃喃作怪事，谓余曰：“朝山后，无再上山法，犯者有祟。”余佯应。从间道走至一天门，始得山樏。山中儿童妇女昨识一面者，辄指笑曰：“是昨日朝顶过者，今日又来何也？”走问舆人不住口，盖从来有一日一宿顶者，无两日两宿顶者，千年朝山例，予卒破之。

入山路，如遇熟友，一看而馋，再看而饱。过黄岘岭，望三天门，纤云不起。舆夫言：“今日有顶，方知有顶，亦不易得事。”

上新盘，皆余身到而目不到之境，昨日幸不失足，思反战栗，以无山符，不复进见元君。由祠左礼青帝宫、玉皇殿，看唐玄宗磨崖碑、苏颋东封颂。东封颂字大如拳，莆田以“忠孝廉节”四大字劖盖之，怒不欲观。再去，则无字碑也。高丈许，石润如玉。秦始皇欲以无字愚万世，即“泰山”二字亦思抹杀，立碑即焚书之兆矣。余入泰山，见磨岩勒字，无一字堪入眼，而劖盖苏许公颂，亦胸中有此四字作祟，故余反以无字碑为寒山一片石。

登封台，为泰山绝顶。台上一方石，色青如蛋，与天无二。山后一望，千山万山，皆驯伏趾下，如大海波涛，翻腾蹴踊，砑雪惊雷，滂薄无际，信是大观。

日观望海，实不见海，极目缥缈，恍惚见沧。应劭云：“秦观见长安，吴观见会稽，周观见济。”兖州二百里地，尚不能见其郛廓，何况寥廓。然吴门白练，实出自家语，圣贤岂欺我哉？

五花冈，一块顽石。进香烧藏者，日数百人，烈山而焚，其火大炽。山下人扫灰烬，淘洗镕锡者凡十余家，故石虽烟煤，扫剔甚洁。

回篮，无云缠，较昨更速。至石经峪，下而复上。山峡中有石，五倍虎丘，传唐三藏曝经于此，又名曝经石。石上镌汉隶金刚经，字如斗，随石所之，尽经而止。闻秋时有水铺过，晶可读。傍有儒者刻大学圣经一章敌之，辟佛尊儒，此刻石人意也。

太山不让土壤，故能成其高。是未到泰山者。泰山壁立千丈，不藉尺土，栉沐甚净。故山无大木，无深岩，无鸟兽虎狼，应是草昧时洪水漱涤。南方卑洼，土尚黏疐，此则地势高卷，一荡直去，靡有孑遗耳。

余见兖州地土，掘下数尺，便见石岩。故其葬法，虽在平洋，具有岳 渎之气。则是江北地土，其中多有千岩万壑，特无九年洪水，为之洗涤盥漱⁵，一出其真面目耳。

到岳宫，寻碑碣读之，目不给，日亦不给。归至兖，刘半舫贻予以岱史，卒读之，自应劭封禅外，亦少快心之作。盖入史者，必大老，必当道，而卑官冷局，无力入之。如王季重泰山记，钟伯敬岱记，俱不得入秩，况其他乎？此一史，其埋没高文典册者不可胜计，人而有意于高文典册，岱史其不读可也。

张子曰：山高数十仞，尽十里而没；山高数百仞，尽百里而没。岱至州城望之，不觉其甚高，及至黄河舟次，七百里而遥矣，然犹及见岱之螺髻焉，则其高可胜计哉？且山东地势之高出于江南者，不知几千万仞，而岱又高出于山东几千万仞。则自江南发足之地，凡从鞋靸下高一咫尺⁶，皆岱之高也，呜呼岱哉！

【校】

¹之 原脱，据文粃补。

²缠住 文粃作“缠绵”。

³万金 文粃上有“尚”。

⁴我 原脱，据文粃补。

⁵洗涤盥漱 文粃作“荡涤漱剔”。

⁶一咫尺 文粃作“一咫一尺”。

【评】

“乃四十里之内”二句：即老杜“青未丁”之神，变化之妙，人不知也。予读屈翁山庐山诗“千山各晴雨，一气自玄黄”，二语奇绝，而以此十二字敌之。

“呜呼泰山”：写得十分淋漓酣畅，却以“呜呼泰山”收之，见言外有言。

“其乞法”四句：今富贵人乞哀昏暮，其变相亦不可思议，每怪在此辈生前从司命乞得如许，因宗老写泰山乞概及之。

大作手。盖自得宗老记，恐前者可废，后者搁笔，俾泰山而诚能福人，请从宗子始。