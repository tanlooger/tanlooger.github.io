---
---
---
title: 西施山书舍记
---







凡天下名山古迹，影响者什三，附会者什七。后之品题者，亦只宜以淡远取之。

如土城以西施得名，佳人姓氏，偶落兹土。乃造园者一肚皮学问故典，无处着落，扁额如“响屧廊”、“脂粉塘”之类，门帖如“沼吴”、“伯越”、“锦帆”、“苎罗”等语¹，将西施、范大夫句句配合，字字黏撚，见者无不哕噫欲呕。我西子绝代佳人，如此刻划，真村庄农妇之不若矣。且考越绝书、吴越春秋所载土城事，并称越王 勾践筑舞台于土城山，以教西施、郑旦，用以献吴。又曰：“恐女朴鄙，故令近大道。”夫台曰“舞台”，城曰“土城”，道曰“大道”，必其上平夷宽展，可容其长袖周旋²，方为歌舞善地。今乃遍步山上，石皆波涌浪蹴，龈龈腭腭，行立坐卧，皆不快意，何况歌舞？盖山水之间，有以石胜者，曰岩、曰峦，有以土胜者，曰阜、曰垤。后之造园者，见山脚有石，加意搜剔，未免伤筋动骨，遂露出一片顽皮，是则好事者之过也。

美人浴起，脱巾露髻故妙，而冠笄贴钿，亦未始不妙。余欲辇土仍铺石上，使为平台，不失当年故态，而悉去其扁额、门帖，止留“商山”二字。是犹西子蒙不洁，用水涤之，必洗尽其脂粉膏腻，而西子之本来面目皎然自出矣。袁石公昔游此山，盘桓数日始去。后陶文简作书调之曰：“记昔年与石公宿几夜娇歌艳舞之山。”石公笑曰：“此语须注明，勿累弟他日谥‘文恪公’不得也³。”石公虽谑，亦可以扫尽从前一切西施厌语。

【校】

¹伯越 文粃作“霸越”。

¹周旋 文粃作“胡旋”。

³“此语须注明”二句：袁宏道解脱集 西施山作“此诗当注明，不然累尔他时谥‘文恪公’不得也”。

【评】

疏疏落落，自然大家。涉山川必具心目，落笔方得惊人。张子远人也，故能独立山川之上。