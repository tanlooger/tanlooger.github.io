---
---
---
title: 海志
---







张子曰：补陀以佛著，亦以佛勿尽著也。补陀去甬东三百里，海岸孤绝，山无鸟兽，无拱把木，微佛则孰航海者？无佛则无人矣。虽然，以佛来者，见佛则去，三步一揖，五步一拜，合掌据地，高叫佛号而已。至补陀而能称说补陀者，百不得一焉。故补陀山水奇绝横绝，而水经不之载，舆考不之及，无传人则无传地矣。余至海上，身无长物足以供佛，犹能称说山水，是以山水作佛事也。余曰：自今以往，山人文士欲供佛，而力不能办钱米者，皆得以笔墨从事，盖自张子 岱始。

二月十六日，大风阴曀。登招宝山，风劲甚，巾折角覆顶上，衣觱觱翻腷¹，箴率自绽。僵卧石上，以尻拾蹬，一级一卧。见同侪第睁睛视，口欲言，风塞之辄咽。自辰至未始抵寺。周寺有城，风大几不能寺焉。寺后见海，无所辨海，惟见玄黄攫夺，开眦眩迷而已。坐阁上视山脚，如俯瞰绝壑，舟如芥，人如豆，闻人声嘤嘤如瓮中蝇。私念少顷舟过，余亦芥中豆也。

返舟中，风稍弱。舟人曰：“风大却顺，可出口。”余怖惑不能自主，听之而已。张帆，卒过招宝山，舟人撒纸钱水上，仆仆亟拜。余肃然而恐，毛发为竖，问渠何拜，答曰有龙也。舟如下溜，顷刻见蛟门，无去路，前舟出山胁，知有道径通。抵其下，山且三焉，从前视，或二或一，舟中人自异其见，山故三也。出蛟门十里许，为三山大洋。山多磁石，舟板有铁，傍山恐吸住，故牵舟沙上住。夜潮平水落，舟勿颠动，五鼓潮来岸失，悉为大洋，赖缆固不漂没。风号浪炮，轰怒非常，或大如五斗瓮，跃入空中，坠下碎为零雨；或如数万雪狮，逼入山礁，触首皆碎。自卯至酉，舟起如簸，人皆瞑眩，蒙被僵卧，懊丧此来，面面相觑而已。夜半风定，开篷视之，半规月在山峡。风顺架帆，余披衣起坐。渡龙潭、清水洋，风弱水柔，波纹如縠，月色金，簇簇波面，山奥月黑²，短松怒吼，张髯如戟，吞吐海氛，蠢蠢如有物蠕动。舟人戒勿抗声，以惊骊窟。

金塘山，首尾数十里，山下沃野二三万亩。国初，居民繁衍，汤信公奉命备倭，绸缪牖户，徙其民三十万户入内地，遂荒废³。汤信公立烽戍数十余处。其徙金塘，固自有见。但舟山、昌国皆在其外，乃不徙舟山、昌国，而独徙金塘，则又何说也？

渡横水洋。水向北注，潮从东来，如出奇兵犯其左翼，故横水洋最险。五鼓过舟山，城头漆漆，天犹未曙，濒岸战船数十艘，军容甚壮。附舟山者，七十二岙，人家多居篁竹芦苇间，或散在沙岙。山田少人多，居人皆入海捕鱼及蝤蛑、水母、弹涂、桀步，攘嚷沙除⁴。

自青垒头至十六门，大山四塞，诸小山环列如门者，十有六焉。向谓出蛟门，大海沧漭，缥缈无际耳。乃自定海至此三百里⁵，海为肠绕，委蛇曲折，于层峦迭嶂之中，吞吐缩纳，至此，一丸泥可封函谷矣。此是八越 尾闾，天似设意为之。

沈家门，日高舂矣。门以外是大洋海，带鱼船鳞集，触鼻作气。江闻鱼腥，徘徊不肯去，掷以鱼肠，则攫夺如战斗，白朱咮，鹤鹤可爱。余戏曰：“或是观音大士白鹦鹉千百化身。”

渡莲花洋，横顺风，抢风使帆，船傍刺刺入水，樯曲如弓，舟急如箭，桅竿戛戛有损声，船头水翻浡如蹴雪。余胆寒股栗，视舟人言笑，心稍安。见海外诸山，火焰直竖，如百千骈指合掌念“阿弥陀佛”拜向补陀者。过金钵盂山，进石牛港、短姑、道头，则恍如身到彼岸矣。上岸数百武，董玄宰书“入三摩地”⁶，石路开霁，夹道多松楸，疏疏清樾。路凡三折，至梵山。梵山，寺案也。繇背达面，梵山尽而殿角始露，蒲牢金碧，灼灼出林薄。后山嵯峨，乱石杂沓，如抱如捧。寺正门有海印池，池以外磥石数仞，勿令见寺，行过寺，始见寺门。登永寿桥，桥左有太子塔，是外国太子所造，形如阿育王寺舍利塔，而规制大之，石色异常，非中国所有。

桥北有货郎芦舍，市海贝、蛳螺、风藤、风兰、佛图、山累之属⁷。寺门伫立，皆四山五岳之人，方言不辨，中多漳州人，绛帻赭衣，是钓船上水手。进山门，礼大士，入方丈。茶罢，历怀阙亭而北。有大石数株，意甚苍古，剥藓视之，有陶石篑先生及余外祖陶兰风先生题名，徙倚其下。

坐僧舍少顷，日犹未晡，余纵步从左行至一门，曰法华洞。余径入，石如残塔半株，螺旋而上，穴洞玲珑，有余地，辄作团瓢佛龛，直上三四层，如芙蓉矗起。入其中，从花瓣中穿度，层折见之。钟定，请看宿山。至大殿，香烟可作五里雾。男女千人鳞次坐，自佛座下至殿庑内外，无立足地。是夜，多比丘、比丘尼，燃顶燃臂燃指；俗家闺秀，亦有效之者。爇炙酷烈，惟朗诵经文，以不楚不痛不皱眉为信心，为功德。余谓菩萨慈悲，看人炮烙，以为供养，谁谓大士作如是观？殿中訇轰之声，动摇山谷。是夕，寺僧亦无有睡者，百炬齐烧，对佛危坐，睡眼婆娑，有见佛动者，有见佛放大光明者，各举以为异，竟夜方散。

蚤命呼笋舆，游后寺。度舆未即至，从太子塔南走，渡二小岭，沙松如絮，没鞋靸。先至普同塔，后至潮音洞。洞开颐颏拄水，石噉啮如獠牙，噏海水漱盥，吞吐怒潮，作鱼龙吼啸声。天窗下瞰，外巉中裂，大石壁紫黑，旁罅而两岐，乱石断圭积刀，齿齿相比。再前为善才礁、龙女洞，排列可厌。余问住僧：“志中言潮音洞大士现种种奇异，若住此，曾见乎？”僧曰：“向时菩萨住此，因万历年间龙风大，吹倒石梁，遂移去梵音洞住。”余不敢笑，作礼而别。

归途见日出，天涂朱，无光泽，日杲白而扁，类果盒。渐升始满，方有铓角射人。吴莱谓日初出，大如米筛，薄云掩蔽，空水弄影，恍若铺金僧伽黎衣，或见或灭。此言其光满注射之状，非初起时也。余所言扁，意天际阔大，方升时，远处倚徙，尚见其仄。昔人云“日如蒸饼”，或形似之。

笋舆至，从北走过岭，至千步沙，沙至镇海寺约有千步，故名。海水淘汰，沙作紫金色，日照之有铓。是沙步为东洋大海之冲，不问潮之上下，水辄一喷一噏。余细候之，似与人之呼吸相应，无昼无夜，不疾不徐，其殆海之消息于是也。

五里至镇海寺，是为后寺。壁宇洪丽，不减补陀，而香火荒凉，不及前寺十分之一。盖前寺自登岸至寺门，有市廛芦舍，近海而实不见海，犹之泰山 元君殿在山而实不见山，形家谓之纳气藏风，遂与城市无别。若后寺，则入门见山，出门见海，宽厂开涤，潮汐烟岚，一目了晓，地气于此，未免单薄矣。

过饥饱岭，缘山皆静室。岭上见钓船千艘，鳞次而列，带鱼之利，奔走万人，大肆杀戮。可恨者，岭以下礁石岩穴，无不尽被鱼腥，清净法海，乃容其杀生害命如恒河沙等，轮回报应之说，在佛地又复不灵，奈何？

去后寺又十里至梵音洞，洞似潮音而狭，石窟中穿羊肠而下，上悬索，磨胸石，身如守宫。至洞前，横亘石桥，望洞中黝黑，人摩眼日光下，谛视之，见洞中蓬勃有烟气。从明视暗，见石迹藓斑，随人意想所至，便成形相。或见菩萨，或见鬼王，或见神道，所言种种，赞叹而已。

山上东望，窅窅无际，三韩、日本、扶桑诸岛，青螺一抹，杳霭苍茫。远近诸山，大者如拳，小者如栗，低而平者如眉。向皆土山碚礌，风涛吞啮之，非石胎不能存活，如础如限，特其趾耳。

近梵音洞有三礁，形似香炉烛台，遂名香炉烛台峰。盖自东天门以来，多奇石，象岩佛手鹰嘴，形皆酷肖，人人得以意呼之，不必问也。

反辙不及看茶山，直至前寺。殿上嚷嚷打合山斋，僧五六千人皆趺伽坐，绕殿前后，丹墀上下，栉比如鱼鳞，次第食已。有好事者，畀栗梨针线之类⁸，皆来布施，名曰结缘。妙在五六千人杂坐，无蚊虻声，水经注所谓“疏班绳坐，器钵无声”，想见此境。

中食后，穷西天之胜。繇寺门折而西，坛整饬者盘陀庵也。老僧无边有才略，言及创庵之始，饭数僧不给，因发愿曰：“四方斋僧者日月至，合山斋百两百斛，为寺僧一饱。曷节此一飧，得金二百，可垦山下田五十亩，岁可得米五十斛，用以斋僧，永劫不断。”施主多从其说，今垂二十年，垦田至千亩矣。

盘陀香火之盛埒常住，行此法也。余谓常住各房何不共行此法？自舟山循至金塘，有田可佃，稽其数可至二三万亩，田上只设芦舍，倭至可毁，岁升其科，可饱戍卒。不开金塘，而金塘已开矣，谋国者曾弗筹之。

白象庵，石奇横。余所嫌者，庵太逼石，然不逼石，亦无所为庵矣。剪拂数十年，青萝碧藓，为之衣食，当大发光怪。

西天门，枨皆具，宛若人为，过此则盘陀石也。石类吾乡吼山云石，此特委蛇可上。坐石上，南望桃花、马秦诸小山，嵌空玲珑，屹立巨浸，风平浪白，如一幅鹅绫铺设几上，磊磊置米颠袖石数十余座，令杨次公见，便攫夺。

再前，为二龟听法石，一龟在石上回头视，一龟直立崖下，作蹒跚起势，肖其情理。观音洞有鹦哥石，飞动如生，皆曹能始所谓“天戏成之，人戏名之”者也。至必以观音卷细细配合，如盘陀石前有五十三石，必配五十三参，则劳而拙矣。倦归僧房茶话，更定矣。闻炮声，或言贼船与带鱼船在莲花洋厮杀。余亟往，据梵山冈上，见钓船千艘，闻警皆避入千步沙。十余艘在外洋，后至者贼袭之，斫杀数十人，抢其三舟去，焚其二舟。火光烛天，海水如沸，此来得见海战，尤奇。

次日归，风大顺，比晚下舟，鸡未喔已泊招宝山下矣。余素清馋，不能茹素，补陀之行，家人难之。余先到四明，礼天童、阿育、雪窦诸古刹，计海上往来，持斋一月余矣。舟至定海，小傒市黄鱼，食新，余下箸即呕，不谓老饕和余，亦有此素缘。

山中无古碑，无名人手迹，无文人题咏。寥寥一志，记感应祥异、兴建沿革而已。吴渊颖甬东山水古迹记，稍可读。今陵谷变迁，如史官说盘古前事，荒唐不可信也。屠长卿碑记数篇，志在宣扬佛法，了不及山水。余谓天下之水，至海则观止，而更有奇峰绝壑，足以副海之奇，四大名山，无出其右。

天童寺，饭僧三千。观其厨庖库厩，茶者、饭者、汲者、柴者、菜者、捣者、磨者，各以数十人领之。今补陀常住食者不过数百人，又皆不常住食者也，似逊天童。后观补陀分房五十七，而缘山净室二百余所，使皆共锅而食，则天童焉敢颉颃？

吴莱曰：“海际山童，无草木，或小槿如筯，辄刈以鬻盐。”事亦有之，但海风寒洌，至春深，松髯尚赤而虬，经数十年，长不能丈，补陀山在在有之。松黧瘦，干短而多瘿，似黄山松，而针稍长。历年多，岂无乔木，乃海上类多童阜，因知斥卤硗确，风雪虐之，木不能寿，纵寿不能大也。泰山上松亦如之。

下香船是现世地狱。香船两槅，上坐善男子，下坐信女人。大篷捆缚，密不通气，而中藏不盥不漱，遗溲遗溺之人数百辈。及之通嗜欲言语⁹，饮食水火之事，皆香头为之。香头者何？某寺和尚也。备种种丑态，种种恶臭，如何消受？余谓有事补陀，非唬船不可。唬船有官舱，既可行立坐卧，而日间收敛箬篷，合数舱成一战场。两傍用十八桨，荡桨者水营精勇，其领袖捕盗，又惯习水战，出没波涛者也。遇风浪，则弃帆而桨。百足之虫，死而不僵，以其扶之者众也，唬船似之矣。余游必拉伴，语及补陀，辄讷缩不应。诸友中闻招即赴，冠及于寝，佩及于堂，履及于闾门之外者，则秦一生也。一生坐卧舟中，诟谇负约诸友，余曰：“莫怪蔡端明寻夏得海甚难，孔门三千弟子，乘桴浮海，也只得子路一人。”一生然大啸。

村中夫妇说朝海，便菩萨与俱。偶失足一蹶，谓是菩萨推之；蹶而仆¹⁰，又谓是菩萨掖之也。至舟中失篙失楫，纤芥失错，必举以为菩萨祸福之验。故菩萨之应也如响。虽然，世人顽钝，护恶如痛，非斯佛法，孰与提撕？世人莫靳者囊橐，佛能出之；莫溺者贪淫，佛能除之；王法所不能至者妇女，佛能化之；圣贤所不能及者后世，佛能主之。故佛法大也。

山中所产者，风兰、风藤、白杜鹃、白瑞香。极繁衍者红薯，方言蕃储也，味甘而易饱，谓藏之复壁，可以救荒。最奇者，相思石。相思石，石也。用醋浸之，则能移动，两石置东西，必移向一处，故名相思石。但不晓当时何见而知石之能移，又何见而知醋之能移石也，无意无义，不可解也。

小洛伽，莲花洋南，有僧守山五十余年¹¹，粮尽举火，常住令船送之。僧与一大蛇同起居，饭熟辄与蛇同食，夜即卧其榻傍。

灌门雷，在海北。大石立海中，石底蓬蓬有声，风雷即至。渔船至，以食物投之，得稳渡。

桃花山，安期生炼药于此。以墨汁洒石上成桃花，雨过则鲜艳如生。北海有沙山，细沙所积。手攫则霏屑下，渐成洼穴，潮过又补，终不少损。旁有石龙苍白，角爪鳞鬣皆具¹²，蜿蜒跨亘百余丈，舟过见之。

昌国北界，有蓬莱山。众山四围峙立，中有小屿，如千丈楼台，通明层折。潮水退，人可入游。或云，人不可到。隐隐有神仙题墨，漫不能辨。

张子曰：余登泰山，山麓棱层起伏，如波涛汹涌，有水之观焉。余至南海，冰山雪，浪如岳移，有山之观焉。山泽通气，形分而性一。泰山之云，不崇朝雨天下，为水之祖。而补陀又簇居山窟之中，水之不能离山，性也。使海徒瀚漫而无山焉，为之固肌肤之会，筋骸之束，是有血而无骨也。有血而无骨，天地亦不能生人矣，而海云乎哉！

【校】

¹翻腷 文粃作“翻膈”。

²奥 文粃作“隩”。

³“徙其民三十万户”二句 文粃作“徙其民数十万户入内地，立碑山上，子孙朝有奏开金塘山者，全家处死，地遂荒废”。

⁴沙除 文粃作“沙际”。

⁵百 原脱，据文粃补。

⁶书 原作“出”，据文粃改。

⁷山累 文粃作“山景”。

⁸栗梨 文粃作“枣梨”。

⁹及之 文粃作“及为之”。

¹⁰蹶而仆 文粃作“蹶而不仆”。

¹¹有僧 文粃作“有老僧”。

¹²角 原脱，据文粃补。

【评】

“故补陀山水奇绝横绝”四句：山水以笔墨增重，笔墨又以宗子增重。

“海为肠绕”四句：大洋中有此武夷九曲，亦惟曲笔能为写出。

“一丸泥可封函谷矣”三句：大堪舆经。

“如百千骈指”句：即以佛事作游记，从谑庵夺舍投胎，而此于朝补陀，更有天然之妙。

“南望桃花、马秦诸小山”八句：妙景，得此妙手写出。

“后观补陀分房五十七”四句：此眉公所以为大养济院也。

“松黧瘦”十二句：为冂经，为月令，为草木志，而又能旁及黄山、泰山，总见广笔暇。

“余谓有事补陀”六句：于烧香中又忽谈兵略，如吾宗子者随所到便有通悟，才士不足以尽之也。

“世人顽钝”四句：聊为此辈解嘲，亦一快论，然亦知佛事中为贪淫薮也。

孟夫子曰：“观于海者难为水。”识字田夫曰：“观于海者难为言。”则以有张子之志也。