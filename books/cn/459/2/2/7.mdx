---
---
---
title: 兴复大能仁寺因果记
---







晋丞相许玄度，舍住宅为大能仁寺，千二百六十四年，并无变故。

嘉靖丙辰，胡总制豪夺为吕相国花园，匠石数千，仓皇入寺，天宫化城，金身宝相，顷刻间尽成齑粉¹。住僧无漏，目击其惨，抱佛长号，忿恨自经。临死谓其徒曰：“五十年后，我必复此寺，我来有奇兆，以门前古槐再生为验。”邻居少年，共闻其语。造园之后，伽蓝显圣，常变为大蟒出现。主人震恐，乃造无量庵于城西墙下，以为本寺伽蓝香火。万历甲辰，刚五十年矣，门前大槐半株枯死者，果然复活。是年，我大父雨若公典吕氏园，住邻少年有存者，皆七十余矣，见大父诧异曰：“庞眉赭鼻，何其似无漏和尚也！”大父进卧房，有雌雄文雉携五雏从床上飞出，携两鹿往，开樊有三鹿。邻老复诧异，谓“无漏和尚言有奇兆，其在此乎？”于是相传大父为无漏后身。大父闻之，骂曰：“许玄度舍为寺²，方得我心。何物老秃，恋恋此刹，竟以身殉。我恨不得一棒打杀此秃，料与狗吃，乃谓我是其后身耶？”大父既生退悔，而吕氏闻老僧言深恶之，遂归大父直，乃塑吕文安、葵阳、姜山三先生像，誓以永守。

又迟三十六年，祁德公以三千金复此寺，吕氏子孙实共成之。而主其事者，又为无量大巧师³，名与庵名适相符合，应是伽蓝化身，以了此一段因果。而吾大父后乃大悔，晚年造无漏庵于砎园，请湛老和尚摩顶受记，而仍其号曰无漏居士。

【校】

¹齑粉 文粃作“瓦砾”。

²舍为寺 文粃作“舍宅为寺”。

³无量大巧师 文粃无“巧”字。

【评】

记得生动，别趣横生。