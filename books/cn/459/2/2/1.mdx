---
---
---
title: 琅嬛福地记
---







晋太康中，张茂先为建安从事，游于洞山，缘溪深入。有老人枕书石上卧，茂先坐与论说，视其所枕书，皆蝌蚪文，莫能辨，茂先异之。老人问茂先曰：“君读书几何？”茂先曰：“华之未读者，二十年内书，若二十年外书，则华固已读尽之矣。”老人微笑，把茂先臂走石壁下，忽有门入，途径甚宽，至一精舍，藏书万卷。问老人曰：“何书？”曰：“世史也。”又至一室，藏书愈富，又问：“何书？”老人曰：“万国志也。”后至一密室，扃钥甚固，有二黑犬守之，上有署篆，曰“琅嬛福地”。问老人曰：“何地？”曰：“此玉京、紫微、金真、七瑛、丹书、秘籍。”指二犬曰：“此痴龙也，守此二千年矣。”开门肃茂先入，见所藏书，皆秦 汉以前及海外诸国事，多所未闻，如三坟、九丘、连山、归藏、梼杌、春秋诸书，亦皆在焉。茂先爽然自失。老人乃出酒果饷之，鲜洁非人世所有。茂先为停信宿而出，谓老人曰：“异日裹粮再访¹，纵观群书。”老人笑不答，送茂先出，甫出，门石忽然自闭。茂先回视之，但见杂草藤萝，绕石而生，石上苔藓亦合，初无缝隙。茂先痴伫视，望石再拜而去。

嬴氏焚书史，咸阳火正炽²。此中有全书，并不遗只字。上遡书契前，结绳亦有记。繇前视伏羲，已是其叔季。海外多名邦，九州一黑痣。读书三十乘，千万中一二。方知余见小，春秋问蛄蟪。石彭与凫毛，所见同儿稚。欲入问老人，路迷不得至。回首绝壁间，荒蔓惟薜荔。懊恨一出门，可望不可企。坐卧十年许，此中或开示。

【校】

¹异日裹粮再访 文粃“异日”下有“愿”。

²火正炽 文粃作“火甚炽”。

【评】

都从有言不尽处着其高深，作记妙手。