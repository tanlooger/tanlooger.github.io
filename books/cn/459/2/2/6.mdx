---
---
---
title: 快园记
---







快园为御史大夫五云 韩公别业，有剪韭亭，载郡志，此则其遗址也。诸公旦先生为韩氏倩，改为精舍，读书其中，妇翁曰“快婿也”，因以名园。

园在龙山后麓，山既尾掉，是背弗痴，水复肠回，是腹勿阏。屋如手卷，段段选胜，开门见山，开牖见水。前有园地，皆沃壤高畦，多植果木。公旦在日，笋橘梅杏，梨楂菘蓏，闭门成市。池广十亩，豢鱼鱼肥。有桑百株，桃李数十树，收其直，日可得耘老一叉钱。春时煮箨龙以解馋，培木奴以佐绢，相时度地，井井有条。

余幼时随大父常至其地，见前山一带，有古松百余颗，蜿蜒离奇，极松态之变。下有角鹿、麀鹿百余头¹，盘礴倚徙。朝曦夕照，树底掩映，其色玄黄，是小李将军金碧山水一幅大横披活寿意。园以外，万竹参天，面俱失绿；园以内，松径桂丛，密不通雨。亭前小池，种青莲极茂，缘木芙蓉²，红白间之。秋色如黄葵、秋海棠、僧鞋菊、雁来红、剪秋纱之类，铺列如锦。渡桥而北，重房密室，水阁凉亭。所陈设者，皆周鼎商彝，法书名画，事事精辨³，如入琅嬛福地，痴龙护门，人迹罕到。大父称之谓“别有天地非人间也”。

及今陵谷变迁，先生蜕去未久，子孙零落，为余所僦居者，二十四年于此，败屋残垣，稍为补葺，从前景物，十去八九，平泉木石，亦止可仅存其意也已矣。余尝谑友人陆德先曰：“昔人有言，孔子何阙，乃居阙里。兄极臭，而住香桥；弟极苦，而住快园。世间事，名不副实，大率类此。”闻者为之喷饭。

【校】

¹麀鹿 文粃作“麋鹿”。

²缘木芙蓉 文粃作“缘岸木芙蓉”。

³精辨 文粃作“精辦”。

【评】

“快园为御史大夫”四句：只开一句便有无数断垣颓榭累累笔端，后来陵谷变迁一段，为作传注耳。古文手正须于此等处着眼，便能言简旨远，绝去堆积。

繁华处极力描写，说到凄凉，只用少许，令人惨然不乐，亦怛然生悟。