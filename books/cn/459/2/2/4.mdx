---
---
---
title: 越山五佚记
---



有小序





越中山水，曹山、吼山为人所造，天不得而主也；怪山为地所徙，天不得而圉也；黄琢、蛾眉为人所匿，天不得而发也。张子志在补天，为作越山五佚，则造仍天造，徙仍天徙，匿仍天匿也。故张子之功，不在女娲氏下。





曹山


曹山，石宕也。凿石者数什百指，绝不作山水想。凿其坚者，瑕则置之；凿其整者，碎则置之；凿其厚者，薄则置之。日积月累，瑕者堕，则块然阜也；碎者裂，则岿然峰也；薄者穿，则砑然门也。由是坚者日削，而峭壁生焉；整者日琢，而广厦出焉；厚者日磊，而危峦突焉。石则苔藓，土则薜荔，而蓊蔚兴焉；深则重渊，浅则滩濑，而舟楫通焉；低则楼台，高则亭榭，而画图萃焉。则是先之曹山，为人所废，而人不能终废之。后之曹山，为人所造，而人不能终造之。此其间有天焉，人所不能主，而天所不及料也。

昔余大父游曹山，盛携声妓，石梁先生作山君檄，讨之曰：“尔以丝竹，污我山灵。”大父作檄答之，曰：“谁云鬼刻神镂，竟是残山剩水。”石篑先生曰：“文人也，可撄其锋，不若自认。”遂以此四字磨崖勒之。

吾想山为人所残，残其所不得不残，而残复为山；水为人所剩，剩其所不得不剩，而剩还为水。山水崛强，仍不失其故我。而试使此山于未凿之先，毫发不动，则亦村中一丘垤已耳，弃之道旁，人谁顾之？又使此山于既凿之后，铲削都尽，如诸山，形迹不存，与土等埒，弃之道傍，又谁顾之？则世有受摧残之苦，而反得摧残之力者，曹山是也。何也？世不知我，不如杀之，则世之摧残我者，犹知我者也。

【评】

小序：奇崛。

“由是坚者日削”六句：剖得有源委。

“山水崛强”二句：想穷天际，笔有余慨。





吼山


吼山云石，大者如芝，小者如菌，孤露孑立，意甚肤浅。陶氏书屋，则护以松竹，藏以曲径，则山浅而人为之幽深也。水宕水胜，而亭榭楼台，意全在水，一水之外，不留寸址，非以舟中看水，则以槛中看水。舣舟其下，则悄然骨惊，肃然神怖，顷返欲堕，不可久留。旱宕水不甚胜，而意不在水，多留隙地；以松放其山，而山反亲昵；以疏宕其水，而水反萦回。造屋者祗为丛林，不为山水，有厨庖而山水以厨庖妙，有回廊而山水以回廊妙，有层楼曲房而山水以层楼曲房妙。有长林可风，有空庭可月，夜壑孤灯，高岩拂水，自是仙界，决非人间。肯以一丸泥封其谷口，则窅然桃源，必无津逮者矣。

余遭兵燹，三十年不至吼山。今岁携儿辈往游，至旱宕，见门径整戢，屋宇遹皇，于禅堂中见一老尼，鹤发鸡皮，意颇矜饬。余定睛视之，乃余渭阳舅母，陶兰亭先生之季媳也。先生在日，富且甲越中，今宅第已属其族人，万亩之产，不存尺土，而山斋寂寞，反以一弱媳留之，数十年来不易其姓，则弱媳之功为不小矣。

昔李文饶平泉草木记：“以吾平泉一草一木与人者，非吾子孙也。”文饶去不多时，而张全义与其孙延古争醒酒石，而致杀其身，平泉胜地，亦遂鞠为茂草。文饶所属之言，问之谁氏？故古人住宅多舍为佛刹，如许玄度之能仁，王右军之戒珠，至今犹在。苏子瞻以吴道子四菩萨画板舍僧惟简曰：“若得此何以守之？”答曰¹：“吾盟于佛，而以鬼守之。”人苟爱惜平泉，亦当赠以此法。

【校】

¹答曰 文粃作“简曰”

【评】

“水宕水胜”七句：妙心体物。

“以松放其山”四句：真善言山水者。





怪山


淛江山，飞来者二：虎林有飞来峰，来自天竺 灵鹫；越城有飞来山，来自琅琊 东武。然虎林有西天僧慧理识之，越城不闻有识之者。吴越春秋第记曰：“怪山者，东武海中山也，一夕飞至，居民怪之，故名怪山。”盖山既无人识之，而又言是东武海上山，此言殊属妄诞。

余曰：“不然。想此山飞来，必其上尚有居室人民，述其来处，后人遂传有是名。”然考之水经注，又云：“越王 无疆为楚所伐，去琅琊山，东武人随居山下。远望此山其形似龟，故又有龟山之称。”又言：“越王 勾践筑怪游台于山上，以灼龟，又用以仰望天气，观天怪也。”信如其言，则龟山之称，以灼龟故名；怪山之称，以怪游故著；琅琊之称，又以琅琊之民相随居此，故有是号。前所言一夕飞来，不其荒唐甚乎？

余又见古逸书，干宝所著“山亡”，谓夏桀无道，东武山一夕亡去，堕于会稽 山阴之西门外。此语似非无据。山阴县志又载怪山上有灵蟃井，蟃大如柱，祷之能致云雨，疑是东武海中带来异物。则山亡怪，飞来复怪，怪游台怪，观天怪尤怪，灵蟃怪，能致云雨更怪，总以其山怪，故无所不怪也。虎林 灵鹫峰，以其飞来，恐复飞去，故缘岩都勒佛像以镇压之。今怪山上尽构佛庐，又造浮图七级，想昔人亦是此意。

【评】

“此言殊属妄诞”：忽尔传信，又忽传疑，撷古今于毫端，文复怪怪。

“余又见古逸书”：真是无书不读。

“则山亡怪”八句：八句中连用“怪”字，极灵隽，又极变幻，古人惟庄子有之。





黄琢山


越城以外，万壑千岩，屈指难尽。城以内，其为山者八：一卧龙，二戒珠，三怪山，四白马，五彭山，六火珠，七鲍郎，八蛾眉。岂知华严寺后，尚有黄琢一山，则越城内之山，当增而为九。且黄琢大过蛾眉，而名又甚古，前人总计城中诸山，一目可了，乃复于鞋靸下失之，亦大异事。故向年陈海樵先生筑曲池，遂称第十山。让檐街 王氏宅右，亦有一土山，戏呼之十一山。他日，于旁坎得一石，有“第十一山”字，按题则宋 思陵笔也，事有奇合若此。余祖醉林老人，有“而今海上添三岛，不复城中问八山”之句。然第十山与第十一山皆土山，而黄琢则石山也。土山可增减，而石山不可澌灭，则越城九山，当是定案。今犹不入志书，是郡中一大缺典也。

若余所叹息者，以绍兴府治大如蚕筐，其中所有之山，磊磊落落，灿若列眉，尚于八山之外，犹遗黄琢，则郡城之外，万壑千岩，人迹不到之处，名山胜景弃置道旁，为村人俗子所埋没者，不知凡几矣。温州 雁宕山，去永嘉不远。谢康乐素有山水之癖，入山搜剔，惟恐不深，而咫尺雁山，足迹不得一至，康乐有知，应抱终天之恨。云迷芒 砀，路塞桃源，此中殆有天意，其作合信有机缘，要不可以旦夕诡遇也。或曰：“桑钦作水经，宙合之水，无不递及，而犹不及补陀，山水故有难尽¹。”余曰：“补陀实在海外，黄琢近在城市，何可取以解嘲？”

【校】

¹故有文粃作“故自”。

【评】

“名山胜景弃置道旁”三句：览此文，吾不为诸山慨，而深为吾辈慨也。抱出世之才，质肖五岳，竟老荒榛衰草中，可胜道哉！

“桑钦作水经”五句：言之感慨，吾辈不堪多读。





蛾眉山


蛾眉为八山之一，然实不见山。越之人恒取蛾眉 土谷祠几下一块顽石，以足八山之数。余初疑曰：“一块顽石，可以名山，则城中顽石多矣，何以山此而不山彼也？”

天启五年，姑苏 周孔嘉僦居于轩亭之北，余每至其家，剧谈竟日。一日，至其屋后厨庖之下，有石壁丈余，苍蒨逼人。余曰：“此鼎彝青绿，真三代法物也，何以屈居于此？”问其邻老，邻老曰：“此蛾眉山麓也。山高丈余，阔三丈，长数十丈，南至轩亭，北至香橼衕。石皆劈斧皴法，望之如蛾眉一弯，横黛拖青，浑身空翠。”余以梯踞屋脊上，栉比观之，得其约略形似。又向左右邻缘墙摸索，皆从鸡栖、豚栅、灶突、溷厕之下，得其寸趾尺麓，便大叫称快。量其长短阔狭，与邻老所言不爽。余遂妄想，安得一日尽伐其墙垣，尽撤其庐舍，使此山岿然孤露，亦宇宙间一大快事。至二十年后，陵谷变迁，遭兵遭火，外屋燔尽，而缘墙一带，仍得无恙。则是天意欲终秘此山，勿使人见。奇峦怪石，翠藓苍苔，徒与马浡牛溲两相污秽，惜哉已矣！此柳河东之所以赋囚山也。

余因想世间珍异之物，为庸人所埋没者，不可胜记。而尤恨此山，生在城市，坐落人烟凑集之中¹，仅隔一垣，使世人不得一识其面目，反举几下顽石以相诡溷，何山之不幸一至此哉！虽然，干宝记山亡，桑钦志石走，山果有灵，焉能久困？东武 怪山，有例可援。余为山计，欲脱樊篱，断须飞去。

【校】

¹坐落人烟凑集之中 文粃作“没匿庐厕参错中”。

【评】

“余以梯踞屋脊上”三句：苦心遴选，发幽拔滞。

“又向左右邻缘墙摸索”四句：有知己必如此乃称怜才也。

“干宝记山亡”九句：一下笔便有许多风韵，许多感慨，可想作者笔力。

总评：读五记，张子全副身分已窥一斑，自是鳌弄笔海，虎撄词场。