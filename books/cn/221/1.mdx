---
---
---
title: 第一篇　计
---




〔曹操曰：计者，选将、量敌、度地、料卒，远近、险易，计于庙堂也。〕

孙子曰：兵者，国之大事。死生之地，存亡之道，不可不察也。

故经之以五事，校之以计，以索其情。〔曹操曰：谓下五事七计，求彼我之情也。〕一曰道，〔曹操曰：谓道之以教令。〕二曰天，三曰地，四曰将，五曰法。道者，令民与上同意也，可以与之死，故可以与之生，而不畏危也；〔曹操曰：危者，危疑也。〕天者，阴阳、寒暑、时制也。〔曹操曰：顺天行诛，因阴阳四时之制。故《司马法》曰：“冬夏不兴师，所以兼爱吾民也。”〕地者，高下、远近、险易、广狭、死生也。〔曹操曰：言以九地，形势不同，因时制利也。论在《九地》篇中。〕将者，智、信、仁、勇、严也。〔曹操曰：将宜五德备也。〕法者，曲制、官道、主用也。〔曹操曰：曲制者，部曲、幡帜、金鼓之制也。官者，五官之分也。道者，粮路也。主用者，主军费用也。〕凡此五者，将莫不闻；知之者胜，不知者不胜。故校之以计，而索其情。〔曹操曰：同闻五者，将知其变极，即胜也。索其情者，胜负之情。〕曰：主孰有道？将孰有能？〔曹操曰：道德智能。〕天地孰得？〔曹操曰：天时、地利。〕法令孰行？〔曹操曰：设而不犯，犯而必诛。〕兵众孰强？士卒孰练？赏罚孰明？吾以此知胜负矣。〔曹操曰：以七事计之，知胜负矣。〕

将听吾计，用之必胜，留之；将不听吾计，用之必败，去之。〔曹操曰：不能定计，则退而去也。〕计利以听，乃为之势，以佐其外；〔曹操曰：常法之外也。〕势者，因利而制权也。〔曹操曰：制由权也，权因事制也。〕

兵者，诡道也。〔曹操曰：兵无常形，以诡诈为道。〕故能而示之不能，用而示之不用；近而示之远，远而示之近。〔曹操曰：欲进而治去道，若韩信之袭安邑，陈舟临晋而渡于夏阳也。〕利而诱之，乱而取之，实而备之，〔曹操曰：敌治实，须备之也。〕强而避之，〔曹操曰：避其所长也。〕怒而挠之；〔曹操曰：待其衰懈也。〕卑而骄之，佚而劳之，〔曹操曰：以利劳之。〕亲而离之。〔曹操曰：以间离之。〕攻其无备，出其不意。〔曹操曰：击其懈怠，出其空虚。〕此兵家之胜，不可先传也。〔曹操曰：传，犹泄也。兵无常势，水无常形，临敌变化，不可先传也。故料敌在心，察机在目也。〕

夫未战而庙算胜者，得算多也；未战而庙算不胜者，得算少也。多算胜，少算败，而况于无算乎！吾以此观之，胜负见矣。〔曹操曰：以吾道观之矣。〕