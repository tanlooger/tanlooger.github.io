---
---
---
title: 第四篇　军形
---




〔曹操曰：军之形也。我动彼应，两敌相察情也。〕

孙子曰：昔之善战者，先为不可胜，以待敌之可胜。不可胜在己，可胜在敌。〔曹操曰：自修治，以待敌之虚懈也。〕故善战者，能为不可胜，不能使敌之必可胜。故曰：胜可知，〔曹操曰：见成形也。〕而不可为。〔曹操曰：敌有备故也。〕

不可胜者，守也；〔曹操曰：藏形也。〕可胜者，攻也。〔曹操曰：敌攻己，乃可胜。〕守则不足，攻则有余。〔曹操曰：吾所以守者，力不足也；所以攻者，力有余也。〕善守者藏于九地之下，善攻者动于九天之上，故能自保而全胜也。〔曹操曰：因山川丘陵之固者，藏于九地之下；因天时之变者，动于九天之上。〕

见胜不过众人之所知，非善之善者也；〔曹操曰：当见未萌。〕战胜而天下曰善，非善之善者也。〔曹操曰：争锋者也。〕故举秋毫不为多力，见日月不为明目，闻雷霆不为聪耳。〔曹操曰：易见闻也。〕古之所谓善战者，胜于易胜者也。〔曹操曰：原微易胜，攻其可胜，不攻其不可胜也。〕故善战者之胜也，无智名，无勇功，〔曹操曰：敌兵形未成，胜之无赫赫之功也。〕故其战胜不忒。不忒者，其所措必胜，胜已败者也。〔曹操曰：察敌必可败，不差忒也。〕故善战者，立于不败之地，而不失敌之败也。是故胜兵先胜而后求战，败兵先战而后求胜。〔曹操曰：有谋与无虑也。〕善用兵者，修道而保法，故能为胜败之政。〔曹操曰：善用兵者，先修自治，为不可胜之道，保法度不失敌之败乱也。〕

兵法：一曰度，二曰量，三曰数，四曰称，五曰胜。〔曹操曰：胜败之政，用兵之法，当以此五事称量，知敌之情。〕地生度，〔曹操曰：因地形势而度之。〕度生量，量生数，〔曹操曰：知其远近广狭，知其人数也。〕数生称，〔曹操曰：称量敌孰愈也。〕称生胜。〔曹操曰：称量之数，知其胜负所在。〕故胜兵若以镒称铢，败兵若以铢称镒。〔曹操曰：轻不能举重也。〕胜者之战民也，若决积水于千仞之溪者，形也。〔曹操曰：八尺曰仞。决水千仞，其高势疾也。〕