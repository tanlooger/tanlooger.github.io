---
---
---
title: 第五篇　兵势
---




〔曹操曰：用兵任势也。〕

孙子曰：凡治众如治寡，分数是也；〔曹操曰：部曲为分，什伍为数。〕斗众如斗寡，形名是也；〔曹操曰：旌旗曰形，金鼓曰名。〕三军之众，可使必受敌而无败者，奇正是也；〔曹操曰：先出合战为正，后出为奇。〕兵之所加，如以碫投卵者，虚实是也。〔曹操曰：以至实击至虚。〕

凡战者，以正合，以奇胜。〔曹操曰：正者当敌，奇兵从傍击不备也。〕故善出奇者，无穷如天地，不竭如江河。终而复始，日月是也；死而复生，四时是也。声不过五，五声之变，不可胜听也；色不过五，五色之变，不可胜观也；味不过五，五味之变，不可胜尝也。〔曹操曰：自无穷如天地已下，皆以喻奇正之无穷也。〕战势不过奇正，奇正之变，不可胜穷也。奇正相生，如环循之无端，孰能穷之哉！

激水之疾，至于漂石者，势也；鸷鸟之疾，至于毁折者，节也。〔曹操曰：发起击敌。〕是故善战者，其势险，〔曹操曰：险，犹疾也。〕其节短。〔曹操曰：短，近也。〕势如弩，节如发机。〔曹操曰：在度不远，发则中也。〕

纷纷纭纭，斗乱而不可乱也；〔曹操曰：旌旗乱也；示敌若乱，以金鼓齐之。〕浑浑沌沌，形圆而不可败也。〔曹操曰：卒骑转而形圆者，出入有道，齐整也。〕乱生于治，怯生于勇，弱生于强。〔曹操曰：皆毁形匿情也。〕治乱，数也。〔曹操曰：以部曲分名数为之，故不乱也。〕勇怯，势也；强弱，形也。〔曹操曰：形势所宜。〕故善动敌者，形之，敌必从之；〔曹操曰：见羸形也。〕予之，敌必取之。〔曹操曰：以利诱敌，敌远离其垒，而以便势击其空虚孤特也。〕以利动之，以卒待之。〔曹操曰：以利动敌也。〕

故善战者，求之于势，不责于人，故能择人而任势。〔曹操曰：求之于势者，专任权也。不责于人者，权变明也。〕任势者，其战人也，如转木石。木石之性，安则静，危则动，方则止，圆则行。〔曹操曰：任自然势也。〕故善战人之势，如转圆石于千仞之山者，势也。