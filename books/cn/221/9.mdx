---
---
---
title: 第九篇　行军
---




〔曹操曰：择便利而行也。〕

孙子曰：凡处军相敌，绝山依谷，〔曹操曰：近水草，便利也。〕视生处高，〔曹操曰：生者，阳也。〕战隆无登，〔曹操曰：无迎高也。〕此处山之军也。绝水必远水。〔曹操曰：引敌使渡。〕客绝水而来，勿迎之于水内，令半济而击之，利；〔曹操曰：半渡，势不可并，故可败。〕欲战者，无附于水而迎客；〔曹操曰：附，近也。〕视生处高，〔曹操曰：水上当处其高也，前向水、后当依高而处之。〕无迎水流，〔曹操曰：恐溉我也。〕此处水上之军也。绝斥泽，唯亟去无留；若交军于斥泽之中，必依水草而背众树，〔曹操曰：不得已与敌会于斥泽之中。〕此处斥泽之军也。平陆处易，〔曹操曰：车骑之利也。〕而右背高，前死后生，〔曹操曰：战便也。〕此处平陆之军也。凡此四军之利，黄帝之所以胜四帝也。〔曹操曰：黄帝始立，四方诸侯无不称帝，以此四地胜之也。〕

凡军好高而恶下，贵阳而贱阴。养生而处实，〔曹操曰：恃满实也。养生向水草，可放牧养畜乘。实，犹高也。〕军无百疾，是谓必胜。丘陵堤防，必处其阳而右背之，此兵之利，地之助也。上雨，水沫至，欲涉者，待其定也。〔曹操曰：恐半渡而水遽涨也。〕凡地，有绝涧、天井、天牢、天罗、天陷、天隙，必亟去之，勿近也。〔曹操曰：山深水大者为绝涧，四方高、中央下者为天井，深山所过若蒙笼者为天牢，可以罗绝人者为天罗，地形陷者为天陷，山涧道迫狭、地形深数尺长数丈者为天隙。〕吾远之，敌近之；吾迎之，敌背之。〔曹操曰：用兵常远六害，令敌近背之，则我利敌凶。〕军行有险阻、潢井、葭苇、山林、蘙荟者，必谨复索之，此伏奸之所处也。〔曹操曰：险者，一高一下之地；阻者，多水也。潢者，池也；井者，下也。葭苇（蒹葭）者，众草所聚也；山林者，众木所居也。蘙荟者，可屏蔽之处也。此以上论地形，以下相敌情也。〕

敌近而静者，恃其险也；远而挑战者，欲人之进也。其所居易者，利也。〔曹操曰：所居利也。〕众树动者，来也。〔曹操曰：斩伐树木，除道进来，故动。〕众草多障者，疑也。〔曹操曰：结草为障，欲使我疑也。〕鸟起者，伏也。〔曹操曰：鸟起其上，下有伏兵。〕兽骇者，覆也。〔曹操曰：敌广陈张翼，来覆我也。〕尘高而锐者，车来也。卑而广者，徒来也。散而条达者，樵采也。少而往来者，营军也。辞卑而益备者，进也。〔曹操曰：其使来卑辞，使间视之，敌人增备也。〕辞强而进驱者，退也。〔曹操曰：诡诈也。〕轻车先出，居其侧者，陈也。〔曹操曰：陈兵欲战也。〕无约而请和者，谋也。奔走而陈兵车者，期也。半进半退者，诱也。杖而立者，饥也。汲而先饮者，渴也。见利而不进者，劳也。〔曹操曰：士卒疲劳也。〕鸟集者，虚也。夜呼者，恐也。〔曹操曰：军士夜呼，将不勇也。〕军扰者，将不重也。旌旗动者，乱也。吏怒者，倦也。杀马肉食者，军无粮也；悬缻不返其舍者，穷寇也。谆谆翕翕，徐与人言者，失众也。〔曹操曰：谆谆，语貌；翕翕，失志貌。〕数赏者，窘也。数罚者，困也。先暴而后畏其众者，不精之至也。〔曹操曰：先轻敌，后闻其众，则心恶之也。〕来委谢者，欲休息也。兵怒而相迎，久而不合，又不相去，必谨察之。〔曹操曰：备奇伏也。〕

兵非贵益多也，〔曹操曰：权力均也。一云：兵非贵益多。〕唯无武进，〔曹操曰：未见便也。〕足以并力、料敌、取人而已。〔曹操曰：厮养足也。〕夫唯无虑而易敌者，必擒于人。卒未亲附而罚之，则不服，不服则难用也。卒已亲附而罚不行，则不可用也。〔曹操曰：恩信已洽，若无刑罚，则骄惰难用也。〕故令之以文，齐之以武，是谓必取。令素行以教其民，则民服；令素不行以教其民，则民不服。令素行者，与众相得也。〔曹操曰：文，仁也；武，法也。〕