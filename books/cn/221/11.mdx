---
---
---
title: 第十一篇　九地
---




〔曹操曰：欲战之地有九。〕

孙子曰：用兵之法，有散地，有轻地，有争地，有交地，有衢地，有重地，有圮地，有围地，有死地。〔曹操曰：此九地之名也。〕诸侯自战其地，为散地。〔曹操曰：士卒恋土，道近易散。〕入人之地而不深者，为轻地。〔曹操曰：士卒皆轻返也。〕我得亦利，彼得亦利者，为争地。〔曹操曰：可以少胜众、弱击强。〕我可以往，彼可以来者，为交地。〔曹操曰：道正相交错也。〕诸侯之地三属，〔曹操曰：我与敌相当，而旁有他国也。〕先至而得天下之众者，为衢地。〔曹操曰：先至，得其国助也。〕入人之地深，背城邑多者，为重地。〔曹操曰：难返之地。〕山林，险阻、沮泽，凡难行之道者，为圮地。〔曹操曰：少固也。〕所由入者隘，所从归者迂，彼寡可以击吾之众者，为围地。疾战则存，不疾战则亡者，为死地。〔曹操曰：前有高山，后有大水；进则不得，退则有碍。〕是故散地则无战，轻地则无止，争地则无攻，〔曹操曰：不当攻，当先至为利也。〕交地则无绝，〔曹操曰：相及属也。〕衢地则合交，〔曹操曰：结诸侯也。〕重地则掠，〔曹操曰：蓄积粮食也。〕圮地则行，〔曹操曰：无稽留也。〕围地则谋，〔曹操曰：发奇谋也。〕死地则战。〔曹操曰：殊死战也。〕

所谓古之善用兵者，能使敌人前后不相及，众寡不相恃，贵贱不相救，上下不相收，卒离而不集，兵合而不齐。合于利而动，不合于利而止。〔曹操曰：暴之使离，乱之使不齐，动兵而战。〕敢问：“敌众整而将来，待之若何？”〔曹操曰：或问之。〕曰：“先夺其所爱，则听矣。”〔曹操曰：夺其所恃之利。若先据利地，则我所欲必得也。〕兵之情主速，乘人之不及，由不虞之道，攻其所不戒也。〔曹操曰：孙子应难以覆陈兵情也。〕

凡为客之道，深入则专，主人不克；掠于饶野，三军足食。谨养而勿劳，并气积力；运兵计谋，为不可测。〔曹操曰：养士气并兵力，为不可测度之计。〕投之无所往，死且不北；死焉不得？〔曹操曰：士死安不得也。〕士人尽力。〔曹操曰：在难地，心并也。〕兵士甚陷则不惧，无所往则固，深入则拘，〔曹操曰：拘，缚也。〕不得已则斗。〔曹操曰：人穷则死战也。〕是故，其兵不修而戒，不求而得，不约而亲，不令而信，〔曹操曰：不求索其意，自得力也。〕禁祥去疑，至死无所之。〔曹操曰：禁妖祥之言，去疑惑之计。〕

吾士无余财，非恶货也；无余命，非恶寿也。〔曹操曰：皆烧焚财物，非恶货之多也；弃财致死者，不得已也。〕令发之日，士卒坐者涕沾襟，偃卧者涕交颐。〔曹操曰：皆持必死之计。〕投之无所往者，诸、刿之勇也。

故善用兵者，譬如率然。率然者，常山之蛇也。击其首则尾至，击其尾则首至，击其中则首尾俱至。敢问：“兵可使如率然乎？”曰：“可。”夫吴人与越人相恶也，当其同舟济而遇风，其相救也如左右手。是故方马埋轮，未足恃也；〔曹操曰：方马，缚马也。埋轮，示不动也。此言专难不如权巧。故曰：虽方马埋轮，不足恃也。〕齐勇若一，政之道也；刚柔皆得，地之理也。〔曹操曰：强弱一势也。〕故善用兵者，携手若使一人，不得已也。〔曹操曰：齐一貌也。〕

将军之事，静以幽，正以治。〔曹操曰：谓清净幽深平正也。〕能愚士卒之耳目，使之无知；〔曹操曰：愚，误也。民可与乐成，不可与虑始。〕易其事，革其谋，使人无识；易其居，迂其途，使人不得虑。帅与之期，如登高而去其梯，帅与之深入诸侯之地，而发其机，焚舟破釜。若驱群羊，驱而往，驱而来，莫知所之。〔曹操曰：一其心也。〕聚三军之众，投之于险，此谓将军之事也。〔曹操曰：险，难也。〕九地之变，屈伸之利，人情之理，不可不察也。〔曹操曰：人情见利而进，见害而退。〕

凡为客之道，深则专，浅则散。去国越境而师者，绝地也。四达者，衢地也。入深者，重地也；入浅者，轻地也；背固前隘者，围地也；无所往者，死地也；是故散地，吾将一其志，轻地，吾将使之属；〔曹操曰：使相及属。〕争地，吾将趋其后，〔曹操曰：利地在前，当速进其后也。〕交地，吾将谨其守；衢地，吾将固其结；重地，吾将继其食；〔曹操曰：掠彼也。〕圮地，吾将进其途；〔曹操曰：疾过去也。〕围地吾将塞其阙，〔曹操曰：以一士心也。〕死地吾将示之以不活。〔曹操曰：励士心也。〕故兵之情：围则御，〔曹操曰：相持御也。〕不得已则斗，〔曹操曰：势有不得已也。〕过则从。〔曹操曰：陷之甚过，则从计也。〕

是故不知诸侯之谋者，不能预交；不知山林、险阻、沮泽之形者，不能行军；不用乡导者，不能得地利。〔曹操曰：上已陈此三事，而复云者，力恶不能用兵，故复言也。〕四五者不知一，非霸、王之兵也。〔曹操曰：上四五事也，谓九地之利害。〕夫霸、王之兵，伐大国，则其众不得聚；威加于敌，则其交不得合。是故不争天下之交，不养天下之权，信己之私，威加于敌，〔曹操曰：霸者，不结成天下诸侯之权也，绝天下之交，夺天下之权，故己威得伸而自私。〕故其城可拔，其国可隳。

施无法之赏，悬无政之令。犯三军之众，若使一人。〔曹操曰：犯，用也。言明赏罚，虽用众，若使一人也。〕犯之以事，勿告以言；〔曹操曰：兵尚诈。〕犯之以利，勿告以害。〔曹操曰：勿使知害。〕投之亡地然后存，陷之死地然后生。〔曹操曰：必殊死战，在亡地无败者。孙膑曰：“兵恐不投之死地也。”〕夫众陷于害，然后能为胜败。

故为兵之事，在于顺详敌之意，并敌一向，千里杀将，〔曹操曰：并兵向敌，虽千里可擒其将也。〕此谓巧能成事者也。〔曹操曰：是成事之巧者也。〕

是故政举之日，夷关折符，无通其使；〔曹操曰：谋定，则闭关以绝其符信，勿使通使。〕厉于廊庙之上，以诛其事。〔曹操曰：诛，治也。〕敌人开阖，必亟入之，〔曹操曰：敌有间隙，当急入之也。〕先其所爱，〔曹操曰：据便利也。〕微与之期，〔曹操曰：后人发，先人至。〕践墨随敌，以决战事。〔曹操曰：行践规矩，无常也。〕是故始如处女，敌人开户；后如脱兔，敌不及拒。〔曹操曰：处女示弱，脱兔往疾也。〕