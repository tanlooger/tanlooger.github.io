---
---
---
title: 第七篇　军争
---




〔曹操曰：两军争胜。〕

孙子曰：凡用兵之法，将受命于君，合军聚众，〔曹操曰：聚国人，结行伍，选部曲，起营为军阵。〕交和而舍，〔曹操曰：军门为和门，左右门为旗门，以车为营曰辕门，以人为营曰人门，两军相对为交和。〕莫难于军争。〔曹操曰：从始受命，至于交和，军争难也。〕军争之难者，以迂为直，以患为利。〔曹操曰：示以远，速其道里，先敌至也。〕故迂其途，而诱之以利，后人发，先人至，此知迂直之计者也。〔曹操曰：迂其途者，示之远也。后人发，先人至者，明于度数，先知远近之计也。〕

故军争为利，军争为危。〔曹操曰：善者则以利，不善者则以危。〕举军而争利，则不及，〔曹操曰：迟不及也。〕委军而争利，则辎重捐。〔曹操曰：置辎重，则恐捐弃也。〕是故卷甲而趋，日夜不处，〔曹操曰：不得休息，罢也。〕倍道兼行，百里而争利，则擒三将军，劲者先，疲者后，其法十一而至；〔曹操曰：百里而争利，非也；三将军皆以为擒。〕五十里而争利，则蹶上将军，其法半至；〔曹操曰：蹶，犹挫也。〕三十里而争利，则三分之二至。〔曹操曰：道近至者多，故无死败也。〕是故军无辎重则亡，无粮食则亡，无委积则亡。〔曹操曰：无此三者，亡之道也。〕

故不知诸侯之谋者，不能豫交；〔曹操曰：不知敌情谋者，不能结交也。〕不知山林、险阻、沮泽之形者，不能行军；〔曹操曰：高而崇者为山，众树所聚者为林，坑堑者为险，一高一下者为阻，水草渐洳者为沮，众水所归而不流者为泽。不先知军之所据及山川之形者，则不能行师也。〕不用乡导者，不能得地利。故兵以诈立，以利动，以分合为变者也。〔曹操曰：兵一分一合，以敌为变也。〕故其疾如风，〔曹操曰：击空虚也。〕其徐如林，〔曹操曰：不见利也。〕侵掠如火，〔曹操曰：疾也。〕不动如山，〔曹操曰：守也。〕难知如阴，动如雷震。掠乡分众，〔曹操曰：因敌而制胜也。〕廓地分利，〔曹操曰：分敌利也。〕悬权而动。〔曹操曰：量敌而动也。〕先知迂直之计者胜，此军争之法也。

《军政》曰：“言不相闻，故为金鼓；视不相见，故为旌旗。”夫金鼓旌旗者，所以一人之耳目也。人既专一，则勇者不得独进，怯者不得独退，此用众之法也。故夜战多火鼓，昼战多旌旗，所以变人之耳目也。

故三军可夺气，〔曹操曰：左氏言一鼓作气，再而衰，三而竭。〕将军可夺心。是故朝气锐，昼气惰，暮气归。故善用兵者，避其锐气，击其惰归，此治气者也。以治待乱，以静待哗，此治心者也。以近待远，以佚待劳，以饱待饥，以治力者也。无邀正正之旗，勿击堂堂之陈，此治变者也。〔曹操曰：正正，齐也；堂堂，大也。〕

故用兵之法：高陵勿向，背丘勿逆，佯北勿从，锐卒勿攻，饵兵勿食，归师勿遏，围师必阙，穷寇勿迫。此用兵之法也。〔曹操曰：《司马法》曰：“围其三面，阙其一面，所以示生路也。”〕