---
---
---
title: 第十篇　地形
---




〔曹操曰：欲战，审地形以立胜也。〕

孙子曰：地形有通者，有挂者，有支者，有隘者，有险者，有远者。〔曹操曰：此六者，地之形也。〕我可以往，彼可以来，曰通。通形者，先居高阳，利粮道，以战则利。〔曹操曰：宁致人，无致于人。〕可以往，难以返，曰挂。挂形者，敌无备，出而胜之；敌若有备，出而不胜，难以返，不利。我出而不利，彼出而不利，曰支。支形者，敌虽利我，我无出也；引而去之，令敌半出而击之，利。隘形者，我先居之，必盈之以待敌；若敌先居之，盈而勿从，不盈而从之。〔曹操曰：隘形者，两山之间通谷也，敌势不得挠我也。我先居之，必前齐隘口，陈而守之，以出奇也。敌若先居此地，齐口陈，勿从也。即半隘陈者从之，而与敌共此利也。〕险形者，我先居之，必居高阳以待敌；若敌先居之，引而去之，勿从也。〔曹操曰：地形险隘，尤不可致于人。〕远形者，势均难以挑战，战而不利。〔曹操曰：挑战者，延敌也。〕凡此六者，地之道也；将之至任，不可不察也。

故兵有走者，有弛者，有陷者，有崩者，有乱者，有北者。凡此六者，非天之灾，将之过也。夫势均，以一击十，曰走；〔曹操曰：不料力。〕卒强吏弱，曰弛；〔曹操曰：吏不能统，故弛坏。〕吏强卒弱，曰陷；〔曹操曰：吏强欲进，卒弱辄陷，败也。〕大吏怒而不服，遇敌怼而自战，将不知其能，曰崩；〔曹操曰：大吏，小将也。大将怒之而不压服，忿而赴敌，不量轻重，则必崩坏。〕将弱不严，教道不明，吏卒无常，陈兵纵横，曰乱；〔曹操曰：为将若此，乱之道也。〕将不能料敌，以少合众，以弱击强，兵无选锋，曰北。〔曹操曰：其势若此，必走之兵也。〕凡此六者，败之道也；将之至任，不可不察也。

夫地形者，兵之助也。料敌制胜，计险厄远近，上将之道也。知此而用战者必胜，不知此而用战者必败。

故战道必胜，主曰无战，必战可也；战道不胜，主曰必战，无战可也。故进不求名，退不避罪，唯人是保，而利合于主，国之宝也。

视卒如婴儿，故可与之赴深谿；视卒如爱子，故可与之俱死。厚而不能使，爱而不能令，乱而不能治，譬若骄子，不可用也。〔曹操曰：恩不可专用，罚不可独任；若骄子之喜怒对目，还害而不可用也。〕

知吾卒之可以击，而不知敌之不可击，胜之半也；知敌之可击，而不知吾卒之不可以击，胜之半也；知敌之可击，知吾卒之可以击，而不知地形之不可以战，胜之半也。〔曹操曰：胜之半者，未可知也。〕故知兵者，动而不迷，举而不穷。

故曰：知彼知己，胜乃不殆；知天知地，胜乃可全。