---
---
---
title: 第八篇　九变
---




〔曹操曰：变其正，得其所用九也。〕

孙子曰：凡用兵之法，将受命于君，合军聚众。圮地无舍，〔曹操曰：无所依也。水毁曰圮。〕衢地交合，〔曹操曰：结诸侯也。〕绝地无留，〔曹操曰：无久止也。〕围地则谋，〔曹操曰：发奇谋也。〕死地则战。〔曹操曰：殊死战也。〕途有所不由，〔曹操曰：隘难之地，所不当从；不得已从之，故为变。〕军有所不击，〔曹操曰：军虽可击，以地险难久，留之失前利，若得之则利薄，困穷之兵，必死战也。〕城有所不攻，〔曹操曰：城小而固，粮饶，不可攻也。操所以置华费而深入徐州，得十四县也。〕地有所不争，〔曹操曰：小利之地，方争得而失之，则不争也。〕君命有所不受。〔曹操曰：苟便于事，不拘于君命也。〕

故将通于九变之利者，知用兵矣；将不通于九变之利者，虽知地形，不能得地之利矣；治兵不知九变之术，虽知五利，不能得人之用矣。〔曹操曰：谓下五事也。九变，一云五变。〕

是故智者之虑，必杂于利害。〔曹操曰：在利思害，在害思利，当难行权也。〕杂于利而务可信也，〔曹操曰：计敌不能依五地为我害，所务可信也。〕杂于害而患可解也。〔曹操曰：既参于利，则亦计于害，虽有患可解也。〕

是故屈诸侯者以害，〔曹操曰：害其所恶也。〕役诸侯者以业，〔曹操曰：业，事也，使其烦劳，若彼入我出，彼出我入也。〕趋诸侯者以利。〔曹操曰：令自来也。〕

故用兵之法，无恃其不来，恃吾有以待也；无恃其不攻，恃吾有所不可攻也。〔曹操曰：安不忘危，常设备也。〕

故将有五危：必死，可杀也；〔曹操曰：勇而无虑，必欲死斗，不可曲挠，可以奇伏中之。〕必生，可虏也；〔曹操曰：见利畏怯不进也。〕忿速，可侮也；〔曹操曰：疾急之人，可忿怒侮而致之也。〕廉洁，可辱也；〔曹操曰：廉洁之人，可污辱致之也。〕爱民，可烦也。〔曹操曰：出其所必趋，爱民者，则必倍道兼行以救之；救之则烦劳也。〕凡此五者，将之过也，用兵之灾也。覆军杀将，必以五危，不可不察也。