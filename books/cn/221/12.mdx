---
---
---
title: 第十二篇　火攻
---




〔曹操曰：以火攻人，当择时日也。〕

孙子曰：凡火攻有五：一曰火人，二曰火积，三曰火辎，四曰火库，五曰火队。行火必有因，〔曹操曰：因奸人也。〕烟火必素具。〔曹操曰：烟火，烧具也。〕发火有时，起火有日。时者，天之燥也；〔曹操曰：燥者，旱也。〕日者，月在箕、壁、翼、轸也。凡此四宿者，风起之日也。

凡火攻，必因五火之变而应之。火发于内，则早应之于外；〔曹操曰：以兵应之也。〕火发兵静者，待而勿攻。极其火力，可从而从之，不可从而止。〔曹操曰：见可而进，知难而退。〕火可发于外，无待于内，以时发之。火发上风，无攻下风。〔曹操曰：不便也。〕昼风久，夜风止。〔曹操曰：数当然也。〕凡军必知有五火之变，以数守之。

故以火佐攻者明，〔曹操曰：火佐者，取胜明也。〕以水佐攻者强。水可以绝，不可以夺。〔曹操曰：水但能绝敌粮道、分敌军，不可夺敌蓄积。〕

夫战胜攻取，而不修其功者，凶，命曰费留。〔曹操曰：若水之留，不复还也。或曰：赏不以时，但费留也，赏善不逾日也。〕故曰：明主虑之，良将修之。非利不动，非得不用，非危不战。〔曹操曰：不得已而用兵。〕主不可以怒而兴师，将不可以愠而致战；合于利而动，不合于利而止。〔曹操曰：不以己之喜怒用兵也。〕怒可以复喜，愠可以复悦；亡国不可以复存，死者不可以复生。故明君慎之，良将警之，此安国全军之道也。