---
---
---
title: 第六篇　虚实
---




〔曹操曰：能虚实彼己也。〕

孙子曰：凡先处战地而待敌者佚，〔曹操曰：力有余也。〕后处战地而趋战者劳。故善战者，致人而不致于人。能使敌自至者，利之也；〔曹操曰：诱之以利也。〕能使敌不得至者，害之也。〔曹操曰：出其所必趋，攻其所必救。〕故敌佚能劳之，〔曹操曰：以事烦之。〕饱能饥之，〔曹操曰：绝粮道以饥之。〕安能动之。〔曹操曰：攻其所爱，出其所必趋，则使敌不得不相救也。〕

出其所必趋，趋其所不意。行千里而不劳者，行于无人之地也；〔曹操曰：出空击虚，避其所守，击其不意。〕攻而必取者，攻其所不守也；守而必固者，守其所不攻也。故善攻者，敌不知其所守；善守者，敌不知其所攻。〔曹操曰：情不泄也。〕微乎微乎，至于无形；神乎神乎，至于无声，故能为敌之司命。

进而不可御者，冲其虚也；退而不可追者，速而不可及也。〔曹操曰：卒往进攻其虚懈，退又疾也。〕故我欲战，敌虽高垒深沟，不得不与我战者，攻其所必救也；〔曹操曰：绝其粮道，守其归路，攻其君主也。〕我不欲战，虽画地而守之，〔曹操曰：军不欲烦也。〕敌不得与我战者，乖其所之也。〔曹操曰：乖，戾也。戾其道，示以利害，使敌疑也。〕

故形人而我无形，则我专而敌分。我专为一，敌分为十，是以十攻其一也，则我众而敌寡。能以众击寡者，则吾之所与战者，约矣。吾所与战之地不可知，不可知，则敌所备者多；敌所备者多，则吾所与战者，寡矣。〔曹操曰：形藏敌疑，则分离其众以备我也。言少而易击也。〕故备前则后寡，备后则前寡，备左则右寡，备右则左寡。无所不备，则无所不寡。寡者，备人者也；众者，使人备己者也。（曹操曰：上所谓形藏敌疑，则分离其众以备我也。）

故知战之地，知战之日，则可千里而会战。〔曹操曰：以度量知空虚会战之日。〕不知战地，不知战日，则左不能救右，右不能救左，前不能救后，后不能救前，而况远者数十里，近者数里乎？

以吾度之，越人之兵虽多，亦奚益于胜败哉？〔曹操曰：越人相聚，纷然无知也。或曰：吴越仇国也。〕故曰：胜可为也，敌虽众，可使无斗。

故策之而知得失之计，作之而知动静之理，形之而知死生之地，角之而知有余不足之处。〔曹操曰：角，量也。〕

故形兵之极，至于无形。无形，则深间不能窥，智者不能谋。因形而措胜于众，众不能知。〔曹操曰：因敌形而立胜。〕人皆知我所以胜之形，而莫知吾所以制胜之形，〔曹操曰：不以一形之胜万形。或曰：不备知也。制胜者，人皆知吾所以胜，莫知吾因敌形而制胜也。〕故其战胜不复，而应形于无穷。〔曹操曰：不重复动而应之也。〕

夫兵形象水，水之形，避高而趋下，兵之形，避实而击虚；水因地而制流，兵因敌而制胜。故兵无常势，水无常形。能因敌变化而取胜者，谓之神。〔曹操曰：势盛必衰，形露必败，故能因敌变化，取胜若神。〕

故五行无常胜，四时无常位，日有短长，月有死生。〔曹操曰：兵常无势，盈缩随敌。〕