---
---
---
title: 第十三篇　用间
---




〔曹操曰：战者必用间谍，以知敌之情实也。〕

孙子曰：凡兴师十万，出征千里，百姓之费，公家之奉，日费千金。内外骚动，怠于道路，不得操事者，七十万家。〔曹操曰：古者，八家为邻；一家从军，七家奉之，言十万之师举，不事耕稼者七十万家。〕相守数年，以争一日之胜。而爱爵禄百金，不知敌之情者，不仁之至也，非人之将也，非主之佐也，非胜之主也。故明君贤将，所以动而胜人，成功出于众者，先知也。先知者，不可取于鬼神，〔曹操曰：不可以祷祀而求。〕不可象于事，〔曹操曰：亦不可以事类而求也。〕不可验于度，〔曹操曰：不可以事数度也。〕必取于人，知敌之情者也。〔曹操曰：因间人也。〕

故用间有五：有因间，有内间，有反间，有死间，有生间。五间俱起，莫知其道，是谓神纪，人君之宝也。〔曹操曰：同时任用五间也。〕因间者，因其乡人而用之；内间者，因其官人而用之；反间者，因其敌间而用之；死间者，为诳事于外，令吾间知之，而传于敌间也；生间者，反报也。

故三军之事，莫亲于间，赏莫厚于间，事莫密于间。非圣智不能用间，非仁义不能使间，非微妙不能得间之实。微哉！微哉!无所不用间也。间事未发而先闻者，间与所告者皆死。

凡军之所欲击，城之所欲攻，人之所欲杀，必先知其守将、左右、谒者、门者、舍人之姓名，令吾间必索知之。必索敌人之间来间我者，因而利之，导而舍之，故反间可得而用也；〔曹操曰：舍，居止也。〕因是而知之，故乡间、内间可得而使也；因是而知之，故死人为诳事，可使告敌；因是而知之，故生间可使如期。五间之事，主必知之，知之必在于反间，故反间不可不厚也。

昔殷之兴也，伊挚在夏；〔曹操曰：伊尹也。〕周之兴也，吕牙在殷，〔曹操曰：吕牙，太公也。〕故惟明君贤将，能以上智为间者，必成大功。此兵之要，三军之所恃而动也。