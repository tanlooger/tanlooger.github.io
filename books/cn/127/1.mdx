---
---
---
title: 五帝
---





昌意降居若水，产帝乾荒。（《山海经·海内经》注。）

帝王之崩曰陟。（《韩昌黎集·黄陵庙碑》）

国维案：此昌黎隐括本书之语，非原文如是。

黄帝既仙去，其臣有左彻者，削木为黄帝之像，帅诸侯朝奉之。（《太平御览》七十九引《抱朴子》曰：“汲郡中竹书”云云。今《抱朴子》无此文。）

黄帝死七年，其臣左彻乃立颛顼。（《路史·后纪》六。）

颛顼产伯鲧，是维若阳，居天穆之阳。（《山海经·大荒西经》注。）

帝尧元年丙子。（《隋书·律历志》引，丙作景，避唐讳。《路史·后记》十引，无帝字。）

舜囚尧，复偃塞丹朱，使不与父相见也（《史记正义》引《竹书纪年》）

后稷放帝朱于丹水（《山海经·海内南经》注。《史记·高祖本纪》正义引“后稷放帝子丹朱于丹水”。《五帝本纪》正义引“后稷放帝子丹朱”。）

命咎陶作刑。（《北堂书钞》十七。）

三苗将亡，天雨血，夏有冰，地坼及泉，青龙生于庙，日夜出，昼日不出。（《通鉴外纪》一注引《隋巢子》、《汲冢纪年》。《路史·后纪》十二注云《纪年》、《墨子》言“龙生广，夏冰，雨血，地坼及泉，日夜出，昼不见”，与《外纪》所引小异。）