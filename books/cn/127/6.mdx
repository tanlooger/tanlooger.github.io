---
---
---
title: 魏
---





魏

武侯

武侯十一年，城洛阳及安邑、王垣。（《史记·魏世家》索隐。）

宋悼公（十八年。）卒。（《史记·宋世家》索隐。）

（十七年，）于粤子翳（三十三年。）迁于吴。（《史记·越世家》索隐。）

（十八年，）（齐康公二十二年。）田侯郯立。（《史记·田敬仲世家》索隐。）

（二十年）（于粤子翳三十六年。）七月，于粤太子诸咎弑其君翳。十月，粤杀诸咎粤滑，吴人立子错枝为君。（《史记·越世家》索隐。）

（二十一年，）于粤大夫寺区定粤乱，立无余之。（《史记·越世家》索隐。）

齐田午就其君及孺子喜而为公。（《史记·田敬仲世家》索隐。）

国维案：《史记·田敬仲世家》索隐：“《纪年》齐康公五年田侯午生，二十二年田侯郯立，后十年齐田午弑其君及孺子喜而为公。”又据索隐引《纪年》，齐宣公薨与公孙会之叛同年。而据《水经·瓠子水注》引，则公孙会之叛在晋烈公十一年，宣公于是年卒，则康公元年当为晋烈公十二年，二十二年当为魏武侯八年，此事又后十年，当为梁惠成王二年。然索隐又引梁惠王十三年当齐桓公十八年，后威王始见，（又案《魏世家》索隐引齐幽公之十八年而成王立，幽公或桓公之讹。）则桓公（即田午。）十八年当惠成王十三年，其自立当在是年矣。年代参错，未知孰是。

韩灭郑，哀侯入于郑。（《史记·韩世家》索隐。）

二十二年，晋桓公邑哀侯于郑，韩山坚贼其君哀侯，而韩若山立。（《史记·韩世家》索隐。《晋世家》索隐引“晋桓公十五年韩哀侯卒”。）

赵敬侯卒。（《史记·晋世家》索隐引“晋桓公十五年赵敬候卒”。）

二十六年，武侯卒。（《史记·魏世家》索隐。）

燕简公（四十五年。）卒。（《史记·燕世家》索隐。）

梁惠成王

元年，韩共侯、赵成侯迁晋桓公于屯留。（《水经·浊漳水注》、《史记·晋世家》索隐。）

昼晦。（《开元占经》一百一。）

封公子缓、赵侯种、韩懿侯伐我取蔡，而惠成王伐赵围浊阳。（《史记·魏世家》：“初武侯卒也，子莹与公中缓争为太子。”索隐引《纪年》曰：“武侯元年，封公子缓、赵侯种、韩懿侯伐我取蔡，而惠成王伐赵围浊阳，七年，公子缓如邯郸以作难”云云。案武侯元年当作惠成王元年，据本文自明。《水经·沁水注》引“梁惠成王元年，赵成侯偃、韩懿侯若伐我葵”，《路史·国名纪》己引同，惟“葵”作“鄈”，索隐引作“蔡”，乃字之误。）

邺师败邯郸之师于平阳。（《水经·浊漳水注》。）

二年，齐田寿帅师伐我，围观，观降。（《水经·河水注》。）

魏大夫王错出奔韩。（《史记·魏世家》集解。）

三年，郑城邢丘。（《水经·河水注》。）

秦子向命为蓝君。（《水经·渭水注》。《太平寰宇记》雍州蓝田县引“惠王命秦子向为蓝田君”，《长安志》引作“梁惠成王命太子向为蓝田君”。）

四年，河水赤于龙门三日。（《水经·河水注》。）

五年，公子景贾帅师伐郑，韩明战于阳，我师败逋。（《水经·济水注》。）

六年四月甲寅，徙都于大梁。（《水经·渠水注》。《汉书·高帝纪》注臣瓒曰：“《汲冢古文》惠王之六年自安邑迁于大梁。”《史记·魏世家》集解、《孟子》正义皆引“梁惠成王九年四月甲寅徙都大梁”。）

于粤寺区弟思弑其君莽安，次无颛立。（《史记·越世家》索隐。）

七年，公子缓如邯郸以作难。（《史记·魏世家》索隐。）

雨碧于郢。（《太平御览》八百九、《广韵》二十二昔、《路史·发挥》一注。）

地忽长十丈有余，高半尺。（《太平御览》八百八十。）

八年，惠成王伐邯郸，取列人，伐邯郸，取肥。（《水经·浊漳水注》。）

雨黍于齐。（《太平御览》八百四十二引“惠成王八年雨黍”七字，又八百七十七引全文作《史记》。）

雨骨于赤髀。（《路史·发挥》一注。）

齐桓公（十一年。）弑其君母。（《史记·田敬仲世家》索隐。）

九年，与邯郸榆次、阳邑。（《水经·洞涡水注》。）

晋取泫氏。（《太平御览》一百六十三、《太平寰宇记》泽州高平县条、《路史·国名纪》己注。）

王会郑厘侯于巫沙。（《水经·济水注》。）

十年，入河水于甫田。又为大沟而引甫水。（《水经·渠水注》。）

瑕阳人自秦导岷山青衣水来归。（《水经·青衣水注》。）

十一年，郑厘侯使许息来致地，平丘、户牖、首垣诸邑及郑驰道。我取轵道，与郑鹿。（《水经·河水注》。）

东周惠公杰薨。（《史记·六国表》集解。）

十二年，龙贾帅师筑长城于西边。（《水经·济水注》。）

楚师出河水以水长垣之外。（《水经·河水注》。）

郑取屯留、尚子、涅。（《水经·浊漳水注》。《太平寰宇记》潞州长子县下引“郑取屯留、长子”六字。）

十三年，王及郑厘侯盟于巫沙，以释宅阳之围，归厘于郑。（《水经·济水注》。）

齐威王立。（《史记·魏世家》索隐引“齐幽公之十八年而威王立”，又《田敬仲世家》引“梁惠王十三年当齐桓公十八年，后威王始见”，今据补。）

十四年，鲁共侯、宋桓侯、卫成侯、郑厘侯来朝。（《史记·魏世家》索隐。）

于粤子无颛（八年。）薨，是为菼躅卯。（《史记·越世家》索隐。）

十五年，鲁共侯来朝。（《史记·六国表》集解。）

邯郸成侯会燕成侯于安邑。（《史记·六国表》集解。）

遣将龙贾筑阳池以备秦。（《太平寰宇记》郑州原武县下。）

郑筑长城自亥谷以南。（《水经·济水注》：“自亥谷以南，郑所城矣。《竹书》曰：梁惠成王十五年筑也。”）

十六年，秦公孙壮帅师伐郑，围焦城，不克。（《水经·渠水注》。）

秦公孙壮帅师城上枳、安陵、山氏。（《水经·渠水注》。）

邯郸伐卫，取漆富丘，城之。（《水经·济水注》。）

齐师及燕战于泃水，齐师遁。（《水经·鲍丘水注》。）

邯郸四曀，室坏多死。（《开元占经》一百一引作周显王四年。）

十七年，宋景●[善攴]、卫公孙仓会齐师，围我襄陵。（《水经·淮水注》。）

齐田期伐我东鄙，战于桂阳，我师败逋。（《水经·济水注》。《史记·孙子吴起列传》索隐：“王劭案《纪年》梁惠王十七年齐田忌败我桂陵，与此文异。”又《田敬仲世家》“田臣思”索隐：“《战国策》作田期思”，《纪年》谓之徐州子期。）

东周与郑高都、利。（《水经·伊水注》。）

郑厘侯来朝中阳。（《水经·渠水注》。）

有一鹤三翔于郢市。（敦煌唐写本《修文殿御览》残卷。）

十八年，王以韩师败诸侯师于襄陵。（《水经·淮水注》。）

齐侯使楚景舍来求成。（《水经·淮水注》。）

王会齐、宋之围。（《水经·淮水注》。）

赵败魏桂陵。（《史记·魏世家》索隐。）

十九年，晋取玄武、濩泽。（《水经·沁水注》。）

二十年，齐筑防以为长城。（《水经·汶水注》。《史记·苏秦传》正义引“齐”下有“湣王”二字。）

（二十四年，）楚伐徐州。（《史记·越世家》索隐。）

二十五年，绛中地坼，西绝于汾。（《水经·汾水注》。）

二十六年，败韩马陵。（《史记·魏世家》索隐。）

二十七年十二月，齐田肦败梁马陵。（《史记·孙子吴起列传》索隐。案《魏世家》索隐引“二十八年与齐田肦战于马陵”，二十七年十二月在周正为二十八年二月，是《魏世家》索隐已改算为周正也。《田敬仲世家》索隐引“齐威王十四年田肦伐梁战马陵”，考《纪年》齐威王以梁惠王十三年立，至此正得十四年。）

二十八年，穰苴帅师及郑孔夜战于梁赫，郑师败通逋。（《水经·渠水注》。）

二十九年五月，齐田肦及宋人伐我东鄙，围平阳。（《水经·泗水注》。《史记·魏世家》索隐引作“二十九年五月齐田肦伐我东鄙”。）

九月，秦卫鞅伐我西鄙。（《史记·魏世家》索隐。《商君列传》索隐引无月。）

十月，邯郸伐我北鄙。（《史记·魏世家》索隐。）

王攻卫鞅，我师败绩。（《史记·魏世家》索隐。）

（秦孝公会诸侯于）逢泽。（《史记·六国表》惠王二十九年秦孝公二十年会诸侯于泽，徐广曰：“《纪年》作逢泽。”《水经·渠水注》引徐说略同。）

二十年城济阳。（《水经·济水注》。）

秦封卫鞅于邬，故名曰商。（《水经·浊漳水注》、《路史·国名纪》己。《后汉书·光武帝纪》注引作“卫鞅封于鄡”。）

三十一年三月，为大沟于北郛，以行圃田之水。（《水经·渠水注》。）

邳迁于薛，改名徐州。（《水经·泗水注》。《史记·鲁世家》索隐引“梁惠王三十一年下邳迁于薛”，《孟尝君列传》正义引“梁惠王三十年下邳迁于薛，改名徐州”，“三十”下夺“一”字。）

（三十二年，）与秦战岸门。（《史记·秦本纪》索隐。此年据《史记·六国表》补。）

三十六年。（《春秋经传集解·后序》：“惠王三十六年改元从一年始，至十六年而称惠成王卒。”）

一年。（《春秋经传集解·后序》。）

（二年，）郑昭侯武薨，次威侯立。（《史记·韩世家》索隐。）

（九年，郑）威侯（七年。）与邯郸围襄陵。五月，梁惠王会威侯于巫沙。十月，郑宣王朝梁。（《史记·韩世家》索隐。）

（十年，）齐田肦及邯郸韩举战于平邑，邯郸之师败逋，获韩举，取平邑、新城。（《水经·河水注》。）

朱氏右曾曰：此事《水经注》引作晋烈公十年，索隐云《纪年》败韩举当韩威王

八年，计相距七十八岁，不应有两田肦、两韩举。考《赵世家》云：“肃侯二十三年，韩举与齐、魏战，死于桑丘。”肃侯元年当梁惠王二十二年，下逮后元十年，为肃侯之二十五年，盖《赵世家》误“五”为“三”，《水经注》误“惠成后元十年”为“晋烈公十年”也。至《韩世家》以韩举为韩将，则更舛矣。

十一年，（会韩威侯、齐威王于）平阿。（《史记·孟尝君列传》：“田婴与韩昭侯、魏惠王会齐宣王东阿南，盟而去。”索隐曰：“《纪年》当惠王之后元十一年，作平阿。但齐之威、宣二王文舛互不同也。”案韩昭侯《纪年》亦当作韩威侯。）

十三年，会齐威王于甄。（《史记·孟尝君列传》索隐。）

四月，齐威王封田婴于薛。十月，齐城薛。（《史记·孟尝君列传》索隐。）

婴初封彭城。（《史记·孟尝君列传》索隐。）

国维案：此司马贞据《纪年》为说，非本文。

十四年，薛子婴来朝。（《史记·孟尝君列传》索隐。）

十五年，齐威王薨。（《史记·孟尝君列传》索隐。）

十六年，惠成王卒。（《春秋经传集解·后序》。）

今王

（四年，）郑侯使韩辰归晋阳及向。二月，城阳、向，更名阳为河雍，向为高平。（《水经·济水注》引无年，《史记·赵世家》集解：“徐广曰：《纪年》云魏襄王四年改河阳曰河雍，向曰高平。”据此补。又（秦本纪》集解：“徐广曰：《汲冢纪年》云魏哀王二十四年改宜阳曰河雍，向曰高平。”案《纪年》终于今王二十年，不得有二十四年，“二十”字衍。）

碧阳君之诸御产二龙。（《开元占经》一百十三。）

（五年，）燕子之杀公子平。（《史记·燕世家》索隐。）

齐人禽子之而醢其身。（《史记·燕世家》集解。）

赵立燕公子职。（《史记·六国表》集解。《赵世家》：“赵召燕公子职于韩，立以为燕王，使乐池送之。”集解：“徐广曰：《纪年》亦云尔。”）

六年，秦取我焦。（《路史·国名纪》己。）

齐地暴长，长丈余，高一尺。（《太平御览》八百八十引作周隐王二年。）

七年，韩明帅师伐襄丘。（《水经·济水注》。）

秦王来见于蒲坂关。（《水经·河水注》。）

四月，越王使公孙隅来献乘舟，始罔及舟三百，箭五百万，犀角、象齿。（《水经·河水注》。）

齐宣王（八年。）杀其王后。（《史记·田敬仲世家》索隐。）

楚景翠围雍氏。（《史记·韩世家》集解。）

秦助韩，共败楚屈丐。（《史记·韩世家》集解。）

韩宣王卒。（《史记·韩世家》集解。）

齐、宋围煮枣。（《史记·韩世家》集解。）

八年，翟章伐卫。（《史记·魏世家》索隐。）

秦楮里疾围蒲不克，而秦惠王薨。（《史记·樗里子列传》索隐。本不系年，以秦惠王薨年考之列此。）

九年，洛入成周，山水大出。（《水经·洛水注》。）

五月，张仪卒。（《史记·韩世家》及《张仪传》索隐。）

楚庶章帅师来会我，次于襄丘。（《水经·济水注》。）

十年十月，大霖雨，疾风，河水溢酸枣郛。（《水经·济水注》。）

十二年，秦公孙爰帅师伐我，围皮氏，翟章帅师救皮氏围，疾西风。（《水经·汾水注》。）

十三年，城皮氏。（《水经·汾水注》。）

（十四年，）秦内乱，杀其太后及公子雍、公子壮。（《史记·穰侯传》索隐。）

（十六年，秦拔我蒲坂、）晋阳、封谷。（《史记·魏世家》“哀王十六年，秦拔我蒲坂、阳晋、封陵。”索隐曰：“《纪年》作晋阳、封谷。”）

十七年，邯郸命吏大夫奴迁于九原，又命将军、大夫、适子、戍吏皆貉服。（《水经·河水注》。）

十九年，薛侯来，会王于釜丘。（《水经·济水注》。）

楚入雍氏，楚人败。（《史记·韩世家》集解。）

二十年。（《春秋经传集解·后序》：“今王终二十年。”）