---
---
---
title: 算命得子
---




槜李郭宗夏，尝见建德路总管赵良臣，言都下有李总管者，官三品，家巨富，年逾五十而无子，闻枢密院东有术者，设肆算命，谈人休咎多奇中，试往叩焉，且语之曰：“吾之禄寿，已不必言，但推有子与否。”术者笑曰：“君有子矣，何为绐我？”李曰：“吾实无子，岂绐汝耶？”术者怒曰：“君年四十当有子，今年五十六矣，非绐我而何？”同坐者皆军官，见二人争执，甚讶之。李沈吟良久曰：“吾年四十时，一婢有娠，吾以职事赴上都，比归，则吾妻鬻之矣，莫知所往，若有子，则此是也。”术者曰：“此子终当还君。”相别而出。时坐中一千户，邀李入茶坊，告之曰：“十五年前，吾亦无子，因到都，置一婢，则已有孕，到家时，适吾妻亦有孕，前后一两月间，各生一男，今皆十五六矣，岂君之子耶？”两人各言妇人之容貌齿岁相同。李归语于妻。妻往日诚悍妒，至是，见夫无嗣，心颇惭而怜之。翼日，邀千户至家，享以盛馔，与之刻期而别。千户先归南阳府，李以实告于所管近侍大官，乞假前往。大官曰：“此美事也，我当与汝奏闻。”既而有旨，得给驿以行，凡筵席之费皆从官办。李至，众官郊迎，往千户宅，设大宴，李所以馈献千户并其妻子仆妾之物甚侈。千户命二子出拜，风度不殊，衣冠如一，莫知何者为己子，致请于千户。千户曰：“君自认之。”李谛视良久，天性感通，前抱一人曰：“此吾子也。”千户曰：“然。”于是父子相持而哭，坐中皆为之堕泪。举杯交贺，大醉而罢。明日，千户答礼会客如昨，谓李曰：“吾既与君子矣，岂可使母子分离？今并其母以奉。”李喜出望外。回都，携其子见大官，大官曰：“佳儿也。”引之入觐，通籍宿卫，后亦官至三品。大抵人之有子无子，数使之然，非人力所能也，而术士之业亦精矣。