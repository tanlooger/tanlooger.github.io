---
---
---
title: 数谶
---




至元甲子，阿合马拜中书平章，领制国用使司。时乐府中盛唱《胡十八》小令，知谶纬者，谓其当擅重权十八年，人未之信，果于至元壬午伏诛。越五年，丁亥闰二月，桑哥拜中书平章，立尚书省，贪暴残忍，又十倍于阿合马。人亦谓桑字拆而为四十八。桑字后改作相字，亦拆而为四十八。竟不知应之于寿，或应之于职。然自立省之日至辛卯正月败绩，恰四十八月，其神验如是。