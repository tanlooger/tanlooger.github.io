---
---
---
title: 黄河源
---




潘昂霄志曰：延祐乙卯春，圣天子以四海万国之广，轸念庶民艰虞罔控告也，分使诣外郡诸道，布扬德心，戚休兴替之，清污扬激之。畿甸密迩，独不得均其泽。越五月，诏前翰林学士承旨臣阔阔出、翰林侍读臣昂霄，奉使宣抚京畿西道。臣昂霄承命，惊悸罔措，唯务罄竭忠赤，尽民瘼后已。阔公一日语昂霄：“余尝从余兄荣禄公都实抵西国，穷河源。”耳之不觉瞿然以骇，有是乎哉，请毕其语。公曰：世祖皇帝至元十七年，岁在庚辰，钦承圣谕，黄河之入中国，夏后氏导之，知自积石矣，汉唐所不能悉其源。今为吾地，朕欲极其源之所出，营一城，俾番贾互市，规置航传。凡物贡水行达京师，古无有也，朕为之，以永后来无穷利益。盖难其人。都实汝旧人，且习诸国语，往图汝谐。授招讨使，佩金虎符以行。是岁四月，至河州。州东六十里，有宁河驿。驿西南五六十里，山曰捉一作杀。 马关，林麓穹隘，译言泰石答班，启足浸高，一日程至巅，西迈愈高。四阅月，约四五千里，始抵河源。冬还，图城传位置以闻。上悦，往营之，授土蕃等处都元帅，仍金虎符，置寮采督工，工师悉资内地。造航为艘六十。城传措工物完，阔阔出驿闻，适相哥征昆哥臧不回，力沮，遂止。翼岁，兄都实旋都。河源在土蕃朵甘思西鄙，有泉百余泓，或泉或潦，水沮洳散涣，方可七八十里，且泥淖弱，不胜人迹，逼观弗克。旁履高山，下视灿若列星，以故名火敦恼儿。火敦，译言星宿也。群流奔凑，近五七里，汇二巨泽，名阿剌恼儿。自西徂东，连属吞噬，广轮马行一日程，迤逦东骛成川，号赤宾河。二三日程，水西南来，名亦里出，合赤宾。三四日程，南来，名忽兰。又水东南来，名也里朮，合流入赤宾。其流寝大，始名黄河。然水清，人可涉。又一二日，歧裂八九股，名也孙斡论，译言九渡。通广六七里，马亦可度。又四五日程，水浑浊，土人抱革囊乘骑过之，民聚落紏木干象舟傅毛革以济，仅容两人。继是，两山峡束，广可一里二里或半里，深叵测矣。朵甘思东北鄙，有大雪山，名亦耳麻不莫剌，其山最高，译言腾乞里塔，即昆仑也。山腹至顶皆雪，冬夏不消。土人言，远年成冰时，六月见之。自八九股水至昆仑，行二十日程。河行昆仑南半日程地。又四五日程，至地名阔即及阔提，二地相属。又三日程，地名哈剌别里赤儿，四达之冲也，多寇盗，有官兵镇防。昆仑迤西，人简少，多处山南。山皆不穹峻，水亦散漫。兽有牦牛、野马、狼狍、羱羊之类。其东山益高，地亦渐下，岸狭隘，有狐可一跃越之者。行五六日程，有水西南来，名纳邻哈剌，译言细黄河也。又两日程，水南来，名乞儿马出，二水合流入河。河北行，转西，至昆仑北，二日程地，水过之北流，少东，又北流。约行半月程，至贵德州，地名必赤里，始有州事官府。州隶河州置司土蕃等处宣慰司所辖。又四五日程，至积石州，即《禹贡》积石。五日程，至河州安乡关。一日程，至打罗坑。东北行，一日程，洮河水南来入河。又一日程，至兰州。其下过北一作比 。卜渡，至鸣沙州。过应吉里州，正东行，至宁夏府。南东行，即东胜州，隶西京大同路地面。自发源至汉地，南北涧溪，细流傍贯，莫知纪极。山皆草山石山，至积石，方林木畅茂。世言河九折，彼地有二折，盖乞儿马出及贵德州必赤里也。汉张骞使绝域，羁联拘执，艰厄百罹，历大宛、月氏等数国，其傍大国五六，皆称传闻，以为穷河源，乌能睹所谓河源哉！史称河有两源，一出于阗，一出葱岭。于阗水北行，合葱岭河，注蒲类海，不流，洑至临洮出焉。今洮水自南来，非蒲类明矣。询之土人，言于阗葱岭水，其下流散之沙碛。又有言河与天河通，寻源得织女支机石以归，亦妄也。昆仑去嵩高五万里，阆风、玄圃、积瑶、华盖仙人所居，又何耶？《唐史·土蕃传》：河上流由洪济梁南二千里，水益狭，春可涉，秋夏乃胜舟。其南三百里，三山中高而四下，曰紫山，古所谓昆仑。其言颇类，然止称河源其间云。国家敞天威，亘天所覆焘，无间海内外，冠带万国，罔非臣妾，视汉、唐为不足讶，故穷河源，去万里，若步闺闼。嘻，盛典也，不可不志，因志之。都实族女真蒲察氏，统乌思臧路，暨招讨都元帅，凡三至吐蕃。阔阔出，今除甘肃行省参知政事。是岁八月初吉，翰林侍读学士、中奉大夫、知制诰、同修国史臣潘昂霄谨述。柯九思述云：河源有志，自本朝始，前乎此曷为未有。志河源者，道路辽阻，所传闻异辞，莫能究河之源也。《山经》曰：敦薨之水，西流，注于泑泽，出于昆仑之东北陬，实惟河源。而《水经》载，河出昆仑，经十余国，乃至泑泽。《山经》又称：阳纡之山，河出其中，淩门之山，河出其中。《穆天子传》亦云：阳纡之山，河伯冯夷所居，是惟河宗氏。《释氏西域志》称：阿耨达大山上，有大渊水，即昆仑山也。《地里志》亦称：昆仑山在临羌西。而《汉书》载河出两源，或称有，或称无，而河源所著异同，况世殊代易，名地亦异，终莫能有究之者。我太祖皇帝二十有一年，春正月，征西夏。夏，取甘肃等城。秋，取西凉府。遂过沙陀，至黄河九渡。按昆仑当九渡下流，则昆仑固已归我职方氏矣。宪宗皇帝二年，命皇太弟旭烈帅诸部军征西域，凡六年，辟封疆四万里，于是河源及所注枝出者，尽在封域之内。当时在行有能记其说，皆得于目击，非放也。逮世祖皇帝，功成治定，天下殷富，遂命臣都实置郡河源。故翰林侍读学士潘公，得究其详实，搜源析派，而作斯志。乃知更昆仑行一月，始穷河源。於戏！当四海混一之盛，闻广见核，至数千载莫能究者，俾后世有考而传信焉，岂斯文之光，实邦家无疆之休也。公之子诩，能不坠其先业，增光而润色之。至顺间，以同知嘉定州事来吴，将刊是书行于世，属九思叙其说于篇端。元统元年冬十有一月日南至，奎章阁学士院鉴书博士、文林郎柯九思序。