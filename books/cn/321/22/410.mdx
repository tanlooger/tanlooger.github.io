---
---
---
title: 河南妇死
---




河南妇，世为河南民家。大兵下江南，妇被虏，姑与夫行求数年，得之湖南，妇已妻千户某，饶于财，情好甚洽，视夫姑若涂人。会有旨，凡妇人被虏，许银赎，敢匿者死。某惧罪，亟遣妇，妇坚不行。夫姑留以俟，妇闭其室，弗与通，遂号恸顿绝而去。行未百步，青天无云而雷，回视，妇已震死。钱唐白湛渊先生纪以诗曰：“从军古云乐，获罪祷应难。毋望明珠复，夫求破镜完。押衙逢义士，公主奉春官。为报河南妇，天刑不可干。”