---
---
---
title: 龙见嘉兴
---




槜李郭元之言：至正乙未秋七月三日，城东马桥上白龙挂，盲风怪雨，天暗黑若深夜然，坏民居五百余所，大木尽拔，木自半空坠下，悉折为二，杂以万瓦乱飞，溪水直立，人皆叫号奔走，不暇顾妻子。龙由马桥历城北北丽桥，望太湖而去。时方在家，家去城可三里许，如闻万屋齐压。急出户四望，黑云汹涌，失府城所在。经一二时，方乃开霁。不一年，为战斗之地。凡龙所过处，荆棘寒烟，衰草野磷，视昔时之繁华如一梦也。