---
---
---
title: 聂碧窗诗
---




京口天庆观主聂碧窗，江西人，尝为龙翔宫书记。国初时，诏赦至，感而有诗曰：“乾坤杀气正沉沉，又听燕台降德音。万口尽传新诏好，累朝谁念旧恩深。分茅列土将军志，问舍求田父老心。丽正立班犹昨日，小臣无语泪沾襟。”又哀被虏妇云：“当年结发在深闺，岂料人生有别离。到底不知因色误，马前犹自买胭脂。”又咏胡妇云：“双柳垂鬟别样梳，醉来马上倩人扶。江南有眼何曾见，争卷珠帘看固姑。”