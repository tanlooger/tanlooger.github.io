---
---
---
title: 星入月
---




松江孙元璘言：至正乙未七月六日夜，自平江归，泊舟城西栅口，方掀蓬露坐，忽见一星，大如杯碗，色白而微青，尾长四五丈，光焰烛天，戛然有声，由东北方飞入月中而止。此时月如仰瓦，正乘之，无偏倚，若人以手拾置其中者。尝记宋张端义《贵耳集》云：丁亥年，余为仪真录参。十月二十三日夜，因观天象，见一星入月。算历者邹淮绝早相别，云：“昨夜星入月，恐两淮兵动，不可住，径唤渡过建康。”余问之：“古有此否？”邹云：“汉献帝时，一次星入月，今再见也。”十一月十二日，刘倬举兵僇孝姑，姑反戈，一城狼狈，仅以身免，继此兵祸未泯也。据此说，则松江之祸，亦非偶然。松江自丙申二月十八日军乱，越三日，苗来克复，首尾两月之间，焚杀掳掠，十里之城，悉化瓦砾之区，视他郡尤可畏。是则星入月不知此时在于何所分野，顾乃松江独应其兆与？