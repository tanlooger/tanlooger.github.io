---
---
---
title: 飞云渡
---




飞云渡风浪甚恶，每有覆舟之患。有一少年子，放纵不羁，尝以所生年月日时就日者问平生富贫寿夭，有告曰：“汝之寿莫能逾三旬。”及遍叩他日者，言亦多同。于是意谓非久于人世，乃不娶妻，不事生产作业，每以轻财仗义为志。尝俟船渡傍，见一丫鬟女子，徘徊悲戚，若将赴水，少年亟止之，问曰：“何为轻生如此？”答曰：“我本人家小婢，主人有姻事，暂借亲眷珠子耳环一双，直钞三十余锭，今日送还，竟于中途失去，宁死耳，焉敢归？”少年曰：“我适拾得，但不审果是汝物否？”方再三磨问颗数装束，实是，遂同造主人。主人感谢，欲赠以礼，辞不受。既而主人怒此婢，遣嫁业梳剃者，所居去渡所咫尺间。期岁，少年与同行二十有八人将过渡，道遇一妇人，拜且谢，视之，乃失环女也，因告其故于夫，屈留午饭。余人先登舟，俄风涛大作，皆葬鱼腹。盖少年能救人一命，而造物者亦救其一命以答之。后少年以寿终。渡在温之瑞安。