---
---
---
title: 五马入门
---




吾乡陈刚中先生孚，临海县人。国初时，尝为僧，以避世变。一日，大书所作诗于其父执某之粉墙上云：“我不学寇丞相，地黄变发发如漆。又不学张长史，醉后挥毫扫狂墨。平生绀发三千丈，几度和云眠石上。不合感时怒冲冠，天公罚作圆顶相。肺肝本无儿女情，亦岂惜此双鬓青。只忆山间秋月冷，搔首不见髼鬆影。”父执见之，曰：“此子欲归俗也。”呼来馆谷之，命养发。经半年余，谓曰：“汝当娶，吾将以女事汝。”先生辞谢再三。既而命寓他所，遣媒妁行言，择日迎归。父执喜曰：“五马入门矣。”先生虽获佳偶，自妻母以至妻之兄姊弟妹皆不然，遂挈家入京，馆阁诸老，交章荐举，入翰林。会朝廷遣使交趾，授先生礼部郎中，副之。至交州，尝有诗曰：“老母越南垂白发，病妻塞北倚黄昏。蛮烟瘴雨交州客，三处相思一梦魂。”及抵安南国，以文字言语谕之，其国遂降，将其世子并国相入朝。后以功授治中，典乡郡，终老焉。若父执者，可谓识人也已。