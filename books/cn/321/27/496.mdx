---
---
---
title: 李哥贞烈
---




河南理幕沈易云：灞州倡女李哥，年十二三时，母教之歌舞，哥泣曰：“女率有工，繄我独为此乎？”母告以业不可废。哥曰：“若此听母，母亦当从我好，否则有死而已。”母阳许之。自是不粉泽，不茹荦，所歌多仙曲道情。有召者，必先询主客姓名，然后往。人亦预相戒，毋戏狎。哥凝立筵前，酒行歌阕，目不流盼。与之酒，勿饮。州判官尝忤哥，径还，誓不与见。孟津县达鲁花赤厚赂哥母，夜抵舍，哥怀利刃，闭卧内，骂之曰：“汝职在牧民，而狗彘之不若，可急去，不且血污吾刃矣！”惭怒以回。明日，知州闻之，叹曰：“州有贞女，而吾不知，是一失也。吾次子明经举秀才，真若配。”以礼聘娶之。未几，红巾入寇，夫妇被执，见哥妍丽，将杀其夫，哥走前抱夫项大呼曰：“吾断不从汝求活。”寇并杀之。