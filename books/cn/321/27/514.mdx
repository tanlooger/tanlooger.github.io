---
---
---
title: 忠孝里
---




至正壬辰秋七月，红巾陷钱唐。九月，陷吴兴延陵。冬十月，陷江阴州。州大姓许晋字德昭者，有武略，善格斗。仲子如璋，亦英勇。遂相谋曰：“乌合之众，败亡可待，我族我里，何忍坐累焉。”乃潜聚无赖恶少，资以饮食，保护邻井。日有余党四散抄掠，则诱使深入，悉殪而埋之。所居素隐僻，贼无知者。寻闻官军驻近郊，阴遣人约为内应。十一月八日，浙东宣慰元帅观孙统兵入城，晋率所募应之。官军少却，晋弗之知，尚与贼战于城北之祥符寺前。会贼党自他所来，掎其后，如璋遂与家僮往救，手刃数人，破围而入，偕父力战，众寡不敌，父子皆死。明日，官军复进攻，贼遂溃。家人得父子尸，敛而葬之，柩车相继于道，见者无不堕泪。乡之父老诔之曰：“父死于忠，子死于孝。”私表其里曰忠孝。郡上其事于朝，不报。