---
---
---
title: 刘节妇
---




刘节妇，冀之衡水人，通古文《孝经》、小学书，适同郡曹泰财。红巾陷河朔，因避兵聊城村。贼掩至，大掠，见节妇居群人中，特妍整，持刀驱之行。节妇曰：“吾妇人，惟知从夫而已，不从贼也。”贼欲移其心，乃盛陈金玉珠玑，仍用锦绣衣服被节妇身，节妇裂碎之。强拥上马，堕地者数四。贼怒，绳其项，就马上曳之。节妇以手爪地，以头触石流血，骂贼不绝声，遂遇害。