---
---
---
title: 蔺节妇
---




许叔瑛环云：陈友谅部属称邓平章者，陷江西某县。有妇蔺氏，其夫以财雄一乡，因赂邓之帅某，丐免剽戮。帅闻蔺有殊色，辄歼其家，独生蔺及四岁婴，将纳之。蔺曰：“帅贵人，妾事之无恨。然吾良人以礼币聘妾为妇者若干年，与生二子，妾不忍即背恩。军中礼不备，请持一月丧服，乃为帅妇未晚。”帅许之。服未终，移兵别县，帅曰：“吾如汝约，今夕谐吾婚乎？”蔺曰：“诺。”既而帅上马他之，使二卒守。蔺曰：“为取鸡酒，具香火，今夕吾为帅妇，敢告先良人灵。”卒俱出，乃先杀婴，啮指血书壁曰：“泾渭难分浊与清，此身不幸厄红巾。孤儿未忍更他姓，烈妇何曾嫁二人。白刃自挥心似铁，黄泉欲到骨如银。荒村日落猿啼处，过客闻之亦惨神。”书罢，即自刎。帅返，惊叹，讯二卒，欲罪之。卒指壁间题，倩人读其诗，驰白邓，邓闻之陈，陈为立庙旌表云。