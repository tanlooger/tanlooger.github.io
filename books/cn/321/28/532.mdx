---
---
---
title: 爵禄前定
---




宇文公谅，字子贞，湖州人。初领乡贡，入浙省试院。头场，占一席舍，其案上有宇文同知四字，不知何人书。试官考卷，以文不中式，将黜之。时坐主龙麟洲先生，江西老儒也，年八十余，始过江浙，力主此卷，卒置榜中。及会试，果登高第，授同知婺源州事。虽曰爵禄前定，盖亦阴德所致，人鲜有知者。公少年时，尝馆授巨室，其闺爱中夜来奔，坚拒不纳，明旦，托以他故，敛书告别。此非阴德也与？