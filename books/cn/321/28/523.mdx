---
---
---
title: 不孝陷地死
---




杭州杨镇一凶徒，素不孝于母，尤凌虐其妻。有子三岁，爱惜甚至，妻常抱负，偶失手，攧损其头，泣而谓姑曰：“夫归，妇必被殴死，不若先溺水之为幸。”姑曰：“汝第无忧，但云是我之误，我却去避汝小姑处，俟其怒息而还。”至晚，夫归，见儿头破，径捽妻，欲杀之。妻告曰：“非我过也，婆攧之耳。惧汝怒，已往小姑家去。”遂释之。次日，持刀寻母。中途，藏诸石下，却到妹家，好言诱母还。至石边，忿躁詈骂，取刀杀母，竟失藏刀所在，惟见巨蛇介道。畏怯退缩，不觉双足陷入地中。须臾，即没至膝，七窍流血，声罪自咎。母急扶抱，无计可施，走报于妇。妇掘地，随掘随陷。啖以饮食，三日乃死。观者日数千人，莫不称快。时至正甲辰六月也。