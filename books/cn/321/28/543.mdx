---
---
---
title: 刑赏失宜
---




至正十二年岁壬辰秋，蕲黄徐寿辉贼党攻破昱岭关，径抵余杭县。七月初十日，入杭州城。伪帅项蔡、杨苏，一屯明庆寺，一屯北关门妙行寺，称弥勒佛出世以惑众。浙省参政樊执敬，死于天水桥。宝哥与妻，同溺于西湖。其贼不杀不淫，招民投附者，署姓名于簿籍。府库金帛，悉辇以去。至二十六日，浙西廉访使自绍兴率盐场灶丁过江，同罗木营官军克复城池，贼遂溃散。三平章定定逃往嘉兴，郎中脱脱过江南，越数日，携省印来会，权署省事，至是，亦回。四平章教化自湖州统军归，举火焚城，残荡殆尽。附贼充伪职者范县尹等，明正典刑。里豪施遵礼、顾八，为迎敌官军剐于市，家产悉没县官，明庆、妙行亦然。省都事以下，坐失守城池，罢黜不叙，省官复任如故。朝廷法度既堕，刑赏失宜，欲天下宴安，不可复得矣。