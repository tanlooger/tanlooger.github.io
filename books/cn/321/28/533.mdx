---
---
---
title: 醋钵儿
---




俞俊，其先嘉兴人，今占籍松江上海县。娶也先普化次兄丑驴女。也先普化长兄观观死，蒸长嫂而妻之，次兄丑驴死，又蒸次嫂而妻之，俊妻母也。既而亦死，俊缚彩缯为祭亭，缀银盘十有四于亭两柱，书诗联盘中云：“清梦断柳营风月，菲仪表梓里葭莩。”盖柳营，暗藏亚夫二字。菲仪，谓非人。表梓，谓脿子，总贱娼滥妇之称。葭莩，皆是夫也。郡人莫不多其才而讥其轻薄如此。又尝诣妻父墓所，题于庐壁曰：“柏舟在河，可谓节乎？二嫂治栖，可谓义乎？覆宗绝祀，可谓孝乎？”先刺妻母，中刺也先普化，末刺妻之弟博颜帖木儿也。博颜帖木儿无他兄弟，因利也先之财，愿继其后，竟不恤亲父小宗之祀为重，故云。博颜帖木儿将赴乡试，谓人曰：“若忝一荐，有司以礼敦遣，先就北宅上马，赴府公宴毕，却归新宅下马。”北宅，丑驴所居。新宅，也先普化所居。人戏之曰：“昔人有二天，今子有二父，何其幸欤！”博颜帖木儿赧甚。俊弱冠时，从顾琛渊白游，负气傲物。当伯颜太师柄国日，尝赋《清平乐》长短句云：“君恩如草，秋至还枯槁。落落残星犹弄晓，豪杰消磨尽了。　放开湖海襟怀，休教鸥鹭惊猜。我是江南倦客，等闲容易安排。”手藁留叶起之处，后与叶交恶，竟诉于官，必欲构成其罪，夤缘贿赂，浙省移准中书省咨，札付儒学提举司，议得古人寄情遣兴，作为闺怨诗词，多有指夫为君者，然此亦当禁止，以故获免罪戾，而所费已几万锭矣。至正丙申春，张士诚僭号诚王，据有平江日，又以贿通松江伪尹郑焕，署宰华亭，用酷刑朘剥，邑民恨入骨髓。郡士袁海叟有诗曰：“四海清宁未有期，诸公衮衮正当时。忽然一日天兵至，打破黄婆醋钵儿。”或者不知醋钵之义，以问叟。叟曰：“昔有不轨伏诛，暴尸于竿，王婆买醋，经过其下，适索朽尸坠，醋钵为其所压，著地而碎，王婆年老无知，将谓死者所致，顾谓之曰：‘汝只是未曾吃恶官司来。’”闻者皆绝倒。