---
---
---
title: 志异
---




至正壬辰春，自杭州避难居湖州。三月廿三日，黑气亘天，雷电以雨，有物若果核，与雨杂下，五色间错，光莹坚固，破其实食之，似松子仁，人皆曰娑婆树子。闰月十二日，复雨。八月，过杭州，因知三月十八日亦雨如湖州，郡人初不以为异。及九月十日，红巾犯省治，雨核之地悉被兵火，无有处屋宇如故。余弗之信。九月廿六日，湖州陷，仪凤桥四向焚戮特甚。追思雨核时，桥四向为最多，信前言不诬也。后闻池州亦然，与杭日同，池州之祸，尤可惨也。按白乐天诗集载月中尝坠桂子于天竺寺，叶石林《玉涧杂书》亦云仁宗天圣中，七月八月两月之望，有桂子从空降如雨，其大如豆，杂黄白黑三色，食之味辛，寺僧道式取以种，得二十五本。二书岂尽妄耶？此理殊不可晓。但今又为时谶，尤可异也。