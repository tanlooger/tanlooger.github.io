---
---
---
title: 待士
---




恒阳廉文正王希宪，字善父，畏吾氏。由父孝懿王布澛凯官廉访使，氏焉。国初，拜平章政事。秉政日，中书右丞刘武敏公整，以初附为都元帅，骑从甚都，诣门求见。王之兄弟凡十人，后皆至一品，内王弟昭文馆大学士、光禄大夫、蓟国公希贡，犹布衣，为通报。王方读书，略不答。蓟公出，整复凂入言之。因令彻去坐椅，自据中坐，令整入。整展拜起，侧立，不予之一言。整求退，谓曰：“此是我私宅，汝欲有所言，明日当诣政事堂。”及出，愧赧无人色。顷之，宋士之在羁旅者，寒饿狼狈，冠衣褴缕，袖诗求见，王之兄弟皆揶揄之。蓟公复为入言，急令铺设坐椅，且戒内人备酒馔，出至大门外，肃入，对坐，出酒馔，执礼甚恭，且录其居止。诸儒但言困苦，乞归。王明日遂言于世皇，皆遂其请。是夜，诸兄弟问曰：“今日刘元帅者，主上之所倚任，反菲薄之，江南穷秀才，却礼遇如此其至，我等不能无疑。”王曰：“我是国家大臣，言动嚬笑，系天下重轻。整虽贵，卖国叛臣也，故折辱之，令其知君臣义重。若寒士数十，皆诵法孔子者也，在宋，朝不坐，燕不与，何故而拘执于此？况今国家起朔漠，斯文不绝如线，我更不尊礼，则儒术且将扫地矣。”王之作兴斯文若此，是大有功于名教者也。