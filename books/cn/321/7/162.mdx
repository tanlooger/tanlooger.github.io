---
---
---
title: 还金绝交
---




曹公克明鉴，号以斋，宛平人。为湖广行省员外郎日，麻阳主簿顾渊白致书问讯，且以辰砂一包见寄，未及启封，漫尔置箧笥中。后有宪官过访，因论制药，谓苦无好辰砂。公曰：“我有一故人尝以此为惠，当奉送。”及取视，乃有砂金三两杂其内。公惊叹曰：“渊白以我为何如人也？”时渊白已没，呼其子归之。其廉洁如此。官至礼部尚书，谥文穆。