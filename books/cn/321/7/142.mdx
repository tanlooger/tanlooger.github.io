---
---
---
title: 黄巢地藏
---




赵生者，宋宗室子也。家苦贫，居闽之深山，业薪以自给。一日，伐木溪浒，忽见一巨蛇，章质尽白，昂首吐舌，若将噬己，生弃斧斤奔避，得脱。妻问故，具以言。因窃念曰：“白鼠白蛇，岂宝物变幻邪？”即拉夫同往，蛇尚宿留未去，见其夫妇来，回首溯流而上。尾之，行数百步，则入一岩穴中。就启之，得石，石阴刻押字与岁月、姓名，乃黄巢手瘗，治为九穴，中穴置金甲，余八穴金银无算。生掊取畸零，仍旧掩盖。自是家用日饶，不复事事。邻家疑其为盗，告其姊之夫尝为吏者。吏询之严，不敢隐，随馈白金五锭。吏贪求无厌，讼之官。生不获已，主一巨室，悉以九穴奉巨室，广行贿赂，有司莫能问。迨帅府特委福州路一官往廉之，巨室私献金甲，因回申云：“具问本根所以，实不曾掘发宝藏。”其事遂绝。路官得金甲，珍袭甚，至任满他适，其妻徙置榻下，一夕，闻绕榻风雨声，顷刻而止，颇怪之，夫归共取视，鐍钥如故，启笼乃无有也。生无子，夫妇终老巨室。嗟夫！天地间物苟非我有，虽得之亦终失也。巢之乱唐天下，剽掠宝货，历三四百年，至于我朝，而为编氓所得。氓固得之，不能保之，而卒归于富家。其路官得金甲，自以为子孙百世计，一旦作神物化去。是皆何为贪婪妄求者劝。