---
---
---
title: 画鬼
---




王渊，字若水，钱唐人。善山水人物，尤长于花竹翎毛。幼时获侍赵魏公，故多得公指教，所以傅色特妙。天历中，画集庆龙翔寺两庑壁。时都下刘总管者总其事，刘命若水于门首壁上作一鬼，其壁高三丈余，难于著笔，因取纸连粘粉本以呈。刘曰：“好则好矣，其如手足长短何？”若水不得其理，因具酒礼再拜求教于刘。刘曰：“子能不耻下问，吾当告焉。若先配定尺寸，画为裸体，然后加以衣冠，则不差矣。”若水受教而退，依法为之，果善。