---
---
---
title: 孝感
---




越枫桥里人丁氏，母双目失明，丁至孝，每朝盥漱讫，即舐母之目，积有年矣。俄而母左目明，未久右目复明。宪司上其事于朝，表其闾曰孝子之门，至治年间也。因读《江南别录》：彭李者，世为义门陈氏之佣，夫丧明已久，有子一人，尝闻陈之子弟言，舜为父瞽叟舐目而致明，乃归效之，不旬日，父目忽然明朗。右二事，诚孝行所感。今段吉父先生母夫人刘，双目久失明，医弗能愈，先生中乡举，一目忽自见物，先生及第，一目又如之。虽夫人喜溢于中，不自知其然而然，亦先生学业有成所致与？传曰：“立身扬名，以显于后世，孝之至也。”其此之谓焉。先生讳天祐，汴梁兰陵人，仕至江浙儒学提举。