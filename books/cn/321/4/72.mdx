---
---
---
title: 论诗
---




虞伯生先生集、杨仲弘先生载同在京日，杨先生每言伯生不能作诗。虞先生载酒请问作诗之法，杨先生酒既酣，尽为倾倒，虞先生遂超悟其理。继有诗送袁伯长先生桷扈驾上都，以所作诗介他人质诸杨先生。先生曰：“此诗非虞伯生不能也。”或曰：“先生尝谓伯生不能作诗，何以有此？”曰：“伯生学问高，余曾授以作诗法，馀莫能及。”又以诣赵魏公孟頫，诗中有“山连阁道晨留辇，野散周庐夜属櫜”之句，公曰：“美则美矣，若改山为天，野为星，则尤美。”虞先生深服之。故国朝之诗，称虞、赵、杨、范、揭焉。范即德机先生椁，揭即曼硕先生傒斯也。尝有问于虞先生曰：“仲弘诗如何？”先生曰：“仲弘诗如百战健儿。”“德机诗如何？”曰：“德机诗如唐临晋帖。”“曼硕诗如何？”曰：“曼硕诗如美女簪花。”“先生诗如何？”笑曰：“虞集乃汉廷老吏。”盖先生未免自负，公论以为然。