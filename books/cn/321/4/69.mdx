---
---
---
title: 相术
---




国初有李国用者自北来杭，能望气占休咎，能相人。其人崖岸倨傲，而时贵咸敬之。谢后诸孙字退乐者，设早馔延致，至即据中位，省幕官皆坐下坐，不得其一言以及祸福。时赵文敏公谓之七司户，与谢姻戚，屈来同饭。文敏公风疮满面，李遥见，即起迎，谓坐客曰：“我过江仅见此人耳。疮愈即面君。公辈记取，异日官至一品，名闻四海。”方襄阳未破时，世皇命其即军中望气。行逾三两舍，遄还，奏曰：“臣见卒伍中往往有台辅器。”襄阳不破，江南不平，置此人于何地。噫，李之术亦神矣！国用，登州人，尝为卒，遇神仙，教以观日之法，能洞见肺腑，世称神相。