---
---
---
title: 发宋陵寝
---




吴兴王筠庵先生国器，示余所藏《唐义士传》，读之不觉令人泣下，谨录之。传曰：辛亥秋，友人端叟倪君过余溪上，示《游杭杂藁》，中有识唐玉潜事一篇。余读大惊，顿足起立曰：“异哉，今世乃有此人，有此事！愿详告我。”叟乃言曰：唐君名珏，字玉潜，会稽山阴人。家贫，聚徒授经，营滫瀡以养其母。岁戊寅，有总江南浮屠者杨琏真珈，怙恩横肆，势焰烁人，穷骄极淫，不可具状。十二月十有二日，帅徒役顿萧山，发赵氏诸陵寝，至断残支体，攫珠襦玉柙，焚其胔，弃骨草莽间。唐时年三十二岁，闻之痛愤，亟货家具，得白金百星许，执券行贷，得白金又百星许，乃具酒醪，市羊豕，邀里中少年若干辈，狎坐轰饮。酒且酣，少年起请曰：“君儒者，若是将何为焉？”唐惨然具以告，愿收遗骸共瘗之。众谢曰：“诺。”中一少年曰：“发丘中郎将，眈眈饿虎，事露奈何？”唐曰：“余固筹矣。今四郊多暴骨，取窜以易，谁复知之？”乃斫文木为匮，复黄绢为囊，各署其表曰某陵某陵，分委而散遣之，蕝地以藏，为文而告。诘旦，事讫，来集，出白金羡余酬，戒勿泄。越七日，总浮屠下令裒陵骨，杂置牛马枯骼中，筑一塔压之，名曰镇南。杭民悲戚不忍仰视，了不知陵骨之犹存也。祸淫不爽，流传京师，上达四聪，天怒赫赫，飞风雷号令，捽首祸者北焉，山阴人始有籍籍传唐事者。由是唐之义风，震动吴越，声生势长，若胥江掀八月之涛。名虽高，困固自若。明年己卯后上元两日，唐出观灯归，忽坐殒，息奄奄，若将绝者。良久始苏，曰：“吾见黄衣吏持文书来告曰：‘王召君。’导我往，观阙巍峨，宫宇靓丽，殆非人间。有一冕旒坐殿上，数黄衣贵人逡巡降揖曰：‘籍君掩骸，其有以报。’唐乃升谒，造王前。王谓曰：‘汝受命窭且贫，兼无妻若子，今忠义动天，帝命锡汝伉俪子三人，田三顷。’拜谢，降出，遂觉，罔不知其何也。”逾时，越有治中袁俊斋至，始下车，为子求师。有以唐荐者，一见，置宾馆。一日，问曰：“吾渡江，闻有唐氏瘗宋诸陵骨，子岂其宗耶？”左右指君曰：“此是已。”袁大骇，拱手曰：“君此举，豫让不能抗也。”曳之坐，北面而纳拜焉。礼敬特加，情款益笃。叩知家徒四壁，恻然嗟矜，语左右曰：“唐先生家甚寒，吾当料理，使有妻有田以给。”左右逢迎，爰诹爰度，不数月，二事俱惬，聘妇偶故国之公女，负郭食故国之公田，所费一一自袁出。人固奇唐之节，而又奇唐之遇，两高之，曰：“二公真义士。”义士尔后获三丈夫子，鼎立颀颀。凡梦中神所许，稽其数，无一不合，咄咄怪事乃如此。唐葬骨后，又于宋常朝殿掘冬青树，植于所函土堆上，作《冬青行》二首曰：“马棰问髐形，南面欲起语。野麇尚纯束，何物敢盗取。余花拾飘荡，白日哀后土。六合忽怪事，蜕龙挂茅宇。老天鉴区区，千载护风雨。”又曰：“冬青花，不可折，南风吹凉积香雪。遥遥翠盖万年枝，上有凤巢下龙穴。君不见，犬之年，羊之月，霹雳一声天地裂。”复有《梦中诗》四首曰：“珠亡忽震蛟龙睡，轩弊宁忘犬马情。亲拾寒琼出幽草，四山风雨鬼神惊。”“一坏自筑珠丘土，双匣亲传竺国经。只有春风知此意，年年杜宇哭冬青。”“昭陵玉匣走天涯，金粟堆寒起暮鸦。水到兰亭转呜咽，不知真帖落谁家。”“珠凫玉雁又成埃，班竹临江首重回。犹忆年时寒食节，天家一骑奉香来。”余客钱塘久，熟悉其事，唐至今无恙。灵卿既具闻始末，谓端叟曰：“江左运穷，天水源涸，宋之亡，非有商辛流毒，为白旄黄钺之招也。直以千载河清，六合势一，木火运移，衣冠道尽，卧榻侧难容它人鼾睡耳。圣朝量包覆焘，恩完獝狨，煦育亡国遗胤，坦无惊猜，何物异端，无忌惮敢尔！至今言之，可为痛哭已。抑吾不能无慨，异时会稽近畿，世家林立，虽蓬莱清浅，陵岸变迁，岂无一二慷慨仅存者，卓哉斯举，乃出闾里一寒士，何欤？岂所养非所用，而民彝物则，独具于势卑位下者之资禀与？”余又怪世之言命者，穷通祸福，罔不在厥初生，一成而不可变。今忠义所感，定命靡常，六极转移，易若反掌。乃知元命自作，多福自求，枢机由人，虽天有所不能制，圣言岂欺我哉！一介行通神明，捷于景响，况力又有大者，其积弥厚，其泽当弥长，又可以概量乎哉！吾谓赵氏昔者家已破，程婴、公孙杵臼强育其真孤。今者国已亡，唐君玉潜匮藏其真骨。两雄力当，无能优劣。以其系人伦，关世教，有足多尚，援笔以纪，待编野史者采焉。此云溪罗先生有开所撰也。先生德兴人。董石林吉翁题其后曰：“释焰熏天，墨毒残骨，不啻鞭尸刖骸之惨。势张威慑，孰撄其锋？儒流唐进士，念世籍阳和生育，雨露涵濡之恩，忠愤激发，毁室捐资，仗义集俦，潜遗骼于暴露之后，拔游魂于兽髑之中，身首免异处，支体脱烈炎，视漆身陨钺者尽在下风。精诚动天，奇节震世。锡佳丽偶，送麒麟儿，阳施阴报，捷若景响，善者劝矣。”詹厚斋载道复题曰：“尝疑武王伐商剑钺斩击事，窃意王者之师，未必尔也。纣死矣，既击之，又断其首挂大白，不已甚乎？当时举天下无非之者，而西山饿夫独非之。昌黎颂之曰：若伯夷者，特立独行，穷天地，亘万古而不顾者也。会稽诸陵，非有商辛之虐，不幸而遭樊崇，当时曾无一人动孟阳之哀者，呜呼痛哉！唐生，一寒士耳，其势位非如孤竹君之子，徒以故国遗黎，不忍视其上之人之祸之惨，愤激于中，毁家取义，为人所不敢为于不可为之时，深谋秘计，全而归之。智名勇功，足以惊世绝俗，视伯夷固未易同日语，而一念之烈，行之而不顾，岂非韩子所谓千百年乃一人者与？余读罗君所为传，为之掩卷泣下。呜呼，尚忍言哉！天地惟一感应之理，有感必应，其得报固其理耳。不然，天者有时而难必，神者有时而难明，善者怠矣。厥后越有新治中来，闻其事，义其人，下车首物色得之，亟拜亟为礼，罗而致之馆下，又从而振德之。唐固义士，治中亦伟人，皆出秉彝好德之真。微唐君不能成治中之义，微治中不能著唐君之忠，是大有功于人伦世教者也，此传之所以不可不作也。皇庆二年夏五月题。”及见遂昌郑明德先生元祐所书《林义士事迹》云：宋太学生林德阳，字景曦，号霁山。当杨总统发掘诸陵寝时，林故为杭丐者，背竹箩，手持竹夹，遇物即以夹投箩中。林铸银作两许小牌百十，系腰间，取贿西番僧曰：“余不敢，望收其骨，得高家孝家斯足矣。”番僧左右之，果得高、孝两朝骨，为两函贮之，归葬于东嘉。其诗有《梦中作》十首，其一绝曰：“一坏未筑珠宫土，双匣亲传竺国经。只有东风知此意，年年杜宇哭冬青。”又曰：“空山急雨洗岩花，金粟堆寒起暮鸦。水到兰亭更呜咽，不知真帖落谁家。”又曰：“乔山弓剑未成灰，玉匣珠襦一夜开。犹记去年寒食日，天家一骑捧香来。”余七首，犹凄怨，则忘之。葬后，林于宋常朝殿掘冬青一株，植于所函土堆上，又有《冬青花》一首曰：“冬青花，冬青花，花时一日肠九折。隔江风雨清影空，五月深山落微雪。石根云气龙所藏，寻常蝼蚁不敢穴。移来此种非人间，曾识万年觞底月。蜀魂飞绕百鸟臣，夜半 一声山竹裂。”又一首有曰：“君不记，羊之年，马之月，霹雳一声山石裂。”闻其事甚异，不欲书。若林霁山者，其亦可谓义士也已。此五诗，与前所录语句微不同，诗中有双匣字，则是收两陵骨之意。得非林义士诗，而罗云溪以传者之误而写入传中乎？但曰移宋常朝殿冬青，植所函土上而作《冬青诗》，吾意会稽去杭，止隔一水，或者可以致之。若夫东嘉，相望千余里，岂能容易持去，纵持去，又岂能不枯瘁。作如此想，则又疑是唐义士诗。且葬骨一事，岂唐方起谋时，林已先得高、孝两陵骨耶？抑得唐所易之骨耶？盖各行其所志，不相知会，理固有之。载考之齐人周草窗先生密《癸辛杂识》所记云：至元二十二年乙酉八月，杨髡发陵之事，起于天长寺福僧闻号西山者，成于演福寺剡僧泽号云梦者。初，天长乃魏宪靖王坟寺，闻欲媚杨髡，遂献其寺。旋又发魏王冢，多得金玉，以此起发陵之想。泽一力赞成之，俾泰宁寺僧宗恺、宗允等，诈称杨侍郎、汪安抚侵占寺地为名告词，出给文书，将带河西僧及凶党如沈照磨之徒，部领人夫发掘。时有中官陵使罗铣者，守陵不去，与之极力争执，为泽痛棰，胁之以刃，令人逐去，大哭而出。遂先启宁宗、理宗、度宗、杨后四陵，劫取宝玉极多。惟理宗之陵，所藏尤多，启棺之初，有白气亘天，盖宝气也。理宗之尸如生，其下皆藉以锦，锦之下，承以竹丝细簟，一小厮攫取，掷地有声，乃金丝所成。或对云：“含珠有夜明者。”乃倒悬其尸树间，沥取水银，如此三日，竟失其首。或谓西番僧回回，其俗以得帝王髑髅，可以厌胜致富，故盗去耳。事竟，罗陵使买棺制衣收敛，大恸垂绝，邻里为之感泣。是夕，闻西山皆有哭声，凡昼夜不绝。至十一月，复发徽、钦、高、孝、光五帝陵，孟、韦、吴、谢四后陵。初，钦、徽葬五国城，数遣使祈请于金人，欲归梓宫，凡六七年，而后许以梓宫还行在。高宗亲至临平奉迎，易缌服，寓于龙德别宫，一时朝野以为大事。诸公论功受赏，费于官帑者不资。先是，选人杨炜贻书执政，乞奏闻，命大臣取神榇之最下者斫而视之。既而礼官请用安陵故事，梓宫入境，即承之以椁，仍纳衮冕翚衣于椁中，不改敛。从之。至此，被发掘。钦、徽二陵皆空无一物，徽陵有朽木一段，钦陵有木灯檠一枚而已。盖当时已料其真伪不可知，不欲逆诈，亦以慰一时之人心耳。而二帝遗骸，浮沉沙漠，初未尝还也。高宗陵，骨发尽化，略无寸余，止锡器数件，端砚一只，砚为泽所得。孝陵亦蜕化无余，止顶骨小片，内有玉炉瓶一副，古铜鬲一只，亦为泽所得。昔闻有道之士能蜕骨而仙，未闻并骨蜕者，真天人也。若光宁与诸后，优然如生，罗陵使亦如前棺敛，后悉从火化。可谓忠且义矣，当与张承业同传。陵中金钱以万计，皆为尸气所蚀，如铜铁状，以故诸凶弃而不取，往往为村氓所得。间有得猫睛异宝者。一村翁于孟后陵得一髻，其发长六尺余，其色绀碧，髻根有短金钗，遂取以归，以其帝后遗物，庋置佛堂中，奉事之，自此家道寖丰。凡得金钱之家，非病即死。翁恐甚，亟送龙洞中，而此翁今成富家矣。方移理宗尸时，泽在傍，以足蹴其首，以示无惧。随觉奇痛一点，起于足心，自此苦足疾数年，以致溃烂双股，堕落十指而亡。闻既得志，且富不义之财，复倚杨髡势，豪夺乡人产业，后为乡夫二十人伺道间，屠而脔之，罪不加众，各不过受杖而已。其恺与杨髡分赃不平，已受杖死，尚有允在。据此说，则云溪所传，岁月绝不同。盖尝论之，至元丙子，天兵下江南，至乙酉，将十载，版图必已定，法制必已明，安得有此事？然戊寅距丙子不三年，窃恐此时庶事草创，而妖髡得以肆其恶与？妖髡就戮，群凶接踵陨于非命，天之所以祸淫者亦严矣。但云高宗陵骨发尽化，孝宗陵顶骨小片，不知唐义士所易者何骨也，林义士所收者又何骨也。惜余生晚，不及识宋季以来老儒先生，以就正其是非，姑以待熟两朝典故之人问�