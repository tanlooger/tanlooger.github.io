---
---
---
title: 浙西园苑
---




浙西园苑之胜，惟松江下沙瞿氏为最古，宋秀州守方岳亦有诗留题壁间。后紫阳虚谷翁来游，继题十绝，其一云“壁间墨客扫龙蛇，所写诗佳字亦佳。忽见题诗增感慨，吾家宗伯老秋厓”是也。次则平江福山之曹，横泽之顾，又其次则嘉兴魏塘之陈。当爱山全盛时，春二三月间，游人如织，后其卒，未及数月，花木一空。废弛之速，未有若此者。自后，其地吴氏之园曰竹庄，盖元有池陂数十亩，天然若湖，莹之尝买得水殿图，据图位置，构亭水心，潇洒莫比。哗讦之徒，欲闻诸官，亟塑三教像于中，易曰三教堂，人不可得而入矣。莹之卒，荐遭兵燹，今无一存者。福山、横泽、下沙，皆无有久矣，可胜叹哉！