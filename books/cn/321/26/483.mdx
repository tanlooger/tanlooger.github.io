---
---
---
title: 雕传
---




某人浮湛里中，无以为生，侦民有小不平，嗾之讼，佐之请谒，己旁缘自资，且既饵临政者，因持其短长，以蠹民梗政，遂有人作《雕传》以警之。传曰：昔皇帝少皞氏之世，凤鸟适至，故为鸟师而鸟名，命凤凰为百禽长。当是时，南山有鸟，其名曰雕。雕之性，鸷而健，贪而狡，稻粱之甘，木实之美，雕不屑焉，资众禽之肉以为食。雕之徒实繁，其与雕同气而异质者，鹰鹯、鸢隼、鹞鹘、鸱鹗，皆助雕为虐者也。其异类而同性者，鸱鸮、鸺鹠、枭鸩、训狐、鬼车，其恶与雕同，特其材异尔。然雕有大小，小者从鹪鹩、鷃雀，力可制则制之，大者虽鸿鹄不畏也。故雕之所在，众禽皆逃散远去，摽枝无安巢，灌丛无息羽。雕无所得食，则遣操诡辞，招众禽之过而诉诸凤曰：“鸿雁背北而来南是叛者也，鹦鹉舍禽言习人语是奸者也，仓庚出幽谷迁乔木是冒越者也，鷾鸸秋冬远遁是避役者也。乌知吉凶，言妖祥以惑众听。鹊填河以阻水利，鸤鸠攘鹊之居，鸳鸯荒淫无度，鸥好闲，鸡好斗殴相伤，凫鹥、鹅鸭习水战，鸬鹚、白鹭得鱼不税，孔雀有异相，杜鹃催归令戍卒逃亡，提壶劝人饮酒生事，是皆有罪，不治，将益甚。”凤凰惑焉，命爽鸠氏治之。雕与爽鸠相为表里，穷山谷，搜林麓，禽之出者，搏之逐之，攫之拿之，啄胔扼吭，裂肪绝筋，磔毛扬风，洒血殷地，凡遇之者无噍类。其余皆周章振掉，谋所以免祸者，毁巢破 ，空所积以奉爽鸠，且以赂雕，使勿执。于是雕之势益张，而众禽之生理日蹙。其爪距稍利者，慕雕所为，则起而效之。其钝者，深藏远窜，馁死于草莽者，相藉也。而凤凰始忧之。闻蓬莱之巅，有胎仙焉，胎仙名鹤，号青田翁，廉介而洁白，和平而好生，于是征爽鸠，使鹤乘轩而治之。鹤乃与凤凰谋曰：“夫雕，其始一而已，自子之不戒，而使之蔓延，今之为雕者何其多耶？昔之雕，名雕，字雕，形雕，性雕，本为雕者也。今有非雕而雕者，何也？雕则得食，不雕则不得食；雕则有利而无害，不雕则利未见而害常随之，故不容其不雕也。今禽之产子者愿为雕，雏之习飞者学为雕，形状与雕异者又冒为雕。不诛其渠魁，歼其凶丑，以励其余，吾恐鸾鷃、鹓鸑、神雀、大鹏、金翅皆化为雕耳。”凤凰曰：“善。”奏请于帝。帝遣虞人，持弓矢，张网罗，随雕而磔之，雕之徒尽毙，敕天下无留雕，故其余党皆屏迹匿影不敢出，众禽始得安于生养，以尽其天年。此皆少皞氏之恩，凤凰与鹤之力也。太史公曰：雕，奸禽也。暴恶受诛，固宜。吾独惧今之人子务养雕，意有所欲，举雕而放之，求众禽之血肉以肥其躯，殊不知少皞氏之戒也。嗟夫！害物而日益者，刑虽未及，天必谴之，其雕，岂足恤哉！