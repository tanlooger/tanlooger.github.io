---
---
---
title: 鞫狱
---




吴人高伯厚云：元统间，某吏杭东北录事。一日，有部民某甲某乙斗殴，某甲之母劝解，被某乙用木棒就脑后一击，仆地而死。适某承该检验，脑骨唇齿，皆有重伤，某乙招伏。系狱经二载，遇赦，以非谋杀合宥。既得释放，来致谢，因言：“与某甲斗殴时，其母来劝，力牵其子之裾，手脱仰跌，自搕其脑，昏绝在地。邻里有剪刀挑母唇齿灌药，不苏，乃死。故脑唇有伤，实未尝持棒击之也。”某问何为招伏，某乙言：“仓皇之际，惟恐棰楚，但欲招承，偿命弗暇计也。邻里见我已招，遂皆不复言矣。”吁，今之鞫狱者，不欲研穷磨究，务在广陈刑具，以张施厥威，或有以衷曲告诉者，辄便呵喝震怒，略不之恤，从而吏隶辈奉承上意，拷掠锻炼，靡所不至，其不置人于冤枉者鲜矣！使闻伯厚之言，宁不知惧乎？