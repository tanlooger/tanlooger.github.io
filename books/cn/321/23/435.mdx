---
---
---
title: 预知改元
---




省掾李孟容度为余言：元统间在都门见一全真先生，年五十余，相貌魁伟。尝坐省东茶肆中，所言辄有验。因访其寓所，乃在五门外第二桥民家，遂以出处叩之。全真曰：“汝仕不在北方，且宜南归，四十后，方可食禄。”临别，偶问及时事，全真曰：“此后当改至元，至元后改至贞，天下乱矣。”仆曰：“国初已有至元。”全真曰：“汝第识之。”仆南还，至关河，闻改至元，心益信之。及改至正，则知贞者，正也。四十后，方补饶州府史。夫全真之言，如烛照数计，特不知果何术也，岂非至人者乎！