---
---
---
title: 谲诞有配
---




天下之事，未尝无配，虽谲诈诞妄之谈，亦有然者。松江卫山斋有材誉，时庸医儿孙华孙颇知嗜学，山斋因奖予之，使得侪于士类。山斋既死，华孙忽谓人曰：“尝梦天使持黄封小合授吾，曰：‘上帝有勅，以卫山斋声价畀汝。’吾受命谢恩而寤。”华孙才思极迟，凡作一诗，必数十日乃就，则曰：“吾登溷偶得一联。”或又曰：“枕上得此。”故人戏赠以诗，有“浪得诗名索价高”及“山斋声价黄封合”之句。陆居仁每谓人曰：“吾读书至得意时，见庆云一朵现，家人皆不能睹。又一日，读《诗集传》，有不安处，思所以易之，忽若梦寐中见尼父拱立于前而呼吾字曰：‘陆宅之，朱熹误矣，汝说是也。’”偶与友人之黠者言及此，友人曰：“足下得非禀受素弱乎？”曰：“何为？”曰：“吾见足下眼目眊眩，又梦寐颠倒，故知其然也。”居仁惭赧，不复辨。客来谈及，拊几大笑，命笔识之。