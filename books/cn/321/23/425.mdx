---
---
---
title: 田夫人
---




刘公复新为上都留守时，有令史亢子春者，值公退食，偶与同列据案判事以戏，遂为仇家发之。公大怒，责问罪状，枷项示众。及归，怒容未霁。其夫人田氏，问公何故不乐，公语其故。夫人曰：“此小节耳，何足怒也？”即令人呼亢至，请公为脱其枷，且劳以酒，云：“此一杯与汝压惊，此一杯与汝庆喜。男子大丈夫，何所不至，留守之位何患不到！”亢感谢而退。不数年，公卒而无子，止一女，适田直长。直长遄卒，女病双瞽。后亢官湖广参政，迎夫人母子归，没齿敬养不怠。公乃廉访使刘廷幹之从祖父也。