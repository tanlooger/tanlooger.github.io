---
---
---
title: 武官可笑
---




张氏据有平江日，其部将左丞吕珍守绍兴，参军陈庶子、饶介之在张左右。一日，陈赋诗，饶染翰，题一纨扇以寄吕云：“后来江左英贤传，又是淮西保相家。闻说锦袍酣战罢，不惊越女采荷花。”饶素负书名，且诗语俊丽，为作者所称。吕俾人读罢，忽大怒曰：“吾为主人守边疆，万死锋镝间，岂务爱女子而不惊之耶？见则必杀之！”又元帅李其姓者，杭州庚子之围解，颇著功劳，一士人投之以诗，将有求焉。其诗有“黄金合铸李将军”之句。李大怒曰：“吾劳苦数年，止是将军，今年才得元帅，乃复令我为将军耶？”命帐下策出之。右二事虽相传以为笑，亦可因以为戒云。