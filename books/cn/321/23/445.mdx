---
---
---
title: 鬼爷爷
---




元统间，杭州盐仓宋监纳者，尝客大都，求功名不遂，甚至穷窘，然颇慎行止，不敢非为。遂出齐化门求一死所，望见水潭，将欲投入。虚空中有鬼作人声云：“宋某阳寿未终，不可死也。”四顾，一无所有，于是默默而回。中途，拾得一纸帖云：“宋某可于吏部某令史下某典吏处习学书写。”翼日，物色之，果得其人，遂获进步。再得一帖云：“汝可求托某人谋请俸禄。”因依所言，一举而成。凡历俸数十月，至于受敕命，获财宝，取妻买妾，生子育女，为富家翁，一皆阴冥所佑。平昔却未尝睹其形状，只见一矮小影子而已。但有所见，即便祭献，称名爷爷。忽一日，有一帖云：“我要叶子金一百八十两。”索之甚急，未免数数祭献求免。因问云：“爷爷要此何用？”一帖云：“我要去扬州天宁寺妆佛也。”又一夕，其妻臂上失去金钏金镯，急告之，一帖云：“在汝第几只箱内，权且付还。”又一日，失去熟羊背皮。一帖云：“我借用了，明日当还。”次日，一大绵羊自外走入。如此等类甚多，不可枚举。及宋受前职，鬼亦随到。恐被窃其所有，乃令人诣龙虎山求天师符命，悬于所寓室内。晨兴，但见一样四十道，皆倒悬之，莫可辨其真伪。及礼请功行法师驱治，而坛内牌位颠倒错乱，弗能措手而止。又一日，盐仓印信不知所在，告之哀切。一帖云：“在汝第四十几只箱内第几个缎子下。”开寻果有。时与张大使同寅，将印寄于伊家。一帖飞告云：“印信当长官收掌，若不送还，一棒打碎汝头也。”大使惊恐，急送还之，后有一过路道人诣门，偶以始末诉之。道人曰：“我当为汝遣之。”乃于桃树上，砟取朝向东南大枝，作一捶一椹，便以椹钉东南隅地上，嘱云：“每月逢五，则击五下，当自绝也。”后果寂无影响，竟不知何等鬼也。江阴陈範季模与宋交代，所以极知其详。季模，盖余友也。