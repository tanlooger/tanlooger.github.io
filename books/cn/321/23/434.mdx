---
---
---
title: 盗有道
---




后至元间，盗入浙省丞相府。是夕，月色微明，相于纱帷中窥见之，美髭髯，身长七尺余。时一侍姬亦见之，大呼有贼。相急止之，曰：“此相府，何贼敢来？”盖虞其有所伤犯故也。纵其自取七宝系腰，金玉器皿，席卷而去。翼旦，责令有司官兵肖形掩捕，刻期获解，沿门搜索，终不可得。越明年，才于绍兴诸暨州败露。掠问其情，乃云：初至杭，寓相府之东，相去三十余家。是夜，自外大醉归，倒于门外，主人扶掖登楼而卧。须臾，呕吐，狼籍满地。至二更，开楼窗，缘房檐，进府内。脚履尺余木级，面带优人假髯。既得物，直携至江头，置于白塔上，复回寓所。侵晨，逻者至，察其人，酒尚未醒，酣睡正熟。且身材侏儒，略无髭髯，竟不之疑。数日后，方携所盗物抵浙东，因此被擒。盗亦有道，其斯之谓欤？