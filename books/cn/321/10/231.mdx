---
---
---
title: 越民考
---




迈里古思，字善卿，西夏人，侨居松江。家贫，授徒以养母。性至孝，然落落不羁，善谐谑，名人士多与之游。至正甲午，进士及第，授绍兴路录事司达鲁花赤。比视篆，天下云扰，所在悉 瘵，君抚字周至，民爱之如父母。乙未秋，杭破，遄即克复。浙省左丞杨完者以本部苗将持露布至，统洞蛮甚众，意实觇视虚实，又将流毒于我民也。纵虐恣暴，民皆束手，惴惴不敢与争。无故劫府架阁照磨陈修家，妻妾几被污。君激怒填膺，指挥吏兵收之，郡民欢呼从事，苗遂尽死。后完者闻越民结义且固，终不敢调兵渡浙江。方集庆陷时，江南行台官流避抵庆元，奉旨置治所于越，遂檄君总督义民，护城池。君更募得勇悍者二千余人，以果毅二字为号，曰果毅军。练习武事，分拨守要害。乃日与常所往来者，击鲜饫 ，酣咏叫啸，以为娱乐，虽户外上官坌至，不少延纳。永康寇起，据有县境，君收复，朝廷旌其功，除江南浙西道廉访司知事。未上，又除江东建康道经历。浙省丞相塔失帖木儿便宜除行枢密院判官，君即自署诸参谋为幕官，曰经历，曰都事者，不可枚举。时御史大夫拜住哥任奸黠吏为爪牙，又自统军三千，曰台军，纪律不严，民横被扰害。有诉于君，君辄抑之，众军皆怨怒，然拜委琐龌龊，惟以钩距致财为务，君不礼之。或以谏君，曰：“吾知上有君，下有民耳，安问其他。”拜颇闻，衔之，遂与台军元帅列占、永安张某、万户阎塔思不花、王哈剌帖木儿等谋杀之，未得间。戊戌十月廿二日，首事，出兵逾曹娥江，与平章方国珍部下万户冯某斗，既不利，驻军东关，单骑驰归，拜意决矣。廿三日迟明，召君私第议事。入至中门，左右以铁槌挝杀之。初甚秘，守阍军自相谓，无已杀总督官，我辈幸也。民始有闻之者，走白君部将浙东佥元帅黄中。诸参谋闻变，奔避不顾，至有坠城以出行四五十里者。初夜二鼓，中提军入城，屯戒珠山，拜未及知。中卧病，方饮药，得少汗，尚昏溃困顿，左右扶翼，擐甲上马，遇台军于江桥，斗十数合，破阵陷坚，身当矢石。郡民老幼皆号泣曰：“杀我总督官，我尚何生为？”壮者助中军殊死战，台军一败涂地，屠其二营。入拜家，姬侍奴隶，死者相枕藉，一女为队官陈某所掠。举君尸，无元，大索三日，得于溺池中。拜与二子匿梵宇幽隐处，民搜见之，齐唾其面，且骂曰：“瞎贼！我总督官何罪，而令致于此耶？”不自杀，执以归中，冀中杀之。中解其缚，率诸军罗拜之曰：“总督官忠肝义胆，照映天地，人神所共知。公信任 邪，使国之柱石陨于无辜。我之复仇，明大义也。杀我主将者既已斩之，公幸毋罪。”拜执中以泣曰：“我之罪尚何言，尚何言！”既而军民为君持服为位以祭，私谥曰越民考。越六日，拜自劾，纳印绶去。其印是夜遗失，中以白金百两购得于一卒以还行台者。君未死先三日，有星大如杯碗，红光烛天，坠镇粤门，化为石。及君出师，识者已卜君之有死兆矣，至是果验云。南村野史曰：兵，凶器也。战，逆德也。圣人不得已而用之。故吾夫子必以临事而惧，好谋而成，答子路行三军之问。夫迈里古思受任之初，殊有古贤县令之风。一握兵柄，志满意得，酣贪废事，轻谋首乱，不旋踵而身首异处，盖亦平昔越己之过有以酿成此祸与？微中，则老母稚子，亦皆几上之肉矣。原其忠君爱民之心，昺然与日星相昭明者，则无可议也。拜住哥为国大臣，坐镇四省，百官庶司，孰不听令。迈之不奉台檄，擅兴师旅，明问其罪，黜之可也，斩之可也，而乃阴结小丑，作为此态，是盗杀之，非公论矣。民心之所以不服，良以是也。噫！享有尊爵重禄，而当国步艰难之日，既不思涓埃补报之道，又不责自己贪饕之非，反以谋害忠良为先务，谓之无罪，得乎？故其妻妾子女遭罹戮辱，实自取之，尚复何怜哉！