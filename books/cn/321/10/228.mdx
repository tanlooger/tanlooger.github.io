---
---
---
title: 趁办官钱
---




浙省广济库，岁差杭城諲实户若干名充役库子，以司出纳。比一家中侵用官钱太多，无可为偿。府判王某，素号残忍，乃拘其妻妾子女于官。又无可为计，则命小舟载之，求食于西湖，以资纳官。鬼妾鬼马，不肖辈群趋焉。鲜于伯几先生枢作《湖边曲》云：“湖边荡桨谁家女，绿惨红愁羞不语。低回忍泪傍郎船，贪得缠头强歌舞。玉壶美酒不须忧，鱼腹熊蹯弃如土。阳台梦短匆匆去，鸳锁生寒愁日暮。安得义士掷千金，遂令桑濮歌行露。”后王之子孙有为娼者，天之报施一何捷也。