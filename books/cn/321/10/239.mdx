---
---
---
title: 辊吝谝三卦
---




淮南潘子素纯尝作《辊卦》，讥世之人以突梯滑稽而得显爵者，虽曰资一时之谑浪调笑，不为无补于名教。卦辞曰：“辊亨，可小事，亦可大事。彖曰：‘辊亨，天地辊而四时行，日月辊而昼夜明，上下辊而万事成，辊之时义大矣哉。’象曰：‘地上有木，辊，君子以容身固位。’初六，辊出门，无咎。象曰：‘出门便辊，又何咎也。’六二，傅于铁轊。象曰：‘傅于铁轊，天下可行也。’六三，君子终日辊辊，厉无咎。象曰：‘终日辊辊，虽危无咎也。’九四，模棱吉。象曰：‘模棱之吉，以随时也。’六五，神辊。象曰：‘六五神辊，老于事也。’上六，或锡之高爵，天下揶揄之。象曰：‘以辊受爵，亦不足敬也。’”此篇或者又谓自宋末即有，非潘所造，未审是否。后平江蔡宗鲁卫作《吝卦》以配之，曰：“吝亨，利居闲，不利有所为。彖曰：‘吝，鄙啬也。利居闲，无所求也。不利有所为，恐致祸也。’初六，居富，吝于周急，悔亡，无攸利。象曰：‘吝于周急，莫恤其贫也。悔亡，无攸利，已终有望也。’六二，听妇言，至吝，不养其亲，不恤其弟，贞凶。象曰：‘听妇言，昵于私也。不养其亲，忘大恩也。不恤其弟，失大义也。虽养弗时，亦致灾也，故贞凶。’九三，极吝，吝其财，不吝其身，于行非宜。象曰：‘吝其财，斯致富也。不吝其身，乃轻生也。’六四，太吝，君子吉，小人凶。象曰：‘吝于君子，虽有言，无尤也。吝于小人，虽不有言，终有悔也。’六五，不吝于色，务所欲，终以死亡，凶，朋来，吝于酒食，弗克欢，无咎。象曰：‘不吝于色，惑于淫也。务所欲，乐其顺从也。终以死亡，凶可知也。朋来，从其类也。吝于酒食，诚大谬也。虽弗克欢，可无咎也。’上九，居其家，不吝于内，吝于教子，弗叶吉。象曰：‘居其家，妄自尊也。不吝于内，畏寡妻也。吝于教子，终无所成也。’”近扶风马文璧琬又作《谝卦》曰：“谝，贞亨，初吉终凶，利见小人，不利于君子。彖曰：‘贞，正也。亨，通也。通乎正言，谝或庶几也。终凶，谝不由初也。利见小人，犹同类也。不利于君子，入于邪也。’象曰：‘丽口掉舌，谝，君子以求名干禄。’初九，谝于同朋，无咎。象曰：‘同朋于谝，又谁咎也。’九二，略施于民，吉。象曰：‘九二之吉，以新众听也。’六三，来其谝，酒食用享。象曰：‘来其谝，民取则也。享其酒食，以崇功也。’九四，饰言如簧，以娱彼心，乃获南金。象曰：‘娱人获金，不足道也。’九五，君子终日高谝，王用征，安车以迎，终岁弗宁，后有凶。象曰：‘以谝受征，不羞也。终岁弗宁，只足烦劳也。后有凶，不副实也。’上六，莽谝不已，四方欲杀之。象曰：‘莽谝取怒，杀之何过也。’”右三卦切中时病，真得风刺之正，因并录之。