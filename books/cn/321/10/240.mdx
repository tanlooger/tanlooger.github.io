---
---
---
title: 乌蜑户
---




广海采珠之人，悬絙于腰，沉入海中，良久得珠，撼其絙，舶上人挈出之，葬于鼋鼉蛟龙之腹者，比比有焉。有司名曰乌蜑户。蜑，音但。仁宗登极，特旨放免。时敬公威卿为江西行省参知政事，俾该管掾史立案，令广东帅府抄具乌蜑户一一籍贯姓名，置册申解他省。官曰：“中书咨文无是，恐不必也。”公曰：“万一申明旧典，庶不害及良民。”未几，太后中使至，人咸服公先见之明。