---
---
---
title: 亲家
---




凡男女缔姻者，两家相谓曰亲家，此二字见《唐·萧嵩传》。今北方以亲字为去声。按卢纶作王驸马花烛诗云：“人主人臣是亲家。”则是亦有所祖。亲家又曰亲家翁，《五代史·刘昫传》：昫与冯道为姻家，而同为相，道罢，李愚代之。愚素恶道之为人，凡事有稽失者，愚必指以诮昫曰：“此公亲家翁所为。”苏氏《开谈录》：冯道与赵凤同在中书，凤有女适道中子，以饮食不中，为道夫人谴骂，赵令婢长号知院者来诉，凡数百言，道都不答。及去，但云：“传语亲家翁，今日好雪。”