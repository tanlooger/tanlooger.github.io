---
---
---
title: 孝行
---




延祐乙卯冬，平江常熟之支塘里民朱良吉者，母钱氏，年六十余，病将死，良吉沐浴祷天，以刀剖胸，割取心肉一脔，煮粥以饮母，母食粥而病愈。良吉心痛，就榻不可起。邻里怜其且欲绝，乃裒财，命颐真观道士马碧潭者醮告神明，祈阴祐之。是日，邑人俞浩斋闻而过其家，视良吉胸间疮裂几五寸，气腾出，痛莫能言。俞为纳其心，以桑白皮线缝合，未及期月，已无恙矣。俞因述其事以为世劝。吴郡宋翠岩先生有诗纪之，其小序曰：夫孝为百行宗。人以父母遗体而生，乳哺鞠育，教诲劬劳，其恩号罔极。然而剖心刲股，恐其伤生而或死也。父母存而子死，故又有禁止之令焉。观今世降俗薄，悖逆其父母者，视良吉何如哉！如良吉者，自当旌异，为世教劝，而有司曾莫能省。原其一念之纯，剖心之际，动天地，感鬼神，固不待赏之于有司，而天地神明，固已阴录其孝矣。《太上感应篇》所谓“若人者人敬之，天祐之，福禄随之，众邪远之，神灵卫之。今日谢世，明日为地下主，进补仙阶”，若良吉者有焉。故为显白其孝，以为人子之劝省也。宗仪之先人，有孝感一事，人多传道之，会稽张君思廉尝书于杨铁崖先生所撰墓铭之后矣，今并录于此云：元故白云漫士陶明元氏，讳煜。弱冠时，用道家法，事所谓玄武神，甚谨。明元母病心痛，痛则拍张跳躅，啮床箦衾褥，号叫以纾苦楚。岁濒死者六七发，医莫能愈。明元每掏心嚼舌，以代母痛。一日，危甚，计无所出，走祷玄武前曰：“刲股割肝，非先王礼，在法当禁，某非不知也。今事急矣，敢犯死取一脔为汤剂，神尔有灵，疾庶几其瘳。”祷毕，即引刀欲下。忽有二童自外跃入，叱曰：“毋自损，我天医也！”明元大骇，伏地乞哀。童子取案上笔，书十数字于几面。掷笔，二童子咸仆地。随呼家人救之，噀以水，良久苏，乃邻氏儿也，叩之，无所知焉。视其书，药方也，随读随隐。明元私喜曰：“此必玄武神也，吾母其瘳矣。”即如方治之。药甫及口，而痛已失，终母身不再举。张子曰：齐谐志怪，圣人不道。左氏尚诬，君子非之。明元之事，遂昌郑元祐状行，会稽先生杨维祯志墓，皆不书，非逸也，畏讥而削之也。彼以谓玄武神者，西北方之气也，莽苍无知，非如俞跗岐扁，能切脉察色，投汤熨火，抉肠剔胃，以取人疾，在理所不通，故不书。虽然，动天地，感鬼神，莫大乎孝。焉知冥冥中英魂烈气不散者，或如俞跗岐扁，依凭精魄，以遂孝子之请也。不然，何穹然漠然之体而有所谓天医乎？明元子宗仪与余友善，其寓殡又在玉笥山下，去余居不远，以是得其实尤详。故宁受左氏之讥，不敢没明元之孝。《书曰》：“与其杀不辜，宁失不经。”先王之过盖如此。会稽张宪撰。