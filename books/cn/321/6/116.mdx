---
---
---
title: 廉使长厚
---




徐文献公为浙西廉使时，治所尚在平江，有旨迁置于杭。岁云暮矣，择日启行。一书吏者掌照制支郡诸司案牍，官吏合受稽违罪责，已皆取状，至是引决。公谓曰：“正旦在迩，此曹乃职官俸吏，礼宜陪位，望阙致贺，受刑而从事，无耻也，否则为不敬，盍别议之。”吏以白于幕官，因进曰：“相公长厚之道固如此，然将若之何？”公曰：“奚难，立案候明年分司施行可也。”庭下欢声如雷。此亦厚风化之一端，故记之。