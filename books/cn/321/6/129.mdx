---
---
---
title: 鬼赃
---




陕西某县一老妪者，住村庄间，日有道流乞食，与之无吝色。忽问曰：“汝家得无为妖异所苦乎？”妪曰：“然。”曰：“我为汝除之。”即命取火，焚囊中符篆。顷之，闻他所有震霆声。曰：“妖已诛殛，才遁其一。廿年后，汝家当有难。今以铁简授汝，至时，亟投诸火。”言讫而去。自是久之，妪之女长而且美，一日，有曰大王者骑从甚都，借宿妪家，遣左右谓曰：“闻尝得异人铁简，可出示否？”盖妪平日数为他人借观，因造一伪物，而以真者悬腰间，不置也，遂用伪献。留不还，谓曰：“可呼汝女行酒。”以疾辞。大王怒，便欲为奸意。妪窃思道流之说，计算岁数又合，乃解所佩铁简投酒灶火内，既而电掣雷轰，烟火满室，须臾平息，击死猕猴数十，其一最巨，疑即向之逃者。所赍随行器用，悉系金银宝玉，走告有司，籍入官库。泰不华元帅为西台御史日，阅其案朱语曰鬼赃云。余亲闻泰公说甚详，且有钞具案文，惜不随即纪录，今则忘邑里姓名岁月矣。