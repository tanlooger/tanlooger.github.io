---
---
---
title: 绿窗遗稿
---




新喻傅汝砺先生若金尝志其妻殡云；君讳淑，字蕙兰，姓孙氏，其先汴人。年二十三，归我于湘中，五月而卒。君高朗秀惠，生六岁，母卒，父教以书。稍长，习女工。晨起，独先盥栉，适父母所，问安毕，佐诸母具食饮，退治女工。晡时，观经史，或鸣琴自休。既夕，聚家人瞑坐，说古贞女孝妇传。烛至，治女工如初。富贵家多求婚，父不许。及以许余，家人不悦。一日，有幸余疾者，欲因动之。君曰：“大人以爱子许人，必慎所择矣，即有不讳，命也，若等谓我且慕世俗富贵而改聘耶？有死而已！”皆愧谢，不敢复言。事继母尽孝道，死之日，母大恸，既瞑目久，忽徐起，止母哭，令自宽，及母出，私泣告余曰：“妾为父母所偏爱，即死，必伤其心，然终必死矣，为将奈何？君后富贵，幸念之。”言既，复瞑目。泰定五年八月廿有一日也。后三日，寓殡湘中。及序其遗稿云：故妻孙氏蕙兰，早失母，父周卿先生以《孝经》、《论语》及《凡女诫》之书教之，诗固未之学也。因其弟受唐诗家法于庭，取而读之，得其音格，辄能为近体五七言，语皆闲雅可诵，非苟学所能至者。然不多为，又恒毁其稿。家人或窃收之，令勿毁，则曰：“偶适情耳。女子当治织纴组紃以致其孝敬，辞翰非所事也。”既卒，家人哭而称之，因出其稿，得五言七首、七言十一首、五七言未成章者廿六句，特为编集成帙，题曰《绿窗遗稿》，序而藏之。五言诗曰：“窗里人初起，窗前柳正娇。卷廉冲落絮，开镜见垂条。坐对分金线，行防拂翠翘。流莺空巧语，倦听不须调。”右一 “小阁烹香茗，疏帘下玉钩。灯光翻出鼎，钗影倒沉瓯。婢捧消春困，亲尝散暮愁。吟诗因坐久，月转晚妆楼。”右二 “灯前催晓妆，把酒向高堂。但愿梅花月，年年映寿觞。”右三 “采阁闭朝寒，妆成拟问安。忽闻春雪下，唤婢卷帘看。”右四 “粲粲梅花树，盈盈似玉人。甘心对冰雪，不爱艳阳春。”右五 “小小春罗扇，团团秋月生。蟠桃花树里，绣得董双成。”右六 “自拂双眉黛，何曾惯得愁。若教如翠柳，便恐不禁秋。”右七 七言诗曰：“楼前杨柳发青枝，楼下春寒病起时。独坐小窗无气力，隔帘风乱海棠丝。”右一 “绿窗寂寞掩残春，绣得罗衣懒上身。昨日翠帷新病起，满帘飞絮正愁人。”右二 “小妹方才习孝经，可怜娇怯性偏灵。自寻女诫窗前读，嗔道家人不与听。”右三 “几点梅花发小盆，冰肌玉骨伴黄昏。隔窗坐久怜清影，闲划金钗记月痕。”右四 “绣被寒多未欲眠，梨花枝上听春鹃。明朝又是清明节，愁见人家买纸钱。”右五 “春雨随风湿粉墙，园花滴滴断人肠。愁红怨白知多少，流过长沟水亦香。”右六 “春风昨夜碧桃开，正想瑶池月满台。欲折一枝寄王母，青鸾飞去几时来。”右七 “空阶日晚雨才干，小婢相随倚画阑。金钗误挂绯桃落，罗袖愁依翠竹寒。”右八 “小窗今夕绣针闲，坐对银蟾整翠鬟。凡世何曾到天上，月宫依旧似人间。”右九 “乞巧楼前雨乍晴，弯弯新月伴双星。邻家小女都相学，斗取金盆看五生。”右十 “庭院深深早闭门，停针无语对黄昏。碧纱窗外初生月，照见梅花欲断魂。”右十一 未成章诗曰：“露下庭梧叶，风吹月桂花。”“登楼闻过雁，开户见栖鸦。”“绣帘当雪卷，银烛背风然。”“雪晴山显翠，风暖水生纹。”“萱草当阶绿，樱桃落地红。”“芍药开时病，茶 落处愁。”“玉钗簪茉莉，罗扇绣芙蓉。”“窗前垂柳分春色，镜里幽兰对晓妆。”“花间影过那知燕，柳外声来不见莺。”“慈亲教婢回金剪，娇妹嗔人夺绣针。”“妆成宝镜杨花过，行出珠帘燕子归。”“自倾瓮里春泉水，亲灌阶前石竹花。”“海棠带雨燕支重，杨柳凝烟翡翠浓。”先生既丧妻，哀戚之情，多见于诗。《悼亡》曰：“惊飙吹罗幕，明月照阶戺。春草忽不芳，秋兰亦同死。斯人蕴淑德，夙昔明诗礼。灵质奄独化，孤魂将安止。迢迢湘西山，湛湛江中水。水深有时极，山高有时已。忧思何能齐，日月从此始。”右一 “皇天平四时，白日一何遽。勤俭毕婚姻，新人忽复故。衾裳敛遗袭，棺椁无完具。送葬出北门，徘徊怛归路。玉颜不可恃，况乃纨与素。累累花下坟，郁郁茔西树。他人亮同此，胡为独哀慕。”右二 “新婚誓偕老，恩义永且深。旦暮为夫妇，哀戚奄相寻。凉月烛西楼，悲风鸣北林。空帷奠巾栉，中房虚织纴。辞章余婉娈，琴瑟有余音。眷言瞻故物，恻怆内不任。岂无新人好，焉知谐我心。掩穴抚长暮，涕下沾衣襟。”右三 “人生贵有别，室家各有宜。贫贱远结婚，中心两不移。前日良宴会，今为死别离。亲戚各在前，临诀不成辞。傍人拭我泪，令我要裁悲。共尽固人理，谁能心勿思。”右四 《感独》曰：“幽幽蕙草晚，靡靡兰芳断。皎皎夜泉人，冥冥不复旦。流尘栖暗壁，凉吹经虚幔。无论欢意消，日复愁思乱。魂伤夕方永，气变秋将晏。当窗惨断素，捐箧悲柔翰。忆初成好合，誓且同忧患。何言遂长终，独处增永叹。寤寐忽如在，展转惊复散。念兹何嗟及，哀至聊自判。”《百日》曰：“人生悲死别，矧在心相知。新婚未及久，杳杳遽何之。昔为连理木，今为断肠枝。相去时几何，百日奄在兹。亏月有圆夕，逝水无还期。弃置非人情，何以慰我思。”《入室》曰：“妆阁闭长夜，幽兰坐复春。犹疑挑锦字，不见掩罗巾。故物空在目，萧条生网尘。”右一 “虚窗明月满，芳砌绿苔滋。花间时染翰，尚忆解题诗。寂寞幽泉下，贞心空自知。”右二 《追和蕙兰》曰：“小窗开尽碧桃枝，忆得青鸾化去时。昨夜秋风妒幽怨，梦中吹断素琴丝。”右一 “江上愁时复值春，带围宽尽不宜身。阶前旧种樱桃树，日暮飞花故著人。”右二 嗟夫！孙氏之诗，依乎礼义，先生之诗，哀而不伤，举得性情之正，是可传也已。