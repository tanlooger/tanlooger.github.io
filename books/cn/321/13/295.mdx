---
---
---
title: 刚介
---




御史台准陕西行台咨，监察御史乌古孙良祯呈：伏闻纲常者，天之所以经天下者也。天子，所以为天守纲常者也。臣而不忠，子而不孝，凡触罪于纲常者，不容于死，又乌可处以相位，俾之重任乎？谨按：辽阳行省丞相答失帖木儿，即驸马丞相也 。心怀阴险，行畜奸邪，败坏彝伦，反侧不道，通天之罪，无所于容。昔在晋邸，擢登首相，居百僚之上，极一品之荣。受任托孤，躬承顾命，君臣分义，至重且深。及乎大事之时，干戈之际，尽领北土之兵，以救颠危。本官阴畜二心，坐观成败，南至红桥，逗遛不进，致于败亡，不能死义，腼面入降，大亏臣节，反以藉口，矜为己功，天下义士闻之，莫不为耻。昔丁公为项王一将耳，尝二心于汉，及天下定，高帝诛之，后世称其明断。方楚之与汉，敌国之势未分，尚以大义责之，以示垂戒。今答失帖木儿之于晋邸，爵禄之宠已崇，君臣之分素定，较之丁公不忠之罪，又有甚焉！况天历之初，营充枢密知院，御史已尝纠言，又复贿赂权臣，出为江西行省丞相。两居江浙，至与房邻拜降都运，贿赂交通，坏乱盐法，至今官民皆被其害。中间徇私败政，不可枚举。所至之处，流毒一方。今则移置辽阳，辽阳之民奚罪焉。原其本官，昔既不忠，今岂尽节。又兼辽阳即系东方重镇，反覆之人，岂宜处此，脱有边衅，关系非轻。似此卖国卖臣之罪，使其人已死，犹当追贬，今既未死，得以幸逭天禄，设居相位，是国法不行，邪正不辨，愚恐奸臣贼子接迹仿效，甚非国家之福。伏望闻奏，为天下正纲常之义，将答失帖木儿流窜遐荒，追夺累受宣命，庶几人臣分严，罪于纲常者，死有余辜，以为不忠不道之劝，其于治道不为小补，天下幸甚，公论幸甚！至正元年八月十二日，别理怯不花怯薛。第一日，忽鲁秃纳钵里、有时分云都赤、汪家奴、殿中百撒里、大夫亦怜真班、经历藏吉、蒙古必阇赤朵朵等奏，台官备著西台文书：俺商量来行与省家文书，将他见行的勾当黜罢了呵，怎生奏呵，奉圣旨，那般者。钦此。初，良祯之父福建闽海道肃政廉访使润甫公泽，年五十，未有子。夫人杜氏，深以为忧，屡请公再聘，公不允。仕西广时，闻寡居王安人者，美而宜子，夫人自为公谋聘之。既归，执妇礼甚恭。长夫人数岁，夫人推让正寝以居之。相处雍睦，宛若姊娣，饮食起居，罔有不同。公独内不自安。越明年，夫人生良桢。一日，王氏告公曰：“君自有妇，所以再娶妾者，为嗣续计耳。今夫人既生子，妾何事焉？”即出道家冠服一袭以示曰：“妾之志决矣，请从此辞。”夫人固留不得。公因谓夫人曰：“向吾再娶，惧无后也，若不改图，人其以我为汰乎？”乃听王氏去，奁资万金悉返之。自是出居一女道庵，戒行严谨，人未尝能见其面，而夫人岁时问遗弥至。后良桢贵显，迎以归，事之如亲母。嗟夫！自古求忠臣于孝子之门，今良桢外有严君，内有贤母，教诲造就之道，有过人者，宜乎在家为孝子而在朝为忠臣也。然其扬历台省，秉性刚介，不畏强御，事无不言，言必有中，如驸马丞相，恃居国戚，莫敢孰何，乃必发其底里，直使去位而后已。推此一节，则凡忠君之事，类可知矣。后至中书左丞而卒。