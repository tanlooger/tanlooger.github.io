---
---
---
title: 为将嗜杀
---




王皮者，住凤翔府城外八九里许。盛暑中，入城买皮料，归至中途，憩道傍大树下。忽有二卒来前，状貌奇怪，似非凡世间人，遽问曰：“汝王皮与？”王窃疑惧，然不敢不以实对，乃曰：“某是已。”卒曰：“阴府摄汝。”王曰：“某平生无他过恶，望赐矜怜。”卒不诺。又告曰：“容到家与妻子一别可乎？”卒乃诺。将及门，卒力挽之，不能入，王大叫：“救我！”比妻子来前，王已仆地气绝。既敛，胸间微暖如生，经宿未敢盖棺。王于冥漠中随卒至一所，俨若王者之庭，仪卫吏隶，无不备具。问曰：“汝为秦白起偏将，坑赵降卒四十万，知其罪否？”王答曰：“某佣工，平生不曾读书，不知白起为何人，亦不知降卒为何事。”于是令王起，凡再历二庭，问亦如之，答亦如之。乃反接王一大池边，取池中泥涂其胸，寒气凛冽，洞腹透背。王即悟曰：“某已记前身事矣。”遂解其缚，复引至元问第三庭。王告曰：“某当年曾为白起偏将，其杀赵降卒时，某曾力谏，不从，非某之罪。”顷间，牵一荷铁校者跪王侧，王认得似是白起，而形骸骨立，又若非似，盖因久囚故也。起见王曰：“子来矣，余复何言。”方招承。庭吏发王还第一庭，检录阳寿，及阅籍，尚有若干年，即命元摄卒引至原憩树下，一推，而王乃在棺中跳跃而起。妻子亲邻，既惊且喜，叩问之，备言其故。有传之至京师者，差进士卨哲笃来凤翔覆察，果实。时王元吉为本府照磨，元吉能备言其详，且有抄录公文。此一事然虽若幻诞，端可为为将而嗜杀人者之戒，故略节大概如上。