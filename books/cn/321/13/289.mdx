---
---
---
title: 乌宝传
---




余幼时，尝见胡石塘先生《玄宝传》，今不能记其全篇。有人出永嘉高则诚明《乌宝传》相示，虽曰以文为戏，要亦有关于世教。传曰：乌宝者，其先出于会稽褚氏，世尚儒，务词藻，然皆不甚显。至宝，厌祖父业，变姓名，从墨氏游，尽得其通神之术，由是知名。初，宝之先有钱氏者，亦以通神之术显，迨宝出，而钱氏遂废，然其术亦颇相类，故不知者犹以为钱云。宝轻薄柔默，外若方正，内实垢污。善随时舒卷，常自得圣人一贯之道，故无入而不自得，流俗多惑之。凡有谋于宝，小大轻重，多寡精粗，无不曲随人所求。自公卿以下，莫不敬爱。其子姓蕃衍，散处郡国者，皆官给庐舍而加守护焉。其有老死者，则官为聚其尸而焚之，盖知墨之末俗也。宝之所在，人争迎取邀致，苟得至其家，则老稚婢隶，无不忻悦，且重扃邃宇，敬事保爱，惟恐其他适也。然素趋势利，其富室势人，每屈辄往，虽终身服役弗厌，其窭人贫氓，有倾心愿见，终不肯一往。尤不喜儒，虽有暂相与往来者，亦终不能久留也。盖儒墨之素不相合若此。宝好逸恶劳，爱俭素，疾华侈。常客于弘农田氏。田氏朴且啬，宝竭诚与交，田氏没，其子好奢靡，日以声色宴游为事，宝甚厌之，邻有商氏者，亦若田氏父之为也，遂挈其族往依焉，盖墨之道贵清净故也。然其为人多诈，反覆不常，凡达官势人，无不愿交，而率皆不利败事。故其廉介自持者，率不与宝交。自宝之术行，挟诈者往往伪为宝术以售于时，后皆败死，故宝之术益尊。是时，昆仑抱璞公、南海玄珠子、永昌从革生，皆能济人，与世俯仰，曲随人意，而三人者亦愿与宝交，苟得宝一往，则三人亦无不可致，故时誉咸归于宝焉。宝族虽伙，然其状貌技术，亦颇相似，知与不知，咸谓之乌宝云。论曰：乌氏见于《春秋》、《世本》、《姓苑》，若存余技乌获，皆为显仕。至唐，承恩重，胤始盛，迨宝而益著。宝裔本褚氏，而自谓乌氏，则变诈亦可知矣。宝之学虽出于墨，而其害道伤化尤甚，虽孟轲氏复生，不能辟也。然使宝生于唐虞三代时，其术未必若是显。然则宝之得行其志者，亦其时有以使之。呜呼，岂独宝之罪哉！