---
---
---
title: 鬼室
---




温州监郡某，一女及笄，未出室，貌美而性慧，父母之所钟爱者。以疾卒，命画工写其像，岁序张设哭奠，常时则庋置之。任满，偶忘取去。新监郡复居是屋，其子未婚，忽得此，心窃念曰：“娶妻能若是，平生愿事足矣。”因以悬于卧室。一夕，见其下，从轴中诣榻前，叙殷勤，遂与好合。自此无夜不来。逾半载，形状羸弱。父母诘责，以实告，且云：“至必深夜，去以五鼓，或赍佳果啖我，我答与饼饵，则坚却不食。”父母教其此番须力劝之。既而女不得辞，为咽少许，天渐明，竟不可去，宛然人耳，特不能言语而已，遂真为夫妇，而病亦无恙矣。此事余童子时闻之甚熟，惜不能记两监郡之名。近读杜荀鹤《松窗杂记》云：唐进士赵颜，于画工处得一软障，图一妇人，甚丽。颜谓画工曰：“世无其人也，如可令生，余愿纳为妻。”工曰：“余神画也，此亦有名，曰真真。呼其名百日，昼夜不歇，即必应之。应则以百家彩灰酒灌之，必活。”颜如其言，乃应曰“诺”，急以百家彩灰酒灌之，遂活，下步言笑，饮食如常。终岁，生一儿。儿年两岁，友人曰：“此妖也，必与君为患，余有神剑，可斩之。”其夕，遗颜剑。剑才及颜室，真真乃曰：“妾，南岳地仙也，无何为人画妾之形，君又呼妾名，既不夺君愿，今疑妾，妾不可住。”言讫，携其子却上软障。睹其障，惟添一孩子，皆是画焉。读竟，转怀旧闻，已三十余年，若杜公所书不虚，则监郡子之异遇有之矣。