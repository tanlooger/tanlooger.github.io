---
---
---
title: 墓尸如生
---




松江蟠龙塘普门寺侧，一无主古墓，至正己亥春，为其里之张雕盗发，有志石，乃宋时钱参政良仁妹，讳惠净，以该恩奏封孺人，生一男五女，年六十有五，尝舍田入寺，因于绍熙四年十月，祔夫墓之右。破棺，无秽气，颜色如生，口脂面泽，若初傅者，冠服鲜新，亦不朽腐，得金银首饰器皿甚多。至脱其绣履，传相玩弄，人以为异。余闻汉广川王去疾发魏王子且渠冢，无棺椁，有石床，床下悉是云母，床上二尸，一男一女，皆年二十余，东首裸卧，颜色如生人，鬓发亦如生人。此恐是云母之功。今此妇葬日距今百七八十年，而亦不损坏，其理又何邪？