---
---
---
title: 金鎞刺肉
---




木八剌，字西瑛，西域人，其躯干魁伟，故人咸曰长西瑛云。一日，方与妻对饭，妻以小金鎞刺脔肉，将入口，门外有客至，西瑛出肃客，妻不及啖，且置器中，起去治茶。比回，无觅金鎞处。时一小婢在侧执作，意其窃取，拷问万端，终无认辞，竟至陨命。岁余，召匠者整屋扫瓦瓴积垢，忽一物落石上有声，取视之，乃向所失金鎞也，与朽骨一块同坠。原其所以，必是猫来偷肉，故带而去，婢偶不及见，而含冤以死，哀哉！世之事有如此者甚多，姑书焉，以为后人鉴也。