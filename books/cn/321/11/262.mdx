---
---
---
title: 枯井有毒
---




平江在城峨眉桥叶剃者，门首檐下有一枯井，深可丈许。偶所畜猫坠入，适邻家浚井，遂与井夫钱一缗，俾其取猫。夫父子诺。子既入井，久不出。父继入视之，亦不出。叶惶恐，系索于腰，令家人次第放索，将及井底，亟呼救命。比拽起，下体已僵木如尸，而气息奄奄。乡里救活之，白于官。官来验视，令笼火下烛，仿佛见若有旁空者。向之死人，一横卧地上，一斜倚不倒。钩其发提出，遍身无它恙，止紫黑耳。众议以恐是蛟蜃之属，实之土焉。余意山岚蛮瘴，尚能杀人，何况久年干涸，阴毒凝结，纳其气而死，复奚疑哉？此事在至正己亥秋八月初旬也。后读《酉阳杂俎》，有云：凡冢井间气，秋夏多杀人，先以鸡毛投之，直下无毒，回舞而下者不可犯，当以泔数斗浇之，方可入矣。得此一章，信余意之诚是也。