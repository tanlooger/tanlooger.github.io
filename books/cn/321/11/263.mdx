---
---
---
title: 贤孝
---




前至元间，杭州有郑万户者，天性峻急，不能有所容，而奉事母夫人备极孝道。母诞日垂至，预市文绣氁段，制袍为寿。针工持归，缝缀既成，为油所污。时估贵重，工莫能偿，自经不死。邻妇有识其母者，潜送入白之。至日，卧不起。子至，候问安否，见有忧色，请其故。曰：“昨暮偶视新袍，适几上油缶翻，溅渍成玷，我情思殊不佳耳。”子告曰：“一袍坏，复制一袍可也，夫人何重惜乃尔！”母阳为自解，遂起受子孙拜贺，如常岁仪。人咸以此为贤母，而益见万户之孝。国朝妇人礼服，达靼曰袍，汉人曰团衫，南人曰大衣，无贵贱皆如之。服章但有金素之别耳，惟处子则不得衣焉。今万户有姓者而亦曰袍，其母岂达靼与？然俗谓男子布衫曰布袍，则凡上盖之服或可概曰袍。