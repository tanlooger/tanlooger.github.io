---
---
---
title: 贤母辞拾遗钞
---




聂以道宰江右一邑日，有村人早出卖菜，拾得至元钞十五锭，归以奉母。母怒曰：“得非盗来而欺我乎？纵有遗失，亦不过三两张耳，宁有一束之理？况我家未尝有此，立当祸至，可急速送还，毋累我为也。”言之再，子弗从。母曰：“必如是，我须诉之官。”子曰：“拾得之物，送还何人？”母曰：“但于元拾处俟候，定有失主来矣。”子遂依命携往。顷间，果见寻钞者。村人本朴质，竟不诘其数，便以付还。傍观之人，皆令分取为赏。失主靳曰：“我元三十锭，今才一半，安可赏之？”争闹不已，相持至厅事下。聂推问村人，其辞实，又暗唤其母审之合，乃俾二人各具失者实三十锭得者实十五锭文状在官后，却谓失主曰：“此非汝钞，必天赐贤母以养老者。若三十锭，则汝钞也，可自别寻去。”遂给付母子。闻者称快。