---
---
---
title: 采绘法
---




凡面色，先用三朱、腻粉、方粉、藤黄、檀子、土黄、京墨合和衬底，上面仍用底粉薄笼，然后用檀子、墨水斡染。面色白者，粉入少土黄，燕支不用，燕支则三朱。红者，前件色入少土朱。紫堂者，粉檀子老青入少燕支。黄者，粉土黄入少土朱。青黑者。粉入檀子、土黄、老青各一点，粉薄罩，檀墨斡。已上看颜色清浊加减用，又不可执一也。

口角，燕支淡，如要带笑容，口角两笔略放起。

眼中，白染瞳子外两笔，次用烟子点睛，墨打圈，眼梢微起，有折，便笑。

口唇上，燕支蓦。

鼻色，红燕支微笼。

面雀斑，淡墨水斡。麻，檀水斡。

髯色，黑者，依鬓发渲。紫者，檀墨间渲。黄红者，藤黄、檀子渲。

发，先用墨染，次用烟子渲。有间渲、排渲、乱渲，当自取用。

手指甲，先用燕支染，次用粉染根。

凡染妇女面色，燕支粉衬，薄粉笼，淡檀墨斡。

凡染法，白纸上先染后却罩粉，然后再染提掇，绢则先衬背后。

凡调合服饰器用颜色者：绯红，用银朱紫花合。桃红，用银朱燕支合。肉红，用粉为主，入燕支合。柏枝绿，用枝条绿入漆绿合。黑绿，用漆绿入螺青合。柳绿，用枝条绿入槐花合。官绿，即枝条绿是。鸭头绿，用枝条绿入高漆绿合。月下白，用粉入京墨合。柳黄，用粉入三绿标，并少藤黄合。鹅黄，用粉入槐花合。砖褐，用粉入烟合。荆褐，用粉入槐花、螺青、土黄标合。艾褐，用粉入槐花、螺青、土黄、檀子合。鹰背褐，用粉入檀子、烟墨、土黄合。银褐，用粉入藤黄合。珠子褐，用粉入藤黄、燕支合。藕丝褐，用粉入螺青、燕支合。露褐，用粉入少土黄、檀子合。茶褐，用土黄为主，入漆绿、烟墨、槐花合。麝香褐，用土黄、檀子入烟墨合。檀褐，用土黄入紫花合。山谷褐，用粉入土黄标合。枯竹褐，用粉土黄入檀子一点合。湖水褐，用粉入三绿合。葱白褐，用粉入三绿标合。棠梨褐，用粉入土黄、银朱合。秋茶褐，用土黄入三绿槐花合。油里墨，用紫花、土黄、烟墨合。玉色，用粉入高三绿合。鮀色，用粉漆、绿标墨入少土黄合。氁子，用粉、土黄、檀子入墨一点合。蓝青，用三青入高三绿合。金黄，用槐花粉入燕支合。雅青，用苏青衬，螺青罩。鼠毛褐，用土黄粉入墨合。不老红，用紫花、银朱合。蒲萄褐，用粉入三绿紫花合。丁香褐，用肉红为主，入少槐花合。杏子绒，用粉墨、螺青入檀子合。氁绫，用紫花底，紫粉搭花样。番皮，用土黄、银朱合。鹿胎，用白粉底，紫花样。水獭毡，用粉土黄合。牙笏，用好粉一点，土黄粉凝。皂靴，用烟墨标。柘木交椅，用粉、檀子、土黄、烟墨合。金丝柘，同上，不入墨。紫袍，用三青、燕支合。其余不能一一备载，在对物用色可也。

凡合用颜色细色，头青、二青、三青、深中青、浅中青、螺青、苏青、二绿、三绿、花叶绿、枝条绿、南绿、油绿、漆绿、黄丹、飞丹、三朱、土朱、银朱、枝红、紫花、藤黄、槐花、削粉、石榴、颗绵、燕支、檀子。其檀子，用银朱浅入老墨、燕支合。