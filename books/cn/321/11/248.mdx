---
---
---
title: 梦
---




应之绍才，钱唐人，以乡贡下第，任嘉兴学正。丁父忧，仍寓居授徒。至正壬辰秋，避难于其诸生李氏子家，去城数十里，曰奉贤乡。李之从祖号太无，为道士，住持紫虚观。之绍一见，若平生欢。八月廿九日，太无得中风疾，之绍馈药疗之，获苏，日一再诣问。九月四日，又自紫虚问疾，还寓，忽得疾，一中而殂。其妻杨氏，太史同佥瑀之女，就所馆治丧，且以讣其母若弟于海宁及嘉兴城中。紫虚之徒以其疾与太无同，不以告。是夜将半，太无忽呼弟子卓处潜辈谓曰：“适得梦甚怪。”俾取纸笔书之。云于本观所奉岳祠之前，见有某姓名吏，及卒二人，押男女各一，并持公文而来。因读其词，曰：“嘉兴路城隍司准海宁州城隍司牒，为陆小莲告至正八年内溺水事，冤屈未伸。今发陈喜儿、应伟，前去勒要应才，同解岳祠周府君取问。”太无询来使之详，答曰：“陆小莲者，嘉兴百福坊人，而应才之婢也。为其妻妒，逐之，遂赴水死。陈喜儿者，才之母也，时居海宁。伟，字之奇，才之弟也，居嘉兴城东，谓彼时不为救护，故连逮耳。”太无见陈氏带锁，衣白衣黄裙。问之，年六十有四。应伟荷校，衣青衣。录其罪状，皆历历可记。来使云：“今若贵司移牒温都统，为之解释，则尚可也。”遂觉。始知之绍已逝。王昌言与之绍有交承之好，同寓其所，明旦，来紫虚。太无因问应母之年及之奇之貌，皆如所梦，乃以告之。昌言驰报杨氏。杨即诣紫虚，拜恳太无于床下，谓梦中事皆实有之，复自诉其详，且言其夫胸间尚温，手足犹软，故求移文解释。仍躬祷岳祠，冀之绍之复生也。是日午后，之奇自城东来，衣青衣，云昨日亦得疾，与兄同，所见如太无梦，今虽少苏，犹愦愦莫知所以然。至夜，杨氏以忧惧，亦疾作，旋即无他。而之绍气已绝矣。时建德邵清溪偶宿紫虚，目击其事，翼日遂行，不知往讣陈氏者归报何如，及之奇之死生耳。