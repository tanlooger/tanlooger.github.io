---
---
---
title: 承天阁
---




平江承天寺，初畜大木，将造千佛阁。会浙省灾，责有司籍所在木植，官酬以价。寺一黠僧，于阁木上皆凿万岁阁三字，于是有司不敢取。及阁成，其字固在。诸寺观凡起造必作俪语题两梁间，其余则记住持檀越主名，此所必然，独承天诸殿俱否。至正丙申春，今张太尉士诚未归顺时，伪称诚王，国号大周，改元天祐，历曰明时，由淮渡浙，攻破平江，即承天以居，尽撤去殿上像，设坐于其中，且以僧元凿字名其阁。岂亦有定数乎？