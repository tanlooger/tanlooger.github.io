---
---
---
title: 女奴义烈
---




朵那者，杭城东伟兀氏之女奴也。年十九，勤敏谨愿。主卒某郡官所，朵那奉主妇日谨，主妇亦委以腹心。至正壬辰秋七月初十日，寇陷杭，劫官民府库。至伟兀氏家，不得物，乃反接主妇柱下，拔刀砺颈上。诸侍婢皆散走，朵那独以身覆主妇，请代死，且告曰：“将军利吾财，岂利杀人哉！凡家之货宝，皆我所藏，主母固弗知，若免主母死，我当悉与将军不吝。”寇允解主妇缚，朵那乃探金银珠玉币帛等散置堂上，寇争夺，竟又欲犯朵那身。朵那持刀欲自屠，曰：“我主二千石，我誓不奴他姓主，况汝贼乎？”寇惊异，舍而去。朵那泣拜主妇曰：“弃主货，全主命，权也。妾受命主钥货，今失货而全身，非义也，请从此死。”遂自杀。时人莫不称之曰义烈、义烈云。