---
---
---
title: 瘗鹤铭
---




《瘗鹤铭》，华阳真逸撰。“上皇山樵鹤，寿不知其纪也。壬辰岁，得于华亭。甲午岁，化于朱方。天其未遂吾翔廖廓邪，奚夺之遽也！乃裹以玄黄之币，藏乎兹山之下。仙家无隐，我故立石旌事，篆铭不朽。词曰：相此胎禽，浮丘著经。乃征前事，我传尔铭。余欲无言，尔其藏灵。雷门去鼓，华表留形。义惟仿佛，事亦微冥。尔将何之，解化惟宁。后荡洪流，前固重扃。右割荆门，历下华亭。奚集真侣，瘗尔作铭。丹阳外仙尉江阴真宰。”右刻在镇江焦山下顽石上，潮落方可模，相传为晋王右军书，惟宋黄睿《东观余论》云为陶隐居书，良是。其曰：今审定文格字法，殊类陶弘景。弘景自称华阳隐居，今曰真逸者，岂其别号与？又其著《真诰》，但云己卯岁，而不著年名，其他书亦尔。今此铭壬辰岁甲午岁，亦不书年名，此又可证云。壬辰者，梁天监十一年也。甲午者，十三年也。按隐居天监七年东游海岳，权驻会稽，永嘉十一年，始还茅山。乙未岁其弟子周子良仙去，为之作传，即十一年、十三年正在华阳矣。后又有题丹阳尉江阴宰数字，当是效陶书故题于石侧也。王逸少以晋惠帝太安二年癸亥生，年五十九，至穆帝升平五年辛酉岁卒，则成帝咸和九年甲午岁，逸少方年三十二。至永和七年辛亥岁，年四十九，始去会稽闲居，不应三十二岁已自称真逸也。又未官于朝，及闲居时，不在华阳。以是考之，决非王右军书也审矣。欧阳文忠公以为不类王右军法，而类颜鲁公，又疑是顾况，云道号同，又疑王瓒，皆非。睿字长孺，号云林子，邵武人。又董逌书跋第六卷，载南阳张举子厚所记云：《瘗鹤铭》，今存于焦山，凡文字句读之可识，及点画之仅存者，百三十余言，而所亡失几五十字。计其完书盖九行，行之全者二十五字，而首尾不预焉。熙宁三年春，余索其逸遗于焦山之阴，偶得十二字于乱石间。石甚迫隘，偃卧其下，然后可读。故昔人未之见，而世不传。其后又有“丹阳外仙，江阴真宰”八字，与华阳真逸、上皇山樵，为似是真侣之号。今取其可考者，次序之如此。又董君自书其后云：文忠《集古录》谓得六百字，今以石校之，为行凡十，行为字二十五，安得字至六百？疑书之误也。余于崖上又得唐人诗，诗在贞观中，已列铭后，则铭之刻非顾况时可知。《集古录》岂又并诗系之耶？君字彦远，号广川，东平人。又国朝郑杓《衍极》第二卷，论《瘗鹤铭》，而刘有定释云：《润州图经》以为王羲之书。或曰华阳真逸，顾况号也。蔡君谟曰：《瘗鹤》文非逸少字。东汉末多善书，惟隶最盛，至于晋魏之分，南北差异，钟王楷法，为世所尚，元魏间尽习隶法，自隋平陈，中国多以楷隶相参，《瘗鹤》文有楷隶笔，当是隋代书。曹士冕曰：焦山《瘗鹤铭》，笔法之妙，为书家冠冕，前辈慕其字而不知其人，最后云林子以为华阳真逸为陶弘景，及以句曲所刻隐居朱阳馆帖参校，然后众疑释然，其鉴赏可谓精矣。以余考之，一本，山樵下有“书”字，真宰下有“立石”二字。一本，“我传尔铭”作“出于上真”，“尔其藏灵”作“纪尔岁辰”。张举本作“丹阳外仙”，邵亢本作“丹阳仙尉”，又有作“丹阳外仙尉”者。且中间词句，亦多先后不同。尚俟拏舟过扬子，手自模印，以稽其得失之一二可也。