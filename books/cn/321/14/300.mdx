---
---
---
title: 四卦
---




睦人邵玄同先生桂子，尝作忍、默、恕、退四卦，揭之坐隅，真得保身慎言、絜矩知止之道者矣。其《忍卦》曰：忍，亨，初难，终吉，利君子，贞，不利小丈夫。彖曰：“忍，刚发乎内，柔制乎外，故亨。初若甚难，乃终有吉。唯君子为能动心忍性，不利小丈夫，其中浅也。”象曰：“刃在心上，忍，君子以含容成德。”初一，小不忍则乱大谋。象曰：“小不克忍，成大乱也。”次二，必有忍，其乃有济。象曰：“能忍于中，事克济也。”次三，一朝之忿，亡其身，以及其亲。象曰：“一朝之忿，至易忍也，亡身及亲，祸孰大焉。”次四，出于跨下，以成汉功，韩信以之。象曰：“跨下之辱，小辱也，成汉之功，大功也。”次五，张公艺九世同居，书一忍字以对于天子。象曰：“同居之义，忍克致也，积而九世，有容德也。”上六，血气方刚，戒之在斗。象曰：“方刚之气，忍则灭也，形而为斗，自求祸也。”其《默卦》曰：默，旡咎，可贞，不利有所言。彖曰：“默，不言也，乱之所生也，则言语以为阶，是以君子慎密而不出，故旡咎。默以自守，其道可贞也。不利有所言，尚口乃穷也。”象曰：“口尚玄曰默，君子以去辨养静。”初一，守口如瓶，终吉。象曰：“守口如瓶，谨所出也。其初能默，终则吉也。”次二，多言不如守中。象曰：“言不如默，得中道也。”次三，驷不及舌，有悔。象曰：“驷不及舌，滕口说也，一言之失，悔何追也。”次四，无以利口乱厥官，卿士戒之。象曰：“位高而言轻，亦可戒也。”次五，圣人之教，不言而信。象曰：“不言而信，渊默之化也。”上六，君子之道，或默或语。象曰：“时然后言，默不可长也。”其《恕卦》曰：恕，有孚，终吉。彖曰：“恕之为道，善推其所为而已，以己之心，合人之心，己所不欲，勿施于人，故有孚，能以一言终身而行之，其吉可知矣。”象曰：“如心，恕，君子以明好恶，同物我。”初一，强恕而行，求仁莫近焉。象曰：“强而行之，恕之始也，行而不已，违道不远也。”次二，君子有絜矩之道。象曰：“絜矩之道，恕也。”次三，好人之所恶，恶人之所好，是谓拂人之性，灾必逮夫身。象曰：“拂人从欲，身之灾也。”次四，己欲立而立人，己欲达而达人。象曰：“立而达，恕以从人也。”次五，圣人与众同欲。象曰：“与众同欲，圣人之恕也。”上六，责己重以周，待人轻以约。象曰：“待人之法，可用恕也，责己之道，不可自恕也。”其《退卦》曰：退，勿用有攸往。彖曰：“退，止也。勿用有攸往，知止也。”日中则退而昃，月盈则退而亏，四时之运，成功者退，而况于人乎？退之时义大矣哉！象曰：“艮止其所退，君子以晦藏于密。”初一，退旡咎。象曰：“其进未锐，义旡咎也。”次二，难进易退。象曰：“难进易退，可事君也。”次三，兼人凶。象曰：“兼人之凶，勇不知退也。”次四，见可而进，知难而退。象曰：“知难而退，终无尤也。”次五，终日如愚，以退为进，颜子以之。象曰：“颜子之退，进不可御也。”上六，蝜蝂升高，踬而不悔。象曰：“蝜蝂升高，其道穷也，踬而不悔，亦可戒也。”