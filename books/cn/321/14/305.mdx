---
---
---
title: 上头入月
---




今世女子之笄曰上头，而倡家处女初得荐寝于人亦曰上头。花蕊夫人《宫词》：“年初十五最风流，新赐云鬟使上头。”又天癸曰月事。《黄帝内经》：“女子二七而天癸至，月事以时下。”又曰：“女子不月。”《史记》：济北王侍者韩女，病月事不下，诊其肾脉，啬而不属，故曰月不下。又程姬有所避，不愿进。注：“天子诸侯，群妾以次进御，有月事者，止不御，更不口说，故以丹注面目的的为识，令女史见之。”王察《神女赋》：“施玄的的。”即上所云也。然入月二字尤新。王建《宫词》：“密奏君王知入月，唤人相伴洗裙裾。”