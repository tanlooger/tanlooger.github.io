---
---
---
title: 天子争臣
---




张公可与者，济南人。律身廉正，持法公平，苟可以纳忠于国，虽斧钺有所不避。为中书郎中日，先帝时一大奸以元恶受显戮，后二子夤缘入侍，幸沐天眷，特各授行省平章。陛辞，叩首言曰：“先臣在九原，弗获沾一命之荣，当不瞑目。臣敢昧死请。”上命左右传旨中书，独公不奉诏。越数日，上召丞相面谕之。丞相退，谓公曰：“圣意宠遇之深，当复奈何？”公曰：“朝廷果欲举行赠典，必须雪其非罪。若然，是先帝不合诛之，以先帝为何如主哉？则上之于先帝，反不若大奸之有后矣，不孝孰大焉？”丞相备公言以闻，上为动容而止。公以病在告，都堂有人诉宗室谋逆，奏送刑部问状，违鞫，有证验，而死于狱。宗室之妻见上泣曰：“臣妾夫某，无罪枉死。”上但知送部，而不谓其已死，圣怒，命御史台鞫问。丞相惧，谋之公，即扶疾至省，取牍补署花押，众皆愕然。丞相曰：“恐掾史所行有错，欲照略耳，非谓此也。”公曰：“自丞相以下，皆当听问，某何独求免邪？”既而缄牍令该掾抱诣台，台官首问曰：“张郎中曾书卷否？”曰：“然。”台官议曰：“张郎中所行未尝差错，况此一事，中书得旨施行，执法者复何罪？”因覆奏曰：“臣等取省案根勘，宗室某之死不枉。”上颔之，其事遂寝。如公者，诚天子之争臣也矣。