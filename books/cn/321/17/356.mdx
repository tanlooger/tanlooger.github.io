---
---
---
title: 崔丽人
---




余向在武林日，于一友人处见陈居中所画唐崔丽人图，其上有题云：“‘“并燕莺为字，联徽氏姓崔。非烟宜采画，秀玉胜江梅。薄命千年恨，芳心一寸灰。西厢旧红树，曾与月徘徊。”余丁卯春三月，衔命陕右，道出于蒲东普救之僧舍，所谓西厢者，有唐丽人崔氏女遗照在焉。因命画师陈居中绘模真像，意非登徒子之用心，迨将勉情钟始终之戒。仍拾四十言，使好事者知百劳之歌以记云。泰和丁卯林钟吉日，十洲种玉大志宜之题。’‘延祐庚申春二月，余传命至东平，顾市鬻《双鹰图》，观久之，弗见主人而归。夜宿府治西轩，梦一丽人，绡裳玉质，逡巡而前曰：“君玩《双鹰图》虽佳，非君几席间物，妾流落久矣，有双鹰名冠古今，愿托君为重。”觉而怪之，未卜其何祥。迟明欲行，忽主人携鹰图来，且四轴，余意丽人双鹰，符此数耳。继出一小轴，乃梦所见，有诗四十字，跋语九十八，识曰“泰和丁卯，出蒲东普救僧舍，绘唐崔氏莺莺真。十洲种玉大志宜之题。”’画、诗、书，皆绝神品也。余惊诧良久。时有司群官吏环视，因缩不目，托以跋语佳胜赎之。吁，物理相感，果何如耶！岂法书名画自有灵邪？抑名不朽者随神耶？遇合有定数耶？余尝谓，《关雎》、《硕人》，姿德兼备，君子之配也。琴心雪句，才艳联芳，文士之偶也。自诗书道废，丈夫弗学，况女流乎？故近世非无秀色，往往脂粉腥秽，鸦凤莫辨，求其彷佛待月章之万一，绝代无闻焉，此亦慨世降之一端也。因归于我，义弗辞已。宜之者，盖前金赵愚轩之字，曾为巩西簿。遗山谓泰和有诗名，五言平淡，他人未易造，信然。泰和丁卯，迨今百十四年云。其月二日，壁水见士思容题。”右共五百九字，虽不知壁水见士为何如人，然二君之风韵可想见矣。因俾嘉禾绘工盛懋临写一轴。适舅氏赵公待制雝见而爱之，就为录文于上。按唐元微之传奇莺莺事，以为张生寓蒲之普救寺，适有崔氏孀妇，亦止兹寺。崔氏妇，郑氏也。生出于郑，视郑则异派之从母。因丁文雅军拢掠蒲人，郑惶骇不知所措，生与将之党善，请吏护之，不及于难。郑厚生德，谓曰：“姨之弱子幼女，当以仁兄之礼奉承。”命莺莺出拜，颜色艳异，光辉动人。生问其年纪，郑曰：“十七岁矣。”生自是惓之，私礼莺莺之侍婢红娘，间道其衷。既而诗章往复，遂酬所愿。中间离合多故，然不能终谐伉俪。说者以为生即张子野，宋王性之著传奇辨正。按微之作姨母郑氏墓铭云：其既丧夫，遭军乱，微之为保护其家。又作陆氏志云：余外祖睦州刺史郑济。白乐天作微之母郑氏志，亦言郑济女。而唐崔氏谱：永宁尉鹏，娶郑济女。则莺莺者乃崔鹏之女，于微之为中表。传奇言生年二十二。乐天作微之墓志，以大和五年薨，年五十三，即当以大历十四年己未生，至贞元庚辰，正二十二岁。凡此数端，决为微之无疑，特托他姓以避就耳。事具《侯鲭录》中。