---
---
---
title: 书陶华阳谱
---




通明高风，发于梁、齐、宋去就之际，君祖父皆食宋禄，身又生宋代，自齐高帝代宋，旋引去。梁武帝代齐，益退藏。平时以师待君，然大节有定操，岂复以恩礼推移。暂至丹阳，应简文之命，不少至京都，慰武帝之怀，抑何其坚忍。壮年果于遗世，照之审，故判之不疑。谱具左方。

孝建三年丙申　宋世祖

君生于丹阳秣陵，今上元县冶村是。母郝氏，梦两天人持炉爇香来前，有娠。今世为君，再世为孙思邈。两世肇启于郝，故其兆先形，当是本居天仙趣，报尽还入人趣。植根弗凡，受形亦异。生以火年火月，又夏至极阴日，悉禀纯阳，多起飞心，累功积行，所升当益高。推佛言，参君迹，略见。

大明四年庚子

君年五岁。常持荻画灰学书。

秦始元年乙巳　宋明帝

君年十岁。得葛洪《神仙传》，即有志养生。语人，仰青天，睹白日，不觉为远。及长，博读书，邃解文武诸伎。自后天文、地理、人事，虽至渊妙，咸臻底极。当时已罕传，历年愈远，行世寖稀。梁传所载十二种，今传惟三种，传不能纪十种。唐志所载九种，今传惟四种。传有志无八种，传无志有五种。《本草》，后人增衍，考正益详，间与集注差异。

元徽二年甲寅　宋苍梧王

君年十九。萧将军录尚书，引为诸王侍读。故事：止典文学，无他务。除奉朝请，故事：止奉朝会请召。本不为官，虽在宦途，亦居静地。及求县，乃不遂，缘势可见。

永明十年壬申　齐世祖

君年三十七。家贫，求宰县，不遂，脱朝服挂神武门去。止句曲山，体即轻捷。性嗜山水，所历必吟咏盘旋不已。语人：“吾见朱门广厦，虽适其华乐，而无欲往之心。望高岩，瞰大泽，知难立止，自常欲就之。永明中求禄，得辄差舛。不尔，岂得为今日之事，亦缘势使然。”此语甚真。是事先有根，次有缘，次有势，相符乃入。所谓道生之，德畜之，物形之，势成之，惟难契，故旷世难就。

隆昌元年癸酉　齐郁林王

君年三十八。沈约为东阳，屡要不至，自栖句曲不出。所谓遍历名山，求访仙药，或未然。一至句章，礼育王塔。一至丹阳，应太子召。他适皆无考。又言“往东阳从孙游岳，受符图经法”，亦无考。惟杨羲《灵宝五符》，传句容葛粲，粲以传陆修静，陆以传孙许翙。《二景歌》，东阳章灵民出都遇得，以与孙。度所得止在秣陵、句曲之间，非远适而后传。

永元元年己卯　齐东昏侯

君年四十四。在句曲。筑楼高三层，身处其上，弟子居其中，宾客至其下，与物遂绝。不娶，无子，他眷亦不通。先断此根，可议他事。特爱松风，庭院皆植松，聆响为乐，间独游泉石。此门忌浊便清，神仙上景多云霞，下景多山水，物多金玉，色多紫碧，他皆类是。所谓熟之、养之、覆之，若欲成办，必加将护，大要离尘换境为上。

中兴元年辛巳　齐和帝

君年四十六。萧都督至新林，遣弟子戴猛之迎谒。初，齐末作“水丑木之歌”，至是，援谶文成梁字，令弟子进之，遂以梁建国。后覆没，亦预言“朱点己巳”诗，叹朝阳重离七元，卒验。虽隐茅山，不却人主询谋。中大通初，献善胜、成胜二刀。度武帝狃陈庆之覆魏洛阳，好大之心寖侈，参会侯景，大触骇机，岂尽忘救世者，但观时耳。早慕张良甚深，黄石编书，盖传真秘谍兵法。其间余事，推己及物，亦致平绪术。此门隐除魔，显定乱，学道者问及，君著水镜，握镜当是早为，岂挂晚念。

天监元年壬午　梁高祖

君年四十七。梁武帝在西邸，与游，及即位，恩礼弥笃，问讯弗绝，屡招不出。画两牛，一牧放水草之间，一金络头人执杖驱之，知不可复致。旁族季直，亦不肯事梁。武帝尝叹：“梁有天下，遂不见此人门风，何繇乃尔！”

天监四年乙酉

君年五十。移居积金涧，泉石益奇，无蛇虎，有佳木及杂药。初乏青林，及来居，皆自茂。在句曲东垄。

中大通元年己酉

君年七十四。遇异人宣闿，以《本草》用虻虫、水蛭之属，伤物，迟一纪，可解形。至期果化，尸解。凡十余种。世传：闿自青城来句曲，先升，以君闻帝，录其积水之功。化后，为蓬莱都水监。见《仙传》及《拾遗》，甚略，今茅山相传稍详，但微涉异。

大同二年丙辰

君年八十一。只眼或方，梦胜力菩萨授《菩提记》。乃诣鄮县，礼阿育王塔，自誓受戒。世传吕岩从钟离权受剑诀，后二百余年，来参黄龙惠南，始竟佛言，不修正觉，别得生理。休止深山大岛，绝于人境。报尽还来，散入诸趣。晚年始坚此愿。唐志有所著《草堂法师传》。当时佛教虽隆，禅宗未开，圆觉以大通元年至，以是年去，留台城十九日，度君不及相见。

大同六年庚申

君年八十五。逆克亡日，仍为《告逝》诗。及卒，颜色如常，香气弥山。《华阳颂》云：“号期行当满，亥数未终丁。迨乃承唐世，将宾来圣庭。”化后，一遇丁亥，为陈临海王光大元年。再遇丁亥，为唐太宗贞观元年。升平之盛，降古所稀，圣庭当是此时。初，隋文帝辅周，以国子博士召孙思邈，不应，密言：“后五十年，有圣人出，吾且助以济人。”宣政元年至贞观元年，适满五十年，应命来见。太宗官之，不受，辞归太白山。风素极类隐居，他无种不类，形有转移，神无变易。自是至丁卯，独孤信镇洛阳之时，正七岁。至丁亥，太宗召至长安之时，得八十七岁。暮龄有少容，所以惊嗟。卢照邻称其自谓生开皇辛酉，当时已不信。若尔，岂得圣童之称。博士之召，贞观丁亥，方二十七岁，岂得少容之叹。若言数百岁，岂得七岁弱冠之誉。度思邈之生，适继隐居之没，其为后身何疑。《挺契颂》又云：“重离倘或似。”谓简文与武帝俱非令终。又云：“七夕乃扶胥。”谓武帝凡七改元。世称推戴为策立，侯景尝为怀朔镇功曹吏，至是篡梁，称汉，故云扶胥。所谓篇中字皆有义旨，后人自以篇中事求之，则《机萌》一颂二十字，顾岂虚设，矧又彰明。《业运颂》又云：“济神既有在，去留从所宜。”神既济矣，在于何所？华原孙氏，即其所在也已。当知佛言报尽还来，及舍生趣生，至确可信，识者更推之。