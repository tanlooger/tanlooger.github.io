---
---
---
title: 张道人
---




暨阳之南门桥军人张旺者，人咸称之曰张牌，素凶狠无赖。尝夜盗城西田父菜，被执，濡其首溺池而释之，以故恨入骨髓，每思有以为报而未能。一夕，宿火瓦罂往烧其家，道由观沟，时月色微明，画师吴碧山尚未寝，偶闻步履声，穴窗窥之，见张前行，而殇鬼百数踵其后。饭顷，又闻步履声，复窥之，则张回，而青衣童子二人前导焉。吴甚惊怪，盖张乃吴常所厚善者，诘旦，往叩张，张初不承。及语之审，因以前事告，且曰：“我实欲毁其室，以快所愤，因念冤冤相报，无有了时，遂弃火归，他无见也。”吴乃告以其详。张大感悟，曰：“一念之顷，可不谨哉！”即舍俗出家，人又咸称之曰张道人。后竟得道云。此在至正五年事也。