---
---
---
title: 文章政事
---




吕仲实先生思诚佥浙西宪司事时，有自首不合令女习学讴唱者。先生案议云：“男女无父母之命，私有所从，王法不许。父母违男女之愿，置之非地，公论岂容。所首宜不准，合依律杖断。”又有年七十之上而殴人者，案议云：“既能为不能为之事，必当受不当受之刑。”先生文章政事，皆过人远甚，而廉洁不污，家甚贫。至正间，官至中书左丞。先生未显时，一日，晨炊不继，欲携布袍贸米于人，室氏有吝色，因戏作一诗曰：“典却春衫办早厨，老妻何必更踌躇。瓶中有醋堪烧菜，囊里无钱莫买鱼。不敢妄为些子事，只因曾读数行书。严霜烈日皆经过，次第春风到草庐。”后果及第。