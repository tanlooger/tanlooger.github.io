---
---
---
title: 特健药
---




《墨薮》载《徐氏书记》云：平一龆龀之岁，见育宫中，尝睹先后阅书法数轴，将拓以赐藩邸，令女学内人，出六十余函，于亿岁殿曝之，多装以镂牙轴紫罗缥，云是太宗时所装。其中有故青绫缥玳瑁轴者，云是梁氏旧迹，楷书，每函可二十余卷，别有一小函有十余卷，所记忆者，是扇书《乐毅》、《告誓》、《黄庭》。私访于所主女学，问其函出尽否，答云：“尚有，不知其几。”至中宗神龙初，贵戚宠盛，官禁不严，御府之珍，多归私室，先尽金璧，次及书法。嫔主之家，因此擅出。或有报安乐公主者，于内出二十余函。驸马武延秀久践虏庭，无功于此，徒闻二王之迹，强效宝持，时呼薛稷、郑愔及平一，详其善恶，诸人随事答称。上者，登时去牙轴紫缥，易以漆轴黄麻纸缥，题云“特健药”，云是虏语其书合作者，时有太宗御笔于后题之，叹其雄逸云云。及考之《书苑菁华》，特健药作特健乐，恐是锓梓者之误耳。