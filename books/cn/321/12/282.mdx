---
---
---
title: 贞烈墓
---




千夫长李某戍天台县日，一部卒妻郭氏有令姿，见之者无不啧啧称赏，李心慕焉。去县七八十里，有私盐出没处，李分兵往戍，卒遂在行。既而日至卒家，百计调之，郭氏毅然莫犯。经半载，夫归，具以白，为属所辖，罔敢谁何。一日，李过卒门，卒邀入，治茶，忽忆得前事，怒形于色，亟转身持刃出，而李幸脱，走诉于县。县捕系穷竟，案议，持刃杀本部官，罪死，桎梏囹圄中。从而邑之恶少年，与官之吏胥皂隶辈，无有不起觊觎之心者。郭氏躬馈食于卒外，闭户业绩纺，以资衣食，人不敢一至其家。久之，府檄调黄岩州一狱卒叶其姓者至，尤有意于郭氏。乃顾视其卒，日饮食之，情若手足，卒感激入骨髓。忽传有五府官出。五府之官，所以斩决罪囚者。叶报卒知，且谓曰：“汝或可活，我与为义兄弟。万一不保，汝之妻尚少，汝之子若女才八九岁耳，奚以依？顾我尚未娶，宁肯俾为我室乎？若然，我之视汝子女犹我子女也。”卒喜诺。叶遂令郭氏私见卒。卒谓曰：“我死有日，此叶押狱性柔善，未有妻，汝可嫁之。”郭氏曰：“汝之死，以我之色，我又能贰适以求生乎？”既归，持二幼痛泣而言曰：“汝爷行且死，娘死亦在旦夕，我儿无所怙恃，终必死于饥寒，我今卖汝与人。娘岂忍哉，盖势不容已，将复奈何！汝在他人家，非若父母膝下比，毋仍如是娇痴为也。天苟有知，使汝成立，岁时能以卮酒奠父母，则是我有后矣。”其子女颇聪慧，解母语意，抱母而号，引裾不肯释手。遂携二儿出市，召人与之，行路亦为之堕泪。邑人有怜之者，纳其子女，赠钱三十缗。郭氏以三之一具酒馔，携至狱门，谓叶曰：“愿与夫一再见。”叶听入，哽咽不能语。既而曰：“君扰押狱多矣，可用此少礼答之。又有钱若干，可收取自给。我去一富家执作，为口食计，恐旬日不及看君故也。”相别垂泣而出，走至仙人渡溪水中，危坐而死。此处水极险恶，竟不为冲激倒仆。人有见者，报之县。县官往验视，得实，皆惊异失色，为具棺敛，就葬于死所之侧山下，又为申达上司，仍表其墓曰“贞烈郭氏之墓”，大书刻石墓上。至正丙戌，朝廷遣奉使宣抚循行列郡，廉得其事，原卒之情，释之，人遂付还子女，终身誓不再娶。