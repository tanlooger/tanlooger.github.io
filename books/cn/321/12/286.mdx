---
---
---
title: 阴德延寿
---




昔真州一巨商，每岁贩鬻至杭。时有挟姑布子之术曰鬼眼者，设肆省前，言皆奇中，故门常如市。商方坐下坐，忽指之曰：“公大富人也，惜乎中秋前后三日内数不可逃。”商惧，即戒程。时八月之初，舟次扬子江，见江滨一妇，仰天大号。商问焉，答曰：“妾之夫作小经纪，止有本钱五十缗，每买鹅鸭过江货卖，归则计本于妾，然后持赢息易柴米，余资尽付酒家，率以为常。今妾偶遗失所留本钱，非惟饮食之计无所措，亦必被棰死，宁自沉。”商闻之，叹曰：“我今厄于命，设令铸金可代，我无虞矣。彼乃自夭其生，哀哉！”亟赠钱一百缗，妇感谢去。商至家，具以鬼眼之言告父母，且与亲戚故旧叙永诀，闭门待尽。父母亲故宛转宽解，终弗自悟。逾期，无他故，复之杭。舟阻风，偶泊向时赠钱处，登岸散步。适此妇襁负婴孩，遇诸道，迎拜，且告曰：“自蒙恩府持拔，数日后乃产，妾母子二人没齿感再生之赐者，岂敢忘哉！”商至杭，便过鬼眼所，惊顾曰：“公中秋胡不死？”乃详观其形色而笑曰：“公阴德所致，必曾救一老阴少阳之命矣。”商异其术，捐钱若干以报之。