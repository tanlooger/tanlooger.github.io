---
---
---
title: 厕筹
---




今寺观削木为筹，置溷圊中，名曰厕筹。《北史》：齐文宣王嗜酒淫泆，肆行狂暴，虽以杨愔为相，使进厕筹。然则愔所进者，岂即此与？按《说文》厕，清也，从广，则声。韵书初吏切，间也，杂也，次也，圊也。居高临垂边曰厕，高岸夹水曰厕。《史记·太仓公传》：竖奉剑从王之厕。《汲黯传》：卫青大将军侍中，上踞厕见之。注：如淳曰：“厕，音则，谓床边，据床视之。”一云：溷，厕也。厕，床边侧。《汉书》注：如淳曰：“厕，溷也。”孟康曰：“厕，边侧也。”师古曰：“如说是也。”仲冯曰：“厕，当从孟说。”愚意古者见大臣，则御坐为起，夫武帝固以奴隶待青，亦不应踞溷圊而见之。然汉文居灞北，临厕，使慎夫人鼓瑟。注：韦昭曰：“高岸夹水为厕。”即此推之，则凡厕者，皆取其在两物间为义。又《郅都传》：贾姬如厕，有野彘入厕，命都击之。则此之如厕，亦恐非是溷圊。它如《刘安别传》：谪守都厕三年。《庄子·庚桑篇》“适其偃”，注：“偃，屏厕也。”屏厕则以偃溲。《仪礼·既夕礼》：甸人筑坅坎，隶人温厕塞厕。《万石君传》：建取亲中裙厕牏，身自浣洒。注：孟康曰：“厕，行清，牏，行中受粪函也。”至于晋侯食麦胀如厕陷而卒，赵襄子如厕执豫让，高祖鸿门会如厕召樊哙等，及如厕见柏人，金日磾如厕擒莽何罗，范睢佯死置厕中，李斯如厕见鼠，陶侃如厕见朱衣，王敦如厕食枣，刘寔误入石崇厕，郭璞被发厕上，刘季和厕上置香炉，沈庆之梦卤簿入厕中，崔浩焚经投厕中，钱义厕神，李赤厕鬼，蒯瞆盟孔悝于厕，曹植戒露顶入厕之类，则真溷圊矣。