---
---
---
title: 御史举荐
---




姚文公先生燧，为中台监察御史时，忽御史大夫谓曰：“我天子以汝贤，故擢居耳目之官，今且岁余，至如兴利除害之事，未尝有片言及之，但惟以荐举为务，何邪？”先生答曰：“某所荐者已百有余人，皆经世之才，其在中外，并能上裨圣治，则某之报效亦勤矣，又何待屑屑于兴利除害然后为监察御史之职任乎？”大夫曰：“真宰相器也。”叹赏久之。