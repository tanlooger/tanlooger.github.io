---
---
---
title: 贼臣摄祭
---




至治癸亥十月六日甲子，先一夕，因晋邸入继大统，告祭太庙之顷，阴风北来，殿上灯烛皆灭，良久方息。盖摄祭官铁失也先帖木儿、赤斤帖木儿等，皆弑君之元恶也。时全思诚以国子生充斋郎，目击之。此无他，必祖宗威灵在上，不使奸臣贼子得以有事于太庙，而明示严谴之耳。彼徒罪无所逃，至于身诛族赤而后已。吁，可畏哉！