---
---
---
title: 置台宪
---




御史台，至元五年置，秩从二品。二十一年，升正二品。大德十一年，升从一品。台有大夫一人，后增一人。中丞二人，后又增二人，随复故。侍御史二人，治书侍御史二人，殿中侍御史二人，治朝著之事。典事二人，掌幕府文书之事，后改为都事三人，后又以都事之长蒙古若色目一人为经历。检法二人，后废。管勾三人，其一人兼照磨。监察御史十二人，后增至十六人，皆汉人，又增蒙古色目人，如汉人之数，今三十二人。至元十四年，既取宋，置南行台。二十七年，专莅江南之地，号江南诸道行御史台，秩如内台，而监察御史今二十四人。西行台，初由云南廉访司升行台，大德元年移治陕西，号陕西诸道行御史台，莅陕西、甘肃、四川、云南之地，延祐间暂废，随复其官，秩如南台，而监察御史今二十人。各道提刑按察司，至元六年置，正三品，有使、副使、佥事、察判、经历、知事。二十八年，改肃政廉访司，使、副使、佥事各二人。大司农奏罢各道劝农司，以农事归宪司，增佥事二人，经历、知事、照磨各一人。今天下凡二十二道。始建台时大夫则塔察儿也。