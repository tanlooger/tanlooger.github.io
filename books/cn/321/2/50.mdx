---
---
---
title: 善谏
---




至元二十四年，桑哥之为尚书丞相也，专权擅政，虐焰薰天，贿赂公行，略无畏避。中书平章武宁正献王彻理时为利用监，独奋然数其奸赃于上前。上怒，以为丑诋大臣，命左右批其颊。王辨不为止，且曰：“臣思之熟矣，国家置臣子，犹人家畜犬，譬有贼至而犬吠，主人初不见贼，乃箠犬，犬遂不吠，岂良犬哉？”上悟，收桑哥，籍其家。明日，王拜御史中丞。余按《北史·宋游道传》：毕义云奏劾游道，杨遵彦曰：“譬之畜狗，本取其吠，今以数吠杀之，恐将来无复吠犬。”诏除名。则王之以犬自况，为有所本矣。