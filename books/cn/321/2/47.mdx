---
---
---
title: 五刑
---




国初立法以来，有笞、杖、徒、流、死之制。凡七下至五十七下用笞，六十七下至一百七下用杖。徒之法，徒一年，杖六十七。一年半，杖七十七。二年，杖八十七。二年半，杖九十七。三年，杖一百七。此以杖丽徒者也。盐徒既决而又镣之，使居役也。数用七者，建元以前，皆用成数，今匿税者笞五十，犯私盐茶者杖七十，私宰马牛者杖一百，旧法犹有存者。大德中，刑部尚书王约数上言：“国朝用刑宽恕，笞杖十减其三，故笞一十减为七。今之杖一百者，宜止九十七，不当反加十也。”议者惮于变更，其事遂寝。流，则南之迁者之北，北之迁者之南。死，则有斩，有凌迟，而无绞。