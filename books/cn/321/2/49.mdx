---
---
---
title: 巴而思
---




河南江北行中书省参知政事姚忠肃公天福，字君祥，平阳人。至元十一年，拜监察御史，弹击权臣无所顾畏，世祖赐名巴而思，国言虎也。后条奏宰相阿合马罪二十有四，召廷辩，公枚数之，彼辄引服，数至于三，气沮色丧。上曰：“此三者，罪已不在宥。”因目公曰：“巴而思，臣下有违太祖之制、干朕之纪者，汝抨击毋隐。”廷臣皆震悚。时方倚相理财，姑释不问，众人莫不为公危之。公之太夫人有贤识，勖之曰：“为国者忘其家，汝第尽力效忠，果不测，吾追踪陵母，死日犹生年也。”公泣谢，白其长曰：“万一得谴，乞不以老母坐连。”语闻，上叹曰：“是母子有古义烈。”敕侍臣符宝郎董文忠宣付史馆书之。