---
---
---
title: 受佛戒
---




累朝皇帝，先受佛戒九次，方正大宝。而近侍陪位者，必九人或七人，译语谓之暖答世，此国俗然也。今上之初入戒坛时，见马哈剌佛前有物为供，因问学士沙剌班曰：“此何物？”曰：“羊心。”上曰：“曾闻用人心肝者，有诸？”曰：“尝闻之，而未尝目睹，请问剌马。”剌马者，帝师也。上遂命沙剌班传旨问之。答曰：“有之。凡人萌歹心害人者，事觉，则以其心肝作供耳。”以此言复奏。上复命问曰：“此羊曾害人乎？”帝师无答。