---
---
---
title: 落水兰亭
---




余尝见落水《兰亭》一卷，乃五字不损本，今吴中分湖陆氏所藏，而赵彝斋之物也。彝斋宋宗室子，讳孟坚，字子固，彝斋其自号。居嘉兴之广戌，酷嗜古法书名画，能作墨花，于水仙尤长。此帖，姜白石旧藏，后归霅川俞寿翁，彝斋复从寿翁易得，喜甚，乘夜回棹，至升山，大风覆舟，行李皆 溺无余，彝斋立浅水中，手持此帖，示人曰：“《兰亭》在此，余不足介吾意也。”因题八字于卷首云：“性命可轻，至宝是保。”