---
---
---
title: 女谏买印
---




淮海龚翠岩先生开寓吴门日，一僧权道衡者，颇聪慧，识道理，先生与之游。偶市肆鬻汉印一颗，权尝酬价，归取镪，先生适见，主人以实告，遂用十五缗买之，语诸女。女曰：“大人乃亦夺人所好。”先生惊悟，即持送权，遇诸道，权曰：“先生爱而收藏，奚以赠？”曰：“在彼犹在此也。”权固辞曰：“在彼犹在此也。”相让久之，沉诸渊而别。吁，若先生者，可谓善矣！孰谓异端中有此哉！然先生之女，尤可敬也。