---
---
---
title: 漱芳亭
---




道士张伯雨，雨号句曲外史，又号贞居，尝从王溪月真人入京。初，燕地未有梅花，吴闲闲宗师全节时为嗣师，新从江南移至，护以穹庐，扁曰漱芳亭。伯雨偶造其所，恍若与西湖故人遇，徘徊既久，不觉熟寝于中。真人终日不见伯雨，深以为忧，意其出外迷失街道也。梦觉，日已暮矣，归道所由，嗣师笑曰：“伯雨素有诗名，宜作诗以赎过。”伯雨遂赋长诗，有“风沙不惮五千里，将身跳入仙人壶”之句。嗣师大喜，送翰林集贤尝所往来者袁学士伯长、谢博士敬德、马御史伯庸、吴助教养浩、虞修撰伯生和之。他日，伯雨往谒谢诸公，惟虞先生全不言儒者事，只问道家典故，虽答之，或不能详。末问：“能作几家符篆？”曰：“不能。”先生曰：“某试书之，以质是否。”连书七十二家。伯雨汗流浃背，辄下拜曰：“真吾师也。”自是托交甚契，故与先生书，必称弟子焉。伯雨，杭州人。