---
---
---
title: 陶母碑
---




陶侃母得古正之道，发人伦之本，将示教于天下，谓朴散俗坏，乐溃礼阙，有子不教，不至于道，若失大训，不可登于伟望。乃求师傅，延英茂，终日迫于用，不欲子却客。俄而车盖载止，饩馈并竭，苟失其人，子将不进。计画始成，确然独断，谓发可弃，训不可失。乃金刀既止，黰发云散，怡然无咨嗟之色，俨若待宾之具。上恐不足以显恭，下未可谓训子。顾其母激忿填膺，寸晷是学，不迨于至，以超圣人之域，焕乎贤者之业。且礼信仁义，君子之事，妇人何得而知？盖世道大丧，其俗已乱，故妇人贤者，得以行其事。千古之下，厥行独明。当时为人之父，为人之母，睹斯行，闻斯举，得不激厉乎？苟天下皆如陶母之志，则天下皆陶之子也。盖人谓子幼而蒙稚，不致精训，致悖大道，乱人纪，良可惜哉。铭曰：发也者，为养之具。宾也者，致教之英。苟非异礼，孰能作世之程。千载之下，如陶之母，安可继乎齐英。宗仪因读唐皇甫持正先生湜文集，见《陶母碑》，不觉泣数行下。追惟先妣拳拳于教子，真有陶母之志，是故今翰林承旨蜕庵张先生翥所撰墓铭有曰“夫家贫，劬力纺绩，以给诸子，无废学”之辞，自顾不肖，不克勉于学，以成令名，罪莫大焉，谨录于此，庶亦可以自惧也。