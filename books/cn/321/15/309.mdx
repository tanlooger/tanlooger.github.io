---
---
---
title: 幽圄
---




太师丞相脱脱之死，盖副枢哈马与其弟雪雪，并詹事颡哥失里等所以挤陷之也。哈兄弟得侍上帷幄，而颡在东宫为近幸，故哈党颡，而私相誓曰：“若太师去位后，我能作右相，则左相必詹事矣。”既而入中书，又虞颡来，其权不颛，奏除宣政使，而以弟雪为御史大夫，颡殊失所望。未几，哈得罪杖死，雪亦仰药死。初，颡有侍从人亦曰桑哥失里，止颡、桑一字之异耳。服劳执事，得颡意，颡举充院宣使。一日，奄然长逝，经日乃醒，云：方坐卧室榻上，见二卒自外跃入，导之往至都城隍庙，转发岳祠。祠吏曰：“来矣，可亟解去。”旋又行，入祠西北隅大林内，有殿宇若王者居，入拜殿下，已，仰视之，则太师也。太师曰：“我所摄者，院使也，于汝无预。”因俾左右引观幽圄，见哈兄弟，括发关械，顾桑，泣下。及出，太师谓曰：“汝可即归，此非人间世也。”退而觉，恍若一梦然。明日，同寅有来约往院使家，桑辞疾，且曰：“君幸毋泄，吾恐院使不久生矣。”众问其故，告以详，皆相顾惊愕曰：“昨日院使将上马，以体少不安而入，岂遽至此乎？”语未终，有报院使已暴卒。近见浙西宪司经历何伯大所说甚详，此特其略耳。