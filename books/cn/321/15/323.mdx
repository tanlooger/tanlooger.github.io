---
---
---
title: 河南王
---




河南王卜怜吉歹为本省丞相时，一日，掾史田荣甫抱牍诣府请印，王留田侍宴，命司印开匣取印至前。田误触坠地，王适更新衣，而印朱溅污满襟，王色不少动，欢饮竟夕。又一日行郊，天气且暄，王易凉帽，左右捧笠侍，风吹堕石上，击碎御赐玉顶，王笑曰：“是有数也。”谕令毋惧。噫，此其所以为丞相之量。