---
---
---
title: 淳化阁帖
---




《淳化阁帖》，非精于鉴赏者，莫能辨其真伪；非博于讨论者，不可得其源流。第六卷中，尝记祖石刻之说。今复究研大略于稽古之书，质正是否于好事之人，用赘于此云。宋太宗留意翰墨，淳化中，出御府所藏，命侍书王著临榻，以枣木镂刻，厘为十卷，于每卷末篆题云：“淳化三年壬辰岁十一月六日，奉圣旨模勒上石。”至仁宗，又诏僧希白刻石于秘阁，前有目录，卷后无篆题，世传以为二王府帖者，非也。盖元祐中，亲贤宅从禁中借板墨百本，但用潘谷墨，光辉有余，而不甚黝黑，又多木横裂纹，时有皴皵失字处。亲贤宅，魏王所居。魏王，二王也。又有高宗绍兴中国子监本，其首尾与淳化略无少异。当时御前拓者多用匮纸，盖打金银箔者也。自后碑工作蝉翼本，且以厚纸覆板上，隐然为银铤闩痕以愚人，但损剥，非复拓本之遒劲矣。初，徽宗建中靖国间，出内府续所收书令刻石，即今续法帖也。大观中，又奉旨摹榻历代真迹，刻石于太清楼，字行稍高，而先后之次，与淳化则少异，其间数帖，多寡不同。各卷末题云：“大观三年正月一日，奉圣旨摹勒上石。”此蔡京书也。而以建中靖国续帖十卷，易去岁月名衔，以为后帖。又刻孙过庭《书谱》及贞观《十七帖》，总为二十二卷，谓之大观太清楼帖。绛帖者，尚书郎潘师旦以官帖摹刻于家，为石本，而传写字多讹舛，世称为潘驸马帖。凡二十卷，其次序卷帙虽与淳化官帖不同，而实则祖之，特有所增益耳。单炳文曰：“淳化官本法帖，今不复多见。其次绛帖最佳，而旧本亦已艰得。尝以数本较之，字画多不侔。炜家藏旧本，比之今本，第九卷内，今本多误，笔法且俗。”曹士冕曰：“帖总二十卷，元无字号及断眼数目。”单炳文、曹士冕各有模刻本。世传潘氏析居，法帖分而为二，其后绛州公库乃得其一，于是补刻余帖，名东库本，第九卷之舛误，盖始于此。且逐卷逐段，各分字号，以日、月、光、天、德等二十字为次第。后避金主亮讳，但庾亮帖内亮字，皆去右边转笔，谓之亮字不全本。又有新绛本，北方别本，武冈新旧本，福清、乌镇、彭州、资州本木本，前十卷等，类皆绛帖之别也。潭帖者，庆历中，刘丞相帅潭日，以淳化官帖命慧照大师希白模刻于石，置之郡斋，增入伤寒、十七日、王濛、颜真卿诸帖，而字行颇高，与淳化阁本差不同，逐卷有慧照大师希白重模字，而岁月各异，中间缪处甚多，朱文公讥其极为可笑者是也。潭帖之别，则有刘丞相私第本，长沙碑匠新刻本，三山木本，蜀本，庐陵萧氏本，等类甚多。戏鱼，即临江帖也。元祐间，刘次庄以家藏《淳化阁帖》十卷，摹刻于戏鱼堂，除去篆题，而增释文。庆元中，四川总领权安节又重摹于利州。黔江者，黔人秦世章于长沙买石摹僧实月古法帖十卷。宝月，慧照也。谋舟载入黔中，壁之黔江之绍圣院后，题云“长沙汤正臣重摹鼎帖板本”。校诸帖增益最多。澧阳石刻散失，仅存者右军数帖而已。又有淳熙修内司本，北方印成本，乌镇张氏、福清李氏本。若此之类，大抵皆法帖一再之翻摹，殊失笔意，无足观者。汪逵字季路，衢州人，官至端明殿学士，建集古堂，藏奇书秘迹金石遗文二千卷，著《淳化阁帖辨记》共十卷，极为详备。末云：其本乃木刻，计一百八十四版，二千二百八十七行，其逐段以一二三四刻于旁，或刻人名。或有银铤印痕，则是木裂。其墨乃李廷珪墨，黑甚，如漆。其字精明而丰腴，比诸刻为肥。刘潜夫曰：近人多不识阁帖，某家宝藏本皆非真，真者字极丰穰，有神采。如潭、绛则太瘦，临江则太媚。又用李廷珪墨印造。余始得汪端明所记阁帖行数，恨无真帖参校，晚使江左，用二千楮致一本，尤伯晦见之曰：“宝物也。”夫真帖可辨者有数条，墨色，一也。他本刊卷数在上，版数在下，惟此本卷数、版数，字皆相联属，二也。他本行数字比帖字小而瘦，此本行数字比帖中字皆大而浓，三也。余所得江左本，每版皆全纸，无接粘处，一部十卷，无一版不与端明所记合。乃知昔人装褙之际，宁使每版行数或多或寡，而不肯剪截凑合者，欲存旧帖之真面目，四也。