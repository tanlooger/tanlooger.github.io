---
---
---
title: 煮豆帖
---




黄山谷《煮豆帖》云：庭坚顿首，失牛儿来，终日惘然，至今头昏眼痛，虽取所喜者为之，亦不能如意也，以是不能修问。辱手诲，喜承日用轻安，所须诸方，既无人可抄，又意绪不佳，懒动耳。煮黑豆法，碓豆一升，挼莎极净，用贯众一斤，细锉如骰子，同豆斟酌水多少，慢火煮豆香熟，日干之，翻覆令展尽余汁，簸取黑豆，去贯众，空心日啖五七粒，食百草木枝叶，皆有味，可饱也。世间不强学力行，自致于古人者，不可不畜此方。庭坚顿首翰礼秘校足下。