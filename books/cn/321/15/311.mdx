---
---
---
title: 妓妾守节
---




妓妾之以色艺取怜，妒宠于主家者，亦曰我之富与贵有以感动其中耳。设遇患难贫病，彼必戚戚然求为脱身之计，又肯守志不贰者哉！如金谷园绿珠、燕子楼盼盼、韩香之于叶氏、爱爱之于张逞者，真绝无而仅有也。大元混一以来，得三人焉。李翠娥，维扬名倡也，石九山万户纳置别业。石没，李誓不适他姓以辱身，终日闭阁诵经而已。年及七十余，万户之子若孙，遇岁时咸往拜之，乐籍中相传以为盛事。王巧儿，京师上色也，陈云峤同知与之狎，携至杭。陈卒，奉正室铁氏，以清慎勤俭终其身。汪怜怜，湖州角妓也，涅古伯经历常属意焉。汪曰：“君若不弃寒征，当以侧室处妾，鼠窃狗偷，妾决不为此态。”涅乃遣媒妁，备财礼，娶之。经三载，死，汪髡发尼寺。时公卿士夫有往访之者，汪故毁其身形，以绝狂念，卒老于尼。若此者，亦可以追踪前古之懿德矣。