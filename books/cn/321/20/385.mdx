---
---
---
title: 皇舅墓
---




河间路景州蓨县河浒一土阜，相传为皇舅墓。自国家奄混区夏，即有谣云：“皇舅墓门闭，运粮向北去。水渰墓门开，运粮却回来。”至正辛卯，中原大水，舟行木杪间，及水退，土阜崩圮，墓门显露，继后天下多事，海道不通。先是，张蜕庵翥尝有诗云：“青州刺史河上坟，坟不可识碑仍存。维舟上读半磨灭，使君乃缘戚里恩。当时赐葬宜过厚，冢阙树立须雄尊。岂知陵谷有迁变，石马尽没龟趺蹲。驿夫指我原傍岸，县官恐坠移高原。岸滨往往多古冢，零落空余秋草根。至今父老传谶记，野人之语那足论。我疑其藏必深锢，或谓已被湍流吞。安得壮士塞河水，万古莫令开墓门。”读公之诗，伤今之世，则谶纬之说诚不可诬矣。