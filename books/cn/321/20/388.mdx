---
---
---
title: 汉儿字圣旨
---




至元丙子秋八月，宋扬州守臣朱焕以城降。后于焕之孙道存家，钦睹世祖招谕诏旨，其文曰：上天眷命大元皇帝圣旨：谕淮安州安抚朱焕。据陈楚客奏，臣与朱安抚同年，又有通家之好，自戊午归顺之后，不相见者十有八载。今王师吊伐，诸道并进，数内一路，领涟河、清河将士，攻取淮东未附州郡，切恐城陷之日，玉石俱焚，臣于故人情分，不容缄默。且彼所以婴城自守者，无他，原其本心，但未知趋向之方，初无执迷抗拒之意。今大江南北，西至全蜀，悉入版图。若蒙圣慈，特发使命，宣示德音，开其生路，彼亦识时达变之士也，宁不以数万生灵为念乎？臣昧死上言，伏候敕旨。准奏，今遣使特旨前去，宣布大信，若能识时达变，可保富贵，应在城守御将帅同谋归顺者，意不殊此。故兹诏示，想宜知悉。至元十二年七月日。白麻正书，北方谓之汉儿字圣旨。此诏岁月在城未降一载先，则焕之来归必先有所期矣。焕之子德辉，承父荫，仕至汉阳同知。道存，德辉之子也，亦以父荫仕至江阴知事，既而复受伪周户部主事之职，将命扬州，被执至淮安，杀之。弟兄子侄客居上海，又悉死于苗獠之劫掠。焕之宗族，所遗殆无噍类。夫焕既不能尽忠于前，而道存又不能尽忠于后，被执遭戮之地，适在扬州、淮安，天之报施，固其宜也。谩书于此，以为畔逆之劝。