---
---
---
title: 狷洁
---




郑所南先生思肖，福州连江人，宋太学上舍，应博学宏词科，刚介有立志。会天兵南，叩阙上疏，犯新禁，众争目之，由是遂变今名。曰肖，曰南，义不忘赵北面他姓也。隐居吴下，一室萧然，坐必南向。岁时伏腊，望南野哭，再拜而返。人莫识焉。誓不与朔客交往，或于朋友坐上见有语音异者，便引去，人咸知其狷洁，亦弗为怪。工画墨兰，不妄与人。邑宰求之不得，闻先生有田三十亩，因胁以赋役取。先生怒曰：“头可斫，兰不可画。”尝自写一卷，长丈余，高可五寸许，天真烂熳，超出物表，题云：“纯是君子，绝无小人。深山之中，以天为春。”《过齐子芳书塾》云：“此世但除君父外，不曾别受一人恩。”《寒菊》云：“御寒不藉水为命，去国自同金铸心。”其忠肝义胆，于此可以见之。晚年究竟性命之学，以寿终。