---
---
---
title: 夫妇同棺
---




张春儿，叶县军士李清之妻也。年二十，清疾革，顾谓春曰：“吾殆矣，汝其善事后人。”春截发示信，誓弗再适。未几，清死，春恸垂绝，且嘱匠人曰：“造棺宜极大，将以尽纳亡者衣服弓剑之属。”匠如其言，既敛，乃自经，邻里就用此棺同葬之。事上于朝，旌其墓。时至正戊子也。呜呼！春儿生长寒微，不闲礼节，尚知夫妇大义如此，顾世之名门巨族，动以衣冠自眩，往往有夫骨未寒而求匹之念已萌于中者，岂不为春儿万世之罪人也与！