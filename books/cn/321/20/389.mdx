---
---
---
title: 碧澜妾
---




吴兴赵公碧澜，宋宗室也，老而益贫。二妾方少艾，虑无以安其心，因遣之去。咸弗肯嫁，数献肴酒，致殷勤焉。公于卒也，覆诸水，曰：“慎毋再见。昔吾割情忍爱以去尔，尔弗我忘，只搅我心耳。”既而各与其父母俱至，泣而言曰：“妾家每岁请给，足可养赡，愿执事终身，为尼以报主恩。”公遂复留之。他日，公死，果如所言。公有寡女，复资育之。四明黄伯成先生玠尝有诗曰：“感之以诚感必深，应之以真应必捷。真情一合了弗离，听我长歌碧澜妾。碧澜亦是诸王孙，世殊事异老且贫。少陵尚爱燕玉暖，况是当时真贵人。春衣典尽春寒峭，二妾朱颜正姝好。忍将罗带拆同心，懊恨浮生头白早。珠钿翠靥幸仅存，此时犹及嫁夫君。十二楼头燕子去，挥手不用留仙裙。去妾相悲两相约，既去犹烦送肴酌。主君讵忍覆弃之，见此翻令心绪恶。一心专天天得知，忍著主衣还事谁。遂携衾襆与俱来，后君死者当为尼。碧澜堂下双溪水，使客往来岂知此。不愿新欢恋旧恩，千万人中两人耳。”