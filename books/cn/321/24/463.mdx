---
---
---
title: 龙湫献灵
---




亦集乃路在西北方，有山曰蹇占。山北多龙湫，土人欲有所事，则投之。吉安道士刘学仙尝至其地，见有烹羔桐酪，祠焉，数皮而沈之，祝曰：“神为我鞣而治之。”为期而去。至期，复祠之，则得成革矣，若有曰鬼工然，不可测也。归，语于虞邵庵先生。先生初以为诳，及质诸其土人之在京师者，则始信。盖其人习以为常，不以为异耳。