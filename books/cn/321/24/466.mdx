---
---
---
title: 鸡司晨有准
---




尝至松江钟山净行庵，见笼一雄鸡置于殿之东檐。请问其故，寺僧云：“蓄此以司晨，盖十有余年矣，时刻不爽。”余窃记张公文潜《明道杂志》云：鸡能司晨，见于经传，以为至论，而未必然也。或天寒鸡懒，至将旦而未鸣，或夜月出时，邻鸡悉鸣。大抵有情之物，自不能有常而或变也。若然，则张公之言非欤？因举似以询其所以。僧云：“司晨之鸡必以童，若坏其天真，岂能有常哉！”盖张公特未知此理故耳。