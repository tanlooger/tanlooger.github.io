---
---
---
title: 待士鄙吝
---




嘉兴林叔大镛掾江浙行省时，贪墨鄙吝，然颇交接名流，以沽美誉。其于达官显宦，则刲羔杀豕，品馔甚盛，若士夫君子，不过素汤饼而已。一日，延黄大痴作画，多士毕集，而此品复出。扪腹阔步，讥谑交作。叔大赧甚，不敢仰视，遂揖潘子素，求题其画。子素即书一绝句云：“阿翁作画如说法，信手拈来种种佳。好水好山涂抹尽，阿婆脸上不曾搽。”大痴笑谓曰：“好水好山，言达官显宦也；阿婆脸不搽，言素面也。”言未已，子素复加一句云：“诸佛菩萨摩诃萨。”俱不解其意。子素曰：“此谢语，即僧家忏悔也。”哄堂大笑而散。叔大数日羞出见客。人之鄙吝，一至于此，亦可怜已。