---
---
---
title: 倜傥好义
---




顾仲庸，泰州人，以财雄一乡，倜傥好义，有古豪侠风。自奉甚薄，而礼贤养士无虚日，名公巨儒多馆其家，张蜕庵承旨亦其人也。仲庸与保定张文友交。文友嵊县尹秩满，侨居江阴，一日，暴卒。时仲庸留京师，友人以讣告，戒勿泄。友询其故，曰：“文友贤而贫，在六品选人中，吾将与其子为地。”即走告当路者曰：“张文友已疾病矣，愿致仕。”因代入状中书，遂获以奉政大夫、嘉定知州致仕。既领宣命，数月，又代文友之子告荫，寻注常州晋陵县尉，便其养母也。其家悉无所知。仲庸南归，遣人致赙奠，奉宣敕以授其子。闻者惊叹。仲庸行事类如此。