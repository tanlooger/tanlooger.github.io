---
---
---
title: 陈公子
---




陈云峤柏，泗州人，性豪宕结客。其祖平章，故宋制置，即龙麟洲题琵琶亭以讥之者。凡积金七屋，不数年，散尽。尝为侍仪舍人，馆阁诸老，朝省名公，莫不折辈行与交，咸称之曰公子。其妻，铁大保女也，恃富贵近戚，偶以一言骄之，遂终身不见。尝被命监铸祭器于杭，无锡倪元镇慕其名，来见之，张燕湖山间，罗设甚至，酒终为别，以一帖馈米百石。云峤命从者移置近所，举巨觥，引妓乐驺从者而前，悉分散之。顾倪曰：“吾在京时，即熟尔名，云南士之清者，它无与比。其所以章章者，盖以米沽之也。请从今日绝交。”且骂诸尝誉之者。时张伯雨在坐，不胜跼蹐。其豪气类如此。尝雪中骑牛拜米南宫墓诗云：“少年不解事，买骏轻千金。何如小黄犊，踏雪空山深。小小双牧童，吹笛穿松林。醉拜南宫墓，地下有知音。”言世上无知音也。平日喜居钱唐，好古有余，而治才不足，又不乐小官，怒骂宰相，年逾六十，不得志而死。其毕命时，作偈云“前身本是泗州僧”。