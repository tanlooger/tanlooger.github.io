---
---
---
title: 庞居士
---




世斥贪利之人，必曰：“汝便是庞居士矣。”盖相传以为居士家资巨万，殊用劳神，窃自念曰：“若以与人，又恐人之我若，不如置诸无何有之乡。”因辇送大海中，举家修道，总成证果。又以为居士即襄阳庞德公。《释氏传灯录·庞居士传》云：襄州居士庞蕴者，衡州衡阳县人也。字道玄。世本业儒，志求真谛。德宗贞元初，谒石头迁禅师，豁然有省。后参马祖，问：“不与万法为侣者，是甚么人？”答曰：“待汝一口吸尽西江水，却向汝道。”遂于言下顿悟玄旨，乃留驻参承。有偈曰：“有男不婚，有女不嫁，大家团栾头，共说无生话。”元和六年，北游襄汉，随处而居。女灵照，卖竹漉篱，以供朝夕。将入灭，谓曰：“视日早晚以报。”灵照遽曰：“日已中矣，而有蚀也。”居士出户观视，即登父座，合掌坐亡。居士曰：“我女机锋捷矣。”更延七日。州牧于公頔闻之，来问，居士谓曰：“但愿空诸所有，慎勿实诸所无。好住世间，皆如影响。”言讫，枕公膝而化。庞婆走田中谓其子庞大曰：“汝父死矣。”庞大曰：“嗄。”倚锄脱去。婆为焚烧毕，自后莫知其所。按此传，知非庞德公明矣，但亦不言其富何耶？辇财之说，特恐后人所傅会耳。然今之积金蓄谷，倍息计赢，校斗斛合龠，诈欺不得自休息，又否则射歉饥发积，授枚识出，布筹会入，穷日疲极而睡者，能以居士之事便作真想，岂不为养生之福哉！