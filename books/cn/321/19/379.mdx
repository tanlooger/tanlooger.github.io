---
---
---
title: 松江志异
---




至正壬寅八月中，上海县三十四保辰字围金寿一家，已阉雄狗生小狗八，其一嘴爪红如鲜血然。犬之为妖，多见于占验之书，而未有若此者。若男变为女，男子孕育，则尝闻之古昔。盖阳衰阴盛，兵戈乱离之兆。今夫牡物而生儿，阳化阴也。又犬属火，一嘴爪红，红亦火也，岂非主兵主火者与？甲辰四月十三日，华亭县五保杨巷邵浦云之西清庵廊屋一十九间，每间屋柱皆有声，其声若以桶覆水面而击其底者，人以手按之，则振掉而起，经时乃止。按《乾坤变异录》：人君宫室无故有音声，主兵起，若人家，主家亡。六月二十三日夜四更，松江近海去处，潮忽骤至，人皆惊讶，以非正候，至辰时，潮方来，乃知先非潮也。后见湖泖人说，湖泖素不通潮，忽平拥起，高三四尺，若潮涨之势，正与此时同。又闻平江、嘉兴亦如之。按《五行志》：“水自盈溢，主兵兴。”《乾坤变异录》：“河水大壅，臣下执政有背叛。”