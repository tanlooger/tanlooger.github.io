---
---
---
title: 宋朝家法
---




郑遂昌言：宋巨珰李太尉者，国亡，为道士，号梅溪。余童时，尝侍其游故内，指点历历如在。过葫芦井，挥涕曰：“是盖宋之先朝位，上钉金字大牌曰：皇帝过此，罚金百两。”近周申父言，先表叔祖金二提举，住杭州，暗问其室氏，乃宋内夫人。余年十四五，尚犹识之，但两鬓俱秃。问知在宫中任此职者，例裹巾，巾带之末，各缀一金钱，每晨用以掠发入巾，故久而致然也。因曰：“吾为内夫人日，每日轮流六人侍帝左右，以纸一番，从后端起笔，书帝起居，旋书旋卷，至暮，封付史馆。”内夫人别居一宫，宫门金字大牌曰：官家无故至此，罚金一镒。以二者言之，可见宋朝家法之严。