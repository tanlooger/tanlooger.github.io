---
---
---
title: 稽古阁
---




《博古图》，宋徽庙朝所修书，故世知有博古之名，而不知更有稽古等阁。蔡京《保和殿曲燕记》云：宣和元年九月十二日，皇帝召臣京等燕保和殿。臣鯈等东曲水，朝于玉华殿。上步西曲水，循酴醿架，至太宁阁，登层峦、林霄、骞凤、垂云亭，始至保和。殿三楹，楹七十架，两挟阁，中楹置榻。东西二间，列宝玩与古鼎彝器玉。左挟阁曰妙有，设古今儒书史子楮墨。右曰日宣，道家金柜玉笈之书，与神霄诸天隐文。上步前行，稽古阁有宣王石鼓，历邃古、尚古、鉴古、作古、传古、博古、秘古诸阁，藏祖宗训谟，与夏、商、周尊彝鼎鬲爵斝卣敦盘盂，汉、晋、隋、唐书画，多不知识，上亲指示，为言其概。