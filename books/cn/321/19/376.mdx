---
---
---
title: 至元钞样
---




中书左丞叶公亦愚李，钱唐人，宋太学生，上书诋贾似道公田、关子不便，专权误国。似道怒，嗾林德夫告公泥金饰斋匾不法，令狱吏鞫之，云：“只要尔做一个麻糊。”公即口占一诗曰：“如今便一似麻糊，也是人间大丈夫。笔里无时那解有，命中有处未应无。百千万世传名节，二十三年非故吾。寄语长安朱紫客，尽心好上帝王书。”遂遭黥，流岭南。及蒙恩放还，与似道遇诸途，公以词赠云：“君来路，吾归路，来来去去何时住。公田关子竟何如，国事当时谁汝误。雷州户，厓州户，人生会有相逢处。客中颇恨乏蒸羊，聊赠一篇长短句。”归附后，入京上书言时相，并献至元钞样。此样在宋时固尝进呈，请以代关子，朝廷不能用，故今别改年号而复献之。世皇嘉纳，便用铸板。以功累官至今任而终。