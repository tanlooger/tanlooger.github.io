---
---
---
title: 阑驾上书
---




至正乙酉冬，朝迁遣官奉使宣抚诸道，问民疾苦，然而政迹昭著者十不二三。明年秋，江右儒人黄如征邀驾上书，指数散散、王士宏等罪状，且及国家利害。斧钺在前，有所不避，古之所谓豪杰之士，如征其人者与？天子亲览其书，喜见于色，又虞如征必为权豪所中，顾近臣馆谷以俟。越数日，特授江西等处儒学提举，敕侍卫护送出都。如征感上德意，受命而不领职，天下共贤之。散散、王士宏等虽免谴责，终以不显死。其书略曰：江西布衣书生黄如征，百拜上书皇帝陛下：如征忝生僻土，遭遇明时。用竭愚衷，冒干天听，伏望采览万一焉。夫皇朝版图之广，历古所无，法制之良，万世莫易。而水旱灾变，连年不息者，实由官皆污滥，民悉怨咨之所致也。钦惟陛下，忧民之心，日夕孜孜，遂于去年冬分遣大臣奉使宣抚诸道，正欲其察政事之臧否，问生民之疾苦，礼贤德，振贫乏，信冤抑，起淹滞，俾所至之处，如陛下亲临焉。苟能宣布圣泽，各尽乃职，则雍熙、泰和之治，正在今日。然江西福建一道，地处蛮方，去京师万里外，传闻奉使之来，皆若大旱之望云霓，赤子之仰慈母。而散散、王士宏等，不体圣天子抚绥元元之意，鹰扬虎噬，雷厉风飞。声色以淫吾中，贿赂以缄吾口。上下交征，公私朘剥。赃吏贪婪而不问，良民涂炭而罔知。闾阎失望，田里寒心，乃歌曰：“九重丹诏颁恩至，万两黄金奉使回。”又歌曰：“奉使来时惊天动地，奉使去时乌天黑地。官吏都欢天喜地，百姓却啼天哭地。”又歌曰：“官吏黑漆皮灯笼，奉使来时添一重。”如此怨谣，未能枚举，皆万姓不平之气，郁结于怀，而发诸声者然也。此盖庙堂遴选非人，使生民感陛下忧恤之虚恩，受奉使掊剥之实祸。陛下于此而不察，将何以取法于后世哉！如征，无官守，无言责，所以不惮江河之险，不畏斧钺之诛，而诣阙以陈其事者，正恐散散、王士宏等回觐之日，各饰巧言，妄称官清民泰，欺诈百端，昏蔽主聪。陛下不悟，为奸邪所卖，擢任省台，恣行威福，流毒四海，则江西福建一道之痛苦，与天下共之。以此而望阴阳和，风雨时，年岁登，边隅静，不亦难乎？倘陛下不弃蒭荛之言，委官察其实迹，责以欺天罔民之罪，投诸遐荒，雪江西福建一道之痛苦，以为百官劝，则天下幸甚，万世幸甚。如陛下以为诽谤大臣，置而不问，非惟今日祸起萧墙，抑且天下万世之不幸矣。如征鄙语俗言，不知避讳，触犯清跸，罪在不赦，请伏锧以俟命。