---
---
---
title: 科举
---




皇庆癸丑冬十一月，诏曰：“其以皇庆三年八月，天下郡县，兴其贤者能者，充赋有司。明年二月，会试京师。中选者，朕将亲策焉。”按遗山元公好问所撰《廉访使杨文宪公奂墓碑》云：太宗即位之十年戊戌，开举选，特诏宣德课税使刘公用之试诸道进士。公试东平，两中赋论第一，奏授河南路征收课税所长官，兼廉访使。则国朝科举之设，已肇于此。寥寥七十余年，而普颜笃皇帝克不坠祖宗之令典，尊号曰仁，不亦宜乎？初焉试论赋，盖反宋金余习，后则一以经学为本，非复向时比矣。