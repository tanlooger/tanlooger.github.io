---
---
---
title: 大军渡河
---




世皇取江南，大军次黄河，苦乏舟楫。夜梦一老叟曰：“陛下欲渡河，当随我来。”引至一所，指曰：“此即是已。”帝遂以物标识之。及觉，历历可记。明日，循行河浒，寻梦中所见处，果是。方惊顾间，忽有人进曰：“此间水浅，可渡。”时帝征梦中语，因谓曰：“汝能先涉否？”其人乃行。大军自后从之，无一不济。帝欲重旌其功，对曰：“富与贵悉非所愿，但得自在足矣。”遂封为答剌罕，与五品印，拨三百户以食之。今其子孙尚有存者。此事，杨元诚太史瑀所云。