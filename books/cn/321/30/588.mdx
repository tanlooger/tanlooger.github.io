---
---
---
title: 官制字讹
---




按古官制取义皆有所主，非徒名也。后世或讹其音者有矣，音虽讹而义则不讹也。如仆射，秦官。仆，主也。古者重武事，每官必有主射以督课之，射音神夜反，关中人讹为寅谢反，韵书不取其义于神夜反中，却收在寅谢反下。尚书，亦秦官。秦世，少府遣吏四人，在殿中主发书，故谓之尚书。尚，犹主也，如尚方、尚食、尚医、尚衣、尚冠、尚浴、尚席之尚，并音时亮反，后世乃以尚书之尚讹为辰羊反，陆德明亦音平声，韵书遂两收之。洗马，《前汉志》：太子太傅、少傅属官有先马。张晏曰：先马员十六人，秩比谒者。如淳曰：前驱也。《国语》载勾践亲为夫差先马。先，先之也，从先见反，今韵书作苏典反，字作洗。愚意此类并当从其正义，不当从其讹音。今人但见读仆射之射作神夜反，尚书之尚作时亮反，洗马之洗作先见反，便非哂之，不究其义故也。此类甚多，今姑举其显者。