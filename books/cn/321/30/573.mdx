---
---
---
title: 白日圜文
---




周易痴处馆讲授，宾主不合，遂作《白日圜》文，飘然而去。其文曰：听之不闻，视之不见，子以我为隐乎？用之则行，舍之则藏，吾亦从此逝矣。未得青云路，且坐白日圜。饭蔬食，乐亦在中。素贫贱，不愿乎外。兹承贤主人，不取通士，乃求拘儒。匪我求童蒙，取其交以道，馈以礼。择师教子弟，盖亦据于德，依于仁。圜土而居，重门以待。当尔耳不听淫，目不视恶，将以塞其兑，闭其聪。然而口不绝吟，手不停披，安能存其心，养其性。黄芽若就，白发已空。常念流地上之白水真人，且作锁洞门之清溪道士。子其子，亲其亲，固宜造次必于是，颠沛必于是；尔为尔，我为我，安肯哀矜而辟焉，敖惰而辟焉。不越文字之间，自行束修以上。受风魔贬，为自在囚。口出雌黄，用狙翁朝四暮三之术；目生虚白，披羲皇天一地二之图。有朋自远方来，与进也，与退也；使君从此中入，或止之，或尼之。俾我行其庭不见其人，而子过我门不入我室。望而未见，招之不来。所不与同心，指苍天而为证。亦欲从游耳，曰黄昏以为期。不以我为贫，知有时为养。所愿诸生，人十己千，以一识百。师也过，商也不及，尚得夫子之中庸；参也鲁，回也如愚，竟传圣人之道统。而某诗书无祟，笔墨有灵。蝉蜕污浊之中，凤翔尘埃之表。排云叫阊阖，吐三千丈豪气之沉埋；乘风归蓬莱，诉百万亿颠厓之辛苦。藩篱既剖，门闼洞开。纵意所如，从吾所好。口说五千言，乘牛出函谷，愿与关门令尹游乎；腰缠十万贯，骑鹤上扬州，皆曰闭户先生来也。