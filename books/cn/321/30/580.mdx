---
---
---
title: 松江之变
---




王与敬，字可权，淮西安丰人，由浙省典吏充宣使，后于董抟霄部下立功，擢松江府判，未任，转省都镇抚，升元帅。至正丙申二月朔，伪诚王张士诚红军破平江，时与敬兵败，径趋嘉兴，又与苗军参政杨完者不协，乃投松江，名曰守御，实欲恋倡妇董赛儿故也。达鲁花赤八都帖木儿，知府崔思诚，皆无制变之术，激成其祸。盖其至也，不郊迎之，已自不悦。越二日，浙省又命元帅帖古列思等提兵而来，镇守城池，二帅抗行，不相上下，帖点两仓脚夫，散口粮，给器械，发号施令，盖意在逐与敬行。十八日，帖宴军民官，无一人至者。至夜，与敬下万户戴列孙等，率引军卒，自西门放火，鼓噪而叛。官僚溃散，寺观民房，悉化焦土。检刮金银财物，塞满舟船。自与敬以下，人口辎重皆出西门。二十四日，完者下元帅萧亮员成等，率苗军突至，兵不与敌，遂北出通波塘而去，投降士诚，子女玉帛，悉为苗军所有。民亦持梃相逐，列孙孔镇抚等，死者过半。苗军恣肆检刮，截人耳鼻，城中女妇，多为淫污。房舍间有存者，皆为焚毁，靡有孑遗。居民两遭锋镝，死者填街塞巷，水为不流。四月初十日，士诚下元帅史文炳一部兵马，自湖泖入古浦塘，舳舻相衔，旗帜蔽日，苗军一矢不交，竟溃散而去。南村野史曰：“天下本无事，庸人自扰之。”卓哉斯言也。初，王与敬之戾止，苟得一守土官，能以智虑处之，则不致若是。况松江尚侈靡习淫风者久矣，余尝扼腕而叹，必有后日之患，终为一贱倡祸及数万家，非小变也。与敬负逆贼之名，遗臭万年，戴氏逞匹夫之勇，卒丧其生，皆自取之也，悲夫！