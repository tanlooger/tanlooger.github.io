---
---
---
title: 印章制度
---




《周礼》玺节，郑氏注云：“玺节者，今之印章也。”许慎《说文》云：“印，执政所持信也。”徐锴曰：“从爪，手爪以持信也。”卫宏曰：秦以前，民皆以金玉为印，龙虎钮，惟其所好。然则秦以来，天子独以印称，玺又独以玉，群臣莫敢用也。七雄之时，臣下玺始称曰印。　汉制：诸侯王金玺。玺之言信也。古者，印玺通名，《汉旧仪》云：诸侯王黄金玺，橐驼钮。又曰玺，谓刻“曰某王之玺”。列侯黄金印，龟钮，文曰“某侯之章”。丞相太尉与三公、前后左右将军黄金印，龟钮，文曰“章。”中二千石银印，龟钮，文曰“章”。千石、六百石、四百石至二百石以上皆铜印，鼻钮，文曰“印”。　建武元年，诏诸侯王金印綟绶，公侯金印紫绶，中二千石以上银印青绶，千石至四百石以下铜印墨绶及黄绶。　陈制：金章或龟钮、貔钮、兽钮、豹钮，银章或龟钮、熊钮、罴钮、羔钮、鹿钮，银印或珪钮、兔钮，铜印率环钮。　吾衍云：汉有摹印篆，其法只是方正篆法，与隶相通。后人不识古印，妄意盘屈，且以为法，大可笑也。多见故家藏得汉印，字皆方正，近乎隶书，此即摹印篆也。王俅《啸堂集古录》所载古印，正与相合。凡屈曲盘回，唐篆始如此。今碑刻有鲁公官诰尚书省印，可考其说。汉晋印章，皆用白文，大不过寸许。朝爵印文皆铸，盖择日封拜，可缓者也。军中印文多凿，盖急于行令，不可缓者也。古无押字，以印章为官职信令，故如此耳。唐用朱文，古法渐废。至宋南渡，绝无知此者，故后宋印文皆大缪。　白文印皆用汉篆，平正方直，字不可圆，纵有斜笔，亦当取巧写过。　三字印，右一边一字，左一边两字者，以两字处与一字处相等，不可两字中断，又不可十分相接。四字印，若前二字交界有空，后二字无空，须当空一画别之，字有有脚无脚，故言及此，不然，一边见分，一边不分，非法度也。　轩斋等印，古无此式，唯唐相李泌有耑居堂白文玉印，或可照例，终是白文，非古法，不若只从朱文。　朱文印或用杂体篆，不可太怪，择其近人情，免费辞说。　白文印用崔子玉写张平子碑上字，及汉器上并碑盖印章等字，最为第一。凡姓名表字，古有法式，不可用杂篆及朱文。　白文印必逼于边，不可有空，空便不古。　朱文印不可逼边，须当以字中空白得中处为相去，庶免印出与边相倚，无意思耳。字宜细，四旁有出笔，皆带边，边须细于字。边若一体，印出时四边虚纸皆昂起，未免边肥于字也。非见印多，不能晓此。粘边朱文，建业文房之法。　多有人依款识字式作印，此大不可。盖汉时印法不曾如此，三代时却又无印，学者慎此。《周礼》虽有玺节及职金，掌其媺恶，揭而玺之之说，注曰印，其实手执之印也。正面刻字，如秦氏玺，而不可印，印则字皆反矣。古人以之表信，不问字反，淳朴如此。若战国时苏秦六印，制度未闻。《淮南子·人间训》曰：鲁君召子贡，授以大将军印。刘安寓言而失辞耳。　道号，唐人虽有，不曾有印，故不可以道号作印用也。三字屋扁，唐印有法。　凡印文中，有一二字忽有自然空缺，不可映带者，听其自空，古印多如此。凡印，仆有古人印式二册，一为官印，一为私印，具列所以，实为甚详，不若《啸堂集古录》所载只具音释也。　凡名印，不可妄写，或姓名相合，或加印章等字，或兼用印章字。曰姓某印章，不若只用印字最为正也。二名者，可回文写，姓下著印字在右，二名在左是也。单名者，曰姓某之印，却不可回文写。名印内不得著氏字，表德可加氏字，宜审之。　表字印只用二字，此为正式。近人欲并姓氏于其上，曰某氏某，若作姓某父，古虽有此称，系他人美己，却不可入印。人多好古，不论其原，不为俗乱可也。汉人三字印，非复姓及无印字者，皆非名印。盖字印不当用印字以乱名。汉张安字幼君，有印曰张幼君。右一字，左二字。 唐吕温字化光，有印曰吕化光。此亦三字表德式。　诸印下有空处，悬之最佳，不可妄意伸开，或加屈曲，务欲填满。若写得有道理，自然不觉空也。字多无空，不必问此。　李阳冰曰：摹印之法有四，功侔造化，冥受鬼神，谓之神。笔画之外，得微妙法，谓之奇。艺精于一，规矩方圆，谓之工。繁简相参，布置不紊，谓之巧。　赵彦卫云：古印文作白文，盖用以印泥，紫泥封诏是也。今之米印及仓敖印近之矣。自有纸，始用朱字，间有为白字者。　《通典》云：北齐有木印，长一尺，广二寸五分，背上为鼻钮，长九寸，厚一寸，广七分，腹下隐起篆文，曰“督摄万几”，惟以印籍缝。今龊合缝条印，盖原于此。　秦有八体书，三曰刻符，即古所谓缪篆；五曰摹印，萧子良以刻符摹印合为一体。徐锴谓：符者，竹而中刻之。字形半分，理应别为一体。摹印屈曲填密，则秦玺文也，子良误合之。　《宣和谱》四卷。　杨克一《图书谱》一卷。又名《集古印格》。 　王厚之《复斋印谱》。　颜叔夏《古印谱》二卷。　姜夔《集古印谱》一卷。　吾衍《古印文》二卷。　赵孟頫《印史》二卷。