---
---
---
title: 祖孝子
---




祖孝子浩然，字养吾，建宁浦城人，世儒家。至元中，盗黄华起政和，朝廷命将帅师往讨。未至，盗已就缚，回军经浦城，焚其庐舍，孝子母全氏遭掠而北。是时，孝子年六岁，母子相失，独与父居，不闻问者二十又八年。至大三年，福建阃府檄为三山书院山长。将之任，或告之曰：“而母在河南。”而不能名其处。孝子欣然弃职辞父，为河南行。既渡江，抵河南，每舍逆旅，行道途间，闻操南音者，必就与语，庶几有所遇也。当时从军之人犹有存者，或曰：“此有赵副使，故为军校，归自军中，得妇人全氏，非而母也耶？赵死而家替，全氏归一蒙古氏，挈之而南，当在汝、邓间耳。”孝子知母定在，惊喜，遂回汝州。抵鸦路山，不遇。行八百里，至牛蹄白石，不遇。又行七百余里，至枣阳崔桥，又不遇。然自离汝州，行路既远，知母所乡，停车道傍，投宿旅舍，举其状以问人，颇有相酬答，可物色。或指唐州以告曰：“彼有别盖山，可寻讨也。”孝子梦神人顾而言，有月圆再圆之语。既寤，言犹在耳，益喜抃。自崔桥三百余里至别盖，访其母，在焉。既见，相与抱持涕泣，七月之望也。神人之言，于是有征矣。留别盖半月，舟具，奉母南归。当时闻其事者，自朝廷达官，以至湖海名胜，莫不为歌诗以美之，多至数十百篇，往往举朱寿昌事以为比。会稽韩庄节先生性作《孝子传》行于世。