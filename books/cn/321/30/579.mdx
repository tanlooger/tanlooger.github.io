---
---
---
title: 学宫讲说
---




凡学宫朔望讲说，乃礼之常。所属上司官，或省宪官，至自教授学官，暨学宾斋谕等，皆讲说一书。然儒生未达时宜，往往迕意多矣。泰定甲子，开吴淞江，省台宪僚咸集。时治书刘公泺源，北方学者，首谒先圣先师。其年值闰，詹肖岩讲《书·尧典》，三百有六旬有六日，以闰月定四时成岁，大咈其意，以为学校讲说，虽贱夫皂隶、执鞭坠镫之人，皆令通晓，今乃稽算度数何为。肖岩由是悒怏而卒。至元己卯冬，分宪老老公检踏灾伤，以复熟粮为急，陆宅之讲省刑罚、薄税敛一章，公变色而作。至正辛巳，知府杨侯锐意浚河，以兴利除害为己任，时宪佥某谒学宫，王玉岩讲禹别九州，随山浚川，结意皆归美于知府，宪佥不悦而罢。丁酉岁，张士诚据有姑苏日，遣苏守周仁来，王可权讲《易·泰卦》盖君子道长、小人道消之义，周以为讥讪，累及诸职事皆停月廪。惟钱先生伯全父作训导时，行刑官至，讲“钦哉钦哉惟刑之恤哉”，讲毕，称赏不已。前数君子，亦可为后人戒也。