---
---
---
title: 淮涡神
---




泗州塔下，相传泗州大圣锁水母处，缪也。按地志云：水神在临淮县龟山之下，形若猕猴，缩鼻高额，青躯白首，金目雪牙，颈伸百尺，力逾九象，禹获之，锁其颈于龟山之足，淮水乃安流注海。迩来渔者知锁所在。《古岳渎经》云：禹治水，三至桐柏，获淮涡水神，曰无支祁，乃命庚辰制之，锁于龟山之足，淮水乃安。唐永泰初，楚州有渔人夜钓山下，其钩为物所掣，沉水视之，见大铁锁绕山足，一兽形如青猿，兀若昏醉，涎沫腥秽，不可近。又东坡《濠州涂山》诗“川锁支祁水尚浑”，注：程演曰：《异闻集》载《古岳渎经》，禹治水，至桐柏山，获淮涡水神，名曰巫支祁，善应对，辩淮之浅深，源之远近。而神曰庚辰者，锁于龟山之足，淮乃安流。唐时有渔者，钓得一古锁，牵出，其末有如猕猴者，盖此物也。《国史补》曰：楚州渔人于淮中钓得古铁锁，刺史李阳大集人力引之，锁穷，有青猕猴跃出水而逝。《山海经》：水兽好为云雨，禹锁于军山之下，其名曰无支祁。