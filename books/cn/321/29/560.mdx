---
---
---
title: 马孝子
---




马伯杰，山东邹县人。父某，拜江南行台监察御史，不以家行，杰独与母居。盗起汝颍，转略齐鲁境，杰负母匿草间。母死，仓卒不能具棺敛，聚石葬郓地西。盗入郓城，杰伏于墓上。众欲驱而前，胁以白刃，杰大恸曰：“母在此，母在此！”盗曰：“此孝子也。”乃舍之，复遗以衣粮。既而邑刳于兵，失墓所在，求之二年，得于榛莽中，故衣尚存，始克迁祔祖茔。御史转浙西宪佥，留江南者八年，遂冒锋镝间走数千里省之，钱唐人咸称为马孝子云。