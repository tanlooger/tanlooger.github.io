---
---
---
title: 交谊
---




陈子方、闵仲达，同舍生也，皆待次杭府史。陈月日在前，闵以计力反先之，陈殊无怒意。因赴都，以荐举入仕，历官浙西廉访司佥事。闵方升书吏，闻陈来，叹曰：“复何面目见之？”遂称疾不出。陈下车即问左右曰：“闵仲达何在？”众以疾对。陈曰：“必为我故，非疾也。”亟造其家。闵皇恐出肃。陈曰：“吾与君气谊契厚，君昔先我而食禄者，命也，使非此，吾又能致是耶？今幸同一公署，惟有以教正之，幸甚，宁舍我与？”闵感激从事，相好如初。