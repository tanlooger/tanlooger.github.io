---
---
---
title: 嫁故人女
---




沈仲说古，姑苏人，年四十，未有子。其妻邹氏候其他适，为置一年少貌美之妾。及归，命出拜，将以奉枕席。仲说询其乡贯祖父来历，始不肯言，询之再，泣而曰：“妾范复初女也。父丧家贫，老母见鬻于此。”仲说恻然下泪，因嘱妻曰：“此女父吴中名士，乃吾故人，岂可以为妾，当如己子视之。”即寻其母使择婿，仲说备奁具嫁之。邦人称之，至今不置。夫嫁人之女以为妾、为妓、为娼者，古有其人矣，今则未闻也，仲说诚贤矣哉。