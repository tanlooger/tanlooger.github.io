---
---
---
title: 清风堂尸迹
---




福州郑丞相府清风堂，石阶上有卧尸迹，天阴雨时，迹尤显。盖其当宋季，以暮年登科，未几拜相，至今闾巷表之曰耆德魁辅之坊。郑显时，侵渔百姓，至夺其屋庐以广居宅，有被逼抑者，遂自杀于此。今所居为官势豪夺，子孙不绝如线。因记宋临川吴曾《能改斋漫录》云：建炎四年五月，杨勍叛卒由建安寇延平，道出小常村，掠一妇人，逼胁欲犯之，妇人毅然誓死不受污，遂遇害，横尸道傍。贼退，人为收瘗之，而其尸枕藉处，痕迹隐然不灭，每雨则其迹干，晴即湿，宛如人影，往来者莫不嗟异。乡人或削去之，随即复见。覆以他土，而其迹愈明，今三十年矣。与顺昌军员范旺事略同。但范现迹街砖，而此现于土上耳。范死以忠，妇死以节。小常村去剑浦县治二十里，以《漫录》言之，则二人之死，足以惊动万世，宜其英烈之气，不泯如此。若清风堂者，不过冤抑之志不伸，以决绝于一时耳，亦何为而然哉？岂幽愤所积结致是耶？此理殆不可晓。