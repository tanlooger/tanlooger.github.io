---
---
---
title: 廉介
---




李仲谦思让，滕州邹县人。前至元间，由嘉兴路吏员补浙西按察司书吏，廉介有为。上侍父母，下抚两弟，每退食自公，则闭户读书，稽今考古，而教训之俸薄，奉养不给，妇躬纺绩，以益薪水之费。仲谦止有一布衫，或须浣濯补纫，必俟休假日。至是，若宾客见访，则俾小子致谢曰：“家君治衣，弗可出。”雷彦正号苦斋者，清正慎许可人也，时为使，偶戏谓曰：“外郎穿布衲，到敢裹著珍珠。”仲谦略不答，徐至本案，书写辞退呈状，压几上而归。使知深悔失言，亲谒谢过，请其出，终不允。使去，他使来，复往请，始复役。后仕至宪官。