---
---
---
title: 勘钉
---




姚忠肃公，至元二十年癸未，为辽东按察使。武平县民刘义讼其嫂与其所私同杀其兄成。县尹丁钦，以成尸无伤，忧懑不食。妻韩问之，钦语其故。韩曰：“恐顶卤有钉，涂其迹耳。”验之，果然。狱定，上谳。公召钦，谛询之，钦因矜其妻之能。公曰：“若妻处子邪？”曰：“再醮。”令有司开其夫棺，毒与成类，并正其辜，钦悸卒。时比公为宋包孝肃公拯云。