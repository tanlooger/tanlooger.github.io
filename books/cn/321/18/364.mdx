---
---
---
title: 靸鞋
---




西浙之人，以草为履而无跟，名曰靸鞋。妇女非缠足者，通曳之。《炙毂子杂录》引《实录》云：“靸鞋，舃，三代皆以皮为之，朝祭之服也。始皇二年遂以蒲为之，名曰靸鞋。二世加凤首，仍用蒲。晋永嘉元年用黄草，宫内妃御皆著，始有伏鸠头履子。梁天监中，武帝易以丝，名解脱履。至陈、隋间，吴、越大行，而模样差多。唐大历中进五朵草履子，建中元年进百合草履子。”据此，则靸鞋之制，其来甚古。然《北梦琐言》载“雾是山巾子，船为水靸鞋”之句，抑且咏诸诗矣。靸，悉合切，在飒字韵下，今俗呼与翣同音者，误。