---
---
---
title: 高宗朝
---







二圣北狩时，遣曹真中道归。于背心生领上写云：“可便即真，来救父母！”义刚。

胡明仲初召至扬州，久之未得对。忽闻邻居有一卫士语一卫士云：“今夜次第去了。”胡闻之，急去问之。云：“官家亦去。”胡只闻得一句，便归叫仆籴数斗米，造饭裹囊，夜出候城门。暗中见数骑出，谓上也，遂出。逐后得舟渡江，乃见一人拥毡坐石上，乃上也。扬。

渡扬州时，煞杀了人，那不得过来底切骨怨。当时人骨肉相散失，沿路皆帖榜子，店中都满，树下都是。这边却放得几个宦者恁地！一日，康履与诸宦者出观潮，帐设塞街，军人皆愤惋不平，后成苗刘之变。王渊也是善战，然未为有大功，不及当时诸老将，一旦签书枢密，人皆不服。一日早，只见街上哄哄地，人不敢开门。从隙中窥，但见人马皆满路，见苗傅左手提得王渊头，右手提一剑以徇众。少顷，尽宦官者，逃在人家夹壁中底，也一齐捉出来杀。朱胜非却也未为大乖，当时被苗刘做得来可畏了，不奈何，只得且隐忍去调护他。却未几而义兵至，这事便都休了。是他无状时，不合说他调护甚有功，被义兵来，刬地坏了他事。是他要自居其功，这个却乖。当时若不杀了苗刘，也无了当。他若尚在那里，终是休不得。义刚。

“苗傅乃一愚夫。刘正彦本文士，先欲投中官唐某。唐云：‘子乃文臣，吾其如子何？子换武而来，乃可。’刘既换武，唐不顾之，专主王渊，正彦遂鼓扇傅。是时命渊签书，武将皆愤怒，故起此祸。张魏公在平江，汤东野作守，有传云书到。汤访于魏公。公云，可遣一识文理人先去拆看，乃遣教受行，果明受赦。是时恐诸军变，魏公乃与汤商量，先搬出犒赏钱，使人将旧赦书于楼上宣之。既而韩世忠军至，遂同谋起兵。吕丞相在建康，推为盟主。”问：“朱丞相之功如何？”曰：“在城中亦只得如此。但设有它变，渠亦不能死节。要之，亦有功。”其后苗刘出走，到临平，为魏公等所败。朱乃全讳此一节，未是。今朝天门乃是其所造。隆祐自禁中乘轿以出。金人陷京师，亦取隆祐，适瑶华失火，步归孟氏，得免。”可学。

苗傅并一姓张人，不记其名，乃教苗起事人，走至武夷新村，张谕人捉之。苗衔之，遂言于捉者曰：“某却是苗太尉。然今捉某却是张，则汝功已被张分之矣。”捉者即杀张。时韩世忠收范汝为，尚在建州。韩欲得苗，而其人乃解送建守李。李送行在。韩势盛，遂入文字，以苗为某得，被其人夺了。其捉人遂遍管，建守亦罢官，其功遂为韩所攘。文字所载，皆言韩收苗，但此中人知之。以此知天下事多如此，文字上如何可全信！又云：“刘正彦结王渊，王渊结康。便更宦者，其事皆正彦教苗为之。”扬。

高宗行达会稽，楼寅亮待次某县丞，寓会稽村落中，出奏书乞建储。高宗时年二十六七，大喜，即日除监察御史，遣黄院子怀敕牒物色授之。中使至其家，家人闻仓卒有圣恩，以为得罪且死，相与环泣。寅亮出，使者自怀中出敕命，寅亮拜受，与使者俱诣行在所。此事国史不载。先生尝欲闻于太史，俾之编入而不果，每以为恨。方子。

楼寅亮明州人。太上朝入文字云：“自太宗传子之后，至今太祖之后有类庶姓者。今虏未悔过，中原未复云云，乞立太祖后承大统。”太上喜，遂用楼为察院。振。

曾光祖论及中兴遗史载孟后过赣州时事，与乡老所传甚合。云，太后至城中，遭某贼放火，城中且救火，连日不止，城外又有一队贼来围了城。曰：“其时也是无策。虏人是破了潭州后，过来分队至诸州，皆是缘港上来。太后先至洪州时，此间王修撰在彼作帅，觉得事势不是，遂白扈驾执政，太后乃去。后三四日，虏果至，王乃走。城中百姓相率推一大寄居作首而降虏。进贤姓傅者言是李侍郎。”曰：“不必更说他名字。”又曰：“信州先降虏。抚州守姓王，闻信守降，亦降。”义刚。

先生脚疼卧息楼下，吟咏杜子美古柏行三数遍。贺孙侍立。先生云：“偶看中兴小记，载勾龙如渊入争和议时言语。若果有此言，如何夹持前进，以取中原？最可恨者，初来魏公既勉车驾到建康，当绍兴七年时，虏王已篡。高庆裔、粘罕相继或诛或死。刘豫既见疑于虏，一子又大败而归，北方更无南向意。如何魏公才因吕祉事见黜，赵丞相忽然一旦发回跸临安之议？一坐定著，竟不能动，不知其意是如何！”因叹息久之云：“为大臣谋国一至于此，自今观之，为大可恨！若在建康，则与中原气势相接，北面顾瞻，则宗庙父兄生灵涂炭，莫不在目，虽欲自已，有不能自已者。惟是转来临安，南北声迹寖远，上下宴安，都不觉得外面事，事变之来，皆不及知，此最利害。方建康未回跸时，胡文定公方被召，沿江而下。将去，闻车驾已还临安，遂称疾转去。看来若不在建康，也是徒然出来，做得甚事！是时有陈无玷者，字筠叟，在荆鄂间为守，闻车驾还临安，即令人赍钱酒之属，往接胡文定。吏人云：‘胡给事赴召去多日。兼江面阔，船多，如何去寻得？’陈云：‘江面虽阔，都是下去船。你但望见有逆水上来底船，便是给事船。’已而果然。当时讲和本意，上不为宗社，下不为生灵，中不为息兵待时，只是怯惧，为茍岁月计！从头到尾，大事小事，无一件措置得是当。然到今日所以长久安宁者，全是宗社之灵。看当时措置，可惊！可笑！”贺孙。

建康形势胜于临安。张魏公欲都建康，适值淮西兵变，魏公出而赵相入，遂定都临安。饶。

东南论都，所以必要都建康者，以建康正诸方水道所凑，一望则诸要害地都在面前，有相应处。临安如入屋角房中，坐视外面，殊不相应。武昌亦不及建康。然今之武昌，非昔之武昌。吴都武昌，乃今武昌县，地势迫窄，只恃前一水为险耳。鄂州正昔之武昌，亦是好形势，上可以通关陜，中可以向许洛，下可以通山东。若临安，进只可通得山东及淮北而已。义刚。

前辈当南渡初，有言都建康者。人云，建康非昔之建康，亦不可都。虽胜似坐杭州，如在深窟里，然要得出近外，不若都鄂渚，应接得蜀中上一边事体。看来其说也是。如今杭州一向偏在东南，终不济事。记得岳飞初励兵于鄂渚，有旨令移镇江陵。飞大会诸将与谋，遍问诸将，皆以为可，独任士安不应。飞颇怒之。任曰：“大将所以移镇江陵，若是时，某安敢不说？某为见移镇不是，所以不敢言。据某看，这里已自成规摹，已自好了。此地可以阻险而守。若往江陵，则失长江之利，非某之所敢知。”飞遂与申奏，乞止留军鄂渚。建康旧都所以好，却以石头城为险。此城之下，上流之水湍急，必渡得此水上这岸，方得，所以建邺可守。屯军于此城之上，虏兵不可向矣。贺孙。

“建康形势雄壮，然攻破著淮，则只隔一水。欲进取，则可都建康；欲自守，则莫若都临安。”或问江陵。曰：“江陵低在水中心，全凭堤，被他杀守堤之吏，便乖。那堤一年一次筑，只是土。”节。

张戒见高宗。高宗问：“几时得见中原？”戒对曰：“古人居安思危，陛下居危思安。”陈同父极爱此对。方子。

太上曰：“朕恨不手斩耿南仲！”扬。

岳飞尝面奏，虏人欲立钦宗子来南京，欲以变换南人耳目，乞皇子出阁以定民心。时孝宗方十余岁。高宗云：“卿将兵在外，此事非卿所当预。”是时有参议姓王者，在候班，见飞呈札子时手震。及飞退，上谓王曰：“岳飞将兵在外，却来干与此等事！卿缘路来，见他曾与甚么人交？”王曰：“但见飞沿路学小书甚密，无人得知。”但以此推脱了。但此等事甚紧切，不知上何故恁地说？如飞武人能虑及此，亦大故是有见识。某向来在朝，与君举商量，欲拈出此等事，寻数件相类者，一并上之。将其后裔，乞加些官爵以显之，未及而罢。”义刚。

范伯达如圭尽裒仁宗时论立英宗许多文字进呈。一日，太上谓陈康伯曰：“范某近进一文字，亦好。朕此意定已久。”遂命陈公论立太子事，一时尽定。振。

昭慈小不快，高庙问疾。因话间曰：“有一事，久欲说与官家。”高庙请其故。曰：“宣仁废立之说，皆是章惇之徒撰造。中间虽尝辨白，然载在国史者，尚未尝改。可令史官重议删修，以昭明圣母之德于万世。”时赵忠简当国，岁荐元祐故家子弟，如范如圭数人，方始改得正。然亦颇有偏处：才是元祐事便都是，熙丰时事便都不是。后赵罢，张魏公继之，又欲修改动，盖魏公亦不甚主张元祐事。令史官某等签出，未及改而又罢。赵复相，遂以为言而辞。赵张因是有不协处。是时又有人上书，乞禁锢章惇子孙亲戚者，高庙欲从之。赵有文字说，但禁其子孙足矣，恐不可及其亲戚。上批以为省所奏，可见仁恕，更宜子细，无贻后悔。未几，赵复罢。谢祖信为谏官，遂排击之不遗余力。岭表之贬，实祖信之力也。祖信邵武人，乃章惇之婿。因言，当时若非高庙要辨别邪正如此，则一代史册被他糊涂，万世何以取信！广。

太上出使时至磁州，磁人不欲其往，谏不从。宗忠简欲假神以拒之，曰：“此有崔府君庙甚灵，可以卜珓，仍其庙有马能如何。”遂入烧香。其马衔车辇等物塞了去路。宗曰：“此可以见神之意矣。”遂止不往。后太上感其事，以为车辇是即位之兆；不曾关白中书，只令内官就玉津园路口造崔府君庙，令曹咏作记。一日，北使来，秦出接，过玉津园，见之。归奏，所见太庙，不知是何神？太上因语之。秦曰：“虏以为功，今却归功于神，恐虏使见之不便。”即日拆之。秦全是倚虏胁太上，每取旨时，只是说过。一日，除周葵作何官。太上曰：“周葵为彼官未久，且令在彼。”秦不应，下来即批敕除之。政府一人云：“适间上意未允。”秦曰：“此等事，只是奏过便了。”遂除之。取綦崇礼御批事，徐惇立作一宰相拜罢记，载其事。秦欲毁之，行文字，令天下尽投官焚其书。徐先不喜于秦矣，又以此书，惧不可言。一日，只见一使来下书，并封文字一束。徐视之，乃直省旧吏送其所作书稿也。小人中有好人如此。扬。璘录云：“桧末年做事，皆与光尧争胜：光尧作崔府君庙于玉津园路口，桧设计移之。曹筠言水涨，光尧逐之，桧遂除他从官。今上奏边事，桧遂阁其俸。殿中侍御史周葵欲言户部尚书梁汝嘉。梁结中书舍人林待聘，林密祷于桧，桧遂除周葵起居郎。不待光尧应之，便改除。”可学录云：“周葵为御史，欲按知临安府某人。某人遂结一从官厚于桧者，曰：‘端公将摇动公。’早朝，其人遂直入桧幕中，再三恳告。桧先奏事，遽擢葵为起居郎。葵不得上，至省中与某从官相见，袖中出所欲上章奏，乃是临安尹某。从官方悟其绐。”

靖康建炎，太上未立时，有一宗室名叔向，秦王位下人，自山中出来，招十数万人，欲为之。忽太上即位南京，欲归朝廷，然不肯以其兵与朝廷，欲与宗泽。其谋主陈烈曰：“大王若归朝廷，则当以其兵与朝廷。不然，即提兵过河，迎复二圣。”叔向卒归朝廷，后亦加官之类，拘于一寺中。亦与陈烈官，烈弃之而去，竟不知所之。烈去，叔向阴被害。”扬。

张子韶人物甚伟，高庙时除讲筵。尝有所奏陈，上云：“朕只是一个至诚。”张奏云：“陛下对群臣时如此，退居禁中时不知如何？”云：“亦只是个诚。”又问：“对宫嫔时如何？”上方经营答语间，张便奏云：“只此便是不诚！”先生云：“高宗容谏，故臣下得以尽言。张侍郎一生学佛，此是用老禅机锋。”德明。

论及黄察院劾王医师，先生曰：“今此东百官宅，乃王医师花园，后来籍为百官宅。”直卿曰：“中贵只合令入大内住，庶可免关节之类。”先生曰：“他若出来外面与人打关节，也得。更是今大内甚窄，无去处。便是而今都不是古。古人置宦者，正以他绝人道后，可入宫；今却皆有妻妾，居大第，都与常人无异，这都不是。出入又乘大轿。记得京师全盛时，百官皆只乘马，虽侍从亦乘马。惟是元老大臣老而有疾底，方赐他乘轿。然也尚辞逊，未敢便乘。今却百官不问大小，尽乘轿，而宦者将命之类皆乘轿。见说虏中却不如此。中贵出入宫禁，只独自。若有命令，只是自勒马，亦无人引。裹一幞头，却取落两只脚在怀里，自勒马去，这却大故省径。且如祖宗朝，百官都无屋住，虽宰执亦是赁屋。自神宗置东西府，宰相方有第，今却宦者亦作大屋。以祖宗全盛之天下而犹省费如此，今却不及祖宗天下之半而耗费却如此，安得不空乏！”义刚。

逆亮临江，百官中不挈家走者，惟陈鲁公与黄瑞明耳。是时廖刚请驾幸闽中，以为闽中天险，人民忠义。是时闽中盗贼正充斥，乃降旨令开闽中路，阔丈五尺。又宿州之战，高宗已逊位。日雇夫五百人立殿廷下，人日支一千足，各备担索。高宗惩维扬之祸，故百官搬家者皆不问。扬录云：“逆亮犯顺时，朝士皆办去，惟陈鲁公黄通老不动。当时亦有言者令止之。太上曰：‘任之。扬州时，悔不先令其去，多坏了人。’”

问：“庚辰亲征诏，旧闻出于洪景卢之手。近施庆之云，刘共甫实为之。乃翁尝从共甫见其草本。未知孰是。”曰：“是时陈鲁公当国，命二公人为一诏，后遂合二公之文而一之，前段用景卢者，后段用共甫者。”问：“此诏如何？”曰：“亦做得欠商量，盖名义未正故也。记得汪丈尝以此相问，某答曰：‘此只当以渊圣为辞。盖前时屈己讲和也，犹以鸾辂在北之故，今其祸变若此，天下之所痛愤，复仇之义，自不容己，以此播告，则名正言顺。如八陵废祀等说，此事隔阔已久，许多时去那里来！’”儒用。