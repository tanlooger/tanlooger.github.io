---
---
---
title: 神宗朝
---







神宗锐意为治，用人便一向倾信他。初用富郑公，甚倾信。及论兵，郑公曰：“愿陛下二十年不可道著‘用兵’二字。”神宗只要做，郑公只要不做，说不合。后来倾信王介甫，终是坐此病。只管好用兵，用得又不著，费了无限财谷，杀了无限人，残民蠹物之政，皆从此起。西番小小扰边，只是打一阵退便了，却去深入侵他疆界，才夺得鄯州等空城，便奏捷。朝廷不审，便命官发兵去守，依旧只是空城。城外皆是番人，及不能得归朝廷，又发兵去迎归，多少费力！熙河之败，丧兵十万，神宗临朝大恸，自得疾而终。后来蔡京用事，又以为不可弃，用兵复不利，又事幽燕，此亦自神宗启之，遂至中朝倾复。反思郑公之言，岂不为天下至论！义刚。

神宗极聪明，于天下事无不通晓，真不世出之主，只是头头做得不中节拍。如王介甫为相，亦是不世出之资，只缘学术不正当，遂误天下。使神宗得一真儒而用之，那里得来！此亦气数使然。天地生此人，便有所偏了。可惜！可惜！卓。

神宗大概好用生事之人。如吴居厚在京西，括民买镬，官司铸许多镬，令民四口买一，五口则买二。其后民怨，几欲杀之，吴觉而免，然卒称旨。其后如蔡京欲举行神宗时政，而所举行者皆熙宁之政，非元丰神祖自行之政也。故了翁摭摘其失，以为京但行得王安石之政，而欺蔽不道，实不曾绍复元丰之政也。义刚。

神宗事事留心。熙宁初，辟阔京城至四十余里，尽修许多兵备，每门作一库，以备守城。如射法之属，皆造过。但造得太文，军人刬地不晓。义刚。

熙宁作阵法，令将士读之。未厮杀时，已被将官打得不成模样了。义刚。

论及木图，云：“神宗大故留心边事。自古人主何曾恁地留心！”义刚。

神宗理会得文字，极喜陈殿院师锡，建人。文。尝于太学中取其程文阅之，每得，则贮之锦囊中。及殿试编排卷子奏御，神宗疑非师锡之文。从头阅之，至中间，见一卷子，曰：“此必陈某之文也。”寘之第三。已而果然。儒用。

温公日录中载厚陵事甚详。林子中杂记载裕陵事甚详。方子。