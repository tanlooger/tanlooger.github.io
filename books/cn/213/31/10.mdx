---
---
---
title: 孝宗朝
---







孝宗小年极钝。高宗一日出对廷臣云：“夜来不得睡。”或问：“何故？”云：“看小儿子读书，凡二三百遍，更念不得，甚以为忧。”某人进云：“帝王之学，只要知兴亡治乱，初不在记诵。”上意方少解。后来却恁聪明，试文字有不如法者，举官必被责。邵武某人作省元，“五母鸡”用“亩”字，孝宗大怒，欲驳放了。后又不行。

问寿皇为皇子本末。曰：“本一上殿官楼寅亮上言，举英宗故事。且谓太祖受命，而子孙无为帝王者，当于太祖之下选一人养宫中。他日皇子生，只添一节度使耳。继除台官，赵忠简遂力赞于外。当时宫中亦有龃龉，故养两人。后来皆是高宗自主张。未禅位前数日，忽批云：‘宗室某可追赠“秀王”，谥“安喜”。’先已安排了。若不然，寿皇如何处置！”可学。

高宗将禅位，先追赠秀王，可谓能尽父子之道者矣。僩。

“高宗初，张魏公奏事，论恢复，中外皆言上神武不可及，后来讲和了便休。寿皇初年要恢复，只要年岁做成。”问：“寿皇时人才已不及高宗时。”曰：“高宗也无人。当时有许多有名底人，而今看，也只如此。”问：“岳侯若做事，何如张韩？”曰：“张韩所不及，却是它识道理了。”又问：“岳侯以上者，当时有谁？”曰：“次第无人。”胡泳。

上初恢复之志甚锐，及符离之败，上方大恸，曰：“将谓番人易杀。”遂用汤思退。再和之后，又败盟。扬。

寿皇合下若有一人夹持定，十五六年做多少事！道夫。

寿皇直是有志于天下，要用人。尝叹自家不如个孙仲谋，能得许多人。贺孙。

某尝谓士大夫不能尽言于寿皇，真为自负。盖寿皇尽受人言，未尝有怒色。但不乐时，止与人分疏辨析尔。道夫。

寿皇晚来极为和易。某尝因奏对言检旱，天语云：“检放之弊，惟在于后时而失实。”只这四字，尽得其要领。又言经、总制钱，则曰：“闻巧为名色以取之民。”其于天下事极为谙悉。道夫。

问：“或言孝宗于内殿置御屏，书天下监司帅臣郡守姓名，作揭贴于其上，果否？”曰：“有之。孝宗是甚次第英武！刘共甫奏事便殿，尝见一马在殿廷间，不动，疑之。一日问王公明。公明曰：‘此刻木为之者。上万几之暇，即御之以习据鞍骑射故也。’”又曰：“某尝以浙东常平事入见，奏及赈荒。上曰：‘其弊只在后时失实。’此四字极切荒政之病。”儒用。

岁旱，寿皇禁中祈雨有应。一日，引宰执入见。恭父奏云：“此固陛下至诚感通。然天人之际，其近如此。若他事一有不至，则其应亦当如此。愿陛下深加圣虑，则天下幸甚！”恭父斯语，颇得大臣体。因言梁丞相白莲事。道夫。

因言孝宗末年之政，先生曰：“某尝作孝宗挽辞，得一联云：‘乾坤归独御，日月要重光！’”雉。

因论寿皇最后所用宰执，多是庸人。如某人，不知于上前说何事。可学云：“某人却除大职名，与小郡。又有被批出与职名外，恁却是知他不足取。”曰：“寿皇本英锐，于此等皆照见。只是向前为人所误，后来欲安静，厌人唤起事端，且如此打过。至于大甚，则又厌之。正如恶骏马之奔踶，而求一善马骑之；至其驽钝不前，则又不免加以鞭策。薛补阙曾及某人。寿皇云：‘亦屡以意导之而不去。’举此亦可见。大抵作事不出于义理而出于血气，久之未有不消铄者。向来封事中亦尝言此。”可学。

高宗大行，寿皇三年戴布幞头，著衣衫，遵行古礼，可谓上正千年之失。当时宰相不学，三日后便服朝服。虽寿皇谦德，不欲以此喻群臣，然臣子自不当如此。可谓有父子而无君臣。赐。

孝宗居高宗丧，常朝时裹白幞头，著布袍。当时臣下却依旧著紫衫。周洪道要著叙衫，王季海不肯，止于紫衫上系皂带。今上登极，常时著白绫背子，臣下却著凉衫，颇不失礼，而君之服遂失其旧。人杰。广录云：“今上居孝宗丧，臣下都著凉衫，方正得臣为君服。人主之服却有未尽。顷在潭州，闻孝宗讣三日后易服，心下殊不稳。不免使人传语官员，且著凉衫。后来朝廷行下文字来，方始敢出榜晓示。”