---
---
---
title: 夷狄
---







西夏李继迁本夷狄，姓托跋，后赐姓李。五代时有其地，国初世袭。太宗欲取之，遂召继迁归京师，以别人代之。一日，继迁逃归。朝廷费无限心力不能得，遂以其兄继隆知夏州，令招之。其兄遂阴与之合，每奏朝廷，谓已无事。后朝廷又召其兄归，继迁遂复有其地。灵州属朝廷，又在西夏之外，为西夏截断，又以兵图之，使不得通朝廷。灵州绝远，难救援。又其地浑沙无水，不可掘。每兵行，则用水以自随，渴杀了多少。人行其沙，地上皆动，陷了数百人马，只见不在。太宗心欲弃之而不言。时参政张洎南唐亡国之臣，专以谄败其主。归，又以谄遭遇。揣知上意，即进可弃之说。上问宰相吕端，又令各进说。端言，如此则各有说，非佥议合谋之意。洎即诋端避事。端言，洎不过揣合上意。后洎即进说，端不曾进。上谓洎揣合果如端言，封还其说。朝廷遂诏灵州守臣出兵与接，渐渐离去弃之。张齐贤以为不可，如此则被夏人掩杀，须是与之战，胜则得之，不胜则渐渐引去。方议未定，忽报灵州已为夏人所破矣，因而为彼所有。后来朝廷费了几多气力去取。韩范辈用兵后，徐禧永乐之败是也。张魏公旧官于陕西，尝登高望见西夏界外，则西夏土地亦不甚阔。如何强盛，被他守得如此好！祖宗时，兵每出辄败。今依旧五州，全又更取过那边去了，土地合阔矣。只见强盛，虏人亦不奈何，当时亦曾败于彼。扬。

因论西夏事，曰：“当时事不可晓。看来韩范亦无素定基本，只是逐旋做出。且如当时覆军败将，这下方且失利，他之势甚张；忽然自来纳款求和，这全不可晓。后来不久，元昊遂死。不知他不死数年，又必有甚奸谋，大未可知。且如当时朝廷必欲他称臣，遂使契丹号令之。契丹方自以为功，朝廷正未有所处，又却二国自相侵凌。不尔，则当时又须费力。大抵西人勇健喜斗，三五年必一次为边害。本朝韩范张魏公诸人，他只是一个秀才，于这般事也不大段会。只是被他忠义正当，故做得恁地。”道夫。

或问：“范文正公经理西事，看得多是收拾人才。”曰：“然。如滕子京孙元规之徒，素无行节，范公皆罗致之幕下。后犯法，又极力救解之。如刘沪张亢亦然。盖此等人是有才底，做事时，须要他用，但要会用得他。”又云：“范公尝立一军为‘龙猛军’，皆是招收前后作过黥配底人，后来甚得其用。时人目范公为‘龙猛指挥使’。”又曰：“方范公起用事时，军政全无统纪，从头与他整顿一番。其后却只务经理内地，养威持重，专行浅攻之策，以为得寸则吾之寸，得尺则吾之尺。卒以此牵制夏人，遣使请和。”儒用。

问：“本朝建国，何故不都关中？”曰：“前代所以都关中者，以黄河左右旋绕，所谓‘临不测之渊’是也。近东独有函谷关一路通山东，故可据以为险。又，关中之山，皆自蜀汉而来，至长安而尽。池录作“关中之山皆自西而东”。若横山之险，乃山之极高处。横山皆黄石山，不生草木。本朝则自横山以北，尽为西夏所有，山河之固，与吾共之，反据高以临我，是以不可都也。神宗锐意欲取横山，盖得横山，则可据高以临彼。然取横山之要，又在永乐。故永乐之城，夏人以死争之，我师大败。神宗闻丧师大恸，圣躬由是不豫。”按编年，重和元年，童贯命种师道刘延庆等取夏国求和等寨，大败夏人而还。六月，夏人纳款。初，夏人恃横山诸险以抗中国。庆历中，王嗣宗范仲淹建议取之，会元昊纳款而止。元丰中，李宪建议，又会王师失利，神宗厌兵，不克行。贯尝从宪得其规摹。政和初，议进筑。至是十余年，遂得横山之地。夏人失援，故纳款。然国家是时已建下燕之策，益以多故。其后西夏与女真人。乙巳冬，女真围太原，夏人犯河外，则是横山之取，有以结怨于彼也。

又曰：“神宗初即位，富韩公为相，问为治之要，富公曰：‘须是二十年不说著“用兵”二字。’此一句便与神宗意不合。已而擢用王介甫，首以用兵等说称上旨，君臣相得甚欢。时建昌军司户王韶上平戎策，介甫力荐之。初为秦凤路经略，司机宜，后知通远军，遂一战而复熙河。捷书闻，上大喜，解白玉带以赐介甫，赏其知人；又加韶为龙图阁待制，以为熙河帅。熙河本镇洮军，因复其地，改为熙州。只是广漠之乡，有之不加益，无之不加损。狃于一胜之后，庙论一意主于用兵，三败至于永乐，极矣。永乐之败，徐禧死之。禧，师川之父，黄鲁直之妹夫也。能文章，好谈兵，也有进策行于世，文字甚好。二苏之文未出，学者争传诵之。”儒用。

神宗其初要结高丽去共攻契丹。高丽如何去得！契丹自是大国，高丽朝贡于彼，如何敢去犯他！义刚。

人主好勤远略底，也是无意思。当初高丽遣使来，朝廷只就他使者以礼答遣之，神宗却要别差两使去。缘他那里知文，故两使皆侍从，皆是文人。高丽自是臣属之国，如何比得契丹！契丹自是敌国。义刚。

尝见韩无咎说高丽入贡时，神宗喻其进先秦古书。及进来，内有六经不曾焚者。神宗喜，即欲颁行天下。王介甫恐坏他新经，遂奏云：“真伪未可知。万一刊行后，为他所欺，岂不传笑夷夏！”神宗遂止，本亦不传。以某观之，未必有是事。盖招来高丽时，介甫已不在相位。且神宗是甚次第刚明！设使所进真有契于上心，亦岂介甫所能止之？又记文昌杂录中说，高丽所进孝经门上下一二句记未真。纬经，只是谶纬之书，必无进先秦古书之事。但尝闻尤延之云：“孟子‘仁也者人也’章下，高丽本云：‘义也者，宜也；礼也者，履也；智也者，知也；信也者，实也：合而言之，道也。’”此说近是。儒用。

或问高丽风俗好。曰：“终带蛮夷之风。后来遣子弟入辟雍，及第而归者甚多。尝见先人同年小录中有‘宾贡’者，即其所贡之士也。“宾贡”二字，更须订证。当时宣赐币帛之外，又赐介甫新经三十本，盛以黑函，黄帕其外，得者皆宝藏之。儒用。

国家方与女真和时，高丽遣使来求近上医师二人。上召老医，择二人遣往。至则日夕厚礼，皆不问医，而多问禁中事。二医怪而问之，高丽主曰：“我有紧密事，欲达宋皇。恐所遣使不能密，故欲得宋皇亲近之人而分付之。所以问公禁中事者，欲以见公是所亲信耳。”二人因问之，高丽主曰：“闻宋皇欲与女真和，夹攻契丹，此非良策。盖我国与女真陆路相通，常使人察之。女真不是好人，胜契丹后，必及宋，而吾国亦不能自存，此合当思所以备之。”二人问所以备之之说，曰：“女真作一阵法甚好，我今思得一法胜之。”因令观教其女真阵，盖如拐子马之类。二人归奏，上怒，召老医而责之。其一人出门吐血，后不死；其一人归即死。义刚。儒用录云：“先生尝见玉山汪丈云，得之御史台一老吏。方徽宗通好女真，为灭辽之约，高丽有所闻，欲纳忠诚，不可得。遂托病遣使求医于本朝，且愿得供奉内庭、上所亲信者。遂择二国医以往。至则馆御供帐，其礼甚厚，但经月无引见之音。二医怪之，私有请于馆伴者。一日，得旨入见，引至内庭。尽屏左右，谕二医曰：‘寡人非病也。顾有诚款，愿效于上国，欲得附卿奏之，幸密以闻！’二医许诺。则曰：‘女真人面兽心，贪婪如豺狼，安可与之共事？今不早图之，后悔无及！闻其训练国人皆为精兵，累岁有事于燕，每战转胜。小国得一二阵法，可与之角。如欲得之，敢不唯命！’谕毕，方厚为之礼而遣之。二医归，具奏本末。徽宗闻之，滋不乐，且惧其语泄。丞相童蔡辈乃为食于家，召二医以食之，食毕而毙。”

高丽与女真相接，不被女真所灭者，多是有术以制之。高丽要五十余主，今此方为权臣所篡而易姓。义刚。又一条云：“高丽得四十主。今已易姓，姓王。”

金虏旧巢在会宁府，四时迁徙无常。春则往鸭绿江猎；夏则往一山，忘其名。极冷，避暑；秋亦往一山如何；冬往一山射虎。今都燕山矣。扬。

燕山之北，古有大山岭为隔，但有一路傍险水。后来石晋以与耶律，则其险路在其度内矣。扬。

燕山是古幽州；石晋割赂契丹。契丹既为金人所灭，其种之杰者遂来据燕。其主死，其妻萧太后主之。童贯蔡攸往取之番。番兵败后，金人自取之。朝廷求之，遂尽载数州之物、妇女之类而去，更索厚资卖之。朝廷以其所索之物与之，遂得数州空地，朝廷空内资以守之。郭药师者，燕将，初归本朝。金人来取燕，遂归金，郭只留守燕。及本朝得燕，郭又迎降。金人一日大节，冬至之类。官吏都集贺郭。郭留饮，尽取各人家属之类尽来饮。少顷，金人兵至，无一人得脱者，自此遂入寇矣。朝廷与大辽结好百十年矣，一日忽与金人约共攻辽，而本朝无一人往。是时方十三起，童贯自这边来了，遂不及往。既失约，后取燕又是金人。金人见本朝屡败兵于燕，遂有入寇之心。是时相王黼主其事，童贯主兵，蔡攸副之。蔡京不主，作诗送其子云：“百年信约宜坚守，六月师徒早罢休。”京作事都作两下：取燕有功，则其子在；无功，则渠不曾主。又有一子绦上书言其父不是，闻亦是其父之谋也。金寇初围城时，京云：“有一策可使虏人一兵不反。”朝廷使人问之，云：“见上方可言。”寇去，人问之，云：“决汴河可以灌之。”后寇再来，未至时已决之矣。东南数千里，渺然巨浸，西北遂为寇所据。四方音问一信不通，以此故也。扬。

粘罕围太原一年有余，姚师古辈皆为其战退，遂破太原。张孝纯守太原一年，多少辛苦。及城破，拼一死不得，遂降，后为刘豫处官。太原既破，遂一直围京城。扬。

李若水劝钦宗出。李谓虏人可信，醉后枕人睡熟，以此信之。扬。

金人初起时，初未立将。临发兵，召集庭下问之，有能言其策之善者，即授以将，使往。及成功而归，又集庭下问众人而赏之金几多。众人言未得，又加之。赏罚如此分明，安得不成事！扬。

虏人有一谋时，聚诸尊长于一屋内，全不言，只用一物画地，谋了便各去做。如其事难决，便出野外无人处去商量。扬。

兀朮征蒙，死于道，有三策献于虏主：一则以汴京立渊圣，欲招致江南之人；二则以近上宗室守边；三则讲和。曰：“若行前二者，也被他搅。”又曰：“道君有子四十人，只放二十人归来。这二十人亲王，也要物事供他。”焘。

“虏至绍兴，守臣李邺降虏。及驾至明州，张俊大杀一番。驾泛海，虏人走。明州人今尚怨张俊不乘时杀去，可大胜，遂休了。辛巳，逆亮来时，一队自海中来，李宝自胶西杀败。李邺既降，与虏酋并马出。有一卫士赴驾不及，尚留绍兴见之。以一大方砖逐打其酋，几中，因被害，死之。今立一庙在其所，赐旌忠额。后人皆于其庙卖酒，某至，一切逐去之，说与王书，令崇奉之。”先生又云：“某在时，更为大其庙。其卫士姓唐。”扬。

刘豫来寇，朝廷只管谋避计。李伯纪云：“自南京退维扬，遂失河东北；自维扬退金陵，遂失京东西。一番退，一番失。设若是金人来，奈热不得，亦著去，不能久留。今又只是刘豫，只是这边人。渠得一邑，守一邑；得一郡，守一郡。如何只管远避！”扬。

逆亮入寇时，刘信叔在扬州。亮欲至，刘尽焚城外居屋，尽用石灰白了城，多写“完颜亮死于此”字。亮多忌，见而恶之，遂居龟山。人多不可容，必致变，果死灭。扬。

王仲衡云：“虏中大臣有过时，用紫茸毡铺地，令伏其上杖之，尝有一宰相、一驸马受杖。驸马因此悒怏而死，非恨其杖也，恨不得紫茸毡也。”又曰：“尝有一官人出，有一吏人来，至其花园中，背上黄袱，袱得一束文字。某问：‘何文字？’曰：‘史书也。’那官人伊是史官。某问：‘可借否？’曰：‘不妨。’遂开看。内有一段云：‘诏曰：“宰相姓名某。谋南伐，若以为是，合尽心以赞其谋；以为不是，合尽忠极力以谏之。不可依违以败成算。今某人略略谏之，可杖六十。”’”扬。

“杨割大师阿骨打、杨割之子。吴乞买。阿骨打之弟。完颜亶、乞买之子。完颜亮、完颜雍、葛王璟、斡离不、斡离嗢、兀朮，皆阿骨兄弟也。阿骨打既死，诸酋立其弟吴乞买，乞买死，国人欲立阿骨打之子暗版孛讫烈。此五字不知如何，记不得。暗版孛讫烈，名宗盘。虏中谓‘大官人’也。暗版者，大也；孛讫者，官人也。‘大官人’者，即所谓太子也。诸酋不肯，复立乞买之子完颜亶，而以暗版孛讫烈为相。暗版孛讫烈实怀怨望，云己当为主。亶觉之，遂杀宗盘。一日遂尽诛二十七王，悟室亦被诛，孛讫烈亦在其中，二十七王皆其党与兄弟也。连蔓宗族亲旧皆杀了。亶又为亮所弑，自立。葛王先名褎，后以其字似“衰”字，遂改名雍。亶、亮皆兄弟也。亶之父行名皆从“宗”，兄弟名皆从“上”。粘罕亦阿骨打族人，尝为相。初入中国，破京师，斡离不、粘罕也。斡离不早死，斡离嗢后亦早死。粘罕后来劝立刘豫，内则萧庆主其事，萧庆用事久。及兀朮挞懒废刘豫而诛萧庆，粘罕争之不能得，亶遂忌之，粘罕悒怏而死。后来独兀朮得后死。初，虏入中国，问何姓最大。中原人答以王姓最大。虏人呼王为‘完颜’。自是王者之后，遂姓完颜。”又问：“虏人今渐衰替？”曰：“卒急倒他未得。被他立得个头势大，若十分中做得一两分事，便足以扶持振起。除是大无道残暴酷虐，则不知如何。若是如此做将去，无大段残暴之事，恐卒消磨他未得，盖其势易以振起也。”卓。

论及北虏事，当初起时，如山林虎豹纵于原野，岂是人！伯谟曰：“当时曲端献策，不出十年，彼必以酒色死，方可取。”先生曰：“阿骨打才得幽州，便死。曾见有人论虏人无事权在其主，用兵权在将，故虏主不用兵。此说是。大抵当初出时是夷狄，及志得意满，与我何异？”因与某人欲请边郡自效。先生曰：“易曰：‘知进退存亡而不失其正者，其惟圣人乎！’上之人不欲用兵，而我自欲为之，是不识时。”问：“恢复之事，多始勤终怠，如何？”曰：“只以私意为之，不以复仇为念。”可学。

葛王大故会。他所以要和亲者，盖恐用兵时诸将执兵权，或得要己。不如和亲，可坐享万乘之乐。其初虽是利于用兵，到后来惟恐我与他厮杀。义刚。

葛王便是会底。他立得年号也强，谓之“大定”。义刚。

葛王惩逆亮之败，一向以仁政自居。

先生喟然叹曰：“某要见复中原，今老矣，不及见矣！”或者说：“葛王在位，专行仁政，中原之人呼他为‘小尧舜’。”曰：“他能尊行尧舜之道，要做大尧舜也由他。”又曰：“他岂变夷狄之风？恐只是天资高，偶合仁政耳。”友仁。

南渡之后，说复仇者，惟胡氏父子说得无病，其余并是半上落下说。虽魏公要用兵，其实亦不能明大义，所以高宗只以区区成败进退之。到秦桧主和，虏归河南，上下欣然，便只说得地之美，更不说不义。若无范伯达如圭，则陵寝一向忘之矣！魏公时谪永州，亦入文字，只说莫与之和，如何感动！魏公倾五路兵为富平之败，又溃于淮上。若无气力，也是做不得事。韩魏公煞是个人物，然亦适是人事恰做得。若更向上，且怕难担当。贺孙。论恢复。

桧死，上即位，正大有为之大机会！扬。

邵弘取泗州，胡昉取海州。邵公人脚家。胡角场牙人。唐邓汝三州，皆官军取之，王师骎骎到南京矣，而诸将虏掠妇女之类不可言。吴玠更要人钱，虏骑来，走归矣！虏人一番围泗洲，弘力扼之，后救兵至，方解。扬。

泗海唐邓四州，皆可取西京中原之地。逆亮来时用兵，仅取得此四州，而汤思退无故与之，惜哉！扬。

晋人下吴，却是已得蜀。从蜀一造船，直抵南岸。周世宗只图江南，是时襄汉蜀中别有主，所以屯淮上，开河抵江。今蜀中出兵，可以入武关；从襄汉樊邓可以捣汝洛；由淮上可以取徐州。辛巳间，官军已夺宿州。国家若大举，只用十五万精兵。德明。

江州皇甫将名倜。曾领兵守信阳，作山寨三年。云：“由其山接金房诸山而出，取西京中原。”云：“国家用事，某愿当此一路。”云：“都不用国家兵粮，沿路人皆自愿为兵，且与粮。”其人忠醇，能同甘苦，得士心，不附内贵，然亦未必能以律御兵而战也。扬。

陈问：“复仇之义，礼记疏云：‘谷梁春秋许百世复仇’又某书，庶人许五世复仇。又云：‘国君许九世复仇。’又，某人引鲁桓公为齐襄公所杀，其子庄公与齐桓公会盟，春秋不讥。自桓至定公九世，孔子相定公，会齐侯于夹谷，是九世不复仇也。此说如何？”曰：“谓复百世之仇者是乱说。许五世复仇者，谓亲亲之恩欲至五世而斩也。春秋许九世复仇，与春秋不讥、春秋美之之事，皆是解春秋者乱说。春秋何尝说不讥与美他来！圣人作春秋，不过直书其事，美恶人自见。后世言春秋者，动引讥、美为言，不知他何从见圣人讥、美之意。”又曰：“事也多样。国君复仇之事又不同。”僩云：“如本朝夷狄之祸，虽百世复之可也。”曰：“这事难说。”久之，曰：“凡事贵谋始，也要及早乘势做。才放冷了，便做不得。如鲁庄公之事，他亲见齐襄公杀其父，既不能复；又亲与之宴会，又与之主婚，筑王姬之馆于东门之外，使周天子之女去嫁他。所为如此，岂特不能复而已？既亲与仇人如此，如何更责他报齐桓公！况更欲责定公夹谷之会，争那里去？见仇在面前，不曾报得，更欲报之于其子若孙，非惟事有所不可，也自没气势，无意思了。又况齐桓公率诸侯尊周室以义而举，庄公虽欲不赴其盟会，岂可得哉！事又当权个时势义理轻重。若桓公不是尊王室，无事自来召诸侯，如此，则庄公不赴可也。今桓公名为尊王室，若庄公不赴，非是叛齐，乃叛周也。又况桓公做得气势如此盛大，自家如何便复得仇？若欲复仇，则襄公杀其父之时，庄公当以不共戴天之故，告之天子、方伯、连率，必以复仇为事，杀得襄公而后已，如此方快。今既不能然，又亲与之同会，与之主婚，于其正当底仇人尚如此，则其子何罪？又况其子承其被杀后而入国，又做得国来自好，庄公之所不如，宜其不能复而俯首事之也。”陈问：“若庄公能杀襄公了，复与桓公为会，可否？”曰：“既杀襄公，则两家之事已了，两边方平，自与桓公为会亦何妨？但庄公若能杀襄公，则‘九合诸侯，一正天下’之功，将在庄公而不在齐桓矣。惟其不能，所以只得屈服事之也。只要乘气势方急时便做了，方好。才到一世二世后，事便冷了。假使自家欲如此做，也自鼓气不振。又况复仇，须复得亲杀吾父祖之仇方好。若复其子孙，有甚意思？汉武帝引春秋‘九世复仇’之说，遂征胡狄，欲为高祖报仇，春秋何处如此说？诸公读此还信否？他自好大喜功，欲攘伐夷狄，姑托此以自诡耳！如本朝靖康虏人之祸，看来只是高宗初年，乘兀朮粘罕斡离不及阿骨打未死之时，人心愤怒之日，以父兄不共戴天之仇，就此便打叠了他，方快人意。孝宗即位，锐意雪耻，然事已经隔，与吾敌者，非亲杀吾父祖之人，自是鼓作人心不上。所以当时号为端人正士者，又以复仇为非，和议为是。而乘时喜功名轻薄巧言之士，则欲复仇。彼端人正士，岂故欲忘此虏？盖度其时之不可，而不足以激士心也。如王公明炎虞斌父之徒，百方劝用兵，孝宗尽被他说动。其实无能，用著辄败，只志在脱赚富贵而已。所以孝宗尽被这样底欺，做事不成，盖以此耳。”僩云：“但不能杀虏主耳。若而今捉得虏人来杀之，少报父祖之怨，岂不快意？”曰：“固是好，只是已不干他事，自是他祖父事。你若捉得他父祖来杀，岂不快人意！而今是他子孙，干他甚事？”又问：“疏中又引君以无辜杀其父，其子当报父之仇，如此则是报君，岂有此理？”曰：“疏家胡说，岂有此理！”又引伍子胥事，说圣人是之。曰：“圣人何尝有明文是子胥来！今之为春秋者都是如此。”胡问：“疏又引子思曰：‘今之君子，退人若将坠诸渊。毋为戎首，不亦善乎！’言当执之，但勿为兵首，从人以杀之可也。”曰：“尽是胡解！子思之意，盖为或人问‘礼为旧君有服’，礼欤？子思因云，人君退人无礼如此，他不为戎首来杀你，已自好了，何况更望其为你服？此乃自人君而言，盖甚之之辞；非言人臣不见礼于其君，便可以如此也。读书不可窒塞，须看他大意。”僩。

恢复之计，须是自家吃得些辛苦，少做十年或二十年，多做三十年。岂有安坐无事，而大功自致之理哉！道夫。

今朝廷之议，不是战，便是和；不和，便战。不知古人不战不和之间，亦有个且硬相守底道理，却一面自作措置，亦如何便侵轶得我！今五六十年间，只以和为可靠，兵又不曾练得，财又不曾蓄得，说恢复底，都是乱说耳。。

某尝谓恢复之计不难，惟移浮靡不急之费以为养兵之资，则虏首可枭矣。道夫。

近见吴公济会中朋友读时文策，其间有问道德功术者二篇：一篇以功术为不好；一篇以为有道德，则功术乃道德之功术，无道德则功术不好。前篇不如后篇。某常见一宰相说，上甚有爱人之心，不合被近日诸公爱说恢复。某应之曰：“公便说得不是，公何不曰爱人乃所以为恢复，恢复非爱人不能？”因说为政篇道、德、政、刑与此一般。有道德，则刑政乃在其中，不可道刑政不好，但不得专用政刑耳。

本朝御戎，始终为“和”字坏。后来人见景德之和无恙，遂只管守之。殊不知当时本朝全盛，抵得住。后来与女真，彼此之势如何了！扬。和戎。

问：“不能自强，则听天所命；修德行仁，则天命在我。”因说靖康之祸云云，“终始为讲和所误。虏人至城下，攻城，犹说讲和。及高宗渡江，亦只欲讲和。”问：“秦桧之所以力欲讲和者，亦以高宗之意自欲和也。”曰：“然。是他知得虏人之意是欲厌用兵。他当初自虏中来时，已知得虏人厌兵，故这里迎合高宗之意，那个又投合虏人之意。虏人是时子女玉帛已自充满厌足，非复曩时长驱中原之锐矣，又被这边杀一两陈怕了。兼虏之创业之主已死，他那边兄弟自相屠戮，这边兵势亦稍稍强，所以他亦欲和。”卓。

秦桧自虏中归，见虏人溺于声色宴安，得之中国者日夜烂熳，亦有厌兵意。秦得此意，遂归来主和。其初亦是矣，然犹已奉之，荡不为一毫计。使其和中自治有策，后当逆亮之乱，一扫而复中原，一大机会也，惜哉！扬。

秦桧讲和时，岁币绢二万五千匹，银二万五千两。今岁绢减五千匹，银减五千两，此定数。每常往来人事礼数，皆用金银器盛脑子贵药物之类，所费不赀。大约等绢三千五百文一匹，银二千五百文一两，大数一百二十万缗。彼来时，只是些羊巴匹段之类，甚微。扬。