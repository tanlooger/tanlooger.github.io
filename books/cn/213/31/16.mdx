---
---
---
title: 中兴至今日人物下
---







宗泽守京城，治兵御戎，以图恢复之计，无所不至。上表乞回銮，数十表乞不南幸，乞修二圣宫殿，论不割地。其所建论，所谋画，是非利害，昭然可观，观其势駸駸乎中兴之基矣。耿南仲沮之于南京时，势不归京城。汪黄沮之淮甸时，动相掣肘，使不得一有所为。如令桩管器甲之类，不得擅有支遣；问所召募系何色额人，召募得百十万以上人。令京民出助军钱；不得支钱修城池造器械数事，皆汪黄张悫为之。初宗守京，太上即位南京时，河东北、京东西之民，日夜自守，望驾归京。王师之来，全无盗贼。驾一居淮甸，贼起百十万。丁进李成杨进之徒兢起，宗尽召之为用，事垂成而薨。朝廷不为诸人作主，诸人四散为贼矣，伤哉！宗薨时年七十，谥忠简。扬。

宗忠简公薨，其家人方入棺，未敛。军兵舆出大厅，三日祭吊来哭不绝，祭物满厅无数，其得军情人心如此！扬。

王庶西人，赵元镇引作枢密，甚有威望。又言他彊倔，死葬庐山。王之奇是庶之子，亦作枢密。庶以私怨杀曲端。端亦西人，庶尝在其军中，几为端所杀。振。

王子尚初在陕西，为金人所围，求救于曲端。端命一爱将救之，既至，欲求休息数日。王不许，战败，奔入城，王斩之。既而城陷，王奔端。端诘责，欲杀之，有幕僚力谏止，囚之。一日，遣入蜀，遂谮端于魏公，魏公杀端。可学。

徐师川微时，尝游庐山，遇一宦者郑谌，与之诗曰：“平生不善刘蕡策，色色门中看有人。”后入枢府，郑时适用事，模样似有力焉。徐在密院时，金人寇襄阳，中书集议。徐曰：“彼本盗贼所有，时国步未安，盗有窃发据城邑者，因以与之。好时为官，跋扈则为盗。

得失不足为国家轻重。”时赵元镇为参知政事，曰：“襄阳为金人所据，则川广路绝，国家危矣！”徐曰：“此是枢密院事，参政不须与。”赵曰：“小小兵事，枢密自主之可也。此国家大事，政府安得不与！”即上马而去。太上闻之，罢徐枢密。徐归乡，以前辈自居，恃文使气好骂，专以饮酒为事，不择贫贱，皆往啖之，诗亦无甚佳者。扬。可学录云：“徐师川在密院，荆襄有密报，五府会议。师川曰：‘今日朝廷视荆襄乃无用地，何不弃之？’赵丞相为参政，曰：‘此乃上流，何可弃？’师川曰：‘密院事，何预参政？’赵曰：‘某参知政事，此乃系政事之大者，安得不预！’遂策马径出。入文字，朝廷为之罢师川，赵遂知院，为帅未行，虏退师。”

韩世忠作小官时，一城被围，郡将无计。世忠令募敢死士，得二百人。世忠云：“不消多。”只择得精者八十人，令人持一斧。世忠问云：“其间岂无能为盗者？”遂令往偷了鼓搥，却略将石头去惊他门。他必往报中军，便随入，见有红帐者便斫。俟彼人集，便出来，恐有马军来赶，便与相杀。城上皆喊云：“马军进！”如是果退围。扬。

岳太尉飞本是韩魏公家佃客，每见韩家子弟必拜。振。

岳飞恃才不自晦。郭子仪晚节保身甚闒冗，然当紧要处，又不然，单骑见虏云云。飞作副枢，便直是要去做。张韩知其谋，便只依违。然便不做亦不免，其用心如此，直是忠勇也！扬。

绍兴间诸将横。刘光世使一将官来奏事，应对之类皆善。上喜之，转官，颇赐予。刘疑其以军中机密上闻，欲杀之。其人走投朝廷，朝廷不知如何区处之。刘又使人逐路杀之，追者已近，其人告州将藏之狱中，入文字朝廷，方免。扬。

吴玠到饶风关却走回，此事惟张巨山退虏记得实。德明。

后世用兵，只是胡厮杀，那曾有节制！如季通说八阵可用，怕也未必可用。当临阵时，只看当时事体排扒得著所在。如吴璘败虏于杀金平，前面对陈交兵正急，后面诸军一齐拥前，烂杀虏人，这有甚陈法？且如用兵前陈交接，后陈即用木车隔了，不令突出。当吴璘那时，军势勇猛，将来隔了，一齐都斫开突前去，有甚陈法？看来兵之胜负，全在勇怯。又云：“用兵之要，敌势急，则自家当委曲以缠绕之；敌势缓，则自家当劲直以冲突之。”贺孙。

古之战也，两军相对，甚有礼。有馈惠焉，有饮酌焉，不似后世便只是烂杀将去。刘錡顺昌之捷，亦只是投之死地而后生。当时虏骑大拥而至，凡十余万。诸将会议，以为固知力不能当，然急渡江，则朝廷兵守已自戒严，必不可渡。兼携持老幼，虏骑已迫，必为所追，其势终归于死。若两下皆死，不若固守，庶几可生，遂闭城门而守。虏人大至，刘錡先遣人约他某日战。虏人谓其敢与我约战，大怒。至日，虏骑压于城外。时正暑月，刘錡分部下兵五千为五队，先备暑药，饭食酒肉存在。先以一副兜牟与甲，置之日下晒，时令人以手摸，看热得几何。如此数次，其兜牟与甲尚可容手，则未发。直待热如火，不可容手，乃唤一队军至，令吃酒饭。少定，与暑药，遂各授兵出西门战。少顷，又唤一队上，授之，出南门。如此数队，分诸门迭出迭入，虏遂大败。缘虏人众多，其立无缝，仅能操戈，更转动不得。而我兵执斧直入人丛，掀其马甲，以断其足。一骑才倒，即压数骑，杀死甚众。况当众正热，甲盾如火，流汗喘息烦闷。而吾军迭出，饱锐清凉，而伤困者，即扶归就药调护。遂以至寡敌至众，虏人大败，方有怯中国之意，遂从和议，前此皆未肯真个要和。此是庚申年六月，可惜此机不遂进！贺孙。

张栋字彦辅。谓刘信叔亲与他言，顺昌之战，时金人十上万人围了城，城中兵甚不多。刘使人下书约战日，虏人笑。是日早，虏骑迫城下而阵，连山铁阵甚密不动。刘先以铁甲一联晒庭中，一边以肉饭犒师。时使人摸铁甲未大热，又且候。候甲热甚，遂开城门，以所犒一队持斧出，令只掀起虏骑，斫断马脚。人马都全装，一骑倒，又粘倒数骑，虏人全无下手处。此队归，以五苓大顺散与服之，令歇。又以所犒第二队出如前，杀甚多，虏觉得势败，遂遁走。后人问晒甲之事如何，曰：“甲热则虏人在日中皆热闷矣，此则在凉处歇方出。”时当暑月也。扬。

籍溪尝云，建炎间，勤王之师，所过州县，如入无人之境，恣行擒掠，公私苦之。有陈无玷者，以才略称。尝作某县，宿戒邑人，各备器械，候闻钟声，则人执以出，随其所居，相比排列。未几，勤王之师入县，将肆纵横之状，即命击钟。邑人闻之，如其宿戒以出，师徒见其戈矛森列，不虞其有备若此也，相顾失色，遂整师以过，秋毫无犯，邑人德之。又，胡文定公之趋召命也，泛舟而下，无玷走吏致书，戒其吏云：“计程到江黄间，有官舡自下而上者，可扣之，当是本官。”吏至彼，果有舟上者，一问得之，其善料事如此。盖渠以事占之，知文定之不果造朝也。儒用。

某人作县，临行请教于某人。先生言，其姓名今忘记。某人曰：“张直柔在彼，每事可询访之。”某人到官，忽有旨，令诸县造战舡。召匠计之，所费甚巨。因意临行请教之语，亟访策于张。张曰：“此事甚易，可作一小者，计其丈尺广狭长短，即是推之，则大者可见矣。”遂如其语为之，比成推算，比前所计之费减十之三四。其后诸县皆重有科敛，独是邑不扰而辨。后其人知绍兴府，太后山陵，被旨令应副钱数万给砖为墻。其大小厚薄，呼砖匠于后圃依样造之。会其直，比抛降之数减数倍。遂申朝廷，乞绍兴自认砖墻。正中宦者欺弊，遂急沮其请，只令绍兴府应副钱，不得干预砖墻事。儒用。成录云：“其人曰：‘如何费许多钱！’遂呼砖匠于园后结墻一堵，验之。先问其砖之大小厚薄，依样烧砖而结之，费比朝廷所抛降之数减数倍云云。”

张觷字直柔。福建人，尝知处州。有人欲造大舟，不能计其所费，问之。张云：“可造一小舟，以寸折尺，便可计算。”后又有人欲筑绍兴围神庙墙，召匠计之，云费八万缗。其人用张法，自筑一丈长，算其墻可直二万，遂以四万与匠者。董事内官无所得，遂与奏绍兴贫，不如自出钱。太后遂自出钱，费三十二万缗。扬。

高宗朝有朝士，后为尚书，建炎尝请驾幸福建，以为福建有天险。又上言，邵武南剑人，多凿纸钱，费农业，乞降旨禁之。或人家忌日之类，不得烧纸钱，只烧经幡一二纸，好笑如此！粘罕长枪大剑如此，而使若辈人谋国云云。邵武有文集。又有赵霈者，清献之孙，此时亦上言，圣节杀鸡鹅太多，只令杀猪羊大牲。适传有一“龙虎大王”南侵，边方以为惧。胡侍郎云：“不足虑，此有‘鸡鹅御史’，足以当之！”扬。

绍兴间，曾天隐名恬。作中书舍人。曾亦贤者，然尝为蔡京引用。后修哲宗实录成，太上赵丞相要就褒赏修实录官，制辞上说破前后是非。曾以蔡之故，常主那一边。及行词，只模糊作一修史转官制。上与丞相不乐，命吕居仁行。吕权中书舍人，自丁巳三月二十五日上一状论分别邪正。谓曾之徒，也自荆公诸人熙丰间用事，新经字说之类，已坏了人心术。元祐诸公所为，那一边人终不以为是。绍圣以后，又复新政，败坏一向，至于渡江。然旧人亦多在者，其所见旧染不省，虽贤者亦复如是，如曾之徒是也。因论人以先入为主，一生做病。扬。

汤思退事秦桧最久，其无状皆亲学得，故所为如此之乖。扬。

汤思退作枢密，董德元参政，商量荐小秦作相。董言之不答，汤即背其说，逐董出，召魏良臣来作参。魏治杨存中，上不答。汤又逐出魏，汤遂作相。扬。

汤思退王之望尹穑三人奸甚，又各有文。以计去了魏公，尽毁其边备山寨、水柜之类，凡险要处有备御者，皆毁之。还了金人四州，以谓可以保其和好而无事矣。一日，只见虏骑十万突至，惊扰一番而去。三人者乃罢，其谋盖三人之所同也。尹乃疏平日边事，尹能文其事，尚如此奸。宰相自为一室藏文书，全不令台谏至，其后及贾谊待大臣盘剑之类事。汤卒以惊死败，小人情状如此。初去了魏公，毁边备时，诸将皆欲得而杀之。王之望尚在其所，急上书论三事：一恢复，二守御，三与之和时，亦要地界、岁币之类分明。上大喜，即日召归参大政。乃金人有所须，上商量之际，上意欲不与，欲之望有所说，之望全不言。上顾之云：“如何？”之望曰：“不如且与之。”上曰：“卿前书意如何？”及败，二人皆惧边将之怨己不敢出师，上前至以鄙语相骂。之望谓汤小数子，成把价撒出来，好士夫所为如此之类，言语记不全。三人之意，惟恐奉虏不至，但看要如何。虏见其着数低，易之，遂无所不敢。使其和议如秦桧时，则亦一桧矣。好枭三人首于都市，俾虏人闻之，亦以少畏。此是甲申年。虏骑来时，思退之望既罢，穑不罢。上令胡铨穑往经略边备，二人皆搬家先去。上但知胡如此，怒去之。时召陈鲁公，鲁公至，留胡。上曰：“用其经略边事，遂搬家先去，用是罢之。”陈曰：“如此，则穑亦搬家去。臣途中见之。”遂罢。穑多读书，能文，然行不成人。上初极重之，每对群臣言，无人及穑。龚茂良为左司谏，与穑同对，欲促上早定和议。穑曰：“内政只消三二个月打叠，不日可以至太平。但外敌未去，下手未得，且与讲和为便。”扬。

方伯谟问：“某人如何。”忘其姓名。先生曰：“对移县丞一节，全处不下。”又问：“是当初未见得？”曰：“他当初感发踊跃，只是后来不接续。”语朱希真曰：“天下有一等人，直是要文采，求进用。”因说及尹穑，“前日赵蕃称他是好人。”伯谟问：“他当初如何会许多年不出？”曰：“只是且碍过，及至上手则乱。渠初擢用，力言但得虏和，三二月纲纪自定。龚实之云：‘便是他人耳聋，敢如此说！’如减冗官事是，但非其人，行之失人心。渠初除浙西制置，胡邦衡除浙东。邦衡搬家从苏秀，迤欲归乡，因此罢。陈鲁公再用，因言于上曰：‘胡铨搬家固可罪，尚向北；尹穑搬家乃向南。’上云：‘无此事’。公云：‘臣亲见之。自古人主无与天下立敌之理。天下皆道不好，陛下乃力主张。’张魏公在督府，渠欲摇撼。一日，陈彦广对言：‘张某似有罢意’。上曰：‘安有此事！方今谁出魏公上？（上每呼张相，只曰‘魏公’。）必是台谏中为此，卿可宣谕。’陈见尹，道上意，尹云：‘某请对。’数日，驾在德寿，批出，陈知建宁府，魏公亦罢。”某问：“当时诸公荐之，何故？”曰：“亦能文章，大抵以此取人，不考义理，无以知其人，多为所误。如苏子由用杨畏，畏为攻向上三人，苏终不迁。畏曰：‘苏公不足与矣。’乃反攻之。”可学。

或问胡邦衡在新州十七八年不死。先生曰：“天生天杀，道之理也，人如何解死得人！”广。

胡邦衡尚号为有知识者，一日以书与范伯达云：“某解得易，魏公为作序；解得春秋，郑亿年为作序。”以为美事。范答书云：“易得魏公序甚好。郑序春秋者，不知是何人，得非刘豫左相乎？是此人时，且请去之。”胡旧尝见李弥逊，字似之，亦一好前辈。谓胡曰：“人生亦不解事事可称，只做得一两节好便好。胡后来丧名失节，亦未必非斯言有以入之也。扬。

吕居仁学术虽未纯粹，然切切以礼义廉耻为事，所以亦有助于风俗。今则全无此意。方子。

吕家之学，大率在于儒禅之间，习典故。居仁遂去学作诗，亦不说于赵丞相，后于秦桧所为，亦有辅之者。籍溪云：“尝代一表云：‘仰日月于九天之上’，下一句甚卑，可怜之词，居仁为之也。后虏中此文亦有人传之。”

吕居仁作舍人时，缴奏文字好处多。一章论袁焕章乞作教官。“教官人之师表，岂可乞？”此论不闻数十年矣。今皆是陈乞，然不陈乞，朝廷又不为检举。朝廷为检举方是，亦可以养士大夫廉耻。今皆不然，都要陈乞。旧除从官，便不磨勘，今亦不然。如磨勘，大约用三载考绩之法，一年一切了。今年年日日理会官员磨勘。扬。



吕居仁不甚恶赃污，深恶多才刻薄者。此自回避党人，故有此论出来。然大害名教，岂不使得子孙取受！如论固穷守节处，甚佳。扬。

“吕舍人好言忍耻之类，此意不佳。”扬因及刘道原不受温公惠。曰：“如此做得人，也灵利。”扬。

说吕居仁解大学，曰：“他诸公何故一做下便不改动一字？非圣人安能如此？这般非是大圣，便是大愚！”

因说吕居仁作汪民表墓志不好，曰：“作龟山底尤不好，故文定全不用，尽做过了。”振。

“吕居仁家往往自抬举，他人家便是圣贤。其家法固好，然专恃此，以为道理只如此，却不是。如某人才见长上，便须尊敬以求教；见年齿才小，便要教他；多是如此。”人杰因曰：“此乃取其家法而欲施之于他人也。”人杰。

汪圣锡不直潘子贱直前事，云：“无缘听得殿上语。”向宜卿云：“吾当时之言，尹和靖某事，又为朱子发理会恤典。子贱当时为吕居仁所卖。”德明。

张无垢说得一般道理，一切险而动。振。

张无垢气魄，汪端明全无些子气魄。无垢《论语》说得甚敷畅，横说竖说，居之不疑。

“永嘉前辈觉得却到好，到是近日诸人无意思。陈少南，某向虽不识之，看他举动煞好，虽是有些疏，却无而今许多纤曲。”贺孙问：“少南虽是疏，到在讲筵议论，实有正直气象。”曰：“然。近日许多人，往往到自议论他。”贺孙。

问：“陈少南诗如何？”曰：“亦间有好处，然疏，又为之甚轻易。秦桧居温州时，陈尝为馆客。后入经筵，因讲公羊‘母以子贵’之说为非是，因论嫡妾之分。是时太母还朝，陈遂忤太上意，安置惠州。张宋卿于彼从之。徽庙梓宫归，郑后梓宫亦归，邢后太上初聘，亦随归。及边，以讣闻。太母还，秦桧欲以吉服迎，吴才老时为礼官，独以为不可，谓须先以凶服迎梓宫归。太上几年不见太母了，不争些二三日。奉安梓宫了，却以吉服迎太母归。众礼官聚都堂，皆从秦意，吴独争之。秦曰：‘此不是公聚讼处。’即以吴出之。”先生又云：“公羊之说非是，只有一嫡。”扬。

因论李德远黄世永为汤进之所买，云：“他亦是不曾见前辈，前辈皆不如此。汤见人时，一面颜色言语皆买人之物。史直翁亦然，然却较好。史虽主和，然亦有去交结得一人为应者，然许他皆过分数了。诚使彼足以抗虏，此中亦何以处之？其策甚非也。”扬。

史丞相好荐人，极不易；然却有些笼络人意思，不佳。陈丞相较浑厚，无这般意思，又若贤否不辨者。振。

陈福公自在，只如一无所能底村秀才。梁丞相亦然。振。

史老虽如此，然尝爱论荐引拔士人，此一节可喜。如陈应求方寸平正，远过龚实之。然龚又却好事，每到处便收拾得些人才。刘枢不好士人，先亦读书，长编从头批抹过。近得书云，尚要诸经史从头为看一遍，顾老病，恐不能。扬。

因论张戒定夫，其初名节好。后来亦以书与诸公论，当时某不是全不主和议，但谓和时要如何。后来多有如某之料，其意欲进甚锐。太上终是嫌破和议底人。秦桧死，亟下诏守和议不变，用沈该万俟卨陈诚之辈。故张戒自秦桧死后，数年终不用。而张自躁如此，盖是学无本原故耳。张学老子之类。扬。

张定夫居建昌，享高寿，有文集曰正平集。自言初学孔子之道而无所得，后读老子而愿学焉。又喜管子，其议多尚法制。立朝亦可观，人杰录：“与先吏部厚善。当时朝士皆敬之，虽有素喜陵人者，亦不敢慢。”尝对高宗云：“陛下有仁宗之俭慈，而乏艺祖之英略。”高宗以为说得好。又尝言：“过江以来，非李伯纪赵元镇张魏公三人，也立不住。”

先生谓若海曰：“令祖全节翁孝义笃至，又能坚正自守。当时权贵欲一见之，竟不为屈。至于通判公，又为张赵所知，持论凛然，不肯阿附秦老，可谓‘无忝于所生’者。前辈高风，诚可敬仰。为子孙者，其忍不思所以奉承而世守之乎！”或曰：“今人志在趋利，闻人道及此等事，则多非讦讪笑。”先生曰：“某尝谓得他当面言之，犹似可。又有口以为是，心实非之，存在胸中，不知不觉做出怪事者，兹尤可畏！”按：胡泳云，内翰，文公之后。若海。

“邓名世吏，临川人，学甚博，赵丞相以白衣起为著作郎。与先吏部同局，吏部甚敬畏之。有考证文字甚多，考证姓氏一部甚详，绍兴府有印板。谓左丘姓，人有牌牓在卖卦，左氏只是姓左。”先生云：“楚左史倚相世为史官，恐其后也。”邓著作后为秦桧以传出秘书文字罪之，褫官勒停。扬。

熊叔雅名彦诗，王时雍婿也。金人入寇，京城不守，时雍尽搜取妇女于虏人，人号时雍为‘虏人外公’。当秦桧时，叔雅知永州，魏公时安置永州。秦桧之父曾为玉山知县，玉山人要为老秦立祠堂，求叔雅作记。叔雅质之魏公，魏公令勿须作。叔雅自后只是言贫，这后恐不得差遣。十数日后，魏公知其意，与之曰：“前日所谓祠堂记，作也不妨。”叔雅作之，大意言：人问公有甚异政？曰无异政，只见民父子有亲，君臣夫妇长幼朋友之伦皆如此好了。子太师得其道以治天下亦然，云云。立大碑于玉山。扬。

三山黄明陟登，是黄传正之父。扬录云：“张登福建人。”录云：“张致中父登。”从周录云：“永福姓张人。”其人朴实公介，为甚处宰。诸录云尤溪。初上任，凡邑人来见者，都请，诸录云：“士夫僧道百余人。”但一揖。扬录云：“坐处亦不足，只立说话。”问：“诸公能打对否？”人皆不敢对。因云：“‘天’对甚？”其中有人云：“对‘地’。”又问：“‘日’对甚？”云“对‘月’。”“‘阳’对甚？”云：“对‘阴’。”却又问：“‘利’对甚？”云：“对‘害’。”乃大声云：“这便不是了！天下一切人，都被这些子坏了。才把‘害’对‘利’，便事事上只见得利害，更不问义理。录云：“人只知以‘利’对‘害’，便只管寻利去。”须知道‘利’乃对‘义’，才明得义、利，便自无乖争之事。自后只要如此分别，不要更到讼庭。”后来在任果有政声。此事须近于迂阔，然却甚好，今不可多见矣！时举。录云：“一揖而退，此亦可书。其桃符云：‘奉劝邑人依本分，莫将闲事到公庭。’言虽质，意亦好。”扬录云：“其人为政简易，无系累。后坐化死。”

李椿年行经界，先从他家田上量起，今之辅弼能有此心否？人杰。

王龟龄学也粗疏。只是他天资高，意思诚悫，表里如一，所至州郡上下皆风动。而今难得此等人！贺孙。

王詹事守泉。初到任，会七邑宰，劝酒，历告之以爱民之意。出一绝云：“九重天子爱民深，令尹宜怀恻怛心。今日黄堂一杯酒，使君端为庶民斟！”七邑宰皆为之感动。其为政甚严，而能以至诚感动人心，故吏民无不畏爱。去之日，父老儿童攀辕者不计其数，公亦为之垂泪。至今泉人犹怀之如父母！时举。

汪端明学亦平正，然疏。文亦平正，不好小蹊曲径。福建政事镇静，与福亦相宜。蜀政不及。见事亦快。扬。

汪端明少从学于焦先生。汪既达时，从杲老问禅。怜焦之老，欲进之以禅，因劝焦登径山见杲。杲举“寂然不动，感而遂通”。焦曰：“和尚不可破句读书。”不契而归，亦奇士也。焦名援，字公路，南京人，清修苦节之士。闳祖。

汪圣锡日以亲师取友多识前言往行为事，故其晚年德成行尊，为世名卿。若海。

汪季路甚子细，但为人性太宽，理会事不能得了。贺孙。

祝怀汝昭尝论张说。一日，祝有一婢溺死。衢守施元之谓张曰：“祝婢乃其父婢，祝污之，恐事泄，抑令其死。”张遂言之于上。上曰：“此事大，若有之，行遣不得草草；若无，不须以此陷人。”遂阴遣一兵士之类来衢探其事。往来月余日，得其实矣。一日，乃投都监曰：“奉圣旨，来探祝编修家公事。”遂叫集邻里作保明状去，事方已。兵士小人，乃能如此。扬。

主上一日嘉郑自明直言，遂问近臣曰：“昔时有一魏掞之好直言，今何在？”左右以死对。问：“有子弟否？”无人为敷陈，遂赠直秘阁宣教郎。扬。

这道理易晦而难明。某少年过莆田，见林谦之方次荣说一种道理，说得精神，极好听，为之踊跃鼓动！退而思之，忘寝与食者数时。好之，念念而不忘。及至后来再过，则二公已死，更无一人能继其学者，也无一个会说了！僩。

论林艾轩作文解经，曰：“林成季井伯为艾轩作墓铭，讳艾轩著书。但云幸学，讲中庸九经及某篇，是艾轩所著。此是有形讳不得底。尝见九经口义，先说一段冒子，全与所讲不干涉。其说是言‘巍巍乎惟天为大，唯尧则之’。‘巍巍乎，舜禹之有天下而不与焉’！人看时，都理会不得。某却曾见他口说来，乃是说道，巍巍乎者，世上有恁地大底事，惟天有之，惟尧则之。下面又说个‘巍巍乎’者，言此大事，只是天与尧有之，舜禹都不与此。盖是取奉光尧，不知却推倒舜禹。”又云：“在兴化南寺，见艾轩言曾点言志一段，‘归’，自释音作‘馈’字，此是物各付物之意。某云：‘如何见得？’艾轩云：‘曾点不是要与冠者童子真个去浴沂风雩。只是见那人有冠者，有童子，也有在那里澡浴底，也有在那里乘凉底，也有在那里馈饷饁南亩底。曾点见得这意思，此谓物各付物。’”艾轩甚秘其说，密言于先生也。德辅。

王说习之性直，好人，与林艾轩辈行。上即位即召见，论不可讲和。上一日谓宰臣曰：“前日上殿，有个生得貌寝，是言此。忘了甚底官人，议论亦好。”遂除官。龚实之笑王习之以不讲和奉上意。先生谓习之直，不是奉上。龚实之多读书，知前辈大体，颇识义理。又有才，做得去。亦有文。小官时甚好。为正言时，攻曾龙。后来心术一偏至于如此，可惜！可惜！反不如陈应求，全不如他却较好。扬。

因给舍缴驳事，而大臣无所可否，云：“昔梁叔子将为执政时，曾语刘枢云：‘某若当地头，有文字从中出，不当如何，如何也须说教住了，始得。’后梁已大用，而文字自中出者，初不闻有甚执奏。刘枢深怪其事。后见钱某因事说及，丞相煞有力。中出文字，日日有之，丞相每每袖回了而后已。自今观之，又不见此。”贺孙。

“某人初登宰辅，奏逐姜特立。忽有旨召姜，乞出甚力，在六和塔待命。有旨免宣押。某人初过枢。天下属望，首有召姜之命，经由枢密，曾无奏止，坐视丞相以近习故去国。其意只以入枢未久，恐说不行而去，为人所笑，故放过此一著，是甚小事。”直卿云：“人日日常将理义夹持个身心，庶几遇事住不得。若是平常底人，也是难得不变。如其人，固谓世人属望，但此事亦须不要官爵，方做得。”曰：“固是。若是不要官爵，这一项事如何放得过？每看史策到这般地头，为之汗栗！一个身己便顿在兵刃之间。然汉唐时争议而死，愈死愈争，其争愈力。本朝用刑至宽，而人多畏懦，到合说处，反畏似虎。”至道因问：“武后事，狄梁公虽复正中宗，然大义终不明，做得似鹘突。”曰：“当此时世，只做得到恁地。狄梁公终死于周，然荐得张柬之，迄能反正。”又问：“吕后事势倒做得只如此，然武后却可畏。”曰：“吕后只是一个村妇人，因戚姬，遂迤逦做到后来许多不好。武后乃是武功臣之女，合下便有无君之心。自为昭仪，便鸩杀其子，以倾王后。中宗无罪而废之，则武后之罪已定。只可便以此废之，拘于子无废母之义，不得。吕后与高祖同起行伍，识兵略，故布置诸吕与诸军。平勃之成功也，适直吕后病困，故做得许多脚手，平勃亦幸而成功。胡文定谓武后之罪，当告于宗庙社稷而诛之。”又云：“中宗决不敢为黜母之事。然而并中宗废之，又不得。当时人心惟是见武后以非罪废天子，故疾之深；惟是见中宗以无罪被废，故愿复之切。若并中宗废之，又未知有何收拾人心，这般处极难。”贺孙。

耿京起义兵，为天平军节度使。有张安国者，亦起兵，与京为两军。辛幼安时在京幕下为记室，方衔命来此，致归朝之义，则京已为安国所杀。幼安后归，挟安国马上，还朝以正典刑。儒用。

辛幼安亦是个人才，岂有使不得之理！但明赏罚，则彼自服矣。今日所以用之者，彼之所短，更不问之；视其过当为害者，皆不之恤。及至废置，又不敢收拾而用之。人杰。

问：“陈亮可用否？”曰：“朝廷赏罚明，此等人皆可用。如辛幼安亦是一帅材，但方其纵恣时，更无一人敢道它，略不警策之。及至如今一坐坐了，又更不问著，便如终废。此人作帅，亦有胜它人处，但当明赏罚以用之耳。”。

近世如汪端明，专理会民；如辛幼安，却是专理会兵，不管民。他这理会兵，时下便要驱以塞海，其势可畏！植。

辛幼安为闽宪，问政，答曰：“临民以宽，待士以礼，驭士以严。”恭甫再为潭帅，律己愈谨，御吏愈严。某谓如此方是。道夫。

刘枢帅建康，所得月千緍。刘欲止受正所当得者，以恐坏后来例，不敢。但受之，后却送其不当得者于公使库。后韩元龙来作漕，尽不受其所不当得者，刘甚称服之。平父云。振。

刘恭父创第，规模宏丽，先生劝止之曰：“匈奴未灭，何以家为！”忠肃意不乐也。道夫。

刘宝学初娶熊氏，生枢密。生次子，方落地，问是男，即命与其弟直阁为子。熊不乐，都不问，竟以是而没。后枢密娶吕氏入门，未几，即命吕一切仪物尽与直阁女为嫁具，吕即送与之。平父云。振。

某曾访谢昌国，问：“艮斋安在？”谢指厅事云：“即此便是。”其厅亦敝陋。玄郑。

金安节为人好。振。

戴肖望云：“洪景卢杨廷秀争配享，俱出，可谓无党。”曰：“不然。要无党，须是分别得君子小人分明。某尝谓，凡事都分做两边，是底放一边，非底放一边；是底是天理，非底是人欲；是即守而勿失，非即去而勿留，此治一身之法也。治一家，则分别一家之是非；治一邑，则分别一邑之邪正；推而一州一路以至天下，莫不皆然，此直上直下之道。若其不分黑白，不辨是非，而猥曰‘无党’，是大乱之道。”戴曰：“信而后谏，意欲委曲以济事。”曰：“是枉尺直寻而可为也！”闳祖。

孙逢吉从之煞好。初除，便上一文字，尽将今所讳忌如“正心诚意”许多说话，一齐尽说出，看来这是合着说底话。只如今人那个口道是是！那个不多方去回避！贺孙。

天下事须论一个是不是后，却又论其中节与不中节。余右失于许，然使其言见听，不无所补。李琪则所谓“不在其位，不谋其政”，要知却亦有以救其失也。如二子，却所谓“是中之不中节”者，道夫。

“耿直之作浙漕时，有一榜在客位甚好，说用考课之法。应州县官不许用援，有绩可考，自发荐章。如考课在上而挟贵援者，即降次等。今在镇江亦然否？”曰：“僻在山林，不知其详，但闻私谒不行。”曰：“向来耿守有一书说‘用之则行，舍之则藏’。”从周曰：“此义当如何说？”曰：“也只是前来说。若如耿说，却是圣人学得些骨董，要把来使，全不自心中流出。”从周曰：“‘伊尹耕于有莘之野，而乐尧舜之道。’濂溪曰：‘志伊尹之所志，学颜子之所学。’伊尹耻其君，至若挞于市。学者若横此心在胸中，却是志于行，莫不可？”曰：“非是私。修身养性与致君泽民只是一理。”从周。

吴公路作南剑天柱滩记曰：“事无大小，为之必成；害无大小，除之必去。”此见其志。方。

王宣子说：“甘抃言，士大夫以面折廷争为职，以此而出，人皆高之。宦官以承顺为事，忽犯颜而出，谁将你当事！而黄彦节是也。其见如此之乖！后汉吕强，后世无不贤之。”扬。

近年有洪邦直为宰，以赃被讼，求救于伯圭。伯圭荐之甘抃，甘抃荐之。上召见，赐钱，以为此人甚廉而贤，除监察御史。振。

先生闻黄文叔之死，颇伤之，云：“观其文字议论，是一个白直响快底人，想是懊闷死了。言不行，谏不听，要去又不得去，也是闷人！”因言：“蜀中今年煞死了系名色人，如胡子远吴挺，都是有气骨底。吴是得力边将。”贺孙。

近世士大夫忧国忘家，每言及国家辄感愤慷慨者，惟于赵子直黄文叔见之耳。僩。

赵子直奉命将入蜀，请于先生，曰：“某将入蜀，蜀中亦无事可理会。意欲请于朝，得沿淮差遣，庶可理会屯田。”曰：“出于朝廷之意，犹恐不得终其事。若自请以行，则下梢或有小事请乞不行，便难出手。如举荐小吏而不从其荐，或按劾小吏而不从其劾，或求钱米以补阙之而不从其所求，这如何做？”贺孙。

赵子直政事都琐碎，看见都闷人。曾向择之云：“朱丈想得不喜某政事。”可知是不喜。贺孙。

或言赵子直多疑。先生曰：“诸公且言人因甚多疑？”鲁可几曰：“只是见不破尔。”道夫。

赵子直要分门编奏议，先生曰：“只是逐人编好。”因论旧编精义，逐人编，自始终有意。今一齐节去，更拆散了，不见其全意矣。

赵子直亦可谓忠臣，然以宗社之大计言之，亦有未是处，不知何以见先帝！人杰。

一日独侍坐，先生忽颦蹙云：“赵丞相谪命似出胡紘。”问：“胡紘不知曾识他否？”曰：“旧亦识之。此人颇记得文字，莆阳之政亦好，但见朋友多说其很愎。”某曰：“丞相前日之事，做得都是否？”曰：“也有些不是处。”问所以不是处。曰：“公他日当自见之。”先生又曰：“一时正人皆已出去，今全无一好人在朝！”某曰：“郑溥之当时草赵丞相罢相词固好。以某观之，当时不做便乞出，尤为奇特。”曰：“也不必如此。但是后来既迁之后，便出亦自好。它却不合不肯出，所以可疑。若说教他不做便出，亦无此典故。”某曰：“且如富郑公缴遂国夫人之封，以前亦何曾有此？自富公既做，后遂为例。”先生微笑而不答。某又问：“丞相秉轴，首召先生入经筵。命下，士子相庆，以为太平可致。忽然一日报罢，莫不惶惑。窃议者云：‘先生请早晚入讲筵，人主将不能堪，便知先生不能久在君侧。’”曰：“早晚入讲筵，非某之请，是自来如此。然某当时便教久在讲筵，恐亦无益。一日虽是两番入讲筵，文字分明，一一解注，亦只讲过而已，看来亦只是文具。”枅。

或曰：“今世士大夫不诡随者，亦有五六人。”曰：“此辈在向时，本是闒茸人，不比数底。但今则上面一项真个好人尽屏除了，故这一辈稍稍能不变，便称好人。其实班固九品之中，方是中下品人。若中中以上，不复有矣。”先生因问：“某人如何？”或曰：“也靠不得。”曰：“然。见他写书来，皆不可晓。顷在某处得书来，说学问又如何，资质又如何，读书不长进又如何。某答之云：‘不须如何，说话不济事。若资质弱，便放教刚；若过刚，便放教稍柔些；若懒，便放教勤。读《论语》，便彻头彻尾理会《论语》；读孟子，便彻头彻尾理会孟子；其他书皆然。此等事，本不用问人，问人只是杭唐日子，不济事。只须低着头去做。若做底，自是不消问人。’这番又得他书，亦不可晓。”或曰：“终是他于利欲之场打不透。欲过这边，却舍彼不得；欲倒向那边，又畏朋友之议。又缘顷被某人抬奖得太过。正如个舡阁在沙岸上，要上又不得，要下又推不动。”曰：“然。无一番大水来泛将去，这舡终不动。要之，只是心不勇之故。某尝叹息天下有些英雄人，都被释氏引将去，甚害事！且如昔日老南和尚，他后生行脚时，已有六七十人随着他参请。于天下丛林尊宿，无不遍谒，无有可其意者。只闻石霜楚圆之名，不曾得去，遂特地去访他。及到石霜，颇闻其有不可人意处。南大不乐，徘徊山下数日，不肯去见。后来又思量既到此，须一见而决。如是又数日，不得已，随众入室。揭帘欲入，又舍不得拜他。如是者三，遂奋然曰：‘为人有疑不决，终非丈夫？’遂揭帘径入。才交谈，便被石霜降下。他这般人立志勇决如此。观其三四揭帘而不肯入，他定不肯诡随人也。广录云：“世上有一种人，心下自不分明，只是怕人道不会，不肯问人。昔老南去参慈明时，已有人随他了。它欲入慈明室，数次欲揭帘入去，又休。末后乃云：‘有疑不决，终非大丈夫！’遂入其室。”某尝说，怪不得今日士大夫，是他心里无可作做，无可思量，‘饱食终日，无所用心’，自然是只随利欲走。间有务记诵为词章者，又不足以救其本心之陷溺，所以个个如此。只缘无所用心，故如此。前辈多有得于佛学，当利害祸福之际而不变者。盖佛氏勇猛精进、清净坚固之说，犹足以使人淡泊有守，不为外物所移也。若记览词章之学，这般伎俩，如何救拔得他那利欲底窠窟动！”或曰：“某人读书，只是摘奇巧为文章以求富贵耳。”曰：“恁地工夫，也只做得那不好底文章，定无气魄，所以他文字皆困苦。某小年见上一辈，未说如何，个个有气魄，敢担当做事。而今人个个都恁地衰，无气魄，也是气运使然。而今秀才便有些气魄，少年被做那时文，都销磨尽了。所以都无精采，做事不成。”僩。

彪居正德美记得无限《史记》，只是不肯说，只要说一般无巴鼻底道理。在南岳说：“‘温故而知新’，不是今人所说之故新。故者，性也；新者，心也。温性而知心，故可以为人师。”其说道理如此，然口哓哓不肯已。璘。





卷第一百三十三





本朝七