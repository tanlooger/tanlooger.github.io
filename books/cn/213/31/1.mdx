---
---
---
title: 太祖朝
---







汉高祖、本朝太祖有圣人之材。必大。

或言：“太祖受命，尽除五代弊法，用能易乱为治。”曰：“不然。只是去其甚者，其他法令条目多仍其旧。大凡做事底人，多是先其大纲，其他节目可因则因，此方是英雄手段。如王介甫大纲都不曾理会，却纤悉于细微之间，所以弊也。”儒用。

问：“艺祖平定天下如破竹，而河东独难取，何耶？以为兵强，则一时政事所为，皆有败亡之势。不知何故如此？”曰：“这却本是他家底。郭威乘其主幼而夺之，刘氏遂据有并州。若使柴氏得天下，则刘氏必不服，所以太祖以书喻之，谓本与他无雠隙；渠答云：‘不忍刘氏之不血食也。’此其意可见矣。被他辞直理顺了，所以难取。”榦。

国初下江南，一年攻城不下，是时江州亦城守三年。盖其国小，君臣相亲，故能得人心如此。因说先世理平公仕江南死事，及此。德明。

因说今官府文移之烦，先生曰：“国初时事甚简径，无许多虚文。尝见太祖时，枢密院一卷公案，行遣得简径。毕竟英雄底人做事自别，甚样索性！闻番中却如此，文移极少。且如驾过景灵宫，差从官一人过盏子，有甚难事？只消宰相点下便了。须要三省下吏部，吏部下太常，太常拟差申部，部申省，动是月十日不能得了，所差又即是眼前人。赵丞相在位，甚有意要去此等弊，然十不能去一二，可见上下皆然。”太祖时公案，乃是蜀中一州军变，复申来乞差管摄军马。枢密院具已经差使使臣，及未经差使姓名，内一人姓樊。注云：“樊爱能孙。只有一人”。注：“此人清廉可使”。太祖就此人姓上点一点，就下批四字云：“只教他去。”后面有券状云：“杂随四人，某甲某乙。”太祖又批其下云：“只带两人去。”“小底二人，某童某童，大紫骝马一匹，并鞍辔；小紫骝马一匹，并鞍辔。”太祖又批其下云：“不须带紫骝马，只骑骝马去。”又乞下铨曹，作速差知州，后面有铨曹拟差状。约只隔得一二日，又有到任申状。其兵马监押才到时，其知州亦到了。其行遣得简径健速如此！雉。

秀才好立虚论事，朝廷才做一事，哄哄地哄过了，事又只休。且如黄河事，合即其处看其势如何，朝夕只在朝廷上哄，河东决西决。扬录云：“害几多了，此中论要导向处亦未住。凡作一事皆然。汉时在上重，唐亦多为虚论所沮。如宪宗讨蔡，不是宪宗，如何做得！刺武元衡，伤裴度，宪宗决为之，乃成”。

凡作一事皆然。太祖当时亦无秀才，全无许多闲说。只是今日何处看修器械，明日何处看习水战，又明日何处教阅。日日著实做，故事成。

问：“开宝九年，不待逾年而遂改元，何也？”曰：“这是开国之初，一时人材粗疏，理会不得。当时艺祖所以立得许多事，也未有许多秀才说话牵制他。到这般处，又忒欠得几个秀才说话。”榦。