---
---
---
title: 论民
---







建宁迎神。先生曰：“孟子言：‘我亦欲正人心，息邪说，距诐行，放淫辞’，今人心都邪了，所以如此。泉州一富室，舍财造庙，举室乘舟往庙所致祭落成，中流舟溺，无一人免者。民心不得其正，眼前利害犹晓不得，况欲晓之以义理哉！”必大。人杰录略。教民。

今欲行古制，欲法三代，煞隔霄壤。今说为民减放，几时放得到他元肌肤处！且如转运使每年发十万贯，若大段轻减，减至五万贯，可谓大恩。然未减放那五万贯，尚是无名额外钱。须一切从民正赋，凡所增名色，一齐除尽，民方始得脱净，这里方可以议行古制。如今民生日困，头只管重，更起不得。为人君，为人臣，又不以为急，又不相知，如何得好！这须是上之人一切扫除妄费，卧薪尝胆，合天下之智力，日夜图求，一起而更新之，方始得。某在行在不久，若在彼稍久，须更见得事体可畏处。不知名园丽圃，其费几何？日费几何？下面头会箕敛以供上之求。又有上不在天子，下不在民，只在中间白乾消没者何限！因言赋重民困，曰：“此去更须重在！”贺孙。取民。

程正思言，当今守令取民之弊，渠能言其弊，毕竟无策。就使台官果用其言而陈于上前，虽戒敕州县，不过虚文而已。先生云：“今天下事只碍个失人情，便都使不得。盖事理只有一个是非，今朝廷之上，不敢辨别是非。如宰相固不欲逆上意，上亦不欲忤宰相意。今聚天下之不敢言是非者在朝廷，又择其不敢言之甚者为台谏，习以成风，如何做得事！”人杰。

今上下匮乏，势须先正经界。赋入既正，总见数目，量入为出，罢去冗费，而悉除无名之赋，方能救百姓于汤火中。若不认百姓是自家百姓，便不恤。必大。

荀悦云，田制须是大乱之后，方可定。扬。

今之赋，轻处更不可重。只重处减似那轻处，可矣。淳。

今世产赋百弊。砧基簿，只是人户私本；在官中本，天下更无一处有。税赋本末，更无可稽寻处。义刚。

朋友言，某官失了税簿。先生曰：“此岂可失了！此是根本。无这个后，如何稽考？所以《周官》建官，便皆要那史。所谓史，便是掌管那簿底。”义刚。

福建赋税犹易辨，浙中全是白撰，横敛无数，民甚不聊生，丁钱至有三千五百者。人便由此多去计会中使，作宫中名字以免税。向见辛幼安说，粪船亦插德寿宫旗子。某初不信，后提举浙东，亲见如此。尝有人充保正，来论某当催秋税，某人当催夏税。某初以为催税只一般，何争秋夏？问之，乃知秋税苗产有定色，易催；夏税是和买绢，最为重苦。盖始者一匹，官先支得六百钱；后来变得令人先纳绢，后请钱，已自费力了；后又无钱可请，只得白纳绢；今又不纳绢，只令纳价钱，钱数又重。催不到者，保正出之，一番当役，则为之困矣。故浙中不如福建，浙西又不如浙东，江东又不如江西。越近都处，越不好。淳。义刚同。

浩曰：“江浙税重。昨日来，路问村人，见得此间只成十一之税。”曰：“尝见前辈说，闽中真是乐国。某初只在山间，不知外处事，及到浙东，然后知吾乡果是乐地。今只汀州全做不得，彼处屡经寇窃，逃亡者多。遗下产业，好者上户占去，不好者勒邻至耕佃。邻至无力，又逃亡。所有田业或抛荒，或隐没，都无归著。又，官科盐于民，岁岁增添。此外有名目科敛不一，官艰于催科，民苦于重敛，更无措手足处。守倅只利俸厚，得俸便了，更不恤大体，须是得监司与理会。亦近说与应仓了，不知如何。”浩云：“要好，得监司去地头置局，与理会一番，直是见底方可住。”先生击节曰：“此是至切之论！某之见正是如此。”浩。

黄仁卿将宰乐安，论及均税钱，曰：“今说道‘税不出乡’。要之，税有轻重，如何不出乡得？若教税不出州时，庶说稍均得。”先生曰：“‘税不出乡’，只是古人一时间寻得这说，去防那一时之弊。而今耳里闻得，却把做个大说话。但只均税钱，也未尽，须是更均税物方得。且如福州纳税，一钱可以当这里十钱，而今便须是更均那税物。”又曰：“往在漳州，见有退税者，不是一发退了；谓如春退了税后，秋又要退苗，却不知别郡如何。然毕竟是名目多后，恁地。据某说时，只教有田底便纳米，有地底便纳绢，只作两钞；官司亦只作一仓一场。如此，百姓与官司皆无许多劳攘。”又曰：“三十年一番经界方好。”又曰：“元稹《均田图》惜乎不见！今将他传来考，只有两疏，却无那图。然周世宗一见而喜之，便欲行，想见那图大段好。尝见《陆宣公奏议》后面说那口分世业，其纤悉毕尽，古人直是恁地用心！今人若见《均田图》时，他只把作乡司职事看了，定是不把作书读。今如何得有陆宣公样秀才！”又曰：“林勋《本政书》每乡开具若干字号田，田下注人姓名，是以田为母，人为子，说得甚好。”义刚。

杨通老相见，论纳米事。先生曰：“今日有一件事最不好：州县多取于民，监司知之当禁止，却要分一分！此是何义理！”又论广西盐，曰：“其法亦不密。如立定格，六斤不得过百钱，不知去海远处，搬担所费重。此乃许子之道。但当任其所之，随其所向，则其价自平。天下之事所以可权衡者，正谓轻重不同。乃今一定其价，安得不弊！”又论汀寇止四十人，至调泉福建三州兵；临境无寇，须令汀守分析。先生曰：“才做从官不带职出，便把这事做欠阙；见风吹草动，便喜做事，不顾义理，只是简利多害少者为之。今士大夫皆有此病。”可学。

尝谓为政者当顺五行，修五事，以安百姓。若曰赈济于凶荒之余，纵饶措置得善，所惠者浅，终不济事。道夫。赈民。

今赈济之事，利七而害三，则当冒三分之害，而全七分之利。不然，必欲求全，恐并与所谓利者失之矣！人杰。

“余正甫说时，煞说得好，虽有智者为之计，亦不出于此。然所说救荒赈济之意固善，而上面取出之数，不节不可。”直卿云：“制度虽只是这个制度，用之亦在其人。如籴米赈饥，此固是。但非其人，则做这事亦将有不及事之患。”曰：“然。”贺孙。

赈济之策，初且大纲；如抄人口之类，亦且待其抄来如何。如不实，有人讼，然后或添或去，却罪官吏。一细碎，便生病。屯田亦然，且理会大处。如薛士龙辈皆有一定格子，细细碎碎，皆在我手，尚得。只一出使委人，如何了得！又此等事，须是上下一心方行得。扬。

直卿言：“辛幼安帅湖南，赈济榜文只用八字，曰：‘劫禾者斩！闭粜者配！’”先生曰：“这便见得他有才。此八字，若做两榜，便乱道。”又曰：“要之，只是粗法。”道夫。

李寿翁启请要移义仓放乡下，令簿尉月巡之，丞三月一巡之。先生曰：“如此，则丞、簿、尉只干办此事也不给，都无力及其他事矣。又月月官出扰乡人一番，也是行不得。”后被朝廷写下《常平法》一卷下来，也不道是行得行不得，只休了。又有一官人，要令逐县试过了，方得来就试。先生云：“且如福州十二县，今只一处弊；逐处试过，却有十二处弊！”扬。

今日莫备于役法，亦莫弊于役法。振。役民。

问：“差役、雇役孰便？”曰：“互有得失。而今所谓雇役便者，即谓不扰税人；然聚浮浪无根著之人在那里，又多害事。所谓差役便者，即谓税人自顾藉爱惜；然其为之者，多有破家荡产之患。盖缘既教他作衙前，少间库厨都教他管，便自备这物事，以供应官员，大有不便。祖宗时却有坊场、河渡以补之，谓之‘优重’也。”夔孙。

因论役法，曰：“差役法善。晁以道尝有札子，论差役有十利。”僩。

“彭仲刚子复作台州临海县，理会役法甚善。朝廷措置役法，看如何措置，终是不公。且如乡有宽狭，宽乡富家多，狭乡富家少；狭乡富家靳靳自足，一被应役，无不破家荡产，极可怜悯！彭计一县有几乡，乡有阔狭，某乡多富家，某乡少富家，却中分富家，以畀两乡，令其均平。其有不均处，则随其道里远近分割裨补，令其恰好，人甚便之。”或曰：“恐致人怨。”曰：“不怨。盖其公心素有以信于民，民自乐之；虽非法令之所得为，然使民宜之，亦终不得而变也。又有所在利于为保正，而不利于为保长者。盖保长催税，其扰极多。某在绍兴，有人诉不肯为保长，少间却计会情愿做保正，某甚嘉之，以为舍易而就难。及询之土人，乃云保长难于保正。又有计会欲为保长者，盖有所获于其中。所在风俗不同，看来只用倍法：若产钱满若干，当为保正；外又计其余产若干，当为保长；若产钱倍多，则须两番为保正。如此，则无争。又，催税之法，顷见崇安赵宰使人俵由子，分为几限，令百姓依限当厅来纳，甚无扰。及过隆兴，见帅司令诸邑俵由子催税，而责以十限。县但委之吏手，是时饥饿民甚苦之，恣为吏人乞觅。或所少止七百，而限以十限，每限自用百钱与吏；或欲作一项输纳，吏又以违限拒之；或所少不满千钱，而趁限之钱，则已逾千矣。其扰不可言。所以做官难，非通四方之风俗情伪，如何了得！”僩。

李丈问：“保正可罢否？”曰：“这个如何罢得？但处之无扰可矣。”曰：“此自王荆公始否？”曰：“保正自古有，但所管人户数有限。今只论都，则人数不等，然亦不干人数多寡。若无扰，虽所管千百家，亦不为劳苦；若重困之，虽二十家亦不胜矣。”淳。

因论保伍法，或曰：“此诚急务。”曰：“固是。先王比闾保伍之法，便是此法，都是从这里做起，所谓‘分数’是也。兵书云：‘御众有多寡，分数是也。’看是统驭几人，只是分数明，所以不乱。王介甫锐意欲行保伍法，以去天下坐食之兵，不曾做得成。范仲达名如璋，太史之弟。为袁州万载令，行得保伍极好。自来言保伍法，无及之者。此人有心力，行得极整肃；虽有奸细，更无所容。每有疑以无行止人，保伍不敢著，互相传送至县，县验其无他，方令传送出境。讫任满，无一寇盗。顷张定叟知袁州，托其讯问，则其法已亡，偶有一县吏略记大概。”僩。

某《保甲草》中所说县郭四门外置隅官四人，此最紧要，盖所以防卫县郭以制变。县有官府、狱讼、仓库之属，须是四面有个防卫始得。一个隅官，须各管得十来里方可；诸乡则只置弹压之类，而不复置隅官；默寓个大小相维之意于其间。又，后面“子弟”一段，须是著意理会。这个子弟，真个要他用，非其他泛泛之比。须是别有个拔擢旌赏以激劝之，乃可。此等事难处，须是理会教他整密无些罅缝，方可。僩。

“归正人”，元是中原人，后陷于蕃而复归中原，盖自邪而归于正也。“归明人”，元不是中原人，是徭洞之人来归中原，盖自暗而归于明也。如西夏人归中国，亦谓之“归明”。焘。