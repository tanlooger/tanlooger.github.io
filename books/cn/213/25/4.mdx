---
---
---
title: 论治道
---







治道别无说，若使人主恭俭好善，“有言逆于心，必求诸道；有言孙于志，必求诸非道”；这如何会不治！这别无说，从古来都有见成样子，真是如此。贺孙。

天下事有大根本，有小根本。正君心是大本。其余万事各有一根本，如理财以养民为本，治兵以择将为本。

天下事自有个大根本处，每事又各自有个紧要处。端蒙。

天下事当从本理会，不可从事上理会。方。

论世事，曰：“须是心度大，方包裹得过，运动得行。”振。

为学，是自博而反诸约；为治，是自约而致其博。自修。

因论世俗不冠带，云：“今为天下，有一日不可缓者，有渐正之者。一日不可缓者，兴起之事也；渐正之者，维持之事也。”方。

古者修身与取才，恤民与养兵，皆是一事，今遂分为四。升卿。

自古有“道术为天下裂”之说，今亲见其弊矣。自修。

天下事，须是人主晓得通透了，自要去做，方得。如一事八分是人主要做，只有一二分是为宰相了做，亦做不得。广。

问：“或言今日之告君者，皆能言‘修德’二字。不知教人君从何处修起？必有其要。”曰：“安得如此说！只看合下心不是私，即转为天下之大公。将一切私底意尽屏去，所用之人非贤，即别搜求正人用之。”问：“以一人耳目，安能尽知天下之贤？”曰：“只消用一个好人作相，自然推排出来。有一好台谏，知他不好人，自然住不得。”德明。

“井田之法要行，须是封建，令逐国各自去理会。如王畿之内，亦各有都鄙、家鄙。汉人尝言，郡邑在诸国之外，而远役于中都，非便。”问：“汉以王国杂见于郡县间，如何？”曰：“汉本无法度。”德明。

封建实是不可行。若论三代之世，则封建好处，便是君民之情相亲，可以久安而无患；不似后世郡县，一二年辄易，虽有贤者，善政亦做不成。淳。

因言：“封建只是历代循袭，势不容已，柳子厚亦说得是。贾生谓‘树国必相疑之势’，甚然。封建后来自然有尾大不掉之势。成周盛时，能得几时！到春秋列国强盛，周之势亦浸微矣。后来到战国，东西周分治，赧王但寄于西周公耳。虽是圣人法，岂有无弊者！”大率先生之意，以为封建井田皆易得致弊。广。

问：“后世封建郡县，何者为得？”曰：“论治乱毕竟不在此。以道理观之，封建之意，是圣人不以天下为己私，分与亲贤共理，但其制则不过大，此所以为得。贾谊于汉言‘众建诸侯而少其力’。其后主父偃窃其说，用之于武帝。”端蒙。

诸生论郡县封建之弊。曰：“大抵立法必有弊，未有无弊之法，其要只在得人。若是个人，则法虽不善，亦占分数多了；若非其人，则有善法，亦何益于事！且如说郡县不如封建，若封建非其人，且是世世相继，不能得他去；如郡县非其人，却只三两年任满便去，忽然换得好底来，亦无定。范太史《唐鉴》议论大率皆归于得人。某初嫌他恁地说，后来思之，只得如此说。”又云：“革弊须从原头理会。”焘。

“柳子厚《封建论》则全以封建为非；胡明仲辈破其说，则专以封建为是。要之，天下制度，无全利而无害底道理，但看利害分数如何。封建则根本较固，国家可恃；郡县则截然易制，然来来去去，无长久之意，不可恃以为固也。如役法亦然。荆公只见差役之害，而免役之利。”先生云：“差役时皆土著家户人，州县亦较可靠；免役则皆浮浪之人。靖康间州县亦有守令要守，而吏民皆散去，无复可恃。然其弊亦不胜其多。”扬。

先生言论间犹有不满于五峰论封建井田数事。尝疏其说以质疑。先生云：“封建井田，乃圣王之制，公天下之法，岂敢以为不然！但在今日恐难下手。设使强做得成，亦恐意外别生弊病，反不如前，则难收拾耳。此等事，未须深论。他日读书多，历事久，当自见之也。”枅。

因论封建，曰：“此亦难行。使膏粱之子弟不学而居士民上，其为害岂有涯哉！且以汉诸王观之，其荒纵淫虐如此，岂可以治民！故主父偃劝武帝分王子弟，而使吏治其国，故祸不及民。所以后来诸王也都善弱，盖渐染使然。积而至于魏之诸王，遂使人监守，虽饮食亦皆禁制，更存活不得。及至晋惩其弊，诸王各使之典大藩，捴强兵，相屠相戮，驯致大乱。”僩云：“监防太密，则有魏之伤恩；若宽去绳勒，又有晋之祸乱。恐皆是无古人教养之法，故尔。”曰：“那个虽教，无人奈得他何。”或言：“今之守令亦善。”卓录起此，作郭兄问。曰：“却无前代尾大不掉之患。只是州县之权太轻，卓录作“无权”。卒有变故，更支撑不住。”僩因举祖宗官制沿革中，说祖宗时州郡禁兵之额极多，又有诸般名色钱可以赡养。及王介甫作相，凡州郡兵财，皆括归朝廷，而州县益虚。所以后来之变，天下瓦解，由州郡无兵无财故也。曰：“只祖宗时，州郡已自轻了。如仁宗朝京西群盗横行，破州屠县，无如之何。淮南盗王伦破高邮，郡守晁仲约以郡无兵财，遂开门犒之卓录作：“敛金帛赂之。”使去。富郑公闻之大怒，欲诛守臣，曰：‘岂有任千里之寄，不能拒贼，而反赂之！’范文正公争之曰：‘州郡无兵无财，俾之将何捍拒？今守臣能权宜应变，以全一城之生灵，亦可矣；岂可反以为罪耶？’然则彼时州郡已如此虚弱了，如何尽责得介甫！”僩。卓录今附于下：“介甫只是刮刷太甚，凡州郡禁兵阙额，尽令勿补填。且如一州有千人禁军额，阙五百人，则本郡不得招填，每岁桩留五百名之衣粮，并二季衣赐之物，令转运使掌之，而尽归于朝廷，如此煞得钱不可胜计。”陈丈云：“记得先生说，教提刑掌之，归朝廷，名曰‘封桩阙额禁军钱’。”又云：“也怪不得州郡，欲添兵，诚无粮食给之，其势多招不得。某守南康，旧有千人禁军额，某到时才有二百人而已，然岁已自阙供给。本军每年有租米四万六千石，以三万九千来上供，所余者止七千石，仅能赡得三月之粮。三月之外，便用别擘画措置，如斛面、加粮之属。又尽，则预于民间借支。方借之时，早谷方熟，不得已出榜，令民先将早米来纳，亦谓之租米。俟冬，则折除其租米，亦当大米之数，如此犹赡不给。寿皇数数有指挥下来，必欲招满千人之额。某申去云：‘不难于招，只是无讨粮食处。’又行下云：‘便不及千人，亦须招填五百人。’虽圣旨如此，然终无得钱粮处，只得如此挨过日子而已！想得自初千人之额，自来不曾及数。盖州郡只有许多米，他无来处，何以赡给之？然上供外所余七千石，州郡亦不得用。转运使每岁行文字下来约束，只教桩留在本州，不得侵支颗粒。那里有？年年侵使了，每监司使公吏下来检视，州郡又厚赂遗之，使去。全无颗粒，怪不得。若更不得支此米，何从得赡军？然亦只赡得两三月，何况都无！非天雨鬼输，何从得来！某在彼时，颜鲁子王齐贤屡行文字下来，令不得动。某报去云：‘累政即无颗粒见在。虽上司约束分明，奈岁用支使何？今求上司，不若为之豁除其数。若守此虚名而无实，徒为胥吏辈赂贿之地。又况州郡每岁靠此米支遣，决不能如约束，何似罢之？’更不听，督责愈急。颜鲁子又推王齐贤，王齐贤又推颜鲁子。及王齐贤去，颜依旧行下约束，却被某不能管得，只认支使了。若以为罪，则前后之为守者皆一样，又何从根究？其势不奈何，只得如此处。”卓。

居今之世，若欲尽除今法，行古之政，则未见其利，而徒有烦扰之弊。又事体重大，阻格处多，决然难行。要之，因祖宗之法而精择其人，亦足以治，只是要择人。范淳夫《唐鉴》，其论亦如此，以为因今郡县，足以为治。某少时常鄙之，以为苟简因循之论。以今观之，信然。僩。德明录云：“问：‘今日之治，当以何为先？’曰：‘只是要得人。’”

问：“先生所谓‘古礼繁文，不可考究，欲取今见行礼仪增损用之，庶其合于人情，方为有益’。如何？”曰：“固是。”曰：“若是，则礼中所载冠、婚、丧、祭等仪，有可行者否？”曰：“如冠、昏礼，岂不可行？但丧、祭有烦杂耳。”问：“若是，则非理明，义精者，不足以与此。”曰：“固是。”曰：“井田封建如何？”曰：“亦有可行者。如有功之臣，封之一乡，如汉之乡亭侯。田税亦须要均，则经界不可以不行，大纲在先正沟洫。又如孝弟忠信，人伦日用间事，播为乐章，使人歌之，仿周礼读法，遍示乡村里落，亦可代今粉壁所书条禁。”人杰。

问：“欧公《本论》谓今冠、昏、丧、祭之礼，只行于朝廷，宜令礼官讲明颁行于郡县。此说如何？”曰：“向来亦曾颁行，后来起告讦之讼，遂罢。然亦难得人教他。”问：“三代规模未能遽复，且讲究一个粗法管领天下，如社仓举子之类。”先生曰：“譬如补锅，谓之小补可也。若要做，须是一切重铸。今上自朝廷，下至百司、庶府，外而州县，其法无一不弊，学校科举尤甚。”又云：“今之礼，尚有见于威仪辞逊之际；若乐，则全是失了！”问：“朝廷合颁降礼乐之制，令人讲习。”曰：“以前日浙东之事观之，州县直是视民如禽兽，丰年犹多饥死者！虽百后夔，亦呼召他和气不来！”德明。

制度易讲，如何有人行！振。

立一个简易之法，与民由之，甚好。夏商井田法所以难废者，固是有圣贤之君继作，亦是法简，不似周法繁碎。然周公是其时不得不恁地，惟繁故易废。使孔子继周，必能通变使简易，不至如是繁碎。今法极繁，人不能变通，只管筑塞在这里。道夫。

吴伯英与黄直卿议沟洫。先生徐曰：“今则且理会当世事尚未尽，如刑罚，则杀人者不死，有罪者不刑；税赋，则有产者无税，有税者无产，何暇议古？”盖卿。

欲整顿一时之弊，譬如常洗澣，不济事。须是善洗者，一一拆洗，乃不枉了，庶几有益。过。

圣人固视天下无不可为之时，然势不到他做，亦做不得。焘。

因说理会天下弥文，曰：“伊川云：‘只患不得为，不患不能为。如有称在此，物来即轻重皆了，何必先要一一等过天下之物！’”方。

审微于未形，御变于将来，非知道者孰能！焘。

会做事底人，必先度事势，有必可做之理，方去做。焘。

不能则谨守常法。焘。

天生一世人才，自足一世之用。自古及今，只是这一般人。但是有圣贤之君在上，气焰大，薰蒸陶冶得别，这个自争八九分。只如时节虽不好，但上面意思略转，下面便转。况乎圣贤是甚力量！少间无状底人自销铄改变，不敢做出来；以其平日为己之心为公家办事，自然修举，盖小人多是有才底。儒用。或录云：“问：‘天地生一世人，自足了一世用，但患人不能尽用天地之才，此其不能大治。若以今世论之，则人才之可数者，亦可见矣，果然足以致大治乎？’曰：‘不然。人只是这个人，若有圣贤出来，只它气焰自薰蒸陶冶了无限人才，这个自争八九分。少间无状者恶者自消烁，不敢使出，各求奋励所长，而化为好人矣。而今朝廷意思略转，则天下之人便皆变动，况有大圣贤者出，甚么样气魄！那个尽薰蒸了，小人自是不敢放出无状；以其自私自利办事之心而为上之用，皆是有用之人矣。’”

荀悦曰：“教化之行，挽中人而进于君子之域；教化之废，推中人而堕于小人之涂。”若是举世恁地各举其职，有不能者，亦须勉强去做，不然，也怕公议。既无公议，更举无忌惮了！夔孙。

天下人，不成尽废之，使不得从政。只当讲学，庶得人渐有好者，庶有可以为天下之理。方。

今日人材须是得个有见识，又有度量人，便容受得今日人材，将来截长补短使。升卿。

后世只是无个人样！德明。

泛言人才，曰：“今人只是两种：谨密者多退避，俊快者多粗疏。”道夫。

世间有才底人，若能损那有余，勉其不足时节，却做得事；却出来担当得事，与那小廉曲谨底不同。

贪污者必以廉介者为不是，趋竞者必以恬退者为不是。由此类推之，常人莫不皆然。人杰。

今人材举业浸纤弱尖巧，恐是风气渐薄使然，好人或出于荒山中。方。

贺孙问先生出处，因云：“气数衰削。区区愚见，以为稍稍为善正直之人，多就摧折困顿，似皆佞谀得志之时。”曰：“亦不可一向如此说，只是无人。一人出来，须得许多人大家合力做。若是做不得，方可归之天，方可唤做气数。今若有两三人要做，其他都不管他，直教那两三人摧折了便休。”贺孙。

有言：“世界无人管，久将脱去。凡事未到手，则姑晦之；俟到手，然后为。”有诘之者曰：“若不幸未及为而死，吾志不白，则如之何？”曰：“此亦不奈何，吾辈盖是折本做也。”先生曰：“如此，则是一部《孟子》无一句可用也！尝爱孟子答淳于髡之言曰：‘嫂溺援之以手，天下溺援之以道。子欲手援天下乎？’吾人所以救世者，以其有道也。既自放倒矣，天下岂一手可援哉！观其说，缘饰得来不好。安得似陆子静堂堂自在，说成一个物事乎！”方子。

直卿云：“尝与先生言，如今有一等才能了事底人，若不识义理，终是难保。先生不以为然。以为若如此说，却只是自家这下人使得；不是自家这下人，都不是人才！”贺孙。

“荀彧叹无智谋之士，看今来把谁做智谋之士？”伯谟云：“今时所推，只永嘉人；江西人又粗，福建又无甚人。”先生不应，因云：“南轩见义必为，他便是没安排周遮，要做便做。人说道他勇，便是勇，这便是不可及！”叹息数声。贺孙。

浙中人大率以不生事抚循为知体。先生谓：“便是‘枉尺直寻’。如此风俗议论至十年，国家事都无人作矣！常人以便文，小人以容奸，如此风大害事。”扬。

今世士大夫惟以苟且逐旋挨去为事，挨得过时且过。上下相咻以勿生事，不要十分分明理会事，且恁鹘突。才理会得分明，便做官不得。有人少负能声，及少经挫抑，却悔其太惺惺了了；一切刓方为圆，且恁随俗苟且，自道是年高见识长进。当官者，大小上下，以不见吏民，不治事为得策，曲直在前，只不理会，庶几民自不来，以此为止讼之道。民有冤抑，无处伸诉，只得忍遏。便有讼者，半年周岁不见消息，不得了决，民亦只得休和，居官者遂以为无讼之可听。风俗如此，可畏！可畏！僩。

今日人才之坏，皆由于诋排道学。治道必本于正心、修身，实见得恁地，然后从这里做出。如今士大夫，但说据我逐时恁地做，也做得事业；说道学，说正心、修身，都是闲说话，我自不消得用此。若是一人叉手并脚，便道是矫激，便道是邀名，便道是做崖岸。须是如市井底人拖泥带水，方始是通儒实才！贺孙。

器远问：“《文中子》：‘安我者，所以宁天下也；存我者，所以厚苍生也。’看圣人恁地维持纪纲，却与有是非无利害之说有不相似者。”曰：“只为人把利害之心去看圣人。若圣人为治，终不成扫荡纪纲，使天下自恁地颓坏废弛，方唤做公天下之心！圣人只见得道理合恁地做。今有天下在这里，须著去保守，须著有许多维持纪纲，这是决定著如此，不如此便不得，这只是个睹是。”又问：“若如此说，则陈丈就事物上理会，也是合如此。”曰：“虽是合如此，只是无自家身己做本领，便不得。”又问：“事求可，功求成，亦是当如此？”曰：“只要去求可求成，便不是。圣人做事，那曾不要可，不要成！只是先从这里理会去，却不曾恁地计较成败利害。如公所说，只是要去理会许多汩董了，方牵入这心来，却不曾有从这里流出在事物上底意思。”贺孙。

蔡季通因浙中主张《史记》，常说道邵康节所推世数，自古以降，去后是不解会甚好，只得就后世做规模。以某看来则不然。孔子修《六经》，要为万世标准。若就那时商量，别作个道理，孔子也不解修《六经》得。如司马迁亦是个英雄，文字中间自有好处。只是他说经世事业，只是第二三著，如何守他议论！如某退居老死无用之物，如诸公都出仕官，这国家许多命脉，固自有所属，不直截以圣人为标准，却要理会第二三著，这事煞利害，千万细思之！贺孙。

凡事求可，功求成，取必于智谋之末，而不循天理之正者，非圣贤之道。焘。

古人立法，只是大纲，下之人得自为。后世法皆详密，下之人只是守法。法之所在，上之人亦进退下之人不得。扬。

今世有二弊：法弊，时弊。法弊但一切更改之，却甚易；时弊则皆在人，人皆以私心为之，如何变得！嘉祐间法可谓弊矣，王荆公未几尽变之，又别起得许多弊，以人难变故也。扬。

扬因论科举法虽不可以得人，然尚公。曰：“铨法亦公。然法至于尽公，不在人，便不是好法。要可私而公，方始好。”扬。

今日之法，君子欲为其事，以拘于法而不得骋；小人却徇其私，敢越于法而不之顾。人杰。

今人只认前日所行之事而行之，便谓之循典故，也须拣个是底始得。学蒙。

被几个秀才在这里翻弄那吏文，翻得来难看。吏文只合直说，某事是如何，条贯是如何，使人一看便见，方是。今只管弄闲言语，说到紧要处，又只恁地带过去。至。

今日天下，且得个姚崇李德裕来措置，看如何。浩。

今日之事，若向上寻求，须用孟子方法；其次则孔明之治蜀，曹操之屯田许下也。德明。

因论郡县政治之乖，曰：“民虽众，毕竟只是一个心，甚易感也。”扬。

吴英茂实云：“政治当明其号令，不必严刑以为威。”曰：“号令既明，刑罚亦不可弛。苟不用刑罚，则号令徒挂墙壁尔。与其不遵以梗吾治，曷若惩其一以戒百？与其核实检察于其终，曷若严其始而使之无犯？做大事，岂可以小不忍为心！”言经界。道夫。

因论经界，曰：“只著一‘私’字，便生无限枝节。”或问：“程子‘与五十里采地’之说如何？”曰：“人之心无穷，只恐与五十里，他又要一百里；与一百里，他又要二百里。”淳。

吾辈今经历如此，异时若有尺寸之柄，而不能为斯民除害去恶，岂不诚可罪耶！某尝谓，今之世姑息不得，直须共他理会，庶几善弱可得存立。道夫。

或问：“为政者当以宽为本，而以严济之？”曰：“某谓当以严为本，而以宽济之。曲礼谓‘莅官行法，非礼，威严不行’。须是令行禁止。若曰令不行，禁不止，而以是为宽，则非也。”人杰。

古人为政，一本于宽，今必须反之以严。盖必如是矫之，而后有以得其当。今人为宽，至于事无统纪，缓急予夺之权皆不在我；下梢却是奸豪得志，平民既不蒙其惠，又反受其殃矣！若海。

今人说宽政，多是事事不管，某谓坏了这“宽”字。人杰。

平易近民，为政之本。僩。

为政如无大利害，不必议更张。则所更一事未成，必哄然成纷扰，卒未已也。至于大家，且假借之。故子产引《郑书》曰：‘安定国家，必大焉先。’”人杰。

问：“为政更张之初，莫亦须稍严以整齐之否？”曰：“此事难断定说，在人如何处置。然亦何消要过于严？今所难者，是难得晓事底人。若晓事底人，历练多，事才至面前，他都晓得依那事分寸而施以应之，人自然畏服。今人往往过严者，多半是自家不晓，又虑人欺己，又怕人慢己，遂将大拍头去拍他，要他畏服。若自见得，何消过严？便是这事难。”又曰：“难！难！”僩。

因言措置天下事直是难！救得这一弊，少间就这救之之心又生那一弊。如人病寒，下热药，少间又变成燥热；及至病热，下寒药，少间又变得寒。到得这家计坏了，更支捂不住。僩。

问：“州县间宽严事，既已闻命矣。若经世一事，向使先生见用，其将何先？”曰：“亦只是随时。如寿皇之初是一样，中间又是一样，只合随时理会。”问：“今日之治，奉行祖宗成宪。然是太祖皇帝以来至今，其法亦有弊而常更者。”曰：“亦只是就其中整理，如何便超出做得！如荐举，如科场，如铨试，就其中从长整理。”问：“向说诸州厢禁军与屯戍大军更互教阅，如何？”曰：“亦只是就其法整理。”既而叹曰：“法度尚可移，如何得人心变易，各人将他心去行法！且如荐举一事，虽多方措置隄防，然其心只是要去私他亲旧，应副权势，如何得心变！”说了，德明起禀云：“数日听尊诲，敬当铭佩，请出整衣拜辞。”遂出，再入，拜于床下。三哥扶掖。先生俯身颦眉，动色言曰：“后会未期。朋友间多中道而画者，老兄却能拳拳于切己之学，更勉力扩充，以慰衰老之望！”德明复致词拜谢而出，不胜怅然！前一日，先生云：“朋友赴官来相别，某病如此，时事又如此，后此相见，不知又如何。”道中追念斯言，不觉涕下！伯鲁进求一言之诲。先生云：“归去且与廖丈商量。昨日说得已详，大抵只是如此。”称“丈”者，为丈夫。伯鲁言。德明。

问治乱之机。曰：“今看前古治乱，那里是一时做得！少是四五十年，多是一二百年酝酿，方得如此。”遂俛首太息。贺孙。





卷第一百九





朱子六