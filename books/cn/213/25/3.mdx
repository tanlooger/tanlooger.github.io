---
---
---
title: 内任
---





卷第一百七





朱子四


丙辰后杂记言行。





孝宗朝





六月四日，周揆令人谕意云：“上问：‘朱某到已数日，何不请对？’”遂诣阁门，通进榜子。有旨：“初七日后殿班引。”及对，上慰劳甚渥。自陈昨日浙东提举日，荷圣恩保全。上曰：“浙东救荒，煞究心。”又言：“蒙除江西提刑，衰朽多疾，不任使令。”上曰：“知卿刚正，只留卿在这里，待与清要差遣。”再三辞谢，方出奏札。上曰：“正所欲闻。”口奏第一札意，言犯恶逆者，近来多奏裁减死。上曰：“似如此人，只贷命，有伤风教，不可不理会。”第四札言科罚。上曰：“闻多是罗织富民。”第五札读至“制将之权，旁出阉寺”，上曰：“这个事却不然，尽是采之公论，如何由他！”对曰：“彼虽不敢公荐，然皆托于士大夫之公论，而实出于此曹之私意。且如监司守臣荐属吏，盖有受宰相、台谏风旨者。况此曹奸伪百出，何所不可！臣往蒙赐对，亦尝以此为说，圣谕谓为不然。臣恐疏远所闻不审，退而得之士大夫，与夫防夫走卒，莫不谓然，独陛下未之知耳。至去者未远而复还！”谓甘升。问上曰：“陛下知此人否？”上曰：“固是。但泄漏文书，乃是他子弟之罪。”对曰：“岂有子弟有过，而父兄无罪！然此特一事耳。此人挟势为奸，所以为盛德之累者多矣。”上曰：“高宗以其有才，荐过来。”对曰：“小人无才尚可，小人有才，鲜不为恶。”上因举马苏论才、德之辩云云，至“当言责者，怀其私以缄默”，奏曰：“陛下以曾任知县人为六院察官，阙则取以充之。虽曰亲擢，然其涂辙一定，宰相得以先布私恩于合入之人；及当言责，往往怀其私恩，岂肯言其过失！”上曰：“然。近日一事可见矣。”至“知其为贤而用之，则用之唯恐其不速，聚之唯恐其不多；知其为不肖而退之，则退之唯恐其不早，去之唯恐其不尽”；奏曰：“岂有虑君子太多，须留几个小人在里！人之治身亦然，岂有虑善太多，须留些恶在里！”至“军政不修，士卒愁怨”，曰：“主将刻剥士卒以为苞苴，升转阶级，皆有成价。”上曰：“却不闻此。果有时，岂可不理会！卿可子细采探，却来说。”末后辞云：“照对江西系是盗贼刑狱浩繁去处，久阙官正。臣今迤逦前去之任，不知有何处分？”上曰：“卿自详练，不在多嘱。”闳祖。

“今之兵官，有副都总管、路钤、路分、都监、统领将官、州钤辖、州都监，而路钤、路分、统领之类，多以贵游子弟处之。至如副都总管，事体极重，向以节度使为之，后有以修武郎为之者。如州统领，至有以下班只应为之者，此士夫所亲见。只今天下无虞，边境不耸，故无害。万一略有警，便难承当。兵政病败，未有如今日之甚者！某屡言于寿皇。寿皇谓某曰：‘命将，国之大事，非朝廷之公选，即诸军之公荐，决无他也。’某奏云：‘陛下但见列荐于朝廷之上，以为是皆公选，而不知皆结托来尔。且如今之文臣列荐者，陛下以为果皆出于公乎？不过有势力者一书便可得。’寿皇曰：‘果尔，诚所当察。卿其为朕察之！’”道夫。





宁宗朝





初见先生，即拜问云：“先生难进易退之风，天下所共知。今新天子嗣位，乃幡然一来，必将大有论建。”先生笑云：“只为当时不合出长沙，在官所有召命，又不敢固辞。”又云：“今既受了侍从职名，却不容便去。”先生云：“正为如此。”又笑云：“若病得狼狈时，也只得去。”自修。

在讲筵时，论嫡孙承重之服，当时不曾带得文字行。旋借得《仪礼》看，又不能得分晓，不免以礼律为证。后来归家检《注疏》看，分明说：“嗣君有废疾不任国事者，嫡孙承重。”当时若写此文字出去，谁人敢争！此亦讲学不熟之咎。人杰。

祧僖祖之议，始于礼官许及之曾三复，永嘉诸公合为一辞。先生独建不可祧之议。陈君举力以为不然，赵揆亦右陈说。文字既上，有旨，次日引见。上出所进文字，云：“高宗不敢祧，寿皇不敢祧，朕安敢祧！”再三以不祧为是。既退，而政府持之甚坚，竟不行。唯谢中丞入文字，右先生之说，乞且依礼官初议。为楼大防所缴，卒祧僖祖云。闳祖。

先生检熙宁祧庙议示诸生云：“荆公数语，是甚次第！若韩维孙固张师颜等所说，如何及得他！最乱道是张师颜说。当时亲法之议也如此，是多少人说，都说不倒。东坡是甚么样会辩！也说得不甚切。荆公可知是动得人主。前日所论欲祧者，其说不出三项：一欲祧僖祖于夹室，以顺翼宣祖所祧之主祔焉。但夹室乃偏侧之处，若藏列祖于偏侧之处，而太祖以孙居中尊，是不可也。一，是欲祔景灵宫。景灵宫元符所建，貌象西畔六人，东向。其四皆衣道家冠服，是四祖。二人通天冠，绛纱袍，乃是太祖太宗，暗地设在里，不敢明言。某书中有一句说云云。今既无顿处，况元初奉祀景灵宫圣祖，是用簠簋笾豆，又是蔬食。今若祔列祖，主祭时须用荤腥，须用牙盘食，这也不可行。又一项，是欲立别庙。某说，若立别庙，须大似太庙，乃可。又不知祫祭时如何，终不成四人令在那一边，几人自在这一庙，也只是不可。不知何苦如此！其说不过但欲太祖正东向之位，别更无说。他所谓‘东向’，又那曾考得古时是如何？东向都不曾识，只从少时读书时，见奏议中有说甚‘东向’，依稀听得。如今庙室甚狭，外面又接檐，似乎阔三丈，深三丈。祭时各捧主出祭，东向位便在楹南檐北之间，后自坐空；昭在室外，后却靠实；穆却在檐下一带，亦坐空。如此，则东向不足为尊，昭一列却有面南居尊之意。古者室中之事，东向乃在西南隅，所谓奥，故为尊。合祭时，太祖位不动，以群主入就尊者，左右致飨，此所以有取于东向也。今堂上之位既不足以为尊，何苦要如此？乃使太祖无所自出。”祝禹圭云：“僖祖以上皆不可考。”曰：“是不可考。要知定是有祖所自出。不然，僖祖却从平地爆出来，是甚说话！”问：“郊则如何？”曰：“郊则自以太祖配天。这般事，最是宰相没主张。奏议是赵子直编。是他当初已不把荆公做是了，所以将那不可祧之说，皆附于注脚下，又甚率略；那许多要祧底话，却作大字写。不知那许多是说个甚么？只看荆公云：‘反屈列祖之主，下祔子孙之庙，非所以顺祖宗之孝心。’如何不说得人主动！当时上云：‘朕闻之矍然，敢不只允！’这许多只闲说，只是好胜，都不平心看道理。”又云：“某尝在上前说此，上亦以为不可，云：‘高宗既不祧，寿皇既不祧，朕又安可为！’奈何都无一人将顺这好意思。某所议，赵丞相白乾地不付出，可怪！”贺孙。

问：“本朝庙制，韩维请迁僖祖，孙固欲为僖祖立别庙，王安石欲以僖祖东向，其议如何？”曰：“韩说固未是，孙欲立别庙，如姜嫄，则姜嫄是妇人，尤无义理。介甫之说却好。僖祖虽无功德，乃是太祖尝以为高祖。今居东向，所谓‘祖以孙尊，孙以祖屈’者也。近者孝宗祔庙，赵丞相主其事，因祧宣祖，乃并僖祖祧之，令人毁拆僖祖之庙。当时集议某不曾预，只入文字，又于上前说此事。末云：‘臣亦不敢自以为是，更乞下礼官，与群臣集议。’赵丞相遂不付出。当时曾无玷陈君举之徒全然不晓，但谢子肃章茂献却颇主某说。又孙从之云：‘僖祖无功德。’某云：‘且如秀才起家贵显，是自能力学致位，何预祖宗？而朝廷赠官必及三代。如公之说，则不必赠三代矣。僖祖有庙，则其下子孙当祧者置于东西夹室，于理为顺。若以太祖为尊，而自僖祖至宣祖，反置于其侧，则太祖之心安乎？’”又问：“赵丞相平日信先生，何故如此？”曰：“某后来到家检渠所编《本朝诸臣奏议》，正主韩维等说，而作小字附注王安石之说于其下，此恶王氏之僻也。”又问庙门堂室之制。曰：“古之士庙，如今之五架屋，以四分之一为室，其制甚狭。近因在朝，见太庙之堂亦浅，祫祭时，太祖东向，乃在虚处。群穆背檐而坐，临祭皆以帟幙围之。古人惟朝践在堂，它祭皆在室中。户近东，则太祖与昭穆之位背处皆实。又其祭逐庙以东向为尊，配位南向。若朝践以南向为尊，则配位西向矣。”又问：“今之州县学，先圣有殿，只是一虚敞处，则堂室之制不备？”曰：“古礼无塑像，只云先圣位向东。”又问：“若一理会，则更无是处？”曰：“固是。”人杰。

“太庙向有十二室，今祔孝宗，却除了僖祖宣祖两室，止有十一室，止有八世，进不及祖宗时之九，退不得如古之七，岂有祔一宗而除两祖之理！况太祖而上，又岂可不存一始祖？今太祖在庙，而四祖并列四夹室，亦甚不便。某谓止祧宣祖，合存僖祖。既有一祖在上，以下诸祖列于西夹室，犹可。或言：‘周祖后稷，以其有功德；今僖祖无功，不可与后稷并论。’某遂言：‘今士大夫白屋起家，以至荣显，皆说道功名是我自致，何关于乃祖乃父？则朝廷封赠三代，诸公能辞而不受乎！况太祖初来自尊僖祖为始祖，诸公必忍去之乎？’某闻一日集议，遂辞不赴。某若去时，必与诸公合炒去。乃是陈君举与赵子直自如此做，曾三复孙逢吉亦主他说。中间若谢子肃章茂献张春卿楼大防皆以为不安，云：‘且待朱丈来商量。’曾三复乃云：‘乘此机会祧了。’这是甚么事，乘机投会恁地急！某先有一奏议投了。楼张诸公上札，乞降出朱某议；若某言近理，臣等敢不遵从！赵子直又不付出，至于乘夜撤去僖祖室！兼古时迁庙，又岂应如此？偶一日接奉使，两府侍从皆出，以官驿狭，侍郎幙次在茶坊中，而隔幙次说及此，某遂辨说一番，诸公皆顺听。陈君举谓：‘今各立一庙。周时后稷亦各立庙。’某说：‘周制与今不同。周时岂特后稷各立庙，虽赧王也自是一庙。今立庙若大于太庙，始是尊祖。今地步狭窄，若别立庙，必做得小小庙宇，名曰尊祖，实贬之也！’君举说几句话，皆是临时去检注脚来说。某告之云：‘某所说底，都是大字印在那里底，却不是注脚细字。’向时太庙一带十二间，前堂后室，每一庙各占一间，祧庙之主却在西夹室。今立一小庙在庙前，不知中间如何安排？后来章茂献谢深甫诸公皆云：‘悔不用朱丈之说！’想也且恁地说。”正淳欲借奏草看，曰：“今事过了，不须看。”贺孙。

集议欲祧僖祖，正太祖东向之位，先生以为僖祖不可祧，惟存此，则顺、翼、宣祧祖可以祔入。刘知夫云：“诸公议欲立僖祖庙为别庙。陈君举舍人引宫为故事。先生曰：“宫诗，而今人都说错了。”又因论周礼“祀先王以衮冕，祀先公以冕”，此乃不敢以天子之服加先公，故降一等。直卿云：“恐不是‘祭以大夫’之义。”先生曰：“祭自用天子礼，只服略降耳。”时举。

问：“甲寅祧庙，其说异同？”曰：“赵丞相初编奏议时，已将王介甫之说不作正文写，只注小字在下。”又曰：“祧庙亦无毁拆之理。”曰：“曾入文字论祧。朝奏云：‘此事不可轻易。’上云：‘说得极好。以高宗朝不曾议祧，孝宗朝不曾议祧，卿云“不可轻易”，极是。’又奏云：‘陛下既以臣言为然，合下臣章疏集议。’却不曾降出。”过。

今日偶见韩持国庙议，都不成文字！元祐诸贤文字大率如此，只是胡乱讨得一二浮辞引证，便将来立议论，抵当他人。似此样议论，如何当得王介甫！所以当时只被介甫出，便挥动一世，更无人敢当其锋。只看王介甫庙议是甚么样文字！他只是数句便说尽，更移动不得，是甚么样精神！这几个如何当得他！伊川最说得公道，云：“介甫所见，终是高于世俗之儒。”又曰：“朱公掞排禅学札子，其所以排之者甚正。只是这般样论，如何排得他！也是胡乱讨几句引证，便要断倒他，可笑之甚！”时吕正献公作相，好佛，士大夫竞往参禅，寺院中入室升堂者皆满。当时号为“禅钻”。（去声。）故公掞上疏乞禁止之。僩。

实录院略无统纪。修撰官三员，检讨官四员，各欲著撰，不相统摄，所修前后往往不相应。先生尝与众议，欲以事目分之。譬之六部：吏部专编差除，礼部专编典礼，刑部专编刑法，须依次序编排，各具首末，然后类聚为书，方有条理。又如一事而记载不同者，须置簿抄出，与众会议，然后去取，庶几存得总底在。唯叶正则不从。叶为检讨，正修《高宗实录》。闳祖。

今之史官，全无相统摄，每人各分一年去做。或有一件事，头在第一年，末梢又在第二三年者，史官只认分年去做，及至把来，全斗凑不著。某在朝时建议说，不要分年，只分事去做。且天下大事无出吏、礼、兵、刑、工、户六件事。如除拜注授是吏部事，只教分得吏事底人，从建炎元年，逐一编排至绍兴三十二年。他皆仿此，却各将来编年逐月类入。众人不从。某又云，若要逐年做，须是实置三簿：一簿关报上下年事首末，首当附前年某月，末当附后年某月；一簿承受所关报本年合入事件；一簿考异。向后各人收拾得，也存得个本。又别置一簿，列具合立传者若干人，某人传，当行下某处收索行状、墓志等文字，专牒转运司疾速报应。已到者，钩销簿；未到者，据数再摧；庶几易集。后来去国，闻此说又不行。赐。

而今史官不相统总，只是各自去书，书得不是，人亦不敢改。更是他书了，亦不将出来，据他书放那里，知他是不是！今虽有那日历，然皆是兼官，无暇来修得。而今须是别差六人锁放那里，教他专工修，方得。如近时作《高宗实录》，却是教人管一年，这也不得。且如这一事，头在去年，尾在今年，那书头底不知尾，书尾底不知头，都不成文字！如为臣下作传，某将来看时，说得详底只是写行状，其略底又恰如《春秋》样，更无本末可考。又有差除去了底，这一截又只休了，如何地稽考！据某看来，合分作六项，人管一事。谓如刑事，便去关那刑部文字看。他那用刑皆有年月，恁地把来编类，便成次序。那五者皆然。俟编一年成了，却合敛来。如元年五月一日有某事，这一月内事先后便皆可见。且如立传，他那日历上，薨卒皆有年月在。这便当印板行下诸州，索行实、墓志之属，却令运司专差一人督促，史院却去督促运司。有未到底。又刷下去催来，便恁地便好，得成个好文字。而今《实录》，他们也是将日历做骨，然却皆不曾实用心。有时考不得后，将牒下州县去讨；那州郡不应，也不管。恁地，如何解理会得！义刚。

近世修史之弊极甚！史官各自分年去做，既不相关，又不相示。亦有事起在第一年，而合杀处在二年，前所书者不知其尾，后所书者不知其头。有做一年未终，而忽迁他官，自空三四月日而不复修者。有立某人传，移文州郡索事实，而竟无至者。尝观《徽宗实录》，有传极详，似只写行状、墓志；有传极略，如《春秋》样，不可晓。其首末杂手所作，不成伦理。然则如之何？本朝史以历日为骨，而参之以他书。今当于史院置六房吏，各专掌本房之事。如《周礼》官属下所谓史几人者，即是此类。如吏房有某注差，刑房有某刑狱，户房有某财赋，皆各有册系日月而书。其吏房有事涉刑狱，则关过刑房；刑房有事涉财赋，则关过户房。逐月接续为书，史官一阅，则条目具列，可以依据。又以合立传之人，列其姓名于转运司，令下诸州索逐人之行状、事实、墓志等文字，专委一官掌之，逐月送付史院。如此，然后有可下笔处。及异日史成之后，五房书亦各存之，以备漏落。淳。

君举谓不合与诸公争辩，这事难说。尝记得林少颖见人好说话，都记写了。尝举一项云，国家尝理会山陵，要委谕民间迁去祖坟事。后区处未得，特差某官前往定夺果当如何。这个官人看了，乃云只消看中做。林说：“这话说得不是。当时只要理会当迁与不当迁。当迁去，虽尽去亦得；若不当迁，虽一毫不可动。当与不当，这便是中，如何于二者之间酌中做？”此正是今时人之大病。所以《大学》格物穷理，正要理会这些。须要理会教是非端的分明，不如此定不得。如初间看善恶如隔一墙；只管看来，渐渐见得善恶如隔一壁。看得隔一壁底，已自胜似初看隔一墙底了；然更看得又如隔一幅纸。这善恶只是争些子，这里看得直是透！善底端的是善，恶底端的是恶，略无些小疑似。《大学》只要论个知与不知，知得切与不切。

先生看天雨，忧形于色，云：“第一且是攒宫掘个窟在那里，如何保得无水出！梓宫甚大，攒宫今阔四丈，自成池塘，奈何！奈何！这雨浸淫已多日，奈何！”贺孙。

是夜雨甚，先生屡恻然忧叹，谓：“明日掩攒雨，势如此，奈何！”再三忧之。贺孙问：“绍兴山陵土甚卑，不知如何？”曰：“固是可虑。只这事，前日既在那里都说来，只满朝无一人可恃，卒为下面许多阴阳官占住了。”问：“闻赵丞相前亦入文字，说得甚好。”曰：“是说得煞好，后来一不从，也只住了。”自高宗攒宫时，在蜀中入文字说此。今又举此，不知如何，又只如此住了。某初到，亦入一文字，后来却差孙从之相视。只孙从之是朝中煞好人，他初间画三项利害，云：‘展发引之期，别卜攒宫，上策也；只依旧在绍兴，下策也。’说得煞力。到得相视归来，更说得没理会。到后来，又令集议。初已告报日子，待到那一日四更时，忽扣门报云：‘不须集议。’待问其故，云：‘已再差官相视。’时郑惠叔在吏书，乃六部之长，关集都是他。当时但听得说差官，便止了众人集议。当时若得集议一番，须说得事理分明。初，孙从之去，那曾得看子细！才到那里，便被守把老阉促将去，云：‘这里不是久立处。’某时在景灵宫行香，闻此甚叵耐，即与同坐诸公说：‘如此，亦不可不说。’遂回聚于郑惠叔处。待到那里，更无一人下手作文字，只管教某。某云：‘若作之，何辞？止缘某前日已入文字，今作出，又止此意思。得诸公更作，庶说得更透切。’都只说过，更无人下手，其遂推刘得修作。刘遂下手，郑惠叔又只管说，不消说如何。某说：‘这是甚么样大事！如何恁地住？’遂顾左右，即取纸笔令刘作，众人合凑，遂成。待去到待漏院要进，都署衔位，各了。黄伯耆者，他已差做相视官，定了不签他；他又来，须要签，又换文字将上。待得他去相视归来，却说道：‘自好。’这事遂定。满朝士夫都靠不得，便如此。这般事，为臣子须做一家事尽心竭诚乃可。明知有不稳当，事大体重如此，如何住得！他说须要山是如何，水须从某方位盘转，经过某方位，从某方位环抱，方可用。不知天地如何恰生这般山，依得这般样子，更莫管他也。依他说，为臣子也须尽心寻求，那知不有如此样？蓦忽更有，也未可知，如何便住得！闻亦自有人来说几处可用，都被那边计较阻抑了。”又云：“许多侍从也不学，宰相也不学，将这般大事只恁地做。且如祧庙集议，某时怕去争炒，遂不去，只入文字。后来说诸公在那里群起哗然，甚可畏，宰相都自怕了。君举所主庙议，是把《礼记》‘祖文王，宗武王’为据，上面又说‘祖契而宗汤’。又引《诗小序》‘禘太祖’。《诗序》有甚牢固？又引‘烝祭岁，文王騂牛一，武王騂牛一’，那时自是卜洛之始，未定之时，一时礼数如此。又用国语，亦是难凭。”器之问：“濮议如何？”先生曰：“欧公说固是不是，辨之者亦说得偏。既是所生，亦不可不略是殊异。若止封皇伯，与其他皇伯等，亦不可。须封号为‘大王’之类，乃可。伊川先生有说，但后来已自措置得好。凡祭享礼数，一付其下面子孙，朝廷无所预。”贺孙。

林丈说：“彭子寿弹韩侂冑只任气性，不顾国体，致侂冑大憾，放赵相，激成后日之事。”曰：“他绝不晓事情，率尔而妄举！”淳。





丙辰后





正卿问：“命江陵之命，将止于三辞？”曰：“今番死亦不出。才出，便只是死！”贺孙。

直卿云：“先生去国，其他人不足责，如吴德夫项平父杨子直合乞出。”先生曰：“诸人怕做党锢，看得定是不解恁地。且如杨子直前日才见某入文字，便来劝止，且攒著眉做许多模样。某对他云：‘公何消得恁地？如今都是这一串说话，若一向绝了，又都无好人去。’”贺孙。

季通被罪，台评及先生。先生饭罢，楼下起西序行数回，即中位打坐。贺孙退归精舍，告诸友。汉卿筮之，得《小过》“公弋取彼在穴”，曰：“先生无虞，蔡所遭必伤。”即同辅万季弟至楼下。先生坐睡甚酣，因诸生偶语而觉，即揖诸生。诸生问所闻蔡丈事如何。曰：“州县捕索甚急，不晓何以得罪。”因与正淳说早上所问《孟子》未通处甚详。继闻蔡已遵路，防卫颇严。诸友急往中途见别，先生舟往不及。闻蔡留邑中，皆詹元善调护之。先生初亦欲与经营，包显道因言：“祸福已定，徒尔劳扰。”先生嘉之，且云：“显道说得自好，未知当局如何。”是夜诸生坐楼下，围炉讲问而退。闻蔡编管道州，乃沈继祖文字，主意诋先生也。贺孙。

或有谓先生曰：“沈继祖乃正淳之连袂也。”先生笑曰：“‘弥子之妻，与子路之妻，兄弟也。’何伤哉！”人杰。

先生往净安寺候蔡。蔡自府乘舟就贬，过净安，先生出寺门接之。坐方丈，寒暄外，无嗟劳语。以连日所读参同契所疑扣蔡，蔡应答洒然。少迟，诸人醵酒至，饮皆醉。先生间行，列坐寺前桥上饮，回寺又饮。先生醉睡。方坐饮桥上，詹元善即退去。先生曰：“此人富贵气！”贺孙。

论及“伪学”事，云：“元祐诸公后来被绍圣群小治时，却是元祐曾去撩拨它来，而今却是平地起这件事出。”义刚。

有一朋友微讽先生云：“先生有‘天生德于予’底意思，却无‘微服过宋’之意。”先生曰：“某又不曾上书自辨，又不曾作诗谤讪，只是与朋友讲习古书，说这道理。更不教做，却做何事！”因曰：“《论语》首章言：‘人不知而不愠不亦君子乎！’断章言：‘不知命，无以为君子。’赐录云：“且以利害祸福言之，此是至粗底。此处人只信不及，便讲学得，待如何！亦没安顿处。”今人开口亦解一饮一啄自有定分，及遇小小利害，便生趋避计较之心。古人刀锯在前，鼎镬在后，视之如无物者，赐录作“如履平地”。盖缘只见得这道理，都不见那刀锯鼎镬！”又曰：“‘死生有命’，如合在水里死，须是溺杀，此犹不是深奥底事，难晓底话。如今朋友都信不及，觉见此道日孤，令人意思不佳。”人杰。

或劝先生散了学徒，闭户省事以避祸者。先生曰：“祸福之来，命也。”广。

先生曰：“如某辈皆不能保，只是做将去，事到则尽付之。人欲避祸，终不能避。”德明。

今为辟祸之说者，固出于相爱。然得某壁立万仞，岂不益为吾道之光！闳祖。

“其默足以容”，只是不去击鼓讼冤，便是默，不成屋下合说底话亦不敢说也！同。

或有人劝某当此之时，宜略从时。某答之云：“但恐如草药，锻炼得无性了，救不得病耳！”僩。

有客游二广多年，知其山川人物风俗，因言廉州山川极好。先生笑曰：“被贤说得好，下梢不免去行一番。”此时党事方起。又因问举业，先生笑曰：“某少年时只做得十五六篇义，后来只是如此发举及第。人但不可不会作文字。及其得，也只是如此。今人却要求为必得，岂有此理！”祖道。

时“伪学”之禁严，彭子寿镌三官，勒停。诸权臣之用事者，睥睨不已。先生曰：“某今头常如黏在颈上。”又曰：“自古圣人未尝为人所杀。”胡泳。





杂记言行





某尝言，吾侪讲学，正欲上不得罪于圣贤，中不误于一己，下不为来者之害，如此而已，外此非所敢与。道夫。

吾辈不用有忿世疾恶之意，当常自体此心宽明无系累，则日充日明，岂可涯涘耶！泛爱亲仁，圣人忠恕体用，端的如此。振。

“人言好善嫉恶，而今在闲处，只见疾恶之心愈至。”伯谟曰：“唯其好善，所以嫉恶。”道夫。

先生爱说“恰好”二字，云：“凡事自有恰好处。”过。

先生每语学者云：“凡事无许多闲劳攘。”过。

先生每论及靖康建炎间事，必蹙惨然，太息久之。义刚。

长孺问：“先生须得邵尧夫先知之术？”先生久之曰：“吾之所知者：‘惠迪吉，从逆凶’；‘满招损，谦受益’。若是明日晴，后日雨，吾又安能知耶！”。

因言科举之学，问：“若有大贤居今之时，不知当如何？”曰：“若是第一等人，它定不肯就。”又问：“先生少年省试报罢时如何？”曰：“某是时已自断定，若那番不过省，定不复应举矣。”僩。

有为其兄求荐书。先生曰：“没奈何，为公发书。某只云，某人为某官，亦老成谙事，亦可备任使。更须求之公议如何，某不敢必。辛弃疾是朝廷起废为监司，初到任，也须采公议荐举。他要使一路官员。他所荐举，须要教一路官员知所激劝是如何人。他若把应付人情，有书来便取去，这一任便倒了。某两为太守，尝备员监司，非独不曾以此事恳人，而人亦不曾敢以此事恳某，自谓平日修行得这些力。他明知以私意来恳祝，必被某责。然某看公议举人，是个好人，人人都知；若是举错了，也是自家错了。本不是应付人情，又不是交结权势，又不是被他献谀，这是多少明白！人皆不来私恳，其间有当荐之人，自公举之。待其书来说，某已自举荐他了，更无私恳者。”贺孙。

有亲戚托人求举。先生曰：“亲戚固是亲戚，然荐人于人，亦须是荐贤始得。今乡里平平等人，无可称之实，某都不与发书恳人。况某人事母如此，临财如此，居乡曲事长上如此，教自家荐举他甚么得！”因问所托之人：“公且与撰几句可荐之迹将来，是说得说不得？假使说道向来所为不善，从今日自新，要求举状，是便有此心，何可保！”贺孙。

人每欲不见客，不知它是如何。若使某一月日不见客，必须大病一月。似今日一日与客说话，却觉得意思舒畅。不知它们关著门不见人底，是如何过日？义刚。

直卿劝先生且谢宾客数月，将息病。先生曰：“天生一个人，便须著管天下事。若要不管，须是如杨氏为我方得，某却不曾去学得这般学。”义刚。

择之劳先生人事之繁。答曰：“大凡事，只得耐烦做将去。才起厌心，便不得。”道夫。

先生病中应接不倦，左右请少节之。先生厉声曰：“你懒惰，教我也懒惰！”淳。

先生病起，不敢峻补，只得平补。且笑曰：“不能兴衰拨乱，只得扶衰补敝。”淳。

近日百事都如此，医者用药，也只用平平稳稳底药，亦不能为害，亦不能治病。是他初不曾识得病，故且如此酌中。世上事都如此。扁鹊视疾，察见肺肝，岂是看见里面如何？也只是看得证候极精，才见外面，便知五脏六腑事。贺孙。

先生一日说及受赃者，怒形于言，曰：“某见此等人，只与大字面配去！”徐又曰：“今说公吏不合取钱，为知县者自要钱矣！”节节言之，为之吁叹。过。

梅雨，溪流涨盛，先生扶病往观。曰：“君子于大水，必观焉。”僩。

先生每观一水一石，一草一木，稍清阴处，竟日目不瞬。饮酒不过两三行，又移一处。大醉，则趺坐高拱。经史子集之余，虽记录杂记，举辄成诵。微醺，则吟哦古文，气调清壮。某所闻见，则先生每爱诵屈原《楚骚》、孔明《出师表》、渊明《归去来》并诗、并杜子美数诗而已。寿昌。

先生于父母坟墓所托之乡人，必加礼。或曰：“敌己以上，拜之。”贺孙。

先生每日早起，子弟在书院，皆先著衫到影堂前击板，俟先生出。既启门，先生升堂，率子弟以次列拜炷香，又拜而退。子弟一人诣土地之祠炷香而拜。随侍登阁，拜先圣像，方坐书院，受早揖，饮汤少坐，或有请问而去。月朔，影堂荐酒果；望日，则荐茶；有时物，荐新而后食。过。

先生早晨拈香。春夏则深衣；冬则戴漆纱帽。衣则以布为之，阔袖皂褖，裳则用白纱，如濂溪画像之服。或有见任官及它官相见，易窄衫而出。过。

问衣裳制度。曰：“也无制度，但画像多如此，故效之。”又问：“有尺寸否？”曰：“也无稽考处。那礼上虽略说，然也说得没理会处。”义刚。

先生尝立北桥，忽市井游手数人悍然突过，先生敛衽桥侧避之。每闲行道间，左右者或辟人，先生即厉声止之曰：“你管他作甚！”先生每徒行拜谒，步远而意专，不左右顾。及无事领诸生游赏，则徘徊顾赡，缓步微吟。先生有疾，及诸生省问，必正冠坐揖，各尽其情，略无倦接之意。诸生有未及壮年者，待之亦周详。先生病少愈，既出寝室，客至必见，见必降阶肃之，去必送至阶下。诸生夜听讲退，则不送。或在坐有外客，则自降阶送之。先生于客退，必立视其车行，不复顾，然后退而解衣，及应酬他事。或客方登车犹相面，或以他事禀者，不领之。或前客才登车，而尚留之客辄有所禀议，亦令少待。先生对客语及本路监司守将，必称其官。贺孙。

侍先生到唐石，待野叟樵夫，如接宾客，略无分毫畦町，某因侍立久之。先生曰：“此一等人，若势分相绝，如何使他得以尽其情？”唐石有社仓，往往支发不时，故彼人来告。先生云：“救弊之道，在今日极是要严。不严，如何得实惠及此等细民！”炎。

先生端居甚严，而或“温而厉”、“恭而安”；望其容貌，则见面盎背。当诸公攻“伪学”之时，先生处之雍容，只似平时。故炎祭先生文有云：“凛然若衔驭之甚严，泰然若方行之无畔。盖久而后得之，又何止流行乎四时，而昭示乎河汉！”炎。

先生书所居之桃符云：“爱君希道泰，忧国愿年丰。”书竹林精舍桃符云：“道迷前圣统，朋误远方来。”先是赵昌父书曰：“教存君子乐，朋自远方来。”故嗣岁先生自家易之以此。若海。

先生书阁上只扁南轩“藏书”二字。镇江一窦兄托过禀求书其家斋额，不许。因云：“人家何用立牌榜？且看熹家何曾有之？”先是漳州守求新“贡院”二字，已为书去，却以此说：“彼有数百间贡院，不可无一牌，人家何用！”过。

登先生藏书阁，南轩题壁上题云：“于穆元圣，继天测灵；开此谟训，惠我光明。靖言保之，匪金厥籯；含英咀实，百世其承！”意其为藏书阁铭也，请先生书之，刻置社仓书楼之上。先生曰：“只是以此记书厨名，待为别做。”振。

“道间人多来求诗与跋，某以为人之所以与天地日月相为长久者，元不在此。”可学。

先生因人求墓铭，曰：“‘吁嗟身后名，于我如浮烟！’人既死了，又更要这物事做甚！”或曰：“先生语此，岂非有为而言？”曰：“也是既死去了，待他说是说非，有甚干涉！”又曰：“所可书者，以其有可为后世法。今人只是虚美其亲，若有大功大业，则天下之人都知得了，又何以此为？且人为善，亦自是本分事，又何必须要恁地写出！”贺孙。

信州一士人为其先人求墓碑，先生不许。请之不已，又却之。临别送出，举指云：“赠公‘务实’二字。”过。

先生初欲正甫以沙随行实来，为作墓碑，久之不到。既而以旧人文字稍多，又欲属笔。汪季路亦不曾及是议，立祠堂于德兴县学，曾为德兴丞。为书“沙随先生之祠”六字。过。

陈同父一子、一婿吴康，同来求铭文。先生是时例不作此，与写“有宋龙川先生陈君同父之墓”十二字。婺源李参仲于先生为乡旧，其子亦来求墓铭，只与跋某人所作行实，亦书“有宋钟山先生李公之墓”与之。过。

寿昌因先生酒酣兴逸，遂请醉墨。先生为作大字《韶国师颂》一首，又作小字杜牧之《九日诗》一首，又作大字渊明《归田园居》一首。有举子亦乘便请之，先生曰：“公既习举业，何事于此？”请之不已，亦为作渊明《阻风于规林》第二首。且云：“但能参得此一诗透，则公今日所谓举业，与夫他日所谓功名富贵者，皆不必经心可也。”寿昌。

先生语朋旧：“无事时不妨将药方看，欲知得养生之理也。”过。

先生说：“南轩论熹命云‘官多禄少’四字。”因云：“平日辞官文字甚多。”过。

因上亮隔，取中间一条为正，云：“事须有一个大本。”方。

因对雨，云：“安徐便好。”昨日骤雨。今日方微下，已浃洽，悠悠未已，有周溥意，不似前日暴也。方。

开窗坐，见窗前地上日色，即觉热；退坐不见，即不热。目受而心忌之，则身不安之矣。如许渤著衣，问人寒热，则心凝不动也。僧有受焚者，亦尔。方。

先生于世俗未尝立异。有岁迫欲入新居而外门未立者，曰：“若入后有禁忌，何以动作？”门欲横从巷出。曰：“直出是公道，横则与世俗相拗。”淳。

先生问直卿：“何不移入新屋居？”曰：“外门未立。”曰：“岁暮只有两日，便可下工。若搬入后有禁忌，如何动作？初三又是赤口。”义刚。

寿昌问先生：“‘此心元自通天地，枉却灵宫一炷香！’先生游南岳诗。若在小龙王庙，还敢如此道否？”先生曰：“某却不曾到吴城山。”寿昌。





卷第一百八





朱子五