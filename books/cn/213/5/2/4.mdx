---
---
---
title: 传四章释本末
---







问“听讼吾犹人也，必也使无讼乎”。曰：“固是以修身为本，只是公别底言语多走作。如云：‘凡人听讼，以曲为直，以直为曲，所以人得以尽其无实之辞。圣人理无不明，明无不烛，所以人不敢。’如此，却是圣人善听讼，所以人不敢尽其无实之辞，正与经意相反。圣人正是说听讼我也无异于人，当使其无讼之可听，方得。若如公言，则当云‘听讼吾过人远矣，故无情者不敢尽其辞’，始得。圣人固不会错断了事。只是它所以无讼者，却不在于善听讼，在于意诚、心正，自然有以薰炙渐染，大服民志，故自无讼之可听耳。如成人有其兄死而不为衰者，闻子皋将至，遂为衰。子皋何尝听讼，自有以感动人处耳。”僩。

使他无讼，在我之事，本也。恁地看，此所以听讼为末。泳。

“无情者不得尽其辞”，便是说那无讼之由。然惟先有以服其心志，所以能使之不得尽其虚诞之辞。义刚。

“大畏民志”者，大有以畏服斯民自欺之志。卓。