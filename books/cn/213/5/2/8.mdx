---
---
---
title: 传八章释修身齐家
---







忿懥、恐惧、好乐、忧患皆不能无，而亲爱、畏敬、哀矜、敖惰、贱恶亦有所不可无者。但此心不为四者所动，乃得其正，而五者皆无所偏，斯足以为身之修也。人杰。

或问：“‘正心’章说忿懥、恐惧、好乐、忧患，‘修身’章说亲爱、贱恶、畏敬、哀矜、敖惰，如何？”曰：“是心卓然立乎此数者之外，则平正而不偏辟，自外来者必不能以动其中，自内出者必不至于溺于彼。”或问：“畏敬如何？”曰：“如家人有严君焉，吾之所当畏敬者也。然当不义则争之，若过于畏敬而从其令，则陷于偏矣。若夫贱恶者固当贱恶，然或有长处，亦当知之。下文所谓：‘好而知其恶，恶而知其美者，天下鲜矣。’此是指点人偏处，最切当。”人杰。

心须卓立在八九者之外，谓忿懥之类。而勿陷于八九者之中，方得其正。圣人之心，周流应变而不穷，只为在内而外物入不得，及其出而应接，又不陷于彼。夔孙。

问：“七章、八章颇似一意，如何？”曰：“忿懥之类，心上理会；亲爱之类，事上理会。心上理会者，是见于念虑之偏；事上理会者，是见于事为之失。”去伪。

正卿问：“《大学传》正心、修身，莫有深浅否？”曰：“正心是就心上说，修身是就应事接物上说。那事不从心上做出来！如修身，如絜矩，都是心做得出。但正心是萌芽上理会。若修身及絜矩等事，却是各就地头上理会。”恪。

问：“‘正心’章既说忿懥四者，‘修身’章又说‘之其所亲爱’之类，如何？”曰：“忿懥等是心与物接时事，亲爱等是身与物接时事。”广。

正心、修身，今看此段大概差错处，皆未在人欲上。这个皆是人合有底事，皆恁地差错了。况加之以放辟邪侈，分明是官街上错了路！贺孙。

子升问：“‘修身齐家’章所谓‘亲爱、畏敬’以下，说凡接人皆如此，不特是一家之人否？”曰：“固是。”问：“如何修身却专指待人而言？”曰：“修身以后，大概说向接物待人去，又与只说心处不同。要之，根本之理则一，但一节说阔，一节去。”木之。

第八章：人，谓众人；之，犹于也。之其，亦如于其人，即其所向处。泳。

“之其所亲爱”之“之”，犹往也。铢。

问：“《大学》，譬音改僻，如何？”曰：“只缘人心有此偏僻。”问：“似此，恐于‘修身在正其心’处相类否？”曰：“略相似。”。

问：“古注，辟作譬，似窒碍不通。”曰：“公亦疑及此。某正以他说‘之其所敖惰而譬焉’，敖惰非美事，如何譬得？故今只作僻字说，便通。况此篇自有僻字，如‘辟则为天下僇矣’之类是也。”大雅。

亲爱、贱恶、畏敬、哀矜、敖惰各自有当然之则，只不可偏。如人饥而食，只合当食，食才过些子，便是偏；渴而饮，饮才过些子，便是偏。如爱其人之善，若爱之过，则不知其恶，便是因其所重而陷于所偏；恶恶亦然。下面说：“人莫知其子之恶，莫知其苗之硕。”上面许多偏病不除，必至于此。泳。

“人之其所亲爱而僻焉”，如父子是当主于爱，然父有不义，子不可以不争；如为人父虽是止于慈，若一向僻将去，则子有不肖，亦不知责而教焉，不可。“人之其所贱恶而僻焉”，人固自有一种可厌者，然犹未至于可贱恶处，或尚可教，若一向僻将去，便贱恶他，也不得。“人之其所畏敬而僻焉”，如事君固是畏敬，然“说大人则藐之”，又不甚畏敬。孟子此语虽稍粗，然古人正救其恶，与“陈善闭邪”，“责难于君”，也只管畏敬不得。贺孙。

问：“‘齐家’段，辟作‘僻’。”曰：“人情自有偏处，所亲爱莫如父母，至于父母有当几谏处，岂可以亲爱而忘正救！所敬畏莫如君父，至于当直言正谏，岂可专持敬畏而不敢言！所敖惰处，如见那人非其心之所喜，自懒与之言，即是忽之之意。”问：“敖惰、恶德也，岂君子宜有？”曰：“读书不可泥，且当看其大意。纵此语未稳，亦一两字失耳。读书专留意小处，失其本领所在，最不可。”。

问：“《章句》曰：‘人于五者本有当然之则。’然敖之与惰，则气习之所为，实为恶德。至若哀矜之形，正良心苗裔，偏于哀矜不失为仁德之厚，又何以为‘身不修，而不可以齐其家’者乎？”曰：“敖惰，谓如孔子之不见孺悲，孟子不与王驩言。哀矜，谓如有一般大奸大恶，方欲治之，被它哀鸣恳告，却便恕之。”道夫云：“这只是言流为姑息之意。”曰：“这便是哀矜之不得其正处。”道夫。

或问“之其所敖惰而辟焉”。曰：“亲者则亲爱之，贤者则畏敬之，不率者则贱恶之，无告者则哀矜之。有一般人，非贤非亲，未见其为不率，又不至于无告，则是泛然没紧要底人，见之岂不敖惰。虽圣贤亦有此心。然亦岂可一向敖惰他！一向敖惰，便是辟了。畏敬、亲爱、贱恶、哀矜莫不皆然。故下文曰：‘爱而知其恶，恶而知其美。’如所敖惰之人，又安知其无善之可爱敬！所谓敖惰者，只是阔略过去。”高。

问敖惰。曰：“大抵是一种没要紧底，半上落下底人。且如路中撞见如此等人，是不足亲爱畏敬者，不成强与之相揖，而致其亲爱畏敬！敖惰是人之所不能无者。”又问：“‘敖惰’二字，恐非好事。”曰：“此如明鉴之悬，妍者自妍，丑者自丑，随所来而应之。不成丑者至前，须要换作妍者！又敖惰是轻，贱恶是重。既得贱恶，如何却不得敖惰？然圣人犹戒其僻，则又须点检，不可有过当处。”履孙。

蔡问“敖惰”之说。曰：“有一般人，上未至于可亲爱，下未至于可贱恶，只是所为也无甚好处，令人懒去接他，是谓敖惰。此敖惰，不是恶德。”淳。文蔚录云：“非如常人傲忽惰慢，只是使人见得他懒些。”

或问：“敖惰是凶德，而曰‘有当然之则’，何也？”曰：“古人用字不如此。敖惰，未至可贱可恶，但见那一等没紧要底人，自是恁地。然一向去敖惰他，也不可如此。”

问：“君子亦有敖惰于人者乎？”曰：“人自有苟贱可厌弃者。”德明。

问敖惰。曰：“敖便是惰，敖了便惰。敖了都不管它，便是惰。”义刚。

因学者问《大学》“敖惰”处，而曰：“某尝说，如有人问《易》不当为卜筮书，《诗》不当去小序，不当叶韵，及《大学》敖惰处，皆在所不答。”僩。

或问：“‘之其所亲爱、哀矜、畏敬而辟焉’，莫是君子用心过于厚否？”曰：“此可将来‘观过知仁’处说，不可将来此说。盖不必论近厚、近薄。大抵一切事，只是才过便不得。‘观过知仁’乃是因此见其用心之厚，故可知其仁，然过则终亦未是也。大凡读书，须要先识认本文是说个甚么。须全做不曾识他相似，虚心认他字字分明。复看数过，自然会熟，见得分明。譬如与人乍相见，其初只识其面目，再见则可以知其姓氏、乡贯，又再见则可以知其性行如何。只恁地识认，久后便一见理会得。今学者读书，亦且未要便悬空去思他。《中庸》云‘博学之，审问之’，方言‘慎思之’。若未学未问，便去思他，是空劳心耳！”又云：“切须记得‘识认’两字。”时举。

问：“《大学》释‘修身齐家’章，不言修身，何也？”曰：“好而不知其恶，恶而不知其美，是以好为恶，以曲为直，可谓之修身乎！”节。

《大学》最是两章相接处好看，如所谓“修身在正其心”者。且如心不得其正，则“视而不见，听而不闻，食而不知其味。”若视而见，听而闻，食而知味，则心得其正矣。然于亲爱、敖惰五者有所僻焉，则身亦不可得而修矣。尝谓修身更多少事不说，却说此五者，何谓？子细看来，身之所以不修者，无不是被这四五个坏。又云：“意有不诚时，则私意为主，是主人自为贼了！到引惹得外底人来，四方八面无关防处，所以要得先诚其意。”子蒙。

“‘欲修其身者，先正其心；欲正其心者，先诚其意；欲诚其意者，先致其知；致知在格物。’五者，其实则相串，而以做工夫言之，则各自为一事。故‘物格，而后知至；知至，而后意诚；意诚，而后心正；心正，而后身修’。着‘而’字，则是先为此，而后能为彼也。盖逐一节自有一节功夫，非是儱侗言知至了意便自诚，意诚了心便自正，身便自修，中间更不着功夫。然但只是上面一截功夫到了，则下面功夫亦不费力耳。”先生曰：“亦有天资高底人，只头正了，便都正去。若夹杂多底，也不能如此。”端蒙。

问：“‘正心修身’章后注，云‘此亦当通上章推之，盖意或不诚，则无能实用其力以正其心者’云云。”曰：“《大学》所以有许多节次，正欲学者逐节用工。非如一无节之竹，使人才能格物，则便到平天下也。夫人盖有意诚而心未正者，盖于忿懥、恐惧等事，诚不可不随事而排遣也。盖有心正而身未修者，故于好恶之间，诚不可不随人而节制也。至于齐家以下，皆是教人节节省察用功。故经序但言心正者必自诚意而来，修身者必自正心而来。非谓意既诚而心无事乎正，心既正而身无事乎修也。且以《大学》之首章便教人‘明明德’，又为格物以下事目，皆为明明德之事也。而平天下，方且言先谨乎德等事，亦可见矣。”壮祖。

《大学》如“正心”章，已说尽了。至“修身”章又从头说起，至“齐家治国”章又依前说教他，何也？盖要节节去照管。不成却说自家在这里，心正、身修了，便都只听其自治！夔孙。

说《大学》“诚意”章，曰：“如今人虽欲为善，又被一个不欲为善之意来妨了；虽欲去恶，又被一个尚欲为恶之意来妨了。盖其知之不切，故为善不是他心肯意肯，去恶亦不是他心肯意肯。这个便是自欺，便是不诚。意才不诚，则心下便有许多忿懥、恐惧、忧患、好乐而心便不正。心既不正，则凡有爱恶等事，莫不倚于一偏。如此，如何要家齐、国治、天下平？惟是知得切，则好善必如好好色，恶恶必如恶恶臭。是非为人而然，盖胸中实欲如此，而后心满意惬。”贺孙。