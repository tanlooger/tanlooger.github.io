---
---
---
title: 传三章
---




复引淇澳之诗一段





“‘瑟兮僩兮者，恂栗也’。‘僩’字，旧训宽大。某看经子所载，或从‘忄’、或从‘扌’之不同，然皆云有武毅之貌，所以某注中直以武毅言之。”道夫云：“如此注，则方与‘瑟’字及下文恂栗之说相合。”曰：“且如‘恂’字，郑氏读为‘峻’。某始者言，此只是‘恂恂如也’之‘恂’，何必如此。及读《庄子》，见所谓‘木处则惴栗恂惧’，然后知郑氏之音为当。如此等处，某于《或问》中不及载也。要之，如这般处，须是读得书多，然后方见得。”道夫。

问：“切磋琢磨，是学者事，而‘盛德至善’，《或问》乃指圣人言之，何也？”曰：“后面说得来大，非圣人不能。此是连上文‘文王于缉熙敬止’说。然圣人也不是插手掉臂做到那处，也须学始得。如孔子所谓：‘德之不修，学之不讲，闻义不能徙，不善不能改，是吾忧也。’此有甚紧要？圣人却忧者，何故？惟其忧之，所以为圣人。所谓‘生而知之者’，便只是知得此而已。故曰：‘惟圣罔念作狂，惟狂克念作圣。’”淳。同。

“‘如切如磋者，道学也；如琢如磨者，自修也。’既学而犹虑其未至，则复讲习讨论以求之，犹治骨角者，既切而复磋之。切得一个朴在这里，似亦可矣，又磋之使至于滑泽，这是治骨角者之至善也。既修而犹虑其未至，则又省察克治以终之，犹治玉石者，既琢而复磨之。琢，是琢得一个朴在这里，似亦得矣，又磨之使至于精细，这是治玉石之至善也。取此而喻君子之于至善，既格物以求知所止矣，又且用力以求得其所止焉。正心、诚意，便是道学、自修。‘瑟兮僩兮，赫兮喧兮’，到这里，睟面盎背，发见于外，便是道学、自修之验也。”道夫云：“所以《或问》中有始终条理之别也，良为此尔。”曰：“然。”道夫。

“‘如切如磋’，道学也”，却以为始条理之事；“‘如琢如磨’，自修也”，却以为终条理之事，皆是要工夫精密。道学是起头处，自修是成就处。中间工夫，既讲求又复讲求，既克治又复克治，此所谓已精而求其益精，已密而求其益密也。谟。

周问：“切磋是始条理，琢磨是终条理。终条理较密否？”曰：“始终条理都要密，讲贯而益讲贯，修饬而益修饬。”淳。

问：“琢磨后，更有瑟僩赫喧，何故为终条理之事？”曰：“那不是做工夫处，是成就了气象恁地。‘穆穆文王’，亦是气象也。”。