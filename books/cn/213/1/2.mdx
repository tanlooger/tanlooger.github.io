---
---
---
title: 理气下 天地下
---






卷第二



天文有半边在上面，须有半边在下面。僩。

如何见得天有三百六十度？甚么人去量来？只是天行得过处为度。天之过处，便是日之退处。日月会为辰。节。

有一常见不隐者为天之盖，有一常隐不见者为天之底。节。

叔器问：“天有几道？”曰：“据历家说有五道。而今且将黄赤道说，赤道正在天之中，如合子缝模样，黄道是在那赤道之间。”义刚。

问同度同道。曰：“天有黄道，有赤道。天正如一圆匣相似，赤道是那匣子相合缝处，在天之中。黄道一半在赤道之内，一半在赤道之外，东西两处与赤道相交。度，却是将天横分为许多度数。会时是日月在那黄道赤道十字路头相交处厮撞着。望时是月与日正相向。如一个在子，一个在午，皆同一度。谓如月在毕十一度，日亦在毕十一度。虽同此一度，却南北相向。日所以蚀于朔者，月常在下，日常在上，既是相会，被月在下面遮了日，故日蚀。望时月蚀，固是阴敢与阳敌，然历家又谓之暗虚。盖火日外影，其中实暗，到望时恰当着其中暗处，故月蚀。僩。

问：“周天之度，是自然之数，是强分？”曰：“天左旋，一昼一夜行一周，而又过了一度。以其行过处，一日作一度，三百六十五度四分度之一，方是一周。只将南北表看：今日恁时看，时有甚星在表边；明日恁时看，这星又差远，或别是一星了。”胡泳。

天一日周地一遭，更过一度。日即至其所，赶不上一度。月不及十三度。天一日过一度，至三百六十五度四分度之一，则及日矣，与日一般，是为一期。扬。

天行至健，一日一夜一周，天必差过一度。日一日一夜一周恰好，月却不及十三度有奇。只是天行极速，日稍迟一度，月必迟十三度有奇耳。因举陈元滂云：“只似在圆地上走，一人过急一步，一人差不及一步，又一人甚缓，差数步也。”天行只管差过，故历法亦只管差。尧时昏旦星中于午，《月令》差于未，汉晋以来又差，今比尧时似差及四分之一。古时冬至日在牵牛，今却在斗。德明。

天最健，一日一周而过一度。日之健次于天，一日恰好行三百六十五度四分度之一，但比天为退一度。月比日大故缓，比天为退十三度有奇。但历家只算所退之度，却云日行一度，月行十三度有奇。此乃截法，故有日月五星右行之说，其实非右行也。横渠曰：“天左旋，处其中者顺之，少迟则反右矣。”此说最好。《书•疏》“玑衡”，《礼•疏》“星回于天”，《汉志》天体，沈括《浑仪议》，皆可参考。闳祖。

问：“天道左旋，自东而西，日月右行，则如何？”曰：“横渠说日月皆是左旋，说得好。盖天行甚健，一日一夜周三百六十五度四分度之一，又进过一度。日行速，健次于天，一日一夜周三百六十五度四分度之一，正恰好。比天进一度，则日为退一度。二日天进二度，则日为退二度。积至三百六十五日四分日之一，则天所进过之度，又恰周得本数；而日所退之度，亦恰退尽本数，遂与天会而成一年。月行迟，一日一夜三百六十五度四分度之一行不尽，比天为退了十三度有奇。进数为顺天而左，退数为逆天而右。历家以进数难算，只以退数算之，故谓之右行，且曰：‘日行迟，月行速。’然则日行却得其正，故扬子《太玄》首便说日云云。向来久不晓此，因读《月令》‘日穷于次’《疏》中有天行过一度之说，推之乃知其然。又如《书》‘齐七政’《疏》中二三百字，说得天之大体亦好。《后汉•历志》亦说得好。”义刚录云：“《前汉•历志》说道理处少，不及《东汉志》较详。”淳问：“《月令疏》‘地冬上腾，夏下降’，是否？”曰：“未便理会到此。且看大纲识得后，此处用度算方知。”淳。义刚同。

天左旋，日月亦左旋。但天行过一度，日只在此，当卯而卯，当午而午。某看得如此，后来得《礼记》说，暗与之合。泳。

天道与日月五星皆是左旋。天道日一周天而常过一度。日亦日一周天，起度端，终度端，故比天道常不及一度。月行不及十三度四分度之一。今人却云月行速，日行迟，此错说也。但历家以右旋为说，取其易见日月之度耳。至。

问天道左旋，日月星辰右转。曰：“自疏家有此说，人皆守定。某看天上日月星不曾右转，只是随天转。天行健，这个物事极是转得速。且如今日日与月星都在这度上，明日旋一转，天却过了一度；日迟些，便欠了一度；月又迟些，又欠了十三度。如岁星须一转争了三十度。要看历数子细，只是‘璇玑玉衡’疏载王蕃《浑天说》一段极精密，可检看，便是说一个现成天地了。月常光，但初二三日照只照得那一边，过几日渐渐移得正，到十五日，月与日正相望。到得月中天时节，日光在地下，迸从四边出，与月相照，地在中间，自遮不过。今月中有影，云是莎罗树，乃是地形，未可知。”贺孙。

义刚言：“伯靖以为天是一日一周，日则不及一度，非天过一度也。”曰：“此说不是。若以为天是一日一周，则四时中星如何解不同？更是如此，则日日一般，却如何纪岁？把甚么时节做定限？若以为天不过而日不及一度，则来去，将次午时便打三更矣！”因取《礼记•月令疏》指其中说早晚不同，及更行一度两处，曰：“此说得甚分明。其他历书都不如此说。盖非不晓，但是说滑了口后，信口说，习而不察，更不去子细检点。而今若就天里看时，只是行得三百六十五度四分度之一。若把天外来说，则是一日过了一度。季通常有言：‘论日月，则在天里；论天，则在太虚空里。若去太虚空里观那天，自是日月衮得不在旧时处了。’”先生至此，以手画轮子，曰：“谓如今日在这一处，明日自是又衮动着些子，又不在旧时处了。”又曰：“天无体，只二十八宿便是天体。日月皆从角起，天亦从角起。日则一日运一周，依旧只到那角上；天则一周了，又过角些子。日日累上去，则一年便与日会。”次日，仲默附至《天说》曰：“天体至圆，周围三百六十五度四分度之一，绕地左旋，常一日一周而过一度。日丽天而少迟，故日行一日，亦绕地一周，而在天为不及一度。积三百六十五日九百四十分日之二百三十五而与天会，是一岁日行之数也。月丽天而尤迟，一日常不及天十三度十九分度之七。积二十九日九百四十分日之四百九十九而与日会。十二会，得全日三百四十八，余分之积，又五千九百八十八。如日法，九百四十而一，得六，不尽三百四十八。通计得日三百五十四，九百四十分日之三百四十八，是一岁月行之数也。岁有十二月，月有三十日。三百六十日者，一岁之常数也。故日与天会，而多五日九百四十分日之二百三十五者，为气盈。月与日会，而少五日九百四十分日之五百九十二者，为朔虚。合气盈朔虚而闰生焉。故一岁闰率则十日九百四十分日之八百二十七；三岁一闰，则三十二日九百四十分日之六百单一；五岁再闰，则五十四日九百四十分日之三百七十五。十有九岁七闰，则气朔分齐，是为一章也。”先生以此示义刚，曰：“此说也分明。”义刚。

天道左旋，日月星并左旋。星不是贴天。天是阴阳之气在上面，下人看，见星随天去耳。。

问：“经星左旋，纬星与日月右旋，是否？”曰：“今诸家是如此说。横渠说天左旋，日月亦左旋。看来横渠之说极是。只恐人不晓，所以《诗传》只载旧说。”或曰：“此亦易见。如以一大轮在外，一小轮载日月在内，大轮转急，小轮转慢。虽都是左转，只有急有慢，便觉日月似右转了。”曰：“然。但如此，则历家‘逆’字皆着改做‘顺’字，‘退’字皆着改做‘进’字。”僩。

《晋天文志》论得亦好，多是许敬宗为之。日月随天左旋，如横渠说较顺。五星亦顺行。历家谓之缓者反是急，急者反是缓。历数，谓日月星所经历之数。扬。

问：“日是阳，如何反行得迟如月？”曰：“正是月行得迟。”问：“日行一度，月行十三度有奇。”曰：“历家是将他退底度数为进底度数。天至健，故日常不及他一度；月又迟，故不及天十三度有奇。且如月生于西，一夜一夜渐渐向东，便可见月退处。”问：“如此说，则是日比天行迟了一度，月比天行迟了十三度有奇。”曰：“历家若如此说，则算着那相去处度数多。今只以其相近处言，故易算。闻季通云：‘西域有《九执历》，却是顺算。’”胡泳。

程子言日升降于三万里，是言黄赤道之间相去三万里。天日月星皆是左旋，只有迟速。天行较急，一日一夜绕地一周三百六十五度四分度之一，而又进过一度。日行稍迟，一日一夜绕地恰一周，而于天为退一度。至一年，方与天相值在恰好处，是谓一年一周天。月行又迟，一日一夜绕地不能匝，而于天常退十三度十九分度之七。至二十九日半强，恰与天相值在恰好处，是谓一月一周天。月只是受日光。月质常圆，不曾缺，如圆球，只有一面受日光。望日日在酉，月在卯，正相对，受光为盛。天积气，上面劲，只中间空，为日月来往。地在天中，不甚大，四边空。有时月在天中央，日在地中央，则光从四旁上受于月。其中昏暗，便是地影。望以后，日与月行便差背向一畔，相去渐渐远，其受光面不正，至朔行又相遇。日与月正紧相合，日便蚀，无光。月或从上过，或从下过，亦不受光。星亦是受日光，但小耳。北辰中央一星甚小，谢氏谓“天之机”，亦略有意，但不似“天之枢”较切。淳。

日月升降三万里之中，此是主黄道相去远近而言。若天之高，则里数又煞远。或曰八万四千里，未可知也。立八尺之表，以候尺有五寸之景，寸当千里，则尺有五寸恰当三万里之半。日去表有远近，故景之长短为可验也。历家言天左旋，日月星辰右行，非也。其实天左旋，日月星辰亦皆左旋。但天之行疾如日，天一日一周，更搀过一度，日一日一周，恰无赢缩，以月受日光为可见。月之望，正是日在地中，月在天中，所以日光到月，四伴更无亏欠；唯中心有少压翳处，是地有影蔽者尔。及日月各在东西，则日光到月者止及其半，故为上弦；又减其半，则为下弦。逐夜增减，皆以此推。地在天中，不为甚大，只将日月行度折算可知。天包乎地，其气极紧。试登极高处验之，可见形气相催，紧束而成体。但中间气稍宽，所以容得许多品物。若一例如此气紧，则人与物皆消磨矣！谓日月只是气到寅上则寅上自光，气到卯上则卯上自光者，亦未必然。既曰日月，则自是各有一物，方始各有一名。星光亦受于日，但其体微尔。五星之色各异，观其色，则金木水火之名可辩。众星光芒闪烁，五星独不如此。众星亦皆左旋，唯北辰不动，在北极五星之旁一小星是也。盖此星独居天轴，四面如轮盘，环绕旋转，此独为天之枢纽是也。日月薄蚀，只是二者交会处，二者紧合，所以其光掩没，在朔则为日食，在望则为月蚀，所谓“纾前缩后，近一远三”。如自东而西，渐次相近，或日行月之旁，月行日之旁，不相掩者皆不蚀。唯月行日外而掩日于内，则为日蚀；日行月外而掩月于内，则为月蚀。所蚀分数，亦推其所掩之多少而已。谟。

日月升降三万里中，谓夏至谓冬至，其间黄道相去三万里。夏至黄道高，冬至黄道低。 伊川误认作东西相去之数。形器之物，虽天地之大，亦有一定中处。伊川谓“天地无适而非中”，非是。扬。

先生论及玑衡及黄赤道日月躔度，潘子善言：“嵩山本不当天之中，为是天形欹侧，遂当其中耳。”曰：“嵩山不是天之中，乃是地之中。黄道赤道皆在嵩山之北。南极北极，天之枢纽，只有此处不动，如磨脐然。此是天之中至极处，如人之脐带也。”铢。

“《周髀》法谓极当天中，日月绕天而行，远而不可见者为尽。此说不是。”问：“《论语或问》中云：‘南极低入地三十六度，北极高出地三十六度。’如何？”曰：“圆径七十二度，极正居其中。《尧典疏义》甚详。”德明。

季通尝设一问云：“极星只在天中，而东西南北皆取正于极，而极星皆在其上，何也？”某无以答。后思之，只是极星便是北，而天则无定位。义刚。

南极在下七十二度，常隐不见。《唐书》说，有人至海上，见南极下有数大星甚明。此亦在七十二度之内。义刚。

月体常圆无阙，但常受日光为明。初三四是日在下照，月在西边明，人在这边望，只见在弦光。十五六则日在地下，其光由地四边而射出，月被其光而明。月中是地影。月，古今人皆言有阙，惟沈存中云无阙。扬。

“月无盈阙，人看得有盈阙。盖晦日则月与日相叠了，至初三方渐渐离开去，人在下面侧看见，则其光阙。至望日则月与日正相对，人在中间正看见，则其光方圆。”因云，《礼运》言：“播五行于四时，和而后月生也。”如此，则气不和时便无月，恐无此理。其云“三五而盈，三五而阙”，彼必不曾以理推之。若以理推之，则无有盈阙也。毕竟古人推究事物，似亦不甚子细。或云：“恐是说元初有月时。”曰：“也说不得。”焘。

问“弦望”之义。曰：“上弦是月盈及一半，如弓之上弦；下弦是月亏了一半，如弓之下弦。”又问：“是四分取半否？”曰：“如二分二至，也是四分取半。”因说历家谓“纾前缩后，近一远三”。以天之围言之，上弦与下弦时，月日相看，皆四分天之一。僩。

问：“月本无光，受日而有光。季通云：‘日在地中，月行天上。所以光者，以日气从地四旁周围空处迸出，故月受其光。’”先生曰：“若不如此，月何缘受得日光？方合朔时，日在上，月在下，则月面向天者有光，向地者无光，故人不见。及至望时，月面向人者有光，向天者无光，故见其圆满。若至弦时，所谓‘近一远三’，只合有许多光。”又云：“月常有一半光。月似水，日照之，则水面光倒射壁上，乃月照也。”问：“星受日光否？”曰：“星恐自有光。”德明。

问：“月受日光，只是得一边光？”曰：“日月相会时，日在月上，不是无光，光都载在上面一边，故地上无光。到得日月渐渐相远时，渐擦挫，月光渐渐见于下。到得望时，月光浑在下面一边。望后又渐渐光向上去。”胡泳。

或问：“月中黑影是地影否？”曰：“前辈有此说，看来理或有之。然非地影，乃是地形倒去遮了他光耳。如镜子中被一物遮住其光，故不甚见也。盖日以其光加月之魄，中间地是一块实底物事，故光照不透而有此黑晕也。”问：“日光从四边射入月光，何预地事，而碍其光？”曰：“终是被这一块实底物事隔住，故微有碍耳。”或录云：“今人剪纸人贴镜中，以火光照之，则壁上圆光中有一人。月为地所碍，其黑晕亦犹是耳。”

康节谓：“日，太阳也；月，少阴也；星，少阳也；辰，太阴也。星辰，非星也。”又曰：“辰弗集于房。”房者，舍也。故十二辰亦谓之十二舍。上“辰”字谓日月也，所谓三辰。北斗去辰争十二来度。日蚀是日月会合处。月合在日之下，或反在上，故蚀。月蚀是日月正相照。伊川谓月不受日光，意亦相近。盖阴盛亢阳，而不少让阳故也。又曰：“日月会合，故初一初二，月全无光。初三渐开，方微有弦上光，是哉生明也。开后渐亦光，至望则相对，故圆。此后复渐相近，至晦则复合，故暗。月之所以亏盈者此也。”伯羽。

问：“自古以日月之蚀为灾异。如今历家却自预先算得，是如何？”曰：“只大约可算，亦自有不合处。有历家以为当食而不食者，有以为不当食而食者。”木之。

历家之说，谓日光以望时遥夺月光，故月食；日月交会，日为月掩，则日食。然圣人不言月蚀日，而以“有食”为文者，阙于所不见。闳祖。

日食是为月所掩，月食是与日争敌。月饶日些子，方好无食。扬。

日月交蚀。暗虚。道夫。

“遇险”，谓日月相遇，阳遇阴为险也。振。

日月食皆是阴阳气衰。徽庙朝曾下诏书，言此定数，不足为灾异，古人皆不晓历之故。扬。

横渠言，日月五星亦随天转。如二十八宿随天而定，皆有光芒；五星逆行而动，无光芒。扬。

纬星是阴中之阳，经星是阳中之阴。盖五星皆是地上木火土金水之气上结而成，却受日光。经星却是阳气之余凝结者，疑得也受日光。但经星则闪烁开阖，其光不定。纬星则不然，纵有芒角，其本体之光亦自不动，细视之可见。僩。

莫要说水星。盖水星贴着日行，故半月日见。泳。

夜明多是星月。早日欲上未上之际，已先铄退了星月之光，然日光犹未上，故天欲明时，一霎时暗。扬。

星有堕地其光烛天而散者，有变为石者。扬。

分野之说始见于春秋时，而详于《汉志》。然今《左传》所载大火辰星之说，又却只因其国之先曾主二星之祀而已。是时又未有所谓赵魏晋者。然后来占星者又却多验，殊不可晓。广。

叔重问星图。曰：“星图甚多，只是难得似。圆图说得顶好。天弯，纸却平。方图又却两头放小不得。”又曰：“那个物事两头小，中心涨。”又曰：“三百六十五度四分度之一，想见只是说赤道。两头小，必无三百六十五度四分之一。”节。

风只如天相似，不住旋转。今此处无风，盖或旋在那边，或旋在上面，都不可知。如夏多南风，冬多北风，此亦可见。广。

霜只是露结成，雪只是雨结成。古人说露是星月之气，不然。今高山顶上虽晴亦无露。露只是自下蒸上。人言极西高山上亦无雨雪。广。

“高山无霜露，却有雪。某尝登云谷。晨起穿林薄中，并无露水沾衣。但见烟霞在下，茫然如大洋海，众山仅露峰尖，烟云环绕往来，山如移动，天下之奇观也！”或问：“高山无霜露，其理如何？”曰：“上面气渐清，风渐紧，虽微有雾气，都吹散了，所以不结。若雪，则只是雨遇寒而凝，故高寒处雪先结也。道家有高处有万里刚风之说，便是那里气清紧。低处则气浊，故缓散。想得高山更上去，立人不住了，那里气又紧故也。《离骚》有九天之说，注家妄解，云有九天。据某观之，只是九重。盖天运行有许多重数。以手画图晕，自内绕出至外，其数九。 里面重数较软，至外面则渐硬。想到第九重，只成硬壳相似，那里转得又愈紧矣。”僩。

雪花所以必六出者，盖只是霰下，被猛风拍开，故成六出。如人掷一团烂泥于地，泥必灒开成稜瓣也。又，六者阴数，大阴玄精石亦六稜，盖天地自然之数。僩。

问龙行雨之说。曰：“龙，水物也。其出而与阳气交蒸，故能成雨。但寻常雨自是阴阳气蒸郁而成，非必龙之为也。‘密云不雨，尚往也’，盖止是下气上升，所以未能雨。必是上气蔽盖无发泄处，方能有雨。横渠

《正蒙》论风雷云雨之说最分晓。”木之。

问：“雷电，程子曰：‘只是气相摩轧。’是否？”曰：“然。”“或以为有神物。”曰：“气聚则须有，然才过便散。如雷斧之类，亦是气聚而成者。但已有渣滓，便散不得，此亦属‘成之者性’。张子云：‘其来也，几微易简；其究也，广大坚固。’即此理也。”。

雷如今之爆杖，盖郁积之极而迸散者也。方子。

十月雷鸣。曰：“恐发动了阳气。所以大雪为丰年之兆者，雪非丰年，盖为凝结得阳气在地，来年发达生长万物。”敬仲。

雷虽只是气，但有气便有形。如蝃蝀本只是薄雨为日所照成影，然亦有形，能吸水，吸酒。人家有此，或为妖，或为祥。义刚。

虹非能止雨也，而雨气至是已薄，亦是日色射散雨气了。扬。

伊川说：“世间人说雹是蜥蜴做，初恐无是理。”看来亦有之。只谓之全是蜥蜴做，则不可耳。自有是上面结作成底，也有是蜥蜴做底，某少见十九伯说亲见如此。记在别录。十九伯诚确人，语必不妄。又，此间王三哥之祖参议者云，尝登五台山，山极高寒，盛夏携绵被去。寺僧曰：“官人带被来少。”王甚怪之。寺僧又为借得三两条与之。中夜之间寒甚，拥数床绵被，犹不暖。盖山顶皆蜥蜴含水，吐之为雹。少间，风雨大作，所吐之雹皆不见。明日下山，则见人言，昨夜雹大作。问，皆如寺中所见者。又，《夷坚志》中载刘法师者，后居隆兴府西山修道。山多蜥蜴，皆如手臂大。与之饼饵，皆食。一日，忽领无限蜥蜴入庵，井中之水皆为饮尽。饮乾，即吐为雹。已而风雨大作，所吐之雹皆不见。明日下山，则人言所下之雹皆如蜥蜴所吐者。蜥蜴形状亦如龙，是阴属。是这气相感应，使作得他如此。正是阴阳交争之时，所以下雹时必寒。今雹之两头皆尖，有稜道。疑得初间圆，上面阴阳交争，打得如此碎了。“雹”字从“雨”，从“包”，是这气包住，所以为雹也。

古今历家只推算得个阴阳消长界分耳。人杰。历。

太史公《历书》是说太初，然却是颛顼《四分历》。刘歆作《三统历》。唐一行《大衍历》最详备。五代王朴《司天考》亦简严。然一行、王朴之历，皆止用之二三年即差。王朴历是七百二十加去。季通所用，却依康节三百六十数。人杰。

今之造历者无定法，只是赶天之行度以求合，或过则损，不及则益，所以多差。因言，古之钟律纽算，寸分毫厘丝忽皆有定法，如合符契，皆自然而然，莫知所起。古之圣人，其思之如是之巧，然皆非私意撰为之也。意古之历书，亦必有一定之法，而今亡矣。三代而下，造历者纷纷莫有定议，愈精愈密而愈多差，由不得古人一定之法也。季通尝言：“天之运无常。日月星辰积气，皆动物也。其行度疾速，或过不及，自是不齐。使我之法能运乎天，而不为天之所运，则其疏密迟速，或过不及之间，不出乎我。此虚宽之大数纵有差忒，皆可推而不失矣。何者？以我法之有定而律彼之无定，自无差也。”季通言非是。天运无定，乃其行度如此，其行之差处亦是常度。但后之造历者，其为数窄狭，而不足以包之尔。僩。

问：“历法何以推月之大小？”曰：“只是以每月二十九日半，六百四十分日之二十九计之，观其合朔为如何。如前月大，则后月初二日月生明；前月小，则后月初三日月生明。”人杰。

闰余生于朔不尽周天之气。周天之气，谓二十四气也。月有大小，朔不得尽此气，而一岁日子足矣，故置闰。扬。

中气只在本月。若得中气在月尽，后月便当置闰。人杰。

沈存中欲以节气定晦朔，不知交节之时适在亥，此日当如何分。方子。

或说历四废日。曰：“只是言相胜者：春是庚辛日，秋是甲乙日。温公《潜虚》亦是此意。”人杰。

五子六甲，二五为干，二六为支。人杰。

先在先生处见一书，先立春，次惊蛰，次雨水，次春分，次谷雨，次清明。云：“《汉历》也。”扬。

子升问：“人言虏中历与中国历差一日，是否？”曰：“只如子正四刻方属今日，子初自属昨日。今人才交子时，便唤做今日。如此亦便差一日。”木之。

历数微渺，如今下漏一般。漏管稍涩，则必后天；稍阔，则必先天，未子而子，未午而午。渊。

历法，季通说，当先论天行，次及七政。此亦未善。要当先论太虚，以见三百六十五度四分度之一，一一定位，然后论天行，以见天度加损虚度之岁分。岁分既定，然后七政乃可齐耳。道夫。

或问：“季通历法未是？”曰：“这都未理会得。而今须是也会布算，也学得似他了，把去推测，方见得他是与不是。而今某自不曾理会得，如何说得他是与不是。这也是康节说恁地。若错时，也是康节错了。只是觉得自古以来，无一个人考得到这处。然也只在《史记》《汉书》上，自是人不去考。司马迁、班固、刘向父子、杜佑说都一同，不解都不是。”贺孙。

陈得一《统元历》，绍兴七八年间作。又云：“局中暗用《纪元历》，以《统元》为名。”文蔚。

浑仪可取，盖天不可用。试令主盖天者做一样子，如何做？只似个雨伞，不知如何与地相附着。若浑天，须做得个浑天来。贺孙。或录云：“有能说盖天者，欲令作一盖天仪，不知可否。或云似伞样。如此，则四旁须有漏风处，故不若浑天之可为仪也。”

先生尝言：“数家有大小阳九。”道夫问：“果尔，则有国有家者何贵乎修治？”曰：“在我者过得他一二分，便足以胜之。”道夫。数。

问：“周公定豫州为天地之中，东西南北各五千里。今北边无极，而南方交趾便际海，道里长短敻殊，何以云各五千里？”曰：“此但以中国地段四方相去言之，未说到极边与际海处。南边虽近海，然地形则未尽。如海外有岛夷诸国，则地犹连属。彼处海犹有底，至海无底处，地形方尽。周公以土圭测天地之中，则豫州为中，而南北东西际天各远许多。至于北远而南近，则地形有偏尔，所谓‘地不满东南’也。《禹贡》言东西南北各二千五百里，不知周公何以言五千里。今视中国，四方相去无五千里，想他周公且恁大说教好看。如尧舜所都冀州之地，去北方甚近。是时中国土地甚狭，想只是略相羁縻。至夏商已后，渐渐开辟。如三苗只在今洞庭、彭、蠡、湖、湘之间。彼时中国已不能到，三苗所以也负固不服。”后来又见先生说：“昆仑取中国五万里，此为天地之中。中国在东南，未必有五万里。尝见佛经说昆仑山顶有阿耨大池，水流四面去，其东南入中国者为黄河，其二方流为弱水、黑水之类。”又曰：“自古无人穷至北海，想北海只挨着天壳边过。缘北边地长，其势北海不甚阔。地之下与地之四边皆海水周流，地浮水上，与天接，天包水与地。”问：“天有形质否？”曰：“无。只是气旋转得紧，如急风然，至上面极高处转得愈紧。若转才慢，则地便脱坠矣！”问：“星辰有形质否？”曰：“无。只是气之精英凝聚者。”或云：“如灯花否？”曰：“然。”僩。地理。

人言北方土地高燥，恐暑月亦蒸湿。何以言之？《月令》云：“是月也，土润溽暑，天气下降，地气上腾。”想得春夏间天转稍慢，故气候缓散昏昏然，而南方为尤甚。至秋冬，则天转益急，故气候清明，宇宙澄旷。所以说天高气清，以其转急而气紧也。僩。

“海那岸便与天接。”或疑百川赴海而海不溢。曰：“盖是乾了。有人见海边作旋涡吸水下去者。”直卿云：“程子大炉鞴之说好。”方子。

海水无边，那边只是气蓄得在。扬。

海水未尝溢者，庄周所谓“沃焦土”是也。德明。

潮之迟速大小自有常。旧见明州人说，月加子午则潮长，自有此理。沈存中《笔谈》说亦如此。德明。

陆子静谓潮是子午月长，沈存中《续笔谈》之说亦如此，谓月在地子午之方，初一卯，十五酉。方子。

蔡伯靖曰：“山本同而末异，水本异而末同。”义刚。

问：“先生前日言水随山行，何以验之？”曰：“外面底水在山下，中间底水在脊上行。”因以指为喻，曰：“外面底水在指缝中行，中间底水在指头上行。”又曰：“山下有水。今浚井底人亦看山脉。”节。

冀都是正天地中间，好个风水。山脉从云中发来，云中正高脊处。自脊以西之水，则西流入于龙门、西河；自脊以东之水，则东流入于海。前面一条黄河环绕，右畔是华山耸立，为虎。自华来至中，为嵩山，是为前案。遂过去为泰山，耸于左，是为龙。准南诸山是第二重案。江南诸山及五岭，又为第三四重案。淳。义刚同。

尧都中原，风水极佳。左河东，太行诸山相绕，海岛诸山亦皆相向。右河南绕，直至泰山凑海。第二重自蜀中出湖南，出庐山诸山。第三重自五岭至明、越。又黑水之类，自北缠绕至南海。泉州常平司有一大图，甚佳。扬。

河东地形极好，乃尧舜禹故都，今晋州河中府是也。左右多山，黄河绕之，嵩、华列其前。广。

上党即今潞州，春秋赤狄潞氏，即其地也。以其地极高，与天为党，故曰上党。上党，太行山之极高处。平阳晋州蒲阪，山之尽头，尧舜之所都也。河东、河北诸州，如太原、晋阳等处，皆在山之两边窠中。山极高阔。伊川云：“太行千里一块石。”山后是忻、代诸州。泰山却是太行之虎山。又问：“平阳蒲阪，自尧舜后何故无人建都？”曰：“其地硗瘠不生物，人民朴陋俭啬，故惟尧舜能都之。后世侈泰，如何都得。”僩。

河东河北皆绕太行山。尧舜禹所都，皆在太行下。扬。

太行山一千里，河北诸州皆旋其趾。潞州上党在山脊最高处。过河便见太行在半天，如黑云然。扬。

或问：“天下之山西北最高？”曰：“然。自关中一支生下函谷，以至嵩山，东尽泰山，此是一支。又自嶓冢汉水之北生下一支，至扬州而尽。江南诸山则又自岷山分一支，以尽乎两浙闽广。”僩。

江西山皆自五岭赣上来，自南而北，故皆逆。闽中却是自北而南，故皆顺。扬。

闽中之山多自北来，水皆东南流。江浙之山多自南来，水多北流，故江浙冬寒夏热。僩。

仙霞岭在信州分水之右，其脊脉发去为临安，又发去为建康。义刚。

江西山水秀拔，生出人来便要硬做。升卿。

荆襄山川平旷，得天地之中，有中原气象，为东南交会处，耆旧人物多，最好卜居。但有变，则正是兵交之冲，又恐无噍类！义刚。

要作地理图三个样子：一写州名，一写县名，一写山川名。仍作图时，须用逐州正斜、长短、阔狭如其地形，糊纸叶子以剪。振。

或问《南北对境图》。曰：“天下大川有二，止河与江。如淮亦小，只是中间起。虏中混同江却是大川。”李德之问：“薛常州《九域图》如何？”曰：“其书细碎，不是著书手段。‘予决九川，距四海’了，却逐旋爬疏小江水，令至川。此是大形势。”盖卿。

先生谓张倅云：“向于某人家看《华夷图》，因指某水云：‘此水将有入淮之势。’其人曰：‘今其势已自如此。’”先生因言，河本东流入海，后来北流。当时亦有填河之议，今乃向南流矣。力行。

“某说道：‘后来黄河必与淮河相并。’伯恭说：‘今已如此。’问他：‘如何见得？’伯恭说：‘见薛某说。’”又曰：“元丰间河北流，自后中原多事；后来南流，虏人亦多事。近来又北流，见归正人说。”或录云：“因看刘枢家《中原图》，黄河却自西南贯梁山泊，迤逦入淮来。神宗时，河北流，故虏人盛；今却南来，故其势亦衰。”又曰：“神宗时行淤田策，行得甚力。差官去监那个水，也是肥。只是未蒙其利，先有冲颓庐舍之患。”潘子善问：“如何可治河决之患？”曰：“汉人之策，令两旁不立城邑，不置民居，存留些地步与他，不与他争，放教他宽，教他水散漫，或流从这边，或流从那边，不似而今作堤去圩他。元帝时，募善治河决者。当时集众议，以此说为善。”又问：“河决了，中心平处却低，如何？”曰：“不会低，他自择一个低处去。”又问：“雍州是九州那里高？”曰：“那里无甚水。”又曰：“《禹贡》亦不可考其次第，那如经量门簿？所谓门簿者，载此一都有田若干，有山若干。”节。

御河是太行之水，出来甚清。周世宗取三关，是从御河里去，三四十日取了。又曰：“御河之水清见底。后来黄河水冲来，浊了。”曰：“河北流，是禹之故道。”又曰：“不是禹之故道，近禹之故道。”节。

仲默问：“有两汉水，如何有一水谓之西汉江？”曰：“而今如阆州等处，便是东川。东川却有一支出来，便是西汉江，即所谓嘉陵江也。”义刚。

南康郡治，张齐贤所建，盖两江之咽喉。古人做事都有意思。又如利州路，却有一州在剑阁外。方子。

汉荆州刺史是守襄阳。魏晋以后，以江陵为荆州。节。

吴大年曰：“吕蒙城在郢州。其城方，其中又有数重，形址如井，今犹存。”义刚。

道州即舂陵。武帝封子为舂陵王，后徙居邓州。至今邓州亦谓之舂陵。义刚。

汉时人仕宦于瓜州者，更极前面亦有人往。长安西门至彼，九千九百九十九里。扬。