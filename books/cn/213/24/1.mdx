---
---
---
title: 李愿中
---







李先生终日危坐，而神彩精明，略无堕之气。升卿。

延平先生气象好。振。

问延平先生言行。曰：“他却不曾著书，充养得极好。凡为学，也不过是恁地涵养将去，初无异义。只是先生睟面盎背，自然不可及。”骧。

李延平初间也是豪迈底人，到后来也是磨琢之功。在乡，若不异于常人，乡曲以上底人只道他是个善人。他也略不与人说。待问了，方与说。贺孙。

李先生少年豪勇夜醉，驰马数里而归。后来养成徐缓，虽行二三里路，常委蛇缓步，如从容室中也。问：“先生如何养？”曰：“先生只是潜养思索。”方。

“人性褊急，发不中节者，当于平日言语动作间以缓持之。持之久，则心中所发，自有条理。”因说：“李先生行郊外，缓步委蛇，如在室中，不计其远。尝随至人家，才相见，便都看了壁上碑文。先生俟茶罢，即起向壁立看，看了一厅碑，又移步向次壁看，看毕就坐。其所持专一详缓如此。初性甚急，后来养成至于是也。”方。

行夫问：“李先生谓：‘常存此心，勿为事物所胜。’”先生答之云云。顷之，复曰：“李先生涵养得自是别，真所谓不为事物所胜者。古人云，终日无疾言遽色，他真个是如此。如寻常人去近处，必徐行；出远处，行必稍急。先生出近处也如此，出远处亦只如此。寻常人叫一人，叫之一二声不至，则声必厉；先生叫之不至，声不加于前也。又如坐处壁间有字，某每常亦须起头一看。若先生则不然。方其坐时，固不看也。若是欲看，则必起就壁下视之。其不为事物所胜，大率若此。常闻先生后生时，极豪迈，一饮必数十杯。醉则好驰马，一骤三二十里不回。后来却收拾得恁地纯粹，所以难及。”道夫。

李先生居处有常，不作费力事。所居狭隘，屋宇卑小。及子弟渐长，逐间接起，又接起厅屋。亦有小书室，然甚齐整潇洒，安物皆有常处。其制行不异于人。亦常为任希纯教授延入学作职事，居常无甚异同，颓如也。真得龟山法门。亦尝议龟山之失。方。

李延平不著书，不作文，颓然若一田夫野老，然又太和顺了。罗仲素衣服之类亦日有定程，如黄昏如何服，睡复易。然太执。扬。

李先生好看《论语》，自明而已。谓孟子早是说得好了，使人爱看了也。其居在山间，亦殊无文字看读辨正，更爱看春秋左氏。初学于仲素，只看经。后侯师圣来沙县，罗邀之至，问：“伊川如何看？”云：“亦看左氏。要见曲折，故始看左氏。”方。

或问：“近见廖子晦言，今年见先生，问延平先生‘静坐’之说，先生颇不以为然，不知如何？”曰：“这事难说。静坐理会道理，自不妨。只是讨要静坐，则不可。理会得道理明透，自然是静。今人都是讨静坐以省事，则不可。尝见李先生说：‘旧见罗先生说春秋，颇觉不甚好。不知到罗浮静极后，又理会得如何。’是时罗已死。某心常疑之。以今观之，是如此。盖心下热闹，如何看得道理出！须是静，方看得出。所谓静坐，只是打叠得心下无事，则道理始出；道理既出，则心下愈明静矣。”僩。

旧见李先生云：“初问罗先生学春秋，觉说得自好。后看胡文定春秋，方知其说有未安处。”又云：“不知后来到罗浮山中静极后，见得又如何？”某颇疑此说，以为春秋与“静”字不相干，何故须是静处方得工夫长进？后来方觉得这话好。盖义理自有着力看不出处。然此亦是后面事，初间亦须用力去理会，始得。若只靠著静后听他自长进，便却不得。然为学自有许多阶级，不可不知也。如某许多文字，便觉得有个吃力处，尚有这些病在。若还更得数年，不知又如何。榦。

李先生云：“看圣贤言语，但一踔看过，便见道理者，却是真意思。才著心去看，便蹉过了多。”升卿。

正蒙知言之类，学者更须被他汩没。李先生极不要人传写文字及看此等。旧尝看正蒙，李甚不许。然李终是短于辨论邪正，盖皆不可无也。无之，即是少博学详说工夫也。方。

李先生云：“横渠说，不须看。非是不是，只是恐先入了费力。”方。

李问陈几叟借得文定传本，用薄纸真谨写一部。易传亦然。方。

李先生云：“书不要点，看得更好。”方。

李先生说一步是一步。如说“仁者其言也讱”，某当时为之语云，“圣人如天覆万物”云云。李曰：“不要如是广说。须穷‘其言也讱’前头如何，要得一进步处。”方。

李先生不要人强行，须有见得处方行，所谓洒然处。然犹有偏在。洒落而行，固好。未到洒落处，不成不行！亦须按本行之，待其著察。方。

李先生当时说学，已有许多意思。只为说“敬”字不分明，所以许多时无捉摸处。方。

李先生说：“人心中大段恶念却易制伏。最是那不大段计利害、乍往乍来底念虑，相续不断，难为驱除。”今看得来，是如此。广。

李先生尝云：“人之念虑，若是于显然过恶萌动，此却易见易除。却怕于相似闲底事爆起来，缠绕思念将去，不能除，此尤害事。”某向来亦是如此。贺孙。

“‘必有事焉。’由此可至‘君子三变’。‘改过迁善’，由此可至‘所过者化’。”李先生说。方。

李先生言：“事虽纷纷，须还我处置。”方。

李先生有为，只用蛊卦，但有决裂处。方。

李先生云：“天下事，道理多，如子瞻才智高，亦或窥得，然其得处便有病也。”方。

问：“先生所作李先生行状云‘终日危坐，以验夫喜怒哀乐之前气象为如何，而求所谓中者’，与伊川之说若不相似？”曰：“这处是旧日下得语太重。今以伊川之语格之。则其下工夫处，亦是有些子偏。只是被李先生静得极了，便自见得是有个觉处，不似别人。今终日危坐，只是且收敛在此，胜如奔驰。若一向如此，又似坐禅入定。”贺孙。

或问：“延平先生何故验于喜怒哀乐未发之前而求所谓中？”曰：“只是要见气象。”陈后之曰：“持守良久，亦可见未发气象。”曰：“延平即是此意。若一向这里，又差从释氏去。”淳。

问：“延平欲于未发之前观其气象，此与杨氏体验于未发之前者，异同如何？”曰：“这个亦有些病。那‘体验’字是有个思量了，便是已发。若观时恁著意看，便也是已发。”问：“此体验是着著观？只恁平常否？”曰：“此亦是以不观观之。”淳。

再论李先生之学常在目前。先生曰：“只是‘君子戒慎所不睹，恐惧所不闻’，便自然常存。颜子非礼勿视听言动，正是如此。”德明。