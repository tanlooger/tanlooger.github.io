---
---
---
title: 拾遗
---




编成而又有遗者，萃此。





志气清明，思虑精一，炯然不昧，而常有以察于几微之间，则精矣；立心之刚，用力之笃，毅然自守，而常有以谨于毫厘之失，则一矣。

人心之动，变态不一。所谓“五分天理，五分人欲”者，特以其善恶交战而言尔。有先发于天理者，有先发于人欲者，盖不可以一端尽也。

人心但以形气所感者而言尔。具形气谓之人，合义理谓之道，有知觉谓之心。

便以动者为危，亦未当。若动于义理，则岂得谓之危乎？

“允执”，有常久不变之意者得之。此建别录所载。广录五条疑是答学书语。今入此。

寤寐者，心之动静也；有思无思者，又动中之动静也；思有善恶，又动中动，阳明阴浊也。有梦无梦者，又静中之动静也。梦有邪正，又静中动，阳明阴浊也。但寤阳而寐阴，寤清而寐浊，寤有主而寐无主，故寂然感通之妙，必于寤而言之。寤则虚灵知觉之体然呈露，如一阳复而万物生意皆可见；寐则虚灵知觉之体隐然潜伏，如纯坤月而万物生性不可窥。此答陈淳书，而详。