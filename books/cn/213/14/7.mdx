---
---
---
title: 冠昏丧
---







总论





冠礼、昏礼，不知起于何时。如《礼记疏》说得恁地，不知如何未暇辨得。义刚。

问：“冠、昏、丧、祭，何书可用？”曰：“只温公《书仪》略可行，亦不备。”又曰：“只是《仪礼》。”问：“伊川亦有书？”曰：“只有些子。”节。

钦夫尝定诸礼可行者，淳录云：“在广西刊《三家礼》。”乃除冠礼不载。问之，云：“难行。”某答之云：“古礼惟冠礼最易行。淳录云：“只一家事。”如昏礼须两家皆好礼，淳录云：“碍两家，如五两之仪，须两家是一样人，始得。”方得行。丧礼临时哀痛中，少有心力及之。祭礼则终献之仪，烦多长久，皆是难行。看冠礼比他礼却最易行。”贺孙。淳录少异。

问：“丧、祭之礼，今之士固难行，而冠、昏自行，可乎？”曰：“亦自可行。某今所定者，前一截依温公，后一截依伊川。昏礼事属两家，恐未必信礼，恐或难行。若冠礼，是自家屋里事，却易行。向见南轩说冠礼难行。某云，是自家屋里事，关了门，将巾冠与子弟戴，有甚难！”又云：“昏礼庙见舅姑之亡者而不及祖，盖古者宗子法行，非宗子之家不可别立祖庙，故但有祢庙。今只共庙，如何只见祢而不见祖？此当以义起，亦见祖可也。”问：“必待三月，如何？”曰：“今若既归来，直待三月，又似太久。古人直是至此方见可以为妇，及不可为妇，此后方反马。马是妇初归时所乘车，至此方送还母家。”贺孙。

问冠、昏、丧、祭礼。曰：“今日行之正要简，简则人易从。如温公《书仪》，人已以为难行，其淆馔十五味，亦难办。”舜功云：“随家丰俭。”曰：“然。”问：“唐人立庙，不知当用何器？”曰：“本朝只文潞公立庙，不知用何器。曰与叔亦曾立庙，用古器。然其祭以古玄服，乃作大袖皂衫，亦怪，不如著公服。今《五礼新仪》亦简，唐人祭礼极详。”可学。

问：“冠、昏之礼，如欲行之，当须使冠、昏之人易晓其言，乃为有益。如三加之辞，出门之戒，若只以古语告之，彼将谓何？”曰：“只以今之俗语告之，使之易晓，乃佳。”时举。





冠





因言冠礼，或曰：“邾隐公将冠，使孟懿子问于孔子，孔子对他一段好。”曰：“似这样事，孔子肚里有多，但今所载于方册上者，亦无几尔。”广。





昏





天子诸侯不再娶，亡了后妃，只是以一娶十二女、九女者推上。鲁齐破了此法再娶。大夫娶三，士二，却得再娶。扬。

因论今之士大夫多是死于欲，曰：“古人法度好。天子一娶十二女，诸侯一娶九女，老则一齐老了，都无许多患。"扬。

亲迎之礼，从伊川之说为是，近则迎于其国，远则迎于其馆。闳祖。

问：“程氏《昏仪》与温公仪如何？”曰：“互有得失。”曰：“当以何为主？”曰：“迎妇以前，温公底是；妇入门以后，程仪是。温公仪，亲迎只拜妻之父两拜，便受妇以行，却是；程仪遍见妻之党，则不是。温公仪入门便庙见，不是；程仪未庙见却是。大概只此两条，以此为准，去子细看。”曰：“庙见当以何日？”曰：“古人三月而后见。”曰：“何必待三月？”曰：“未知得妇人性行如何。三月之久，则妇仪亦熟，方成妇矣。然今也不能到三月，只做个节次如此。”曰：“古人纳采后，又纳吉。若卜不吉，则如何？”曰：“便休也。”曰：“古人纳币五两，只五匹耳。恐太简，难行否？”曰：“计繁简，则是以利言矣。且吾侪无望于复古，则风俗更教谁变？”曰：“温公用鹿皮，如何？”曰：“大节是了，小小不能皆然，亦没紧要。”曰：“温公妇见舅姑，及舅姑享妇仪，是否？”曰：“亦是古人有此礼。”淳。

或问：“古者妇三月庙见，而温公礼用次日。今有当日即庙见者，如何？”曰：“古人是从下做上，其初且是行夫妇礼；次日方见舅姑；服事舅姑已及三月，不得罪于舅姑，方得奉祭祀。”义刚。

问：“妇当日庙见，非礼否？”曰：“固然。温公如此，他是取《左氏》‘先配后祖’之说。不知《左氏》之语何足凭？岂可取不足凭之《左氏》，而弃可信之《仪礼》乎！”卓。

人著书，只是自入些己意，便做病痛。司马与伊川定昏礼，都是依《仪礼》，只是各改了一处，便不是古人意。司马礼云：“亲迎，奠雁，见主昏者即出。”不先见妻父母者，以妇未见舅姑也。是古礼如此。伊川却教拜了，又入堂拜大男小女，这不是。伊川云：“婿迎妇既至，即揖入内，次日见舅姑，三月而庙见。”是古礼。司马礼却说，妇入门即拜影堂，这又不是。古人初未成妇，次日方见舅姑。盖先得于夫，方可见舅姑；到两三月得舅姑意了，舅姑方令见祖庙。某思量，今亦不能三月之久，亦须第二日见舅姑，第三日庙见，乃安。亦当行亲迎之礼。古者天子必无亲至后家之礼。今妻家远，要行礼，一则令妻家就近处设一处，却就彼往迎归馆成礼；一则妻家出至一处，婿即就彼迎归自成礼。贺孙。

叔器问：“昏礼，温公仪，妇先拜夫；程仪，夫先拜妇。或以为妻者齐也，当齐拜。何者为是？”曰：“古者妇人与男子为礼，皆侠拜，每拜以二为礼。昏礼，妇先二拜，夫答一拜；妇又二拜，夫又答一拜。冠礼，虽见母，母亦侠拜。”淳。

问：“今有士人对俗人结姻，欲行昏礼，而彼俗人不从，却如何？”先生微笑，顾义刚久之，乃曰：“这也是费力，只得宛转使人去与他商量。古礼也省径，人也何苦不行！”直卿曰：“若古礼有甚难行者，也不必拘。如三周御轮，不成是硬要扛定轿子旋三匝！”先生亦笑而应。义刚曰：“如俗礼若不大段害理者，些小不必尽去也得。”曰：“是。”久之，云：“古人也有不可晓。古人于男女之际甚严，却如何地亲迎乃用男子御车，但只令略偏些子？不知怎生地。”直卿举今人结发之说为笑。先生曰：“若娶用结发，则结发从军，皆先用结了头发后，方与番人厮杀耶？”义刚。

尧卿问姑舅之子为昏。曰：“据律中不许。然自仁宗之女嫁李玮家，乃是姑舅之子，故欧阳公曰：‘公私皆已通行。’此句最是把岩。去声。这事又如鲁初间与宋世为昏，后又与齐世为昏，其间皆有姑舅之子者，从古已然。只怕位不是。”义刚。





丧





问丧礼制度节目。曰：“恐怕《仪礼》也难行。如朝夕奠与葬时事尚可。未殡以前，如何得一一恁地子细？只如含饭一节，教人从那里转？那里安顿？一一各有定所，须是有人相，方得。孔子曰‘行夏之时，乘殷之辂’，已是厌周文之类了。某怕圣人出来，也只随今风俗立一个限制，须从宽简。而今考得礼子细，一一如古，固是好；如考不得，也只得随俗不碍理底行去。”胡泳。

因论丧服，曰：“今人吉服皆已变古，独丧服必欲从古，恐不相称。”闳祖云：“虽是如此，但古礼已废，幸此丧服尚有古制，不犹愈于俱亡乎？”直卿亦以为然。先生曰：“‘礼时为大。’某尝谓，衣冠本以便身，古人亦未必一一有义。又是逐时增添，名物愈繁。若要可行，须是酌古之制，去其重复，使之简易，然后可。”又云：“一人自在下面做，不济事。须是朝廷理会，一齐与整顿过。”又云：“康节说‘某今人，须著今时衣服’，忒煞不理会也。”闳祖。以下丧服。

问子升：“向见考祔礼，煞子细。不知其他礼数，都考得如此否？”曰：“未能及其他。”曰：“今古不同。如殡礼，今已自不可行。”子升因问：“丧礼，如温公仪，今人平时既不用古服，却独于丧礼服之，恐亦非宜，兼非礼不足哀有余之意。故向来斟酌，只以今服加衰绖。”曰：“论来固是如此。只如今因丧服尚存古制，后世有愿治君臣，或可因此举而行之。若一向废了，恐后来者愈不复识矣。”木之。

问：“丧服，今人亦有欲用古制者。时举以为吉服既用今制，而独丧服用古制，恐徒骇俗。不知当如何？”曰：“骇俗犹些小事，但恐考之未必是耳。若果考得是，用之亦无害。”时举。

丧礼衣服之类，逐时换去。如葬后换葛衫，小祥后换绅布之类。扬。

问丧服之制。曰：“‘衣带下尺。’郑注云：‘要也广尺，足以掩裳上际。’廖西仲云，以布半幅，其长随衣之围，横缀于衣下而谓之要。’”

问：“丧服，如至尊之丧，小官及士庶等服，于古皆差。《仪礼》，诸侯为天子斩衰三年。《传》曰：‘君，至尊也。’注：‘天子诸侯及卿大夫有地者皆曰君。’庶人为国君齐衰三月。注：‘不言民，而言庶人，庶人或有在官者。天子畿内之民，服天子亦如之。’以是观之，自古无通天下为天子三年之制，前辈恐未之考。”曰：“今士庶人既无本国之君服，又无至尊服，则是无君，亦不可不示其变。如今凉衫亦不害，此亦只存得些影子。”问：“士庶亦不可久。”“庶人为国君亦止齐衰三月，诸侯之大夫为天子，亦止小功穗衰。”或问：“有官人嫁娶在祔庙后。”曰：“只不可带花用乐，少示其变。”又曰：“至尊之服，要好，初来三日用古冠服，上衣下裳；以后却用今所制服，四脚幞头等。自京官以上是一等服，京官以下是一等服，士人又一等服，庶人又一等服。如此等级分明，也好。”器之问：“寿皇行三年之丧，是谁建议？”曰：“自是要行，这是甚次第！可惜无好宰相将顺成此一大事。若能因举行盛典及于天下，一整数千百年之陋，垂数千百年之成宪，是甚次第！时相自用紫衫皂带，入临用白衫，待退归便不著。某前日在上前说及三年之丧，亦自感动，次日即付出与礼官集议，意甚好。不知后来如何忽又住了，却对宰相说：‘也似咤异。’不知寿皇既已行了，又有甚咤异？只是亦无人助成此事。因检《仪礼注疏》说嫡孙承重甚详。君之丧服，士庶亦可聚哭，但不可设位。某在潭州时，亦多有民众欲入衙来哭，某初不知，外面被门子止约了。待两三日方知，遂出榜告示，亦有来哭者。”贺孙。以下君丧。

因说：“天子之丧，自太子宰执而下，渐降其服，至于四海，则尽三月。服，谓凶服。讣所至，不问地之远近，但尽于三月而止。天子初死，近地先闻，则尽三月；远地或后闻之，亦止于三月之内也。”又云：“古者次第，公卿大夫与列国之诸侯，各为天子三年之丧；而列国之卿大夫，又各为其君三年之服；盖止是自服其君。如诸侯之大夫，为本国诸侯服三年之丧，则不复为天子服。百姓则畿内之民，自为天子服本国之君服三年之丧也。故礼曰‘百姓为天子、诸侯有土者，服三年之丧’，为此也。”又云：“‘君之丧，诸达官之长，杖。’达官，谓得自通于君者，如内则公卿、宰执、六曹之长，九寺、五监之长，外则监司、郡守，皆自得通章奏于君者。凡此者皆杖，以次则不杖。如太常卿杖，太常少卿则不杖。若无太常卿，则少卿代之杖也。只不知王畿之内，公卿之有采地者，其民当何如服，当检看。”卓。

徽庙讣至，胡明仲知严州，众议欲以日易月。张晋彦为司理，为明仲言：“前世以日易月，皆是有遗诏。今太上在远，无遗诏，岂可行？”胡曰：“然则如之何？”曰：“盍请之于朝？”胡如其说，不报。可学。

高宗登遐，寿皇麻衣不离身，而臣子晏然朝服如常，只于朝见时，略换皂带，以为服至尊之服。冠有数样，衣有数样，所以当来如此者，乃是甚么时，便著甚么样冠服。昨闻朝廷无所折衷，将许多衣服一齐重叠著了。古礼恐难行，如今来却自有古人做未到处。如古者以皮束棺，如何会弥缝？又，设熬黍稷于棺旁以惑蚍蜉，可见少智。然三日便殡了，又见得防虑之深远。今棺以用漆为固，要拘三日便殡，亦难。丧最要不失大本。如不用浮屠，送葬不用乐，这也须除却。所谓古礼难行者，非是道不当行，只怕少间止了得要合那边，要合这边，到这里一重大利害处，却没理会，却便成易了。古人已自有个活法，如身执事者面垢而已之类。贺孙。

器远问：“‘安常习故’，是如何？”曰：“云云。如亲生父母，子合当安之。到得立为伯叔后，疑于伯叔父有不安者，这也是理合当如此。然而自古却有大宗无子，则小宗之子为之后。这道理又却重。只得安于伯叔父母，而不可安于所生父母。丧服则为为后父母服三年，所生父母只齐衰，不杖，期。”贺孙。以下服制。

问：“‘天下事易至于安常习故’，如何？”曰：“且如今人为所生父母齐衰，不杖，期，为所养父母斩衰三年，以理观之，自是不安。然圣人有个存亡继绝底道理，又不容不安。且如濮安懿王事，当时皆以司马公为是。今则濮安懿王下却有主祀，朝廷却未尝正其号。”卓。

祖在父亡，祖母死，亦承重。毕。

嫡孙承重，庶孙是长亦不承。

庶子之长子死，亦服三年。扬。

礼只有父母服，他服并无，故今长幼服都无考。妻服期，子以父在，服亦期，故哭祭之类同。今律则不然，故其礼皆龃龉。扬。

显道问服制。曰：“唐时添那服制，添得也有差异处。且如亲叔伯是期，堂叔须是大功，乃便降为小功，不知是怎生地。”义刚。

服议，汉儒自为一家之学，以《仪礼•丧服篇》为宗。《礼记》中《小记》《大传》则皆申其说者，详密之至，如理丝栉发。可试考之，画作图子，更参以《通典》及今《律令》，当有以见古人之意不苟然也。灏。

问：“孝子于尸柩之前，在丧礼都不拜，如何？”曰：“想只是父母在生时，子弟欲拜，亦须俟父母起而衣服。今恐未忍以神事之，故亦不拜。”胡泳。以下居丧。

或问：“哀慕之情，易得间断，如何？”曰：“此如何问得人！孝子丧亲，哀慕之情，自是心有所不能已，岂待抑勒，亦岂待问人？只是时时思慕，自哀感。所以说‘祭思敬，丧思哀’。只是思著自是敬，自是哀。若是不哀，别人如何抑勒得他！”因举“宰我问三年之丧”云云，曰：“女安则为之！圣人也只得如此说，不当抑勒他，教他须用哀。只是从心上说，教他自感悟。”僩录略。

问“居丧以来，惟看丧礼，不欲读他书，恐妨哀。然又觉精神元自荒迷，更专一用心去考索制度名物，愈觉枯燥。今欲读《语》《孟》，不知如何？”曰“居丧初无不得读书之文。古人居丧废业，业是簨簴上版子；废业，谓不作乐耳。古人礼乐不去身，惟居丧然后废乐。故‘丧复常，读乐章’。《周礼》司业者，亦司乐也。”

叔器问：“今之墨衰便于出入，而不合礼经，如何？”曰：“若不能出，则不服之亦好。但有出入治事，则只得服之。《丧服四制》说：‘百官备，百物具。不言而事行者，扶而起；言而后事行者，杖而起；身执事而后行者，面垢而已。’盖惟天子诸侯始得全伸其礼，庶人皆是自执事，不得伸其礼。”淳。义刚同。

亲丧，兄弟先满者先除服，后满者后除，以在外闻丧有先后者。扬。

丧妻者，木主要作妻名，不可作母名。若是妇，须作妇名，翁主之。卒哭即祔。更立木主于灵坐，朝夕奠就之，三年除之。扬。

长子死，则主父丧，用次子，不用侄，今法如此。宗子法立，则用长子之子。此法已坏，只从今法。扬。

问：“丧之五服皆有制，不知饮食起居，亦当终其制否？”曰：“合当尽其制。但今人不能行，然在人斟酌行之。”。

问：“丧礼不饮酒，不食肉。若朝夕奠，及亲朋来奠之馔，则如之何？”曰：“与无服之亲可也。”淳。

丧葬之时，只当以素食待客。祭馔荤食，只可分与仆役。贺孙。

问：“居丧，为尊长强之以酒，当如何？”曰：“若不得辞，则勉徇其意，亦无害。但不可至沾醉，食已复初可也。”问：“坐客有歌唱者如之何？”曰：“当起避。”僩。

或问：“亲死遗嘱教用僧道，则如何？”曰：“便是难处。”或曰：“也可以不用否？”曰：“人子之心有所不忍。这事，须子细商量。”胡泳。

或问：“设如母卒，父在，父要循俗制丧服，用僧道火化，则如何？”曰：“公如何？”曰：“只得不从。”曰：“其他都是皮毛外事，若决如此做，从之也无妨，若火化则不可。”泳曰：“火化，则是残父母之遗骸。”曰：

“此话若将与丧服浮屠一道说，便是未识轻重在。”胡泳。

“丧三年不祭。”盖孝子居倚庐垩室，只是思慕哭泣，百事皆废，故不祭耳。然亦疑当令宗人摄祭，但无明文，不可考耳。闳祖。以下丧废祭。

“伊川谓，三年丧，古人尽废事，故并祭祀都废。今人事都不废，如何独废祭祀？故祭祀可行。”先生曰：“然。亦须百日外方可。然奠献之礼，亦行不得。只是铺排酒食仪物之类后，主祭者去拜。若是百日之内要祭，或从伯叔兄弟之类，有人可以行。”或问：“今人以孙行之，如何？”曰：“亦得。”又曰：“期、大小功、缌麻之类服，今法上日子甚少，便可以入家庙烧香拜。”扬。

问“丧三年不祭”。曰：“程先生谓，今人居丧，都不能如古礼，却于祭祀祖先独以古礼不行，恐不得。横渠曰：‘如此，则是不以礼祀其亲也。’某尝谓，如今人居丧时，行三二分居丧底道理，则亦当行三二分祭先底礼数。”今按：此语非谓只可行三二分，但既不得尽如古，则丧祭亦皆当存古耳。广。

古人缌麻已废祭祀，恐今人行不得。扬。

问：“三年丧中，得做祭文祭故旧否？”曰：“古人全不吊祭，今不奈何。胡籍溪言，只散句做，不押韵。”扬。

先生以子丧，不举盛祭，就影堂前致荐，用深衣幅巾。荐毕，反丧服，哭奠于灵，至恸。贺孙。

问：“练而祔，是否？”曰：“此是殷礼，而今人都从周礼。若只此一件却行殷礼，亦无意思。若如陆子静说，祔了便除去几筵，则须练而祔。若郑氏说祔毕复移主出于寝，则当如周制，祔亦何害？”贺孙。以下祔。

今不立昭穆，即所谓“祔于曾祖、曾祖姑”者，无情理也。德明。

古人所以祔于祖者，以有庙制昭穆相对，将来祧庙，则以新死者安于祖庙。所以设祔祭豫告，使死者知其将来安于此位；亦令其祖知是将来移上去，其孙来居此位。今不异庙，只共一堂排作一列，以西为上，则将来祧其高祖了，只趱得一位，死者当移在祢处。如此则只当祔祢，今祔于祖，全无义理。但古人本是祔于祖，今又难改他底，若卒改他底，将来后世或有重立庙制，则又著改也。神宗朝欲议立朝廷庙制，当时张虎则以为祧庙祔庙只移一位，陆农师则以为祔庙祧庙皆移一匝。如农师之说，则是世为昭穆不定，岂得如此？文王却是穆，武王却是昭。如曰“我穆考文王”，又曰“我昭考武王”。又如《左传》说：“管蔡郕霍鲁卫毛郜雍曹滕毕原酆郇，文之昭也。”这十六国是文王之子，文王是穆，故其子曰“文之昭也”。“邘晋应韩，武之穆也”，这四国是武王之子，武王是昭，故其子曰“武之穆也”。则昭穆是万世不可易，岂得如陆氏之说？陆氏《礼象图》中多有杜撰处。不知当时庙制，后来如何不行？贺孙。

祔新主而迁旧主，亦合告祭旧主，古书无所载，兼不说迁于何所。天子则有始祖之庙，而藏之夹室，大夫亦自有始祖之庙。今皆无此，更无顿处。古人埋桑主于两阶间，盖古者阶间人不甚行；今则混杂，亦难埋于此，看来只得埋于墓所。《大戴礼》说得迁祔一条，又不分晓。

先生以长子大祥，先十日朝暮哭，诸子不赴酒食会。近祥则举家蔬食，此日除祔。先生累日颜色忧戚。贺孙。

二十五月祥后便禫，看来当如王肃之说，于“是月禫，徙月乐”之说为顺。而今从郑氏之说，虽是礼疑从厚，然未为当。看来而今丧礼须当从《仪礼》为正。如父在为母期，非是薄于母，只为尊在其父，不可复尊在母，然亦须心丧三年。及嫂叔无服，这般处皆是大项事，不是小节目，后来都失了。而今国家法为所生父母皆心丧三年，此意甚好。贺孙。以下禫。

先是旦日，吴兄不讲礼。先生问何故。曰：“为祖母承重，方在禫，故不敢讲贺礼。”或问：“为祖母承重，有禫制否？”曰：“礼惟于父母与长子有禫。贺孙录云：“却于祖母未闻。”今既承重，则便与父母一般了，当服禫。”广。贺孙同。

或问：“女子已嫁，为父母禫否？”曰：贺孙录云：“想是无此礼。”“据《礼》云父在为母禫，止是主男子而言。”广。贺孙同。

问：“今吊者用横乌，如何？”曰：“此正与‘羔裘玄冠不以吊’相反，亦不知起于何时。想见当官者既不欲易服去吊人，故杜撰成个礼数。若闲居时，只当易服用凉衫。”广。吊。

“本朝于大臣之丧，待之甚哀。”贺孙举哲宗哀临温公事。曰：“温公固是如此，至于尝为执政，已告老而死，祖宗亦必为之亲临罢乐。看古礼，君于大夫，小敛往焉，大敛往焉；于士，既殡往焉；何其诚爱之至！今乃恝然。这也只是自渡江后，君臣之势方一向悬绝，无相亲之意，故如此。古之君臣所以事事做得成，缘是亲爱一体。因说虏人初起时，其酋长与部落都无分别，同坐同饮，相为戏舞，所以做得事。如后来兀朮犯中国，虏掠得中国士类，因有教之以分等陛立制度者，于是上下位势渐隔，做事渐难。”贺孙。君临臣丧。

某旧为先人饰棺，考制度作帷，李先生以为不切。而今礼文觉繁多，使人难行。后圣有作，必是裁减了，方始行得。贺孙。饰棺。

先生殡其长子，诸生具香烛之奠。先生留寒泉殡所受吊，望见客至，必涕泣远接之；客去，必远送之。就寒泉庵西向殡。掘地深二尺，阔三四尺，内以火砖铺砌，用石灰重重遍涂之，棺木及外用土砖夹砌。将下棺，以食五味奠亡人，次子以下皆哭拜。诸客拜奠，次子代亡人答拜。盖兄死子幼，礼然也。贺孙。以下殡。

伯量问：“殡礼可行否？”曰：“此不用问人，当自观其宜。今以不漆不灰之棺，而欲以砖土围之，此可不可耶？必不可矣。数日见公说丧礼太繁絮，礼不如此看，说得人都心闷。须讨个活物事弄，如弄活蛇相似，方好。公今只是弄得一条死蛇，不济事。某尝说，古者之礼，今只是存他一个大概，令勿散失，使人知其意义，要之必不可尽行。如始丧一段，必若欲尽行，则必无哀戚哭泣之情。何者？方哀苦荒迷之际，有何心情一一如古礼之繁细委曲？古者有相礼者，所以导孝子为之。若欲孝子一一尽依古礼，必躬必亲，则必无哀戚之情矣。况只依今世俗之礼，亦未为失，但使哀戚之情尽耳。有虞氏瓦棺而葬，夏后氏堲周，必无周人之繁文委曲也。又礼，圹中用生体之属，久之必溃烂，却引虫蚁，非所以为亡者虑久远也。古人圹中置物甚多。以某观之，礼文之意太备，则防患之意反不足。要之，只当防虑久远，‘毋使土亲肤’而已，其他礼文皆可略也。又如古者棺不钉，不用漆粘。而今灰漆如此坚密，犹有蚁子入去，何况不使钉漆！此皆不可行。孔子曰：‘如用之，则吾从先进。’已是厌周之文了。又曰：‘行夏之时，乘殷之辂。’此意皆可见。使圣贤者作，必不尽如古礼，必裁酌从今之宜而为之也。又如士相见礼、乡饮酒礼、射礼之属，而今去那里行？只是当存他大概，使人不可不知。方周之盛时，礼又全体皆备，所以不可有纤毫之差。今世尽不见，徒掇拾编缉于残编断简之余，如何必欲尽仿古之礼得！”或曰：“‘郁郁乎文哉？吾从周。’圣人又欲从周之文，何也？”曰：“圣人之言，固非一端。盖圣人生于周之世。周之一代，礼文皆备，诚是整齐，圣人如何不从得！只是‘如用之，则吾从先进’，谓自为邦则从先进耳。”僩。

伯谟问：“某人家欲除服而未葬，除之则魂魄无所依，不可祔庙。”曰：“不可，如何不早葬？葬何所费？只是悠悠。”因语：“莆人葬，只是于马鬣上，大可忧！须是悬棺而葬。”可学。以下葬。

丧事都不用冥器粮瓶之类，无益有损。棺椁中都不著世俗所用者一物。扬。

因说地理，曰：“程先生亦拣草木茂盛处，便不是不择。伯恭却只胡乱平地上便葬。若是不知此理，亦不是。若是知有此道理，故意不理会，尤不是！”。

尧卿问合葬夫妇之位。曰：“某当初葬亡室，只存东畔一位，亦不曾考礼是如何。”安卿云：“地道以右为尊，恐男当居右。”曰：“祭以西为上，则葬时亦当如此，方是。”义刚。

先生葬长子丧仪：铭旌，埋铭，魂轿，柩止用紫盖。尽去繁文。埋铭石二片，各长四尺，阔二尺许，止记姓名岁月居里。刻讫，以字面相合，以铁束之，置于圹上。其圹用石，上盖厚一尺许，五六段横凑之，两旁及底五寸许。内外皆用石灰、杂炭末、细沙、黄泥筑之。贺孙。

问改葬。曰：“须告庙而后告墓，方启墓以葬；葬毕，奠而归，又告庙，哭，而后毕事，方稳。行葬更不必出主，祭告时却出主于寝。”贺孙。

“人家墓圹棺椁，切不可太大，当使圹仅能容椁，椁仅能容棺，乃善。去年此间陈家坟墓遭发掘者，皆缘圹中太阔，其不能发者，皆是圹中狭小无著脚手处，此不可不知也。又，此间坟墓山脚低卸，故盗易入。”问：“坟与墓何别？”曰：“墓想是茔域，坟即土封隆起者。《光武纪》云，为坟但取其稍高，四边能走水足矣。古人坟极高大，圹中容得人行，也没意思。法令，一品以上坟得一丈二尺，亦自尽高矣。”守约云：“坟墓所以遭发掘者，亦阴阳家之说有以启之。盖凡发掘者，皆以葬浅之故。若深一二丈，自无此患。古礼葬亦许深。”曰：“不然，深葬有水。尝见兴化漳泉间坟墓甚高。问之，则曰，棺只浮在土上，深者仅有一半入地，半在地上，所以不得不高其封。后来见福州人举移旧坟稍深者，无不有水，方知兴化漳泉浅葬者，盖防水尔。北方地土深厚，深葬不妨。岂可同也？”问：“椁外可用炭灰杂沙土否？”曰：“只纯用炭末置之椁外，椁内实以和沙石灰。”或曰：“可纯用灰否？”曰：“纯灰恐不实，须杂以筛过沙，久之沙灰相乳入，其坚如石。椁外四围上下，一切实以炭末，约厚七八寸许；既辟湿气，免水患，又截树根不入。树根遇炭，皆生转去，以此见炭灰之妙。盖炭是死物，无情，故树根不入也。《抱朴子》曰：‘炭入地，千年不变。’”问：“范家用黄泥拌石炭实椁外，如何？”曰：“不可。黄泥久之亦能引树根。”又问：“古人用沥青，恐地气蒸热，沥青溶化，棺有偏陷，却不便。”曰：“不曾亲见用沥青利害。但书传间多言用者，不知如何。”僩。

“风之为物，无物不入。因解“巽为风”。今人棺木葬在地中，少间都吹喎了，或吹翻了。”问：“今地上安一物，虽烈风，未必能吹动。何故地如此坚厚，却吹得动？”曰：“想得在地中蕴蓄欲发，其力盛猛；及出平地，则其气涣散矣。”或云：“恐无此理。”曰：“政和县有一人家，葬其亲于某位。葬了，但时闻圹中响声。其家以为地之善，故有此响。久之家业渐替，子孙贫穷，以为地之不利，遂发视之。见棺木一边击触皆损坏，其所击触处正当圹前之笼圹，今卷砖为之，棺木所入之处也。”或云：“恐是水浸致然。”曰：“非也。若水浸，则安能击触有声？不知此理如何。”

古人惟家庙有碑，庙中者以系牲。冢上四角四个，以系索下棺；棺既下，则埋于四角，所谓“丰碑”是也。或因而刻字于其上。后人凡碑刻无不用之，且于中间穴孔，不知欲何用也。今会稽大禹庙有一碑，下广锐而上小薄，形制不方不圆，尚用以系牲，云是当时葬禹之物。上有隶字，盖后人刻之也。僩。碑。





卷第九十





礼七