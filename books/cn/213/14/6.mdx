---
---
---
title: 大戴礼
---







《大戴礼》无头，其篇目阙处，皆是元无，非小戴所去取。其间多杂伪，亦有最好处。然多误，难读。义刚。

《大戴礼》冗杂，其好处已被小戴采摘来做《礼记》了，然尚有零碎好处在。广。

《大戴礼》贺孙录云：“或有注，或无注，皆不可晓。”本文多错，注尤舛误。武王诸铭有直做得巧了切题者，如《鉴铭》是也。亦有绝不可晓者。贺孙录云：“有煞著题处，有全不著题处。”想古人只是述戒惧之意，而随所在写记以自警省尔；不似今人为此铭，便要就此物上说得亲切。贺孙录云：“须要仿象本色。”然其间亦有切题者，如汤《盘铭》之类。至于武王《盥盘铭》，则又似个船铭，贺孙录云：“因举问数铭可疑。曰：‘便是，如《盥盘铭》似可做船铭。’”想只是因水起意，然恐亦有错杂处。广。贺孙录少异。

太公铭几杖之属，有不可晓、不著题之语。古人文字只是有个意思便说，不似今人区区就一物上说。

安卿问：“《大戴•保傅篇》，多与贾谊策同，如何？”曰：“《保傅》中说‘秦无道之暴’，此等语必非古书，乃后人采贾谊策为之，亦有《孝昭冠辞》。”义刚。

《明堂篇》说，其制度有“二九四七五三六一八”，郑注云，“法龟文”也。此又九数为《洛书》之一验也。贺孙录云：“他那时已自把《九畴》作《洛书》看了。”广。





卷第八十九





礼六