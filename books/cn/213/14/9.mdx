---
---
---
title: 杂仪
---







自三代后，车服冠冕之制，《前汉》皆不说，只《后汉•志》内略载，又多不可晓。以下服。

古者有祭服，有朝服。祭服所谓鷩冕之类，朝服所谓皮弁、玄端之类。天子诸侯各有等差。自汉以来，祭亦用冕服，朝服则所谓进贤冠、绛纱袍。隋炀帝时始令百官戎服，唐人谓之“便服”，又谓之“从省服”，乃今之公服也。祖宗以来，亦有冕服、车骑、黄绿作旗之类，而不常用，惟大典礼则用之。然将用之时，必先出许多物色于庭。所持之人，又须有赏赐。黄录云：“所付之人，又须有以易也。”于是将用之前，有司必先入文字，取指挥，例降旨权免。夔孙。义刚同。

今朝廷服色三等，乃古间服，此起于隋炀帝时。然当时亦只是做戎服。当时以巡幸烦数，欲就简便，故三品以上服紫，五品服绯，六品以下服绿。他当时又自有朝服。今亦自有朝服，大祭祀时用之，然不常以朝。到临祭时取用，却一齐都破损了。要整理，又须大费一巡，只得恁地包在那里。贺孙。

今之朝服乃戎服，盖自隋炀帝数游幸，令百官以戎服从，二品紫，五品朱，六品青，皂靴乃上马鞋也。后世循袭，遂为朝服。然自唐人朝服，犹著礼服，幞头圆顶软脚，今之吏人所冠者是也。桶顶帽子乃隐士之冠。宣和末，京师士人行道间，犹著衫帽。至渡江戎马中，乃变为白凉衫。绍兴二十年间，士人犹是白凉衫，至后来军兴又变为紫衫，皆戎服也。义刚。

唐人法服犹施之朝廷，今日惟祭祀不得已乃用，不复施之朝廷矣。且如今之冕，嵯峨而不安于首。古者佩玉，右征角，左宫羽，今必不然。方子。

祖宗时有大朝会，如元正、冬至有之。天子被法服，群臣皆有其服。籍溪在某州为解头，亦尝预元正朝班。又，旧制：在京升朝官以上，每日赴班；如上不御殿，宰相押班。所以韩魏公不押班，为台谏所论。籍溪云，士服著白罗衫，青缘，有裙有佩。绍兴间，韩勉之知某州，于信州会样来制士服，正如此。某后来看祖宗《实录》，乃是教《大晟乐》时士人所服，方知出处。今朝廷所颁绯衫，乃有司之服也。人杰。广录略。

“政和间，尝令天下州学生习《大晟乐》者皆著衣裳，如古之制，及漆纱帽，但无顶尔。及诸州得解举首贡至京师，皆若此赴元日朝”。或曰：“《苍梧杂志》载‘背子’，近年方有，旧时无之。只汗衫袄子上便著公服。女人无背，只是大衣。命妇只有横帔、直帔之异尔。背子乃婢妾之服，以其在背后，故谓之‘背子’。”先生曰：“见说国初之时，至尊常时禁中，常只裹帽著背子，不知是如何。又见前辈说，前辈子弟，平时家居，皆裹帽著背，不裹帽便为非礼。出门皆须且冠带。今皆失了。从来人主常朝，君臣皆公服。孝宗简便，平时著背；常朝引见臣下，只是凉衫。今遂以为常。如讲筵早朝是公服，晚朝亦是凉衫。”

问：“今冠带起于何时？”曰：“看《角抵图》所画观戏者尽是冠带。立底、屋上坐底皆戴帽系带，树上坐底也如此。那时犹只是软帽，搭在头上；带只是一条小皮穿几个孔，用那跨子缚住。至贱之人皆用之。今来帽子做得恁高，硬带做得恁地重大，既不便于从事，又且是费钱。皂衫更费重。某从向时见此三物，疑其必废。如今果是人罕用。也是贫士如何要办得！自家竭力办得，著去那家，那家自无了，教他出来相接也不得。所以其弊必废。大凡事不商量，后都是如此。”问：“古人制深衣，正以为士之贵服，且谓‘完且弗费’，极是好，上至天子亦服之。不知士可以常服否？”曰：“‘可以摈相，可以治军旅’，如此贵重，怨不可常服。”曰：“‘朝玄端，夕深衣’，已是从简便了。且如深衣有大带了，又有组以束之，今人已不用组了。凡是物事，才是有两件，定是废了一件。”又云：“薄太后以帽絮提文帝，则帽已自此时有了。从来也多唤做巾子、幞头。”或云：“唐庄宗取伶官者用之，但未有脚。”或云：“太祖庙方用。”想此时方制得如此长脚。贺孙。

符舜功曰：“去年初得官，欲冠带参先生，中以显道言而止。今思之，亦是失礼。”先生曰：“毕竟是君命。”良久，笑曰：“显道是出世间法。某初闻刘谏议初仕时，冠带乘凉轿还人事，往往前辈皆如此。今人都不理会其间有如此者，遂哂之。要之，冠带为礼。某在同安作簿时，朝廷亦有文字令百官皆戴帽。某时坐轿有碍，后于轿顶上添了一圈竹。”义刚。

上领服非古服。看古贤如孔门弟子衣服，如今道服，却有此意。古画亦未有上领者。惟是唐时人便服此，盖自唐初已杂五胡之服矣。贺孙。

因言服制之变：“前辈无著背子者，虽妇人亦无之。士大夫常居，常服纱帽、皂衫、革带，无此则不敢出。背子起殊未久。”或问：“妇人不著背子，则何服？”曰：“大衣。”问：“大衣，非命妇亦可服否？”曰：“可。”僩因举胡德辉《杂志》云：“背子本婢妾之服。以其行直主母之背，故名“背子”。后来习俗相承，遂为男女辨贵贱之服。”曰：“然。然尝见前辈杂说中载，上御便殿，著纱帽、背子，则国初已有背子矣。皆不可晓。”又曰：“后世礼服固未能猝复先王之旧，且得华夷稍有辨别，犹得。今世之服，大抵皆胡服，如上领衫靴鞋之类，先王冠服扫地尽矣！中国衣冠之乱，自晋五胡，后来遂相承袭。唐接隋，隋接周，周接元魏，大抵皆胡服。”问：“今公服起于何时？”曰：“隋炀帝游幸，令群臣皆以戎服从，三品以上服紫，五品以上服绯，六品以下服绿。只从此起，遂为不易之制。”又问：“公服何故如许阔？”曰：“亦是积渐而然，初不知所起。尝见唐人画十八学士，裹幞头，公服极窄；画裴晋公诸人，则稍阔；及画晚唐王铎辈，则又阔。相承至今，又益阔也。尝见前辈说，绍兴初，某人欲制公服，呼针匠计料，匠云少三尺许。某人遂寄往都下制造，及得之，以示针匠。匠曰：‘此不中格式，某不敢为也。’某人问其故。曰：‘但看袖必短，据格式袖合与下襜齐至地，不然则不可以入阁门。’彼时犹守得这意思，今亦不复存矣。唐人有官者，公服、幞头不离身，以此为常服。又别有朝服，如进贤冠、中单服之类。其下又有省服，服为常服；今之公服，即唐之省服服也。”又问幞头所起。曰：“亦不知所起。但诸家小说中，时班驳见一二。如王彦辅《麈史》犹略言之。某少时尚见唐时小说极多，今皆不复存矣。唐人幞头，初止以纱为之，后以其软，遂斫木作一山子在前衬起，名曰‘军容头’。其说以为起于鱼朝恩，一时人争效。士大夫欲为幞头，则曰：‘为我斫一军容头来。’及朝恩被诛，人以为语谶。其先幞头四角有脚，两脚系向前，两脚系向后；后来遂横两脚，以铁线张之。然惟人主得裹此。世所画唐明皇已裹两脚者，但比今甚短。后来藩镇遂亦僭用，想得士大夫因此亦皆用之。但不知几时展得如此长？尝见禅家语录载唐庄宗问一僧云：‘朕收中原得一宝，未有人酬贾。’僧曰：‘略借陛下宝看。’庄宗以手展幞头两脚示之。如此，则五代时，犹是惟人君得裹两脚者，然皆莫可考也。桐木山子相承用，至本朝，遂易以藤织者，而以纱冒之。近时方易以漆纱。尝见南剑沙溪一士夫家，尚收得上世所藏幞头，犹是藤织坯子。唐制又有两脚上下者，亦莫可晓。”僩。

而今衣服未得复古，且要辨得华夷。今上领衫与靴皆胡服，本朝因唐，唐因隋，隋因周，周因元魏。隋炀帝有游幸，遂令臣下服戎服，三品以上服紫，五品以上服绯，六品以下服绿，皆戎服也。至唐有三等服：有朝服，又有公服，治事时著，便是法服，有衣裳、佩玉等。又有常时服，便是今时公服，则无时不服。唐初年服袖甚窄，全是胡服；中年渐宽，末年又宽，但看人家画古贤可见。唐初头上裹四脚软巾，至鱼朝恩以桐木为冠，如山形，安于髻上，方裹巾，后人渐学他。至本朝渐变为幞头，方用漆纱做。本来唐时四脚软巾，只人主后面二带用物事穿得横，臣下不敢用。后藩镇之徒僭窃用，今则朝廷一例如此。学蒙。与上条闻同。

“爵弁赤少黑多，如今深紫色。以皮为之，如今水檐相似。盖古人未有衣服时，且取鸟兽之皮来遮前面后面。后世圣人制服不去此者，示不忘古也。今则又以帛为之耳。中间有颈，两头有肩，肩以革带穿之，革带今有胯子。古人却是环子钉于革带，其势垂下，如今人钉铰串子样。镌之类，结放上面。今之胯子，便是仿他形像。古人带甚轻，却带得许多物。今人带枉做得恁地重，如幞头、靴之类亦然。幞头本是偃脚垂下，要束得紧，今却做长带。”问：“横渠说唐庄宗因取伶官幞头带之，后遂成例。”曰：“不是恁地。庄宗在位，亦未能便变化风俗。兼是伶人所带，士大夫亦未必肯带之。见画本，唐明皇已带长脚幞头。或云藩镇僭礼为之，后遂皆为此样。或云乃是唐宦官要得常似新幞头，故以铁线插带中，又恐坏，其中以桐木为一幞头骨子，常令幞头高起如新，谓之‘军容头’。后来士大夫学之，令匠人‘为我斫个军容头来’。盖以木为之，故谓之斫。及唐末宦者之祸，人皆以此语为谶。王彦辅《麈史》说如此，说得有来历，恐是如此。后人觉得不安，到本朝太宗时，又以藤做骨子，以纱糊于上。后又觉见不安，到仁宗时，方以漆纱为之。尝见南剑沙县人家尚有藤骨子，可见此事未久。盖此非一朝一夕之故，其变必有渐。”夔孙。

挚是初见君时，用以献君。二生一死，皆是抱羔、雁、雉真物以献。如今笏，却是古人记事手板，王述倒执手板。插之带间。今人笏，却是用行礼记事，但其私记也。今之公服，皆古之戎服。古公服是法服，朱衣皂缘冠。则三公用貂蝉，御史用獬。在衣之上则系带，带剑之类六七件。隋炀帝南游，命群臣以戎服从，大臣紫，中绯，小绿。今之成群成队试进士诗赋，亦炀帝法也。金银鱼，乃古人以合符。臣之得鱼符者，用袋之腰间。今无合符事，却尚用鱼，又不用袋鱼。鱼袋事出《唐书•舆服志》，高武中睿时。扬。

今衣服无章，上下混淆。某尝谓纵未能大定经制，且随时略加整顿，犹愈于不为。如小衫令各从公衫之色，服紫者小衫亦紫，服绯绿者小衫亦绯绿，服白则小衫亦白，胥吏则皆乌衣。余皆仿此，庶有辨别也。闳祖。

古人戴冠，郭林宗时戴巾，温公幅巾，是其类也。古人衣冠，大率如今之道士。道士以冠为礼，不戴巾。妇人环髻，今之特髻是其意也，不戴冠。扬。

今官员执笏，最无道理。笏者，只是君前记事，恐事多，须以纸粘笏上，记其头绪。或在君前不可以手指人物，须用笏指之。此笏常插在腰间，不执在手中。夫子“摄齐升堂”，何曾手中有笏？摄齐者，畏谨，恐上阶时踏著裳，有颠仆之患。执圭者，圭自是贽见之物，只是捧至君前，不是如执笏。所以执圭时便“足缩缩，如有循”。缘手中有圭，不得摄齐，亦防颠仆。明作。

古人言人跪坐。“虽有拱璧而先乘马，不如坐进此道”，谓跪而献之也。如文帝不觉膝之前，盖亦是跪坐。跪坐，故两手下为拜。“拜”字从两手下。古者初冠，母子相拜；妇初见舅姑，舅姑答拜；不特君臣相答拜也。方子。以下拜。

古人坐于地，未必是盘足，必是跪。以其惯了，故脚不痛，所以拜时易也。古人之拜，正如今道士拜，二膝齐下。唐人先下一膝，谓之“雅拜”，似有罪，是不恭也。今人不然。明作。

安卿问：“古者天子拜其臣，想亦是席地而坐，只略为之俯首，便是拜否？”曰：“太甲‘拜手稽首’，成王‘拜手稽首’，《疏》言稽留之意，是首至地之久也，盖其尊师傅如此。后来晋元帝亦拜王导，至其家，亦拜其妻。如法帖中，元帝与王导帖皆称‘顿首’，不知如何。”义刚。

问：“虞礼，子为尸，父拜之。”曰：“古人大抵如此。如子冠，母先拜之，子却答拜，而今这处都行不得。看来古人上下之际虽是严，而情意甚相通，如‘禹拜昌言’‘王拜手稽首’之类。到汉以来，皇帝见丞相，在坐为起，在舆为下。赞者曰：‘皇帝为丞相起！’尚有这意思。到六朝以来，君臣逐日相与说话。如宋文帝明日欲杀某人，晚间更与他说话，不能得他去。其间有入朝去从人即分散去，到晚他方出。到唐，尚有坐说话底意思。而今宰相终年立地，不曾得一日坐，人主或终日不曾得见面。寿皇求治之初，中间学士固是直宿，又分讲官亦直宿，又令从官亦得入赐坐，从容讲论。而今未论朝廷，如古人州郡之间，亦自如此。如《罗池碑》云，柳子厚与牙将欧阳翼共饮。法帖中有颜真卿《与蔡明远帖》，都书名。牙将即是客将，蔡明远亦是衙前、他却与之情意如此。而今州郡与小官也不如此了。”夔孙。

问：“看礼中说妇人吉拜，虽君赐肃拜，此则古人女子拜亦伏地也。”曰：“古有女子伏拜者。乃太祖问范质之侄杲：‘古者女子拜如何？’他遂举《古乐府》云‘长跪问故夫’，以为古妇女皆伏拜，自则天欲为自尊之计，始不用伏拜。今看来此说不然。《乐府》只说‘长跪问故夫’，不曾说伏拜。古人坐也是跪，一处云：‘直身长跪。’若拜时，亦只低手只揖，便是肃拜。故礼肃拜注云：‘肃，俯手也。’盖妇人首饰盛多，如‘副笄六珈’之类，自难以俯伏地上。古人所以有父母拜其子，舅姑答妇拜者，盖古坐时只跪坐在地，拜时亦容易；又不曾相对，拜各有向，当答拜亦然。大祝九拜：稽首拜，头至地；顿首拜，头叩地；空首拜，头至手，所谓‘拜手’也；振动，战栗变动之拜；吉拜，拜而后稽颡；凶拜，稽颡而后拜也；奇拜一拜；褒拜再拜，‘褒’，读为‘报’；肃拜，‘但俯下手，今时抬’，传云‘介者不拜’，‘敢肃使者’，是也。”贺孙。

问：“古者妇人以肃拜为正，何谓‘肃拜’？”曰：“两膝齐跪，手至地，而头不下，为肃拜。拜手亦然。为丧主，则头亦至地，不肃拜。南北朝有《乐府诗》说妇人云：‘伸腰再拜跪，问客今安否。’伸腰，亦是头不下也。周宣帝令命妇朝见皆跪伏朝见，如男子之仪。但不知妇人膝不跪地而变为今之拜者，起于何时。此等小小礼文，皆无所稽考。程泰之以为始于武后，亦非也。古者男子拜，亦两膝齐屈，如今之道士拜。杜子春注《周礼》奇拜，以为先屈一膝，如今之雅拜。汉人雅拜，即今之拜是也。”淳。

妇人有肃拜、拜手、稽颡。肃拜者，两膝跪地，敛手放低；拜手者，膝亦跪，而手至地也；稽颡，头至地也。为夫与长子丧，亦如之。焘。

拜亲时须合坐受，叔伯母亦合坐受，兄只立受。嫂叔同一家，不可不拜，亦须对拜。夫妇对拜。扬。

团拜须打圈拜。若分行相对，则有拜不著处。广。

今人契拜父母兄弟，极害义理。扬。

古人跪坐，立乘。方子。以下坐。

问：“盘坐，于理有害否？”曰：“古人席地亦只是盘坐，又有跪坐者。录云：“古人亦只跪坐，未有盘坐。”君前臣跪，父前子跪，两膝头屈前著地，观画图可见。古人密处未见得，其疏即是如此。录云：“古人樽节处，自如此密。”管宁坐一木榻，积五十年未尝箕股，其榻上当膝处皆穿。今人有椅子，若对宾客时，合当垂足坐；若独居时，垂足坐难久，盘坐亦何害？”淳。录少异。

族长至己之家，必以族长坐主位，无亲疏皆然。北人以姑夫之类，外姓之人亦坐主位，无此义。扬。

燕居父子同坐亦得，惟对客不得。扬。

古人屋黄作“室”。无廊庑。三公露立于槐下，九卿露立于棘下。当其朝会，有雨则止。《曾子问》：“诸侯见天子，入门而雨霑服失容，则废。”淳。义刚录略。以下朝廷之仪。

因论朝礼，云：“如《周礼》所说古之朝礼，君臣皆立。至汉时所谓‘皇帝见丞相起’，尚有此礼，不知后来如何废了。然所谓‘朝不坐’，又也有坐底。”焘。

三代之君见大臣多立，乘车亦立。汉初犹立见大臣，如赞者云：“天子为丞相起！”后世君太尊，臣太卑。德明。

古者天子见群臣有礼：先特揖三公，次揖九卿，又次揖左右，然后泛揖百官，所谓“天揖同姓”之类，有许多等级。义刚。

因问：“欲使士人为宰相吏，升降揖逊不佳否？”曰：“古人皆有此礼，本朝废之。”又问：“古人何故受拜？”曰：“不然。孔子须拜卫灵公、鲁哀公。旧制，宰相在堂上，御史中丞为班首，与对拜于阶下。又圣节日，百官尽揖宰相于何处。”扬。

“古时隔品则拜，谓如八品见六品，六品见四品，则拜。宰相礼绝百僚，则皆拜之。若存得此等旧礼，亦好，却有等杀。今著公令：从事郎以下，庭参不拜，则以上者不庭参可知。岂有京朝官复降阶之礼！今朝士见宰相，只是客礼；见监司、郡守，如何却降阶？”问：“若客司揖请降阶，则如何？”曰：“平立不降可也。同官虽皆降阶，吾独不降，可也。”是时将赴莆田，问此。先生又云：“古者庭参官令录以下，往往皆拜，惟职官不拜，所以著令如此。”德明。

子晦将赴莆阳，请于先生：“今属邑见郡守，不问官序，例阶墀，如何？”曰：“若欲自行其志，勿从俗可也。”因云：“今多相尚如此。以此去事人，固是无见识。且是为官长者安受而不疑，更是怪。”坐客云：“赵丞相帅某处，经过某处，而属邑宰及同僚皆于船头迎望拜接，后却指挥不要此般礼数。这般所在，须先戒饬客将。”或云：“今人见宰相，欲有所言，未及出口，已为客将按住云：‘相公尊重！’至有要取覆，而客将抗声云‘不得取覆’者。”先生曰：“若是有此等，无奈何，须叱之，可也。”贺孙。

《开元礼》有刺史吊吏民之礼，略如古者国君吊臣礼。本朝删去此条。方子。

问：“左右必竟孰为尊？”曰：“汉初右丞相居左丞相之上，史中有言曰‘朝廷无出其右者’，则是右为尊也。到后来又却以左为尊。而《老子》有曰：‘上将军处右，而偏将军处左。’丧事尚左、兵凶器也，故以丧礼处之。如此，则吉事尚右矣。汉初岂习于战国与暴秦之所为乎！”广。以下杂论。

古父子异宫。宫如今人四合屋，虽各一处，然四面共墙围。扬。

古谓之“宫”，只是墙。盖古人无今廊屋。焘。

因论戟：“古人战争出入部从用之，今只置之于门。唐时私家得用戟，如官几品得几戟。”焘。

今之表启是下谀其上，今之制诰是君谀其臣。道夫。

今之书简使上覆，以为重于启也。然用“启”字则有义理，用“覆”字却无义理。启，乃开启之“启”。“覆”为审覆之“覆”，如“三覆奏”，谓已有指挥，更为再三审覆之也。广。

问：“今人书简未尝拜而言拜，未尝瞻仰而言瞻仰，如何？”曰：“‘瞻仰’字去之无害。但‘拜’字承用之久，若遽除去，恐不免讥骂。前辈只云‘某启’，启是开白之义。法帖中有‘顿首’，韩文中有‘再拜’，其来已久。”问：“启，又训跪。如秦王问范雎，有‘跽而请之’。”曰：“古人席地而坐，有问于人，则略起身时，其膝至地，或谓之跪。若妇人之拜，在古亦跪。《古乐府》云‘伸腰拜手跪’，则妇人当跪而拜，但首不至地耳。不知妇人之不跪，起于何代。或谓唐武后时方如此，亦未可知。周天元令命妇为男子之拜以称贺。及天元薨，遂改其制。想史官书之，以表其异。则古者妇人之拜，其首不至地，可知也。然则妇人之拜，当以深拜，颇合于古。”人杰。

有士大夫来谒，各以坐次推逊不已。先生曰：“吾人年至五十后，莫论官、休。”自修。

大抵前辈礼数极周详郑重，不若今人之苟简。以今人律之先王之礼，则今人为山鹿野麋矣！然某尚及见前辈礼数之周，今又益薄矣。僩。





卷第九十二