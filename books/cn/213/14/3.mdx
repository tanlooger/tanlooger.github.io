---
---
---
title: 仪礼
---







总论





河间献王得古礼五十六篇，想必有可观。但当时君臣间有所不晓，遂至无传。故先儒谓圣经不亡于秦火，而坏于汉儒，其说亦好。温公论景帝太子既亡，当时若立献王为嗣，则汉之礼乐制度必有可观。又“致堂谓：‘武帝若使董仲舒为相，汲黯为御史大夫，则汉治必盛。’某尝谓：‘若如此差除，那里得来！’”广。

先王之礼，今存者无几。汉初自有文字，都无人收拾。河间献王既得雅乐，又有礼书五十六篇，惜乎不见于后世！是当时儒者专门名家，自一经之外，都不暇讲，况在上又无典礼乐之主。故胡氏说道，使河间献王为君，董仲舒为相，汲黯为御史，则汉之礼乐必兴。这三个差除，岂不甚盛！贺孙。

今《仪礼》多是士礼，天子诸侯丧祭之礼皆不存，其中不过有些小朝聘燕飨之礼。自汉以来，凡天子之礼，皆是将士礼来增加为之。河间献王所得礼五十六篇，却有天子、诸侯之礼，故班固谓“愈于推士礼以为天子、诸侯之礼者”。班固作《汉书》时，此礼犹在，不知何代何年失了。可惜！可惜！广。贺孙录略。

礼书如《仪礼》，尚完备如他书。儒用。

《仪礼》，不是古人预作一书如此。初间只以义起，渐渐相袭，行得好，只管巧，至于情文极细密，极周经处。圣人见此意思好，故录成书。只看古人君臣之际，如公前日所画图子，君临臣丧，坐抚当心要绖而踊。今日之事，至于死生之际，恝然不相关，不啻如路人！所谓君臣之恩义安在！祖宗时，于旧执政丧亦亲临。渡江以来，一向废此。只秦桧之死，高宗临之，后来不复举。如陈福公，寿皇眷之如此隆至，其死亦不亲临。祖宗凡大臣死，远地不及临者，必遣郎官往吊。寿皇凡百提掇得意思，这般处却恁地不觉。今日便一向废却。贺孙。

礼有经，有变。经者，常也；变者，常之变也。先儒以《曲礼》为变礼，看来全以为变礼，亦不可。盖曲者，委曲之义，故以《曲礼》为变礼。然“毋不敬，安定辞，安民哉”！此三句，岂可谓之变礼？先儒以《仪礼》为经礼。然《仪礼》中亦自有变，变礼中又自有经，不可一律看也。《礼记》，圣人说礼及学者问答处，多是说礼之变。上古礼书极多，如河间献王收拾得五十六篇，后来藏在秘府，郑、玄辈尚及见之。今注疏中有引援处，后来遂失不传，可惜！可惜！《仪礼》古亦多有，今所余十七篇，但多士礼耳。僩。

“《仪礼》是经，《礼记》是解《仪礼》。如《仪礼》有《冠礼》，《礼记》便有《冠义》；《仪礼》有昏礼，《礼记》便有《昏义》；以至燕、射之类，莫不皆然。只是《仪礼》有《士相见礼》，《礼记》却无士相见义。后来刘原父补成一篇。”文蔚问：“补得如何？”曰：“他亦学《礼记》下言语，只是解他《仪礼》。”文蔚。

鲁共王坏孔子宅，得古文《仪礼》五十六篇，其中十七篇与高堂生所传十七篇同。郑康成注此十七篇，多举古文作某，则是他当时亦见此壁中之书。不知如何只解此十七篇，而三十九篇不解，竟无传焉！义刚。

《仪礼疏》说得不甚分明。温公《礼》有疏漏处，高氏送终礼胜得温公《礼》。义刚。

刘原父补亡记，如《士相见义》《公食大夫义》尽好。盖偏会学人文字，如今人善为百家书者。又如学古乐府，皆好。《意林》是专学《公羊》，亦似公羊。其他所自为文章如杂著等，却不甚佳。人杰。

永嘉、张忠甫所校《仪礼》甚仔细，然却于《目录》中《冠礼》玄端处便错了。但此本较他本为最胜。贺孙。

陈振叔亦尽得。其说《仪礼》云：“此乃是仪，更须有礼书。《仪礼》只载行礼之威仪，所谓‘威仪三千’是也。礼书如云‘天子七庙，诸侯五，大夫三，士二’之类，是说大经处。这是礼，须自有个文字。”贺孙。





士冠





问：“《士冠礼》‘筮于庙门’，其礼甚详。而《昏礼》止云：‘将加诸卜。’‘占曰吉。’既无筮，而卜礼略，何也？”曰：“恐卜筮通言之。”又问：“礼家之意，莫是冠礼既详其筮，则于昏礼不必更详，且从省文之义如何？”曰：“亦恐如此。然《仪礼》中亦自有不备处，如父母戒女，止有其辞，而不言于某处之类。”人杰。

问“宿宾”。曰：“是戒肃宾也。是隔宿戒之。”焘。

古朝服用布，祭则用丝。《诗》《丝衣》：“绎宾尸也。”“皮弁素积”，皮弁，以白鹿皮为之；素积，白布为裙。泳。

问：“《士冠礼》有所谓‘始加’‘再加’‘三加’，如何？”曰：“所谓‘三加弥尊’，只是三次加：初是缁布冠，以粗布为之；次皮弁，次爵弁，诸家皆作画爵，看来亦只是皮弁模样，皆以白皮为之。缁布冠古来有之，初是缁布冠，齐则缁之。次皮弁者，只是朝服；爵弁，士之祭服。《周礼》，爵弁居五冕之下。”又问：“‘致美乎黻冕’，注言：‘皆祭服也。’黻冕恐不全是祭服否？”曰：“祭服谓之‘黻冕’，朝服谓之‘’，如《诗》‘鞞琫有珌’，内则‘端鞞绅’，皆是。”问：“《士冠礼》‘一加’‘再加’，言‘吉月’‘令月’；至‘三加’，言‘以岁之正’，不知是同时否？”曰：“只是一时节行此文，自如此说。加缁布冠，少顷又更加皮弁，少顷又更加爵弁，然后成礼。如温公冠礼亦仿此：初裹巾，次帽，次幞头。”又问：“黻冕，黻，蔽膝也，以韦为之。舜之画衣裳，有黼黻绣，不知又如何画于服上？”曰：“亦有不可晓。黻在裳之前，亦画黻于其上。”。

陈仲蔚问冠仪。曰：“凡妇人见男子，每先一拜；男拜，则又答拜；再拜亦然。若子冠，则见母亦如之，重成人也。寻常则不如此。但古人无受拜礼，虽兄亦答拜，君亦然。但诸侯见君，则两拜还一拜。”义刚。

冠者见母与兄弟，而母与兄弟皆先拜，此一节亦差异。昏礼亦然。妇始见舅姑，舅姑亦拜。义刚。

《士冠礼》：“始冠缁布冠，冠而弊之。”弊是不用也。义刚。





士昏





《仪礼》《昏礼》：“下达用雁。”注谓“在下之人，达二家之好而用雁”，非也。此只是公卿大夫下达庶人，皆用雁。后得陆农师解，亦如此说。陆解多杜撰，亦煞有好处，但简略难看。陈祥道《礼书》考得亦稳。淳。义刚录云：“择之云：‘自《通典》后，无人理会礼。本朝但有陈祥道、陆佃略理会来。’曰：‘陈祥道理会得也稳，陆农师也有好处，但杜撰处多，如《仪礼》’云云。”

问：“昏礼用雁，‘婿执雁’，或谓取其不再偶，或谓取其顺阴阳往来之义。”曰：“《士昏礼》谓之‘摄盛’，盖以士而服大夫之服，爵弁。乘大夫之车，墨车。则当执大夫之贽。前说恐傅会。”又曰：“重其礼而盛其服。”赐。

或问：“《礼经》，妇三月而后庙见，与《左氏》不同。”曰：“《左氏》说礼处，多与《礼经》不同，恐是当时俗礼，非必合于《礼经》。”又问：“既为妇，便当庙见，必三月之久，何邪？”曰：“三月而后事定。三月以前，恐更有可去等事；至三月不可去，则为妇定矣，故必待三月而后庙见。”或曰：“未庙见而死，则以妾礼葬之。”曰：“归葬于妇氏之党。”文蔚。





乡饮酒





《乡饮酒》云：“笙入，乐《南陔》《白华》《华黍》。”想是笙入吹此《诗》，而乐亦奏此《诗》。乐，便是众乐皆奏之也。





聘礼





问《聘礼》所言“君行一，臣行二”之义。曰：“君行步阔而迟，臣行步狭而疾，故君行一步，而臣行两步，盖不敢同君之行而践其迹也。《国语》齐君、晏子行，子贡怪之，问孔子君臣交际之礼一段，说得甚分晓。”僩。





公食大夫礼





公食大夫礼，乃是专飨大夫。为主人者时出劝宾，宾辞而独飨。人杰。





觐礼





天子常服皮弁。惟诸侯来朝见于庙中，服冕服，用郁鬯之酒灌神。人杰。

觐，是正君臣之礼，较严。天子当依而立，不下堂而见诸侯。朝，是讲宾主之仪，天子当宁而立，在路寝门之外，相与揖逊而入。义刚。





丧服经传





今人齐衰用布太细，又大功、小功皆用苎布，恐皆非礼。大功须用市中所卖火麻布稍细者，或熟麻布亦可。小功须用虔布之属，古者布帛精粗，皆有升数，所以说“布帛精粗不中度，不鬻于市”。今更无此制，听民之所为。所以仓卒难得中度者，只得买来自以意择制之尔。僩。

丧服葛布极粗，非若今之细也。僩。

“缌十五升，抽其半”者，是一簆只用一经。如今广中有一种疏布，又如单经黄草布，皆只一经也。然小功十二升，则其缕反多于缌矣，又不知是如何。闳祖。

问：“温公《仪》，首绖缀于冠，而《仪礼疏》说别材而不相缀。”曰：“缀也得，不缀也得，无紧要。”淳。

尧卿问绖带之制。曰：“首绖大一搤，只是拇指与第二指一围。腰绖较小，绞带又小于腰绖。腰绖象大带，两头长垂下。绞带象革带，一头有扣子，以一头串于中而束之。总，如今之髻巾。括发，是束发为髻。”安卿问：“郑氏《仪礼注》及《疏》，以男子括发与免，及妇人髽，皆云‘如著幓头然’。所谓幓头，何也？”曰：“幓头只如今之掠头编子，自项而前交于额上，却绕髻也。‘免’，或读如字，谓去冠。”又问妇人首绖之制。曰：“亦只是大麻索作一环耳。”“幓”音骖。义刚。

或问服制。曰：“《仪礼》事事都载在里面，其间曲折难行处，他都有个措置得恰好。”因举一项：“父卒，继母嫁，后为之服报。《传》曰：‘何以期也？贵终也。’”“尝为母子，贵终其恩，此为继母服之义。”贺孙。

沈存中说，丧服中，曾祖齐衰服，曾祖以上皆谓之曾祖，恐是如此。如此，则皆合有齐衰三月服。看来高祖死，岂有不为服之理！须合行齐衰三月也。伊川顷言祖父母丧，须是不赴举，后来不曾行。法令虽无明文，看来为士者为祖父母期服内，不当赴举。僩。

沈存中云，高祖齐衰三月，不特四世祖为然，自四世以上，凡建事，皆当服衰麻三月，高祖盖通称耳。闳祖。

问：“某人不肯丁所生母忧。”曰：“礼为所生父母齐衰杖期，律文许申心丧。若所生父再娶，亦当从律，某人是也。”又问：“若所生父与所继父俱再娶，当持六丧乎？”曰：“固是。”又问先儒争濮议事。曰：“此只是理会称亲。当时盖有引戾园事，欲称‘皇考’者。”又问：“称‘皇考’是否？”曰：“不是。然近世儒者亦有多言合称‘皇考’者。”人杰。

“《仪礼》‘稽颡’条内，注说：‘国君有疾，不能为祖父母、曾祖父母服，则世子斩。’又曰：‘君丧皆斩。’说已分明。天子无期丧。凡有服，则必斩三年。”淳。

因言，孙为人君，为祖承重。顷在朝，检此条不见。后归家检《仪礼疏》，说得甚详，正与今日之事一般。乃知书多看不办。旧来有明经科，便有人去读这般书，《注疏》都读过。自王介甫新经出，废明经学究科，人更不读书。卒有礼文之变，更无人晓得，为害不细！如今秀才，和那本经也有不看底。朝廷更要将经义、赋、论、策颁行印下教人在。僩。

无大功尊。父母本是期，加成三年。祖父母、世父母、叔父母，本是大功，加成期。其曾祖父母小功，及从祖、伯父母、叔父母小功者，乃正服之不加者耳。闳祖。

母之姊妹服反重于母之兄弟，缘于兄弟既嫁则降服，而于姊妹之服则未尝降。故为子者于舅服缌，于姨母服小功也。贺孙。

舅于甥之妻有服，甥之妻于夫之舅却无服，也可疑。恐是舅则从父身上推将来，故广；甥之妻则从父身上推将来，故狭。义刚。

“礼，妻之父曰舅，‘谓我舅者，吾谓之甥’。古礼‘甥’字用处极多，如婿谓之‘甥’，姑之子亦曰‘甥’。”或问：“‘侄’字，本非兄弟之子所当称？”曰：“然。伊川尝言之。胡文定家子弟称‘犹子’，《礼》‘兄弟之子，犹子也’，亦不成称呼。尝见文定家将伊川《语录》凡家书说‘侄’处，皆作‘犹子’，私尝怪之。后见他本只作‘侄’字，乃知‘犹子’字文定所改，以伊川尝非之故也。殊不知伊川虽非之，然未有一字替得，亦且只得从俗。若改为‘犹子’，岂不骇俗！据礼，兄弟之子当称‘从子’为是。自曾祖而下三代称‘从子’，自高祖四世而上称‘族子’。”僩。

始封之君不臣其兄弟，封君之子不臣其诸父，不忘其旧也。公谨。

丧服，五服皆用蔴。朋友麻，是加麻于吊服之上。麻，谓绖也。闳祖。

问：“‘改葬缌’，郑玄以为终缌之月数而除服，王肃以为葬毕便除，如何？”曰：“如今不可考。礼宜从厚，当如郑氏。”问：“王肃以为既虞而除之。若是改葬，神已在庙久矣，何得虞乎？”曰：“便是如此，而今都不可考。看来也须当反哭于庙。”问：“郑氏以为只是有三年服者，改葬服缌三月；非三年服者，吊服加麻，葬毕除之否？”曰：“然。子思曰：‘礼，父母改葬，缌而除。’则非父母不服缌也。”贺孙。





既夕





问：“朝祖时有迁祖奠，恐在祖庙之前。祖无奠而亡者难独享否？”曰：“不须如此理会。礼说有奠处便是合有奠，无奠处便合无奠，更何用疑？其他可疑处却多。如温公疑斩、齐古制，而功、缌又却不古制，是何说也？古者五服皆用麻，但有等差，皆有冠绖，但功、缌之绖小耳。今人吉服不古而凶服古，亦无谓也。今俗丧服之制，下用横布作栏，惟斩衰用不得。”淳。义刚同。





少牢馈食





《仪礼》：“日用丁巳。”按注家说，则当作“丁、己”，盖十干中柔日也。雉。

《仪礼》馈食之词曰：“适尔皇祖伯某父。”伯，伯仲叔季也；某，字也；父，美称，助辞也。振。





卷第八十六





礼三