---
---
---
title: 学七 力行
---



卷第十三



学之之博，未若知之之要；知之之要，未若行之之实。祖道。以下践行。

善在那里，自家却去行他。行之久，则与自家为一；为一，则得之在我。未能行，善自善，我自我。节。

人言匹夫无可行，便是乱说。凡日用之间，动止语默，皆是行处。且须于行处警省，须是战战兢兢，方可。若悠悠泛泛地过，则又不可。升卿。

若不用躬行，只是说得便了，则七十子之从孔子，只用两日说便尽，何用许多年随着孔子不去。不然，则孔门诸子皆是呆无能底人矣！恐不然也。古人只是日夜皇皇汲汲，去理会这个身心。到得做事业时，只随自家分量以应之。如由之果，赐之达，冉求之艺，只此便可以从政，不用他求。若是大底功业，便用大圣贤做；小底功业，便用小底贤人做。各随他分量做出来，如何强得。僩。

这个事，说只消两日说了，只是工夫难。

人于道理不能行，只是在我之道理有未尽耳。不当咎其不可行，当反而求尽其道。璘。

为学就其偏处着工夫，亦是。其平正道理自在。若一向矫枉过直，又成偏去。如人偏于柔，自可见。只就这里用工，须存平正底道理。虽要致知，然不可恃。《书》曰：‘知之非艰，行之惟艰。’工夫全在行上。振。

问：“大抵学便要践履，如何？”曰：“固然是。《易》云：“学以聚之，问以辨之。”既探讨得是当，又且放顿宽大田地，待触类自然有会合处。故曰：‘宽以居之。’何尝便说‘仁以行之’！”谟。

某此间讲说时少，践履时多，事事都用你自去理会，自去体察，自去涵养。书用你自去读，道理用你自去究索。某只是做得个引路底人，做得个证明底人，有疑难处同商量而已。僩。

书册中说义理，只说得一面。今人之所谓践履者，只做得个皮草。如居屋室中，只在门户边立地，不曾深入到后面一截。人杰。

放教脚下实。文蔚。

人所以易得流转，立不定者，只是脚跟不点地。点，平声。僩。

问学如登塔，逐一层登将去。上面一层，虽不问人，亦自见得。若不去实踏过，却悬空妄想，便和最下底层不曾理会得。升卿。

学者如行路一般，要去此处，只直去此处，更不可去路上左过右过，相将一齐到不得。寿昌。

有个天理，便有个人欲。盖缘这个天理须有个安顿处，才安顿得不恰好，便有人欲出来。夔孙。以下理欲、义利、是非之辨。

“天理人欲分数有多少。天理本多，人欲便也是天理里面做出来。虽是人欲，人欲中自有天理。”问：“莫是本来全是天理否？”曰：“人生都是天理，人欲却是后来没巴鼻生底。”榦。

人之一心，天理存，则人欲亡；人欲胜，则天理灭，未有天理人欲夹杂者。学者须要于此体认省察之。椿。

大抵人能于天理人欲界分上立得脚住，则尽长进在。祖道。

天理人欲之分，只争些子，故周先生只管说“几”字，然辨之又不可不早，故横渠每说“豫”字。大雅。

天理人欲，几微之间。焘。

或问：“先生言天理人欲，如砚子，上面是天理，下一面是人欲。”曰：“天理人欲常相对。”节。

问：“饮食之间，孰为天理，孰为人欲？”曰：“饮食者，天理也；要求美味，人欲也。”节。

有天理自然之安，无人欲陷溺之危。焘。

不为物欲所昏，则浑然天理矣。道夫。

天理人欲，无硬定底界，此是两界分上功夫。这边功夫多，那边不到占过来。若这边功夫少，那边必侵过来。焘。

人只有个天理人欲，此胜则彼退，彼胜则此退，无中立不进退之理。凡人不进便退也。譬如刘项相拒于荥阳、成皋间，彼进得一步，则此退一步；此进一步，则彼退一步。初学则要牢札定脚与他捱，捱得一毫去，则逐旋捱将去。此心莫退，终须有胜时。胜时甚气象！祖道。儒用略。

人只是此一心。今日是，明日非，不是将不是底换了是底。今日不好，明日好，不是将好底换了不好底。只此一心，但看天理私欲之消长如何尔。以至千载之前，千载之后，与天地相为始终，只此一心。读书亦不须牵连引证以为工。如此缠绕，皆只是为人；若实为己，则须是将己心验之。见得圣贤说底与今日此心无异，便是工夫。大雅。

学者须是革尽人欲，复尽天理，方始是学。今去读书，要去看取句语相似不相似，便方始是读书。读书须要有志；志不立，便衰。而今只是分别人欲与天理，此长，彼必短；此短，彼必长。寿昌。

未知学问，此心浑为人欲。既知学问，则天理自然发见，而人欲渐渐消去者，固是好矣。然克得一层，又有一层。大者固不可有，而纤微尤要密察！谟。

凡一事便有两端：是底即天理之公，非底乃人欲之私。须事事与剖判极处，即克治扩充功夫随事著见。然人之气禀有偏，所见亦往往不同。如气禀刚底人，则见刚处多，而处事必失之太刚；柔底人，则见柔处多，而处事必失之太柔。须先就气禀偏处克治。闳祖。

义理身心所自有，失而不知所以复之。富贵身外之物，求之惟恐不得。纵使得之，于身心无分毫之益，况不可必得乎！若义理，求则得之。能不丧其所有，可以为圣为贤，利害甚明。人心之公，每为私欲所蔽，所以更放不下。但常常以此两端体察，若见得时，自须猛省，急摆脱出来！闳祖。

徐子融问：“水火，明知其可畏，自然畏之，不待勉强。若是人欲，只缘有爱之之意，虽知之而不能不好之，奈何？”曰：“此亦未能真知而已。”又问：“真知者，还当真知人欲是不好物事否？”曰：“如‘克、伐、怨、欲’，却不是要去就‘克、伐、怨、欲’上面要知得到，只是自就道理这边看得透，则那许多不待除而自去。若实是看得大底道理，要去求胜做甚么？要去矜夸他人做甚么？‘求仁而得仁，又何怨！’怨个甚么？耳目口鼻四肢之欲，惟分是安，欲个甚么？见得大处分明，这许多小小病痛，都如冰消冻解，无有痕迹矣。”贺孙。

“今人日中所为，皆苟而已。其实只将讲学做一件好事，求异于人。然其设心，依旧只是为利，其视不讲者，又何以大相远！天下只是‘善恶’两言而已。于二者始分之中，须着意看教分明。及其流出去，则善者一向善，但有浅深尔。如水清泠，便有极清处，有稍清处。恶者一向恶，恶亦有浅深。如水浑浊，亦有极浑处，有稍浑处。”问：“此善恶分处，只是天理之公，人欲之私耳。”曰：“此却是已有说后，方有此名。只执此为说，不济事。要须验之此心，真知得如何是天理，如何是人欲。几微间极索理会。此心常常要惺觉，莫令须刻悠悠愦愦。”大雅云：“此只是持敬为要。”曰：“敬不是闭眼默坐便为敬，须是随事致敬，要有行程去处。如今且未论齐家、治国、平天下，只截自格物、致知、诚意、正心、修身为说，此行程也。方其当格物时，便敬以格之；当诚意时，便敬以诚之；以至正心、修身以后，节节常要惺觉执持，令此心常在，方是能持敬。今之言持敬者，只是说敬，非是持敬。若此心常在躯壳中为主，便须常如烈火在身，有不可犯之色。事物之来，便成两畔去，又何至如是缠绕！”大雅。

学无浅深，并要辨义利。祖道。

看道理，须要就那个大处看。须要前面开阔，不要就那壁角里去。而今须要天理人欲，义利公私，分别得明白。将自家日用底与他勘验，须渐渐有见处。若不去那大坛场上行，理会得一句透，只是一句，道理小了。义刚。

人贵剖判，心下令其分明，善理明之，恶念去之。若义利，若善恶，若是非，毋使混淆不别于其心。譬如处一家之事，取善舍恶；又如处一国之事，取得舍失；处天下之事，进贤退不肖。蓄疑而不决者，其终不成。洽。

或问义利之别。曰：“只是为己为人之分。才为己，这许多便自做一边去。义也是为己，天理也是为己。若为人，那许多便自做一边去。”

须于日用间，令所谓义了然明白。或言心安处便是义。亦有人安其所不当安，岂可以安为义也！升卿。

义利之辨，初时尚相对在。若少间主义功深后，那利如何着得！如小小窃盗，不劳而却矣。祖道。

事无大小，皆有义利。今做好底事了，其间更包得有多少利私在，所谓“以善为之而不知其道”，皆是也。祖道。

才卿问：“应事接物别义利，如何得不错？”曰：“先做切己工夫。喻之以物，且须先做了本子。本子既成，便只就这本子上理会。不然，只是悬空说《易》。”器之问：“义利之分，临事如何辨？”曰：“此须是工夫到，义理精，方晓然。未能至此，且据眼前占取义一边，放令分数多，占得过。这下来，纵错亦少。”大雅。

才有欲顺适底意思，即是利。祖道。

仁义根于人心之固有，利心生于物我之相形。焘。

人只有一个公私，天下只有一个邪正。敬仲。

将天下正大底道理去处置事，便公；以自家私意去处之，便私。僩。

且以眼前言，虚实真伪是非处，且要剔脱分明。祖道。

“只是理会个是与不是，便了。”又曰：“是，便是理。”节。

凡事只去看个是非。假如今日做得一件事，自心安而无疑，便是是处；一事自不信，便是非处。寿昌。

闲居无事，且试自思之。其行事有于所当是而非，当非而是，当好而恶，当恶而好，自察而知之，亦是工夫。士毅。

讲学固不可无，须是更去自己分上做工夫。若只管说，不过一两日都说尽了。只是工夫难。且如人虽知此事不是，不可为，忽然无事又自起此念。又如临事时虽知其不义，不要做，又却不知不觉自去做了，是如何？又如好事，初心本自要做，又却终不肯做，是如何？盖人心本善，方其见善欲为之时，此是真心发见之端。然才发，便被气禀物欲随即蔽锢之，不教它发。此须自去体察存养，看得此最是一件大工夫。广。

学者工夫只求一个是。天下之理，不过是与非两端而已。从其是则为善，徇其非则为恶。事亲须是孝，不然，则非事亲之道；事君须是忠，不然，则非事君之道。凡事皆用审个是非，择其是而行之。圣人教人，谆谆不已，只是发明此理。“十五志学”，所志只在此；“三十而立”，所立只在此；“四十而不惑”，又不是别有一般道理，只是见得明，行得到。为贤为圣，皆只在此。圣人恐人未悟，故如此说，又如彼说；这里既说，那里又说，学者可不知所择哉！今读书而不能尽知其理，只是心粗意广。凡解释文义，须是虚心玩索。圣人言语，义理该贯，如丝发相通，若只恁大纲看过，何缘见得精微出来！所以失圣人之意也。谟。

所谓道，不须别去寻讨，只是这个道理。非是别有一个道，被我忽然看见，攫拏得来，方是见道。只是如日用底道理，恁地是，恁地不是。事事理会得个是处，便是道也。近时释氏便有个忽然见道底说话。道又不是一件甚物，可摸得入手。。

学，大抵只是分别个善恶而去就之尔。道夫。

论阴阳，则有阴必有阳；论善恶，则一毫著不得！节。

学者要学得不偏，如所谓无过不及之类，只要讲明学问。如善恶两端，便要分别理会得善恶分明后，只从中道上行，何缘有差。子思言中，而谓之中庸者，庸只训常。日用常行，事事要中，所以谓“中庸不可能”。谟。

凡事莫非心之所为，虽放僻邪侈，亦是此心。善恶但如反覆手，翻一转便是恶。只安顿不著，亦便是不善。道夫。

人未说为善，先须疾恶。能疾恶，然后能为善。今人见不好事，都只恁不管他。“民之秉彝，好是懿德”，不知这秉彝之良心做那里去，也是可怪！与立。

有问好恶。曰：“好恶是情，好善恶恶是性。性中当好善，当恶恶。泛然好恶，乃是私也。”谦。

圣人之于天地，犹子之于父母。以下系人伦。

佛经云：“佛为一大事因缘出现于世。”圣人亦是为这一大事出来。这个道理，虽人所固有，若非圣人，如何得如此光明盛大！你不晓得底，我说在这里，教你晓得；你不会做底，我做下样子在此，与你做。只是要扶持这个道理，教它常立在世间，上拄天，下拄地，常如此端正。才一日无人维持，便倾倒了。少间脚拄天，头拄地，颠倒错乱，便都坏了。所以说：“天佑下民，作之君，作之师，惟其克相上帝，宠绥四方。”天只生得你，付得这道理。你做与不做，却在你。做得好，也由你；做得不好，也由你。所以又为之立君师以作成之，既抚养你，又教导你，使无一夫不遂其性。如尧舜之时，真个是“宠绥四方”。只是世间不好底人，不定叠底事，才遇尧舜，都安帖平定了。所以谓之“克相上帝”，盖助上帝之不及也。自秦汉以来，讲学不明。世之人君，固有因其才智做得功业，然无人知明德、新民之事。君道间有得其一二，而师道则绝无矣！卓。僩同。

问：“圣人‘兼三才而两之’。”曰：“前日正与学者言，佛经云：‘我佛为一大事因缘出现于世。’圣人亦是为一大事出现于世。上至天，下至地，中间是人。塞于两间者，无非此理。须是圣人出来，左提右挈，原始要终，无非欲人有以全此理，而不失其本然之性。‘天佑下民，作之君，作之师’，只是为此道理。所以作个君师以辅相裁成，左右民，使各全其秉彝之良，而不失其本然之善而已。故圣人以其先得诸身者与民共之，只是为这一个道理。如老佛窥见这个道理。庄子‘神鬼神帝，生天生地’，释氏所谓‘能为万象主，不逐四时凋’，他也窥见这个道理。只是他说得惊天动地。圣人之学，则其作用处与他全不同。圣人之学，则至虚而实实，至无而实有，有此物则有此理。僩录此下云：“须一一与它尽得。”佛氏则只见得如此便休了，所以不同。”又问：“‘辅相裁成’，若以学者言之，日用处也有这样处否？”曰：“有之。如饥则食，渴则饮，寒则裘，凿井而饮，耕田而食，作为耒耜网罟之类，皆辅相左右民事。”卓。僩同。

道者，古今共由之理，如父之慈，子之孝，君仁，臣忠，是一个公共底道理。德，便是得此道于身，则为君必仁，为臣必忠之类，皆是自有得于己，方解恁地。尧所以修此道而成尧之德，舜所以修此道而成舜之德，自天地以先，羲黄以降，都即是这一个道理，亘古今未常有异，只是代代有一个人出来做主。做主，便即是得此道理于己，不是尧自是一个道理，舜又是一个道理，文王、周公、孔子又别是一个道理。老子说：“失道而后德。”他都不识，分做两个物事，便将道做一个空无底物事看。吾儒说只是一个物事。以其古今公共是这一个，不著人身上说，谓之道。德，即是全得此道于己。他说：“失道而后德，失德而后仁，失仁而后义。”若离了仁义，便是无道理了，又更如何是道！贺孙。

圣人万善皆备，有一毫之失，此不足为圣人。常人终日为不善，偶有一毫之善，此善心生也。圣人要求备，故大舜无一毫厘不是，此所以为圣人。不然，又安足谓之舜哉！寿昌。

圣人不知己是圣人。振。

天下之理，至虚之中，有至实者存；至无之中，有至有者存。夫理者，寓于至有之中，而不可以目击而指数也。然而举天下之事，莫不有理。且臣之事君，便有忠之理；子之事父，便有孝之理；目之视，便有明之理；耳之听，便有聪之理；貌之动，便有恭之理；言之发，便有忠之理。只是常常恁地省察，则理不难知也。壮祖。

学者实下功夫，须是日日为之，就事亲、从兄、接物、处事理会取。其有未能，益加勉行。如此之久，则日化而不自知，遂只如常事做将去。端蒙。

“父子欲其亲”云云，曰：“非是欲其如此。盖有父子，则便自然有亲；有君臣，则便自然有敬。”因指坐门摇扇者曰：“人热，自会摇扇，不是欲其摇扇也。”雉。

问：“父母之于子，有无穷怜爱，欲其聪明，欲其成立。此谓之诚心邪？”曰：“父母爱其子，正也；爱之无穷，而必欲其如何，则邪矣。此天理人欲之间，正当审决。”

叶诚之问：“人不幸处继母异兄弟不相容，当如何？”曰：“从古来自有这样子。公看舜如何。后来此样事多有。只是‘为人子，止于孝’。”贺孙。

“君臣之际，权不可略重，才重则无君。且如汉末，天下唯知有曹氏而已；魏末，唯知有司马氏而已。鲁当庄僖之际，也得个季友整理一番。其后季氏遂执其权，历三四世，鲁君之势全无了，但有一季氏而已。”贺孙问：“也是合下君臣之间，其识虑不远？”曰：“然。所以圣人垂戒，谓：‘臣弑君，子弑父，非一夕一朝之故，其所由来者渐矣！由辨之不早辨也。’这个事体，初间只争些小，到后来全然只有一边。圣人所以‘一日二日万几’，常常戒谨恐惧。《诗》称文王之盛，于后便云：‘殷之未丧师，克配上帝。宜鉴于殷，峻命不易！’此处甚多。”贺孙。

用之问：“忠，只是实心，人伦日用皆当用之，何独只于事君上说‘忠’字？”曰：“父子兄弟夫妇，皆是天理自然，人皆莫不自知爱敬。君臣虽亦是天理，然是义合。世之人便自易得苟且，故须于此说‘忠’，却是就不足处说。如庄子说：‘命也，义也，天下之大戒。’看这说，君臣自是有不得已意思。”贺孙。

问：“君臣父子，同是天伦，爱君之心，终不如爱父，何也？”曰：“离畔也只是庶民，贤人君子便不如此。韩退之云：‘臣罪当诛兮，天王圣明！’此语，何故程子道是好？文王岂不知纣之无道，却如此说？是非欺诳众人，直是有说。须是有转语，方说得文王心出。看来臣子无说君父不是底道理，此便见得是君臣之义处。庄子云：‘天下之大戒二：命也，义也。子之于父，无适而非命也；臣之于君，无适而非义也；无所逃于天地之间。’旧尝题跋一文字，曾引此语，以为庄子此说，乃杨氏无君之说。似他这意思，便是没奈何了，方恁地有义，却不知此是自然有底道理。”又曰：

“‘臣之视君如寇雠’，孟子说得来怪差，却是那时说得。如云‘三月无君则吊’等语，似是逐旋去寻个君，与今世不同。而今却是只有进退，无有去之之理，只得退去。又有一种退不得底人，如贵戚之卿是也。贾生《吊屈原文》云：‘历九州而相其君兮，何必怀此都也！’又为怀王傅，王坠马死，谊自伤傅王无状，悲泣而死。张文潜有诗讥之。当时谊何不去？直是去不得。看得谊当初年少，也只是胡说。”赐。

臣子无爱身自佚之理。升卿。

问：“妻有七出，此却是正当道理，非权也。”曰：“然。”卓。

蜚卿问：“安卿问目，以孝弟推说君臣等事，不须如此得否？”曰：“惟有此理，固当有此事。如人入于水则死，而鱼生于水，此皆天然合当如此底道理。”问：“朋友之义，自天子至于庶人，皆须友以成，而安卿只说以类聚，莫未该朋友之义否？”曰：“此亦只说本来自是如此。自天子至于庶人，未有不须友以成，乃是后来事，说朋友功效如此。人自与人同类相求，牛羊亦各以类相从。朋友乃彝伦之一。今人不知有朋友之义者，只缘但知有四个要紧，而不知朋友亦不可阙。”贺孙。

朋友之于人伦，所关至重！骧。

问：“与朋友交，后知其不善，欲绝，则伤恩；不与之绝，则又似‘匿怨而友其人’。”曰：“此非匿怨之谓也。心有怨于人，而外与之交，则为匿怨。若朋友之不善，情意自是当疏，但疏之以渐。若无大故，则不必峻绝之，所谓‘亲者毋失其为亲，故者毋失其为故’者也。”淳。

问：“人伦不及师，何也？”曰：“师之义，即朋友，而分则与君父等。朋友多而师少，以其多者言之。”又问：“服中不及师，何也？”曰：“正是难处。若论其服，则当与君父等，故《礼》谓‘若丧父而无服’；又曰：‘平居则绖。’”卓。

李问人伦不及师。曰：“师与朋友同类，而势分等于君父，唯其所在而致死焉。”曾云：“如在君旁，则为君死；在父旁，则为父死。”曰：“也是如此。如在君，虽父有罪，不能为父死。”贺孙。

教导后进，须是严毅。然亦须有以兴起开发之，方得。只恁严，徒拘束之，亦不济事。道夫。

某尝言，今教导之法，皆失真，无一个人晓得。说道理底，尽说错了，说从别处去。做文章底，也只学做那不好底文章；做诗底，也不识好诗；以至说禅底，也不是他元来佛祖底禅；修养者，也非老庄之道，无有是者。僩。

古人上下之分虽严，然待臣仆如子弟，待子弟如臣仆。伯玉之使，孔子与之坐。陶渊明篮舆，用其子与门人。子路之负米，子贡之埋马，夫子之钓弋，有若之三踊于鲁大夫之庭，冉有用矛却齐以入其军，而樊须虽少能用命也。古之人执干戈卫社稷，躬耕稼，与陶、渔之事，皆是也。后世骄侈日甚，反以臣子之职为耻。此风日变，不可复也。士君子知此，为学者言之，以渐率其子弟，庶几可少变乎！人杰。

耳目口鼻之在人，尚各有攸司，况人在天地间，自农商工贾等而上之，不知其几，皆其所当尽者。小大虽异，界限截然。本分当为者，一事有阙，便废天职。“居处恭，执事敬，与人忠。”推是心以尽其职者，无以易诸公之论。但必知夫所处之职，乃天职之自然，而非出于人为，则各司其职以办其事者，不出于勉强不得已之意矣。大雅。以下杂论立心处事。

有是理，方有这物事。如草木有个种子，方生出草木。如人有此心去做这事，方始成这事。若无此心，如何会成这事。夔孙。

事无非学。文蔚。

或说事多。曰：“世事无时是了。且拣大段无甚紧要底事，不要做；又逐旋就小者又拣出无紧要底，不要做。先去其粗，却去其精，磨去一重，又磨一重。天下事都是如此。且如《中庸》说：‘戒慎乎其所不睹，恐惧乎其所不闻。’先且就睹处与闻处做了，然后就不睹不闻处用工，方能细密。而今人每每跳过一重做事，睹处与闻处元不曾有工夫，却便去不睹不闻处做，可知是做不成，下梢一齐担阁。且如屋漏暗室中工夫，如何便做得？须从‘十目所视，十手所指’处做起，方得。”明作。

且须立个粗底根脚，却正好著细处工夫。今人于无义理底言语尽说了，无义理底事尽做了。是于粗底根脚犹未立，却求深微。纵理会得，干己甚事！升卿。

多是要求济事，而不知自身己不立，事决不能成。人自心若一毫私意未尽，皆足以败事。如上有一点黑，下便有一扑黑；上有一毫差，下便有寻丈差。今若见得十分透彻，待下梢遇事转移，也只做得五六分。若今便只就第四五着理会，下梢如何！贺孙。

圣贤劝人做底，必是人有欠阙处；戒人莫为底，必是自家占得一分在其间。祖道。

要做好事底心是实，要做不好事底心是虚。被那虚底在里夹杂，便将实底一齐打坏了。贺孙。

须是信得及。这件物事好笑，不信，便了不得。士毅。

这一边道理熟，那一边俗见之类自破。

常先难而后易，不然，则难将至矣。如乐毅用兵，始常惧难，乃心谨畏，不敢忽易，故战则虽大国坚城，无不破者。及至胜，则自骄胆大，而恃兵强，因去攻二城亦攻不下。寿昌。

今人未有所见时，直情做去，都不见得。一有所见，始觉所为多有可寒心处！砥。

今人多是安于所不安。做些事，明知事不好，只说恁地也不妨，正所谓“月攘一鸡，以待来年”者也。贺孙。

作事若顾利害，其终未有不陷于害者。可学。

无所为于前，无所冀于后。焘。

古人临事所以要回互时，是一般国家大事，系死生存亡之际，有不可直情径行处，便要权其轻重而行之。今则事事用此，一向回互。至于“枉寻直尺而利，亦可为欤”？是甚意思！璘。

问：“学者讲明义理之外，亦须理会时政。凡事当一一讲明，使先有一定之说，庶它日临事，不至墙面。”曰：“学者若得胸中义理明，从此去量度事物，自然泛应曲当。人若有尧舜许多聪明，自做得尧舜许多事业。若要一一理会，则事变无穷，难以逆料，随机应变，不可预定。今世文人才士，开口便说国家利害，把笔便述时政得失，终济得甚事！只是讲明义理以淑人心，使世间识义理之人多，则何患政治之不举耶！”柄。

因论人好习古今治乱典故等学，曰：“亦何必苦苦于此用心。古今治乱，不过进君子，退小人，爱人利物之类，今人都看巧去了。”扬。

某看人也须是刚，虽则是偏，然较之柔不同。《易》以阳刚为君子，阴柔为小人。若是柔弱不刚之质，少间都不会振奋，只会困倒了。贺孙。

天下事亦要得危言者，亦要得宽缓者，皆不可少。随其人所见，看其人议论。如狄梁公辞虽缓，意甚恳切。如中边皆缓，则不可“翕受敷施，九德咸事”。圣人便如此做。去伪。

今人大抵皆先自立一个意见。若其性宽大，便只管一向见得一个宽大底路；若性严毅底人，便只管见得一个廉介底路，更不平其心。看事物，自有合宽大处，合严毅处。贺孙。

“人最不可晓：有人奉身俭啬之甚，充其操‘上食槁壤，下饮黄泉’底，却只爱官职；有人奉身清苦而好色。他只缘私欲不能克，临事只见这个重，都不见别个了。”或云：“似此等人，分数胜已下底。”曰：“不得如此说。才有病，便不好，更不可以分数论。他只爱官职，便弑父与君也敢！”夔孙。

李问：“世间有一种人，慈惠温厚，而于义不足，作事无断制，是如何？”曰：“人生得多般样，这个便全是气禀。如唐明皇为人，他于父子夫妇君臣分上，极忍无状，然终始于兄弟之情不衰。这只缘宁王让他位，所以如此。宁王见他有功，自度不可居储嗣，遂力让他。缘这一节感动得他，所以终始恩重不衰。”胡兄说：“他见他兄让他，所以如此友重。”曰：“不是如此，自是他里面有这个道理，得他兄感动发出来，得一个物事承接得在耳。若其中元无此道理，如何会感动得来。人之气禀极多般样，或有余于此，不足于彼。这个不干道理事，皆气禀所为也。”

古人尊贵，奉之者愈备，则其养德也愈善。后之奉养备者，贼之而已矣！方。

容貌辞气，乃德之符也。焘。

血气之怒不可有，义理之怒不可无。焘。

为气血所使者，只是客气。惟于性理说话涵泳，自然临事有别处。季札。

须是慈祥和厚为本。如勇决刚果，虽不可无，然用之有处所。因论仁及此。德明。

周旋回护底议论最害事。升卿。

事至于过当，便是伪。杨丞通老云：“陆子静门人某人，常裹头巾洗面。”先生因言此。焘。

学常要亲细务，莫令心粗。江西人大抵用心粗。祖道。

向到临安，或云建本误，宜用浙本。后来观之，不如用建本。谓浙俗好作长厚。可学。

避俗，只是见不透。方。

问：“避嫌是否？”曰：“合避岂可不避？如‘瓜田不纳履，李下不整冠’，岂可不避？如‘君不与同姓同车，与异姓同车不同服’，皆是合避处。”又问：“世有刑人不娶，如上世不贤，而子孙贤，则如何？”曰：“‘犁牛之子骍且角，虽欲勿用，山川其舍诸！’所谓不娶者，是世世为恶不能改者，非指一世而言。如‘丧父长子不娶’一句，却可疑。若然，则无父之女不复嫁，此不可晓。”义刚。

叔蒙问：“程子说：‘避嫌之事，贤者且不为，况圣人乎？’若是有一项合委曲而不可以直遂者，这不可以为避嫌。”曰：“自是道理合如此。如避嫌者，却是又怕人道如何，这却是私意。如十起与不起，便是私，这便是避嫌。只是他见得这意思，已是大段做工夫，大段会省察了。又如人遗之千里马，虽不受，后来荐人未尝忘之，后亦竟不荐。不荐自是好，然于心终不忘，便是吃他取奉意思不过，这便是私意。又如如今立朝，明知这个是好人，当荐举之，却缘平日与自家有恩意往来，不是说亲戚，亲戚自是碍法，但以相熟，遂避嫌不举他。又如有某人平日与自家有怨，到得当官，彼却有事当治，却怕人说道因前怨治他，遂休了。如此等，皆蹉过多了。”贺孙。

因说人心不可狭小，其待人接物，胸中不可先分厚薄，有所别异，曰：“惟君子为能‘通天下之志’，放令规模宽阔，使人人各得尽其情，多少快活！”大雅。

问：“待人接物，随其情之厚薄轻重，而为酬酢邪？一切不问而待之以厚邪？”曰：“知所以处心持己之道，则所以接人待物，自有准则。”人杰。

事有不当耐者，岂可全学耐事！升卿。

学耐事，其弊至于苟贱不廉。升卿。

“学者须要有廉隅墙壁，便可担负得大事去。如子路世间病痛都没了，亲于其身为不善，直是不入，此大者立也。”问：“子路此个病何以终在？”曰：“当时也须大段去做工夫来，只打叠不能得尽。冉求比子路大争。”升卿。

耻，有当忍者，有不当忍者。升卿。

“人须是有廉耻。孟子曰：‘耻之于人大矣！’耻便是羞恶之心。人有耻，则能有所不为。今有一样人不能安贫，其气销屈，以至立脚不住，不知廉耻，亦何所不至！”因举吕舍人诗云：“逢人即有求，所以百事非！”人言今人只见曾子唯一贯之旨，遂得道统之传。此虽固然，但曾子平日是个刚毅有力量、壁立千仞底人，观其所谓“士不可以不弘毅”；“可以托六尺之孤，可以寄百里之命，临大节而不可夺”；“晋楚之富不可及也，彼以其富，我以吾仁；彼以其爵，我以吾义，吾何慊乎哉”底言语，可见。虽是做工夫处比颜子觉粗，然缘他资质刚毅，先自把捉得定，故得卒传夫子之道。后来有子思、孟子，其传亦永远。又如《论语》必先说：“富与贵是人之所欲也，不以其道得之，不处也；贫与贱是人之所恶也，不以其道得之，不去也。”然后说：“君子去仁，恶乎成名！”必先教取舍之际界限分明，然后可做工夫。不然，则立脚不定，安能有进！又云：“学者不于富贵贫贱上立定，则是入门便差了也。”广。

人之所以戚戚于贫贱，汲汲于富贵，只缘不见这个道理。若见得这个道理，贫贱不能损得，富贵不曾添得，只要知这道理。

若沮人之轻富贵者，下梢便愈更卑下，一齐衰了。升卿。

学者当常以“志士不忘在沟壑”为念，则道义重，而计较死生之心轻矣。况衣食至微末事，不得未必死，亦何用犯义犯分，役心役志，营营以求之耶！某观今人因不能咬菜根而至于违其本心者众矣，可不戒哉！大雅。

困厄有轻重，力量有小大。若能一日十二辰点检自己，念虑动作都是合宜，仰不愧，俯不怍，如此而不幸填沟壑，丧躯殒命，有不暇恤，只得成就一个是处。如此，则方寸之间全是天理，虽遇大困厄，有致命遂志而已，亦不知有人之是非向背，惟其是而已。大雅。

因说贫，曰：“朋友若以钱相惠，不害道理者可受。分明说：‘其交也以道，其接也以礼，斯孔子受之。’若以不法事相委，却以钱相惠，此则断然不可！”明作。

味道问：“死生是大关节处。须是日用间虽小事亦不放过，一一如此用工夫，当死之时，方打得透。”曰：“然。”

贪生畏死，一至于此！可学。

以小惠相濡沫，觉见气象不好。方。

某人立说：“不须作同异。见人作事，皆入一分。”先生曰：“不曾参得此无碍禅。天下事，安可必同？安可必异？且如为子须孝，为臣须忠，我又如何异于人？若是不好事，又安可必同？只是有理在。”可学。

作事先要成，所以常匆匆。方。

每常令儿子们作事，只是说个大纲与他，以为那小小处置处也易晓，不须说也得。后来做得有不满人意处，未有不由那些子说不要区处处起。义刚。

问：“见有吾辈临终，多以不能终养与卒学为恨。若大段以为恨，也是不顺理否？”曰：“也是如此。”因言：“‘悔’字难说。既不可常存在胸中以为悔，又不可不悔。若只说不悔，则今番做错且休，明番做错又休，不成说话。”问：“如何是着中底道理？”曰：“不得不悔，但不可留滞。既做错此事，他时更遇此事，或与此事相类，便须惩戒，不可再做错了。”胡泳。

轻重是非他人，最学者大病。是，是他是；非，是他非，于我何所预！且管自家。可学。

品藻人物，须先看他大规模，然后看他好处与不好处，好处多与少，不好处多与少。又看某长某短，某有某无，所长所有底是紧要与不紧要，所短所无底是紧要与不紧要。如此互将来品藻，方定得他分数优劣。焘。

今来专去理会时文，少间身己全做不是，这是一项人。又有一项人，不理会时文，去理会道理，少间所做底事，却与所学不相关。又有依本分，就所见定是要躬行，也不须去讲学。这个少间只是做得会差，亦不至大狼狈。只是如今如这般人，已是大段好了。贺孙。以下论科举之学。

义理人心之所同然，人去讲求，却易为力。举业乃分外事，倒是难做。可惜举业坏了多少人！贺孙。

士人先要分别科举与读书两件，孰轻孰重。若读书上有七分志，科举上有三分，犹自可；若科举七分，读书三分，将来必被他胜却，况此志全是科举！所以到老全使不着，盖不关为己也。圣人教人，只是为己。泳。

或以不安科举之业请教。曰：“‘道二：仁与不仁而已。’二者不能两立。知其所不安，则反其所不安，以就吾安尔。圣贤千言万语，只是教人做人而已。前日科举之习，盖未尝不谈孝弟忠信，但用之非尔。若举而反之于身，见于日用，则安矣。”又问：“初学当读何书？”曰：“六经《语》《孟》皆圣贤遗书，皆当读，但初学且须知缓急。《大学》《语》《孟》最是圣贤为人切要处。然《语》《孟》却是随事答问，难见要领。唯《大学》是曾子述孔子说古人为学之大方，门人又传述以明其旨，体统都具。玩味此书，知得古人为学所乡，读《语》《孟》便易入。后面工夫虽多，而大体已立矣。”大雅。

专做时文底人，他说底都是圣贤说话。且如说廉，他且会说得好；说义，他也会说得好。待他身做处，只自不廉，只自不义，缘他将许多话只是就纸上说。廉，是题目上合说廉；义，是题目上合说义，都不关自家身己些子事。贺孙。

告或人曰：“看今人心下自成两样。如何却专向功名利禄底心去，却全背了这个心，不向道理边来？公今赴科举是几年？公文字想不为不精。以公之专一理会做时文，宜若一举便中高科，登显仕都了。到今又却不得，亦可自见得失不可必如此。若只管没溺在里面，都出头不得，下梢只管衰塌。若将这个自在一边，须要去理会道理是要紧，待去取功名，却未必不得。孟子曰：‘自暴者不可与有言也，自弃者不可与有为也。言非礼义，谓之自暴也。’非礼义，是专道礼义是不好。世上有这般人，恶人做好事，只道人做许多模样是如何。这是他自恁地粗暴了，这个更不通与他说。到得自弃底，也自道义理是好，也听人说，也受人说，只是我做不得。任你如何，只是我做不得。这个是自弃，终不可与有为。故伊川说：‘自暴者，拒之以不信；自弃者，绝之以不为。’拒之以不信，只是说道没这道理；绝之以不为，是知有道理，自割断了，不肯做。自暴者，有强悍意；自弃者，有懦弱意。”今按：自暴谓粗暴。及再问，所答不然。贺孙。

语或人曰：“公且道不去读书，专去读些时文，下梢是要做甚么人？赴试屡试不得，到老只恁地衰飒了，沉浮乡曲间。若因时文做得一个官，只是恁地卤莽，都不说著要为国为民兴利除害，尽心奉职。心心念念，只要做得向上去，便逐人背后钻刺，求举觅荐，无所不至！”贺孙。

专一做举业工夫，不待不得后枉了气力，便使能竭力去做，又得到状元时，亦自输却这边工夫了。人于此事，从来只是强勉，不能舍命去做，正似今人强勉来学义理。然某平生穷理，惟不敢自以为是。伯羽。

“若欲学俗儒作文字，纵攫取大魁”，因抚所坐椅曰：“已自输了一著！”力行。

或谓科举害人。曰：“此特一事耳。若自家工夫到后，那边自轻。”自修。士人亦有略知向者。然那下重，掉不得，如何知此下事。如今凝神静虑，积日累月如此，尚只今日见得一件，明日见得一件，未有廓然贯通处。况彼千头万绪，支离其心，未尝一日用其力于此者耶！方。

说修身应举重轻之序，因谓：“今有恣为不忠不孝，冒廉耻，犯条贯，非独他自身不把作差异事，有司也不把作差异事，到得乡曲邻里也不把作差异事。不知风俗如何坏到这里，可畏！某都为之寒心！”贺孙。

不赴科举，也是匹似闲事。如今人才说不赴举，便把做掀天底大事。某看来，才著心去理会道理，少间于那边便自没紧要。不知是如何，看许多富贵荣达都自轻了。如郭子仪二十四考中书，做许大功名，也只是如此。贺孙。

科举累人不浅，人多为此所夺。但有父母在，仰事俯育，不得不资于此，故不可不勉尔。其实甚夺人志。道夫。

问科举之业妨功。曰：“程先生有言：‘不恐妨功，惟恐夺志。’若一月之间著十日事举业，亦有二十日修学。若被他移了志，则更无医处矣！”大雅。

以科举为为亲，而不为为己之学，只是无志。以举业为妨实学，不知曾妨饮食否，只是无志也。方。

或以科举作馆废学自咎者。曰：“不然，只是志不立，不曾做工夫尔。孔子曰：‘不怨天，不尤人。’自是不当怨尤，要你做甚耶！伊川曰：‘学者为气所胜，习所夺，只可责志。’正为此也。若志立，则无处无工夫，而何贫贱患难与夫夷狄之间哉！”伯羽。

举业亦不害为学。前辈何尝不应举。只缘今人把心不定，所以有害。才以得失为心，理会文字，意思都别了。闳祖。

尝论科举云：“非是科举累人，自是人累科举。若高见远识之士，读圣贤之书，据吾所见而为文以应之，得失利害置之度外，虽日日应举，亦不累也。居今之世，使孔子复生，也不免应举，然岂能累孔子邪！自有天资不累于物，不须多用力以治之者。某于科举，自小便见得轻，初亦非有所见而轻之也。正如人天资有不好啖酒者，见酒自恶，非知酒之为害如何也。又人有天资不好色者，亦非是有见如何，自是他天资上看见那物事无紧要。若此者，省得工夫去治此一项。今或未能如此，须用力胜治方可。”伯羽。

宜之云：“许叔重太贪作科举文字。”曰：“既是家贫亲老，未免应举，亦当好与他做举业。举业做不妨，只是先以得失横置胸中，却害道。”可学。

父母责望，不可不应举。如遇试则入去，据己见写了出来。节。

或问科举之学。曰：“做举业不妨，只是把他格式，括自家道理，都无那追逐时好、回避、忌讳底意思，便好。”学蒙。

谭兄问作时文。曰：“略用体式，而括以至理。”节。

南安黄谦，父命之入郡学习举业，而径来见先生。先生曰：“既是父要公习举业，何不入郡学。日则习举业，夜则看此书，自不相妨，如此则两全。硬要咈父之命，如此则两败，父子相夷矣，何以学为！读书是读甚底？举业亦有何相妨？一旬便做五日修举业，亦有五日得暇及此。若说践履涵养，举业尽无相妨。只是精神昏了，不得讲究思索义理，然也怎奈之何！”淳。

向来做时文，只粗疏恁地直说去，意思自周足，且是有气魄。近日时文屈曲纤巧，少刻堕在里面，只见意气都衰塌了。也是教化衰，风俗坏到这里，是怎生！贺孙。

今人皆不能修身。方其为士，则役役求仕；既仕，则复患禄之不加。趋走奔驰，无一日闲。何如山林布衣之士，道义足于身。道义既足于身，则何物能婴之哉！寿昌。以下论仕。

“诸葛武侯未遇先主，只得退藏，一向休了，也没奈何。孔子弟子不免事季氏，亦事势不得不然，舍此则无以自活。如今世之科举亦然。如颜闵之徒自把得住，自是好，不可以一律看。人之出处最可畏。如汉晋之末，汉末之所事者，止有个曹氏；晋末之所事者，止有个司马氏，皆逆贼耳。”直卿问：“子路之事辄，与乐正子从子敖相似。”曰：“不然，从子敖更无说。”贺孙。

当官勿避事，亦勿侵事。升卿。

人须办得去。托身于人仕宦。升卿。

名义不正，则事不可行。无可为者，有去而已。然使圣人当之，又不知何如，恐于义未精也。方。

三哥问：“汀寇姜大老捉四巡检以去，人当此时如何？”曰：“‘事君则致其身’，委质为臣，身非我有矣。有道理杀得他时，即杀之。如被他拘一处，都不问，亦须问他：‘朝廷差我来，你拘我何为？’如全无用智力处，只是死。孟子言舍生而取义，只看义如何，当死便须死。古人当此，即是寻常，今人看着是大事。”扬。