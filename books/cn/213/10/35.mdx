---
---
---
title: 君牙
---







安卿问：“君牙冏命等篇，见得穆王气象甚好，而后来乃有车辙马迹驰天下之事，如何？”曰：“此篇乃内史、太史之属所作，犹今之翰林作制诰然。如君陈周官蔡仲之命微子之命等篇，亦是当时此等文字自有个格子，首呼其名而告之，末又为‘呜呼’之辞以戒之。篇篇皆然，观之可见。如大诰梓材多方多士等篇，乃当时编人君告其民之辞，多是方言。如‘卬’字即‘我’字；沈存中以为秦语平音，而谓之‘卬’。故诸诰等篇，当时下民晓得，而今士人不晓得。如‘尚书’、‘尚衣’、‘尚食’，‘尚’乃守主之意，而秦语作平音，与‘常’字同。诸命等篇，今士人以为易晓，而当时下民却晓不得。”义刚。