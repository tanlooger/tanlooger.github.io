---
---
---
title: 舜典
---







东莱谓舜典止载舜元年事，则是。若说此是作史之妙，则不然，焉知当时别无文字在？广。

“舜典自‘虞舜侧微’至‘乃命以位’，一本无之。直自尧典‘帝曰钦哉’而下，接起‘慎徽五典’，所谓‘伏生以舜典合于尧典’也。‘玄德’难晓，书传中亦无言玄者。今人避讳，多以‘玄’为‘元’，甚非也。如‘玄黄’之‘玄’，本黑色。若云‘元黄’，是‘子畏于正’之类也。旧来颁降避讳，多以‘玄’为‘真’字，如‘玄冥’作‘真冥’，‘玄武’作‘真武’。”伯丰问：“既讳黄帝名，又讳圣祖名，如何？”曰：“旧以圣祖为人皇中之一，黄帝自是天降而生，非少昊之子。其说虚诞，盖难凭信也。”人杰。

“濬哲文明，温恭允塞”，细分是八字，合而言之，却只是四事。濬，是明之发处；哲，则见于事也；文，是文章；明，是明著。易中多言“文明”。允，是就事上说；塞，是其中实处。广。

“‘濬哲文明，温恭允塞’，是八德。”问：“‘徽五典’，是使之掌教；‘纳于百揆’，是使之宅百揆；‘宾于四门’，是使之为行人之官；‘纳大麓’，恐是为山虞之官。”曰：“若为山虞，则其职益卑。且合从《史记》说，使之入山，虽遇风雨弗迷其道也。”人杰。

“纳于大麓”，当以《史记》为据，谓如治水之类。“弗迷”，谓舜不迷于风雨也。若主祭之说，某不敢信。且雷雨在天，如何解迷？仍是舜在主祭，而乃有风雷之变，岂得为好！义刚。

“烈风雷雨弗迷”，只当如太史公说。若从主祭说，则“弗迷”二字说不得。弗迷，乃指人而言也。广。

尧命舜曰：“三载汝陟帝位。”“舜让于德，弗嗣”，则是不居其位也。其曰“受终于文祖”，只是摄行其事也。故舜之摄，不居其位，不称其号，只是摄行其职事尔。到得后来舜逊于禹，不复言位，止曰“总朕师”尔。其曰“汝终陟元后”，则今不陟也。“率百官若帝之初”者，但率百官如舜之初尔。广。

舜居摄时，不知称号谓何。观“受终”、“受命”，则是已将天下分付他了。广。

尧舜之庙虽不可考，然以义理推之，尧之庙当立于丹朱之国，所谓“修其礼物，作宾于王家”。盖“神不歆非类，民不祀非族”，故礼记“有虞氏褅黄帝而郊喾，祖颛顼而宗尧”，伊川以为可疑。方子。

书正义“璇玑玉衡”处，说天体极好。闳祖。

在“璇玑玉衡，以齐七政”，注谓“察天文，审己当天心否”，未必然。只是从新整理起，此是最当先理会者，故从此理会去。广。

类，只是祭天之名，其义则不可晓。与所谓“旅上帝”同，皆不可晓，然决非是常祭。广。

问“六宗”。曰：“古注说得自好。郑氏‘宗’读为‘禜’，即祭法中所谓‘祭时、祭寒暑、祭日、祭月、祭星、祭水旱’者。如此说，则先祭上帝，次禋六宗，次望山川，然后遍及群神，次序皆顺。”问：“五峰取张髦昭穆之说，如何？”曰：“非唯用改易经文，兼之古者昭穆不尽称‘宗’。唯祖有功，宗有德，故云‘祖文王而宗武王。且如西汉之庙，唯文帝称‘太宗’，武帝称‘世宗’，至唐朝乃尽称‘宗’，此不可以为据。”雉。

问：“‘辑五瑞，既月，乃日观四岳群牧，班瑞于群后’，恐只是王畿之诸侯；辑敛瑞玉，是命圭合信，如点检牌印之属。如何？”曰：“不当指杀王畿。如顾命，太保率东方诸侯，毕公率西方诸侯，不数日间，诸侯皆至，如此之速。”人杰。

汪季良问“望、禋”之说。曰：“注以‘至于岱宗柴’为句。某谓当以‘柴望秩于山川’为一句。”道夫。

“协时月，正日”，只是去合同其时日月尔，非谓作历也。每遇巡狩，凡事理会一遍，如文字之类。广。

“同律度量衡，修五礼、五玉、三帛，二生、一死贽。如五器，卒乃复。”旧说皆云“如五器”，谓即是诸侯五玉之器。初既辑之，至此，礼既毕，乃复还之。看来似不如此，恐书之文颠倒了。五器，五礼之器也。五礼者，乃吉凶军宾嘉之五礼。凶礼之器，即是衰绖之类；军礼之器，即是兵戈之类；吉礼之器，即是簠簋之类。如者，亦同之义。言有以同之，使天下礼器皆归于一。其文当作“五玉、三帛，二生、一死贽。同律度量衡，修五礼，如五器，卒乃复。”言诸侯既朝之后，方始同其律度量衡，修其五礼，如其五器，其事既卒而乃复还也。子蒙。

问：“‘修五礼’，吴才老以为只是五典之礼，唐虞时未有‘吉凶军宾嘉’之名，至周时方有之，然否？”曰：“不然。五礼，只是吉凶军宾嘉，如何见得唐虞时无此？”因说：“舜典此段疑有错简。当云‘肆觐东后。五玉、三帛，二生、一死贽。协时月，正日，同律度量衡。修五礼，如五器，卒乃复’。如者，齐一之义。‘卒乃复’者，事毕复归也，非谓复归京师，只是事毕复归，故亦曰‘复’。前说‘班瑞于群后’，即是还之也。”此二句本横渠说。铢。

“五玉、三帛，二生、一死贽”，乃倒文。当云：“肆觐东后。五玉、三帛，二生、一死贽。协时月，正日，同律度量衡。修五礼，如五器，卒乃复。”五器，谓五礼之器也。如周礼大行人十一年“同数器”之谓，如即同也。“卒乃复”，言事毕则回之南岳去也。又曰：“既见东后，必先有贽见了，然后与他整齐这许多事一遍。”广。

问：“贽用生物，恐有飞走。”曰：“以物束缚之，故不至飞走。”义刚。

“卒乃复”，是事毕而归，非是以贽为复也。义刚。

汪季良问：“‘五载一巡狩’，还是一年遍历四方，还是止于一方？”曰：“恐亦不能遍。”问：“卒乃复”。曰：“说者多以为‘如五器’，‘辑五瑞’，而卒复以还之，某恐不然。只是事卒则还复尔。”鲁可几问：“古之巡狩，不至如后世之千骑万乘否？”曰：“今以左氏观之，如所谓‘国君以乘，卿以旅’，国君则以千五百人卫，正卿则以五百人从，则天子亦可见矣。”可几曰：“春秋之世，与茆茨土阶之时莫不同否？”曰：“也不然。如黄帝以师为卫，则天子卫从亦不应大段寡弱也。”道夫。

或问：“舜之巡狩，是一年中遍四岳否？”曰：“观其末后载‘归格于艺祖，用特’一句，则是一年遍巡四岳矣。”问：“四岳惟衡山最远。先儒以为非今之衡山，别自有衡山，不知在甚处？”曰“恐在嵩山之南。若如此，则四岳相去甚近矣。然古之天子一岁不能遍及四岳，则到一方境上会诸侯亦可。周礼有此礼。”广。铢录云：“唐虞时以潜山为南岳。五岳亦近，非是一年只往一处。”

“五载一巡狩”，此是立法如此。若一岁间行一遍，则去一方近处会一方之诸侯。如周礼所谓“十有二岁，巡狩殷国”，殷国，即是会一方之诸侯，使来朝也。又云：“巡狩，亦非是舜时创立此制，盖亦循袭将来，故黄帝纪亦云：‘披山通道，未尝宁居。’”广。

舜巡狩，恐不解一年周遍得，四岳皆至远也。扬。

巡守，只是去回礼一番。义刚。

“肇十有二州”。冀州，尧所都，北去地已狭。若又分而为幽并二州，则三州疆界极不多了。青州分为营州，亦然。叶氏曰：“分冀州西为并州，北为幽州。青州又在帝都之东，分其东北为营州。”广。

仲默集注尚书，至“肇十有二州”，因云：“禹即位后，又并作九州。”曰：“也见不得。但后面皆只说‘帝命式于九围’，‘以有九有之师’。不知是甚时，又复并作九州。”义刚。

“‘象以典刑，流宥五刑，鞭作官刑，扑作教刑，金作赎刑。’象者，象其人所犯之罪，而加之以所犯之刑。典，常也，即墨、劓、剕、宫、大辟之常刑也。‘象以典刑’，此一句乃五句之纲领，诸刑之总括，犹今之刑皆结于笞、杖、徒、流、绞、斩也。凡人所犯罪各不同，而为刑固亦不一，然皆不出此五者之刑。但象其罪而以此刑加之，所犯合墨，则加以墨刑；所犯合劓，则加以劓刑；剕、宫、大辟，皆然。犹夷虏之法，伤人者偿创，折人手者亦折其手，伤人目者亦伤其目之类。‘流宥五刑’者，其人所犯合此五刑，而情轻可恕，或因过误，则全其肌体，不加刀锯，但流以宥之，屏之远方不与民齿，如‘五流有宅，五宅三居’之类是也。‘鞭作官刑’者，此官府之刑，犹今之鞭挞吏人，盖自有一项刑专以治官府之胥吏，如周礼治胥吏鞭五百、鞭三百之类。‘扑作教刑’，此一项学官之刑，犹今之学舍夏楚，如习射、习艺，‘春秋教以礼乐，冬夏教以诗书’。凡教人之事有不率者，则用此刑扑之，如侯明、挞记之类是也。‘金作赎刑’，谓鞭扑二刑之可恕者，则许用金以赎其罪。如此解释，则五句之义，岂不粲然明白。‘象以典刑’之轻者，有流以宥之；鞭扑之刑之轻者，有金以赎之。流宥所以宽五刑，赎刑所以宽鞭扑。圣人斟酌损益，低昂轻重，莫不合天理人心之自然，而无毫厘秒忽之差，所谓‘既竭心思焉，继之以不忍人之政’者。如何说圣人专意只在教化，刑非所急？圣人固以教化为急。若有犯者，须以此刑治之，岂得置而不用！”问：“赎刑非古法？”曰：“然。赎刑起周穆王。古之所谓‘赎刑’者，赎鞭扑耳。夫既已杀人伤人矣，又使之得以金赎，则有财者皆可以杀人伤人，而无辜被害者，何其大不幸也！且杀之者安然居乎乡里，彼孝子顺孙之欲报其亲者，岂肯安于此乎！所以屏之四裔，流之远方，彼此两全之也。”僩。

问：“‘象以典刑’，如何为象？”曰：“此言正法。象，如‘悬象魏’之‘象’。或谓画为五刑之状，亦可。此段舜典载得极好，有条理，又轻重平实。‘象以典刑’，谓正法，盖画象而示民以墨、劓、剕、宫、大辟五等肉刑之常法也。‘流宥五刑’，为流法，以宥犯此肉刑之正法者。盖其为恶害及平人，故虽不用正法，亦必须迁移于外。‘鞭作官刑，扑作教刑’，此二者若可悯，则又为赎刑以赎之。盖鞭、扑是罪之小者，故特为赎法，俾听赎，而不及于犯正法者。盖流以宥五刑，赎以宥鞭、扑，如此乃平正精详，真舜之法也。至穆王一例令出金以赎，便不是。不成杀人者亦止令出金而免！故萧望之赎刑议有云：‘如此，则富者得生，贫者独死，恐开利路以伤治化。’其说极当。大率圣人作事，一看义理当然，不为苟且姑息也。”铢。

问：“五刑，吴才老亦说是五典之刑，如所谓不孝之刑，不悌之刑。”曰：“此是乱说。凡人有罪，合用五刑，如何不用？荀子有一篇专论此意，说得甚好。荀子固有不好处，然此篇却说得尽好。”铢。

五流所以宽五刑，赎刑又所以宽鞭扑之刑。石林说亦曾入思量。郑氏说则据他意胡说将去尔。广。

古人赎金，只是用于鞭、扑之小刑而已，重刑无赎。到穆王好巡幸，无钱，便遂造赎法，五刑皆有赎，墨百锾，劓惟倍，剕倍差，宫六百锾，大辟千锾。圣人存此篇，所以记法之变。然其间亦多好语，有不轻于用刑底意。淳。

或问“钦哉！钦哉！惟刑之恤哉！”曰：“多有人解书做宽恤之‘恤’，某之意不然。若做宽恤，如被杀者不令偿命，死者何辜！大率是说刑者民之司命，不可不谨，如断者不可续，乃矜恤之‘恤’耳。”人杰。

“放兜于崇山”，或云在今沣州慈利县。义刚。

“殛鲧于羽山”，想是偶然在彼而殛之。程子谓“时适在彼”是也。若曰罪之彰著，或害功败事于彼，则未可知也。大抵此等隔涉遥远，又无证据，只说得个大纲如此便了，不必说杀了。才说杀了，便受折难。广。

“四凶”只缘尧举舜而逊之位，故不服而抵于罪。在尧时则其罪未彰，又他毕竟是个世家大族，又未有过恶，故动他未得。广。

流、放、窜不是死刑。殛，伊川言，亦不是死。未见其说。振。

问：“舜不惟德盛，又且才高。嗣位未几，如‘齐七政，觐四岳，协时月，正日，同律度量衡，肇十二州，封十二山，及四罪而天下服’，一齐做了，其功用神速如此！”曰：“圣人作处自别，故书称‘三载底可绩’。”德明。

林少颖解“徂落”云，“魂殂而魄落”，说得好。便是魂升于天，魄降于地底意思。如“明则有礼乐，幽则有鬼神”，礼乐是可见底，鬼神是不可见底。礼是节约收缩底，便是鬼；乐是发扬舒畅底，便是神。夔孙。

“尧崩，‘百姓如丧考妣’，此是本分。‘四海遏密八音’，以礼论之，则为过。为天子服三年之丧，只是畿内，诸侯之国则不然。为君为父，皆服斩衰。君，谓天子、诸侯及大夫之有地者。大夫之邑以大夫为君，大夫以诸侯为君，诸侯以天子为君，各为其君服斩衰。诸侯之大夫却为天子服齐衰三月，礼无二斩故也。‘公之丧，诸达官之长，杖。’达官，谓通于君得奏事者。各有其长，杖，其下者不杖可知。”文蔚问：“后世不封建诸侯，天下一统，百姓当为天子何服？”曰：“三月。天下服地虽有远近，闻丧虽有先后，然亦不过三月。”文蔚。

问：“‘明四目，达四聪’，是达天下之聪明否？”曰：“固是。”曰：“孔安国言‘广视听于四方’，如何？”曰：“亦是以天下之目为目，以天下之耳为耳之意。”人杰。

“柔远能迩。”柔远，却说得轻；能迩，是奈何得他，使之帖服之意。“三就”，只当从古注。“五宅三居”，宅，只训居。人杰。

“惇德允元”，只是说自己德。使之厚其德，信其仁。“难”字只作平声。“任”，如字。“难任人”，言不可轻易任用人也。广。

问“亮采惠畴”。曰：“畴，类也，与俦同。惠畴，顺众也。‘畴咨若予采’，举其类而咨询也。”人杰。

禹以司空行宰相事。“汝平水土”，则是司空之职。“惟时懋哉！”则又勉以行百揆之事。广。

禹以司空宅百揆，犹周以六卿兼三公，今以户部侍郎兼平章事模样。义刚。

问：“尧德化如此久，何故至舜犹曰‘百姓不亲，五品不逊’？”曰：“也只是怕恁地。”又问：“‘蛮夷猾夏’，是有苗否？”曰：“也不专指此。但此官为此而设。”义刚。

“敬敷五教在宽。”圣贤于事无不敬，而此又其大者，故特以敬言之。“在宽”，是欲其优游浸渍以渐而入也。夔孙。

“五服三就。”若大辟则就市；宫刑，则如汉时就蚕室。在墨、劓、剕三刑，度亦必有一所在刑之。既非死刑，则伤人之肌体，不可不择一深密之所，但不至如蚕室尔。广。

“五刑三就”，用五刑就三处。故大辟弃于市，宫刑下蚕室，其他底刑，也是就个隐风处。不然，牵去当风处割了耳鼻，岂不割杀了他！夔孙。

问“五流有宅，五宅三居”。曰：“五刑各有流法，然亦分作三项，如居四海之外，九州之内，或近甸，皆以轻重为差。‘五服三就’，是作三处就刑。如斩人于市，腐刑下蚕室，劓、刖就僻处。盖劓、刖若在当风处，必致杀人。圣人既全其生，不忍如此。”铢。

孟子说“益烈山泽而焚之”，是使之除去障翳，驱逐禽兽耳，未必使之为虞官也。至舜命作虞，然后使之养育其草木禽兽耳。广。

问：“命伯夷典礼，而曰‘夙夜惟寅，直哉惟清’，何也？”曰：“礼是见成制度。‘夙夜惟寅，直哉惟清’，乃所以行其礼也。今太常有直清堂。”人杰。

问“夙夜惟寅，直哉惟清”。曰：“人能敬，则内自直；内直，则看得那礼文分明，不糊涂也。”广。

惟寅，故直；惟直，故清。义刚。

古者教人多以乐，如舜命夔之类。盖终日以声音养其情性，亦须理会得乐，方能听。璘。

古人以乐教冑子，缘平和中正。“诗言志，歌永言；声依永，律和声。八音克谐，无相夺伦。”古人诗只一两句，歌便衍得来长。声是宫商角征羽，是声依所歌而发，却用律以和之。如黄钟为宫，则太簇为羽之类，不可乱其伦序也。泳。

“直而温”，只是说所教冑子要得如此。若说做教者事，则于教冑子上都无益了。广。

或问“诗言志，声依永，律和声”。曰：“古人作诗，只是说他心下所存事。说出来，人便将他诗来歌。其声之清浊长短，各依他诗之语言，却将律来调和其声。今人却先安排下腔调了，然后做语言去合腔子，岂不是倒了！却是永依声也。古人是以乐去就他诗，后世是以诗去就他乐，如何解兴起得人。”祖道。

“声依永，律和声。”以五声依永，以律和声之高下。节。

“声依永，律和声”，此皆有自然之调。沈存中以为“臣与民不要大，事与物大不妨”。若合得自然，二者亦自大不得。可学。

声只有五，并二变声。律只有十二，已上推不去。“声依永，律和声。”。

“堲”，只训疾，较好。广。

“殄行”，是伤人之行。书曰“亦敢殄戮用乂民”，“殄歼乃雠”，皆伤残之义。广。

“纳言”，似今中书门下省。义刚。

问“夙夜出纳朕命惟允”。曰：“纳言之官，如今之门下审覆。自外而进入者既审之，自内而宣出者亦审之，恐‘谗说殄行’之‘震惊朕师’也。”人杰。

“稷契皋陶夔龙，这五官，秀才底官。所以教他掌教，掌刑，掌礼乐，都是那秀才做底事。如那垂与益之类，便皆是个麤啬底。圣贤所以只教他治虞、治工之属，便是他只会做这般事。义刚。

“舜生三十征庸”数语，只依古注点似好。广。

问：“张子以别生分类为‘明庶物，察人伦’，恐未安。”曰：“书序本是无证据，今引来解说，更无理会了。”又问：“如以‘明庶物，察人伦’为穷理，不知于圣人分上着得‘穷理’字否？”曰：“这也是穷理之事，但圣人于理自然穷尔。”道夫。

“方设居方”，逐方各设其居方之道。九共九篇，刘侍读以“共”为“丘”，言九丘也。人杰。