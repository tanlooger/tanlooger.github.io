---
---
---
title: 说命
---







高宗梦傅说，据此，则是真有个天帝与高宗对答，曰：“吾赉汝以良弼。”今人但以主宰说帝，谓无形象，恐也不得。若如世间所谓“玉皇大帝”，恐亦不可。毕竟此理如何？学者皆莫能答。僩。

梦之事，只说到感应处。高宗梦帝赉良弼之事，必是梦中有帝赉之说之类。只是梦中事，说是帝真赉，不得；说无此事，只是天理，亦不得。扬。

问：“高宗梦说，如伊川言，是有个傅说便能感得高宗之梦。琮谓高宗‘旧学于甘盘’，既乃‘遁于荒野，入宅于河，自河徂亳’，其在民间久矣。当时天下有个傅说，岂不知名？当‘恭默思道’之时，往往形于梦寐，于是审象而求之。不然，贤否初不相闻，但据一时梦寐，便取来做宰相，或者于理未安。”曰：“‘遁于荒野，入宅于河，自河徂亳’，是说高宗，是说甘盘？”众未应。曰：“据来‘暨厥终罔显’，只是寻甘盘不见。然高宗‘旧劳于外，爰暨小人’，亦尝是在民间来。”琮。

“惟天聪明”至“惟干戈省厥躬”，八句各一义，不可牵连。天自是聪明。君自是用时宪。臣自是用钦顺。民自是用从乂。口则能起羞。甲冑所以御戎也，然亦能兴戎；如秦筑长城以御胡，而致胜、广之乱。衣裳者，赏也，在笥，犹云在箱箧中，甚言其取之易。如云爵者上之所擅，出于口而无穷；惟其予之之易，故必审其人果贤耶？果有功耶？则赏不妄矣。干戈，刑人之具，然须省察自家真个是否，恐或因怒而妄刑人，或虑施之不审而无辜者被祸，则刑之施当矣。盖衣裳之予在我，而必审其人之贤否；干戈施之于人，而必审自己之是非也。僩。

“惟口起羞”以下四句，皆是审。节。

口非欲起羞，而出言不当，则反足以起羞。甲冑本所以御戎，而出谋不当，则反足以起戎。衣裳在笥，易以与人，不可不谨。干戈讨有罪，则因以省身。

“惟甲冑起戎”，盖不可有关防他底意。节。

“惟甲冑起戎”，如“归与石郎谋反”是也。节。

“惟厥攸居”，所居，所在也。节。

南轩云：“‘非知之艰，行之艰’，此特傅说告高宗尔。盖高宗旧学甘盘，于义理知之亦多，故使得这说。若常人，则须以致知为先也。”此等议论尽好。道夫。

“台小子旧学于甘盘，既乃遁于荒野”云云。东坡解作甘盘遁于荒野。据某看，恐只是高宗自言。观上文曰“台小子”，可见。但不知当初高宗因甚遁于荒野？不知甘盘是甚样人？是学个甚么？今亦不敢断。但据文义，疑是如此。兼无逸云“高宗旧劳于外”，亦与此相应。想见高宗三年不言，“恭默思道”，未知所发；又见世间未有个人强得甘盘，所以思得一大贤如傅说。高宗若非傅说，想不能致当日之治；傅说若非高宗，亦不能有所为，故曰“惟后非贤不乂，惟贤非后不食”，言必相须也。僩。

经籍古人言“学”字，方自说命始有。

“‘惟学逊志，务时敏’至‘厥德修罔觉’。逊志者，逊顺其志，捺下这志，入那事中，子细低心下意，与它理会。若高气不伏，以为无紧要，不能入细理会得，则其修亦不来矣。既逊其志，又须时敏，若似做不做，或作或辍，亦不济事。须是‘逊志务时敏’，则‘厥修乃来’。为学之道，只此二端而已。又戒以‘允怀于兹’二者，则道乃积于厥躬。积者，来得件数多也。‘惟效学半’，盖已学既成，居于人上，则须教人。自学者，学也，而教人者亦学。盖初学得者是半，既学而推以教人，与之讲说，己亦因此温得此段文义，是效之功亦半也。‘念终始典于学’，始之所学者，学也；终之所以教人者，亦学也。自学，教人，无非是学。自始至终，日日如此，忽不自知其德之修矣。”或举葛氏解云：“傅说与王说‘我教你者，只是一半事；那一半要你自去行取’，故谓之终始。”曰：“某旧为同安簿时，学中一士子作书义如此说。某见它说得新巧，大喜之。后见俞子才跋某人说命解后，亦引此说。”又曰：“傅说此段说为学工夫极精密，伊尹告太甲者极痛切。”僩。

“逊志”，则无所坠落。志不低，则必有漏落在下面。节。

问为学“逊志”、“以意逆志”之分。曰：“‘逊志’是小着这心，去顺那事理，自然见得出。‘逆志’是将自家底意去推迎等候他志，不似今人硬将此意去捉那志。”僩。

因说“效学半”，曰：“近见俞子才跋说命云：‘教只效得一半，学只学得一半，那一半教人自理会。’伯恭亦如此说。某旧在同安时，见士人作书义如此说，夔孙录云：“某看见古人说话，不如此险。”先说‘王，人求多闻，时惟建事’，此是人君且学且效，一面理会教人，一面穷义理。后面说‘监于成宪，其永无愆’数语，是平正实语；不应中间翻空一句，如此深险。夔孙录云：“言语皆平正，皆是实语，不应得中间翻一个筋斗去。”如说效只得一半，不成那一半掉放冷处，教他自得。此语全似禅语，只当依古注。”夔孙录云：“此却似禅语。五通仙人问佛六通，‘如何是那一通’？那一通便是妙处。且如学记引此，亦只是依古注说。”赐。