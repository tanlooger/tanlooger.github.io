---
---
---
title: 禹贡
---







禹贡一书所记地理治水曲折，多不甚可晓。窃意当时治水事毕，却总作此一书，故自冀州王都始。如今人方量毕，总作一门单耳。禹自言“予决九川，距四海，濬畎浍距川”。一篇禹贡不过此数语，极好细看。今人说禹治水，始于壶口，凿龙门，某未敢深信。方河水汹涌，其势迅激，纵使凿下龙门，恐这石仍旧壅塞。又，下面水未有分杀，必且溃决四出。盖禹先决九川之水，使各通于海；又濬畎浍之水，使各通于川；使大水有所入，小水有所归。禹只是先从低处下手，若下面之水尽杀，则上面之水渐浅，方可下手。九川尽通，则导河之功已及八分。故某尝谓禹治水，必当始于碣石九河。盖河患惟兖为甚，兖州是河曲处，其曲处两岸无山，皆是平地，所以溃决常必在此。故禹自其决处导之，用工尤难。孟子亦云：“禹疏九河，瀹济漯而注之海。”盖皆自下流疏杀其势耳。若鲧，则只是筑堙之，所以九载而功弗成也。铢。

“禹当时治水，也只理会河患，余处亦不大段用工夫。河水之行不得其所，故泛滥浸及他处。观禹用功，初只在冀以及兖青徐雍，却不甚来东南。积石龙门，所谓‘作十三载乃同’者，正在此处。龙门至今横石断流，水自上而下，其势极可畏。向未经凿治时，龙门正道不甚泄，故一派西兖入关陕，一派东兖往河东，故此为患最甚。禹自积石至龙门，着工夫最多。又其上散从西域去，往往亦不甚为患。行河东者，多流黄泥地中，故只管推洗，泥汁只管凝滞淤塞，故道渐狭。值上流下来才急，故道不泄，便致横湍他处。先朝亦多造铁为治河器，竟亦何济！”或问：“齐威塞九河以富国，事果然否？”曰：“当时葵丘之会，申五禁，且曰‘无曲防’，是令人不得私自防遏水流，他终不成自去塞了最利害处！便是这般说话亦难凭。”问：“河患何为至汉方甚？”曰：“《史记》表中亦自有‘河决’之文。禹只是理河水，余处亦因河溢有些患。看治江不见甚用力。书载‘岷山导江，东别为沱，东至于澧，过九江，至于东陵，东迤北会于汇，东为中江，入于海’。若中间便用工夫，如何载得恁略？”又云：“禹治水，先就土低处用工。”贺孙。

禹治水，大率多是用工于河。“治梁及岐”，是凿龙门等处。冀州三面边河，兖州亦边河，故先冀即兖。扬。

禹治水，乃是自下而上了，又自上而下。后人以为自上而下，此大不然。不先从下泄水，却先从上理会，下水泄未得，下当愈甚，是甚治水如此！

禹贡集义今当分解。如“冀州既载壶口，治梁及岐”，当分作三段，逐段下注地名，汉为甚郡县，唐为甚郡县，今为甚郡县。下文“既修太原，至于岳阳，覃怀底绩，至于衡漳”，当为一段；“厥土白壤”云云又为一段；“碣石”云云又为一段，方得子细。且先分细段解了，有解得成片者，方成片写于后。黑水弱水诸处皆须细分，不可作大段写。

禹贡地理，不须大段用心，以今山川都不同了。理会禹贡，不如理会如今地理。如禹贡济水，今皆变尽了。又江水无沲，又不至澧。九江亦无寻处。后人只白捉江州。又上数千里不说一句，及到江州，数千里间，连说数处，此皆不可晓者。禹贡但不可不知之。今地理亦不必过用心。今人说中原山川者，亦是皃说，不可见，无考处。旧郑樵好说，后识中原者见之云，全不是。振。

因说“三江”之说多不同，铢问：“东坡之说如何？”曰：“东坡不曾亲见东南水势，只是意想硬说。且江汉之水到汉阳军已合为一，不应至扬州复言‘三江’。薛士龙说震泽下有三江入海。疑它曾见东南水势，说得恐是。”因问：“‘味别地脉’之说如何？”曰：“禹治水，不知是要水有所归不为民害，还是只要辨味点茶，如陆羽之流；寻脉踏地，如后世风水之流耶！且太行山自西北发脉来为天下之脊，此是中国大形势。其底柱王屋等山皆是太行山脚。今说者分阴阳列，言‘道岍及岐，至于荆山’，山脉逾河而过，为壶口雷首底柱析城王屋碣石。则是荆山地脉却来做太行山脚，其所谓地脉尚说不通，况禹贡本非理会地脉耶！”铢。

禹贡西方南方殊不见禹施工处。缘是山高，少水患。当时只分遣官属，而不了事底记述得文字不整齐耳。某作九江彭蠡辩，禹贡大概可见于此。禹贡只载九江，无洞庭；今以其地验之，有洞庭，无九江；则洞庭之为九江无疑矣。洞庭彭蠡冬月亦涸，只有数条江水在其中。义刚。

江陵之水，岳州之上是云梦。又曰：“江陵之下，连岳州是云梦。”节。

问：“岷山之分支，何以见？”曰：“只是以水验之。大凡两山夹行，中间必有水；两水夹行，中间必有山。江出于岷山。岷山夹江两岸而行，那边一支去为陇，他本云：“那边一支去为江北许多去处。”这边一支为湖南，又一支为建康，又一支为两浙，而余气为福建二广。”义刚。

问禹贡地理。曰：“禹贡‘过’字有三义：有山过，水过，人过。如‘过九江，至于敷浅原’，只是禹过此处去也。若曰山过，水过，便不通。”时举。

因说禹贡，曰：“此最难说，盖他本文自有缪误处。且如汉水自是从今汉阳军入江，下至江州，然后江西一带江水流出，合大江。两江下水相淤，故江西水出不得，溢为彭蠡。上取汉水入江处有多少路。今言汉水‘过三澨，至于大别，南入于江，东汇泽为彭蠡’，全然不合！又如何去强解释得？盖禹当时只治得雍冀数州为详，南方诸水皆不亲见。恐只是得之传闻，故多遗阙，又差误如此。今又不成说他圣人之经不是，所以难说。然自古解释者纷纷，终是与他地上水不合。”又言：“孟子说‘瀹济漯而注诸海，决汝汉，排淮泗而注诸江’。据今水路及禹贡所载，惟汉入江，汝泗自入淮，而淮自入海，分明是误。盖一时牵于文势，而不暇考其实耳。今人从而强为之解释，终是可笑！”雉。

“东汇泽为彭蠡”，多此一句。节。

问铢：“理会得彭蠡否？”铢曰：“向来只据传注，终未透达。”曰：“细看来，经文疑有差误。恐禹当初必是不曾亲到江东西，或遣官属往视。又是时三苗顽弗即工，据彭蠡洞庭之地，往往看得亦不子细。”因出三江说并山海经二条云：“此载得甚实。”又云：“浙江源疑出今婺源折岭下。”铢。

问：“先生说郑渔仲以‘东为北江入于海’为羡文，是否？”曰：“然。今考之，不见北江所在。”问：“郑说见之何书？”曰：“家中旧有之，是川本，今不知所在矣。”又云：“洪水之患，意者只是如今河决之类，故禹之用功处多在河，所以于兖州下记‘作十有三载乃同’，此言专为治河也。兖州是河患甚处，正今之澶卫州也。若其他江水，两岸多是山石，想亦无泛滥之患，禹自不须大段去理会。”又云：“禹治水时，想亦不曾遍历天下。如荆州乃三苗之国，不成禹一一皆到。往往是使官属去彼，相视其山川，具其图说以归，然后作此一书尔。故今禹贡所载南方山川，多与今地面上所有不同。”广。

地理最难理会，全合禹贡不著了。且如“岷山导江，东别为沱”，今已不知沱所在。或云蜀中李冰所凿一所，灌荫蜀中数百里之田，恐是沱，则地势又太上了。澧水下有一支江，或云是，又在澧下，太下了。又如“东汇泽为彭蠡”，江亦不至此泽。敷浅原今又在德安，或恐在湖口左右。晁以道谓九江在湖口，谓有九江来此合。今以大江数之，则无许多；小数之，则又甚多，亦不知如何。扬。

薛常州作地志，不载扬豫二州。先生曰：“此二州所经历，见古今不同，难下手，故不作。诸葛诚之要补之，以其只见册子上底故也。”扬。

李得之问薛常州九域图。曰：“其书细碎，不是著书手段。‘予决九川，距四海，濬畎浍距川。’圣人做事，便有大纲领：先决九川，距四海了，却逐旋爬疏小水，令至川。学者亦先识个大形势，如江河淮先合识得。渭水入河，上面漆沮泾等又入渭，皆是第二重事。桑钦郦道元水经亦细碎。”因言：“天下惟三水最大：江河与混同江。混同江不知其所出，虏旧巢正临此江，斜迤东南流入海。其下为辽海。辽东辽西，指此水而分也。”又言：“河东奥区，尧禹所居，后世德薄不能有。混同江犹自是来裹河东。”又言：“长安山生过鄜延，然长安却低，鄜延是山尾，却高。”又言：“收复燕云时，不曾得居庸关，门却开在，所以不能守。然正使得之，亦必不能有也。”方子。学蒙录云：“因说薛氏九域志，曰：‘也不成文字，细碎了。禹“决九川，距四海，濬畎浍距川”，这便是圣人做事纲领处。先决九川而距海，然后理会畎浍。论形势，须先识大纲。如水，则中国莫大于河，南方莫大于江，泾渭则入河者也。先定个大者，则小者便易考。’又曰：‘天下有三大水：江河混同江是也。混同江在虏中，虏人之都，见滨此江。’”