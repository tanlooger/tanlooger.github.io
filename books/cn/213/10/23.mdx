---
---
---
title: 大诰
---







大诰一篇不可晓。据周公在当时，外则有武庚管蔡之叛，内则有成王之疑，周室方且岌岌然。他作此书，决不是备礼苟且为之，必欲以此耸动天下也。而今大诰大意，不过说周家辛苦做得这基业在此，我后人不可不有以成就之而已。其后又却专归在卜上，其意思缓而不切，殊不可晓。广。

因言武王既克纣，武庚、三监及商民畔，曰：“当初纣之暴虐，天下之人胥怨，无不欲诛之。及武王既顺天下之心以诛纣，于是天下之怨皆解，而归周矣。然商之遗民及与纣同事之臣，一旦见故主遭人杀戮，宗社为墟，宁不动心！兹固畔心之所由生也。盖始苦于纣之暴而欲其亡，固人之心。及纣既死，则怨已解，而人心复有所不忍，亦事势人情之必然者。又况商之流风善政，毕竟尚有在人心者。及其顽民感纣恩意之深，此其所以畔也。云云。后来乐毅伐齐，亦是如此。”僩。

“王若曰”，“周公若曰”，“若”字只是一似如此说底意思，如汉书中“帝意若曰”之类。盖或宣道德意者敷演其语，或纪录者失其语而追记其意如此也。僩。

书中“弗吊”字，只如字读。解者欲训为至，故音的，非也。其义正如诗中所谓“不吊昊天”耳，言不见悯吊于上帝也。僩。

“棐”字与“匪”字同。据汉书。敬仲。

“忱”，“谌”字，只训“信”。“天棐忱”，如云天不可信。僩。