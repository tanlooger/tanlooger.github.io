---
---
---
title: 仲虺之诰
---







问：“仲虺之诰似未见其释汤惭德处。”曰：“正是解他。云：‘若苗之有莠，若粟之有秕’，他缘何道这几句？盖谓汤若不除桀，则桀必杀汤。如说‘推亡固存处’，自是说伐桀。至‘德日新’以下，乃是勉汤。又如‘天乃锡王勇智’，他特地说‘勇智’两字，便可见。尚书多不可晓，固难理会。然这般处，古人如何说得恁地好！如今人做时文相似。”夔孙。

问：“礼义本诸人心，惟中人以下为气禀物欲所拘蔽，所以反着求礼义自治。若成汤，尚何须‘以义制事，以礼制心’？”曰：“‘汤武反之也’，便也是有些子不那底了。但他能恁地，所以为汤。若不恁地，便是‘惟圣罔念作狂’。圣人虽则说是‘生知安行’，便只是常常恁地不已，所以不可及。若有一息不恁地，便也是凡人了。”问：“舜‘由仁义行’，便是不操而自存否？”曰：“这都难说。舜只是不得似众人恁地着心，自是操。”贺孙。