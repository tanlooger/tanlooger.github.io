---
---
---
title: 无逸
---







柳兄言：“东莱解无逸一篇极好。”曰：“伯恭如何解‘君子所其无逸’？”柳曰：“东莱解‘所’字为‘居’字。”曰：“若某则不敢如此说。”诸友问：“先生如何说？”曰：“恐有脱字，则不可知。若说不行而必强立一说，虽若可观，只恐道理不如此。”盖卿。

舜功问：“‘徽柔懿恭’，是一字，是二字？”曰：“二字，上轻下重。柔者须徽，恭者须懿。柔而不徽则姑息，恭而不懿则非由中出。”可学。璘录云：“柔易于暗弱，徽有发扬之意；恭形于外，懿则有蕴藏之意。”