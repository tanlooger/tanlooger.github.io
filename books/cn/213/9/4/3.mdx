---
---
---
title: 遁
---







问：“遁卦‘遁’字，虽是逃隐，大抵亦取远去之意。天上山下，相去甚辽绝，象之以君子远小人，则君子如天，小人如山。相绝之义，须如此方得。所以六爻在上，渐远者愈善也。”曰：“恁地推亦好。此六爻皆是君子之事。”学履。

问：“‘遁亨，遁而亨也’，分明是说能遁便亨。下更说‘刚当位而应，与时行也’，是如何？”曰：“此其所以遁而亨也。阴方微，为他刚当位而应，所以能知时而遁，是能‘与时行’。不然，便是与时背也。”砺。

问：“‘小利贞，浸而长也’，是见其浸长，故设戒令其贞正，且以宽君子之患，然亦是他之福。”曰：“是如此。此与否初、二两爻义相似。”同。

问：“‘小利贞’，以彖辞‘小利贞，浸而长也’之语观之，则小当为阴柔小人。如“小往大来”、“小过”、“小畜”之“小”。言君子能遁则亨，小人则利于守正，不可以浸长之故，而浸迫于阳也。此与程传‘遁者，阴之始长，君子知微，故当深戒。而圣人之意未遽已，故有“与时行，小利贞”之教’之意不同。”曰：“若如程传所云，则于‘刚当位而应，与时行也’之下，当云‘止而健，阴进而长，故小利贞’。今但言‘小利贞，浸而长也’，而不言阴进而长，则小指‘阴小’之‘小’可知。况当遁去之时，事势已有不容正之者；程说虽善，而有不通矣。”又问：“‘遁尾厉，勿用有攸往’者，言不可有所往，但当晦处静俟耳。此意如何？”曰：程传作‘不可往’，谓不可去也。言‘遁已后矣，不可往，往则危。往既危，不若不往之为无灾’。某窃以为不然。遁而在后，尾也。既已危矣，岂可更不往乎！若作占辞看，尤分明。”先生又言：“‘执之用黄牛之革，莫之胜说。’此言象而占在其中，六二亦有此德也。说，吐活反。九四：‘君子吉，小人否。’否，方九反。”铢。

伊川说“小利贞”云，尚可以有为。阴已浸长，如何可以有为？所说王允谢安之于汉晋，恐也不然。王允是算杀了董卓，谢安是乘王敦之老病，皆是他衰微时节，不是浸长之时也。兼他是大臣，亦如何去！此为在下位有为之兆者，则可以去。大臣任国安危，君在与在，君亡与亡，如何去！又曰：“王允不合要尽杀梁州兵，所以致败。”砺。

“遁尾厉”，到这时节去不迭了，所以危厉，不可有所往，只得看他如何。贤人君子有这般底多。渊。

问：“‘畜臣妾吉’，伊川云，待臣妾之道。君子之待小人，亦不如是。如何？”曰：“君子小人，更不可相对，更不可与相接。若臣妾，是终日在自家脚手头，若无以系之，则望望然去矣。”又曰：“易中详识物情，备极人事，都是实有此事。今学者平日只在灯窗下习读，不曾应接世变；一旦读此，皆看不得。某旧时也如此，即管读得不相入，所以常说易难读。”砺。

问：“九五‘嘉遁’，以阳刚中正，渐向遁极，故为嘉美。未是极处，故戒以贞正则吉。”曰：“是如此。便是‘刚当位而应’处，是去得恰好时节。小人亦未嫌自家，只是自家合去，莫见小人不嫌，却与相接而不去，便是不好，所以戒他贞正。”砺。