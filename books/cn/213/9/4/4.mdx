---
---
---
title: 大壮
---







问：“大壮‘大者正’与‘正大’不同。上‘大’字是指阳，下‘正大’是说理。”曰：“亦缘上面有‘大者正’一句，方说此。”学履。

大壮“利贞”，利于正也。所以大者，以其正也。既正且大，则天地之情不过于此。焘。

问：“‘雷在天上，大壮，君子以非礼弗履’，伊川云云，其义是否？”曰：“固是。君子之自治，须是如雷在天上，恁地威严猛烈，方得。若半上落下，不如此猛烈果决，济得甚事！”僩。

或问：“伊川‘自胜者为强’之说如何？”曰：“雷在天上，是甚威严！人之克己能如雷在天上，则威严果决以去其恶，而必于为善。若半上落下，则不济事，何以为君子。须是如雷在天上，方能克去非礼。”焘。

此卦如“九二贞吉”，只是自守而不进；九四“藩决不羸，壮于大舆之輹”，却是有可进之象，此卦爻之好者。盖以阳居阴，不极其刚，而前遇二阴，有藩决之象，所以为进，非如九二前有三、四二阳隔之，不得进也。又曰：“‘丧羊于易’，不若作‘疆埸’之‘易’。汉食货志‘疆埸’之‘埸’正作‘易’。盖后面有‘丧羊于易’，亦同此义。今本义所注，只是从前所说如此，只且仍旧耳。上六取喻甚巧，盖壮终动极，无可去处，如羝羊之角挂于藩上，不能退、遂。然‘艰则吉’者，毕竟有可进之理，但必艰始吉耳。”铢。

问：“大壮本好，爻中所取却不好；睽本不好，爻中所取却好。如六五对九二，处非其位；九四对上九，本非相应，都成好爻。不知何故？”曰：“大壮便是过了，才过便不好。如睽卦之类，却是。易之取爻，多为占者而言。占法取变爻，便是到此处变了。所以困卦虽是不好，然其间利用祭祀之属，却好。”问：“此正与‘群龙无首’、‘利水贞’一般。”曰：“然。却是变了，故如此。”榦。

此卦多说羊，羊是兑之属。季通说，这个是夹住底兑卦，两画当一画。渊。