---
---
---
title: 恒
---







恒是个一条物事，彻头彻尾，不是寻常字。古字作“”，其说象一只船两头靠岸，可见彻头彻尾。值。

履之问：“常非一定之谓，‘一定则不能恒矣’。”曰：“物理之始终变易，所以为恒而不穷。然所谓不易者，亦须有以变通，乃能不穷。如君尊臣卑，分固不易，然上下不交也不得。父子固是亲亲，然所谓‘命士以上，父子皆异宫’，则又有变焉。惟其如此，所以为恒。论其体则终是恒。然体之常，所以为用之变；用之变，乃所以为体之恒。”道夫。

恒，非一定之谓，故昼则必夜，夜而复昼；寒则必暑，暑而复寒，若一定，则不能常也。其在人，“冬日则饮汤，夏日则饮水”；“可以仕则仕，可以止则止”；今日道合便从，明日不合则去。又如孟子辞齐王之金而受薛宋之馈，皆随时变易，故可以为常也。道夫。

能常而后能变，能常而不已，所以能变；及其变也，常亦只在其中。伊川却说变而后能常，非是。僩。

正便能久。“天地之道，恒久而不已”，这个只是说久。渊。

物各有个情。有个人在此，决定是有那羞恶、恻隐、是非、辞让之情。性只是个物事；情却多般，或起或灭，然而头面却只一般。长长恁地，这便是“观其所恒，而天地万物之情可见”之义。“乃若其情”，只是去情上面看。渊。

叔重说：“‘浚恒贞凶’，恐是不安其常，而深以常理求人之象，程氏所谓‘守常而不能度势’之意。”曰：“未见有不安其常之象，只是欲深以常理求人耳。”时举。

问：“‘恒其德贞，妇人吉，夫子凶。’德，指六，谓常其柔顺之德，固贞矣。然此妇人之道，非夫子之义。盖妇人从一而终，以顺为正，夫子则制义者也。若从妇道，则凶。”曰：“固是如此。然须看得象占分明。六五有‘恒其德贞’之象，占者若妇人则吉，夫子则凶。大底看易，须是晓得象占分明。所谓吉凶者，非爻之能吉凶，爻有此象，而占者视其德而有吉凶耳。且如此爻，不是既为妇人，又为夫子，只是有‘恒其德贞’之象，而以占者之德为吉凶耳。又如恒固能亨而无咎，然必占者能久于其道，方亨而无咎。又如九三‘不恒其德’，非是九三能‘不恒其德’，乃九三有此象耳。占者遇此，虽正亦吝。若占者能恒其德，则无羞吝。铢。