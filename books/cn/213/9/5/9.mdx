---
---
---
title: 丰
---







“丰，亨，王假之。”须是王假之了，方且“勿忧，宜日中”。若未到这个田地，更忧甚底？王亦未有可忧。“宜照天下”，是贴底闲句。渊。

或问：“丰‘宜日中’，‘宜照天下’，人君之德如日之中，乃能尽照天下否？”曰：“易，如此看不得。只是如日之中，则自然照天下，不可将作道理解他。‘日中则昃，月盈则食，天地盈虚，与时消息。而况于人乎？况于鬼神乎’？自是如此。物事到盛时必衰，虽鬼神有所不能违也。”问：“此卦后面诸爻不甚好。”曰：“是他忒丰大了。这物事盛极，去不得了，必衰也。人君于此之时，当如奉盘水，战兢自持，方无倾侧满溢之患。若才有纤毫骑矜自满之心，即败矣。所以此处极难。崇宁中群臣创为‘丰亨豫大’之说。当时某论某人曰：‘当丰亨豫大之时，而为因陋就简之说。君臣上下动以此藉口，于是安意肆志，无所不为，而大祸起矣！’”僩。

“‘天地盈虚，与时消息。而况于人乎？况于鬼神乎？’天地是举其大体而言，鬼神是举其中运动变化者，通上彻下而言。如雨风露雷草木之类，皆是。”曰：“‘骤雨不终朝’，自不能久，而况其小者乎？”又曰：“丰卦彖许多言语，其实只在‘日中则昃，月盈则食，天地盈虚，与时消息’数语上。这盛得极，常须谨谨保守得日中时候方得；不然，便是偃仆倾坏了。”又曰：“这处去危亡只是一间耳。须是兢兢如奉盘水，方得。”又曰：“须是谦抑贬损，方可保得。”又曰：“这便是康节所谓‘酩酊离披时候’，如何不忧危谨畏！宣政间有以奢侈为言者，小人却云，当‘丰亨豫大’之时，须是恁地侈泰方得，所以一面放肆，如何得不乱？‘王假之，尚大也’，只是王者至此一个极大底时节，所尚者大事耳。”

仲思问“动非明，则无所之；明非动，则无所用”。曰：“徒明不行，则明无所用，空明而已；徒行不明，则行无所向，冥行而已。”伯羽。

问：“丰九四近幽暗之君，所以有‘丰其蔀，日中见斗’之象。亦是他本身不中正所致，故象云：‘位不当也。’”曰：“也是如此。”学蒙。

“丰其屋，天际翔也”，似说“如翬斯飞”样。言其屋高大，到于天际，却只是自蔽障阔。或作“自是自障碍”。学蒙。渊同。

九三爻解得便顺。九四、上六二爻不可晓。看来圣人会得九四、上六爻文义，又与三爻不同。