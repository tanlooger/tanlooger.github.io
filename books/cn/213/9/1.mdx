---
---
---
title: 易一
---







纲领上之上


阴阳





阴阳只是一气，阳之退，便是阴之生。不是阳退了，又别有个阴生。淳。

阴阳做一个看亦得，做两个看亦得。做两个看，是“分阴分阳，两仪立焉”；做一个看，只是一个消长。文蔚。

阴阳各有清浊偏正。僩。

阴阳之理，有会处，有分处，事皆如此。今浙中学者只说合处、混一处，都不理会分处。去伪。

天地间道理，有局定底，有流行底。渊。

阴阳有个流行底，有个定位底。“一动一静，互为其根”，更是流行底，寒暑往来是也；“分阴分阳，两仪立焉”，便是定位底，天地上下四方是也。“易”有两义：一是变易，便是流行底；一是交易，便是对待底。魂魄，以二气言，阳是魂，阴是魄；以一气言，则伸为魂，屈为魄。义刚。方子录云：“阴阳，论推行底，只是一个；对峙底，则是两个。如日月水火之类是两个。”

阴阳，有相对而言者，如东阳西阴，南阳北阴是也；有错综而言者，如昼夜寒暑，一个横，一个直是也。伊川言：‘“易”，变易也。’只说得相对底阴阳流转而已，不说错综底阴阳交互之理。言“易”，须兼此二意。体在天地后，用起天地先。对待底是体，流行底是用，体静而用动。端蒙。又一条云：“阴阳有相对言者：如夫妇男女，东西南北是也；有错综言者，如昼夜，春夏秋冬，弦望晦朔，一个间一个辊去是也。季通云。”

阳气只是六层，只管上去。上尽后，下面空缺处便是阴。方子。

方其有阳，那里知道有阴？有乾卦，那里知道有坤卦？天地间只是一个气，自今年冬至到明年冬至，是他地气周匝。把来折做两截时，前面底便是阳，后面底便是阴。又折做四截也如此，便是四时。天地间只有六层阳气，到地面上时，地下便冷了。只是这六位阳，长到那第六位时，极了无去处，上面只是渐次消了。下面消了些个时，下面便生了些个，那便是阴。这只是个嘘吸。嘘是阳，吸是阴，唤做一气，固是如此。然看他日月男女牝牡处，方见得无一物无阴阳，如至微之物也有个背面。若说流行处，却只是一气。佐。渊同。

徐元震问：“自十一月至正月，方三阳，是阳气自地上而升否？”曰：“然。只是阳气既升之后，看看欲绝，便有阴生；阴气将尽，便有阳生，其已升之气便散矣。所谓消息之理，其来无穷。”又问：“雷出地奋，豫之后，六阳一半在地下，是天与地平分否？”曰：“若谓平分，则天却包着地在，此不必论。”因举康节渔樵问对之说甚好。。

阴阳有以动静言者，有以善恶言者。如“乾元资始，坤元资生”，则独阳不生，独阴不成，造化周流，须是并用。如“履霜坚冰至”，则一阴之生，便如一贼。这道理在人如何看，直看是一般道理，横看是一般道理，所以谓之“易”。道夫。

天地间无两立之理，非阴胜阳，即阳胜阴，无物不然，无时不然。寒暑昼夜，君子小人，天理人欲。道夫。

阴阳不可分先后说，只要人去其中自主静。阴为主，阳为客。僩。

都是阴阳。无物不是阴阳。淳。

无一物不有阴阳、乾坤。至于至微至细，草木禽兽，亦有牝牡阴阳。康节云：“坤无一，故无首；乾无十，故无后。”所以坤常是得一半。砥。

天地之间，无往而非阴阳，一动一静，一语一默，皆是阴阳之理。至如摇扇便属阳，住扇便属阴，莫不有阴阳之理。“继之者善”，是阳；“成之者性”，是阴。阴阳只是此阴阳，但言之不同。如二气迭运，此两相为用，不能相无者也。至以阳为君子，阴为小人，则又自夫刚柔善恶而推之，以言其德之异耳。“继之者善”，是已发之理；“成之者性”，是未发之理。自其接续流行而言，故谓之已发；以赋受成性而言，则谓之未发。及其在人，则未发者固是性，而其所发亦只是善。凡此等处，皆须各随文义所在，变通而观之。才拘泥，便相梗，说不行。譬如观山，所谓“横看成岭侧成峰”也。谟。

问：“自一阴一阳，见一阴一阳又各生一阴一阳之象。以图言之，‘两仪生四象，四象生八卦’，节节推去，固容易见。就天地间着实处如何验得？”曰：“一物上又自各有阴阳，如人之男女，阴阳也。逐人身上，又各有这血气，血阴而气阳也。如昼夜之间，昼阳而夜阴也，而昼阳自午后又属阴，夜阴自子后又属阳，便是阴阳各生阴阳之象。”学履。

“易”字义只是阴阳。闳祖。

《易》，只消道“阴阳”二字括尽。

易只是个阴阳。庄生曰“易以道阴阳”，亦不为无见。如奇耦、刚柔，便只是阴阳做了易。等而下之，如医技养生家之说，皆不离阴阳二者。魏伯阳参同契，恐希夷之学，有些自其源流。。

至之曰：“正义谓：‘“易”者，变化之总号，代换之殊称，乃阴阳二气生生不息之理。’窃见此数语亦说得好。”曰：“某以为‘易’字有二义：有变易，有交易。先天图一边本都是阳，一边本都是阴，阳中有阴，阴中有阳；便是阳往交易阴，阴来交易阳，两边各各相对。其实非此往彼来，只是其象如此。然圣人当初亦不恁地思量，只是画一个阳，一个阴，每个便生两个。就一个阳上，又生一个阳，一个阴；就一个阴上，又生一个阴，一个阳。只管恁地去。自一为二，二为四，四为八，八为十六，十六为三十二，三十二为六十四。既成个物事，便自然如此齐整。皆是天地本然之妙元如此，但略假圣人手画出来。如乾一索而得震，再索而得坎，三索而得艮；坤一索而得巽，再索而得离，三索而得兑。初间画卦时，也不是恁地。只是画成八个卦后，便见有此象耳。”义刚。

问：“‘易’有交易、变易之义如何？”曰：“交易是阳交于阴，阴交于阳，是卦图上底。如‘天地定位，山泽通气’云云者是也。变易是阳变阴，阴变阳，老阳变为少阴，老阴变为少阳，此是占筮之法。如昼夜寒暑，屈伸往来者是也。”又问：“圣人仰观俯察，或说伏羲见天地奇耦自然之数，于是画一以为奇，所以象阳；画两以为耦，所以象阴。恐于方圆之形见得否？或说以天是浑沦圆底，只是一个物事；地则便有阙陷分裂处否？”曰：“也不特如此。天自是一，地自是二，凡物皆然。盖天之形虽包乎地之外，而其气实透乎地之中。地虽是一块物事在天之中，然其中实虚，容得天许多气。”或引先生注易“阳一而实，阴二而虚”为证。曰：“然。所以易中言：‘夫乾，其静也专，其动也直，是以大生焉；夫坤，其静也翕，其动也辟，是以广生焉。乾之静专动直，都是一底意思。他这物事虽大，然无间断，只是鹘沦一个大底物事，故曰‘大生’。地则静翕动辟，便是两个物事。其翕也，是两个物事之聚；其辟也，是两个物事之开。他这中间极阔，尽容得那天之气，故曰‘广生’。”焘。

龟山过黄亭詹季鲁家。季鲁问易。龟山取一张纸画个圈子，用墨涂其半，云：“这便是易。”此说极好。易只是一阴一阳，做出许多般样。渊。

“诸公且试看天地之间，别有甚事？只是‘阴’与‘阳’两个字，看是甚么物事都离不得。只就身上体看，才开眼，不是阴，便是阳，密拶拶在这里，都不着得别物事。不是仁，便是义；不是刚，便是柔。只自家要做向前，便是阳；才收退，便是阴意思。才动便是阳，才静便是阴。未消别看，只是一动一静，便是阴阳。伏羲只因此画卦以示人。若只就一阴一阳，又不足以该众理，于是错综为六十四卦，三百八十四爻。初只是许多卦爻，后来圣人又系许多辞在下。如他书则元有这事，方说出这个道理。易则未曾有此事，先假托都说在这里。如书，便有个尧舜，有个禹汤文武周公出来做许多事，便说许多事。今易则元未曾有。圣人预先说出，待人占考，大事小事无一能外于此。圣人大抵多是垂戒。”又云：“虽是一阴一阳，易中之辞，大抵阳吉而阴凶。间亦有阳凶而阴吉者，何故。盖有当为，有不当为。若当为而不为，不当为而为之，虽阳亦凶。”又云：“圣人因卦爻以垂戒，多是利于正，未有不正而利者。如云：‘夕惕若厉，无咎。’若占得这爻，必是朝兢夕惕，戒慎恐惧，可以无咎。若自家不曾如此，便自有咎。”又云：“‘直方大，不习无不利。’若占得这爻，须是将自身己体看：是直，是方，是大，去做某事必得其利；若自家未是直，不曾方，不曾大，则无所往而得其利，此是本爻辞如此。到孔子又自添说了，如云：‘敬以直内，义以方外。’本来只是卜筮，圣人为之辞以晓人，便说许多道理在上。今学易，非必待遇事而占，方有所戒。只平居玩味，看他所说道理，于自家所处地位合是如何。故云：‘居则观其象而玩其辞，动则观其变而玩其占。’孔子所谓‘学易’，正是平日常常学之。想见圣人之所谓读，异乎人之所谓读。想见胸中洞然，于易之理无纤毫蔽处，故云‘可以无大过’。”又曰：“圣人系许多辞，包尽天下之理。止缘万事不离乎阴阳，故因阴阳中而推说万事之理。今要占考，虽小小事都有。如占得‘不利有攸往’，便是不可出路；‘利涉大川’，便是可以乘舟。此类不一。”贺孙问：“乾卦文言圣人所以重叠四截说在此，见圣人学易，只管体出许多意思。又恐人晓不得，故说以示教。”曰：“大意只管怕人晓不得，故重叠说在里，大抵多一般，如云‘阳在下也’，又云‘下也’。”贺孙问：“圣人所以因阴阳说出许多道理，而所说之理皆不离乎阴阳者，盖缘所以为阴阳者，元本于实然之理。”曰：“阴阳是气，才有此理，便有此气；才有此气，便有此理。天下万物万化，何者不出于此理？何者不出于阴阳？”贺孙问：“此程先生所以说道：‘天下无性外之物。’”曰：“如云：‘天地间只是个感应。’又如云：‘诚者，物之终始，不诚无物。’”贺孙。

程子言：“易中只是言反复、往来、上下。”这只是一个道理。阴阳之道，一进一退，一长一消，反复、往来、上下，于此见之。道夫。

易中说到那阳处，便扶助推移他；到阴处，便抑遏壅绝他。渊。

问：“阴何以比小人？”曰：“有时如此。平看之，则都好；以类言之，则有不好。然亦只是皮不好，骨子却好。大抵发生都则是一个阳气，只是有消长。阳消一分，下面阴生一分。又不是讨个阴来，即是阳消处便是阴。故阳来谓之复，复者是本来物事；阴来谓之姤，姤是偶然相遇。”夔孙。

天下之理，单便动，两便静。且如男必求女，女必求男，自然是动。若一男一女居室后，便定。端蒙。





数





石子余问易数。曰：“都不要说圣人之画数何以如此。譬之草木，皆是自然恁地生，不待安排。数亦是天地间自然底物事，才说道圣人要如何，便不是了。”植。

问理与数。曰：“有是理，便有是气；有是气，便有是数，盖数乃是分界限处。”又曰：“‘天一地二，天三地四，天五地六，天七地八，天九地十’，是自然如此，走不得。如水数六，雪花便六出，不是安排做底。”又曰：“古者用龟为卜，龟背上纹，中间有五个，两边有八个，后有二十四个，亦是自然如此。”夔孙。

问：“理与数，其本也只是一。”曰：“气便是数。有是理，便有是气；有是气，便有是数，物物皆然。如水数六，雪片也六出，这又不是去做将出来，他是自恁地。如那龟，圣人所以独取他来用时，也是这个物事分外灵。尝有朋友将龟壳来看，背上中心有五条文，出去成八，外面又成二十四，皆是自然恁地，这又未为巧。最是七八九六与一二三四极巧：一是太阳，余得个九在后面；二是少阴，后面便是八；三是少阳，后面便是七；四是太阴，后面便是六，无如此恰好。这皆是造化自然如此，都遏他不住。”义刚。至录云：“因一二三四，便见六七八九在里面。老阳占了第一位，便含个九；少阴占第二位，便含个八；少阳占第三位，便含个七；老阴占第四位，便含个六；数不过十。惟此一义，先儒未曾发，先儒但只说得他中间进退而已。”渊同。

某尝问季通：“康节之数，伏羲也曾理会否？”曰：“伏羲须理会过。”某以为不然。伏羲只是据他见得一个道理，恁地便画出几画。他也那里知得叠出来恁地巧？此伏羲所以为圣。若他也恁地逐一推排，便不是伏羲天然意思。《史记》曰：“伏羲至淳厚，作易八卦。”那里恁地巧推排！贺孙。按：后刘砥先天图一段，亦与此意同。

大凡易数皆六十：三十六对二十四，三十二对二十八，皆六十也。以十甲十二辰，亦凑到六十也。钟律以五声十二律，亦积为六十也。以此知天地之数，皆至六十为节。大雅。

数三百六十六。三百六十，天地之正数也。此更不可易。自余进退不过六，故阳进不过六分。人之善亦只进得许多，恶亦只退得许多，大体毕竟不可易。端蒙。

季通云：“天下之万声，出于一阖一辟；声音皆出于乾坤。“坤”音麇，以韵脚反之，乃见。天下之万理，出于一动一静；天下之万数，出于一奇一耦；天下之万象，出于一方一圆，尽只起于乾、坤二画。”端蒙。

天下道理，只是一个包两个。易便只说到八个处住。洪范说到十数住。五行五个，便有十个：甲乙便是两个木，丙丁便是两个火，戊己便是两个土，金、水亦然。所谓‘兼三才而两之’，便都是如此。《大学》中明德便包得格物、致知、诚意、正心、修身五个；新民便包得齐家、治国、平天下三个。自暗室屋漏处做得去，到得无所不周，无所不遍，都是这道理。自一心之微，以至于四方之远，天下之大，也都只是这个。义刚。

数只有二，只有易是。老氏言三，亦是二共生三，三其子也。三生万物，则自此无穷矣。后人破之者非。扬子云是三数，邵康节是四数，皆不及易也。扬。

康节数四，孔子数八，料得孔子之数又大也。季通自谓略已见之。方。

有气有形便有数。物有衰旺，推其始终，便可知也。有人指一树问邵先生，先生云：“推未得。”少顷一叶堕，便由此推起。盖其旺衰已见，方可推其始终。推，亦只是即今年月日时以起数也。扬。





河图洛书





先生谓甘叔怀曰：“曾看河图洛书数否？无事时好看。虽未是要切处，然玩此时，且得自家心流转得动。”广。

河图常数，洛书变数。渊。

河图中宫，天五乘地十而得。七八九六，因五得数。积五奇五耦，而为五十有五。渊。

中数五，衍之而各极其数以至于十者，一个衍成十个，五个便是五十。圣人说这数，不是只说得一路。他说出这个物事，自然有许多样通透去。如五奇五耦成五十五。又一说，六七八九十因五得数，是也。渊。

河图五十五，是天地自然之数。大衍五十，是圣人去这河图里面，取那天五地十衍出这个数。不知他是如何。大概河图是自然底，大衍是用以揲蓍求卦者。渊。

天地生数，到五便住。那一二三四遇着五，便成六七八九。五却只自对五成十。渊。

或问：“河图自五之外，如何一便成六七八九十？”曰：“皆从五过：则一对五而成六，二对五而成七，三对五而成八，四对五而成九，到末梢五又撞着个五，便成十。”高。

一二三四九八七六最妙。一藏九，二藏八，三藏七，四藏六。德明云：“一得九，二得八，三得七，四得六，皆为十也。观河图可见。丙丁合，辛壬合之类，皆自此推。”德明。

“二始”者，一为阳始，二为阴始。“二中”者，五六。“二终”者，九十。五便是十干所始，六便是十二律所生。圆者，星也。“圆者，河图之数”，言无那四角底，其形便圆。以下皆启蒙图书。渊。

“一与六共宗”，盖是那一在五下，便有那六底数。“二与七同位”，是那二在五边，便有七底数。渊。

成数虽阳，固亦本作“生”字。之阴也。如子者，父之阴；臣者，君之阴。渊。

阴少于阳，气、理、数皆如此。用全用半，所以不同。渊。

问：“前日承教云：‘老阳少阴，少阳老阴，即除了本身一二三四，便是九八七六之数。’今观启蒙阳退阴进之说，似亦如此。”曰：“他进退亦是自然如此，不是人去攒教他进退。以十言之，即如前说，大故分晓。若以十五言之，九便对六，七便对八，晓得时也好则剧。”又问：“河图，此数控定了。”先生曰：“天地只是不会说，倩他圣人出来说。若天地自会说话，想更说得好在。如河图、洛书，便是天地画出底。”夔孙。

所谓“得五成六”者，一才勾牵着五，便是个六。下面都恁地。渊。

老阴老阳所以变者，无他，到极处了，无去处，便只得变。九上更去不得了，只得变回来做八。六下来，便是五生数了，也去不得，所以却去做七。渊。

河图洛书于八卦九章无相着，不知如何。扬。





伏羲卦画先天图





问：“先生说：‘伏羲画卦皆是自然，不曾用些子心思智虑，只是借伏羲手画出尔。’唯其出于自然，故以之占筮则灵验否？”曰：“然。自‘太极生两仪’，只管画去，到得后来，更画不迭。正如磨面相似，四下都恁地自然撒出来。”广。

伏羲当时画卦，只如掷珓相似，无容心。易只是阴一阳一，其始一阴一阳而已。有阳中阳，阳中阴，有阴中阳，阴中阴。阳中阳，看上面所得如何，再得阳，即是，故乾一；或得阴，即是，故兑二。阳中阴，亦看上所得如何，或是阳，即是，所以离三；或得阴，即是，所以震四。阴中阳，看上面所得如何，或得阳，即是，所以巽五；或得阴，即是，所以坎六。阴中阴，看上所得如何，若得阳，即是，所以艮七；再得阴，即是，所以坤八。看他当时画卦之意，妙不可言。文蔚。

问：“先天图阴阳自两边生，若将坤为太极，与太极图不同，如何？”曰：“他自据他意思说，即不曾契勘濂溪底。若论他太极，中间虚者便是。他亦自说‘图从中起’，今不合被横图在中间塞却。待取出放外，他两边生者，即是阴根阳，阳根阴。这个有对，从中出即无对。”文蔚。

“先天图如何移出方图在下？”曰：“是某挑出。”泳。

又说：“康节方图子，自西北之东南，便是自乾以之坤；自东北以之西南，便是泰以至否。其间有咸恒损益既济未济，所以又于此八卦见义。盖为是自两角尖射上与乾坤相对，不知得怎生恁地巧。某尝说伏羲初只是画出八卦，见不到这里。蔡季通以为不然，却说某与太史公一般。某问云：‘太史公如何说？’他云：‘太史公云：“伏羲至淳厚，画八卦。”’便是某这说。看来也是圣人淳厚，只据见定见得底画出。如伊川说：‘若不因时，则一个圣人出来，许多事便都做了。’”砥。

所问先天图曲折，细详图意，若自乾一横排至坤八，此则全是自然。故说卦云：“易，逆数也。”皆自已生以得未生之卦。若如圆图，则须如此，方见阴阳消长次第。震一阳，离兑二阳，乾三阳。巽一阴，坎艮二阴，坤三阴。虽似稍涉安排，然亦莫非自然之理。自冬至至夏至为顺，盖与前逆数者相反。皆自未生而反得已生之卦。自夏至至冬至为逆，盖与前逆数者同。其左右与今天文家说左右不同，盖从中而分，其初若有左右之势尔。自北而东为左，自南而西为右。灏。

四象不必说阳向上。更合一画为九，方成老阳，到兑便推不去了。兑下一画却是八卦，不是四象。渊。

阴阳老少，以少者为主。如震是少阳，却奇一耦二。渊。

老阴老阳交而生艮兑，少阴少阳交而生震巽。离坎不交，各得本画。离坎之交是第二画，在生四象时交了。老阳过去交阴，老阴过来交阳，便是兑艮第三画。少阴少阳交，便生震巽上第三画。所以知其如此时，他这位次相挨旁。兼山谓圣人不分别阴阳老少，卜史取动爻之后卦，故分别老少。若如此，则卦遂无动，占者何所用观变而玩占？渊。

一卦又各生六十四卦，则本卦为内卦，所生之卦为外卦，是十二爻底卦。渊。

问：“昨日先生说：‘程子谓：“其体则谓之易。”体，犹形体也，乃形而下者。易中只说个阴阳交易而已。’。然先生又尝曰：‘在人言之，则其体谓之心。’又是如何？”曰：“心只是个动静感应而已。所谓‘寂然不动，感而遂通’者是也。看那几个字，便见得。”因言：“易是互相博易之义，观先天图便可见。东边一画阴，便对西边一画阳。盖东一边本皆是阳，西一边本皆是阴。东边阴画。皆是自西边来；西边阳画，都是自东边来。姤在西，是东边五画阳过；复在东，是西边五画阴过，互相博易而成。易之变虽多般，然此是第一变。”广云：“程子所谓‘易中只说反复往来上下’者，莫便是指此言之否？”曰：“看得来程子之意又别。邵子所谓易，程子多理会他底不得。盖他只据理而说，都不曾去问他。”广。

乾坤相为阴阳。乾后面一半，是阳中之阴；坤前面一半，是阴中之阳。方子。

乾巽一边为上，震随坤为下。渊。

阳上交于阴，阴下交于阳，而生四象，便是阴阳又各生两画了。阴交刚，阳交柔，便是阴阳又各生两画了。就乾两画边看，乾兑是老阳，离震是少阴；就坤两画边看，坤艮是老阴，坎巽是少阳。又各添一画，则八卦全了。渊。

阴下交生阳，阳上交生阴。阴交阳，刚交柔，是博易之易。这多变，是变易之易。所谓“易”者，只此便是。那个是易之体，这是易之用。那是未有这卦底，这是有这卦了底。那个唤做体时，是这易从那里生；这个唤做用时，揲蓍取卦，便是用处。渊。

问：“邵先生说‘无极之前’。无极如何说前？”曰：“邵子就图上说循环之意。自姤至坤，是阴含阳；自复至乾，是阳分阴。复坤之间乃无极，自坤反姤是无极之前。”骧。

“无极之前”一段。问：“既有前后，须有有无？”曰：“本无前后。”闳祖。

康节云“动静之间”，是指冬至夏至。闳祖。

安卿问：“先天图说曰：‘阳在阴中，阳逆行；阴在阳中，阴逆行。阳在阳中，阴在阴中，皆顺行。’何谓也？”曰：“图左一边属阳，右一边属阴。左自震一阳，离兑二阳，乾三阳，为阳在阳中，顺行；右自巽一阴，坎艮二阴，坤三阴，为阴在阴中，顺行。坤无阳，艮坎一阳，巽二阳，为阳在阴中，逆行；乾无阴，兑离一阴，震二阴，为阴在阳中，逆行。”又问：“‘先天图，心法也。图皆自中起，万化万事生乎心’，何也？”曰：“其中白处者太极也。三十二阴、三十二阳者，两仪也；十六阴、十六阳者，四象也；八阴、八阳，八卦也。”问：“‘图虽无文，终日言之，不离乎是’，何也？”曰：“一日有一日之运，一月有一月之运，一岁有一岁之运。大而天地之终始，小而人物之生死，远而古今之世变，皆不外乎此，只是一个盈虚消息之理。本是个小底，变成大底；到那大处，又变成小底。如纳甲法，乾纳甲壬，坤纳乙癸，艮纳丙，兑纳丁，震纳庚，巽纳辛，离纳己，坎纳戊，亦是此。又如火珠林，若占一屯卦，则初九是庚子，六二是庚寅，六三是庚辰，六四是戊午，九五是戊申，上六是戊戌，亦是此。又如道家以坎离为真水火，为六卦之主，而六卦为坎离之用。自月初三为震，上弦为兑，望日为乾，望后为巽，下弦为艮，晦为坤，亦不外此。”又曰：“乾之一爻属戊，坤之一爻属己。留戊就己，方成坎离。盖乾坤是大父母，坎离是小父母。”义刚。

先天图更不可易。自复至乾为阳，自姤至坤为阴。以乾坤定上下之位次，坎离列左右之门为正。以象言之，天居上，地居下，艮为山，故居西北；兑为泽，故居东南；离为日，故居于东；坎为月，故居于西；震为雷，居东北；巽为风，居西南。方子。

康节“天地定位，否泰反类”诗八句，是说方图中两交股底。且如西北角乾，东南角坤，是“天地定位”，便对东北角泰，西南角否。次乾是兑，次坤是艮，便对次否之咸，次泰之损。后四卦亦如是。共十六卦。渊。

康节“乾南坤北，离东坎西”之说，言人立时全见前面，全不见后面，东西只见一半，便似他这个意思。渊。

先天图直是精微，不起于康节。希夷以前元有，只是秘而不传。次第是方士辈所相传授底。参同契中亦有些意思相似，与历不相应。季通云：“扭捻将来，亦相应也。用六日七分。”某却不见康节说用六日七分处。文王卦序亦不相应。他只用义理排将去。如复只用一阳生处，此只是用物，而此也不用生底次第，也不应气候。扬雄太玄全模放易。他底用三数，易却用四数。他本是模易，故就他模底句上看易，也可略见得易意思。温公集注中可见也。”康节云：“先天图心法，皆从中起。且说圆图。”又云：“文王八卦，应地之方。”这是见他不用卦生底次第，序四正卦出四角，似那方底意思。这个只且恁地，无大段分晓证左。未甚安。渊。

“易之精微，在那‘两仪生四象，四象生八卦’，八卦生六十四卦，万物万化皆从这里流出。紧要处在那复姤边。复是阳气发动之初。”因举康节诗“冬至子之半”。“六十四卦流布一岁之中，离坎震艮兑巽做得那二十四气，每卦当六十四分，乾坤不在四正，此以文王八卦言也。”渊。

先天图，八卦为一节，不论月气先后。闳祖。

先天图今所写者，是以一岁之运言之。若大而古今十二万九千六百年，亦只是这圈子；小而一日一时，亦只是这圈子。都从复上推起去。方子。

先天图，一日有一个恁地道理，一月有一个恁地道理，以至合元、会、运、世，十二万九千六百岁，亦只是这个道理。且以月言之，自坤而震，月之始生，初三日也；至兑，则月之上弦，初八日也；至乾，则月之望，十五日也；至巽，则月之始亏，十八日也；至艮，则月之下弦，二十三日也；至坤，则月之晦，三十日也。广。

先天图与纳音相应，故季通言与参同契合。以图观之，坤复之间为晦，震为初三，一阳生；初八日为兑，月上弦；十五日为乾，十八日为巽，一阴生；二十三日为艮，月下弦。坎离为日月，故不用。参同契以坎离为药，余者以为火候。此图自陈希夷传来，如穆李，想只收得，未必能晓。康节自思量出来，故墓志云云。参同契亦以乾坤坎离为四正，故其言曰：“运毂正轴。”

问：“先天图卦位，自乾一兑二离三右行，至震四住；揭起巽五作左行，坎六艮七至坤八住，接震四。观卦气相接，皆是左旋。盖乾是老阳，接巽末姤卦，便是一阴生；坤是老阴，接震末复卦，便是一阳生。自复卦一阳生，尽震四离三，一十六卦，然后得临卦；又尽兑二，凡八卦，然后得泰卦；又隔四卦得大壮；又隔大有一卦，得夬；夬卦接乾，乾卦接姤。自姤卦一阴生，尽巽五坎六，一十六卦，然后得遁卦；又尽艮七，凡八卦，然后得否；又隔四卦得观；又隔比一卦得剥，剥卦接坤，坤接复。周而复始，循环无端。卦气左旋，而一岁十二月之卦皆有其序。但阴阳初生，各历十六卦而后为一月，又历八卦，再得一月。至阴阳将极处，只历四卦为一月，又历一卦，遂一并三卦相接。其初如此之疏，其末如此之密，此阴阳嬴缩当然之理欤？然此图于复卦之下书曰：‘冬至子中。’于姤卦之下书曰：‘夏至午中。’此固无可疑者。独于临卦之下书曰：‘春分卯中。’则临卦本为十二月之卦，而春分合在泰卦之下。又于遁卦之下书曰：‘秋分酉中。’则遁卦本为六月之卦，而秋分合在否卦之下。昨侍坐复庵，闻王讲书所说卦气之论，皆世俗浅近之语，初无义理可推。窃意此图‘春分卯中’、‘秋分酉中’字，或恐后人误随世俗卦气之论，遂差其次，却与文王卦位相合矣。不然，则离兑之间所以为春，坎艮之间所以为秋者，必当别有其说？”曰：“伏羲易自是伏羲说话，文王易自是文王说话，固不可以交互求合。所看先天卦气嬴缩极仔细，某亦尝如此理会来，尚未得其说。阴阳初生，其气固缓，然不应如此之疏，其后又却如此之密。大抵此图布置皆出乎自然，不应无说，当更共思之。”谟。

问：“伏羲始画八卦，其六十四者，是文王后来重之耶？抑伏羲已自画了耶？看先天图则有八卦便有六十四，疑伏羲已有彷彿之画矣，如何？”曰：“《周礼》言三易经卦皆八，其别皆六十有四，便见不是文王渐画。”又问：“然则六十四卦名是伏羲元有？抑文王所立？”曰：“此不可考。”子善问：“据十三卦所言，恐伏羲时已有。”曰：“十三卦所谓‘盖取诸离，盖取诸益’者，言结绳而为网罟，有离之象，非观离而始有此也。”铢。

问：“伏羲画卦，恐未是教人卜筮？”曰：“这都不可知。但他不教人卜筮，画作甚？”





卷第六十六





易二





纲领上之下


卜筮





易本为卜筮而作。古人淳质，初无文义，故画卦爻以“开物成务”。故曰：“夫易，何为而作也？夫易，开物成务，冒天下之道如斯而已。”此易之大意如此。谟。

古人淳质，遇事无许多商量，既欲如此，又欲如彼，无所适从。故作易示人以卜筮之事，故能通志、定业、断疑，所谓“开物成务”者也。人杰。

上古民淳，未有如今士人识理义峣崎；蠢然而已，事事都晓不得。圣人因做易，教他占，吉则为，凶则否，所谓“通天下之志，定天下之业，断天下之疑”者，即此也。及后来理义明，有事则便断以理义。如舜传禹曰：“朕志先定，鬼神其必依，龟筮必协从。”已自吉了，更不用重去卜吉也。周公营都，意主在洛矣，所卜“涧水东，瀍水西”，只是对洛而言。其他事惟尽人谋，未可晓处，方卜。故迁国、立君，大事则卜。洪范“谋及乃心，谋及卿士”，尽人谋，然后卜筮以审之。淳。

且如易之作，本只是为卜筮。如“极数知来之谓占”，“莫大乎蓍龟”，“是兴神物，以前民用”，“动则观其变而玩其占”等语，皆见得是占筮之意。盖古人淳质，不似后世人心机巧，事事理会得。古人遇一事理会不下，便须去占。占得乾时，“元亨”便是大亨，“利贞”便是利在于正。古人便守此占。知其大亨，却守其正以俟之，只此便是“开物成务”。若不如此，何缘见得“开物成务”底道理？即此是易之用。人人皆决于此，便是圣人家至户到以教之也。若似后人事事理会得，亦不待占。盖“元亨”是示其所以为卦之意，“利贞”便因以为戒耳。又曰：“圣人恐人一向只把做占筮看，便以义理说出来。‘元亨利贞’，在文王之辞，只作二事，止是大亨以正，至孔子方分作四件。然若是‘坤，元亨，利牝马之贞’，不成把‘利’字绝句！后云‘主利’，却当如此绝句。至于他卦，却只作‘大亨以正’。后人须要把乾坤说大于他卦。毕竟在占法，却只是‘大亨以正’而已。”。

问：“易以卜筮设教。卜筮非日用，如何设教？”曰：“古人未知此理时，事事皆卜筮，故可以设教。后来知此者众，必大事方卜。”可学。

魏丙材仲问“元亨利贞”。曰：“‘夫易，开物成务，冒天下之道。’盖上古之时，民淳俗朴，风气未开，于天下事全未知识。故圣人立龟以与之卜，作易以与之筮，使之趋利避害，以成天下之事，故曰‘开物成务’。然伏羲之卦，又也难理会，故文王从而为之辞于其间，无非教人之意。如曰‘元亨利贞’，则虽大亨，然亦利于正。如不贞，虽有大亨之卦，亦不可用。如曰‘潜龙勿用’，则阳气在下，故教人以勿用。‘童蒙’则又教人以须是如童蒙而求资益于人，方吉。凡言吉，则不如是，便有个凶在那里。凡言不好。则莫如是，然后有个好在那里，他只是不曾说出耳。物只是人物，务只是事务，冒只是罩得天下许多道理在里。自今观之，也是如何出得他个。”道夫。

易本卜筮之书，后人以为止于卜筮。至王弼用老庄解，后人便只以为理，而不以为卜筮，亦非。想当初伏羲画卦之时，只是阳为吉，阴为凶，无文字。某不敢说，窃意如此。后文王见其不可晓，故为之作彖辞；或占得爻处不可晓，故周公为之作爻辞；又不可晓，故孔子为之作十翼，皆解当初之意。今人不看卦爻，而看系辞，是犹不看刑统，而看刑统之序例也，安能晓！今人须以卜筮之书看之，方得；不然，不可看易。尝见艾轩与南轩争，而南轩不然其说。南轩亦不晓。节。

八卦之画，本为占筮。方伏羲画卦时，止有奇偶之画，何尝有许多说话！文王重卦作繇辞，周公作爻辞，亦只是为占筮设。到孔子，方始说从义理去。如“乾，元亨利贞；坤，元亨，利牝马之贞”，与后面“元亨利贞”只一般。元亨，谓大亨也；利贞，谓利于正也。占得此卦者，则大亨而利于正耳。至孔子乃将乾坤分作四德说，此亦自是孔子意思。伊川云：“元亨利贞，在乾坤为四德，在他卦只作两事。”不知别有何证据。故学易者须将易各自看，伏羲易，自作伏羲易看，是时未有一辞也；文王易，自作文王易；周公易，自作周公易；孔子易，自作孔子易看。必欲牵合作一意看，不得。今学者讳言易本为占筮作，须要说做为义理作。若果为义理作时，何不直述一件文字，如《中庸》《大学》之书，言义理以晓人？须得画八卦则甚？周官唯太卜掌三易之法，而司徒、司乐、师氏、保氏诸子之教国子、庶民，只是教以诗书，教以礼乐，未尝以易为教也。广。

或问：“易解，伊川之外谁说可取？”曰：“如易，某便说道圣人只是为卜筮而作，不解有许多说话。但是此说难向人道，人不肯信。向来诸公力来与某辨，某煞费气力与他分析。而今思之，只好不说。只做放那里，信也得，不信也得，无许多气力分疏。且圣人要说理，何不就理上直剖判说？何故恁地回互假托，教人不可晓？又何不别作一书？何故要假卜筮来说？又何故说许多‘吉凶悔吝’？此只是理会卜筮后，因其中有些子理，故从而推明之。所以大象中只是一句两句子解了。但有文言与系辞中数段说得较详，然也只是取可解底来解，如不可晓底也不曾说。而今人只是眼孔小，见他说得恁地，便道有那至理，只管要去推求。且孔子当时教人，只说‘诗、书、执礼’，只说‘学诗乎’，与‘兴于诗，立于礼，成于乐’，只说‘人而不为周南召南’，‘诗三百，一言以蔽之曰：“思无邪。”’元不曾教人去读易。但有一处说：‘假我数年，五十以学易，可以无大过矣。’这也只是孔子自恁地说，不会将这个去教人。如周公做一部周礼，可谓纤悉毕备，而周易却只掌于太卜之官，却不似大司乐教成均之属样恁地重。缘这个只是理会卜筮，大概只是说个阴阳，因阴阳之消长，却有些子理在其中。伏羲当时偶然见得一便是阳，二便是阴，从而画放那里。当时人一也不识，二也不识，阴也不识，阳也不识。伏羲便与他剔开这一机，然才有个一二，后来便生出许多象数来。恁地时节，他也自遏他不住。然当初也只是理会罔罟等事，也不曾有许多峣崎，如后世经世书之类，而今人便要说伏羲如神明样，无所不晓。伏羲也自纯朴，也不曾去理会许多事来。自他当时剔开这一个机，后世间生得许多事来，他也自不奈何，他也自不要得恁地。但而今所以难理会时，盖缘亡了那卜筮之法。如周礼太卜‘掌三易之法’，连山归藏周易，便是别有理会周易之法。而今却只有上下经两篇，皆不见许多法了，所以难理会。今人却道圣人言理，而其中因有卜筮之说。他说理后，说从那卜筮上来做什么？若有人来与某辨，某只是不答。”次日，义刚问：“先生昨言易只是为卜筮而作，其说已自甚明白。然先生于先天后天、无极太极之说，却留意甚切，不知如何。”曰：“卜筮之书，如火珠林之类，淳录云：“公谓卜筮之书，便如今火珠林样。”许多道理，依旧在其间。但是因他作这卜筮后，却去推出许多道理来。他当初做时，却只是为卜筮画在那里，不是晓尽许多道理后方始画。这个道理难说。向来张安国儿子来问，某与说云：‘要晓时，便只似灵棋课模样。’有一朋友言：‘恐只是以其人未能晓，而告之以此说。’某云：‘是诚实恁地说。’”良久，曰：“通其变，遂成天下之文；极其数，遂定天下之象。”安卿问：“先天图有自然之象数，伏羲当初亦知其然否？”曰：“也不见得如何。但圆图是有些子造作模样，如方图只是据见在底画。淳录云：“较自然。”圆图便是就这中间拗做两截，淳录云：“圆图作两段来拗曲。”恁地转来底是奇，恁地转去底是耦，便有些不甚依他当初画底。然伏羲当初，也只见太极下面有阴阳，便知是一生二，二又生四，四又生八，恁地推将去，做成这物事。淳录云：“不觉成来却如此齐整。”想见伏羲做得这个成时，也大故地喜欢。目前不曾见个物事恁地齐整。”因言：“夜来有一说，说不曾尽。通书言：‘圣人之精，画卦以示；圣人之蕴，因卦以发。’精是圣人本意，蕴是偏旁带来道理。如《春秋》，圣人本意只是载那事，要见世变，‘礼乐征伐，自诸侯出’，‘臣弑其君，子弑其父’，如此而已。就那事上见得是非美恶曲折，便是因以发底。如‘易有太极，是生两仪，两仪生四象，四象生八卦’。这四象生八卦以上，便是圣人本意底。如彖辞文言系辞，皆是因而发底，不可一例看。今人只把做占去看，便活。若是的定把卦爻来作理看，恐死了。国初讲筵讲‘飞龙在天，利见大人’，太祖遽云：‘此书岂可令凡民见之！’某便道是解易者错了。这‘大人’便是‘飞龙’。言人若占得此爻，便利于见那大人。谓如人臣占得此爻，则利于见君而为吉也。如那‘见龙在田，利见大人’，有德者亦谓之大人。言人若寻师，若要见好人时，淳录作“求师亲贤”。占得此爻则吉。然而此两个‘利见大人’，皆言‘君德’也者，亦是说有君德而居下者。今却说九二居下位而无应，又如何这个无头无面？又如何见得应与不应？如何恁地硬说得？若是把做占看时，士农工商，事事人用得。这般人占得，便把做这般用；那般人占得，便把做那般用。若似而今说时，便只是秀才用得，别人都用不得了。而今人便说道解明理，事来便看道理如何后作区处。古时人蠢蠢然，事事都不晓，做得是也不知，做得不是也不知。圣人便作易，教人去占，占得恁地便吉，恁地便凶。所谓‘通天下之志，定天下之业，断天下之疑’者，即此是也。而今若把作占说时，吉凶悔吝便在我，看我把作甚么用，皆用得。今若把作文字解，便是硬装了。”安卿问：“如何恁地？”曰：“而今把作理说时，吉凶悔吝皆断定在九二、六四等身上矣。淳录云：“彼九二、六四，无头无面，何以见得如此？亦只是在人用得也。”如此则吉凶悔吝是硬装了，便只作得一般用了。”林择之云：“伊川易，说得理也太多。”曰：“伊川求之太深，尝说：‘三百八十四爻，不可只作三百八十四爻解。’其说也好。而今似他解时，依旧只作得三百八十四般用。”安卿问：“彖象莫也是因爻而推其理否？”曰：“彖象文言系辞，皆是因而推明其理。”叔器问：“吉凶是取定于揲蓍否？”曰：“是。”“然则洪范‘龟从，筮从’，又要卿士、庶民从，如何？”曰：“决大事也不敢不恁地竞谨。如迁国、立君之类，不可不恁地。若是其他小事，则亦取必于卜筮而已。然而圣人见得那道理定后，常不要卜。且如舜所谓‘朕志先定，询谋佥同，鬼神其依，龟筮协从’。若恁地，便是自家所见已决，而卜亦不过如此，故曰：‘卜不习吉。’且如周公卜宅云：‘我卜河朔黎水，我乃卜涧水东，瀍水西，惟洛食。我又卜瀍水东，亦惟洛食。’瀍涧只在洛之旁，这便见得是周公先自要都洛，后但夹将瀍涧来卜，所以每与洛对说。而两卜所以皆言‘惟洛食’，以此见得也是人谋先定后，方以卜来决之。”择之言：“‘筮短龟长，不如从长’，看来龟又较灵。”曰：“揲蓍用手，又不似钻龟较自然。只是将火一钻，便自成文，却就这上面推测。”叔器问：“龟卜之法如何？”曰：“今无所传，看来只似而今五兆卦。此间人有五兆卦，将五茎茅自竹筒中写出来，直向上底为木，横底为土，向下底为水，斜向外者为火，斜向内者为金。便如文帝兆得大横，横，土也。所以道‘予为天王，夏启以光’，盖是得土之象。”义刚。淳录略。

易所以难读者，盖易本是卜筮之书，今却要就卜筮中推出讲学之道，故成两节工夫。贺孙。

易乃是卜筮之书，古者则藏于太史、太卜，以占吉凶，亦未有许多说话。及孔子始取而敷绎为文言杂卦彖象之类，乃说出道理来。学履。

易只是个卜筮之书。孔子却就这上依傍说些道理教人。虽孔子也只得随他那物事说，不敢别生说。僩。

易为卜筮而作，皆因吉凶以示训戒，故其言虽约，而所包甚广。夫子作传，亦略举一端，以见凡例而已。

易本为卜筮作。古人质朴，作事须卜之鬼神。孔子恐义理一向没卜筮中，故明其义。至如曰“义无咎也”，“义弗乘也”，只是一个义。方。

“民可使由之，不可使知之。”上古圣人不是着此垂教，只是见得天地阴阳变化之理，画而为卦，使因卜筮而知所修为避忌。至周公孔子，一人又说多了一人。某不敢教人看易，为这物阔大，且不切己。兼其间用字，与今人皆不同。如说田猎祭祀，侵伐疾病，皆是古人有此事去卜筮，故爻中出此。今无此事了，都晓不得。砺。

“看系辞，须先看易，自‘大衍之数’以下，皆是说卜筮。若不是说卜筮，却是说一无底物。今人诚不知易。”可学云：“今人只见说易为卜筮作，便群起而争之，不知圣人乃是因此立教。”曰：“圣人丁宁曲折极备。因举大畜“九三良马逐”。读易当如筮相似，上达鬼神，下达人道，所谓‘冒天下之道’，只如此说出模样，不及作为，而天下之道不能出其中。”可学云：“今人皆执画前易，皆一向乱说。”曰：“画前易亦分明，居则玩其占，有不待占而占自显者。”可学。

易书本原于卜筮。又说：“邵子之学，只把‘元、会、运、世’四字贯尽天地万物。”友仁。

易本是卜筮之书。若人卜得一爻，便要人玩此一爻之义。如利贞之类，只是正者便利，不正者便不利，不曾说道利不贞者。人若能见得道理已十分分明，则亦不须更卜。如舜之命禹曰：“官占，惟先蔽志，昆命于元龟。朕志先定，询谋佥同，鬼神其依，龟筮协从，卜不习吉。”其，犹将也。言虽未卜，而吾志已是先定，询谋已是佥同，鬼神亦必将依之，龟筮亦必须协从之。所以谓“卜不习吉”者，盖习，重也。这个道理已是断然见得如此，必是吉了，便自不用卜。若卜，则是重矣。时举。

刘用之问坤卦“直方大，不习无不利”。曰：“坤是纯阴卦，诸爻皆不中正。五虽中，亦以阴居阳。惟六二居中得正，为坤之最盛者，故以象言之，则有三者之德，而不习无不利。占者得之，有是德则吉。易自有一个本意，直从中间过，都不着两边。须要认得这些子分晓，方始横三竖四说得。今人不曾识得他本意，便要横三竖四说，都无归着。”文蔚曰：“易本意只是为占筮。”曰：“便是如此。易当来只是为占筮而作。文言彖象却是推说做义理上去，观乾坤二卦便可见。孔子曰：‘圣人设卦观象，系辞焉而明吉凶。’若不是占筮，如何说‘明吉凶’？且如需九三：‘需于泥，致寇至。’以其逼近坎险，有致寇之象。象曰：‘需于泥，灾在外也。自我致寇，敬慎不败也。’孔子虽说推明义理，这般所在，又变例推明占筮之意。‘需于泥，灾在外’，占得此象，虽若不吉，然能敬慎则不败，又能坚忍以需待，处之得其道，所以不凶。或失其刚健之德，又无坚忍之志，则不能不败矣。”文蔚曰：“常爱先生易本义云：‘伏羲不过验阴阳消息两端而已。只是一阴一阳，便分吉凶了。只管就上加去成八卦，以至六十四卦，无非是验这两端消息。’”曰：“易不离阴阳，千变万化，只是这两个。庄子云：‘易道阴阳。’他亦自看得。”文蔚。僩录详。

用之问：“坤六二：‘直方大，不习无不利。’学须用习，然后至于不习。”曰：“不是如此。圣人作易，只是说卦爻中有此象而已。如坤六二‘直方大，不习无不利’，自是他这一爻中有此象。人若占得，便应此事有此用也，未说到学者须习至于不习。在学者之事，固当如此。然圣人作易，未有此意在。”用之曰：“然。‘不习无不利’，此成德之事也。”曰：“亦非也。未说到成德之事，只是卦爻中有此象而已。若占得，便应此象，都未说成德之事也。某之说易，所以与先儒、世儒之说皆不同，正在于此。学者须晓某之正意，然后方可推说其他道理。某之意思极直，只是一条路径去。若才惹着今人，便说差错了，便非易之本意矣。”池录云：“如过剑门相似，须是蓦直撺过，脱得剑门了，却以之推说易之道理，横说竖说都不妨。若才挨近两边触动那剑，便是撺不过，便非易之本意矣。”才卿云：“先生解易之本意，只是为卜筮尔。”曰：“然。据某解，一部易，只是作卜筮之书。今人说得来太精了，更入粗不得。如某之说虽粗，然却入得精，精义皆在其中。若晓得某一人说，则晓得伏羲文王之易，本是作如此用，元未有许多道理在，方不失易之本意。今未晓得圣人作易之本意，便先要说道理，纵饶说得好，池录云：“只是无情理。”只是与易元不相干。圣人分明说：‘昔者圣人之作易，观象设卦，系辞焉以明吉凶。’几多分晓！某所以说易只是卜筮书者，此类可见。易只是说个卦象，以明吉凶而已，更无他说。如乾有乾之象，坤有坤之象，人占得此卦者，则有此用以断吉凶，那里说许多道理？今人读易，当分为三等：伏羲自是伏羲之易，文王自是文王之易，孔子自是孔子之易。读伏羲之易，如未有许多彖象文言说话，方见得易之本意，只是要作卜筮用。如伏羲画八卦，那里有许多文字言语，只是说八个卦有某象，乾有乾之象而已。其大要不出于阴阳刚柔、吉凶消长之理。然亦尝说破，只是使人知卜得此卦如此者吉，彼卦如此者凶。今人未曾明得乾坤之象，便先说乾坤之理，所以说得都无情理。及文王周公分为六十四卦，添入‘乾元亨利贞’，‘坤元亨利牝马之贞’，早不是伏羲之意，已是文王周公自说他一般道理了。然犹是就人占处说，如卜得乾卦，则大亨而利于正耳。及孔子系易，作彖象文言，则以‘元亨利贞’为乾之四德，又非文王之易矣。到得孔子，尽是说道理。然犹就卜筮上发出许多道理，欲人晓得所以凶，所以吉。卦爻好则吉，卦爻不好则凶。若卦爻大好而己德相当，则吉；卦爻虽吉，而己德不足以胜之，则虽吉亦凶；卦爻虽凶，而己德足以胜之，则虽凶犹吉，反覆都就占筮上发明诲人底道理。如云：‘需于泥，致寇至。’此卦爻本自不好，而象却曰：‘自我致寇，敬慎不败也。’盖卦爻虽不好，而占之者能敬慎畏防，则亦不至于败。盖需者，待也。需有可待之时，故得以就需之时思患预防，而不至于败也。此则圣人就占处发明诲人之理也。”又曰：“文王之心，已自不如伏羲宽阔，急要说出来。孔子之心，不如文王之心宽大，又急要说出道理来。所以本意浸失，都不顾元初圣人画卦之意，只认各人自说一副当道理。及至伊川，又自说他一样，微似孔子之易，而又甚焉。故其说易，自伏羲至伊川，自成四样。某所以不敢从，而原易之所以作而为之说，为此也。”用之云：“圣人作易，只是明个阴阳刚柔、吉凶消长之理而已。”曰：“虽是如此，然伏羲作易，只画八卦如此，也何尝明说阴阳刚柔吉凶之理？然其中则具此道理。想得个古人教人，也不甚说，只是说个方法如此，使人依而行之。如此则吉，如此则凶，如此则善，如此则恶，未有许多言语。又如舜命夔教冑子，亦只是说个‘宽而栗，柔而立’之法，教人不失其中和之德而已，初未有许多道理。所谓‘民可使由之，不可使知之’，亦只要你不失其正而已，不必苦要你知也。”又曰：“某此说，据某所见且如此说，不知后人以为如何。”因笑曰：“东坡注易毕，谓人曰：‘自有《易》以来，未有此书也。’”僩。蜀录析为三，池录文差略。

《易》中言占者有其德，则其占如是；言无其德而得是占者，却是反说。如南蒯得“黄裳元吉”，疑吉矣，而蒯果败者，盖卦辞明言黄裳则元吉，无黄裳之德则不吉也。又如适所说“直方大，不习无不利”，占者有直方大之德，则不习而无不利；占者无此德，即虽习而不利也。如奢侈之人，而得共俭则吉之占，明不共俭者，是占为不吉也。他皆放此。如此看，自然意思活。铢。

论《易》云：“其他经，先因其事，方有其文。如书言尧舜禹汤伊尹武王周公之事，因有许多事业，方说到这里。若无这事，亦不说到此。若易，只则是个空底物事，未有是事，预先说是理，故包括得尽许多道理，看人做甚事，皆撞着他。”又曰：“‘易无思也，无为也’，易是个无情底物事，故‘寂然不动’；占之者吉凶善恶随事着见，乃‘感而遂通’。”又云：“易中多言正，如‘利贞’，‘贞吉’，‘利永贞’之类，皆是要人守正。”又云：“人如占得一爻，须是反观诸身，果尽得这道理否？坤之六二：‘直方大，不习无不利。’须看自家能直，能方，能大，方能‘不习无不利’。凡皆类此。”又云：“所谓‘大过’，如当潜而不潜，当见而不见，当飞而不飞，皆是过。”又曰：“如坤之初六，须知‘履霜坚冰’之渐，要人恐惧修省。不知恐惧修省便是过。易大概欲人恐惧修省。”又曰：“文王系辞，本只是与人占底书，至孔子作十翼，方说‘君子居则观其象而玩其辞，动则观其变而玩其占’。”又曰：“夫子读易，与常人不同。是他胸中洞见阴阳刚柔、吉凶消长、进退存亡之理。其赞易，即就胸中写出这道理。”味道问：“圣人于文言，只把做道理说。”曰：“有此气，便有此理。”又问：“文言反覆说，如何？”曰：“如言‘潜龙勿用，阳在下也’，又‘潜龙勿用，下也’，只是一意重叠说。伊川作两意，未稳。”时举。

圣人作易，本为欲定天下之志，断天下之疑而已，不是要因此说道理也。如人占得这爻，便要人知得这爻之象是吉是凶，吉便为之，凶便不为。然如此，理却自在其中矣。如剥之上九：“硕果不食，君子得舆，小人剥庐。”其象如此，谓一阳在上，如硕大之果，人不及食，而独留于其上；如君子在上，而小人皆载于下，则是君子之得舆也。然小人虽载君子，而乃欲自下而剥之，则是自剥其庐耳。盖唯君子乃能覆盖小人，小人必赖君子以保其身。今小人欲剥君子，则君子亡，而小人亦无所容其身，如自剥其庐也。且看自古小人欲害君子，到害得尽后，国破家亡，其小人曾有存活得者否？故圣人象曰：“‘君子得舆’，民所载也。‘小人剥庐’，终不可用也。”若人占得此爻，则为君子之所为者必吉，而为小人之所为者必凶矣。其象如此，而理在其中矣。却不是因欲说道理而后说象也。时举。植录云：“‘易只是说象，初未有后人所说许多道理堆架在上面。盖圣人作易，本为卜筮设。上自王公而下达于庶人，故曰“以通天下之志，以定天下之业，以断天下之疑”。但圣人说象，则理在其中矣。’因举剥之上九‘硕果不食’，五阴在下，来剥一阳，一阳尚在，如硕大之果不食。‘君子得舆’，是君子在上，为小人所载，乃下五阴载上一阳之象。‘小人剥庐’者，言小人既剥君子，其庐亦将自剥。看古今小人既剥君子，而小人亦死亡灭族，岂有存者！圣人之象只如是。后人说易，只爱将道理堆架在上面，圣人本意不解如此。”

先之问易。曰：“坤卦大抵减乾之半。据某看来，易本是个卜筮之书，圣人因之以明教，因其疑以示训。如卜得乾卦云‘元亨利贞’，本意只说大亨利于正，若不正，便会凶。如卜得爻辞如‘潜龙勿用’，便教人莫出做事。如卜得‘见龙在田’，便教人可以出做事。如说‘利见大人’，一个是五在上之人，一个是二在下之人，看是甚么人卜得。天子自有天子‘利见大人’处，大臣自有大臣‘利见大人’处，群臣自有群臣‘利见大人’处，士庶人自有士庶人‘利见大人’处。当时又那曾有某爻与某爻相应？那自是说这道理如此，又何曾有甚么人对甚么人说？有甚张三李四？中间都是正吉，不曾有不正而吉。大率是为君子设，非小人盗贼所得窃取而用。如‘黄裳元吉’，须是居中在下，方会大吉；不然，则大凶。此书初来只是如此。到后来圣人添许多说话，也只是怕人理会不得，故就上更说许多教分明，大抵只是因以明教。若能恁地看，都是教戒。恁地看来，见得圣人之心洞然如日星，更无些子屈曲遮蔽，故曰‘圣人以通天下之志，以定天下之业，以断天下之疑’。”又曰：“看他本来里面都无这许多事，后来人说不得，便去白撰个话。若做卜筮看，说这话极是分明。某如今看来，直是分明。若圣人有甚么说话，要与人说，便分明说了。若不要与人说，便不说。不应恁地千般百样，藏头伉脑，无形无影，教后人自去多方推测。圣人一个光明盛大之心，必不如此。故曰‘君子居则观其象而玩其辞，动则观其变而玩其占’，看这般处自分晓。如今读书，恁地读一番过了，须是常常将心下温过，所以孔子说‘学而时习之’。若只看过便住，自是易得忘了，故须常常温习，方见滋味。”贺孙。

易只是古人卜筮之书，如五虽主君位而言，然实不可泥。人杰。

易本为卜筮设。如曰“利涉大川”，是利于行舟也；“利有攸往”，是利于启行也。后世儒者鄙卜筮之说，以为不足言；而所见太卑者，又泥于此而不通。故曰：“易者，难读之书也。不若且从《大学》做工夫，然后循次读《论》《孟》《中庸》，庶几切己有益也。”义刚。

易爻只似而今发课底卦影相似。如云：“初九，潜龙勿用。”这只是戒占者之辞。解者遂去这上面生义理，以初九当“潜龙勿用”，九二当“利见大人”。初九是个甚么？如何会潜？如何会勿用？试讨这个人来看。九二爻又是甚么人？他又如何会“见龙在田，利见大人”？尝见林艾轩云：“世之发六壬课者，以丙配壬则吉。”盖火合水也。如卦影云：“朱鸟翾翾，归于海之湄，吉。”这个只是说水火合则吉尔。若使此语出自圣人之口，则解者必去上面说道理，以为朱鸟如何，海湄如何矣。僩。

问：“易中也有偶然指定一两件实事言者，如‘亨于岐山’，‘利用征伐’，‘利迁国’之类是也。”曰：“是如此。亦有兼譬喻言者，‘利涉大川’，则行船之吉占，而济大难大事亦如之。”赐。学履。

古人凡事必占，如“田获三禽”，则田猎之事亦占也。僩。

说卦中说许多卜筮，今人说易，却要扫去卜筮，如何理会得易？每恨不得古人活法，只说得个半死半活底。若更得他那个活法，却须更看得高妙在。古人必自有活法，且如筮得之卦爻，却与所占底事不相应时如何？他到这里，又须别有个活底例子括将去，不只恁死杀着。或是用支干相合配处，或是因他物象。揲蓍虽是占筮，只是后人巧去里面见个小小底道理，旁门曲径，正理不只如此。渊。

“今之说易者，先掊击了卜筮。如下击说卜筮，是甚次第！某所恨者，不深晓古人卜筮之法，故今说处多是想象古人如此。若更晓得，须更有奥义可推。”或曰：“布蓍求卦，即其法也。”曰：“爻卦与事不相应，则推不去，古人于此须有变通。”或以支干推之。方子。

“熟读六十四卦，则觉得系辞之语直为精密，是易之括例。要之，易书是为卜筮而作。如云：‘定天下之吉凶，成天下之亹亹者，莫大乎蓍龟。’又云：‘天生神物，圣人则之。’则专为卜筮也。”鲁可几曰：“古之卜筮，恐不如今日所谓火珠林之类否？”曰：“以某观之，恐亦自有这法。如左氏所载，则支干纳音配合之意，似亦不废。如云‘得屯之比’，既不用屯之辞，亦不用比之辞，却自别推一法，恐亦不废这理也。”道夫。

易以卜筮用，道理便在里面，但只未说到这处。如楚辞以神为君，祀之者为臣，以见其敬奉不可忘之义。固是说君臣，但假托事神而说。今也须与他说事神，然后及他事君之意。今解直去解作事君，也未为不是；但须先为他结了事神一重，方及那处，易便是如此。今人心性褊急，更不待先说他本意，便将理来衮说了。学履。

大凡人不曾着实理会，则说道理皆是悬空。如读易不曾理会揲法，则说易亦是悬空。如《周礼》所载蒐田事云：“如其阵之法。”便是古人自识了阵法，所以更不载。今人不曾理会阵法，则谈兵亦皆是脱空。道夫。

问：“今之揲蓍，但见周公作爻辞以后之揲法。不知当初只有文王彖辞，又如何揲？”曰：“他又须别有法，只是今不可考耳。且如《周礼》所载，则当时煞有文字。如今所见占法，亦只是大概如此，其间亦自有无所据底，只是约度如此。大抵古人法度，今皆无复存者。只是这些道理，人尚胡乱说得去。尝爱陆机文赋有曰：‘意翻空而易奇，文质实而难工。’道理人却说得去，法度却杜撰不得。且如乐，今皆不可复考。今人只会说得‘凡音之生，由人心也；人心之动，物使之然也’。到得制度，便都说不去。”问：“通书注云：‘而其制作之玅，真有以得乎声气之元。’不知而今尚可寻究否？”曰：“今所争，只是黄钟一宫耳。这里高，则都高；这里低；则都低，盖难得其中耳。”问：“胡安定乐如何？”曰：“他亦是一家。”榦。

“以四约之者”，“揲之以四”之义也。以下启蒙占门。渊。

“五四为奇”，各是一个四也；“九八为偶”，各是两个四也。渊。

老阴老阳为乾坤，然而皆变；少阴少阳亦为乾坤，然而皆不变。渊。

老阴老阳不专在乾坤上，亦有少阴少阳。如乾坤，六爻皆动底是老，六爻皆不动底是少。六卦上亦有老阴老阳。渊。

所以到那三画变底第三十二卦以后，占变卦彖、爻之辞者，无他，到这里时，离他那本卦分数多了。到四画五画，则更多。渊。

问：“卜卦，二爻变，则以二变爻占，仍以上爻为主。四爻变，则以之卦二不变爻占，仍以下爻为主。”曰：“凡变，须就其变之极处看，所以以上爻为主。不变者是其常，只顺其先后，所以以下爻为主。亦如阴阳老少之义，老者变之极处，少者便只是初。”贺孙。学履录云：“变者，下至上而止。不变者，下便是不变之本，故以之为主。”

内卦为贞，外卦为悔。因说：“生物只有初时好，凡物皆然。康节爱说。”僩。

贞悔，即“占用二”之谓。贞是在里面做主宰底，悔是做出了末后阑珊底。贞是头边。渊。

问：“‘内卦为贞，外卦为悔。’贞悔何如？”曰：“此出于洪范。贞，看来是正；悔，是过意。凡‘悔’字都是过了方悔，这‘悔’字是过底意思，亦是多底意思。下三爻便是正卦，上三爻似是过多了，恐是如此。这贞悔亦似今占卜，分甚主客。”问：“两爻变，则以两变爻占，仍以下爻为主，何也？”曰：“卦是从下生，占事都有一个先后首尾。”贺孙。

陈日善问：“‘内卦为贞，外卦为悔’，是何义？”曰：“‘贞’训‘正’，事方正如此。‘悔’，是事已如此了。凡悔吝者，皆是事过后，方有悔吝。内卦之占，是事方如此；外卦之占，是事之已然者如此。二字又有始终之意。”雉。

贞是事之始，悔是事之终；贞是事之主，悔是事之客；贞是在我底，悔是应人底。三爻变，则所主不一，以二卦彖辞占，而以本卦为贞，变卦为悔。六爻俱不变，则占本卦彖辞，而以内卦为贞，外卦为悔。凡三爻变者有二十卦，前十卦为贞，后十卦为悔。后十卦是变尽了，又反来。有图。见启蒙。义刚。

叔器问“内卦为贞，外卦为悔”。曰：“‘贞悔’出洪范。贞是正底，便是体；悔是过底，动则有悔。”又问“一贞八悔”。曰：“如乾夬大有大壮小畜需大畜泰内体皆乾，是一贞；外体八卦是八悔。余放此。”义刚。

问：“‘贞悔’不止一说，如六十四卦，则每卦内三画为贞，外三画为悔；如揲蓍成卦，则正卦为贞，之卦为悔；如八卦之变，则纯卦一为贞，变卦七为悔。”曰：“是如此。”过。

问：“卦爻，凡初者多吉，上者多凶。”曰：“时运之穷，自是如此。内卦为贞，外卦为悔。贞，是贞正底意；悔，是事过有追不及底意。”砺。

占法：阳主贵，阴主富。渊。

悔阳而吝阴。方子。

巽离兑，乾之所索乎坤者；震坎艮，坤之所索乎乾者。本义揲蓍之说，恐不须恁地。方子。

凡爻中言人者，必是其人尝占得此卦。如“大横庚庚”，必启未归时曾占得。渊。

易中言“帝乙归妹”，“箕子明夷”，“高宗伐鬼方”之类，疑皆当时帝乙高宗箕子曾占得此爻，故后人因而记之，而圣人以入爻也。如《汉书》“大横庚庚，余为天王，夏启以光”，亦是启曾占得此爻也。火珠林亦如此。僩。

今人以三钱当揲蓍，不能极其变，此只是以纳甲附六爻。纳甲乃汉焦赣京房之学。可学。

火珠林犹是汉人遗法。方子。

问：“‘筮短龟长’，如何？”曰：“筮已费手。”可学。

“筮短龟长”，近得其说。是筮有筮病，才一画定，便只有三十二卦，永不到是那三十二卦。又二画，便只有十六卦；又三画，便只有八卦；又四画，便只有四卦；又五画，便只有二卦。这二卦，便可以着意揣度了。不似龟，才钻拆，便无救处，全不可容心。贺孙。

因言筮卦，曰：“卦虽出于自然，然一爻成，则止有三十二卦；二爻成，则止有十六卦；三爻成，则止有八卦；四爻成，则止有四卦；五爻成，则止有二卦，是人心渐可以测知。不若卜，龟文一兆，则吉凶便见，更无移改。所以古人言‘筮短龟长’。”广因言：“浙人多尚龟卜，虽盗贼亦取决于此。”曰：“《左传》载臧会卜信与僭，‘僭吉’，此其法所以不传。圣人作易，示人以吉凶，却无此弊。故言‘利贞’，不言利不贞，‘贞吉’，不言不贞吉；言‘利御寇’，不言利为寇也。”广。

易占不用龟，而每言蓍龟，皆具此理也。筮，即蓍也。“筮短龟长，不如从长”者，谓龟有钻灼之易，而筮有扐揲之烦。龟之卦，一灼便成，亦有自然之意。洪范所谓“卜五占用二”者，卜五即龟，用二即蓍。“曰雨，曰霁，曰蒙，曰驿，曰克”，即是五行，雨即水，霁即火，蒙即土，驿即木，克即金。“曰贞，曰悔”，即是内、外卦也。谟。

占龟。土兆大横，木兆直，或曰：“火兆直。”只《周礼》曰：“木兆直。”金兆从右邪上，火兆从左邪上，或曰：“木兆从左邪上。”水兆曲，以大小、长短、明暗为吉凶。或占凶事，又以短小为吉。又有旋者吉，大横吉。“大横庚庚”，庚庚，是豹起恁地庚庚然，不是金兆也。贺孙。

程沙随说“大横庚庚”为金兆，取庚辛之义。他都无所据，只云“得之卜者”。不知大横只是土兆。盖横是土，言文帝将自诸侯而得天下，有大土之象也。庚庚，乃是龟文爆出也。卜兆见洪范疏云：“横者为土。”焘。

汉卿说钻龟法云：“先定四向，欲求甚纹兆，顺则为吉，逆则为凶。”正淳云：“先灼火，然后观火之纹，而定其吉凶。”曰：“要须先定其四向，而后求其合，从逆则凶，如‘亦惟洛食’。乃先以墨画定看食墨如何。‘筮短龟长’，古人固重此。洪范谓‘龟从筮逆’，若‘龟筮共违于人’，则‘用静吉，用作凶’。”汉卿云：“今为贼者多卜龟，以三龟连卜，皆顺则往。”贺孙云：“若‘石祁子兆，卫人以龟为有知’，此却是无知也。”曰：“所以古人以易而舍龟，往往以其难信。易则有‘贞吉’，无不贞吉；‘利御寇’，不利为寇。”贺孙。

卜，必先以墨画龟，看是卜何事，要得何兆，都有定例。或火或土，便以墨画之。要拆，钻处拆痕。依此墨然后灼之，以火钻钻钻略过久。求其兆。拆痕。顺食此墨画之处，谓之食。振。

南轩家有真蓍，云：“破宿州时得之。”又曰：“卜易卦以钱掷，以甲子起卦，始于京房。”璘。





象





尝谓伏羲画八卦，只此数画，该画天下万物之理。阳在下为震，震，动也；在上为艮，艮，止也。阳在下自动，在上自止。欧公却说系辞不是孔子作，所谓“书不尽信，言不尽意”者非。盖他不会看“立象以尽意”一句。惟其“言不尽意”，故立象以尽之。学者于言上会得者浅，于象上会得者深。广。

伊川说象，只似譬喻样说。看得来须有个象如此，只是如今晓他不出。渊。

某尝作易象说，大率以简治繁，不以繁御简。煇。

前辈也会说易之取象，似诗之比兴。如此却是虚说，恐不然。如“田有禽”，须是此爻有此象，但今不可考。数，则只是“大衍之数五十”与“天数五，地数五”两段。“大衍之数”是说蓍，天地之数是说造化生生不穷之理。除此外，都是后来人推说出来底。渊。

以上底推不得，只可从象下面说去。王辅嗣伊川皆不信象。如今却不敢如此说，只可说道不及见这个了。且从象以下说，免得穿凿。渊。

问：“易之象似有三样，有本画自有之象，如奇画象阳，偶画象阴是也；六十四卦之爻，一爻各是一象。有实取诸物之象，如乾坤六子，以天地雷风之类象之是也；有只是圣人以意自取那象来明是义者，如‘白马翰如’、‘载鬼一车’之类是也。实取诸物之象，决不可易。若圣人姑假是象以明义者，当初若别命一象，亦通得，不知是如此否？”曰：“圣人自取之象，也不见得如此，而今且只得因象看义。若恁地说，则成穿凿了。”学履。

他所以有象底意思不可见，却只就他那象上推求道理。不可为求象不得，便唤做无。如潜龙，便须有那潜龙之象。渊。

取象各不同，有就自己身上取底，有自己当不得这卦象，却就那人身上取。如“潜龙勿用”，是就占者身上言；到那“见龙”，自家便当不得，须把做在上之大人；九五“飞龙”便是人君，“大人”却是在下之大人。渊。

易之象理会不得。如“乾为马”，而乾之卦却专说龙。如此之类，皆不通。恪。

易中取象，不如卦德上命字较亲切。如蒙“险而止”，复“刚动而顺行”，此皆亲切。如“山下出泉”，“地中有雷”，恐是后来又就那上面添出。所以易中取象处，亦有难理会者。学履。

“易毕竟是有象，只是今难推。如既济‘高宗伐鬼方’在九三，未济却在九四。损‘十朋之龟’在六五，益却在六二，不知其象如何？又如履卦、归妹卦皆有‘跛能履’，皆是兑体，此可见。”问：“诸家易除易传外，谁为最近？”曰：“难得。其间有一二节合者却多，如‘涣其群’，伊川解却成‘涣而群’。却是东坡说得好：群谓小队，涣去小队，使合于大队。”问：“孔子专以义理说易，如何？”曰：“自上世传流至此，象数已分明，不须更说，故孔子只于义理上说。伊川亦从孔子。今人既不知象数，但依孔子说，只是说得半截，不见上面来历。大抵去古既远，书多散失。今且以占辞论之，如人占婚姻，却占得一病辞，如何用？似此处，圣人必有书以教之。如《周礼》中所载，今皆亡矣。”问：“左氏传卜易与今异？”曰：“亦须有所传。向见魏公在揆路，敬夫以易卜得睽卦，李寿翁为占曰：‘离为戈兵，兑为说。用兵者不成，讲和者亦不成。’其后魏公罢相，汤思退亦以和反致虏寇而罢。”问：“康节于易如何？”曰：“他又是一等说话。”问：“渠之学如何？”曰：“专在数上，却窥见理。”曰：“可用否？”曰：“未知其可用。但与圣人之学自不同。”曰：“今世学者言易，多要入玄妙。却是遗书中有数处，如‘不只是一部易书’之类。今人认此意不着，故多错了。”曰：“然。”可学。

尝得郭子和书云，其先人说：“不独是天地、雷风、水火、山泽谓之象，只是卦画便是象。”亦说得好。学蒙。

“川壅为泽”，坎为川，兑为泽。泽是水不流底。坎下一画闭合时，便成兑卦，便是川壅为泽之象。渊。

易象自是一法。如“离为龟”，则损益二卦皆说龟。易象如此者甚多。僩。

凡卦中说龟底，不是正得一个离卦，必是伏个离卦，如“观我朵颐”是也。“兑为羊”，大壮卦无兑，恐便是三四五爻有个兑象。这说取象底是不可晓处也多。如乾之六爻，象皆说龙；至说到乾，却不为龙。龙却是变化不测底物，须着用龙当之。如“夫征不复，妇孕不育”，此卦是取“离为大腹”之象。本卦虽无离卦，却是伏得这卦。渊。

或说易象云：“‘果行育德’，育德有山之象，果行有水之象。‘振民育德’，则振民有风之象，育德有山之象。”先生云：“此说得好。如‘风雷，益’，则迁善当如风之速，改过当如雷之决。‘山下有泽，损’，则惩忿有摧高之象，窒欲有塞水之象。次第易之卦象都如此，不曾一一推究。”又云：“迁善工夫较轻，如己之有善，以为不足，而又迁于至善。若夫改过者，非有勇决不能，贵乎用力也。”人杰。

卦中要看得亲切，须是兼象看，但象不传了。郑东卿易专取象，如以鼎为鼎，革为炉，小过为飞鸟，亦有义理。其他更有好处，亦有杜撰处。砺。

郑东卿少梅说易象，亦有是者。如鼎卦分明是鼎之象。他说革是炉之象，亦恐有此理。“泽中有火，革。”上画如炉之口，五四三是炉之腹，二是炉之下口，初是炉之底。然亦偶然此两卦如此耳。广。

郑东卿说易，亦有好处。如说中孚有卵之象，小过有飞鸟之象。“孚”字从“爪”从“子”，如鸟以爪抱卵也。盖中孚之象，以卦言之，四阳居外，二阴居内，外实中虚，有卵之象。又言鼎象鼎形，革象风炉，亦是此义。此等处说得有些意思。但易一书尽欲如此牵合附会，少闲便疏脱。学者须是先理会得正当道理了，然后于此等些小零碎处收拾以相资益，不为无补。若未得正路脉，先去理会这样处，便疏略。僩。文蔚同。

程沙随以井卦有“井谷射鲋”一句，鲋，虾蟆也，遂说井有虾蟆之象。“木上有水，井。”云：‘上，前两足；五，头也；四，眼也；三与二，身也；初，后两足也。’其穿凿一至于此！某尝谓之曰：‘审如此，则此卦当为“虾蟆卦”方可，如何却谓之井卦！’”广。







卷第六十七





易三





纲领下





三圣易





上古之易，方是“利用厚生”，周易始有“正德”意，如“利贞”，是教人利于贞正；“贞吉”，是教人贞正则吉。至孔子则说得道理又多。闳祖。道夫录云：“‘利贞’，‘贞吉’，文王说底，方是教人‘随时变易以从道’。”

乾之“元亨利贞”，本是谓筮得此卦，则大亨而利于守正，而彖辞文言皆以为四德。某常疑如此等类，皆是别立说以发明一意。至如坤之“利牝马之贞”，则发得不甚相似矣。道夫。

伏羲自是伏羲易，文王自是文王易，孔子自是孔子易。伏羲分卦，乾南坤北。文王卦又不同。故曰：周易“元亨利贞”，文王以前只是大亨而利于正，孔子方解作四德。易只是尚占之书。德明。

须是将伏羲画底卦做一样看，文王卦做一样看；文王周公说底彖象做一样看，孔子说底做一样看；王辅嗣伊川说底各做一样看。伏羲是未有卦时画出来，文王是就那见成底卦边说。“画前有易”，真个是恁地。这个卦是画不迭底，那许多都在这里了，不是画了一画，又旋思量一画。才一画时，画画都具。渊。壮祖录云：“须将伏羲画卦，文王重卦，周公爻辞，孔子系辞及程氏传各自看，不要相乱惑，无牴牾处也。”

问易。曰：“圣人作易之初，盖是仰观俯察，见得盈乎天地之间，无非一阴一阳之理；有是理，则有是象；有是象，则其数便自在这里，非特河图洛书为然。盖所谓数者，只是气之分限节度处，得阳必奇，得阴必偶，凡物皆然，而图、书为特巧而着耳。于是圣人因之而画卦，其始也只是画一奇以象阳，画一偶以象阴而已。但才有两，则便有四；才有四，则便有八；又从而再倍之，便是十六。盖自其无朕之中而无穷之数已具，不待安排而其势有不容已者。卦画既立，便有吉凶在里。盖是阴阳往来交错于其间，其时则有消长之不同，长者便为主，消者便为客；事则有当否之或异，当者便为善，否者便为恶。即其主客善恶之辨，而吉凶见矣，故曰：‘八卦定吉凶。’吉凶既决定而不差，则以之立事，而大业自此生矣。此圣人作易教民占筮，而以开天下之愚，以定天下之志，以成天下之事者如此。但自伏羲而上，但有此六画，而未有文字可传，到得文王周公乃系之以辞，故曰：‘圣人设卦观象，系辞焉而明吉凶。’盖是卦之未画也，因观天地自然之法象而画；及其既画也，一卦自有一卦之象，象谓有个形似也，故圣人即其象而命之名。以爻之进退而言，则如剥复之类；以其形之肖似而言，则如鼎井之类，此是伏羲即卦体之全而立个名如此。及文王观卦体之象而为之彖辞，周公视卦爻之变而为之爻辞，而吉凶之象益着矣。大率天下之道，只是善恶而已，但所居之位不同，所处之时既异，而其几甚微。只为天下之人不能晓会，所以圣人因此占筮之法以晓人，使人居则观象玩辞，动则观变玩占，不迷于是非得失之途，所以是书夏商周皆用之。其所言虽不同，其辞虽不可尽见，然皆太卜之官掌之，以为占筮之用。有所谓‘繇辞’者，左氏所载，尤可见古人用易处。盖其所谓‘象’者，皆是假此众人共晓之物，以形容此事之理，使人知所取舍而已。故自伏羲而文王周公，虽自略而详，所谓占筮之用则一。盖即那占筮之中，而所以处置是事之理，便在那里了。故其法若粗浅，而随人贤愚，皆得其用。盖文王虽是有定象，有定辞，皆是虚说此个地头，合是如此处置，初不黏着物上。故一卦一爻，足以包无穷之事，不可只以一事指定说。他里面也有指一事说处，如‘利建侯’，‘利用祭祀’之类，其他皆不是指一事说。此所以见易之为用，无所不该，无所不遍，但看人如何用之耳。到得夫子，方始纯以理言，虽未必是羲文本意，而事上说理，亦是如此，但不可便以夫子之说为文王之说。”又曰：“易是个有道理底卦影。易以占筮作，许多理便也在里，但是未便说到这处。如楚辞以神为君，以祀之者为臣，以寓其敬事不可忘之意。固是说君臣，林录云：“但假托事神而说。”但是先且为他说事神，然后及他事君，意趣始得。今人解说，便直去解作事君底意思，也不唤做不是他意。但须先与结了那一重了，方可及这里，方得本末周备。易便是如此。今人心性褊急，更不待先说他本意，便将道理来衮说了。易如一个镜相似，看甚物来，都能照得。如所谓‘潜龙’，只是有个潜龙之象，自天子至于庶人，看甚人来，都使得。孔子说作‘龙德而隐，不易乎世，不成乎名’，便是就事上指杀说来。然会看底，虽孔子说也活，也无不通；不会看底，虽文王周公说底，也死了。须知得他是假托说，是包含说。假托，谓不惹着那事；包含，是说个影象在这里，无所不包。”又曰：“卦虽八，而数须是十。八是阴阳数，十是五行数。一阴一阳，便是二；以二乘二，便是四；以四乘四，便是八。五行本只是五而有十者，盖是一个便包两个，如木，便包甲乙；火，便包丙丁；土，便包戊己；金，便包庚辛；水，便包壬癸，所以为十。彖辞，文王作；爻辞，周公作，是先儒从来恁地说，且得依他。谓爻辞为周公者，盖其中有说文王，不应是文王自说也。”贺孙。

孔子之易，非文王之易；文王之易，非伏羲之易；伊川易传又自是程氏之易也。故学者且依古易次第，先读本爻，则自见本旨矣。方子。

长孺问：“‘乾健坤顺’，如何得有过不及？”曰：“乾坤者，一气运于无心，不能无过不及之差。圣人有心以为之主，故无过不及之失。所以圣人能赞天地之化育，天地之功有待于圣人。”贺孙。





邵子易





康节易数出于希夷。他在静中推见得天地万物之理如此，又与他数合，所以自乐。今道藏中有此卦数。谓魏伯阳参同契。魏，东汉人。德明。

王天悦雪夜见康节于山中，犹见其俨然危坐。盖其心地虚明，所以推得天地万物之理。其数以阴阳刚柔四者为准，四分为八，八分为十六，只管推之无穷。有太阳、太阴、少阳、少阴、太刚、太柔、少刚、少柔。今人推他数不行，所以无他胸中。德明。

康节也则是一生二，二生四，四生八。渊。

康节只说六卦：乾、坤、坎、离，四卦。震、巽含艮、兑。又说八卦：乾、坤、坎、离、大过、颐、中孚、小过。其余反对者二十八卦。人杰。

圣人说数说得疏，到康节，说得密了。他也从一阴一阳起头。他却做阴、阳、太、少，乾之四象；刚、柔、太、少，坤之四象，又是那八卦。他说这易，将那“元亨利贞”全靠着那数。三百八十四爻管定那许多数，说得太密了。易中只有个奇耦之数是自然底，“大衍之数”却是用以揲蓍底。康节尽归之数，所以二程不肯问他学。若是圣人用数，不过如“大衍之数”便是。他须要先揲蓍以求那数，起那卦，数是恁地起，卦是恁地求。不似康节坐地默想推将去，便道某年某月某日，当有某事。圣人决不恁地！此条有误，详之。渊。

“圣人说数，说得简略高远疏阔。易中只有个奇耦之数：天一地二，是自然底数也；‘大衍之数’，是揲蓍之数也，惟此二者而已。康节却尽归之数，窃恐圣人必不为也。”因言：“或指一树问康节曰：‘此树有数可推否？’康节曰：‘亦可推也，但须待其动尔。’顷之，一叶落，便从此推去，此树甚年生，甚年当死。凡起数，静则推不得，须动方推得起。”方子。高录略。





程子易传





有人云：“草草看过易传一遍，后当详读。”曰：“不可。此便是计功谋利之心！若劈头子细看，虽未知后面凡例，而前看工夫亦不落他处。”方子。

已前解易，多只说象数。自程门以后，人方都作道理说了。砺。

伊川晚年所见甚实，更无一句悬空说底话。今观易传可见，何尝有一句不着实！大雅。

伯恭谓：“易传理到语精，平易的当，立言无毫发遗恨！”此乃名言。今作文字不能得如此，自是牵强处多。一本云：“不能得如此自然。”闳祖。

“易传明白，无难看。但伊川以天下许多道理散入六十四卦中，若作易看，即无意味。唯将来作事看，即句句字字有用处。”问胡文定春秋。曰：“他所说尽是正理，但不知圣人当初是恁地不是恁地？今皆见不得。所以某于春秋不敢措一辞，正谓不敢臆度尔。”道夫。

易传，须先读他书，理会得义理了，方有个入路，见其精密处。盖其所言义理极妙，初学者未曾使着，不识其味，都无启发。如遗书之类，人看着却有启发处。非是易传不好，是不合使未当看者看。须是已知义理者，得此便可磨砻入细。此书于学者非是启发工夫，乃磨砻工夫。。

易传难看，其用意精密，道理平正，更无抑扬。若能看得有味，则其人亦大段知义理矣。盖易中说理，是豫先说下未曾有底事，故乍看甚难。不若大学中庸有个准则，读著便令人识蹊径。诗又能兴起人意思，皆易看。如谢显道《论语》却有启发人处。虽其说或失之过，识得理后，却细密商量令平正也。人杰。

伯恭多劝人看易传，一禁禁定，更不得疑著。局定学者，只得守此个义理，固是好。但缘此使学者不自长意智，何缘会有聪明！。

看易传，若自无所得，纵看数家，反被其惑。伊川教人看易，只看王弼注，胡安定、王介甫解。今有伊川传，且只看此尤妙。

易传义理精，字数足，无一毫欠阙。他人着工夫补缀，亦安得如此自然！只是于本义不相合。易本是卜筮之书，卦辞爻辞无所不包，看人如何用。程先生只说得一理。

问：“易传如何看？”曰：“且只恁地看。”又问：“程易于本义如何？”曰：“程易不说易文义，只说道理极处，好看。”又问：“乾繇辞下解云：‘圣人始画八卦，三才之道备矣。因而重之，以尽天下之变，故六画而成卦。’据此说，却是圣人始画八卦，每卦便是三画，圣人因而重之为六画。似与邵子一生两，两生四，四生八，八生十六，十六生三十二，三十二生六十四，为六画，不同。”曰：“程子之意，只云三画上叠成六画，八卦上叠成六十四卦，与邵子说诚异。盖康节此意不曾说与程子，程子亦不曾问之，故一向只随他所见去。但他说‘圣人始画八卦’，不知圣人画八卦时，先画甚卦？此处便晓他不得。”又问：“启蒙所谓：‘自太极而分两仪，则太极固太极，两仪固两仪；自两仪而分四象，则两仪又为太极，而四象又为两仪。’以至四象生八卦，节节推去，莫不皆然。可见一物各具一太极，是如此否？”曰：“此只是一分为二，节节如此，以至于无穷，皆是一生两尔。”因问：“序所谓‘自本而干，自干而支’，是此意否？”曰：“是。”又问：“‘以功用谓之鬼神，以妙用谓之神’，二‘神’字不同否？”曰：“‘鬼神’之‘神’，此‘神’字说得粗。如系辞言‘神也者，妙万物而为言’，此所谓‘妙用谓之神’也；言‘知鬼神之情状’，此所谓‘功用谓之鬼神’也，只是推本系辞说。程易除去解易文义处，只单说道理处，则如此章说‘天，专言之则道也’，以下数句皆极精。”铢。

伊川只将一部易来作譬喻说了，恐圣人亦不肯作一部譬喻之书。朱震又多用伏卦互体说阴阳，说阳便及阴，说阴便及阳，乾可为坤，坤可为乾，太走作。近来林黄中又撰出一般翻筋斗互体，一卦可变作八卦，也是好笑！据某看得来，圣人作易，专为卜筮。后来儒者讳道是卜筮之书，全不要惹他卜筮之意，所以费力。今若要说，且可须用添一重卜筮意，自然通透。如乾初九“潜龙”两字，是初九之象，“勿用”两字，即是告占者之辞。如云占得初九是潜龙之体，只是隐藏不可用。作小象、文言，释其所以为潜龙者，以其在下也。诸爻皆如此推看，怕自分明，又不须作设戒也。浩。

易传言理甚备，象数却欠在。又云：“易传亦有未安处，如无妄六二‘不耕获，不菑畬’，只是说一个无所作为之意。易传却言：‘不耕而获，不菑而畬，谓不首造其事。’殊非正意。”闳祖。

易要分内外卦看，伊川却不甚理会。如巽而止，则成蛊；止而巽，便不同。盖先止后巽，却是有根株了，方巽将去，故为渐。。

问：“伊川易说理太多。”曰：“伊川言：‘圣人有圣人用，贤人有贤人用。若一爻止做一事，则三百八十四爻，止做得三百八十四事。’也说得极好。然他解依旧是三百八十四爻，止做得三百八十四事用也。”淳。义刚录云：“林择之云：‘伊川易说得理也太多。’先生曰‘伊川求之便是太深’云云。”

问：“程传大概将三百八十四爻做人说，恐通未尽否？”曰：“也是。则是不可装定做人说。看占得如何。有就事言者，有以时节言者，有以位言者。以吉凶言之则为事，以初终言之则为时，以高下言之则为位，随所值而看皆通。系辞云：‘不可为典要，惟变所适。’岂可装定做人说！”学履。

伊川易煞有重叠处。贺孙。

易传说文义处，犹有些小未尽处。公谨。

学者须读诗与易，易尤难看。伊川易传亦有未尽处。当时康节传得数甚佳，却轻之不问。天地必有倚靠处，如复卦先动而后顺，豫卦先顺而后动，故其彖辞极严。似此处，却闲过了。可学。

诗书略看训诂，解释文义令通而已，却只玩味本文。其道理只在本文，下面小字尽说，如何会过得他？若易传，却可脱去本文。程子此书，平淡地慢慢委曲，说得更无余蕴。不是那敲磕逼拶出底，义理平铺地放在面前。只如此等行文，亦自难学。如其他峭拔雄健之文，却可做；若易传样淡底文字，如何可及！。

问：“先儒读书，都不如先生精密，如伊川解易亦甚疏。”曰：“伊川见得个大道理，却将经来合他这道理，不是解易。”又问：“伊川何因见道？”曰：“他说求之六经而得，也是于濂溪处见得个大道理，占地位了。”德辅。

易，变易也。“随时变易以从道”，正谓伊川这般说话难说。盖他把这书硬定做人事之书。他说圣人做这书，只为世间人事本有许多变样，所以做这书出来。渊。

“至微者，理也；至著者，象也。体用一原，显微无间。‘观会通以行其典礼’，则辞无所不备。”此是一个理，一个象，一个辞。然欲理会理与象，又须辞上理会。辞上所载，皆“观会通以行其典礼”之事。凡于事物须就其聚处理会，寻得一个通路行去。若不寻得一个通路，只蓦地行去，则必有碍。典礼，只是常事。会，是事之合聚交加难分别处。如庖丁解牛，固是“奏刀騞然，莫不中节”；若至那难处，便著些气力，方得通。故庄子又说：“虽然，每至于族；吾见其难为，怵然为戒，视为止，行为迟。”庄子说话虽无头当，然极精巧，说得到。今学者却于辞上看“观其会通以行典礼”也。贺孙。

“体用一源”，体虽无迹，中已有用。“显微无间”者，显中便具微。天地未有，万物已具，此是体中有用；天地既立，此理亦存，此是显中有微。节。

刘用之问易传序“观会通以行典礼”。曰：“如尧舜揖逊，汤武征伐，皆是典礼处。典礼只是常事。”贺孙。

“求言必自近，易于近者，非知言者也。”此伊川吃力为人处。。

用龟山易参看易传数段，见其大小得失。方。

婺州易传，“圣”字亦误用王氏说。“圣”字从壬，不当从“王”。。





朱子本义启蒙





看易，先看某本义了，却看伊川解，以相参考。如未看他易，先看某说，却易看也，盖未为他说所汩故也。焘。

方叔问：“本义何专以卜筮为主？”曰：“且须熟读正文，莫看注解。盖古易，彖象文言各在一处，至王弼始合为一。后世诸儒遂不敢与移动。今难卒说，且须熟读正文，久当自悟。”大雅。

某之易简略者，当时只是略撘记。兼文义，伊川及诸儒皆已说了，某只就语脉中略牵过这意思。砺。

圣人作易，有说得极疏处，甚散漫。如爻象，盖是泛观天地万物取得来阔，往往只仿佛有这意思，故曰：“不可为典要。”又有说得极密处，无缝罅，盛水不漏，如说“吉凶悔吝”处是也。学者须是大著心胸，方看得。譬如天地生物，有生得极细巧者，又自有突兀麄拙者。近赵子钦有书来云，某说语孟极详，易说却太略。譬之此烛笼，添得一条骨子，则障了一路明。若能尽去其障，使之体统光明，岂不更好！盖著不得详说故也。方子。渊录云：“易中取象，似天地生物。有生得极细巧底，有生得麄拙突兀底。赵子钦云：‘本义太略。’此譬如烛笼，添了一条竹片，便障了一路明。尽彻去了，使它统体光明，岂不更好！盖是著不得详说。如此看来，则取象处如何拘得！”

启蒙，初间只因看欧阳公集内或问易“大衍”，遂将来考算得出。以此知诸公文集虽各自成一家文字，中间自有好处。缘是这道理人人同得。看如何，也自有人见得到底。贺孙。

先生于诗传，自以为无复遗恨，曰：“后世若有扬子云，必好之矣。”而意不甚满于易本义。盖先生之意，只欲作卜筮用。而为先儒说道理太多，终是翻这窠臼未尽，故不能不致遗恨云。僩。

先生问时举：“看易如何？”曰：“只看程易，见其只就人事上说，无非日用常行底道理。”曰：“易最难看，须要识圣人当初作易之意。且如泰之初九：‘拔茅茹，以其汇，征吉。’谓其引贤类进也。都不正说引贤类进，而云‘拔茅’，何耶？如此之类，要须思看。某之启蒙自说得分晓，且试去看。”因云：“某少时看文字时，凡见有说得合道理底，须旁搜远取，必要看得他透。今之学者多不如是，如何？”时举退看启蒙。晚往侍坐，时举曰：“向者看程易，只就注解上生议论，却不曾靠得易看，所以不见得圣人作易之本意。今日看启蒙，方见得圣人一部易，皆是假借虚设之辞。盖缘天下之理若正说出，便只作一件用。唯以象言，则当卜筮之时，看是甚事，都来应得。如泰之初九，若正作引贤类进说，则后便只作得引贤类进用。唯以‘拔茅茹’之象言之，则其他事类此者皆可应也。启蒙警学篇云：‘理定既实，事来尚虚。用应始有，体该本无。’便见得易只是虚设之辞，看事如何应耳。”先生颔之。因云：“程易中有甚疑处，可更商量看。”时举问：“坤六二爻传云‘由直方而大’，窃意大是坤之本体，安得由直方而后大耶？”曰：“直、方、大，是坤有此三德。若就人事上说，则是‘敬义立而德不孤’，岂非由直方而后大耶？”时举。

敬之问启蒙“理定既实，事来尚虚。用应始有，体该本无。稽实待虚，存体应用。执古御今，以静制动”。曰：“圣人作易，只是说一个理，都未曾有许多事，却待他甚么事来揍。所谓‘事来尚虚’，盖谓事之方来，尚虚而未有；若论其理，则先自定，固已实矣。‘用应始有’，谓理之用实，故有。‘体该本无’，谓理之体该万事万物，又初无形迹之可见，故无。下面云，稽考实理，以待事物之来；存此理之体，以应无穷之用。‘执古’，古便是易书里面文字言语。‘御今’，今便是今日之事。‘以静制动’，理便是静底，事便是动底。且如‘即鹿无虞，惟入于林中。君子几，不如舍，往吝’。其理谓将即鹿而无虞，入必陷于林中；若不舍而往，是取吝之道。这个道理，若后人做事，如求官爵者求之不已，便是取吝之道；求财利者求之不已，亦是取吝之道。又如‘潜龙勿用’，其理谓当此时只当潜晦，不当用。若占得此爻，凡事便未可做，所谓‘君子动则观其变而玩其占’。若是无事之时观其象而玩其辞，亦当知其理如此。某每见前辈说易，止把一事说。某之说易所以异于前辈者，正谓其理人人皆用之，不问君臣上下，大事小事，皆可用。前辈止缘不把做占说了，故此易竟无用处。圣人作易，盖谓当时之民，遇事都闭塞不知所为。故圣人示以此理，教他恁地做，便会吉；如此做，便会凶。必恁地，则吉而可为；如此，则凶而不可为。大传所谓‘通天下之志’是也。通，是开通之意，是以易中止说道善则吉，却未尝有一句说不善亦会吉。仁义忠信之事，占得其象则吉；却不曾说不仁不义不忠不信底事，占得亦会吉。如南蒯得‘黄裳’之卦，自以为大吉，而不知黄中居下之义，方始会元吉；反之则凶。大传说‘上下无常，刚柔相易，不可为典要，惟变所适’，便见得易人人可用，不是死法。虽道是二五是中，却其间有位二五而不吉者；有当位而吉，亦有当位而不吉者。若扬雄太玄，皆排定了第几爻便吉，第几爻便凶。然其规模甚散，其辞又涩，学者骤去理会他文义，已自难晓。又且不曾尽经历许多事意，都去揍他意不著。所以孔子晚年方学易，到得平常教人，亦言‘兴于诗，立于礼，成于乐’，却未曾说到易。”又云：“易之卦爻，所以该尽天下之理。一爻不止于一事，而天下之理莫不具备，不要拘执著。今学者涉世未广，见理未尽，揍他底不著，所以未得他受用。”贺孙。





读易之法





易，不可易读。泳。

说及读易，曰：“易是个无形影底物，不如且先读诗书礼，却紧要。‘子所雅言：诗、书、执礼，皆雅言也。’”淳。

问：“看易如何？”曰：“‘诗、书、执礼’，圣人以教学者，独不及于易。至于‘假我数年，五十以学易’，乃是圣人自说，非学者事。盖易是个极难理会底物事，非他书之比。如古者先王‘顺诗书礼乐以造士’，亦只是以此四者，亦不及于易。盖易只是个卜筮书，藏于太史太卜，以占吉凶，亦未有许多说话。及孔子始取而敷绎为十翼彖象系辞文言杂卦之类，方说出道理来。”僩。

易只是空说个道理，只就此理会，能见得如何。不如“诗、书、执礼，皆雅言也”，一句便是一句，一件事便是一件事。如春秋，亦不是难理会底，一年事自是一年事。且看礼乐征伐是自天子出？是自诸侯出？是自大夫出？今人只管去一字上理会褒贬，要求圣人之意。千百年后，如何知得他肚里事？圣人说出底，犹自理会不得；不曾说底，更如何理会得！淳。

人自有合读底书，如《大学》《语》《孟》《中庸》等书，岂可不读！读此四书，便知人之所以不可不学底道理，与其为学之次序，然后更看诗书礼乐。某才见人说看易，便知他错了，未尝识那为学之序。易自是别是一个道理，不是教人底书。故记中只说先王“崇四术，顺诗书礼乐以造士”，不说易也。语孟中亦不说易。至左传国语方说，然亦只是卜筮尔。盖易本为卜筮作，故夫子曰：“易有圣人之道四焉：以言者尚其辞，如程子所说是也。以动者尚其变，已是卜筮了。易以变者占，故曰：“君子居则观其象而玩其辞，动则观其变而玩其占。”以制器者尚其象，十三卦是也。以卜筮者尚其占。”文王周公之辞，皆是为卜筮。后来孔子见得有是书必有是理，故因那阴阳消长盈虚，说出个进退存亡之道理来。要之此皆是圣人事，非学者可及也。今人才说伏羲作易，示人以天地造化之理，便非是，自家又如何知得伏羲意思！兼之伏羲画易时亦无意思。他自见得个自然底道理了，因借他手画出来尔。故用以占筮，无不应。其中言语亦煞有不可晓者，然亦无用尽晓。盖当时事与人言语，自有与今日不同者。然其中有那事今尚存，言语有与今不异者，则尚可晓尔。如“利用侵伐”，是事存而词可晓者。只如比卦初六“有孚比之，无咎。有孚盈缶，终来有他吉”之类，便不可晓。某尝语学者，欲看易时，且将孔子所作十翼中分明易晓者看，如文言中“元者善之长”之类。如中孚九二‘鸣鹤在阴，其子和之’，亦不必理会鹤如何在阴？其子又如何和？且将那系辞传中所说言行处看。此虽浅，然却不到差了。盖为学只要理会自己胸中事尔。某尝谓上古之书莫尊于易，中古后书莫大于春秋，然此两书皆未易看。今人才理会二书，便入于凿。若要读此二书，且理会他大义：易则是尊阳抑阴，进君子而退小人，明消息盈虚之理：春秋则是尊王贱伯，内中国而外夷狄，明君臣上下之分。”广。

问：“读易未能浃洽，何也？”曰：“此须是此心虚明宁静，自然道理流通，方包罗得许多义理。盖易不比诗书，它是说尽天下后世无穷无尽底事理，只一两字便是一个道理。又人须是经历天下许多事变，读易方知各有一理，精审端正。今既未尽经历，非是此心大段虚明宁静，如何见得！此不可不自勉也。”铢。

敬之问易。曰：“如今不曾经历得许多事过，都自揍他道理不著。若便去看，也卒未得他受用。孔子晚而好易，可见这书卒未可理会。如春秋易，都是极难看底文字。圣人教人自诗礼起，如鲤趋过庭，曰：‘学诗乎？学礼乎？’诗是吟咏情性，感发人之善心；礼使人知得个定分，这都是切身工夫。如书亦易看，大纲亦似诗。”贺孙。

易与春秋难看，非学者所当先。盖春秋所言，以为褒亦可，以为贬亦可。易如此说亦通，如彼说亦通。大抵不比诗书，的确难看。

问：“易如何读？”曰：“只要虚其心以求其义，不要执己见读。其他书亦然。”一作“平易求其义”。去伪。

看易，须是看他卦爻未画以前，是怎模样？却就这上见得他许多卦爻象数，是自然如此，不是杜撰。且诗则因风俗世变而作，书则因帝王政事而作。易初未有物，只是悬空说出。当其未有卦画，则浑然一太极，在人则是喜怒哀乐未发之中；一旦发出，则阴阳吉凶，事事都有在里面。人须是就至虚静中见得这道理周遮通珑，方好。若先靠定一事说，则滞泥不通了。此所谓“洁静精微，易之教也”。学履。僩录云：“未画之前，在易只是浑然一理，在人只是湛然一心，都未有一物在，便是寂然不动，喜怒哀乐未发之中也。忽然在这至虚至静之中有个象，方发出许多象数吉凶道理来，所以灵，所以说‘洁静精微’之谓易。易只是个‘洁静精微’，若似如今人说得恁地拖泥带水，有甚理会处！”焘录云：“未画以前，便是寂然不动，喜怒哀乐未发之中，只是个至虚至静而已。忽然在这至虚至静之中有个象，方说出许多象数吉凶道理，所以礼记曰：‘洁静精微，易教也。’盖易之为书，是悬空做出来底。谓如书，便真个有这政事谋谟，方做出书来。诗，便真个有这人情风俗，方做出诗来。易却都无这已往底事，只是悬空做底。未有爻画之先，在易则浑然一理，在人则浑然一心。既有爻画，方见得这爻是如何，这爻又是如何。然而皆是就这至虚至静中做许多象数道理出来，此其所以灵。若是似而今说得来恁地拖泥带水，便都没理会处了。”

易难看，不比他书。易说一个物，非真是一个物，如说龙非真龙。若他书，则真是事实，孝弟便是孝弟，仁便是仁。易中多有不可晓处：如“王用亨于西山”，此却是“享”字。只看“王用亨于帝，吉”，则知此是祭祀山川底意思。如“公用亨于天子”，亦是“享”字，盖朝觐燕飨之意。易中如此类甚多。后来诸公解，只是以己意牵强附合，终不是圣人意。易难看，盖如此。赐。

易最难看。其为书也，广大悉备，包涵万理，无所不有。其实是古者卜筮书，不必只说理。象数皆可说。将去做道家、医家等说亦有，初不曾滞于一偏。某近看易，见得圣人本无许多劳攘。自是后世一向乱说，妄意增减，硬要作一说以强通其义，所以圣人经旨愈见不明。且如解易，只是添虚字去迎过意来，便得。今人解易，迺去添他实字，却是借他做己意说了。又恐或者一说有以破之，其势不得不支离更为一说以护吝之。说千说万，与易全不相干。此书本是难看底物，不可将小巧去说，又不可将大话去说。又云：“易难看，不惟道理难寻；其中或有用当时俗语，亦有他事后人不知者。且如‘樽酒簋贰’，今人硬说作二簋，其实无二簋之实。陆德明自注断，人自不曾去看。如所谓‘贰’，乃是周礼‘大祭三贰’之‘贰’，是‘副贰’之‘贰’，此不是某穿凿，却有古本。若是强为一说，无来历，全不是圣贤言语！”盖卿。

易不须说得深，只是轻轻地说过。渊。

读易之法，先读正经。不晓，则将彖象系辞来解。又曰：“易爻辞如签解。”节。

看易，且将爻辞看。理会得后，却看象辞。若鹘突地看，便无理会处。又曰：“文王爻辞做得极精严，孔子传条畅。要看上面一段，莫便将传拘了。”胡泳。

易中彖辞最好玩味，说得卦中情状出。季札。

八卦爻义最好玩味。祖道。

看易，须着四日看一卦：一日看卦辞彖象，两日看六爻，一日统看，方子细。因吴宜之记不起，云然。闳祖。

和靖学易，从伊川。一日只看一爻。此物事成一片，动着便都成片，不知如何只看一爻得。砺。

看易，若是靠定象去看，便滋味长。若只恁地悬空看，也没甚意思。焘。

季通云：“看易者，须识理象数辞，四者未尝相离。”盖有如是之理，便有如是之象；有如是之象，便有如是之数；有理与象数，便不能无辞。易六十四卦，三百八十四爻，有自然之象，不是安排出来。且如“潜龙勿用”，初便是潜，阳爻便是龙，不当事便是勿用。“见龙在田”，离潜便是见，阳便是龙，出地上便是田。“即鹿无虞，惟入于林中”，此爻在六二、六四之间，便是林中之象。鹿，阳物，指五；“无虞”，无应也。以此触类而长之，当自见得。端蒙。

先就乾坤二卦上看得本意了，则后面皆有通路。砺。

系辞中说“是故”字，都是唤那下文起，也有相连处，也有不相连处。渊。

钦夫说易，谓只依孔子系辞说便了。如说：“‘公用射隼于高墉之上，获之，无不利。’‘子曰：“隼者，禽也；弓矢者，器也；射之者，人也。君子藏器于身，待时而动，何不利之有？动而不括，是以出而有获，语成器而动者也。”’只如此说，便了。”固是如此，圣人之意只恁地说不得。缘在当时只理会象数，故圣人明之以理。贺孙。

“洁静精微”谓之易。易自是不惹著事，只悬空说一种道理，不似它书便各着事上说。所以后来道家取之与老子为类，便是老子说话也不就事上说。学蒙。

“洁静精微”是不犯手。又云：“是各自开去，不相沾黏。去声。方子。佐录云：“是不沾著一个物事。”

问：“读易，若只从伊川之说，恐太见成，无致力思索处。若用己意思索立说，又恐涉狂易。浩近学看易，主以伊川之说，参以横渠温公安定荆公东坡汉上之解，择其长者抄之，或足以己意，可以如此否？”曰：“吕伯恭教人只得看伊川易，也不得致疑。某谓若如此看文字，有甚精神？却要我做甚！”浩曰：“伊川不应有错处。”曰：“他说道理决不错，只恐于文义名物也有未尽。”又曰：“公看得诸家如何？”浩曰：“各有长处。”曰：“东坡解易，大体最不好。然他却会作文，识句法，解文释义，必有长处。”浩。





总论卦彖爻





古易十二篇，人多说王弼改今本，或又说费直初改。只如干卦次序，后来王弼尽改彖象各从爻下。近日吕伯恭却去后汉中寻得一处，云是韩康伯改，都不说王弼。据某考之，其实是韩康伯初改，如乾卦次序。其他是王弼改。雉。

卦，分明是将一片木画挂于壁上，所以为卦。爻，是两个交叉，是交变之义，所以为爻。学履。

问：“见朋友记先生说：‘伏羲只画八卦，未有六十四卦。’今看先天图，则是那时都有了，不知如何？”曰：“不曾恁地说。那时六十四卦都画了。”又问云：“那时未有文字言语，恐也只是卦画，未有那卦名否？”曰：“而今见不得。”学履。

问：“卦下之辞为彖辞，左传以为‘繇辞’，何也？”曰：“此只是彖辞，故孔子曰：‘智者观其彖辞，则思过半矣。’如‘元亨利贞’，乃文王所系卦下之辞，以断一卦之吉凶，此名‘彖辞’。彖，断也。陆氏音中语所谓‘彖之经’也。‘大哉乾元’以下，孔子释经之辞，亦谓之‘彖’，所谓‘彖之传’也。爻下之辞，如‘潜龙勿用’，乃周公所系之辞，以断一爻之吉凶也。‘天行健，君子以自强不息’，所谓‘大象之传’；‘潜龙勿用，阳在下也’，所谓‘小象之传’，皆孔子所作也。‘天尊地卑’以下，孔子所述系辞之传，通论一经之大体、凡例，无经可附，而自分上系下系也。左氏所谓‘繇’，字从‘系’，疑亦是言‘系辞’。系辞者，于卦下系之以辞也。”铢。

“八卦之性情”，谓之“性”者，言其性如此；又谓之“情”者，言其发用处亦如此。如乾之健，本性如此，用时亦如此。渊。

卦体，如内健外顺，内阴外阳之类。卦德，如乾健坤顺之类。渊。

有一例，成卦之主，皆说于彖词下，如屯之初九“利建侯”，大有之五，同人之二，皆如此。砺。

或说，一是乾初画。某谓，那时只是阴阳，未有乾坤，安得乾初画？初间只有一画者二，到有三画，方成乾卦。淳。

问：“‘乾一画，坤两画’，如何？”曰：“观‘乾一而实，与坤二而虚’之说，可见。本义系辞上第六章。乾只是一个物事，充实遍满。天所覆内，皆天之气。坤便有开阖。乾气上来时，坤便开从两边去，如两扇门相似，正如扇之运风，甑之蒸饭。扇甑是坤，风与蒸，则乾之气也。”僩录略。

凡易一爻皆具两义，如此吉者，不如此则凶；如此凶者，不如此则吉。如“出门同人”，须是自出去与人同。方吉；若以人从欲，则凶。亦有分晓说破底：“妇人吉，夫子凶”；“咸其腓，虽凶居吉”；“君子得舆，小人剥庐”。如“需于泥，致寇至”，更不决吉凶。夫子便象辞中说破云：“若敬慎，则不败也。”此是一爻中具吉凶二义者。如小过“飞鸟以凶”，若占得此爻，则更无可避祸处，故象曰：“不可如何也。”。

六爻不必限定是说人君。且如“潜龙勿用”，若是庶人得之，自当不用；人君得之，也当退避。“见龙在田”，若是众人得，亦可用事；“利见大人”，如今人所谓宜见贵人之类。易不是限定底物。伊川亦自说“一爻当一事，则三百八十四爻只当得三百八十四事”，说得自好。不知如何到他解，却恁地说！渊。

易中紧要底，只是四爻。渊。

伊川云“卦爻有相应”，看来不相应者多。且如乾卦，如其说时，除了二与五之外，初何尝应四？三何尝应六？坤卦更都不见相应。此似不通。渊。

伊川多说应，多不通。且如六三便夹些阳了，阴则浑是不发底。如六三之爻有阳，所以言“含章”，若无阳，何由有章？“含章”，为是有阳，半动半静之爻。若六四，则浑是柔了，所以“括囊”。渊。

问：“王弼说‘初上无阴阳定位’，如何？”曰：“伊川说‘阴阳奇偶，岂容无也？乾上九“贵而无位”，需上九“不当位”，乃爵位之位，非阴阳之位。’此说极好。”学履。

程先生曰：“卦者，事也；爻者，事之时也。”先生曰：“卦或是时，爻或是事，都定不得。”

卦爻象，初无一定之例。渊。





卦体卦变





伊川不取卦变之说。至“柔来而文刚”，“刚自外来而为主于内”，诸处皆牵强说了。王辅嗣卦变，又变得不自然。某之说却觉得有自然气象，只是换了一爻。非是圣人合下作卦如此，自是卦成了，自然有此象。砺。

汉上易卦变，只变到三爻而止，于卦辞多有不通处。某更推尽去，方通。如无妄“刚自外来而为主于内”，只是初刚自讼二移下来。晋“柔进而上行”，只是五柔自观四挨上去。此等类，按汉上卦变则通不得。旧与季通在旅邸推。义刚。

卦有两样生：有从两仪四象加倍生来底；有卦中互换，自生一卦底。互换成卦，不过换两爻。这般变卦，伊川破之。及到那“刚来而得中”，却推不行。大率是就义理上看，不过如刚自外来而得中，“分刚上而文柔”等处看，其余多在占处用也。贲变节之象，这虽无紧要，然后面有数处彖辞不如此看，无来处，解不得。渊。

易上经始乾坤而终坎离，下经始艮兑震巽而终坎离。杨至之云：“上经反对凡十八卦，下经反对亦十八卦。”先生曰：“林黄中算上下经阴阳爻适相等。某算来诚然。”方子。

问：“近略考卦变，以彖辞考之，说卦变者凡十九卦，盖言成卦之由。凡彖辞不取成卦之由，则不言所变之爻。程子专以乾坤言变卦，然只是上下两体皆变者可通。若只一体变者，则不通。两体变者凡七卦：随、蛊、贲、咸、恒、渐、涣是也。一体变者两卦，讼无妄是也。七卦中取刚来下柔，刚上柔下之类者可通。至一体变者，则以来为自外来，故说得有碍。大凡卦变须看两体上下为变，方知其所由以成之卦。”曰：“便是此处说得有碍。且程传贲卦所云，岂有乾坤重而为泰，又自泰而变为贲之理！若其说果然，则所谓乾坤变而为六子，八卦重而为六十四，皆由乾坤而变者，其说不得而通矣。盖有则俱有，自一画而二，二而四，四而八，而八卦成；八而十六，十六而三十二，三十二而六十四，而重卦备。故有八卦，则有六十四矣。此康节所谓‘先天’者也。若‘震一索而得男’以下，乃是已有此卦了，就此卦生出此义，皆所谓‘后天’之学。今所谓‘卦变’者，亦是有卦之后，圣人见得有此象，故发于彖辞。安得谓之乾坤重而为是卦？则更不可变而为他卦耶？若论先天，一卦亦无。既画之后，乾一兑二，离三震四，至坤居末，又安有乾坤变而为六子之理！凡今易中所言，皆是后天之易。且以此见得康节先天后天之说，最为有功。”铢。

问：“乾坤大过颐坎离中孚小过八卦，番覆不成两卦，是如何？”曰：“八卦便只是六卦。乾坤坎离是四正卦，兑便是番转底巽，震便是番转底艮。六十四卦只八卦是正卦，余便只二十八卦，番转为五十六卦。学蒙录云：“自此八卦外，只二十八卦番转为五十六卦。就此八卦中，又只是四正卦：乾坤坎离是也。”中孚便是大底离，小过是个大底坎。”又曰：“中孚是个双夹底离，小过是个双夹底坎。大过是个厚画底坎，颐是个厚画底离。”按：三画之卦，只是六卦。即六画之卦，以正卦八，加反卦二十有八，为三十有六，六六三十六也。邵子谓之“暗卦”。小成之卦八，即大成之卦六十四，八八六十四也。三十六与六十四同。

卦有反，有对，乾坤坎离是反，艮兑震巽是对。乾坤坎离，倒转也只是四卦。艮兑震巽，倒转则为中孚颐小过大过。其余皆是对卦。渊。

福州韩云：“能安其分则为需，不能安其分则为讼；能通其变则为随，不能通其变则为蛊。”此是说卦对。然只是此数卦对得好，其他底又不然。渊。文蔚录作：“险而能忍，则为需；险而不能忍，则为讼。”刘绍信说：“福，唐人。”

“互体”，自左氏已言，亦有道理。只是今推不合处多。可学。

王弼破互体，朱子发用互体。渊。

朱子发互体，一卦中自二至五，又自有两卦，这两卦又伏两卦。林黄中便倒转推成四卦，四卦里又伏四卦。此谓“互体”。这自那“风（于）为天于土上”，有个艮之象来。渊。

一卦互换是两卦，伏两卦是四卦；反看又是两卦，又伏两卦，共成八卦。渊。

问：“易中‘互体’之说，共父以为‘杂物撰德，辨是与非，则非其中爻不备’，此是说互体。”先生曰：“今人言互体者，皆以此为说，但亦有取不得处也，如颐卦大过之类是也。王辅嗣又言‘纳甲飞伏’，尤更难理会。纳甲是震纳庚，巽纳辛之类，飞伏是坎伏离，离伏坎，艮伏兑，兑伏艮之类也。此等皆支蔓，不必深泥。”时举。





辞义





易有象辞，有占辞，有象占相浑之辞。节。

“彖辞极精，分明是圣人所作。”鲁可几曰：“彖是总一卦之义。”曰：“也有别说底。如乾彖，却是专说天。”道夫。

凡彖辞象辞，皆押韵。铢。

象数义多难明。振。

二卦有二中，二阴正，二阳正。言“乾之无中正”者，盖云不得兼言中正。二五同是中，如四上是阳，不得为正。盖卦中以阴居阳，以阳居阴，是位不当；阴阳各居本位，乃是正当。到那“正中、中正”，又不可晓。渊。

林安卿问：“伊川云‘中无不正，正未必中’，如何？”曰：“如‘君子而时中’，则是‘中无不正’；若君子有时不中，即‘正未必中’。盖正是骨子好了，而所作事有未恰好处，故未必中也。”义刚。

“中重于正，正未必中。”盖事之斟酌得宜合理处便是中，则未有不正者。若事虽正，而处之不合时宜，于理无所当，则虽正而不合乎中。此中未有不正，而正未必中也。焘。

“中重于正，正不必中。”一件物事自以为正，却有不中在。且如饥渴饮食是正；若过些子，便非中节。中节处乃中也。责善，正也，父子之间则不中。泳。

亚夫问“中、正”二字之义。曰：“中须以正为先。凡人做事，须是剖决是非邪正，却就是与正处斟酌一个中底道理。若不能先见正处，又何中之可言？譬如欲行赏罚，须是先看当赏与不当赏，然后权量赏之轻重。若不当赏矣，又何轻重之云乎！”壮祖。

“中重于正，正不必中。”中能度量，而正在其中。可学。

凡事先理会得正，方到得中。若不正，更理会甚中！显仁陵寝时，要发掘旁近数百家墓，差御史往相度。有一人说：“且教得中。”曾文清说：“只是要理会个是与不是，不理会中。若还不合如此，虽一家不可发掘，何处理会中？”且如今赏赐人，与之百金为多，五十金为少，与七十金为中。若不合与，则一金不可与，更商量甚中！渊。

易中只言“利贞”，未尝谓不利贞，亦未尝言利不贞。必大。

厉，多是在阳爻里说。渊。

“吉凶悔吝”，圣人说得极密。若是一向疏去，却不成道理。若一向密去，却又不是易底意思。渊。

“吉凶悔吝”，吉过则悔，既悔必吝，吝又复吉。如“动而生阳，动极复静，静而生阴，静极复动”。悔属阳，吝属阴。悔是逞快做出事来了，有错失处，这便生悔，所以属阳。吝则是那隈隈衰衰，不分明底，所以属阴。亦犹骄是气盈，吝是气歉。渊。

问：“时与位，古易无之。自孔子以来骄说出此义。”曰：“易虽说时与位，亦有无时义可说者。”历举易中诸卦爻无时义可言者。德明。

仁父问时与义。曰：“‘夏日、冬日’，时也；‘饮汤、饮水’义也。许多名目，须也是逐一理会过，少间见得一个却有一个落着。不尔，都只恁地鹘突过。”贺孙。

问：“读易贵知时。今观爻辞皆是随时取义。然非圣人见识卓绝，尽得义理之正，则所谓‘随时取义’，安得不差？”曰：“古人作易，只是为卜筮。今说易者，乃是硬去安排。圣人随时取义，只事到面前，审验个是非，难为如此安排下也。”德明。

圣人说易，逐卦取义。如泰以三阳在内为吉，至否又以在上为吉，大概是要压他阴。六三所以不能害君子，亦是被阳压了，但“包羞”而已。“包羞”，是做得不好事，只得惭惶，更不堪对人说。砺。





上下经上下系





上经犹可晓，易解。下经多有不可晓，难解处。不知是某看到末梢懒了，解不得？为复是难解？砺。

六十四卦，只是上经说得齐整，下经便乱董董地。系辞也如此，只是上系好看，下系便没理会。《论语》后十篇亦然。孟子末后却刬地好。然而如那般“以追蠡”样说话，也不可晓。渊。





论易明人事





孔子之辞说向人事上者，正是要用得。渊。

须是以身体之。且如六十四卦，须做六十四人身上看；三百八十四爻，又做三百八十四人身上小底事看。易之所说皆是假说，不必是有恁地事。假设如此，则如此；假设如彼，则如彼。假说有这般事来，人处这般地位，便当恁地应。渊。

易中说卦爻，多只是说刚柔。这是半就人事上说去，连那阴阳上面，不全就阴阳上说。卦爻是有形质了，阴阳全是气。彖辞所说刚柔，亦半在人事上。此四件物事有个精麤显微分别。健顺，刚柔之精者；刚柔，健顺之麤者。渊。

问：“横渠说：‘易为君子谋，不为小人谋。’盖自太极一判而来，便已如此了。”曰：“论其极是如此。然小人亦具此理，只是他自反悖了。君子治之，不过即其固有者以正之而已。易中亦有时而为小人谋，如‘包承，小人吉，大人否，亨’。言小人当否之时，能包承君子则吉。但此虽为小人谋，乃所以为君子谋也。”广。

若论阴阳，则须二气交感，方成岁功。若论君子小人，则一分阴亦不可；须要去尽那小人，尽用那君子，方能成治。贺孙。

汉书：“易本隐以之显，春秋推见至隐。易与春秋，天人之道也。”易以形而上者，说出在那形而下者上；春秋以形而下者，说上那形而上者去。僩。





论后世易象





京房卦气用六日七分。季通云：“康节亦用六日七分。”但不见康节说处。方子。

京房辈说数，捉他那影象才发见处，便算将去。且如今日一个人来相见，便就那相见底时节，算得这个是好人，不好人，用得极精密。他只是动时便算得，静便算不得。人问康节：“庭前树算得否？”康节云：“也算得，须是待他动时，方可。”须臾，一叶落，他便就这里算出这树是甚时生，当在甚时死。渊。

京房便有“纳甲”之说。参同契取易而用之，不知天地造化，如何排得如此巧。所谓“初三震受庚，上弦兑受丁，十五乾体就，十八巽受辛，下弦艮受丙，三十坤受乙”，这都与月相应。初三昏月在西，上弦昏在南，十五昏在东，十八以后渐渐移来，至三十晦，光都不见了。又曰：“他以十二卦配十二月，也自齐整：复卦是震在坤下，一阳。临是兑在坤下，二阳。泰是乾在坤下，三阳。大壮是震在乾上，四阳。夬是兑在乾上，五阳。乾是乾在乾上，六阳。姤是乾在巽上，一阴。遁是乾在艮上，二阴。否是乾在坤上，三阴。观是巽在坤上，四阴。剥是艮在坤上，五阴。坤是坤在坤上。六阴。”

仲默问：“太玄如何？”曰：“圣人说‘天一地二，天三地四，天五地六，天七地八，天九地十’，甚简易。今太玄说得却支离。太玄如它立八十一首，却是分阴阳。中间一首，半是阴，半是阳。若看了易后，去看那玄，不成物事。”又问：“或云：‘易是阴阳不用五。’”曰：“它说‘天一地二，天三地四’时，便也是五了。”又言：“扬雄也是学焦延寿推卦气。”曰：“焦延寿易也不成物事。”又问：“关子明二十七象如何？”曰：“某尝说，二十七象最乱道。若是关子明有见识，必不做这个。若是它做时，便是无见识。今人说焦延寿卦气不好，是取太玄，不知太玄却是学它。”义刚。

问太玄。曰：“天地间只有阴阳二者而已，便会有消长。今太玄有三个了：如冬至是天元，到三月便是地元，十月便是人元。夏至却在地元之中，都不成物事！”贺孙。

太玄甚拙。岁是方底物，他以三数乘之，皆算不着。

太玄纪日而不纪月，无弦望晦朔。方子。

太玄中高处只是黄老，故其言曰：“老子之言道德，吾有取焉。”方子。

太玄之说，只是老庄。康节深取之者，以其书亦挨旁阴阳消长来说道理。必大。

太玄亦自庄老来，“惟寂惟寞”可见。泳。

问：“太玄中首：‘阳气潜藏于黄宫，性无不在于中。’养首：‘藏心于渊，美厥灵根。’程先生云云。”曰：“所谓‘藏心于渊’，但是指心之虚静言之也。如此，乃是无用之心，与孟子言仁义之心异。”可学。

自晋以来，解经者却改变得不同，是（如）王弼郭象辈是也。汉儒解经，依经演绎；晋人则不然，舍经而自作文。方。

潜虚只是“吉凶臧否平，王相休囚死。”闳祖。

日家“四废”之说，温公潜虚，只此而已。。

潜虚后截是张行成续，不押韵，见得。闳祖。

欧阳公所以疑十翼非孔子所作者，他童子问中说道，“仰以观于天文，俯以察于地理”；又说“河出图，洛出书，圣人则之”，只是说作易一事，如何有许多般样？又疑后面有许多“子曰”。既言“子曰”，则非圣人自作。这个自是它晓那前面道理不得了，却只去这上面疑。他所谓“子曰”者，往往是弟子后来旋添入，亦不可知。近来胡五峰将周子通书尽除去了篇名，却去上面各添一个“周子曰”，此亦可见其比。渊。

廖氏论洪范篇，大段辟河图洛书之事，以此见知于欧阳公。盖欧公有无祥瑞之论。欧公只见五代有伪作祥瑞，故并与古而不信。如河图洛书之事，《论语》自有此说，而欧公不信祥瑞，并不信此，而云系辞亦不足信。且如今世间有石头上出日月者，人取为石屏。又有一等石上，分明有如枯树者，亦不足怪也。河图洛书亦何足怪。义刚。

老苏说易，专得于“爱恶相攻而吉凶生”以下三句。他把这六爻似那累世相雠相杀底人相似，看这一爻攻那一爻，这一画克那一画，全不近人情！东坡见他恁地太麄疏，却添得些佛老在里面。其书自做两样：亦间有取王辅嗣之说，以补老苏之说；亦有不晓他说了，乱填补处。老苏说底，亦有去那物理上看得着处。渊。

东坡易说“六个物事，若相咬然”，此恐是老苏意。其他若佛说者，恐是东坡。扬。

易举正，乱道。必大。

朱震说卦画七八爻称九六，他是不理会得老阴、老阳之变。且如占得乾之初爻是少阳，便是初七，七是少，不会变，便不用了。若占得九时，九是老，老便会变，便占这变爻。此言用九。用六亦如此。渊。

“朱子发解易如百衲袄，不知是说甚么。以此进读，教人主如何晓？便晓得，亦如何用？”必大曰：“致堂文字决烈明白，却可开悟人主。”曰：“明仲说得开，一件义理，他便说成一片。如善画者，只一点墨，便斡淡得开。如尹和靖，则更说不出。范氏讲义于浅处亦说得出，只不会深，不会密，又伤要说义理多。如解孟子首章，总括古今言利之说成一大片，却于本章之义不曾得分晓。想当时在讲筵进读，人主未必曾理会得。大抵范氏不会辩，如孟子便长于辩。亦不是对他人说话时方辩，但于紧要处反覆论难，自是照管得紧。范氏之说，锁不牢处多，极有疏漏者。”必大。

问：“籍溪见谯天授问易，天授令先看‘见乃谓之象’一句。籍溪未悟，他日又问。天授曰：‘公岂不思象之在方录作“于”。道，犹易之有太极耶？’此意如何？”曰：“如此教人，只好听耳。使某答之，必先教他将六十四卦，自乾坤起，至杂卦，且熟读。晓得源流，方可及此。”煇。方录云：“先生云：‘此不可晓。其实见而未形有无之间为象，形则为器也。’”

问：“籍溪见谯天授问易，天授曰：‘且看“见乃谓之象”一句。通此一句，则六十四卦，三百八十四爻皆通。’籍溪思之不得。天授曰：‘岂不知“易有太极”者乎？’”先生曰：“若做个说话，乍看似好，但学易工夫，不是如此。学履录云：“他自是一家说，能娱人，其说未是。”不过熟读精思，自首至尾，章章推究，字字玩索，以求圣人作易之意，庶几其可。一言半句，如何便了得他！”谟。

谯先生说“见乃谓之象”，有云：“象之在道，乃易之在太极。”其意想是说道，念虑才动处，便有个做主宰底。然看得系辞本意，只是说那“动而未形有无之间者几”底意思。几虽是未形，然毕竟是有个物了。渊。

涪人谯定受学于二郭载子厚。为象学。其说云：“易有象学、数学。象学非自有所见不可得，非师所能传也。”谯与原仲书云：“如公所言，推为文辞则可，若见处则未。公岂不思象之在道，乃易之有太极耶？”后云：“语直伤交，幸冀亮察！”○“见”字本当音现，谯作如字意。○谯作牧牛图，其序略云：“学所以明心，礼所以行敬；明心则性斯见，行敬则诚斯至。”草堂刘致中为作传，甚详。方。

先生因说郭子和易，谓诸友曰：“且如揲蓍一事，可谓小小。只所见不明，便错了。子和有蓍卦辩疑，说前人不是。不知疏中说得最备，只是有一二字错。更有一段在乾卦疏中。刘禹锡说得亦近。柳子厚曾有书与之辩。”先生揲蓍辩为子和设。盖卿。

向在南康见四家易。如刘居士变卦，每卦变为六十四，却是按古。如周三教及刘虚古，皆乱道。外更有戴主簿传得麻衣易，乃是戴公伪为之。盖尝到其家，见其所作底文，其体皆相同。南轩及李侍郎被他瞒，遂为之跋。某尝作一文字辩之矣。”义刚。

或言某人近注易。曰：“缘易是一件无头面底物，故人人各以其意思去解说得。近见一两人所注，说得一片道理，也都好。但不知圣人元初之意果是如何？春秋亦然。”广。

因说赵子钦名彦肃。易说，曰：“以某看来，都不是如此。若有此意思，圣人当初解彖、解象、系辞、文言之类，必须自说了，何待后人如此穿凿！今将卦爻来用线牵，或移上在下，或挈下在上，辛辛苦苦说得出来，恐都非圣人作易之本意。须知道圣人作易，还要做甚用。若如此穿凿，则甚非‘易简而天下之理得矣’。”又云：“今人凡事所以说得恁地支离者，只是见得不透。如释氏说空，空亦未是不是，但空里面须有道理始得。若只说道我见得个空，而不知他有个实底道理，却做甚用得！譬如一渊清水，清泠彻底，看来一如无水相似。他便道此渊只是空底，却不曾将手去探看，自冷而湿，终不知道有水在里面。此释氏之见正如此。今学者须贵于格物。格，至也，须要见得到底。今人只是知得一斑半点，见得些子，所以不到极处也。”又云：“某病后，自知日月已不多，故欲力勉。诸公不可悠悠！天下只是一个道理，更无三般两样。若得诸公见得道理透，使诸公之心便是某心，某之心便是诸公之心，见得不差不错，岂不济事耶！”时举。

因看赵子钦易说，云：“读古人书，看古人意，须是不出他本来格当。须看古人所以为此书者何如？初间是如何？若是屈曲之说，却是圣人做一个谜与后人猜搏，决不是如此！圣人之意，简易条畅通达，那尚恁地屈曲缠绕，费尽心力以求之？易之为书，不待自家意起于此，而其安排已一一有定位。”贺孙。

赵善誉说易云：“乾主刚，坤主柔，刚柔便自偏了。”某云，若如此，则圣人作易，须得用那偏底在头上则甚？既是乾坤皆是偏底道理，圣人必须作一个中卦始得。今二卦经传，又却都不说那偏底意思是如何。刚，天德也。如生长处，便是刚；消退处，便是柔。如万物自一阳生后，生长将去，便是刚；长极而消，便是柔。以天地之气言之，则刚是阳，柔是阴；以君子小人言之，则君子是刚，小人是柔；以理言之，则有合当用刚时，合当用柔时。广。

林黄中以互体为四象八卦。德明。

林黄中来见，论：“‘易有太极，是生两仪，两仪生四象，四象生八卦。’就一卦言之，全体为太极，内外为两仪，内外及互体为四象，又颠倒取为八卦。”先生曰：“如此则不是生，却是包也。始画卦时，只是个阴阳奇耦，一生两，两生四，四生八而已。方其为太极，未有两仪也，由太极而后生两仪；方其为两仪，未有四象也，由两仪而后生四象；方其为四象，未有八卦也，由四象而后生八卦。此之谓生。若以为包，则是未有太极，已先有两仪；未有两仪，已先有四象；未有四象，已先有八卦矣！”林又曰：“太极有象。且既曰‘易有太极’，则不可谓之无。濂溪乃有‘无极’之说，何也？”曰：“有太极，是有此理；无极，是无形器方体可求。两仪有象，太极则无象。”林又言：“三画以象三才。”曰：“有三画方看见似个三才模样，非故画以象之也。”闳祖。

问：“‘易，圣人所以立道，穷神则无易矣。’此是指易书？”曰：“然。易中多是说易书，又有一两处说易理。神，如今人所谓精神发挥，乃是变易之不可测处。易书乃为易之理写真。”可学。

关子明易、麻衣易皆是伪书。麻衣易是南康士人作。今不必问其理，但看其言语，自非希夷作。其中有云：“学易者当于羲皇心地上驰骋。”不知心地如何驰骋！可学。

麻衣易是南康戴某所作。太平州刊本第二跋，即其人也。师卦象倒说了。闳祖。

问：“麻衣易是伪书。其论师卦‘地中有水，师’，容民蓄众之象，此一义也；若水行地中，随势曲折，如师行而随地之利，亦一义也。”曰：“易有精有蕴，如‘师贞，丈人吉’，此圣人之精，画前之易，不可易之妙理。至于容民蓄众等处，因卦以发，皆其蕴也。既谓之蕴，则包含众义，有甚穷尽！尽推去，尽有也。”大雅。

麻衣易，南康戴主簿撰。麻衣，五代时人。五代时文字多繁絮。此易说，只是今人文字，南轩跋不曾辩得，其书甚谬。李寿翁甚喜之，开板于太平州。周子中又开板于舒州。此文乃不唧底禅，不唧底修养法，不唧底日时法。

麻衣易，南康戴主簿作。某亲见其人，甚称此易得之隐者，问之，不肯言其人。某适到其家，见有一册杂录，乃戴公自作，其言皆与麻衣易说大略相类。及戴主簿死，子弟将所作易图来看，乃知真戴公所作也。恪。

浩问：“李寿翁最好麻衣易，与关子明易如何？”先生笑曰：“偶然两书皆是伪书。关子明易是阮逸作，陈无己集中说得分明。麻衣易乃是南康戴主簿作。某知南康时，尚见此人，已垂老，却也读书博记。一日访之，见他案上有册子，问是甚文字，渠云：‘是某有见抄录。’因借归看，内中言语文势，大率与麻衣易相似，已自捉破。又因问彼处人，麻衣易从何处传来。皆云：‘从前不曾见，只见戴主簿传与人。’又可知矣。仍是浅陋，内有‘山是天上物落在地上’之说，此是何等语！他只见南康有落星寺，便为此说。若时复落一两个，世间人都被压作粉碎！”先生遂大笑。“后来戴主簿死了，某又就渠家借所作易图看，皆与麻衣易言语相应。逐卦将来牵合取象，画取图子：需卦画共食之象，以坎卦中一画作桌，两阴爻作饮食，乾三爻作三个人，向而食之；讼卦则三人背饮食而坐；蒙卦以笔牵合六爻作小儿之象。大率可笑如此！某遂写与伯恭，伯恭转闻寿翁。时寿翁知太平，谓如此，戴簿亦是明易人，却作书托某津遣来太平相见。时戴已死。”又曰：“李寿翁看杜撰易，渠亦自得杜撰受用。”浩。

晁说之谓：“易占随日随时变，但守见辞者，死法也。”振。

“沙随云：‘易三百八十四爻，惟闰岁恰三百八十四日，正应爻数。’余曰：‘圣人作易如此，则惟三年方一度可用，余年皆用不得矣！且闰月必小尽，审如公言，则闰年止有三百八十三日，更剩一爻无用处矣！’”或问：“沙随何以答？”曰：“它执拗不回，岂肯服也！”僩。

龙图是假书，无所用。康节之易，自两仪、四象、八卦，以至六十四卦，皆有用处。砺。





卷第六十八





易一