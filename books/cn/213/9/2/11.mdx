---
---
---
title: 同人
---







“同人于野亨，利涉大川”，是两象一义。“利君子贞”，是一象。渊。

“乾行也”，言须是这般刚健之人，方做得这般事。若是柔弱者，如何会出去外面同人，又去涉险！渊。

易虽抑阴，然有时把阴为主，如同人是也。然此一阴虽是一卦之主，又却柔弱，做主不得。渊。

“类族辨物”，言类其族，辨其物。且如青底做一类，白底做一类，恁地类了时，同底自同，异底自异。渊。

问：“‘类族辨物’，如伊川说云：‘各以其类族辨物之同异也。’则是就类族上辨物否？”曰：“‘类族’是就人上说，‘辨物’是就物上说。天下有不可皆同之理，故随他头项去分别。‘类族’，如分姓氏，张姓同作一类，李姓同作一类。‘辨物’，如牛类是一类，马类是一类。就其异处以致其同，此其所以为同也。伊川之说不可晓。”学履。

问：“六二与九五，柔刚中正上下相应，可谓尽善。却有‘同人于宗吝’与‘先号咷’之象，如何？”曰：“以其太好，两者时位相应，意趣相合，只知款密，却无至公大同之心，未免系于私，故有吝。观‘二人同心，其利断金；同心之言，其臭如兰’，固是他好处。然于好处犹有失，以其系于私暱，而不能大同也。大凡悔者自凶而之吉，吝者自吉而趋凶。”又问：“‘伏戎于莽，升其高陵’，如何？”曰：“只是伏于高陵之草莽中，三岁不敢出。与九四‘乘其墉’，皆为刚盛而高。三欲同于二，而惧九五之见攻，故升高伏戎欲敌之，而五阳方刚不可夺，故‘三岁不兴’，而象曰不能行也。四欲同于二，而为三所隔，故乘墉攻之，而以居柔，遂自反而弗克，而象曰‘义弗克也’。程传谓升高陵，有升高顾望之意，此说虽巧，恐非本意。程传说得‘通天下之志’处极好，云：‘文明则能烛理，故能明大同之义；刚健则能克己，故能尽大同之道。’此说甚善。大凡说书，只就眼前说出底便好，崎岖寻出底便不好。”问：“‘大师克相遇’，本义无说，何也？”曰：“旧说只用大师克胜之，方得相遇。或云大师之克，见二阳之强，则非也。”铢曰：“二五本自同心，而为三四所隔，故‘先号咷’，先谓理直也。渊录云：“以中直也。言其理直而不得伸，所以先号咷。”大师克而后相遇，则后笑矣。盖亦义理之同，物终不得而间之，故相遇也。”先生颔之。又问“同人于郊”。曰：“郊是荒寂无人之所，言不能如‘同人于野’，旷远无私，荒僻无与同。盖居外无应，莫与同者，亦可以无悔也。”铢。

伯丰问：“同人三四，皆有争夺之义。”曰：“只是争六二一阴爻，却六二自与九五相应。三以刚居刚，便迷而不返；四以刚居柔，便有反底道理。系辞云：‘近而不相得则凶。’如初上则各在事外，不相干涉，所以无争。”。

问“同人于郊”。曰：“‘同人于野’，是广大无我之意。‘同人于郊’，是无可与同之人也。取义不同，自不相悖。”时举。