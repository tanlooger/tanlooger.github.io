---
---
---
title: 谦
---







谦便能亨，又为“君子有终”之象。渊。

“亏盈益谦”是自然之理。渊。

“变盈流谦”，扬子云言：“山杀瘦，泽增高。”此是说山上之土为水漂流下来，山便瘦，泽便高。渊。

鬼神言“害”言“福”，是有些造化之柄。渊。

鬼神说“害”说“福”。如言“与鬼神合其吉凶”，则鬼神便说个“吉凶”字。渊。

问：“谦彖云云。鬼神是造化之迹，既言天地之道，又言鬼神，何邪？”曰：“天道是就寒暑往来上说，地道是就地形高下上说，鬼神是就祸福上说，各自主一事而言耳。”因云：“上古之时，民心昧然不知吉凶之所在，故圣人作易教之卜筮，使吉则行之，凶则避之，此是开物成务之道。故系辞云：‘以通天下之志，以定天下之业，以断天下之疑。’正谓此也。初但有占而无文，往往如今之环珓相似耳。但如今人因火珠林起课者，但用其爻而不用其辞，则知古者之占，往往不待辞而后见吉凶。至文王周公方作彖爻之辞，使人得此爻者，便观此辞之吉凶。至孔子，又恐人不知其所以然，故又复逐爻解之，谓此爻所以吉者，谓以中正也；此爻所以凶者，谓不当位也，明明言之，使人易晓耳。至如文言之类，却是就上面发明道理。非是圣人作易，专为说道理以教人也。须见圣人本意，方可学易。”时举。

谦之为义，不知天地人鬼何以皆好尚之。盖太极中本无物，若事业功劳，又于我何有？观天地生万物而不言所利，可见矣。贺孙。

问“谦尊而光，卑而不可逾”。曰：“恐程先生之说，非周易本文之意。‘尊’字是对‘卑’字说，言能谦，则位处尊而德愈光，位虽卑而莫能逾。如古之贤圣之君，以谦下人，则位尊而愈光；若骄奢自大，则虽尊而不光。”子蒙。

“谦尊而光，卑而不可逾。”以尊而行谦，则其道光；以卑而行谦，则其德不可逾。尊对卑言，伊川以谦对卑说，非是。但圣人九卦之引此一句，看来大纲说。僩。

“裒多益寡”便是谦，“称物平施”便是“裒多益寡”。渊。

问：“谦‘裒多益寡’。看来谦虽是若放低去，实是损高就低，使教恰好，不是一向低去。”曰：“大抵人多见得在己者高，在人者卑。谦则抑己之高而卑以下人，便是平也。”学履。

“鸣谦”在六二，又言“贞”者，言谦而有闻，须得其正则吉。盖六二以阴处阴，所以戒他要贞。谦而不贞，则近于邪佞。上六之鸣却不同。处谦之极而有闻，则失谦本意。盖谦本不要人知，况在人之上而有闻乎！此所以“志未得”。渊。

“撝谦”，言发扬其谦。盖四是阴位，又在上卦之下，九三之上，所以更当发撝其谦。“不违则”，言不违法则。渊。

六四“撝谦”，是合如此，不是过分事，故某解其象云：“言不为过。”砺。

叔重因问：“程易说‘利用侵伐’，盖以六五柔顺谦卑，然君道又当有刚武意，故有‘利用侵伐’之象。然上六亦言‘利用行师’，如何？”曰：“便是此等有不通处。”时举。

用之问：“谦上六象曰：‘志未得也。’如何？”曰：“为其志未得，所以‘行师征邑国’，盖以未尽信从故也。”又问：“谦之五、上专说征伐，何意？”曰：“‘坤为地’、‘为众’。凡说国邑征伐处，多是因坤。圣人元不曾着意，只是因有此象，方说此事。”文蔚。

问：“谦上六‘志未得也’。”曰：“‘志未得’，所以行师，亦如六五之意。”问：“谦上六何取象于行师？”曰：“‘坤为众’，有坤卦处，多言师。如泰上六‘城复于隍，勿用师’之类。坤为土，土为国，故云‘征邑国也’。以此见圣人于易不是硬做，皆是取象。因有这象，方就上面说。”砺。

问：“谦是不与人争，如何五、上二爻皆言‘利用侵伐’、‘利用行师’？象曰：‘利用侵伐，征不服也。’若以其不服而征，则非所以为谦矣。”曰：“老子言：‘大国以下小国，则取小国；小国以下大国，则取大国。’又言：‘抗兵相加，哀者胜矣。’孙子曰：‘始如处女，敌人开户；后如脱兔，敌不及拒！’大抵谦自是用兵之道，只退处一步耳，所以‘利用侵伐’也。盖自初六积到六五、上六，谦亦极矣，自宜人人服之。尚更不服，则非人矣，故‘利用侵伐’也。如‘必也临事而惧’，皆是此意。”铢。