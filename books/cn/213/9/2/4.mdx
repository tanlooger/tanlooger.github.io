---
---
---
title: 讼
---







讼，攻责也。而今讼人，攻责其短而讼之；自讼，则反之于身亦如此。僩。

问讼卦大指。因言：“大凡卦辞取义不一。如讼‘有孚窒，惕中吉’，盖取九二中实，坎‘为加忧’之象；中实为有孚，坎险为窒，坎为加忧，为惕。九二居下卦之中，故曰有信而见窒，能惧而得中也。

‘终凶’，盖取上九终极于讼之象；‘利见大人’，盖取九五刚健中正居尊之象；‘不利涉大川’，又取以刚乘险，以实履陷之象，此取义不一也。然亦有不必如此取者，此特其一例也。”曰：“卦辞如此，辞极齐整。盖所取诸爻义，皆与爻中本辞协。亦有虽取爻义，而与爻本辞不同者，此为不齐整处也。”又问卦变之义。曰：“此讼卦变自遁而来，为刚来居二。此是卦变中二爻变者。盖四阳二阴自遁来者十四卦，讼即初变之卦，刚来居二，柔进居三，故曰‘刚来而得中’。”又问：“细读本义所释卦辞，若看得分明，则彖辞之义亦自明。只须略提破此是卦义，此是卦象、卦体、卦变，不必更下注脚矣。”曰：“某当初作此文字时，正欲如此。盖彖辞本是释经之卦辞。若看卦辞分明，则彖辞亦已可见。但后来要重整顿过未及，不知而今所解，能如此本意否？”又问：“观讼一卦之体，只是‘讼不可成’：初六，‘不永所事’；九二，‘不克讼’；六三，守旧居正，非能讼者；九四，‘不克讼’，而能复就正理，渝变心志，安处于正；九五，听‘讼元吉’；上九虽有鞶带之锡，而不免终朝之褫，首尾皆是不可讼之意。故彖曰：‘终凶，讼不可成。’此句岂即本义所指卦体耶？”曰：“然。”因问：“易最难点。如讼九四‘不克讼，句。复即命，句。渝，句。安贞，句。吉。六三食旧德，句。贞，句。厉终吉。句。’”曰：“‘厉’自是一句，‘终吉’又是一句。易辞只是元排此几句在此。伊川作变其不安者为安贞，作一句读，恐不甚自然。”又曰：“如讼‘上刚下险’是属上句，‘险而健讼’是属下句。”铢。

“不利涉大川”，是上面四画阳，载不起，压了这般重。渊。

问：“讼彖云：‘刚来而得中也。’大抵上体是刚，下体是柔，刚下而变柔，则为刚来。今讼之上体既是纯刚，安得谓之刚来邪？”曰：“此等须要画个图子看，便好。讼卦本是遁卦变来。遁之六二上为讼之六三，其九三下为九二，乃为讼卦。此类如‘柔来而文刚’，‘分刚上而文柔’，与夫‘刚自外来而为主于内’，皆是如此。若画图子起，便极好看，更不待说。若如先儒说，则多牵强矣。”时举。

天自向上去，水自向下来，必是有讼。渊。

“作事谋始”，言观此等象，便当每事谋之于其始。渊。

王弼言“有德司契”，是借这个“契”字说。言自家执这个契在此，人来合得，我便与他。自家先定了，这是“谋始”、“司契”底意思。渊。

问“不永所事，小有言，终吉”。曰：“此爻是阴柔之人。也不会十分与人讼，那人也无十分伤犯底事，但只略去讼之。才辨得明便止，所以终吉也。”焘。

九二正应在五，五亦阳，故为窒塞之象。渊。

问：“九二‘不克讼，归而逋其邑，人三百户，无眚’。解者牵强。”曰：“如此解时，只得说小邑。常以为易有象数者以此。何故不言二百户？以其有定数也。圣人之象，便依样子，又不似数之类，只曰：‘不克讼，归逋窜也。’”振。

“三百户”，必须有此象，今不可考。王辅嗣说“得意忘象”，是要忘了这象。伊川又说“假象”，是只要假借此象。今看得不解得恁地全无那象，只是不可知，只得且从理上说。乾为马，却说龙；坤为牛，却说马；离为龟，却说牛，做得个例来括他，方得。见说已做了例，又却不曾见得。渊。

问“食旧德，从上吉也”。曰：“是自做不得，若随人做，方得吉之道。”

“复即命，渝”，言复就命，而变其不顺之命。渊。

“讼元吉”，便似乾之“利见大人”，有占无象者。爻便是象。“讼元吉”，九五便是。渊。