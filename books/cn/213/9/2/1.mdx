---
---
---
title: 屯
---







屯是阴阳未通之时，蹇是流行之中有蹇滞，困则穷矣。贺孙。

“屯‘利建侯’，此占恐与乾卦‘利见大人’同例，亦是占者与爻相为主宾也。”曰：“然。但此亦大概如此，到占得时又看如何。若是自卜为君者得之，则所谓建侯者，乃己也。若是卜立君者得之，则所谓建侯者，乃君也。此又看其所遇如何。缘易本不是个绷定底文字，所以曰‘不可为典要’。”问：“占者固如此，恐作易者须有定论？”曰：“也只是看一时间，见得个意思如何耳。”榦。

问：“‘刚柔始交而难生’，程传以云雷之象为始交，谓震始交于下，坎始交于中，如何？”曰：“刚柔始交’，只指震言，所谓‘震一索而得男’也。此三句各有所指：‘刚柔始交而难生’，是以二体释卦名义；‘动乎险中，大亨贞’，是以二体之德释卦辞；‘雷雨之动满盈，天造草昧，宜建侯而不宁’，是以二体之象释卦辞。只如此看，甚明。缘后来说者交杂混了，故觉语意重复。”铢。

“刚柔始交而难生”，龟山解云：“刚柔始交是震，难生是坎。”。

“雷雨之动满盈”，亦是那郁塞底意思。渊。

“天造草昧，宜建侯而不宁。”孔子又是别发出一道理，说当此扰攘之时不可无君，故须立君。砺。

“宜建侯而不宁”，不可道建侯便了，须更自以为不安宁，方可。渊。

问：“本义云‘此以下释“元亨利贞”用文王本意’，何也？”曰：“文王本意说‘乾元亨如贞’，只是说乾道大通而至正，故筮得者，其占当得大通，而利于正固。至孔子方作四德说，后人不知，将谓文王作易，便作四德说，即非也。如屯卦所谓‘元亨利贞’者，以其能动即可以亨，而在险则宜守正。故筮得之者，其占为大亨而利于正，初非谓四德也。故孔子释此彖辞只曰：‘动乎险中，大亨贞。’是用文王本意释之也。”铢。

问：“屯需二象，皆阴阳未和洽成雨之象。然屯言‘君子以经纶’，需乃言‘饮食宴乐’，何也？”曰：“需是缓意，在他无所致力，只得饮食宴乐。屯是物之始生，象草木初出地之状。其初出时，欲破地面而出，不无龃龉艰难，故当为经纶，其义所以不同也。”时举。

问：“屯彖云‘利建侯’，而本义取初九阳居阴下为成卦之主，何也？”曰：“此彖辞一句，盖取初九一爻之义。初九一爻，盖成卦之主也。一阳居二阴之下，有以贤下人之象，有为民归往之象，阴从阳也。故宜立君。故象曰：‘以贵下贱，大得民也。’此意甚好。”因问：“程传只言宜建侯辅助，如何？”曰：“易只有三处言‘利建侯’，屯两言之，豫一言之，皆言‘立君’，左氏分明有‘立君’之说，卫公子元遇屯，则可见矣。”但它又说名“元”是有元之象。或问“元者善之长”。曰：“公子元梦康叔谓己曰‘元’。‘康叔名之，可谓长矣’云云。”又问：“彖传言‘宜建侯而不宁’，岂以有动而遇险之象耶？”曰：“圣人见有此象，故又因以为戒曰，宜立君，而又不可遽谓安宁也。”然此是押韵。铢。

问：“初九‘利建侯’，注云：‘占者如是，则利建以为侯。’此爻之占与卦辞异。未知其指盘桓难进者处阴之下欲进不能耶？将所居得正，不肯轻进耶？”曰：“卦辞通论一卦，所谓侯者，乃属他人，即爻之初九也。爻辞专言一爻，所谓侯者，乃其自己，故不同也。”榦。

问：“初九以阳在下而居动体，上应六四阴柔险陷之爻，固为盘桓之象。然六二‘屯如邅如，乘马班如’，亦似有盘桓意？”曰：“盘桓只是欲进而难进貌，若六二则有险难矣。盖乘初九之刚，下为阳逼，故为所难，而邅回不进。”又问：“‘匪寇，婚媾’，程传‘设匪逼于寇难，则往求于婚媾’，此说如何？”曰：“某旧二十许岁时，读至此，便疑此语有病，只是别无它说可据，只得且随它说，然每不满。后来方见得不然。盖此四字文义，不应必如此费力解也。六二乘初九之刚，下为阳所逼，然非为寇也，乃来求己为婚媾耳。此婚媾与己，皆正指六四也。”又问：“六四‘求婚媾’，此婚媾，疑指初九之阳，婚媾是阴，何得阳亦可言？”曰：“婚媾通指阴阳。但程传谓六二往求初九之婚媾，恐未然也。”又问：“‘十年乃字’，十年只是指数穷理极而言耶？”曰：“易中此等取象不可晓。如说‘十年’、‘三年’、‘七日’、‘八月’等处，皆必有所指。但今不可穿凿，姑阙之可也。”铢。

耿氏解易“女子贞不字”，作嫁笄而字。“贞不字”者，谓未许嫁也，却与婚媾之义相通，亦说得有理。伊川作字育之“字”。

“十年乃字”，耿南仲亦如此说。渊。

问“即鹿无虞”。曰：“虞，只是虞人。六三阴柔在下而居阳位，阴不安于阳，则贪求；阳欲乘阴，即妄行，故不中不正。又上无正应，妄行取困，所以为‘即鹿无虞’，陷入林中之象。沙随盛称唐人郭京易好，近寄得来，说‘鹿’当作‘麓’，象辞当作：‘即麓无虞，何以从禽也？’”问：“郭据何书？”曰：“渠云，曾得王辅嗣亲手与韩康伯注底易本，‘鹿’作‘麓’，‘以从禽’上有‘何’字。然难考据，恐是乱说。”铢。