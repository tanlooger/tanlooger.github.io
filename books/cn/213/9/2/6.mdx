---
---
---
title: 比
---







李问：“比卦，大抵占得之，多是人君为人所比之象。”曰：“也不必拘。若三家村中推一个人作头首，也是为人所比。也须自审自家才德可以为之比否。所以‘原筮，元永贞’也。”学履。

“筮”字，说做占决，亦不妨，然亦不必说定不是“龟筮”之“筮”。渊。

问“不宁方来，后夫凶”。曰：“别人自相比了，己既后于众人，却要强去比他，岂不为人所恶？是取凶也。‘后夫’犹言后人。春秋传有云：‘先夫当之矣。’亦是占中一义。”。

“后夫”，不必如伊川说。左传齐崔卜娶妻卦云：“入于其宫，不见其妻，凶。”人以为凶，他云：“前夫当之矣。”彼云“前夫”，则此云“后夫”，正是一样语。阳便是夫，阴便是妇。砺。

“后夫”，只是说后来者。古人亦曾说“先夫当之”，也有唤作夫妇之“夫”底。渊。

“后夫凶”，言九五既为众阴所归，若后面更添一个阳来，则必凶。古人如袁绍刘馥刘繇刘备之事，可见两雄不并栖之义。渊。

“比，吉也”，“也”字羡。当云：“比吉。比，辅也，下顺从也。”“比辅也”，解“比”字；“下顺从也”，解“吉”字。广。

伊川言“建万国以比民”，言民不可尽得而比，故建诸侯，使比民，而天子所亲者诸侯而已，这便是它比天下之道。渊。

“终来有他”，说将来，似“显比”，便有那周遍底意思。渊。

问“比之匪人”。曰：“初应四，四是外比于贤，为比得其人。二应五，五为‘显比’之君，亦为比得其人。惟三乃应上，上为‘比之无首’者，故为‘比之匪人’也。”时举。

问：“伊川解‘显比，王用三驱失前禽’，所谓来者掩之，去者不追，与‘失前禽’而杀不去者，所譬颇不相类，如何？”曰：“田猎之礼，置旃以为门，刈草以为长围。田猎者自门驱而入，禽兽向我而出者皆免，惟被驱而入者皆获。故以前禽比去者不追，获者譬来则取之，大意如此，无缘得一一相似。伊川解此句不须疑。但‘邑人不诫吉’一句似可疑，恐易之文义不如此耳。”洽。

比九五“邑人不诫”，盖上之人显明其比道，而不必人之从己；而其私属亦化之，不相戒约而自然从己也。砺。

“邑人不诫”，如有闻无声，言其自不消相告戒，又如“归市者不止，耕者不变”相似。渊。

易第六爻在上为首，自下又为尾，两用。比上六象曰“比之无首，无所终也”是也。