---
---
---
title: 大畜
---







“能止健”，都不说健而止，见得是《艮》来止这《乾》。渊。

“笃实”便有“辉光”，艮止便能笃实。渊。

“九三一爻，不为所畜，而欲进与上九合志同进，俱为畜极而通之时，故有‘良马逐’，‘何天之衢亨’之象。但上九已通达无碍，只是滔滔去。九三过刚锐进，故戒以艰贞闲习。盖初、二两爻皆为所畜，独九三一爻自进耳。”子善问：“九六为正应，皆阴皆阳则为无应，独畜卦不尔，何也？”曰：“阳遇阴，则为阴所畜。九三与上九皆阳，皆欲上进，故但以同类相求也。《小畜》亦然。”先生因言：“某作《本义》，欲将文王《卦辞》只大纲依文王本义略说，至其所以然之故，却于孔子《彖辞》中发之。且如《大畜》‘利贞，不家食吉，利涉大川’，只是占得《大畜》者为利正，不家食而吉，利于涉大川。至于刚上尚贤等处，乃孔子发明，各有所主，爻象亦然。如此，则不失文王本意，又可见孔子之意，但今未暇整顿耳。”又曰：“《大畜》下三爻取其能自畜而不进，上三爻取其能畜彼而不使进。然四能止之于初，故为力易。五则阳已进而止之则难，但以柔居尊，得其机会可制，故亦吉，但不能如四之元吉耳。”铢。

“何天之衢亨”，或如伊川说，衍一“何”字，亦不可知。砺。