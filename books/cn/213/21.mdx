---
---
---
title: 程子门人
---







总论





问：“程门谁真得其传？”曰：“也不尽见得。如刘质夫朱公掞张思叔辈，又不见他文字。看程门诸公力量见识，比之康节横渠，皆赶不上。”义刚。

程子门下诸公便不及，所以和靖云：“见伊川不曾许一人。”或问：“伊川称谢显道王佐才，有诸？”和靖云：“见伊川说谢显道好，只是不闻‘王佐才’之语。”刘子澄编续近思录，取程门诸公之说。某看来，其间好处固多，但终不及程子，难于附入。璘。必大录云：“程门诸先生亲从二程子，何故看他不透？子澄编近思续录，某劝他不必作，盖接续二程意思不得。”

伊川之门，谢上蔡自禅门来，其说亦有差。张思叔最后进，然深惜其早世！使天予之年，殆不可量。其他门人多出仕宦四方，研磨亦少。杨龟山最老，其所得亦深。谦。

谓思叔持守不及和靖，乃伊川语，非特为品藻二人，盖有深意。和靖举以语人，亦非自是，乃欲人识得先生意耳。若以其自是之嫌而不言，则大不是，将无处不窒碍矣。镐。

吕与叔文集煞有好处。他文字极是实，说得好处，如千兵万马，饱满伉壮。上蔡虽有过当处，亦自是说得透。龟山文字却怯弱，似是合下会得易。某尝说，看文字须以法家深刻，方穷究得尽。某直是弃得下工！闳祖。

上蔡多说过了。龟山巧，又别是一般，巧得又不好。范谏议说得不巧，然亦好。和靖又忒不巧，然意思好。振。

问尹和靖立朝议论。曰：“和靖不观他书，只是持守得好。它语录中说涵养持守处，分外亲切。有些朝廷文字，多是吕稽中辈代作。”问：“龟山立朝，却有许多议论？”曰：“龟山杂博，是读多少文字。”德明。

看道理不可不子细。程门高弟如谢上蔡游定夫杨龟山辈，下梢皆入禅学去。必是程先生当初说得高了，他们只见一截，少下面著实工夫，故流弊至此。义刚。

游杨谢三君子初皆学禅。后来余习犹在，故学之者多流于禅。游先生大是禅学。德明。

一日，论伊川门人，云：“多流入释氏。”文蔚曰：“只是游定夫如此，恐龟山辈不如此。”曰：“只论语序便可见。”文蔚。

龟山少年未见伊川时，先去看庄列等文字。后来虽见伊川，然而此念熟了，不觉时发出来。游定夫尤甚。罗仲素时复亦有此意。洛。

问：“程门诸公亲见二先生，往往多差互。如游定夫之说，多入于释氏。龟山亦有分数。”曰：“定夫极不济事。以某观之，二先生衣钵似无传之者。”又问：“上蔡议论莫太过？”曰：“上蔡好于事上理会理，却有过处。”又问：“和靖专于主敬，集义处少。”曰：“和靖主敬把得定，亦多近傍理。龟山说话颇浅狭。范淳夫虽平正，而亦浅。”又问：“尝见震泽记善录，彼亲见伊川，何故如此之差？”曰：“彼只见伊川面耳。”曰：“‘中无倚著’之语，莫亦有所自来？”曰：“却是伊川语。”可学。

“游杨谢诸公当时已与其师不相似，却似别立一家。谢氏发明得较精彩，然多不稳贴。和靖语却实，然意短，不似谢氏发越。龟山语录与自作文又不相似，其文大故照管不到，前面说如此，后面又都反了。缘他只依傍语句去，皆是不透。龟山年高。与叔年四十七，他文字大纲立得脚来健，有多处说得好，又切。若有寿，必煞进。游定夫学无人传，无语录。他晚年嗜佛，在江湖居，多有尼出入其门。他眼前分晓，信得及底，尽践履得到。其变化出入处，看不出，便从释去，亦是不透。和靖在虎丘，每旦起顶礼佛。郑曰：“亦念金刚经。”

他因赵相入侍讲筵，那时都说不出，都奈何不得。人责他事业，答曰：‘每日只讲两行书，如何做得致君泽民事业？’高宗问：‘程某道孟子如何？’答曰：‘程某不敢疑孟子。’如此，则是孟子亦有可疑处，只不敢疑尔。此处更当下两语，却住了。他也因患难后，心神耗了。龟山那时亦不应出。侯师圣太粗疏，李先生甚轻之。来延平看亲，罗仲素往见之，坐少时不得，只管要行。此亦可见其粗疏处。张思叔敏似和靖，伊川称其朴茂；然亦狭，无展拓气象。收得他杂文五六篇，其诗都似禅，缘他初是行者出身。郭冲晦有易文字，说易卦都从变上推。”问：“一二卦推得，岂可都要如此？”“近多有文字出，无可观。周恭叔谢用休赵彦道鲍若雨，那时温州多有人，然都无立作。王信伯乖。”郑问：“它说‘中无倚著’，又不取龟山‘不偏’说，何也？”曰：“他谓中无偏倚，故不取‘不偏’说。”郑曰：“胡文定只上蔡处讲得些子来，议论全似上蔡。如“获麟以天自处”等。曾渐又胡文定处讲得些子。”曰：“文定爱将圣人道理张大说，都是勉强如此，不是自然流出。曾渐多是禅。”淳。

学者气质上病最难救。如程门谢氏便如“师也过”，游与杨便如“商也不及”，皆是气质上病。向见无为一医者，善用针，尝云：“是病可以针而愈，惟胎病为难治。”必大。

蔡云：“不知伊川门人如此其众，何故后来更无一人见得亲切？”或云：“游杨亦不久亲炙。”曰：“也是诸人无头无尾，不曾尽心存上面也。各家去奔走仕宦，所以不能理会得透。如邵康节从头到尾，极终身之力而后得之。虽其不能无偏，然就他这道理，所谓‘成而安’矣。如茂叔先生资禀便较高，他也去仕宦。只他这所学，自是从合下直到后来，所以有成。某看来，这道理若不是弃生尽死去理会，终不解得！书曰：‘若药不瞑眩，厥疾不瘳。’须吃些苦极，方得。”蔡云：“上蔡也杂佛老。”曰：“只他见识又高。”蔡云：“上蔡老氏之学多，龟山佛氏之说多，游氏只杂佛，吕与叔高于诸公。”曰：“然。这大段有筋骨，惜其早死！若不早死，也须理会得到。”蔡又因说律管，云：“伊川何不理会？想亦不及理会？还无人相共理会？然康节所理会，伊川亦不理会。”曰：“便是伊川不肯理会这般所在。”贺孙。

“程门诸子在当时亲见二程，至于释氏，却多看不破，是不可晓。观中庸说中可见。如龟山云：‘吾儒与释氏，其差只在秒忽之间。’某谓何止秒忽？直是从源头便不同！”伯丰问：“崇正辨如何？”曰：“崇正辨亦好。”伯丰曰：“今禅学家亦谓所辨者，皆其门中自不以为然。”曰：“不成吾儒守三纲五常，若有人道不是，亦可谓吾儒自不以为然否？”又问：“此书只论其迹？”曰：“论其迹亦好。伊川曰：‘不若只于迹上断，毕竟其迹是从那里出来。’胡明仲做此书，说得明白。若五峰说话中辨释氏处却糊涂，辟他不倒。皇王大纪中亦有数段，亦不分晓。”。

上蔡之学，初见其无碍，甚喜之。后细观之，终不离禅底见解。如“洒扫应对”处，此只是小子之始学。程先生因发明，虽始学，然其终之大者亦不离乎此。上蔡于此类处，便说得大了。道理自是有小有大，有初有终。若如此说时，便是不安于其小者、初者，必知其中有所谓大者，方安为之。如曾子三省处，皆只是实道理。上蔡于小处说得亦大了。记二先生语云：“才得后，便放开。不然，只是守。”此语记亦未备。得了自然开，如何由人放开？此便是他病处。诸家语录，自然要就所录之人看。上蔡大率张皇，不妥帖。更如游杨解书之类，多使圣人语来反正。如解“不亦乐乎”，便云“‘学之不讲’为忧。有朋友讲习，岂不乐乎”之类，亦不自在。大率诸公虽亲见伊川，皆不得其师之说。振。

程门弟子亲炙伊川，亦自多错。盖合下见得不尽，或后来放倒。盖此理无形体，故易差，有百般渗漏。去伪。

程门诸高弟觉得不快于师说，只为他自说得去。文蔚。

古之圣贤未尝说无形影话，近世方有此等议论。盖见异端好说玄说妙，思有以胜之，故亦去玄妙上寻，不知此正是他病处。如孟子说“反身而诚”，本是平实，伊川亦说得分明。到后来人说时，便如空中打个筋斗。然方其记录伊川语，元不错。及自说出来，便如此，必是闻伊川说时，实不得其意耳。必大。

问：“郭冲晦何如人？”曰：“西北人，气质重厚淳固，但见识不及。如兼山易中庸义多不可晓，不知伊川晚年接人是如何。”问：“游杨诸公早见程子，后来语孟中庸说，先生犹或以为疏略，何也？”曰：“游杨诸公皆才高，又博洽，略去二程处参较所疑及病败处，各能自去求。虽其说有疏略处，然皆通明，不似兼山辈立论可骇也。”德明。

周恭叔学问，自是靠不得。方。

朱公掞文字有幅尺，是见得明也。方。

南轩云：“朱公掞奏状说伊川不著。”先生云：“不知如何方是说著？大意只要说得实，便好。如伊川说物便到‘四凶’上，及吕与叔中庸，皆说实话也。”方。

李朴先之大概是能尊尚道学，但恐其气刚，亦未能逊志于学问。道夫。

学者宜先看遗书，次看和靖文字，后乃看上蔡文字，以发光彩，且亦可不迷其说也。方。季通语。