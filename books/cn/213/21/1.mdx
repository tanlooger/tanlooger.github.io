---
---
---
title: 吕与叔
---







吕与叔惜乎寿不永！如天假之年，必所见又别。程子称其“深潜缜密”，可见他资质好，又能涵养。某若只如吕年，亦不见得到此田地矣。“五福”说寿为先者，此也。友仁。

有为吕与叔挽诗云：“曲礼三千目，躬行四十年！”方。

吕与叔中庸义，典实好看，又有春秋、周易解。方。

“吕与叔云：‘圣人以中者不易之理，故以之为教。’如此，则是以中为一好事，用以立教，非自然之理也。”先生曰：“此是横渠有此说。所以横渠没，门人以‘明诚中子’谥之，与叔为作谥议，盖支离也。西北人劲直，才见些理，便如此行去。又说出时，其他又无人晓，只据他一面说去，无朋友议论，所以未精也。”振。

吕与叔本是个刚底气质，涵养得到，所以如此。故圣人以刚之德为君子，柔为小人。若有其刚矣，须除去那刚之病，全其与刚之德，相次可以为学。若不刚，终是不能成。有为而言。卓。

看吕与叔论选举状：“立士规，以养德厉行；更学制，以量才进艺；定贡法，以取贤敛才；立试法，以试用养才；立辟法，以兴能备用；立举法，以覆实得人；立考法，以责任考功。”先生曰：“其论甚高。使其不死，必有可用。”

吕与叔后来亦看佛书，朋友以书责之，吕云：“某只是要看他道理如何。”其文集上杂记亦多不纯。想后来见二程了，却好。

吕与叔集中有与张天骥书。是天骥得一书与他云：“我心广大如天地，视其形体之身，但如蝼蚁。”此也不足辨，但偶然是有此书。张天骥便是东坡与他做放鹤亭记者，即云龙处士，徐州人。心广大后，方能体万物。盖心广大，则包得那万物过，故能体此。体，犹‘体群臣’之‘体’。”义刚。

吕与叔论颜子等处极好。龟山云云，未是。可学。

吕与叔有一段说轮回。可学。