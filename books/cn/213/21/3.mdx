---
---
---
title: 杨中立
---







龟山天资高，朴实简易；然所见一定，更不须穷究。某尝谓这般人，皆是天资出人，非假学力。如龟山极是简易，衣服也只据见定。终日坐在门限上，人犯之亦不较。其简率皆如此。道夫。榦尝闻先生云：“坐在门外石坐子上。”今云门限，记之误也。方录云：“龟山有时坐门限上。李先生云：‘某即断不敢。’”

龟山解文字著述，无纲要。方。

龟山文字议论，如手捉一物正紧，忽坠地，此由其气弱。

“龟山诗文说道理之类，才说得有意思，便无收杀。”扬曰：“是道理不透否？”曰：“虽然，亦是气质弱，然公平无病。五峰说得却紧，然却有病。程先生少年文字便好，如养鱼记颜子论之类。”扬。

龟山言：“‘天命之谓性’，人欲非性也。”天命之善，本是无人欲，不必如此立说。知言云：“天理人欲，同体而异用，同行而异情。”自是它全错看了！德明。

“龟山与范济美言：‘学者须当以求仁为要，求仁，则“刚、毅、木、讷近仁”一言为要。’”先生曰：“今之学者，亦不消专以求仁为念；相将只去看说仁处，他处尽遗了。须要将一部《论语》，粗粗细细，一齐理会去，自然有贯通处，却会得仁，方好。又，今人说曾子只是以鲁得之，盖曾子是资质省力易学。设使如今人之鲁，也不济事。范济美博学高才，俊甚，故龟山只引‘刚、毅、木、讷’告之，非定理也。”

问：“龟山言：‘道非礼，则荡而无止；礼非道，则梏于器数仪章之末。’则道乃是一虚无恍惚无所准则之物，何故如此说‘道’字？”曰：“不可晓。此类甚多。”因问：“如此说，则似禅矣。”曰：“固是。其徒如萧子庄李西山陈默堂皆说禅。龟山没，西山尝有佛经疏追荐之。唯罗先生却是著实子细去理会。某旧见李先生时，说得无限道理，也曾去学禅。李先生云：‘汝恁地悬空理会得许多，而面前事却又理会不得！道亦无玄妙，只在日用间著实做工夫处理会，便自见得。’后来方晓得他说，故今日不至无理会耳。”铢。

“龟山弹蔡京，亦是，只不迅速。”择之曰：“龟山晚出一节，亦不是。”曰：“也不干晚出事。若出来做得事，也无妨。他性慢，看道理也如此。平常处看得好，紧要处却放缓了！做事都涣散无伦理。将乐人性急，粗率。龟山却恁宽平，此是间气。然其粗率处，依旧有土风在。”义刚。

或问：“龟山晚年出处不可晓，其召也以蔡京，然在朝亦无大建明。”曰：“以今观之，则可以追咎当时无大建明。若自家处之，不知当时所以当建明者何事？”或云：“不过择将相为急。”曰：“也只好说择将相固是急，然不知当时有甚人可做。当时将只说种师道，相只说李伯纪，然固皆尝用之矣。又况自家言之，彼亦未便见听。据当时事势亦无可为者，不知有大圣贤之才如何尔。”僩。

问：“龟山晚年出得是否？”曰：“出如何不是？只看出得如何。当初若能有所建明而出，则胜于不出。”曰：“渠用蔡攸荐，蔡老令攸荐之。亦未是。”曰：“亦不妨。当时事急，且要速得一好人出来救之，只是出得来不济事耳。观渠为谏官，将去犹惓惓于一对，已而不得对。及观其所言，第一，正心、诚意，意欲上推诚待宰执；第二，理会东南纲运。当时宰执皆庸缪之流，待亦不可，不行亦不可。不告以穷理，而告以正心、诚意。贼在城外，道途正梗，纵有东南纲运，安能达？所谓‘虽有粟，安得而食诸’！当危急之时，人所属望，而著数乃如此！所以使世上一等人笑儒者以为不足用，正坐此耳。”可学。

草堂先生及识元城龟山。龟山之出，时已七十岁，却是从蔡攸荐出。他那时觉得这边扶持不得，事势也极，故要附此边人，所以荐龟山。初缘蔡攸与蔡子应说，令其荐举人才，答云：“太师用人甚广，又要讨甚么人？”曰：“缘都是势利之徒，恐缓急不可用。有山林之人，可见告。”他说：“某只知乡人鼓山下张觷，字柔直，其人甚好。”蔡攸曰：“家间子侄未有人教，可屈他来否？”此人即以告张，张即从之。及教其子弟，俨然正师弟子之分，异于前人。得一日，忽开谕其子弟以奔走之事，其子弟骇愕，即告之曰：“若有贼来，先及汝等，汝等能走乎？”子弟益惊骇，谓先生失心，以告老蔡。老蔡因悟曰：“不然，他说得是。”盖京父子此时要唤许多好人出，已知事变必至，即请张公叩之。张言：“天下事势至此，已不可救，只得且收举几个贤人出，以为缓急倚仗耳。”即令张公荐人，张公于是荐许多人，龟山在一人之数。今龟山墓志云：“会有告大臣以天下将变，宜急举贤以存国，于是公出。”正谓此。张后为某州县丞。到任，即知虏人入寇，必有自海道至者，于是买木为造船之备。逾时果然。虏自海入寇，科州县造舟，仓卒扰扰，油灰木材莫不踊贵。独张公素备，不劳而办。以此见知于帅宪，知南剑。会叶铁入寇，民大恐。他即告谕安存之，率城中诸富家，令出钱米，沽酒，买肉，为蒸糊之类。遂分民兵作三替，逐替燕犒酒食，授以兵器。先一替出城与贼接战，即犒第二替出；先替未倦，而后替即得助之。民大喜，遂射杀贼首。富民中有识叶铁者，即厚劳之，勿令执兵；只令执长枪，上悬白旗，令见叶铁，即以白旗指向之。众上了弩，即其所指而发，遂中之。后都统任某欲争功，亦让与之。其余诸盗，却得都统之力，放贼之叔父以成反间。贺孙。儒用录别出。

问龟山出处之详。曰：“蔡京晚岁渐觉事势狼狈，亦有隐忧。其从子应之文蔚录云：“君谟之孙，与他叙谱。”自兴化来，因访问近日有甚人才。应之愕然曰：‘今天下人才，尽在太师陶铸中，某何人，敢当此问！’京曰：‘不然。觉得目前尽是面谀脱取官职去底人，恐山林间有人才，欲得知。’应之曰：‘太师之问及此，则某不敢不对。福州有张觷，字柔直者，抱负不苟。’觷平日与应之相好，时适赴吏部，应之因举其人以告。遂宾致之为塾客，然亦未暇与之相接。柔直以师道自尊，待诸生严厉，异于他客，诸生已不能堪。一日，呼之来前，曰：‘汝曹曾学走乎？’诸生曰：‘某寻常闻先生长者之教，但令缓行。’柔直曰：‘天下被汝翁作坏了。早晚贼发火起，首先到汝家。若学得走，缓急可以逃死。’诸子大惊，走告其父，曰：‘先生忽心恙’云云。京闻之，矍然曰：‘此非汝所知也！’即入书院，与柔直倾倒，因访策焉。柔直曰：‘今日救时，已是迟了。只有收拾人才是第一义。’京因叩其所知，遂以龟山为对。龟山自是始有召命。今龟山墓志中有‘是时天下多故，或说当世贵人，以为事至此，必败。宜引耆德老成置诸左右，开道上意’云者，盖为是也。柔直后守南剑，设方略以拒范汝为，全活一城，甚得百姓心。其去行在所也，买冠梳杂碎之物，不可胜数，从者莫测其所以。后过南剑，老稚迎拜者相属于道。柔直一一拊劳之，且以所置物分遗。至今庙食郡中。”陈德本云：“柔直与李丞相极厚善。其卒也，丞相以诗哭之云：‘中原未恢复，天乃丧斯人！’”儒用按：乡先生罗祕丞日录：“柔直尝知鼎州。祕丞罢舒州士曹，避地于乡之石牛寨，与之素昧平生。时方道梗，柔直在湖南，乃宛转寄诗存问云：‘曾闻避世门金马，何事投身寨石牛！千里重湖方鼎沸，可能同上岳阳楼？’”则其汲汲人物之意，亦可见矣。”是诗《夷坚志》亦载，但以为袁司谏作，非也。又按玉溪文集云“柔直尝知赣州，招降盗贼”云。

蔡京在政府，问人材于其族子蔡子应，端明之孙。以张柔直对。张时在部注拟，京令子应招之，授以问馆。张至，以师礼自尊，京之子弟怪之。一日，张教京家子弟习走。其子弟云：“从来先生教某们慢行。今令习走，何也？”张云：“乃公作相久，败坏天下。相次盗起，先杀汝家人，惟善走者可脱，何得不习！”家人以为心风，白京。京愀然曰：“此人非病风。”召与语，问所以扶救今日之道及人材可用者。张公遂言龟山杨公诸人姓名，自是京父子始知有杨先生。德明。

问：“龟山当时何意出来？”曰：“龟山做人也苟且，是时未免禄仕，故胡乱就之。苟可以少行其道，龟山之志也。然来得已不是；及至，又无可为者，只是说得那没紧要底事。当此之时，苟有大力量，咄嗟间真能转移天下之事，来得也不枉。既不能然，又只是随众鹘突。及钦宗即位，为谏议大夫，因争配享事，为孙仲益所攻。孙言，杨某曩常与蔡京诸子游，今众议攻京，而杨某曰，慎毋攻居安云云。龟山遂罢。”又曰：“蔡京当国时，其所收拾招引，非止一种，诸般名色皆有。及渊圣即位，在朝诸人尽攻蔡京，且未暇顾国家利害。朝廷若索性贬蔡京过岭，也得一事了。今日去几官，分司西京；明日去几官，又移某州；后日又移某州，至潭州而京病死。自此一年间，只理会得个蔡京。这后面光景迫促了，虏人之来，已不可遏矣！京有四子：攸绦翛鞗。鞗尚主。绦曾以书谏其父，徽宗怒，令京行遣，一家弄得不成模样，更不堪说。攸翛后被斩。是时王黼童贯梁师成辈皆斩，此数人尝欲废立，钦宗平日不平之故也。及高宗初立时，犹未知辨别元祐熙丰之党，故用汪黄，不成人才。汪黄又小人中之最下、最无能者。及赵丞相居位，方稍能辨别；亦缘孟后居中，力与高宗说得透了；高宗又喜看苏黄辈文字，故一旦觉悟而自恶之，而君子小人之党始明。”僩。

“龟山裂裳裹足，自是事之变，在家亦无可为。虽用‘治蛊’之说，然文定云：‘若从其言，亦救得一半。’”先生云：“若用其言，则议论正；议论正，则小人不得用。然龟山亦言天下事。当时排正论者，耿南仲冯澥二人之力为多，二人竟败国！南仲上言：‘或者以王氏学不可用。陛下观祖宗时道德之学，人才兵力财用，能如熙丰时乎？陛下安可轻信一人之言以变之？’批答云：‘顷以言者如何如何，今闻师傅之臣言之如此，若不尔，几误也！前日指挥，更不施行。’”方。

问：“龟山晚岁一出，为士子诟骂，果有之否？”曰：“他当时一出，追夺荆公王爵，罢配享夫子且欲毁劈三经板。士子不乐，遂相与聚问三经有何不可，辄欲毁之？当时龟山亦谨避之。”问：“或者疑龟山此出为无补于事，徒尔纷纷。或以为大贤出处不可以此议，如何？”曰：“龟山此行固是有病，但只后人又何曾梦到他地位在！惟胡文定以柳下惠‘援而止之而止’比之，极好。”道夫。

龟山之出，人多议之。惟胡文定之言曰：“当时若能听用，决须救得一半。”此语最公。盖龟山当此时虽负重名，亦无杀活手段。若谓其怀蔡氏汲引之恩，力庇其子，至有“谨勿击居安”之语，则诬矣。幸而此言出于孙觌，人自不信。儒用。

坐客问龟山立朝事。曰：“胡文定论得好：‘朝廷若委吴元忠辈推行其说，决须救得一半，不至如后来狼狈。’然当时国势已如此，虏初退后，便须急急理会，如救焚拯溺。诸公今日论蔡京，明日论王黼，当时奸党各已行遣了，只管理会不休，担阁了日子。如吴元忠李伯纪向来亦是蔡京引用，免不得略遮庇，只管吃人议论。龟山亦被孙觌辈窘扰。”德明。

问：“龟山云：‘消息盈虚，天且不能暴为之，去小人亦不可骤。’如何？”曰：“只看时如何，不可执。天亦有迅雷风烈之时。”德明。

伯夷微似老子。胡文定作龟山墓志，主张龟山似柳下惠，看来是如此。僩。

“孙觌见龟山撰曾内翰行状，曰：‘杨中立却会做文字。’”先生曰：“龟山曾理会文字来。”

李先生尝云：“人见龟山似不管事，然甚晓事也。”方。

李先生言：“龟山对刘器之言，为贫。文定代云竿木云云，不若龟山之逊避也。”汪书延李，初至，见便问之。未竟，李疾作。方。

龟山张皇佛氏之势，说横渠不能屈之为城下之盟。亦如李邺张皇金虏也。龟山尝称李奉使还云：“金人上马如龙，步行如虎，度水如獭，登城如猿。”时人目为“四如给事”。方。

问：“横浦语录载张子韶戒杀，不食蟹。高抑崇相对，故食之。龟山云：‘子韶不杀，抑崇故杀，不可。’抑崇退，龟山问子韶：‘周公何如人？’对曰：‘仁人。’曰：‘周公驱猛兽，兼夷狄，灭国者五十，何尝不杀？亦去不仁以行其仁耳。’”先生曰：“此特见其非不杀耳，犹有未尽。须知上古圣人制为罔罟佃渔，食禽兽之肉。但‘君子远庖厨’，不暴殄天物。须如此说，方切事情。”德明。

龟山铭志不载高丽事。他引欧公作梅圣俞墓志不载希文诗事，辨得甚好。“孰能识车中之状，意欲施之事？”见韩诗外传。道夫。

龟山墓志，首尾却是一篇文字。后来不曾用。方。