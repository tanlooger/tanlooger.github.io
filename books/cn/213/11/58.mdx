---
---
---
title: 小弁
---







问：“《小弁诗》，古今说者皆以为此诗之意，与舜怨慕之意同。窃以为只‘我罪伊何’一句，与舜‘于我何哉’之意同。至后面‘君子秉心，维其忍之’，与‘君子不惠，不舒究之’，分明是怨其亲，却与舜怨慕之意似不同。”曰：“作《小弁》者自是未到得舜地位，盖亦常人之情耳。只‘我罪伊何’上面说‘何辜于天’，亦一似自以为无罪相似，未可与舜同日而语也。”问：“‘莫高匪山，莫浚匪泉；君子无易由言，耳属于垣！’《集传》作赋体，是以上两句与下两句耶？”曰：“此只是赋。盖以为莫高如山，莫浚如泉；而君子亦不可易其言，亦恐有人闻之也。”又曰：“看《小雅》虽未毕，且并看《大雅》。小雅后数篇大概相似，只消兼看。”因言：“诗人所见极大，如《巧言诗》‘奕奕寝庙，君子作之；秩秩大猷，圣人莫之。他人有心，予忖度之；跃跃毚兔，遇犬获之’。此一章本意，只是恶巧言谗谮之人，却以‘奕奕寝庙’与‘秩秩大猷’起兴。盖以其大者兴其小者，便见其所见极大，形于言者，无非义理之极致也。”时举云：“此亦是先王之泽未泯，理义根于其心，故其形于言者，自无非义理。”先生颔之。时举。