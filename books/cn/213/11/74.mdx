---
---
---
title: 公刘
---







问：“第二章说‘既庶既繁，既顺乃宣’，而第四章方言居邑之成。不知未成邑之时，何以得民居之繁庶也？”曰：“公刘始于草创，而人从之者已若是其盛，是以居邑由是而成也。”问第四章“君之宗之”处。曰：“东莱以为为之立君立宗，恐未必是如此，只是公刘自为群君之君宗耳。盖此章言其一时燕飨，恐未说及立宗事也。”问“彻田为粮”处。先生以为“彻，通也”之说，乃是横渠说。然以《孟子》考之，只曰“八家皆私百亩，同养公田”。又《公羊》云“公田不治则非民，私田不治则非吏”；似又与横渠之说不同，盖未必是计亩而分也。又问：“此诗与《豳七月诗》皆言公刘得民之盛。想周家自后稷以来，至公刘始稍盛耳。”曰：“自后稷之后，至于不窋，盖已失其官守，故云‘文武不先不窋’。至于公刘乃始复修其业，故周室由是而兴也。”时举。

时举说：“《公刘诗》‘琫容刀’，注云：‘或曰：“容刀，如言容臭，谓琫之中，容此刀也。”’如何谓之容臭？”曰：“如今香囊是也。”时举。