---
---
---
title: 常棣
---







“虽有兄弟，不如友生”，未必其人实以兄弟为不如友生也。犹言丧乱既平之后，乃谓反不如友生乎？盖疑而问之辞也。时举。

苏宜又问：“《常棣诗》，一章言兄弟之大略，二章言其死亡相收，三章言其患难相救，四章言不幸而兄弟有阋，犹能外御其侮，一节轻一节，而其所以着夫兄弟之义者愈重。到得丧乱既平，便谓兄弟不如友生，其‘于所厚者薄’如此，则亦不足道也。六章、七章，就他逸乐时良心发处指出，谓酒食备而兄弟有不具，则无以共其乐；妻子合而兄弟有不翕，则无以久其乐。盖居患难则人情不期而相亲，故天理常易复；处逸乐则多为物欲所转移，故天理常隐而难寻。所以诗之卒章有‘是究是图，亶其然乎’之句。反复玩味，真能使人孝友之心油然而生也。”曰：“所谓‘生于忧患，死于安乐’。那二章，正是遏人欲而存天理，须是恁地看。”胡泳。圣人之言，自是精粗轻重得宜。吕伯恭《常棣诗》章说：“圣人之言

大小高下皆宜，而左右前后不相悖。”此句说得极好！铢。