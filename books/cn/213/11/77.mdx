---
---
---
title: 板
---







“‘昊天曰明，及尔出王；昊天曰旦，及尔游衍。’旦与明只一意。这个岂是人自如此？皆有来处。才有些放肆，他便知。贺孙录云：“这里若有些违理，恰似天知得一般。”所以曰：‘日监在兹。’”又曰：“‘敬天之怒，无敢戏豫！敬天之渝，无敢驰驱！’”问：“‘渝’字如何？”曰：“变也。如‘迅雷风烈必变’之‘变’，但未至怒。”道夫。贺孙录同。

道夫言：“昨来所论‘昊天曰明’云云至‘游衍’，此意莫只是言人之所以为人者，皆天之所为，故虽起居动作之顷，而所谓天者未尝不在也？”曰：“公说‘天体物不遗’，既说得是；则所谓‘仁体事而无不在’者，亦不过如此。今所以理会不透，只是以天与仁为有二也。今须将圣贤言仁处，就自家身上思量，久之自见。《记》曰：‘两君相见，揖让而入门，入门而县兴；揖让而升堂，升堂而乐阕。下管象武，夏龠序兴，陈其荐俎，序其礼乐，备其百官，如此而后君子知仁焉。’又曰：‘宾入大门而奏《肆夏》，示易以敬也。卒爵而乐阕，孔子屡叹之。’”道夫曰：“如此，则是合正理而不紊其序，便是仁。”曰：“恁地猜，终是血脉不贯，且反复熟看。”道夫。

时举说《板诗》，问：“‘天体物而不遗’，是指理而言；‘仁体事而无不在’，是指人而言否？”曰：“‘体事而无不在’，是指心而言也。天下一切事，皆此心发见尔。”因言：“读书穷理，当体之于身。凡平日所讲贯穷究者，不知逐日常见得在吾心目间否？不然，则随文逐义，赶期限，不见悦处，恐终无益。”时举。余见《张子书》类。