---
---
---
title: 大雅文王
---







《大雅》非圣贤不能为，其间平易明白，正大光明。。

问：“周受命如何？”曰：“命如何受于天？只是人与天同。然观周自后稷以来，积仁累义，到此时人心奔赴，自有不可已。”又问：“太王翦商，《左氏》云‘太伯不从，是以不嗣’，莫是此意？”曰：“此事难明。但太王居于夷狄之邦，强大已久，商之政令，亦未必行于周。大要天下公器，所谓‘有德者易以兴，无德者易以亡’。使纣无道，太王取之何害？今必言太王不取，则是武王为乱臣贼子！若文王之事，则分明是盛德过人处。孔子于泰伯亦云‘至德’。”可学。

《文王诗》，直说出道理。振。

“帝命文王”，岂天谆谆然命之耶？只文王要恁地，便是理合如此，便是帝命之也。砺。

问：“先生解‘文王陟降，在帝左右’，文王既没，精神上与天合。看来圣人禀得清明纯粹之气，其生也既有以异于人，则其散也，其死与天为一；则其聚也，其精神上与天合。一陟一降，在帝左右。此又别是一理，与众人不同。”曰：“理是如此。若道真有个文王上上下下，则不可。若道诗人只胡乱恁地说，也不可。”子蒙。

“在帝左右”，察天理而左右也。古注亦如此。《左氏传》“天子所右，寡君亦右之；所左，亦左之”之意。人杰。

马节之问“无遏尔躬”。曰：“无自遏绝于尔躬，如家自毁，国自伐。”盖卿。