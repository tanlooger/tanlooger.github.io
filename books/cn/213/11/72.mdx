---
---
---
title: 既醉
---







时举说《既醉诗》：“古人祝颂，多以寿考及子孙众多为言。如华封人祝尧：‘愿圣人寿！愿圣人多男子！’亦此意。”曰：“此两事，孰有大于此者乎？”曰：“观《行苇》及《既醉》二诗，见古之人君尽其诚敬于祭祀之时，极其恩义于燕饮之际。凡父兄耆老所以祝望之者如此，则其获福也宜矣，此所谓‘祸福无不自己求之者’也。”先生颔之。时举。

子善问“厘尔女士”。曰：“女之有士行者。”铢曰：“荆公作《向后册》云：‘唯昔先王，厘厥士女。’‘士女’与‘女士’，义自不同。苏子由曾论及，曰：‘恐它只是倒用了一字耳。’”因言荆公诰词中，唯此册做得极好，后人皆学之不能及。铢曰：“曾子固作《皇太子册》，亦放此。”曰：“子固诚是学它，只是不及耳。子固却是后面几个诰词好。国朝之制：外而三公三少，内而皇后太子贵妃皆有册。但外自三公而下，内自嫔妃而下，皆听其辞免。一辞即免。惟皇后太子用册。”铢。