---
---
---
title: 式微
---







器之问：“《式微诗》以为劝耶？戒耶？”曰：“亦不必如此看，只是随它当时所作之意如此，便与存在，也可以见得有羁旅狼狈之君如此，而方伯连帅无救卹之意。今人多被‘止乎礼义’一句泥了，只管去曲说。且要平心看诗人之意。如《北门》只是说官卑禄薄，无可如何。又如《摽有梅》，女子自言婚姻之意如此。看来自非正理，但人情亦自有如此者，不可不知。向见伯恭《丽泽诗》，有唐人女，言兄嫂不以嫁之诗，亦自鄙俚可恶。后来思之，亦自是见得人之情处。为父母者能于是而察之，则必使之及时矣，此所谓‘《诗》可以观’。”子升问：“《丽泽诗》编得如何？”曰：“大纲亦好，但自据他之意拣择。大率多喜深巧有意者，若平淡底诗，则多不取。”问：“此亦有接续三百篇之意否？”曰：“不知。他亦须有此意。”木之。