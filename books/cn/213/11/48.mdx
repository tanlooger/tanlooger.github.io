---
---
---
title: 出车
---







问：“先生《诗传》旧取此诗与《关雎诗》，论‘非天下之至静，不足以配天下之至健’处，今皆削之，岂亦以其太精巧耶？”曰：“正为后来看得如此，故削去。”曰：“《关雎诗》今引匡衡说甚好。”曰：“吕氏亦引，但不如此详。便见古人看文字，亦宽博如此。”铢。

子善问：“《诗》‘畏此简书’。简书，有二说：一说，简书，戒命也；邻国有急，则以简书相戒命。一说，策命临遣之词。”曰：“后说为长，当以后说载前。前说只据《左氏》‘简书，同恶相恤之谓’。然此是天子戒命，不得谓之邻国也。”又问：“‘胡不旆旆’，东莱以为初出军时，旌旗未展，为卷而建之，引《左氏》“建而不旆”。故曰此旗何不旆旆而飞扬乎？盖以命下之初，我方忧心悄悄，而仆夫憔悴，亦若人意之不舒也。”曰：“此说虽精巧，然‘胡不旆旆’一句，语势似不如此。‘胡不’，犹言‘遐不作人’！言岂不旆旆乎！但我自‘忧心悄悄’，而仆夫又况瘁耳，如此却自平正。伯恭《诗》太巧，《诗》正怕如此看。古人意思自宽平，何尝如此纤细拘迫！”铢。