---
---
---
title: 邶柏舟
---







问：“‘泛彼柏舟，亦泛其流’，注作比义。看来与‘关关雎鸠，在河之洲’，亦无异，彼何以为兴？”曰：“他下面便说淑女，见得是因彼兴此。此诗才说柏舟，下面更无贴意，见得其义是比。”时举。

陈器之疑《柏舟诗》解“日居月诸，胡迭而微”太深。又屡辨赋、比、兴之体。曰：“赋、比、兴固不可以不辨。然读《诗》者须当讽味，看他诗人之意是在甚处。如《柏舟》，妇人不得于其夫，宜其怨之深矣。而其言曰：‘我思古人，实获我心！’又曰：‘静言思之，不能奋飞！’其词气忠厚恻怛，怨而不过如此，所谓‘止乎礼义’而中喜怒哀乐之节者。所以虽为变《风》，而继《二南》之后者以此。臣之不得于其君，子之不得于其父，弟之不得于其兄，朋友之不相信，处之皆当以此为法。如屈原不忍其愤，怀沙赴水，此贤者过之也。贾谊云：‘历九州而相其君兮，何必怀此都也？’则又失之远矣！读《诗》须合如此看。所谓‘《诗》可以兴，可以观，可以群，可以怨’，是《诗》中一个大义，不可不理会得也！”闳祖。

器之问：“‘静言思之，不能奋飞！’似犹未有和平意。”曰：“也只是如此说，无过当处。既有可怨之事，亦须还他有怨底意思，终不成只如平时，却与土木相似！只看舜之号泣旻天，更有甚于此者。喜怒哀乐，但发之不过其则耳，亦岂可无？圣贤处忧患，只要不失其正。如《绿衣》言‘我思古人，实获我心’！这般意思却又分外好。”木之。