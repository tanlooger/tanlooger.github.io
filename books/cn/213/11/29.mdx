---
---
---
title: 淇奥
---







文蔚曰：“《淇奥》一篇，卫武公进德成德之序，始终可见。一章言切磋琢磨，则学问自修之功精密如此。二章言威仪服饰之盛，有诸中而形诸外者也。三章言如金锡圭璧则锻炼以精，温纯深粹，而德器成矣。前二章皆有‘瑟、僩、赫、咺’之词，三章但言‘宽、绰、戏、谑’而已。于此可见不事矜持，而周旋自然中礼之意。”曰：“说得甚善。卫武公学问之功甚不苟，年九十五岁，犹命群臣使进规谏。至如《抑诗》是他自警之诗，后人不知，遂以为戒厉王。毕竟周之卿士去圣人近，气象自是不同。且如刘康公谓‘民受天地之中以生’，便说得这般言语出。”文蔚。