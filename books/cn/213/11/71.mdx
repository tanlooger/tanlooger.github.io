---
---
---
title: 生民
---







《生民诗》是叙事诗，只得恁地。盖是叙，那首尾要尽，《下武》《文王有声》等诗，却有反覆歌咏底意思。义刚。

问“履帝武敏”。曰：“此亦不知其何如。但诗中有此语，自欧公不信祥瑞，故后人才见说祥瑞，皆辟之。若如后世所谓祥瑞，固多伪妄。然岂可因后世之伪妄，而并真实者皆以为无乎？‘凤鸟不至，河不出图’，不成亦以为非！”广。

时举说“履帝武敏歆，攸介攸止”处。曰：“‘敏’字当为绝句。盖作母鄙反，叶上韵耳。履巨迹之事，有此理。且如契之生，《诗》中亦云：‘天命玄鸟，降而生商。’盖以为稷、契皆天生之耳，非有人道之感，非可以常理论也。汉高祖之生亦类此，此等不可以言尽，当意会之可也。”时举。