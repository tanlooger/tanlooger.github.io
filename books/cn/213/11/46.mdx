---
---
---
title: 天保
---







“何福不除”，义如“除戎器”之“除”。必大。

问：“‘如松柏之茂，无不尔或承。’承是继承相接续之谓，如何？”曰：“松柏非是叶不凋，但旧叶凋时，新叶已生。木犀亦然。”焘。

问：“天保上三章，天以福锡人君；四章乃言其先君先王亦锡尔以福；五章言民亦‘遍为尔德’，则福莫大于此矣。故卒章毕言之。”曰：“然。”干。

时举说：“第一章至第三章，皆人臣颂祝其君之言。然辞繁而不杀者，以其爱君之心无已也。至四章则以祭祀先公为言；五章则以‘遍为尔德’为言。盖谓人君之德必上无愧于祖考，下无愧于斯民，然后福禄愈远而愈新也。故末章终之以‘无不尔或承’。”先生颔之。叔重因云：“《蓼萧诗》云‘令德寿岂’，亦是此意。盖人君必有此德，而后可以称是福也。”曰：“然。”时举。