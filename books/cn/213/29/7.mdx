---
---
---
title: 老子书
---







道可道章第一





问：“老子‘道可道’章，或欲以‘常无’‘常有’为句读，而‘欲’字属下句者，如何？”曰：“先儒亦有如此做句者，不妥帖。”问：“‘三十辐共一毂，当其无，有车之用。’无，是车之坐处否？”曰：“恐不然。若以坐处为无，则上文自是就辐毂而言，与下文户牖埏埴是一例语。某尝思之，无是毂中空处。惟其中空，故能受轴而运转不穷。犹伞柄上木管子，众骨所会者，不知名何。缘管子中空，又可受伞柄，而辟阖下上。车之毂亦犹是也。庄子所谓‘枢始得其环中，以应无穷’，亦此意。”僩。





谷神不死章第六





正淳问“谷神不死，是为玄牝”。曰：“谷虚。谷中有神，受声所以能响，受物所以生物。”。

问“谷神”。曰：“谷只是虚而能受，神谓无所不应。它又云：‘虚而不屈，动而愈出。’有一物之不受，则虚而屈矣；有一物之不应，是动而不能出矣。”问：“‘玄牝’，或云，玄是众妙之门，牝是万物之祖。”曰：“不是恁地说。牝只是木孔承笋，能受底物事。如今门闩谓之牡，镮则谓牝；锁管便是牝，锁须便是牡。雌雄谓之牝牡，可见。玄者，谓是至妙底牝，不是那一样底牝。”问：“老子之言，似有可取处？”曰：“它做许多言语，如何无可取？如佛氏亦尽有可取，但归宿门户都错了。”夔孙。

问“谷神不死”。曰：“谷之虚也，声达焉，则响应之，乃神化之自然也。‘是谓玄牝’。玄，妙也；牝，是有所受而能生物者也。至妙之理，有生生之意焉，程子所取老氏之说也。”人杰。

玄牝盖言万物之感而应之不穷，又言受而不先。如言“圣人执左契而不责于人”，契有左右，左所以衔右。言左契，受之义也。方子。

沈庄仲问：“‘谷神不死，是谓玄牝’，如何？”曰：“谷神是那个虚而应物底物事。”又问：“‘常有欲以观其徼’，徼之义如何？”曰：“徼是那边徼，如边界相似，说那应接处。向来人皆作‘常无’‘常有’点，不若只作‘常有欲’‘无欲’点。”义刚问：“原壤看来也是学老子。”曰：“他也不似老子，老子却不恁地。”庄仲曰：“却似庄子。”曰：“是。便是夫子时已有这样人了。”庄仲曰：“庄子虽以老子为宗，然老子之学尚要出来应世，庄子却不如此。”曰：“庄子说得较开阔，较高远，然却较虚，走了老子意思。若在老子当时看来，也不甚喜他如此说。”庄仲问：“‘道可道’如何解？”曰：“道而可道，则非常道；名而可名，则非常名。”又问“玄”之义。曰：“玄，只是深远而至于黑窣窣地处，那便是众妙所在。”又问“宠辱若惊，贵大患若身”。曰：“从前理会此章不得。”义刚。

张以道问“载营魄”与“抱一能无离乎”之义。曰：“魄是一，魂是二；一是水，二是火。二抱一，火守水；魂载魄，动守静也。”义刚。

“专气致柔”，只看他这个甚么样工夫。专，非守之谓也，只是专一无间断。致柔，是到那柔之极处。才有一毫发露，便是刚，这气便粗了。僩。

“老子之学只要退步柔伏，不与你争。才有一毫主张计较思虑之心，这气便粗了。故曰‘致虚极，守静笃’；又曰：‘专气致柔，能如婴儿乎？’又曰：‘知其雄，守其雌，为天下谿；知其白，守其黑，为天下谷。’所谓谿，所谓谷，只是低下处。让你在高处，他只要在卑下处，全不与你争。他这工夫极离。常见画本老子便是这般气象，笑嘻嘻地，便是个退步占便宜底人。虽未必肖他，然亦是它气象也。只是他放出无状来，便不可当。如曰‘以正治国，以奇用兵，以无事取天下’，他取天下便是用此道。如子房之术，全是如此。峣关之战，啗秦将以利，与之连和了，即回兵杀之；项羽约和，已讲解了，即劝高祖追之。汉家始终治天下全是得此术，至武帝尽发出来。便即当子房闲时不做声气，莫教他说一语，更不可当。少年也任侠杀人，后来因黄石公教得来较细，只是都使人不疑他，此其所以乖也。庄子比老子便不同。庄子又转调了精神，发出来粗。列子比庄子又较细腻。”问：“御风之说，亦寓言否？”曰：“然。”僩。





古之为善士章第十五





甘叔怀说：“先生旧常谓老子也见得此个道理，只是怕与事物交涉，故其言有曰：‘豫兮若冬涉川，犹兮若畏四邻，俨若容。’”广因以质于先生。曰：“老子说话大抵如此。只是欲得退步占奸，不要与事物接。如‘治人事天莫若啬’，迫之而后动，不得已而后起，皆是这样意思。故为其学者多流于术数，如申韩之徒皆是也。其后兵家亦祖其说，如阴符经之类是也。他说‘以正治国，以奇用兵，以无事取天下’。据他所谓无事者，乃是大奇耳。故后来如宋齐丘遂欲以无事窃人之国。如今道家者流，又却都不理会得他意思。”广。





将欲噏之章第三十六





问老氏柔能胜刚，弱能胜强之说。曰：“它便拣便宜底先占了。若这下，则刚柔宽猛各有用时。”德明。





上德不德章第三十八





郭德元问：“老子云：‘夫礼，忠信之薄而乱之首。’孔子又却问礼于他，不知何故？”曰：“他晓得礼之曲折，只是他说这是个无紧要底物事，不将为事。某初间疑有两个老聃，横渠亦意其如此。今看来不是如此。他曾为柱下史，故礼自是理会得，所以与孔子说得如此好。只是他又说这个物事不用得亦可，一似圣人用礼时反若多事，所以如此说。礼运中‘谋用是作，而兵由此起’等语，便自有这个意思。”文蔚。





反者道之动章第四十一





问“反者，道之动；弱者，道之用”。曰：“老子说话都是这样意思。缘他看得天下事变熟了，都于反处做起。且如人刚强咆哮跳踯之不已，其势必有时而屈。故他只务为弱。人才弱时，却蓄得那精刚完全；及其发也，自然不可当。故张文潜说老子惟静故能知变，然其势必至于忍心无情，视天下之人皆如土偶尔。其心都冷冰冰地了，便是杀人也不恤，故其流多入于变诈刑名。太史公将他与申韩同传，非是强安排，其源流实是如此。”广。

易不言有无。老子言“有生于无”，便不是。闳祖。





道生一章第四十二





一便生二，二便生四。老子却说“二生三”，便是不理会得。

“道生一，一生二，二生三。”不合说一个生一个。方。





名与身章第四十四





多藏必厚亡，老子也是说得好。义刚。





天下有道章第四十六





“天下有道，却走马以粪车”是一句，谓以走马载粪车也。顷在江西见有所谓“粪车”者，方晓此语。今本无“车”字，不知先生所见何本。僩。





治人事天章第五十九





老子言：“治人事天，莫若啬。夫惟啬，是谓早服；早服，谓之重积德。重积德，则无不克。”他底意思，只要收敛，不要放出。友仁。

俭德极好。凡事俭则鲜失。老子言：“治人事天，莫若啬。夫惟啬，是谓早服；早服，是谓重积德。”被它说得曲尽。早服者，言能啬则不远而复，便在此也。重积德者，言先已有所积，复养以啬，是又加积之也。如修养者，此身未有所损失，而又加以啬养，是谓早服而重积。若待其已损而后养，则养之方足以补其所损，不得谓之重积矣。所以贵早服。早服者，早觉未损而啬之也。如某此身已衰耗，如破屋相似，东扶西倒，虽欲修养，亦何能有益耶！今年得季通书说，近来深晓养生之理，尽得其法。只是城郭不完，无所施其功也。看来是如此。僩。

老子：“治人事天莫如啬。”啬，养也。先生曰：“啬，只是吝啬之‘啬’。它说话只要少用些子。”举此一段，至“莫知其极。”河。