---
---
---
title: 老子
---







康节尝言“老氏得易之体，孟子得易之用”，非也。老子自有老子之体用，孟子自有孟子之体用。“将欲取之，必固与之”，此老子之体用也；存心养性，充广其四端，此孟子之体用也。广。

老子之术，谦冲俭啬，全不肯役精神。闳祖。

老子之术，须自家占得十分稳便，方肯做；才有一毫于己不便，便不肯做。闳祖。

老子之学，大抵以虚静无为、冲退自守为事。故其为说，常以懦弱谦下为表，以空虚不毁万物为实。其为治，虽曰“我无为而民自化”，然不化者则亦不之问也。其为道每每如此，非特“载营魄”一章之指为然也。若曰“旁月日，扶宇宙，挥斥八极，神气不变”者，是乃庄生之荒唐；其曰“光明寂照，无所不通，不动道场，遍周沙界”者，则又瞿昙之幻语，老子则初曷尝有是哉！今世人论老子者，必欲合二家之似而一之，以为神常载魄而无所不之，则是庄释之所谈，而非老子之意矣。僩。

伯丰问：“程子曰‘老子之言窃弄阖辟’者，何也？”曰：“如‘将欲取之，必固与之’之类，是它亦窥得些道理，将来窃弄。如所谓‘代大匠斫则伤手’者，谓如人之恶者，不必自去治它，自有别人与它理会。只是占便宜，不肯自犯手做。”曰：“此正推恶离己。”曰：“固是。如子房为韩报秦，撺掇高祖入关，又项羽杀韩王成，又使高祖平项羽，两次报仇皆不自做。后来定太子事，它亦自处闲地，又只教四老人出来定之。”。

老子不犯手，张子房其学也。陶渊明亦只是老庄。

问：“杨氏爱身，其学亦浅近，而举世宗尚之，何也？”曰：“其学也不浅近，自有好处，便是老子之学。今观老子书，自有许多说话，人如何不爱！其学也要出来治天下，清虚无为，所谓‘因者君之纲’，事事只是因而为之。如汉文帝曹参，便是用老氏之效，然又只用得老子皮肤，凡事只是包容因循将去。老氏之学最忍，它闲时似个虚无卑弱底人，莫教紧要处发出来，更教你枝梧不住，如张子房是也。子房皆老氏之学。如峣关之战，与秦将连和了，忽乘其懈击之；鸿沟之约，与项羽讲和了，忽回军杀之，这个便是他柔弱之发处。可畏！可畏！它计策不须多，只消两三次如此，高祖之业成矣。”僩。

问：“杨朱似老子，顷见先生如此说。看来杨朱较放退，老子反要以此治国，以此取天下。”曰：“大概气象相似。如云‘致虚极，守静笃’之类，老子初间亦只是要放退，未要放出那无状来。及至反一反，方说‘以无事取天下’，如云‘反者道之动，弱者道之用’之类。”僩。

杨朱之学出于老子，盖是杨朱曾就老子学来，故庄列之书皆说杨朱。孟子辟杨朱，便是辟庄老了。释氏有一种低底，如梁武帝是得其低底。彼初入中国，也未在。后来到中国，却窃取老庄之徒许多说话，见得尽高。新唐书李蔚赞说得好。南升。

人皆言孟子不排老子，老子便是杨氏。

问：“老子与乡原如何？”曰：“老子是出人理之外，不好声，不好色，又不做官，然害伦理。乡原犹在人伦中，只是个无见识底好人。”淳。义刚一条见《论语》类。

老子中有仙意。