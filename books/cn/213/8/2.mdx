---
---
---
title: 第二章
---







或问“君子之中庸也，君子而时中”。曰：“君子只是说个好人，时中只是说做得个恰好底事。”后方就时上事上说过与不及之中。吕当初便说“在中”为此“时中”，所以异也。方。义刚。

问“时中”。曰：“自古来圣贤讲学，只是要寻讨这个物事。”语讫，若有所思然。他日又问，先生曰：“从来也只有六七个圣人把得定。”炎。

“君子而时中”，与《易传》中所谓“中重于正，正者未必中”之意同。正者且是分别个善恶，中则是恰好处。夔孙。

问：“诸家所说‘时中’之义，惟横渠说所以能时中者，其说得之。‘时中’之义甚大，须精义入神，始得‘观其会通，以行其典礼’，此方真是义理也。行其典礼而不达会通，则有时而不中者矣。君子要‘多识前言往行，以蓄其德’者，以其看前言往行熟，则自能见得时中，此是穷理致知功夫。惟如此，乃能‘择乎中庸’否？”曰：“此说亦是。横渠行状述其言云：‘吾学既得于心，则修其辞；命辞无差，然后断事；断事无失，吾乃沛然精义入神者，豫而已矣。’他意谓须先说得分明，然后方行得分明。今人见得不明，故说得自儱侗，如何到行处分明！”铢。

问：“‘有君子之德，而又能随时以处中’，盖君子而能择善者。”曰：“有君子之德，而不能随时以处中，则不免为贤知之过。故有君子之德，而又能随时以处中，方是到恰好处。”又问：“然则小人而犹知忌惮，还可似得愚不肖之不及否？”曰：“小人固是愚，所为固是不肖，然毕竟大抵是不好了。其有忌惮、无忌惮，只争个大胆小胆耳。然他本领不好，犹知忌惮，则为恶犹轻得些。程先生曰：‘语恶有浅深则可，谓之中庸则不可也。’以此知王肃本作‘小人反中庸’为是，所以程先生亦取其说。”铢。

问：“如何是‘君子之德’与‘小人之心’？”曰：“为善者君子之德，为恶者小人之心。君子而处不得中者有之，小人而不至于无忌惮者亦有之。惟其反中庸，则方是其无忌惮也。”广。

至之疑先生所解“有君子之德，又能随时以得中”。曰：“当看‘而’字，既是君子，又要时中；既是小人，又无忌惮。”过。

以性情言之，谓之中和；以礼义言之，谓之中庸，其实一也。以中对和而言，则中者体，和者用，此是指已发、未发而言。以中对庸而言，则又折转来，庸是体，中是用。如伊川云“中者天下之正道，庸者天下之定理”是也。此“中”却是“时中”、“执中”之“中”。以中和对中庸而言，则中和又是体，中庸又是用。端蒙。

或问子思称夫子为仲尼。曰：“古人未尝讳其字。明道尝云：‘予年十四五，从周茂叔。’本朝先辈尚如此。伊川亦尝呼明道表德。如唐人尚不讳其名，杜甫诗云：‘白也诗无敌。’李白诗云：‘饭颗山头逢杜甫。’”卓。

近看《仪礼》，见古人祭祀，皆称其祖为“伯某甫”，可以释所疑子思不字仲尼之说。灏。