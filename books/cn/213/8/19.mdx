---
---
---
title: 第十九章
---







“旅酬”者，以其家臣或乡吏之属大夫则有乡吏。一人先举觯献宾。宾饮毕，即以觯授于执事者，则以献于其长，递递相承，献及于沃盥者而止焉。沃盥，谓执盥洗之事，至贱者也。故曰：“旅酬下为上，所以逮贱也。”广。

“旅酬”，是客先劝主人，主人复劝客，客又劝次客，次客又劝第三客，以次传去。如客多，则两头劝起。义刚。

问“酬，导饮也”。曰：“仪礼：主人酌宾曰献，宾饮主人，主人又自酌而复饮宾，曰酬。宾受之，奠于席前，至旅而后举。”主人饮二杯，宾只饮一杯。疑后世所谓“倍食于宾”者，此也。铢。

问：“如何是‘导饮’？”曰：“主人酌以献宾，宾酬主人曰酢。主人又自饮，而复饮宾曰酬。其主人又自饮者，是导宾使饮也。谚云“主人倍食于宾”，疑即此意。但宾受之，却不饮，奠于席前，至旅时亦不举，又自别举爵，不知如何。”又问：“行旅酬时，祭事已毕否？”曰：“其大节目则已了，亦尚有零碎礼数未竟。”又问：“想必须在饮福受胙之后。”曰：“固是。古人酢宾，便是受胙。‘胙’与‘酢’‘昨’字，古人皆通用。”广。

汉卿问：“‘导饮’是如何？”先生历举仪礼献酬之礼。旅酬礼，下为上交劝。先一人如乡吏之属升觯，或二人举觯献宾。宾不饮，却以献执事。执事一人受之，以献于长，以次献，至于沃盥，所谓“逮贱”者也。旅酬后，乐作，献酬之俎未彻，宾不敢旅酬。酬酒，宾奠不举，至旅酬亦不举。更自有一盏在右，为旅盏也。受胙者，古者“胙”字与“酢”字通。受胙者，犹神之酢己也。《周礼》中“胙席”，又作昨昔之“昨”。谓初未设，只跪拜，彻后方设席。《周礼》王享先公亦如之。又举尸饮酢之礼。其特祭，每献酬酢甚详，不知合享如何。《周礼》旅酬六尸。古者男女皆有尸，女尸不知废于何代。杜佑乃谓古无女尸，女尸乃本夷虏之属，后来圣人革之。贺孙因举仪礼士虞礼云：“男，男尸；女，女尸。是古男女皆有尸也。”先生因举陶侃庙南昌南康。每年祭祀，堂上设神位，两厢设生人位。凡为劝首者，至祭时具公服，设马乘仪状甚盛，至于庙，各就两厢之位。其奉祭者献饮食，一同神位之礼。又某处择一乡长状貌甚魁伟者为之。至诸处祭，皆请与同享。此人遇冬春祭多时节，每日大醉也。厌祭，是不用尸者。古者必有为而不用，如祭殇，阴厌、阳厌，是也。贺孙。

问“燕毛所以序齿也”。曰：“燕时择一人为上宾，不与众宾齿，余者皆序齿。”焘。

问：“吕氏分‘修其祖庙’以下一节作‘继志’，‘序昭穆’以下一节作‘述事’，恐不必如此分？”曰：“看得追王与所制祭祀之礼，两节皆通上下而言。吕氏考订甚详，却似不曾言得此意。”又问：“吕氏又分郊社之礼，作立天下之大本处；宗庙之礼，言正天下之大经处。亦不消分。”曰：“此不若游氏说郊社之礼，所谓‘惟圣人为能享帝’；禘尝之义，谓‘惟孝子为能享亲’，意思甚周密。”铢。

问：“杨氏曰：‘玉币以交神明，祼鬯以求神于幽。’岂以天神无声臭气类之可感，止用玉币表自家之诚意，人鬼有气类之可感，故用芬香之酒耶？”曰：“不然。自是天神高而在上，郁鬯之酒感它不着。盖灌鬯之酒却泻入地下去了，所以只可感人鬼，而不可以交天神也。”僩。

“或问中说庙制处，所谓‘高祖’者何也？”曰：“四世祖也。‘世’与‘太’字，古多互用，如太子为世子，太室为世室之类。”广。

林安卿问：“《中庸》二昭二穆以次向南，如何？”曰：“太祖居中，坐北而向南。昭穆以次而出向南。某人之说如此乃是。如疏中谓太祖居中，昭穆左右分去列作一排。若天子七庙，恐太长阔。”又曰：“大率论庙制，刘歆之说颇是。”义刚。

孙毓云：“外为都宫。太祖在北，二昭二穆，以次而南，出《江都集礼》。”向作或问时，未见此书，只以意料。后来始见，乃知学不可以不博也。铢。





卷第六十四





中庸三