---
---
---
title: 第二十九章
---







问“王天下有三重”章。曰：“此章明白，无可商量。但三重说者多耳。”铢曰：“吕氏以三重为议礼、制度、考文，无可疑。”曰：“但‘下焉者’，人亦多疑，公看得如何？”铢曰：“只据文义，‘上焉者’指周公以前，如夏商之礼已不可考；‘下焉者’指孔子虽有德而无位，又不当作，亦自明白。诸说以‘下焉者’为霸者之事，不知霸者之事安得言善！”曰：“如此说却是。”铢。

问：“‘建诸天地而不悖’，以上下文例之，此天地似乎是形气之天地。盖建诸天地之间，而其道不悖于我也。”曰：“此天地只是道耳，谓吾建于此而与道不相悖也。”时举。

问“‘质诸鬼神而无疑’，只是‘龟从，筮从’，‘与鬼神合其吉凶’否？”曰：“亦是。然不专在此，只是合鬼神之理。”问：“‘君子之道本诸身’，章句中云‘其道即议礼、制度、考文之事’，如何？”曰：“君子指在上之人。上章言‘虽有德，苟无其位，不敢作礼乐’，就那身上说，只做得那般事者。”德明。