---
---
---
title: 第十二章
---







费，道之用也；隐，道之体也。用则理之见于日用，无不可见也。体则理之隐于其内，形而上者之事，固有非视听之所及者。

问：“或说形而下者为费，形而上者为隐，如何？”曰：“形而下者甚广，其形而上者实行乎其间，而无物不具，无处不有，故曰费。费，言其用之广也。就其中其形而上者有非视听所及，故曰隐。隐，言其体微妙也。”铢。

“费是形而下者，隐是形而上者。”或曰：“季丈谓，费是事物之所以然。某以为费指物而言，隐指物之理而言。”曰：“这个也硬杀装定说不得，须是意会可矣。以物与理对言之，是如此。只以理言之，是如此，看来费是道之用，隐是道之所以然而不可见处。”焘。

问：“形而上下与‘费而隐’，如何？”曰：“形而上下者，就物上说；‘费而隐’者，就道上说。”人杰。

“君子之道费而隐。”和亦有费有隐，不当以中为隐，以和为费。“得其名”处，虽是效，亦是费。“君子之道四”，亦是费。节。

“费而隐”，只费之中理便是隐。费有极意，至意。自夫妇之愚不肖有所能知能行，以至于极处。圣人亦必有一两事不能知不能行，如夫子问官名、学礼之类是也。若曰理有已上难晓者，则是圣人亦只晓得中间一截道理，此不然也。端蒙。

问：“至极之地，圣人终于不知，终于不能，何也？不知是‘过此以往未之或知’之理否？”曰：“至，尽也。论道而至于尽处，若有小小闲慢，亦不必知，不必能，亦可也。”。

或问“圣人不知不能”。曰：“至者，非极至之‘至’。盖道无不包，若尽论之，圣人岂能纤悉尽知！伊川之说是。”去伪。

圣人不能知不能行者，非至妙处圣人不能知不能行。天地间固有不紧要底事，圣人不能尽知。紧要底，则圣人能知之，能行之。若至妙处，圣人不能知，不能行，粗处却能之，非圣人，乃凡人也。故曰：“天地之大也，人犹有所憾。”节。

“及其至也”，程门诸公都爱说玄妙，游氏便有“七圣皆迷”之说。设如把“至”作精妙说，则下文“语大语小”，便如何分？诸公亲得程子而师之，都差了！淳。

问：“以孔子不得位，为圣人所不能。窃谓禄位名寿，此在天者，圣人如何能必得？”曰：“《中庸》明说‘大德必得其位’。孔子有大德而不得其位，如何不是不能？”又问：“‘君子之道四，丘未能一。’此是大伦大法所在，何故亦作圣人不能？”先生曰：“道无所不在，无穷无尽，圣人亦做不尽，天地亦做不尽。此是此章紧要意思。侯氏所引孔子之类，乃是且将孔子装影出来，不必一一较量。”铢。

问：“‘语小天下莫能破’，是极其小而言之。今以一发之微，尚有可破而为二者。所谓‘莫能破’，则足见其小。注中谓‘其小无内’，亦是说其至小无去处了。”曰：“然。”至。

“莫能破”，只是至小无可下手处，破他不得。赐。

问“至大无外，至小无内”。曰：“如云‘天下莫能载’，是无外；‘天下莫能破’，是无内。谓如物有至小，而尚可破作两边者，是中着得一物在。若云无内，则是至小，更不容破了。”焘。

问：“‘其大无外，其小无内’二句，是古语，是自做？”曰：“《楚词》云：‘其小无内，其大无垠。’”至。

“鸢飞鱼跃”，胡乱提起这两件来说。人杰。

问：“鸢有鸢之性，鱼有鱼之性，其飞其跃，天机自完，便是天理流行发见之妙处。故子思姑举此一二，以明道之无所不在否？”曰：“是。”淳。

问“鸢飞鱼跃”之说。曰：“盖是分明见得道体随时发见处。察者，着也，非‘察察’之‘察’。去伪录作：“非审察之‘察’。”诗中之意，本不为此。《中庸》只是借此两句形容道体。诗云：‘遐不作人！’古注并诸家皆作‘远’字，甚无道理。记注训‘胡’字，最妙。”谟。

鸢飞鱼跃，道体随处发见。谓道体发见者，犹是人见得如此，若鸢鱼初不自知。察，只是着。天地明察，亦是着也。君子之道，造端乎夫妇之细微，及其至也，着乎天地。至，谓量之极至。去伪。

“鸢飞鱼跃”两句。问曰：“莫只是鸢飞鱼跃，无非道体之所在？犹言动容周旋，无非至理；出入语默，无非妙道。‘言其上下察也’，此一句只是解上面，如何？”曰：“固是。”又曰：“恰似禅家云‘青青绿竹，莫匪真如；粲粲黄花，无非般若’之语。”端蒙。

皆是费，如鸢飞亦是费，鱼跃亦是费。而所以为费者，试讨个费来看。又曰：“鸢飞可见，鱼跃可见，而所以飞，所以跃，果何物也？《中庸》言许多费而不言隐者，隐在费之中。”节。

问“鸢飞鱼跃”《集注》一段。曰：“鸢飞鱼跃，费也。必有一个甚么物使得它如此，此便是隐。在人则动静语默，无非此理，只从这里收一收，谓心。这个便在。”赐。

问：“‘鸢飞鱼跃’如何与它‘勿忘、勿助长’之意同？”曰：“孟子言‘勿忘、勿助长’本言得粗。程子却说得细，恐只是用其语句耳。如明道之说，却不曾下‘勿’字，盖谓都没耳。其曰‘正当处’者，谓天理流行处，故谢氏亦以此论曾点事。其所谓‘勿忘、勿助长’者，亦非立此在四边做防检，不得犯着。盖谓俱无此，而皆天理之流行耳。钦夫《论语》中误认其意，遂曰：‘不当忘也，不当助长也。’如此，则拘束得曾点更不得自在，却不快活也。”必大。

“活泼泼地。”所谓活者，只是不滞于一隅。德明。

邠老问：“‘鸢飞戾天，鱼跃于渊’，诗中与子思之言如何？”曰：“诗中只是兴‘周王寿考，遐不作人’！子思之意却是言这道理昭着，无乎不在，上面也是恁地，下面也是恁地。”曰：“程子却于‘勿忘、勿助长’处引此，何也？”曰：“此又是见得一个意思活泼泼地。”曰：“程子又谓‘会不得时，只是弄精神’，何也？”曰：“言实未会得，而扬眉瞬目，自以为会也。‘弄精神’，亦本是禅语。”端蒙。

子合以书问：“《中庸》‘鸢飞鱼跃’处，明道云：‘会得时活泼泼地，不会得只是弄精神。’惟上蔡看破。先生引君臣父子为言此吾儒之所以异于佛者，如何？”曰：“鸢飞鱼跃，只是言其发见耳。释氏亦言发见，但渠言发见，却一切混乱。至吾儒须辨其定分，君臣父子皆定分也。鸢必戾于天，鱼必跃于渊。”可学。

“鸢飞鱼跃”，某云：“其飞其跃，必是气使之然。”曰：“所以飞、所以跃者，理也。气便载得许多理出来。若不就鸢飞鱼跃上看，如何见得此理？”问：“程子云‘若说鸢上面更有天在，说鱼下面更有地在’，是如何？”先生默然微诵曰：“‘天有四时，春秋冬夏，风雨霜露，无非教也。地载神气，神气风霆，风霆流形，庶物露生，无非教也。’便觉有悚动人处！”炎。

“鸢飞鱼跃。”上文说天地万物处，皆是。“洋洋乎发育万物，峻极于天”也，道体无所不在也。又有无穷意思，又有道理平放在彼意思。上鸢下鱼，见者皆道，应之者便是。明道答横渠书意是“勿忘、勿助长”，即是私意，着分毫之力是也。○“弄精神”，是操切做作也，所以说：“知此，则入尧舜气象。”○“不与天下事”，“对时育物”意思也。○理会“鸢飞鱼跃”，只上蔡语二段、明道语二段看。○上蔡言“与点”意，只是不矜负作为也。五峰说妙处，只是弄精神意思。○“察”字亦作“明”字说。钦夫却只说飞跃意，与上文不贯。方。

问：“先生旧说程先生论‘子思吃紧为人处，与“必有事焉，而勿正心”之意同，活泼泼地’，只是程先生借孟子此两句形容天理流行之妙，初无凝滞倚着之意。今说却是将‘必有事焉’作用功处说，如何？”曰：“必是如此，方能见得这道理流行无碍也。”铢。

问“《中庸》言‘费而隐’”。文蔚谓：“中庸散于万事，即所谓费；惟‘诚’之一字足以贯之，即所谓隐。”曰：“不是如此，费中有隐，隐中有费。凡事皆然，非是指诚而言。”文蔚曰：“如天道流行，化育万物，其中无非实理。洒扫应对，酬酢万变，莫非诚意寓于其间，是所谓‘费而隐’也。”曰：“不然也。鸢飞鱼跃，上下昭著，莫非至理。但人视之不见，听之不闻，分将出来不得，须是于此自有所见。”因谓：“明道言此，引《孟子》‘必有事焉而勿正心，勿忘勿助长’为证。谢上蔡又添入夫子‘与点’一事。”且谓：“二人之言，各有着落。”文蔚曰：“明道之意，只说天理自然流行；上蔡则形容曾点见道而乐底意思。”先生默然。又曰：“今且要理会‘必有事焉’，将自见得。”又曰：“非是有事于此，却见得一个物事在彼。只是‘必有事焉’，便是本色。”文蔚曰：“于有事之际，其中有不能自已者，即此便是。”曰：“今且虚放在此，未须强说。如虚着一个红心时，复射一射，久后自中。子思说鸢飞鱼跃，今人一等忘却，乃是不知它那飞与跃；有事而正焉，又是迭教它飞，捉教它跃，皆不可。”又曰：“如今人所言，皆是说费；隐元说不得。所谓‘天有四时，春秋冬夏，风雨霜露，无非教也。地载神气，神气风霆，风霆流行，庶物露生，无非教也’。孔子谓‘天何言哉？四时行焉，百物生焉’，‘吾无行而不与二三子’是也。”文蔚。

问：“‘必有事焉’，在孟子论养气，只是谓‘集义’也。至程子以之说鸢飞鱼跃之妙，乃是言此心之存耳。”曰：“孟子所谓‘必有事焉’者，言养气当用工夫，而所谓工夫，则集义是也，非便以此句为集义之训也。至程子则借以言是心之存，而天理流行之妙自见耳，只此一句已足。然又恐人大以为事得重，则天理反塞而不得行，故又以‘勿正心’言之，然此等事易说得近禅去。”广云：“所谓‘易说得近禅’者，莫是如程子所谓‘事则不无，拟心则差’之说否？”曰：“也是如此。”广云：“若只以此一句说，则易得近禅，若以全章观之，如‘费而隐’与‘造端乎夫妇’两句，便自与禅不同矣。”曰：“须是事事物物上皆见得此道理，方是。他释氏也说‘佛事门中，不遗一法’，然又却只如此说，看他做事，却全不如此。”广云：“旧来说，多以圣人天地之所不知不能及鸢飞鱼跃为道之隐，所以易入于禅。唯谢氏引夫子‘与点’之事以明之，实为精切。故程子谓：‘“浴乎沂，风乎舞雩，咏而归”，言乐而得其所也。盖孔子之志在于“老者安之，朋友信之，少者怀之”，要使万物各得其性。曾点知之，故孔子喟然叹曰：“吾与点也！”曰：“曾点他于事事物物上真个见得此道理，故随所在而乐。”广云：“若释氏之说，鸢可以跃渊，鱼可以戾天，则反更逆理矣！”曰：“是。他须要把道理来倒说，方是玄妙。”广云：“到此已两月，蒙先生教诲，不一而足。近来静坐时，收敛得心意稍定，读书时亦觉颇有意味。但广老矣，望先生痛加教诲！”先生笑曰：“某亦不敢不尽诚。如今许多道理，也只得恁地说。然所以不如古人者，只欠个古人真见尔。且如曾子说忠恕，是他开眼便见得真个可以一贯。忠为体，恕为用，万事皆可以一贯。如今人须是对册子上安排对副，方始说得近似。少间不说，又都不见了，所以不济事。”正淳云：“某虽不曾理会禅，然看得来，圣人之说皆是实理。故君君臣臣，父父子子，夫夫妇妇，皆是实理流行。释氏则所见偏，只管向上去，只是空理流行尔。”曰：“他虽是说空理，然真个见得那空理流行。自家虽是说实理，然却只是说耳，初不曾真个见得那实理流行也。释氏空底，却做得实；自家实底，却做得空，紧要处只争这些子。如今伶利者虽理会得文义，又却不曾真见；质朴者又和文义都理会不得。譬如撑船，着浅者既已着浅了，看如何撑，无缘撑得动。此须是去源头决开，放得那水来，则船无大小，无不浮矣。韩退之说文章，亦说到此，故曰：‘气，水也；言，浮物也。水大，则物之小大皆浮。气盛，则言之短长与声之高下皆宜。’”广云：“所谓‘源头工夫’，莫只是存养修治底工夫否？”曰：“存养与穷理工夫皆要到。然存养中便有穷理工夫，穷理中便有存养工夫。穷理便是穷那存得底，存养便是养那穷得底。”广。

问：“语录云：‘“鸢飞戾天，鱼跃于渊”，此与“必有事焉而勿正心”之意同。’或问中论此云：‘程子离人而言，直以此形容天理自然流行之妙。上蔡所谓“察见天理，不用私意”，盖小失程子之本意。’据上蔡是言学者用功处。‘必有事焉而勿正心’之时，平铺放着，无少私意，气象正如此，所谓‘鱼川泳而鸟云飞’也，不审是如此否？”曰：“此意固是，但他说‘察’字不是也。”德明。

杨氏解“鸢飞鱼跃”处云：“非体物者，孰能识之？”此是见处不透。如上蔡即云：“天下之至显也。”而杨氏反微之矣！方。

问：“或问中谓：‘循其说而体验之，若有以使人神识飞扬，眩瞀迷惑，无所底止。’所谓‘其说’者，莫是指杨先生‘非体物不遗者，其孰能察之’之说否？”曰：“然。不知前辈读书，如何也恁卤莽？据‘体物而不遗’一句，乃是论鬼神之德为万物之体干耳。今乃以为体察之‘体’，其可耶？广。

问：“‘上下察’，是此理流行，上下昭著。下面‘察乎天地’，是察见天地之理，或是与上句‘察’字同意？”曰：“与上句‘察’字同意，言其昭著遍满于天地之间。”至。

问：“‘上下察’与‘察乎天地’，两个‘察’字同异？”曰：“只一般。此非观察之‘察’，乃昭著之意，如‘文理密察’，‘天地明察’之‘察’。经中‘察’字，义多如此。”广。闳祖录云：“‘事地察’，‘天地明察’，‘上下察’，‘察乎天地’，‘文理密察’，皆明著之意。”

亚夫问：“《中庸》言‘造端乎夫妇’，何也？”曰：“夫妇者，人伦中之至亲且密者。夫人所为，盖有不可告其父兄，而悉以告其妻子者。昔宇文泰遗苏绰书曰：‘吾平生所为，盖有妻子所不能知者，公尽知之。’然则男女居室，岂非人之至亲且密者欤？苟于是而不能行道，则面前如有物蔽焉，既不能见，且不能行也。所以孔子有言：‘人而不为周南、召南，其犹正墙面而立也欤！’”壮祖。

“造端乎夫妇”，言至微至近处；“及其至也”，言极尽其量。端蒙。

或问：“《中庸》说道之费隐，如是其大且妙，后面却只归在‘造端乎夫妇’上，此中庸之道所以异于佛老之谓道也。”曰：“须更看所谓‘优优大哉！礼仪三百，威仪三千’处。圣人之道，弥满充塞，无少空阙处。若于此有一毫之差，便于道体有亏欠也。若佛则只说道无不在，无适而非道；政使于礼仪有差错处，亦不妨，故它于此都理会不得。庄子却理会得，又不肯去做。如天下篇首一段皆是说孔子，恰似快刀利剑斫将去，更无些子窒碍，又且句句有着落。如所谓‘易以道阴阳，春秋以道名分’，可煞说得好！虽然如此，又却不肯去做。然其才亦尽高，正所谓‘知者过之’。”曰：“看得庄子比老子，倒无老子许多机械。”曰：“亦有之。但老子则犹自守个规模子去做，到得庄子出来，将他那窠窟尽底掀番了，故他自以为一家。老子极劳攘，庄子较平易。”广。

公晦问“君子之道费而隐”，云：“许多章都是说费处，却不说隐处。莫所谓隐者，只在费中否？”曰：“惟是不说，乃所以见得隐在其中。旧人多分画将圣人不知不能处做隐，觉得下面都说不去。且如‘鸢飞戾天，鱼跃于渊’，亦何尝隐来？”又问：“此章前说得恁地广大，末梢却说‘造端乎夫妇’，乃是指其切实做去，此吾道所以异于禅、佛？”曰：“又须看‘经礼三百，威仪三千’。圣人说许多广大处，都收拾做实处来。佛老之学说向高处，便无工夫。圣人说个本体如此，待做处事事着实，如礼乐刑政，文为制度，触处都是。缘他本体充满周足，有些子不是，便亏了它底。佛是说做去便是道，道无不存，无适非道，有一二事错也不妨。”贺孙。