---
---
---
title: 第二十三章
---







“其次致曲。”先生云：“只缘气禀不齐，若至诚尽性，则渣滓便浑化，不待如此。”炎。

曲，是气禀之偏，如禀得木气多，便温厚慈祥，从仁上去发，便不见了发强刚毅。就上推长充扩，推而至于极，便是致。气禀笃于孝，便从孝上致曲，使吾之德浑然是孝，而无分毫不孝底事。至于动人而变化之，则与至诚之所就者无殊。升卿。

刘潜夫问“致曲”。曰：“只为气质不同，故发见有偏。如至诚尽性，则全体着见。次于此者，未免为气质所隔。只如人气质温厚，其发见者必多是仁，仁多便侵却那义底分数；气质刚毅，其发见者必多是义，义多便侵却那仁底分数。”因指面前灯笼曰：“且如此灯，乃本性也，未有不光明者。气质不同，便如灯笼用厚纸糊，灯便不甚明；用薄纸糊，灯便明似纸厚者；用纱糊，其灯又明矣。撤去笼，则灯之全体着见，其理正如此也。”文蔚。

问“致曲”。曰：“须件件致去，如孝，如悌，如仁义，须件件致得到诚处，始得。”赐。

问“致曲”。曰：“曲是逐事上着力，事事上推致其极。如事君则推致其忠，事亲则推致其孝，与人交则推致其信，皆事事上推致其极。”谦。

问：“‘致曲’莫是就其所长上推致否？”曰：“不只是所长，谓就事上事事推致。且如事父母，便就这上致其孝；处兄弟，便致其恭敬；交朋友，便致其信，此所谓‘致曲’也。能如此推致，则能诚矣。曲不是全体，只是一曲。”洽。

问：“‘致曲’是就偏曲处致力否？”曰：“如程子说‘或孝或弟，或仁或义’，所偏发处，推致之各造其极也。”问：“如此，恐将来只就所偏处成就。”曰：“不然。或仁或义，或孝或弟，更互而发，便就此做致曲工夫。”明德。

问：“‘致曲’，伊川说从一偏致。”曰：“须件件致去。如孝悌，须件件致得到诚孝诚弟处。如仁义，须件件致到仁之诚、义之诚处。”夔孙。

问：“‘其次致曲’，注所谓‘善端发见之偏’，如何？”曰：“人所禀各有偏善，或禀得刚强，或禀得和柔，各有一偏之善。若就它身上更求其它好处，又不能如此。所以就其善端之偏而推极其全。恻隐、羞恶、是非、辞逊四端，随人所禀，发出来各有偏重处，是一偏之善。”。

问：“‘其次致曲’，是‘就其善端发见之偏而悉推致之’，如何？”曰：“随其善端发见于此，便就此上推致以造其极；发见于彼，便就彼上推致以造其极，非是止就其发见一处推致之也。如《孟子》‘充其无欲害人之心，而仁不可胜用；充无穿窬之心，而义不可胜用’，此正是致曲处。东坡文中有一处说得甚明。如从此恻隐处发，便从此发见处推致其极；从羞恶处发，便就此发见处推致其极，孟子所谓扩充其四端是也。曲无不致，则德无不实，而明着动变积而至于能化，亦与圣人至诚无异矣。”铢。

问“致曲”。曰：“伊川说得好，将曲专做好处，所以云‘或仁或义，或孝或弟’，就此等处推致其极。”又问：“或问却作‘随其所禀之厚薄’，而以伊川之言为未尽，不可专就偏厚处说者，如何？”曰：“不知旧时何故如此说。”或曰：“所禀自应有厚薄，或厚于仁，薄于义；或厚于义，薄于仁。须是推致教它恰好，则亦不害为厚薄矣。”曰：“然。也有这般处。然观其下文‘曲能有诚’一句，则专是主好说。盖上章言‘尽性’，则统体都是诚了。所谓‘诚’字，连那‘尽性’都包在里面，合下便就那根头一尽都尽，更无纤毫欠阙处。‘其次致曲’，则未能如此，须是事事上推致其诚，逐旋做将去，以至于尽性也。‘曲能有诚’一句，犹言若曲处能尽其诚，则‘诚则形，形则着’云云也。盖曲处若不能有其诚，则其善端之发见者，或存或亡，终不能实有诸己。故须就此一偏发见处，便推致之，使有诚则不失也。”又问：“‘明、动、变、化’，伊川以‘君子所过者化’解‘动’字，是和那‘变化’二字都说在里面否？”曰：“动，是方感动他；变，则已改其旧俗，然尚有痕瑕在；化，则都消化了，无复痕迹矣。”僩。

问：“前夜与直卿论‘致曲’一段，或问中举《孟子》四端‘扩而充之’，直卿以为未安。既是四端，安得谓之‘曲’？”曰：“四端先后互发，岂不是曲？孟子云‘知皆扩而充之’，则自可见。若谓只有此一曲，则是夷惠之偏，如何得该偏？圣人具全体，一齐该了，然而当用时亦只是发一端。如用仁，则义礼智如何上来得？”问：“圣人用时虽发一端，然其余只平铺在，要用即用；不似以下人有先后间断之异，须待扩而后充。”曰：“然。”又问：“颜曾以下皆是致曲？”曰：“颜子体段已具，曾子却是致曲，一一推之，至答一贯之时，则浑合矣。”问：“所以必致曲者，只是为气禀隔，必待因事逐旋发见？”曰：“然。”又问：“程子说‘致曲’云：‘于偏胜处发。’似未安。如此，则专主一偏矣。”曰：“此说甚可疑。须于事上论，不当于人上论。”可学。

问：“‘其次致曲’与易中‘纳约自牖’之意，亦略相类。‘纳约自牖’是因人之明而导之，‘致曲’是因己之明而推之。是如此否？”曰：“正是如此。”时举。

元德问“其次致曲，曲能有诚”。曰：“凡事皆当推致其理，所谓‘致曲’也。如事父母，便来这里推致其孝；事君，便推致其忠；交朋友，便推致其信。凡事推致，便能有诚。曲不是全体，只是一曲。人能一一推之，以致乎其极，则能通贯乎全体矣。”时举。

子武问：“‘曲能有诚’，若此句属上句意，则曲是能有诚；若是属下句意，则曲若能有诚，则云云。此有二意，不知孰稳？”曰：“曲也是能有诚，但要之不若属下意为善。”又问“诚者自成，道者自道”。曰：“‘自成’，是就理说；‘自道’，是就我说。有这实理，所以有此万物。诚者，所以自成也；道却在我自道。”义刚。

“曲能有诚”，有诚则不曲矣。盖诚者，圆成无欠阙者也。方。

“明则动。”伊川云：“明，故能动人也。”振。

仲思问：“动非明，则无所之；明非动，则无所用。”曰：“徒明不行，则明无所用，空明而已。徒行不明，则行无所向，冥行而已。”伯羽。

“明则动，动则变，变则化。”动与变化，皆主乎外而言之。人杰。