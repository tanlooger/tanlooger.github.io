---
---
---
title: 第十七章
---







问“因其材而笃焉”。曰：“是因材而加厚些子。”节。

问“气至而滋息为培，气反而流散曰覆”。曰：“物若扶植，种在土中，自然生气凑泊他。若已倾倒，则生气无所附着，从何处来相接？如人疾病，此自有生气，则药力之气依之而生意滋长。若已危殆，则生气流散，而不复相凑矣。”铢。

问：“舜之大德受命，止是为善得福而已。《中庸》却言天之生物栽培倾覆，何也？”贺孙录云：“汉卿问：‘栽培倾覆，以气至、气反说。上言德而受福，而以气为言，何也？”曰：“只是一理。此亦非是有物使之然。但物之生时自节节长将去，恰似有物扶持也，及其衰也，则自节节消磨将去，恰似个物推倒它。理自如此。唯我有受福之理，故天既佑之，又申之。董仲舒曰：‘为政而宜于民，固当受禄于天。’虽只是叠将来说，然玩味之，觉他说得自有意思。”贺孙录云：“上面虽是叠将来，此数语却转得意思好。”

又曰：“嘉乐诗下章又却不说其他，但愿其子孙之多且贤耳。此意甚好，然此亦其理之常。若尧舜之子不肖，则又非常理也。”广。贺孙录同。