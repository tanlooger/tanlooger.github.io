---
---
---
title: 第十一章
---







问：“《汉艺文志》引《中庸》云：‘素隐行怪，后世有述焉。’‘素隐’作‘索隐’，似亦有理，钩索隐僻之义。‘素索’二字相近，恐误作‘素’，不可知。”曰：“‘素隐’，从来解不分晓。作‘索隐’读，亦有理。索隐是‘知者过之’，行怪是‘贤者过之’。”德明。

问：“‘索隐’，《集注》云：‘深求隐僻之理。’如汉儒灾异之类，是否？”曰：“汉儒灾异犹自有说得是处。如战国邹衍推五德之事，后汉谶纬之书，便是隐僻。”赐。

“‘素隐行怪’不能择，‘半途而废’不能执。‘依乎中庸’，能择也；‘不见知而不悔’，能执也。”闳祖。

问：“‘遵道而行，半途而废’，何以为‘知及之而仁不能守’？”曰：“只为他知处不曾亲切，故守得不曾安稳，所以半途而废。若大知之人，一下知了，千了万当。所谓‘吾弗能已’者，只是见到了自住不得耳。”又曰：“‘依乎中庸，遁世不见知而不悔。’此两句结上文两节意。‘依乎中庸’，便是吾弗为之意；‘遁世不见知而不悔’，便是‘吾弗能已’之意。”铢。