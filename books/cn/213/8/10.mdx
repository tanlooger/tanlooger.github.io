---
---
---
title: 第十章
---







忍耐得，便是“南方之强”。僩。

问：“‘南方之强，君子居之’，此‘君子’字稍稍轻否？”曰：“然。”僩。

问：“‘南、北方之强’，是以风土言；‘君子、强者居之’，是以气质言；‘和而不流’以下，是学问做出来？”曰：“是。”夔孙。

风俗易变，惟是通衢所在。盖有四方人杂往来于中，自然易得变迁。若僻在一隅，则只见得这一窟风俗如此，最难变。如西北之强劲正如此。时因论“南方之强”而言此。义刚。

问：“‘宽柔以教，不报无道’，恐是风气资禀所致。以比‘北方之强’，是所谓不及乎强者，未得为理义之强，何为‘君子居之’？”曰：“虽未是理义之强，然近理也。人能‘宽柔以教，不报无道’，亦是个好人，故为君子之事。”又问：“‘和而不流’，‘中立而不倚’，‘国有道，不变未达之所守’，‘国无道，至死不变’：此四者勇之事。必如此，乃能择中庸而守之否？”曰：“非也。此乃能择后工夫。大知之人无俟乎守，只是安行；贤者能择能守，无俟乎强勇。至此样资质人，则能择能守后，须用如此自胜，方能彻头彻尾不失。”又问：“以舜聪明睿智，由仁义行，何待‘好问，好察迩言，隐恶扬善’，又须执两端而量度以取中？”曰：“此所以为舜之大知也。以舜之聪明睿智如此，似不用着力，乃能下问，至察迩言，又必执两端以用中，非大知而何！盖虽圣人亦合用如此也。”铢。

“和而不流，中立而不倚。”如和，便有流。若是中，便自不倚，何必更说不倚？后思之，中而不硬健，便难独立，解倒了。若中而独立，不有所倚，尤见硬健处！本录云：“柔弱底中立，则必欹倚。若能中立而不倚，方见硬健处。”义刚。

中立久而终不倚，所以为强。闳祖。

“中立而不倚”，凡或勇或辨，或声色货利，执着一边，便是倚着。立到中间，久久而不偏倚，非强者不能。震。

或问“中立而不倚”。曰：“当中而立，自是不倚。然人多有所倚靠，如倚于勇，倚于智，皆是偏倚处。若中道而立，无所偏倚，把捉不住，久后毕竟又靠取一偏处。此所以要强矫工夫，硬在中立无所倚也。”谦。

问“中立而不倚”。曰：“凡人中立而无所依，则必至于倚着，不东则西。惟强壮有力者，乃能中立，不待所依，而自无所倚。如有病底人，气弱不能自持。它若中立，必有一物凭依，乃能不倚；不然，则倾倒而偃仆矣。此正说强处。强之为言，力有以胜人之谓也。”铢。

“强哉矫！”赞叹之辞。古注：“矫，强貌。”人杰。

“强哉矫！”矫，强貌，非矫揉之‘矫’。词不如此。

问“国有道，不变塞焉；国无道，至死不变”。曰：“国有道，则有达之理，故不变其未达之所守。若国无道，则有不幸而死之理，故不变其平生之所守。不变其未达之所守易，不变其平生之所守难。”僩。

塞，未达。未达时要行其所学，既达了却变其所学！当不变未达之所守可也。泳。