---
---
---
title: 第十六章
---







问：“鬼神之德如何？”曰：“自是如此。此言鬼神实然之理，犹言人之德。不可道人自为一物，其德自为德。”力行。

有是实理，而后有是物，鬼神之德所以为物之体而不可遗也。升卿。

问：“‘体物而不可遗’，是有此物便有鬼神，凡天下万物万事皆不能外夫鬼神否？”曰：“不是有此物时便有此鬼神，说倒了。乃是有这鬼神了，方有此物；及至有此物了，又不能违夫鬼神也。‘体物而不可遗’，用拽转看。将鬼神做主，将物做宾，方看得出是鬼神去体那物，鬼神却是主也。”僩。

诚者，实有之理。“体物”，言以物为体。有是物，则有是诚。端蒙。

鬼神主乎气而言，只是形而下者。但对物而言，则鬼神主乎气，为物之体；物主乎形，待气而生。盖鬼神是气之精英，所谓‘诚之不可掩’者。诚，实也。言鬼神是实有者，屈是实屈，伸是实伸。屈伸合散，无非实者，故其发见昭昭不可掩如此。铢。

问：“鬼神，上言二气，下言祭祀，是如何？”曰：“此‘体物不可遗’也。‘体物’，是与物为体。”炎。

林一之问：“万物皆有鬼神，何故只于祭祀言之？”曰：“以人具是理，故于人言。”又问：“体物何以引‘干事’？”曰：“体干是主宰。”按：“体物”是与物为体，“干事”是与事为干，皆倒文。可学。

精气就物而言，魂魄就人而言，鬼神离乎人而言。不曰屈伸往来，阴阳合散，而曰鬼神，则鬼神盖与天地通，所以为万物之体，而物之终始不能遗也。铢。

或问：“鬼神‘体物而不可遗’，只是就阴阳上说。末后又却以祭祀言之，是如何？”曰：“此是就其亲切着见者言之也。若不如此说，则人必将风雷山泽做一般鬼神看，将庙中祭享者又做一般鬼神看。故即其亲切着见者言之，欲人会之为一也。”广。

问：“‘鬼神之德其盛矣乎！’此止说嘘吸聪明之鬼神。末后却归向‘齐明盛服以承祭祀，洋洋乎如在其上’，是如何？”曰：“惟是齐戒祭祀之时，鬼神之理着。若是他人，亦是未晓得，它须道风雷山泽之鬼神是一般鬼神，庙中泥塑底又是一般鬼神，只道有两样鬼神。所以如此说起，又归向亲切明着处去，庶几人知得不是二事也。”汉卿问：“鬼神之德，如何是良能、功用处？”曰：“论来只是阴阳屈伸之气，只谓之阴阳亦可也。然必谓之鬼神者，以其良能功用而言也。今又须从良能功用上求见鬼神之德，始得。前夜因汉卿说个修养，人死时气冲突，知得焄蒿之意亲切，谓其气袭人，知得凄怆之意分明。汉武李夫人祠云：‘其风肃然。’今乡村有众户还赛祭享时，或有肃然如阵风，俗呼为‘旋风’者，即此意也。”因及修养，且言：“苌宏死，藏其血于地，三年化为碧，此亦是汉卿所说‘虎威’之类。”贺孙云：“应人物之死，其魄降于地，皆如此。但或散或微，不似此等之精悍，所谓‘伯有用物精多，则魂魄强’，是也。”曰：“亦是此物禀得魄最盛。又如今医者定魄药多用虎睛，助魂药多用龙骨。魄属金，金西方，主肺与魄。虎是阴属之最强者，故其魄最盛。魂属木，木东方，主肝与魂。龙是阳属之最盛者，故其魂最强。龙能驾云飞腾，便是与气合；虎啸则风生，便是与魄合。虽是物之最强盛，然皆堕于一偏。惟人独得其全，便无这般磊磈。”因言：“古时所传安期生之徒，皆是有之。也是被他炼得气清，皮肤之内，肉骨皆已融化为气，其气又极其轻清，所以有‘飞升脱化’之说。然久之渐渐消磨，亦澌尽了。渡江以前，说甚吕洞宾钟离权，如今亦不见了。”因言：“鬼火皆是未散之物，如马血，人战斗而死，被兵之地皆有之。某人夜行淮甸间，忽见明灭之火横过来当路头。其人颇勇，直冲过去，见其皆似人形，仿佛如庙社泥塑未装饰者。亦未散之气，不足畏。‘宰我问鬼神’一章最精密，包括得尽，亦是当时弟子记录得好。”贺孙。

问：“《中庸》‘鬼神’章首尾皆主二气屈伸往来而言，而中间‘洋洋如在其上’，乃引‘其气发扬于上，为昭明、焄蒿、凄怆’，此乃人物之死气，似与前后意不合，何也？”曰：“死便是屈，感召得来，便是伸。”问：“‘昭明、焄蒿、凄怆’，是人之死气，此气会消了？”曰：“是。”问：“伸底只是这既死之气复来伸否？”曰：“这里便难恁地说。这伸底又是别新生了。”问：“如何会别生？”曰：“祖宗气只存在子孙身上，祭祀时只是这气，便自然又伸。自家极其诚敬，肃然如在其上，是甚物？那得不是伸？此便是神之着也。所以古人燎以求诸阳，灌以求诸阴。谢氏谓‘祖考精神，便是自家精神’，已说得是。”淳。

问：“‘洋洋如在其上，如在其左右’，似亦是感格意思，是自然如此。”曰：“固是。然亦须自家有以感之，始得。上下章自恁地说，忽然中间插入一段鬼神在这里，也是鸢飞鱼跃底意思。所以末梢只说‘微之显，诚之不可掩也如此’。”夔孙。

“微之显，诚之不可掩如此夫！”皆实理也。僩。

问：“鬼神是‘功用’、‘良能’？”曰：“但以一屈一伸看，一伸去便生许多物事，一屈来更无一物了，便是‘良能’、‘功用’。”问：“便是阴阳去来？”曰：“固是。”问：“在天地为鬼神，在人为魂魄否？”曰：“死则谓之‘魂魄’，生则谓之‘精气’，天地公共底谓之‘鬼神’，是恁地模样。”又问：“体物而不可遗。”曰：“只是这一个气。入毫厘丝忽里去，也是这阴阳；包罗天地，也是这阴阳。”问：“是在虚实之间否？”曰：“都是实，无个虚底。有是理，便有是气；有是气，便有是形，无非实者。”又云：“如夏月嘘出固不见，冬月嘘出则可见矣。”问：“何故如此？”曰：“春夏阳，秋冬阴。以阳气散在阳气之中，如以热汤入放热汤里去，都不觉见。秋冬，则这气如以热汤掺放水里去，便可见。”又问：“‘使天下之人，齐明盛服以承祭祀’，若有以使之。”曰：“只是这个气。所谓‘昭明、焄蒿、凄怆’者，便只是这气。昭明是光景，焄蒿是蒸羁，凄怆是有一般感人，使人惨栗，如所谓‘其风肃然’者。”问：“此章以《太极图》言，是所谓‘妙合而凝’也。”曰：“‘立天之道，曰阴与阳；立地之道，曰柔与刚；立人之道，曰仁与义’，便是‘体物而不可遗’。”夔孙。章句。

或问“鬼神者，造化之迹”。曰：“风雨霜露，四时代谢。”又问：“此是迹，可得而见。又曰‘视之不可得见，听之不可得闻’，何也？”曰：“说道无，又有；说道有，又无。物之生成，非鬼神而何？然又去那里见得鬼神？至于‘洋洋乎如在其上’，是又有也。‘其气发扬于上，为昭明、焄蒿、凄怆’，犹今时恶气中人，使得人恐惧凄怆，此百物之精爽也。”贺孙。

萧增光问“鬼神造化之迹”。曰：“如日月星辰风雷，皆造化之迹。天地之间，只是此一气耳。来者为神，往者为鬼。譬如一身，生者为神，死者为鬼，皆一气耳。”雉。

“鬼神者，造化之迹。”造化之妙不可得而见，于其气之往来屈伸者足以见之。微鬼神，则造化无迹矣。横渠“物之始生”一章尤说得分晓。端蒙。

“鬼神者，二气之良能”，是说往来屈伸乃理之自然，非有安排布置，故曰“良能”也。端蒙。

“伊川谓‘鬼神者，造化之迹’，却不如横渠所谓‘二气之良能’。”直卿问：“如何？”曰：“程子之说固好，但在浑沦在这里。张子之说分明，便见有个阴阳在。”曰：“如所谓‘功用则谓之鬼神’，也与张子意同。”曰：“只为他浑沦在那里。”闾丘曰：“明则有礼乐，幽则有鬼神。”曰：“只这数句，便要理会。明，便如何说礼乐？幽，便如此说鬼神？须知乐便属神，礼便属鬼。它此语落着，主在鬼神。”直卿曰：“向读《中庸》所谓‘诚之不可掩’处，窃疑谓鬼神为阴阳屈伸，则是形而下者；若《中庸》之言，则是形而上者矣。”曰：“今且只就形而下者说来，但只是他皆是实理处发见。故未有此气，便有此理；既有此理，必有此气。”道夫。

问：“‘鬼神者，造化之迹也。’此莫是造化不可见，唯于其气之屈伸往来而见之，故曰迹？‘鬼神者，二气之良能。’此莫是言理之自然，不待安排？”曰：“只是如此。”端蒙。

“鬼神者，造化之迹。”神者，伸也，以其伸也；鬼者，归也，以其归也。人自方生，而天地之气只管增添在身上，渐渐大，渐渐长成。极至了，便渐渐衰耗，渐渐散。言鬼神，自有迹者而言之；言神，只言其妙而不可测识。贺孙。

以二气言，则鬼者，阴之灵也；神者，阳之灵也。以一气言，则至而伸者为神，反而归者为鬼。一气即阴阳运行之气，至则皆至，去则皆去之谓也。二气谓阴阳对峙，各有所属。如气之呼吸者有魂，魂即神也，而属乎阳；耳目鼻口之类为魄，魄即鬼也，而属乎阴。“精气为物”，精与气合而生者也；“游魂为变”，则气散而死，其魄降矣。谟。

“‘阳魂为神，阴魄为鬼。’‘鬼，阴之灵；神，阳之灵。’此以二气言也。然二气之分，实一气之运。故凡气之来而方伸者为神，气之往而既屈者为鬼；阳主伸，阴主屈，此以一气言也。故以二气言，则阴为鬼，阳为神；以一气言，则方伸之气，亦有伸有屈。其方伸者，神之神；其既屈者，神之鬼。既屈之气，亦有屈有伸。其既屈者，鬼之鬼；其来格者，鬼之神。天地人物皆然，不离此气之往来屈伸合散而已，此所谓‘可错综言’者也。”因问：“‘精气为物’，阴精阳气聚而成物，此总言神；‘游魂为变’，魂游魄降，散而成变，此总言鬼，疑亦错综而言？”曰：“然。此所谓‘人者，鬼神之会也’。”铢。

问：“性情功效，固是有性情便有功效，有功效便有性情。然所谓性情者，莫便是张子所谓‘二气之良能’否？所谓功效者，莫便是程子所谓‘天地之功用’否？”曰：“鬼神视之而不见，听之而不闻，人须是于那良能与功用上认取其德。”广。

“视之而不见，听之而不闻”是性情，“体物而不可遗”是功效。焘。

问：“性情功效，性情乃鬼神之情状；不审所谓功效者何谓？”曰：“能‘使天下之人齐明盛服以承祭祀’便是功效。”问：“魄守体，有所知否？”曰：“耳目聪明为魄，安得谓无知？”问：“然则人之死也，魂升魄降，是两处有知觉也。”曰：“孔子分明言：‘合鬼与神，教之至也。’当祭之时，求诸阳，又求诸阴，正为此，况祭亦有报魄之说。”德明。

问：“‘鬼神之为德’，只是言气与理否？”曰：“犹言性情也。”问：“章句说‘功效’，如何？”曰：“鬼神会做得这般事。”因言：“鬼神有无，圣人未尝决言之。如言‘之死而致死之，不仁；之死而致生之，不知’，‘于彼乎？于此乎’之类，与明道语上蔡‘恐贤问某寻’之意同。”问：“五庙、七庙递迁之制，恐是世代浸远，精爽消亡，故庙有迁毁。”曰：“虽是如此，然祭者求诸阴，求诸阳，此气依旧在；如嘘吸之，则又来。若不如此，则是‘之死而致死之’也。盖其子孙未绝，此气接续亦未绝。”又曰：“天神、地只、山川之神，有此物在，其气自在此，故不难晓。惟人已死，其事杳茫，所以难说。”德明。

问：“南轩：‘鬼神，一言以蔽之曰，“诚”而已。’此语如何？”曰：“诚是实然之理，鬼神亦只是实理。若无这理，则便无鬼神，无万物，都无所该载了。‘鬼神之为德’者，诚也。德只是就鬼神言，其情状皆是实理而已。侯氏以德别为一物，便不是。”问：“章句谓‘性情功效’，何也？”曰：“此与‘情状’字只一般。”曰：“横渠谓‘二气之良能’，何谓‘良能’？”曰：“屈伸往来，是二气自然能如此。”曰：“伸是神，屈是鬼否？”先生以手圈卓上而直指其中，曰：“这道理圆，只就中分别恁地。气之方来皆属阳，是神；气之反皆属阴，是鬼。日自午以前是神，午以后是鬼。月自初三以后是神，十六以后是鬼。”童伯羽问：“日月对言之，日是神，月是鬼否？”曰：“亦是。草木方发生来是神，彫残衰落是鬼。人自少至壮是神，衰老是鬼。鼻息呼是神，吸是鬼。”淳举程子所谓“天尊地卑，乾坤定矣。鼓之以雷霆，润之以风雨”。曰：“天地造化，皆是鬼神，古人所以祭风伯雨师。”问：“风雷鼓动是神，收敛处是鬼否？”曰：“是。魄属鬼，气属神。如析木烟出，是神；滋润底性是魄。人之语言动作是气，属神；精血是魄，属鬼。发用处皆属阳，是神；气定处皆属阴，是魄。知识处是神，记事处是魄。人初生时气多魄少，后来魄渐盛；到老，魄又少，所以耳聋目昏，精力不强，记事不足。某今觉阳有余而阴不足，事多记不得。小儿无记性，亦是魄不足。好戏不定叠，亦是魄不足。”淳。

侯师圣解《中庸》“鬼神之为德”，谓“鬼神为形而下者，鬼神之德为形而上者”。且如“中庸之为德”，不成说中庸为形而下者，中庸之德为形而上者！文蔚。

问：“侯氏《中庸》曰：‘总摄天地，斡旋造化，阖辟乾坤，动役鬼神，日月由之而晦明，万物由之而死生者，诚也。’此语何谓？”曰：“这个亦是实有这理，便如此。若无这理，便都无天地，无万物，无鬼神了。不是实理，如何‘微之显，诚之不可掩’？”问：“‘鬼神造化之迹’，何谓迹？”曰：“鬼神是天地间造化，只是二气屈伸往来。神是阳，鬼是阴。往者屈，来者伸，便有个迹恁地。”淳因举谢氏“归根”之说。先生曰：“‘归根’本老氏语，毕竟无归，这个何曾动？”问：“性只是天地之性。当初亦不是自彼来入此，亦不是自此往归彼，只是因气之聚散，见其如此耳。”曰：“毕竟是无归。如月影映在这盆水里，除了这盆水，这影便无了，岂是这影飞上天去归那月里去！又如这花落，便无了，岂是归去那里，明年复来生这枝上？”问：“人死时，这知觉便散否？”曰：“不是散，是尽了，气尽则知觉亦尽。”问：“世俗所谓物怪神奸之说，则如何断？”曰：“世俗大抵十分有八分是胡说，二分亦有此理。多有是非命死者，或溺死，或杀死，或暴病卒死，是他气未尽，故凭依如此。又有是乍死后气未消尽，是他当初禀得气盛，故如此，然终久亦消了。盖精与气合，便生人物，‘游魂为变’，便无了。如人说神仙，古来神仙皆不见，只是说后来神仙。如《左传》伯有为厉，此鬼今亦不见。”问：“自家道理正，则自不能相干。”曰：“亦须是气能配义，始得。若气不能配义，便馁了。”问：“谢氏谓‘祖考精神，便是自家精神’，如何？”曰：“此句已是说得好。祖孙只一气，极其诚敬，自然相感。如这大树，有种子下地，生出又成树，便即是那大树也。”淳。

或问：“‘颜子死而不亡’之说，先生既非之矣。然圣人制祭祀之礼，所以事鬼神者，恐不止谓但有此理，须有实事？”曰：“若是见理明者，自能知之。明道所谓：‘若以为无，古人因甚如此说？若以为有，又恐贤问某寻。’其说甚当。”人杰。

问：“《中庸》十二章，子思论道之体用，十三章言人之为道不在乎远，当即夫众人之所能知能行，极乎圣人之所不能知不能行。第十四章又言人之行道，当随其所居之分，而取足于其身。”曰：“此两章大纲相似。”曰：“第十五章又言进道当有序，第十六章方言鬼神之道‘费而隐’。盖论君子之道，则即人之所行言之，故但及其费，而隐自存。论鬼神之道，则本人之所不见不闻而言，故先及其隐，而后及于费。”曰：“鬼神之道，便是君子之道，非有二也。”广。