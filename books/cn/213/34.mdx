---
---
---
title: 杂类
---







“禹入圣域而不优”，优，裕也。言入圣域恰好，更不优裕。优裕，谓有余剩。汉儒见得此意思好。贺孙。

尔雅是取传注以作，后人却以尔雅证传注。文蔚。

尔雅非是，只是据诸处训释所作。赵岐说孟子尔雅皆置博士，在汉书亦无可考。泳。

陈仲亨问：“周书云：‘将欲败之，必姑辅之；将欲取之，必姑与之。’今周书何缘无之？”曰：“此便是那老子里教句。是周时有这般书，老子为柱下史，故多见之。孔子所以适周问礼之属，也缘是他知得。古人以竹简写书，民间不能尽有，惟官司有之。如秦焚书，也只是教天下焚之，他朝廷依旧留得。如说：‘非秦记及博士所掌者，尽焚之。’到六经之类，他依旧留得，但天下人无有。”义刚。

汲冢古书，尧忧囚，舜野死，尹篡太甲，太甲杀尹之类，皆其所出。

诚之常袖吕不韦春秋，云其中甚有好处。及举起，皆小小术数耳！璘。

书坊印得六经，前面纂图子，也略可观。如车图虽不甚详，然大概也是。义刚。

七书所载唐太宗李卫公问答，乃阮逸伪书。逸，建阳人。文中子玄经，关子明易，皆逸所作。扬。

问山海经。曰：“一卷说山川者好。如说禽兽之形，往往是记录汉家宫室中所画者，说南向北向，可知其为画本也。”方子。

素问语言深，灵枢浅，较易。振。

柳文后龙城杂记，王性之所为也。子厚叙事文字，多少笔力！此记衰弱之甚，皆寓古人诗文中不可晓知底于其中，似暗影出。伪书皆然。

杜牧之燕将录，文甚雄壮。

省心录乃沈道原作，非林和靖也。

程泰之演繁露，其零碎小小议论，亦多可取，如辨“罘罳”之类是也。某顷因看笔谈中辨某人误以屏为反坫。后看说文“坫”字下，乃注云“屏也”，因疑存中所辨未审。后举以问泰之，泰之曰：“存中辨是。然不是某人误，乃说文误耳。”洪景卢随笔中辨得数种伪书皆是，但首卷载欧帖事，却恐非实。世间伪书如西京杂记，颜师古已辨之矣。柳子厚龙城录乃王性之辈所作。必大。

金人亡辽录、女真请盟背盟录，汪端明撰。僩。

洛阳志说道最好，文字最简严，惜乎不曾见！义刚。

指掌图非东坡所为。

砥柱铭上说禹“挂冠莫顾，过门不入”。挂冠，是有个文字上说禹治水时冠挂着树，急于治水，今记不得是甚文字。世间文字甚多，只后汉书注内有无限事。

警世竞辰二图伪。道夫。

邵公济墓志好。方子。

吴才老叶韵一部，每字下注某处使作某音，亦只载得有证据底，只是一例子。泉州有板本。淳。

近世考订训释之学，唯吴才老洪庆善为善。僩。

称平。者，自他人称平。之；称去。者，人之本号。道夫。

周贵卿问“折衷”之义。曰：“衷，只是中。左传说‘始、中、终’，亦用此‘衷’字。衷是三摺而处其中者。”义刚。

问“折衷”之“衷”。曰：“是无过些子，无不及些子，正中间。”又曰：“是恰好底。”节。

“折衷”者，折转来取中。衷，只是个中。节。

中，如字，即其中也。中，音众，则是当之义，谓适当其中也。如“六艺折衷音众。于夫子”，亦谓折当使归于中之义。中与所以谓之中，音众。以适当其中如字。而异也。振。

“淳、醇”皆训厚。“纯”是不杂。

先生曰：“期，极也。古人用期字，多作极字。周昌云：‘心期期知其不可。’言极知其不可。口吃，故重一字也。”铢。

谓之，名之也；之谓，直为也。方子。

复复，指其上“复”字，扶又反，再复也。方子。

尚衣、尚书、尚食，乃主守之意。秦语作平音。淳。

“魏，大名也。”“魏、巍”字通。“魏”字，篆文亦有山字在其中，是有大义。因是名为“大名府”。扬。

舅子谓之内兄弟，姑子谓之外兄弟。扬。

因说：“外甥似舅，以其似母故也。”致道问：“形似母，情性须别。”曰：“情性也似。大抵形是个重浊底，占得地步较阔；情性是个轻清底，易得走作。”赐。

古者姓、氏，大概姓只是女子之别，故字从“女”。男则从氏，如“季孙氏”之类，春秋可见。后世赐姓，殊无义理。端蒙。

氏，如孟孙叔孙季孙是也。姓则同姓，后世子孙或以氏为姓。今人皆称张氏李氏，谓从上下来，只是氏了。只有三代而上经赐姓者为姓，如姚如姒如姬之类，是正姓。唐时尚有氏不同而同出者，不得为婚姻。扬。

沈庄仲问：“姓、氏如何分别？”曰：“姓是大总脑处，氏是后来次第分别处。如鲁本姬姓，其后有孟氏季氏，同为姬姓，而氏有不同。某尝言：‘天子因生以赐姓，诸侯以字为谥，因以为族。’窃恐‘谥’本‘氏’字，先儒随他错处解将去，义理不通。且如舜生于妫汭，武王遂赐陈胡公满为妫姓，即因生赐姓。如郑之国氏，本子国之后，驷氏本子驷之后。如此之类，所谓‘以字为氏，因以为族’。”文蔚。

姓与氏之分：姓是本原所生，氏是子孙下各分。如商姓子，其后有宋，宋又有华氏鱼氏孔氏之类。周自黄帝以来姓姬，其后鲁卫毛聃晋郑之属，各自以国为氏，而其国之子孙又皆以字为氏。如鲁国子展之后为展氏，展禽喜是也。如三家孟仲季为氏，或因所居为氏，如东门氏之类。左氏曰：“天子因生以赐姓，诸侯以字为谥，因以为族。”天子自因生以赐姓，为推其所自出而赐之姓。如舜居妫汭，及武王即位，封舜之后于陈，因赐姓为妫，此所谓“因地以赐姓”也。“诸侯以字为谥”，只是“氏”字传写之讹，遂以“氏”字为“谥”，无义理；只是“以字为氏”，如上文展氏孟氏之类也。杜预点“诸侯以字”四字为句断，而“为谥因以为族”为一句，此亦是强解。看来只是错了“谥”字。至孙，方以王父之字为氏，上两世为承公之姓也。卓。

自秦汉以来，奴仆主姓。今有一大姓所在，四边有人同姓，不知所来者皆是奴仆之类。扬。

同异之理，如同姓本亲，以下去渐疏；异姓本疏，他日婚姻却又亲。○阴阳，相涵之理也。○万物，聚散之理也。方。

适母与所生封赠恩例一同，不便。看来嫡、庶之别，须略有等降，乃为合理。砥。

因说讳字，曰：“汉宣帝旧名，何曾讳‘病己’？平帝旧名亦不讳。虏中法，偏旁字皆讳。如‘敬’字和‘儆’字皆讳。”淳。

“见人名讳同，不可遽改，只半真半草写之。”扬曰：“只是写时莫与太真，说时莫太分明。”扬。

因说四方声音多讹，曰：“却是广中人说得声音尚好，盖彼中地尚中正。自洛中脊来，只是太边南去，故有些热。若闽浙则皆边东角矣，闽浙声音尤不正。”扬。

先生因说诗中关洛风土习俗不同，曰：“某观诸处习俗不同，见得山川之气甚牢。且如建州七县，县县人物各自是一般，一州又是一般。生得长短大小清浊皆不同，都改变不得，岂不是山川之气甚牢？”焘。

因论南方人易得病，曰：“北方地气厚，人皆不病。叔祖奉使在北方十五年已上，生冷无所不食，全不害。归来才半年，一切发来，遂死。更有一武臣，代州人，尝至五台山，有一佛殿上皆青石，暑月每于石上彻日睡，全无病。如来南方睡，如何了得！”扬。

诸生入问候，先生曰：“寒后却刬地气痞。西川人怕寒。尝有人入里面作守，召客后，令人打扇。坐客皆起白云，若使人打扇，少间有某疾。生冷果子亦不可吃，才吃便有某疾，便是西川之人大故怕寒。如那有雪处，直是四五月后雪不融，这便是所谓‘景朝多风’处。便是日到那里时，过午时阳气不甚厚，所以如此。所谓‘漏天’处，皆在那里。恁地便是天也不甚阔，只那里已如此了，这是西南尚如此。若西北，想是寒。过那秦凤之间，想见寒。如峨眉山，赵子直尝登上面，煮粥更不熟，有个核子。时有李某者，冻得闷绝了。”庄仲云：“不知佛国如何？”曰：“佛国却暖。他靠得昆仑山后，那里却暖，便是那些子也差异。四方蛮夷都不晓人事，那里人却理会得般道理恁地！便是那里人也大故峣崎，不知是怎生后恁地！”义刚。

搉场中有文字卖，说中原所在山川地理州县邸店甚详，中亦杂以虏人官制。某以为是中原有忠义之人做出来，欲朝廷知其要害处也。

关中，秦时在渭水之北居，但作离宫之类于渭南。汉时宫阙在渭水之南，终南之北，背渭面终南。隋时此处水皆咸，文帝遂移居西北，稍远汉之都。唐都在隋一偏，西北角。唐宫殿制度正当甚好。官街皆用墻，居民在墻内，民出入处皆有坊门，坊中甚窄。故武元衡出坊门了，始遇害。本朝宫殿街巷，京城制度，皆仍五代，因陋就简，所以不佳。唐田兵官制，承宇文周有些制度，故较好。旧东京关中汉唐宫阙街巷之类图，今衢州有碑本。扬。

行在旧时行宫之门，虏使来有语。后虏作二牌来，前曰“丽正”，后曰“和宁”，遂报去，谓太小。今自作牌，依其名题。扬。

古之王城有三途：左男行，右女行，中车行。天下路中有车轨道。扬。

漳州州学中从祀，是神霄宫神改塑。绍兴府禹庙重塑禹像，王仲行将旧禹与一道士去，改塑天齐仁圣帝。此是一类子。德明。

汪端明说朝廷塑一显仁皇后御容，三年不成，却是一行人要希逐日食钱，所费不赀。端明为礼部尚书，奏过太上，得旨催促，又却十日便了！朝廷事多如此。浩。

王拱辰作高楼，温公作土室，时人语云：“一人钻天，一人入地！”康节谓富公云：“比有怪事：一人巢居，一人穴处！”方。

芜湖旧有一富家曰韦居士，字深道，喜延知名士。如黄太史陈了翁迁谪，每岁馈饷不下千。今人才见迁谪者，便以为惧，安得有此等人！人杰。

陆务观说，汉中之民当春月，男女行哭，首戴白楮币，上诸葛公墓，其哭皆甚哀云。先生亲笔于南轩所撰武侯传后。道夫。

齐萧子良死，不用棺，寘于石床之上。唐时子良几世孙萧隐士过一洲，见数人云：“此人似萧王。”隐士讶之。到一郡，遂见解几人劫墓贼来，乃洲上之人。隐士说与官令勘之，乃曾开萧王冢来。云：“王卧石床上，俨然如生。”扬。

庐山有渊明古迹处曰上京。渊明集作京师之“京”。今土人以为荆楚之“荆”。江中有一盘石，石上有痕云，渊明醉卧于其石上，名“渊明醉石”。某为守时，架小亭，下瞰此石，榜“归去来馆”。又取西山刘凝之庵用鲁直诗名曰“清静退庵”，与此相对。夔孙。

“昼则听金鼓，夜战看火候。”尝疑夜间不解战，盖只是设火候防备敌来劫寨之属。古人屯营，其中尽如井形，于巷道十字处置火候。如有间谍，一处举火，则尽举，更走不得。义刚。

“驰车千驷，革车千乘。”驰车即兵车，盖轻车也。革车驾以牛，盖辎重之车。每轻车七十二人，三人在车上，一御，一持矛，一持弓。此三人，乃七十五人中之将。盖五伍为两，两有长故也。轻车甚疾。义刚。

豫凶事，亦恐有之。龚胜传，昭帝赐韩福策曰：“不幸死者，赐复衾一，祠以中牢。”古人此等事自多，难以悬断。闳祖。

“三元”是道家之说。上元烧灯，却见于隋炀帝，未知始于何时。贺孙。

问：“真元外气如何？”曰：“真元是生气在身上。”曰：“外气入真元气否？”曰：“虽吸入，又散出，自有界限。但论其理，则相通。”可学。

物造时亦遇气候，故皆有数。扬。

时气，初只是气，疑其气盛，便有物以主之，气散又无了。扬。

元善每相见，便说气数谶纬，此不足凭。只是它由天命，然亦由人事。才有此事，得人去理会，便了。德明。

龙气盛，虎魄盛，故龙能致云，虎能啸风也。许氏必用方，首论“虎晴定魄，龙齿安魂”，亦有理。广。

“医家言：‘心藏神，脾藏意，肝藏魂，肺藏魄，肾藏精与志。’与康节所说不同。”曰：“此不可晓。”德明。

尝见徐侍郎敦立。书三字帖于主位前云“磨兜坚”，竟不晓所谓。后竟得来，乃是古人有铭，如“三缄口”之类。此书于腹曰：“磨兜坚，谨勿言！”畏秦祸也。敬仲。

问：“人有震死者，如何？”曰：“有偶然者，有为恶而感召之者。如人欲操刀杀人，而遇之者或遭其伤刺而死之类是也。”僩。

东坡云：“月未望而鱼脑实，既望则虚。”盖出淮南子，则食脍宜及未望也。扬。

论说物理，因问：“东坡说，人不怕虎者，虎不奈得其人何，是有此理。东坡说小儿不怕者是一证。传灯录载归宗南泉三人曾遇虎，皆不以为事。季清言，有一乡人卖文字，遇虎。其人无走处了，曾闻人言，虎识字，遂铺开文字与虎看，自去。此数事皆其验也。”先生曰：“曾见一僧，名亨，黄龙清会下人，言僧入山遇虎，只是常事。初见时，虎亦作威。近前来，见人不怕他，渐渐去了。后常常见人惯了，都如常。”扬曰：“只是初见不怕难。”先生曰：“人心能坚忍得此时好。”扬。

翟公逊说鬼星渡河，最乱道。鬼星是经星，如何解渡河！泳。

野雉知雷。起于起处。可学。

罘罳，或云，乃门屏上刻作形。汉注未是。可学。

古人作甲用皮，每用必漆。后世用铁，不知自何时起。泳。

古人问筹者，要说得这事分明，历历落落。这一事了，便尽断，又要得界分分明。泳。

宫，即墻也。僩。

太王画像，头上有一片皮，直裹至颈上，此便是钩领。义刚。

王彦辅麈史载幞头之说甚详。方子。

卫朴善算，作莲花漏，其形如称。东坡诋之。文蔚。

汉祭河用御龙、御马，皆以木为之，此已是纸钱之渐。义刚。

纸钱起于玄宗时王玙。盖古人以玉币，后来易以钱。至玄宗惑于王玙之说，而鬼神事繁，无许多钱来埋得，玙作纸钱易之。文字便是难理会。且如唐礼书载范传正言，唯颜鲁公张司业家祭不用纸钱，故衣冠效之。而国初言礼者错看，遂作纸衣冠，而不用纸钱，不知纸钱衣冠有何间别？义刚。

古之木，今有无者多。如楷木，只孔子墓上，当时诸弟子各以其方之木来栽，后有此木。今天下皆无此木。其木亦如槐，可作简，文皆横生，然亦只是文促后似横样。义刚。

临安铁箭，只是钱王将此摇动人心，使神之。义刚。

瑞金新铸印。盖尝失一印，重铸之，恐作弊，故加“新铸”之文。国初有一奉使印，亦如此。义刚。

秘书省画大树下数人，只古衣而无名。君举以为恐是孔子在宋木下习礼，被伐木时。义刚。

秘书省画得唐五王及黄番绰明皇之类，恐是吴道子画。李某跋之，有云：“画当如莼菜。”某初晓不得，不知它如何说得数句恁地好。后乃知他是李伯时外甥。盖画须如莼菜样滑方好，须是圆滑时方妙。义刚。

雪里芭蕉，他是会画雪，只是雪中无芭蕉，他自不合画了芭蕉。人却道他会画芭蕉，不知他是误画了芭蕉。

问：“春牛事未见出处。但月令载‘出土牛以送寒气’，不知其原果出于此否？或又云，以示劝耕之意。未详孰是？”“某尝见□□云，处士立于县庭土牛之南。恐古者每岁为一牛，至春日别以新易旧而送之也。”

王丈云：“昔有道人云，笋生可以观夜气。尝插竿以记之，自早至暮，长不分寸；晓而视之，已数寸矣。”次日问：“夜气莫未说到发生处？”曰：“然。然彼说亦一验也。”后在玉山僧舍验之，则日夜俱长，良不如道人之说。闳祖。

问：“庐山光怪恐其下有宝，故光气发见如此。”“尝见邵武张铸说，曾官岳阳，见江上有光气，其后渔人于其处网得铜钟一枚。又一小说云，某郡某处尝有光处，令人掘得铜印一颗。”先生又自云：“向送葬开善，望见两山之间有光如野烧，从地而发，高而复下。问云，其山旧有铜坑也。”德明。

德粹语婺源有一人，其子见鬼。先生曰：“昔薛士龙之子亦然。”可学因说薛常州之子甚怯弱。曰：“只是精神不全，便如此。向见邪法者咒人，小儿稍灵利者便咒不倒。”可学云：“薛氏之儿所谓‘九圣奇鬼’。”先生曰：“渠平生亦好说鬼。”可学云：“薛常州平日亦讲学，何故信此？”曰：“不知其所讲如何。”可学。

兽中，狐最易为精怪。淳。

狐性多疑，每渡河，须冰尽合，乃渡。若闻冰下犹有水声，则终不敢渡，恐冰解也。故黄河边人每视冰上有狐迹，乃敢渡河。又狐每走数步，则必起而人立，四望，立行数步，乃复走。走数步，复人立四望而行。故人性之多疑虑者，谓之狐疑。狼性不能平行，每行，首尾一俯一仰。首至地，则尾举向上；胡举向上，则尾疐至地，故曰：“狼跋其胡，载疐其尾。”僩。

因论张天师，先生曰：“本朝有南剑太守林积，送张天师于狱中，而奏云：‘其祖乃汉贼，不宜使子孙袭封。’一时人皆信之，而彼独能明其为贼，其所奏必有可观者。林积者，秦相时尝为侍郎。”义刚。

郭天锡因算徽宗当为天子，遂得幸，官至承宣使，其人亦鲠直敢说。天觉每要占问时，不尚自去见它，多是使觉范去。后来发觉，蔡元长遂以为天锡有幻术，令人监系，日置猪狗血于其侧，后来只被血薰杀了。义刚。

觉范因张天觉事下大狱。自供云：“本是医人，因入医张相公府养娘有效，遂与度牒令某作僧。”义刚。

神杀之类，亦只是五行旺衰之气，推亦有此理。但是后人推得小了，太拘忌耳。晓得了，见得破底好。如上蔡言“我要有便有，我要无便无”，方好。然难。不晓底人，只是孟浪不信。吕丈都不晓风水之类，故不信。今世俗人信便有，不信便无，亦只是此心疑与不疑耳。扬。

因及谈命课灵者，曰：“是他精力强，精力到处便自验。”淳。

因说都下士夫爱看命，曰：“士夫功名心切，且得他差除一番，亦好。”曰：“若命中有官，便是天与我。若就人论，便是朝廷与我。今不感戴天与朝廷，却感戴他们，终身不忘，甚可怪！”淳。

陶安国事真武。先生曰：“真武非是有一个神披发，只是玄武。所谓‘青龙、朱雀、白虎、玄武’，亦非是有四个恁地物事。以角星为角，心星为心，尾星为尾，是为青龙。虚危星如龟。腾蛇在虚危度之下，故为玄武。真宗时讳‘玄’字，改‘玄’字为‘真’字，故曰‘真武’。参星有四只脚如虎，故为白虎。翼星如翼，轸如项下嗉，井为冠，故为朱雀。卢仝诗曰：‘头戴井冠。’扬子云言‘龙、虎、鸟、龟’，正是如此。”节。

先生问四明龙现事。璘答云：“顷岁鄞县赵公万祷雨于天井山之龙井，曾有龙现。张左藏良臣作记云：‘俄有光发波间，如丛炬。复红焰飞动，下见龙之首甚大，不违颜咫尺。大复现小。复现全体，鳞甲爚爚有光，久不没。阴气飒然，见者魄丧神动！’”曰：“见王嘉叟云，见龙初出水，先有物如莲花之状而后水涌。异物出，两眼光如铜盘，与赵尉所见颇合。”璘。

或言某人之死，人有梦见之者，甚恐，遂辞位而去。先生曰：“唐令狐绹亦尝梦见李德裕。明日，语人曰：‘卫公精爽可畏！’顷时刘丞相莘老死于贬所。后来得昭雪复官，其子斯立有启谢时宰一联云：‘晚岁离骚，径招魂于异域；平生精爽，或见梦于故人！’世传以为佳。”

陈易和叔将赴试，韩魏公戒之曰：“离场屋久，更宜子细！”陈曰：“三十年做老娘，不解倒绷了孩儿！”既而“王”字押作赋韵，“率土之滨莫非王”，遂见黜。魏公闻之笑曰：“果然倒绷了孩儿矣！”

往年见徐端立侍郎云，叶石林尝问某：“或谓司马温公范蜀公议钟律不合，又某与某争某事，盖故为此议，以表见其非朋比之为者。如何？”徐曰：“此事有无不可知。然为此论者，亦可谓不占便宜矣。”石林为之笑，便罢。僩。

汪玉山童稚时，喻玉泉令他对七字对云：“马蹄踏破青青草。”玉山应口对云：“龙爪拏开黯黯云。”

先生说：“沈持要知衢州日，都下早间事，晚已得报。”闳祖云：“要知得如此急做甚？”先生云：“公说得是。”闳祖。

或言某人轻财好义。先生曰：“以何道理之而义乎？”升卿。

因李将为郭帅阁俸，曰：“凡是名利之地，自家退以待之，便自安稳。才要，只管向前，便危险。事势定是如此。如一碗饭在这里，才去争，也有争得不被人打底，也有争得被人打底，也有争不得空被人打底。”贺孙。

或论及欲图押纲厚赏者。先生曰：“譬如一盘珍馔，五人在坐，我爱吃，那四人亦都爱吃。我伸手去拏，那四人亦伸手去拏，未必果谁得之。能恁地思量，便可备知来物。如古者横议权谋之士，虽千万人所欲得底，他也有计术去必得。”淳。

财，犹腻也，近则污人，豪杰之士耻言之。僩。

人言仁不可主兵，义不可主财。某谓，惟仁可以主兵，义可以主财。道夫。

贤者顺理而安行，智者知机而固守。丁未耳听。至。

郑叔友谓：“败不可惩，胜不可狃。”此言殊有味。振。

王宣子说：“甘卞言，士大夫以面折廷争为职，以此而出，人亦高之。宦官以承顺为事，忽犯颜而出，谁将你当事！如此之乖！后汉吕强，后世无不贤之。”

咏古诗：“丈夫弃甲冑，长揖别上官！”为杨元礼发也。问：“元礼事如何？”曰：“缘一二监司相知者已去，后人不应副赈济，此事已做不得。若取之百姓又不可，所以乞祠。”问：“当时合如何处置方善？”曰：“只得告监司理会赈济。不从，则力争；又不从，则投劾而去，事方分晓。”语毕，遂讽诵此诗云。德明。

沈季文于小学，则有庄敬敦笃而不从事于礼乐射御书数；于大学，则不由格物、致知而遽欲诚意、正心。闳祖。

黎绍先好个人，可谓“听其言也厉”！义刚。

周显祖不事外饰，天资简朴。若海。

诸葛诚之守立过人。升卿。

刘季高也豪爽，只是也无头脑。义刚。

林择之曰：“上四州人轻扬，不似下四州人。”先生曰：“下四州人较厚。潮阳士人亦厚，然亦陋。莆人多诈，淳朴无伪者，陈魏公而已。”义刚。

或传连江镇寇作，烧千余家。时张子直通判云：“此处人烟极盛。”曰：“某尝疑此地如何承载得许多人？”力行退而思之，此所谓知小图大，力小任重之意。力行。

前年郑瀛上书得罪，杖八十，下临安赎。临安一吏人悯之，见其无钱，为代出钱赎之。扬。

王侍郎普之弟某，经兵火，其乳母抱之走，为一将官所得。乳母自思，为王氏乳母而失其子，其罪大矣！遂潜谋归计，将此将官家兵器皆去其刃，弓则断其弦。自求一好马，抱儿以逃。追兵踵至，匿于麦中，如此者三四。仅全儿，达王家。常见一僧说之，僧今亦忘矣。欲为之传，未果。可学。义刚录云：“常见一老僧云，李伯时家遭寇，伯时尚小，被贼并妳子劫去。贼将遂以妳子为妻。一日上元，其夫出看，妳子以计遣诸婢，皆往看。遂将弓箭刀刃之属，尽投于井，马亦解放，但自乘一马而去。少顷，闻前面有人马声，恐是来赶他，乃下马走入麦中藏。其贼尚以枪入麦中捞揽，幸而小底不曾啼，遂无事。未几，得闻那贼说：‘这贼婢，知他那里去！’渠知无事，遂又走。夜行昼伏，数日方到，寻见他家人。某尝欲记此事。后来被那僧死了，遂无问处，竟休了。”

陈光泽二子求字。先生字萃曰“仲亨”，云：“萃便亨，凡物积之厚而施之也广，如水积得科子满，便流。”又字华曰“仲蔚”，云：“‘君子豹变，其文蔚也。’变谓变其态。若里面变得是虎，外面便有虎之文；变得是豹，外面便有豹之文。”义刚。

有言士大夫家文字散失者。先生蹵然曰：“魏元履宋子飞两家文籍散乱，皆某不勇决之过。当时若是聚众与之抄札封锁，则庶几无今日之患！”道夫。

德粹问：“十年前屡失子，亦曾写书问先生。先生答皆云，子之有无皆命，不必祈祷。后又以弟为子，更有甚碍理处。舍弟之子年乃大于此，则是叔拜侄。”曰：“以弟为子，昭穆不顺。”方伯谟曰：“便是弟之子小亦不可。”曰：“然。”可学。

问：“唐诰敕如何都是自写？”曰：“不知如何。想只是自写了，却去计会印。如蔡君谟封赠，亦是自写。看来只是自有字名，故如此。”义刚。

“张以道向在黄岩见颜鲁公的派孙因事到官。其人持鲁公诰敕五七道来庭下，称有荫。细看其诰敕，皆鲁公亲书其字，而其诰乃是黄纸书之。此义如何？”先生曰：“鲁公以能书名，当时因自书之，而只用印。又亦不足据。本朝蔡君谟封赠其祖诰敕，亦自写之。盖其以字名，人亦乐令其自写也。”鲁公诰，后为刘会之所藏。义刚。

一日请食荔子，因论：“兴化军陈紫，自蔡端明迄今又二百来年，此种犹在，而甘美绝胜，独无它本。天地间有不可晓处率如此。所谓‘及其至也，圣人有所不能知。’要之，它自有个丝脉相通，但人自不知耳。圣人也只知得大纲，到不可知处，亦无可奈何。但此等琐碎，不知亦无害尔。”道夫。

先生因吃茶罢，曰：“物之甘者，吃过必酸；苦者吃过却甘。茶本苦物，吃过却甘。”问：“此理如何？”曰：“也是一个道理。如始于忧勤，终于逸乐，理而后和。盖礼本天下之至严，行之各得其分，则至和。又如‘家人嗃嗃，悔厉吉；妇子嘻嘻，终吝’，都是此理。”夔孙。

建茶如“中庸之为德”，江茶如伯夷叔齐。又曰：“南轩集云：‘草茶如草泽高人，腊茶如台阁胜士。’似他之说，则俗了建茶，却不如适间之说两全也。”道夫。

侍先生过水南，谷中见一种蒿，柔嫩香气，温润可爱，因采一二茎把玩。先生曰：“此即古人所谓兰是也。”又云：“蕙亦非今之蕙，乃零陵香是也。”炎。

今福州红糟，即古之所谓醴酒也，用匙挑吃。义刚。

古升，十六寸二分为升，容一百六十二寸为斗。僩。

今之一升，即古之三升；今之一两，即古之三两。僩。

古钱有“货泉”字，“货布”字，是王莽钱。于古尺正径一寸。虽久有损，大概亦是。淳。

先生见正甫所衣之衫只用白练圆领，领用皂。问：“此衣甚制度？”曰：“是唐衫。”先生不复说，后遂易之。过。

“布一簆四十眼，著八十丝为一升。今兴化人能为之”云云。“十升布已难做。至如三十升，不知古人如何做也。若三升布，则极疏矣。古人不讳白，皮弁乃以白鹿皮为之，但加饰焉。如冠之白，但用疏细为吉凶耳。”方。

或云：“俗语：‘夜饭减一口，活得九十九。’”曰：“此出古乐府三叟诗。”

墨翟与工输巧争辩云云。论到下梢一著胜一著，没了期。一曰：“吾知其所以拒子矣，吾不言。”一曰：“吾知所以攻子矣，吾不言。”焘。

莽何罗本姓马，乃后汉马后之祖，班固为泽而改之。方子。

步骘不去，为瓜耳。瓜可无，身不可无。升卿。

陶隐居注本草，不识那物，后说得差背底多。缘他是个南人，那时南北隔绝，他不识北方物事，他居建康。义刚。

仙游有蔡溪，见说甚好。里面有一片大石，有一石门，入去沿溪到那石上。有陈理常，居太学。闻此地好，赍少饼，径入去石上坐。饥甚，则吃少许饼。久后吃尽了，饥不奈何。欲出，则当初入门已发了誓，遂且忍饿。遇樵者，见他在坐，亦异之。间得些物事来吃。久后报得外面道人都来，遂起得个庵，自此却好。病翁尝至其庵。时陈居士方死，尚在坐，未曾敛。见面前一石头，似个香山子。子细看，又不是石，恰似乳香滴成样，都通明。身旁一道人云：“是陈先生临死时滴出鼻涕。”又一道人来礼拜，叹息云：“可惜陈先生炼得成后却不成！”僩。

崇观间，李定之子某，有文字乞毁通鉴板。建炎间坐此贬窜，后放归复官。词云：“下乔木而入幽谷，朕姑示于宽恩；以鸱鸮而笑凤凰，尔无沉于述识！”