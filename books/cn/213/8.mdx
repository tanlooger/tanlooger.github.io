---
---
---
title: 中庸
---



卷第六十二





中庸一





纲领





《中庸》一书，枝枝相对，叶叶相当，不知怎生做得一个文字齐整！方子。

《中庸》，初学者未当理会。升卿。

《中庸》之书难看。中间说鬼说神，都无理会。学者须是见得个道理了，方可看此书，将来印证。赐。夔孙录云“《中庸》之书，如个卦影相似，中间”云云。

问《中庸》。曰：“而今都难恁理会。某说个读书之序，须是且着力去看《大学》，又着力去看《论语》，又着力去看《孟子》。看得三书了，这《中庸》半截都了，不用问人，只略略恁看过。不可掉了易底，却先去攻那难底。《中庸》多说无形影，如鬼神，如‘天地参’等类，说得高；说下学处少，说上达处多。若且理会文义，则可矣。”问：“《中庸》精粗本末无不兼备否？”曰：“固是如此。然未到精粗本末无不备处。”淳。

问《中庸》《大学》之别。曰：“如读中庸求义理，只是致知功夫；如慎独修省，亦只是诚意。”问：“只是《中庸》直说到‘圣而不可知’处。”曰：“如《大学》里也有如‘前王不忘’，便是‘笃恭而天下平’底事。”胡泳。

读书先须看大纲，又看几多间架。如“天命之谓性，率性之谓道，修道之谓教”，此是大纲。夫妇所知所能，与圣人不知不能处，此类是间架。譬人看屋，先看他大纲，次看几多间，间内又有小间，然后方得贯通。”铢。

问：“《中庸》名篇之义，中者，不偏不倚、无过不及之名。兼此二义，包括方尽。就道理上看，固是有未发之中；就经文上看，亦先言‘喜怒哀乐未发之谓中’，又言‘君子之中庸也，君子而时中’。”先生曰：“他所以名篇者，本是取‘时中’之‘中’。然所以能时中者，盖有那未发之中在。所以先开说未发之中，然后又说‘君子之时中’。”至。以下论名篇之义。

至之问：“‘中’含二义，有未发之中，有随时之中。”曰：“《中庸》一书，本只是说随时之中。然本其所以有此随时之中，缘是有那未发之中，后面方说‘时中’去。”至之又问：“‘随时之中，犹日中之中’，何意？”曰：“本意只是说昨日看得是中，今日看得又不是中。然譬喻不相似，亦未稳在。”直卿云：“在中之中，与在事之中，只是一事。此是体，彼是尾。”方子。与上条盖同闻。

“‘中庸’之‘中’，本是无过无不及之中，大旨在时中上。若推其中，则自喜怒哀乐未发之中，而为‘时中’之‘中’。未发之中是体，‘时中’之‘中’是用，‘中’字兼中和言之。”直卿云：“如‘仁义’二字，若兼义，则仁是体，义是用；若独说仁，则义、礼、智皆在其中，自兼体用言之。”盖卿。

“‘中庸’之‘中’，是兼已发而中节、无过不及者得名。故周子曰：‘惟中者，和也，中节也，天下之达道也。’若不识得此理，则周子之言更解不得。所以伊川谓‘中者，天下之正道’。《中庸章句》以‘中庸’之‘中’，实兼‘中和’之义，《论语集注》以‘中者，不偏不倚，无过不及之名’，皆此意也。”人杰。

“‘中庸’之‘中’，兼不倚之中？”曰：“便是那不倚之中流从里出来。”炎。

问：“明道以‘不易’为庸，先生以‘常’为庸，二说不同？”曰：“言常，则不易在其中矣。惟其常也，所以不易。但‘不易’二字，则是事之已然者。自后观之，则见此理之不可易。若庸，则日用常行者便是。”僩。

或问：“‘中庸’二字，伊川以庸为定理，先生易以为平常。据‘中’之一字大段精微，若以平常释‘庸’字，则两字大不相粘。”曰：“若看得不相粘，便是相粘了。如今说这物白，这物黑，便是相粘了。”广因云：“若不相粘，则自不须相对言得。”曰：“便是此理难说。前日与季通说话终日，惜乎不来听。东之与西，上之与下，以至于寒暑昼夜生死，皆是相反而相对也。天地间物未尝无相对者，故程先生尝曰：‘天地万物之理，无独必有对，皆自然而然，非有安排也。每中夜以思，不知手之舞之，足之蹈之也！’看得来真个好笑！”广。

“惟其平常，故不可易；若非常，则不得久矣。譬如饮食，如五谷是常，自不可易。若是珍羞异味不常得之物，则暂一食之可也，焉能久乎！庸，固是定理，若以为定理，则却不见那平常底意思。今以平常言，则不易之定理自在其中矣。”广因举释子偈有云：“世间万事不如常，又不惊人又久长。”曰：“便是他那道理也有极相似处，只是说得来别。故某于《中庸章句序》中着语云：‘至老佛之徒出，则弥近理而大乱真矣！’须是看得他那‘弥近理而大乱真’处，始得。”广云：“程子‘自私’二字恐得其要领，但人看得此二字浅近了。”曰：“便是向日王顺伯曾有书与陆子静辨此二字云：‘佛氏割截身体，犹自不顾，如何却谓之自私得！’”味道因举明道答横渠书云：“大抵人患在自私而用智。”曰：“此却是说大凡人之任私意耳。”因举下文“豁然而大公，物来而顺应”，曰：“此亦是对说。‘豁然而大公’，便是不自私；‘物来而顺应’，便是不用智。后面说治怒处曰：‘但于怒时遽忘其怒，反观理之是非，则于道思过半矣。’‘忘其怒’，便是大公；‘反观理之是非’，便是顺应，都是对说。盖其理自如此。”广因云：“太极一判，便有阴阳相对。”曰：“然。”广。

“惟其平常，故不可易，如饮食之有五谷，衣服之有布帛。若是奇羞异味，锦绮组绣，不久便须厌了。庸固是定理，若直解为定理，却不见得平常意思。今以平常言，然定理自在其中矣。”公晦问：“‘中庸’二字，旧说依程子‘不偏不易’之语。今说得是不偏不倚、无过不及而平常之理。似以不偏不倚无过不及说中，乃是精密切至之语；而以平常说庸，恰似不相粘着。”曰：“此其所以粘着。盖缘处得极精极密，只是如此平常。若有些子咤异，便不是极精极密，便不是中庸。凡事无不相反以相成；东便与西对，南便与北对，无一事一物不然。明道所以云：‘天下之物，无独必有对，终夜思之，不知手之舞之，足之蹈之！’直是可观，事事如此。”贺孙。与广录盖闻同。

问：“中庸不是截然为二，庸只是中底常然而不易否？”曰：“是。”淳。

问：“明道曰：‘惟中不足以尽之，故曰“中庸”。’庸乃中之常理，中自已尽矣。”曰：“中亦要得常，此是一经一纬，不可阙。”可学。

蜚卿问：“‘中庸之为德。’程云：‘不偏之谓“中”，不易之谓“庸”。’”曰：“中则直上直下，庸是平常不差异。中如一物竖置之，常如一物横置之。唯中而后常，不中则不能常。”因问曰：“不惟不中则不能常，然不常亦不能为中。”曰：“亦是如此。中而后能常，此以自然之理而言；常而后能有中，此以人而言。”问：“龟山言：‘高明则中庸也。高明者，中庸之体；中庸者，高明之用。’不知将体用对说如何？”曰：“只就‘中庸’字上说，自分晓，不须如此说亦可。”又举荆公“高明处己，中庸处人”之语为非是。因言：“龟山有功于学者。然就他说，据他自有做工夫处。高明，释氏诚有之，只缘其无‘道中庸’一截。又一般人宗族称其孝，乡党称其弟，故十项事其八九可称。若一向拘挛，又做得甚事！要知中庸、高明二者皆不可废。”。

或问：“中与诚意如何？”曰：“中是道理之模样，诚是道理之实处，中即诚矣。”又问：“智仁勇于诚如何？”曰：“智仁勇是做底事，诚是行此三者都要实。”又问“中、庸”。曰：“中、庸只是一事，就那头看是中，就这头看是庸。譬如山与岭，只是一物。方其山，即是谓之山；行着岭路，则谓之岭，非二物也。方子录云：“问：‘《中庸》既曰“中”，又曰“诚”，何如？’曰：‘此古诗所谓“横看成岭侧成峰”也。’”中、庸只是一个道理，以其不偏不倚，故谓之‘中’；以其不差异可常行，故谓之‘庸’。未有中而不庸者，亦未有庸而不中者。惟中，故平常。尧授舜，舜授禹，都是当其时合如此做，做得来恰好，所谓中也。中，即平常也，不如此，便非中，便不是平常。以至汤武之事亦然。又如当盛夏极暑时，须用饮冷，就凉处，衣葛，挥扇，此便是中，便是平常。当隆冬盛寒时，须用饮汤，就密室，重裘，拥火，此便是中，便是平常。若极暑时重裘拥火，盛寒时衣葛挥扇，便是差异，便是失其中矣。”

问：“‘中庸’之‘庸’，平常也。所谓平常者，事理当然而无诡异也。或问言：‘既曰当然，则自君臣父子日用之常，以至尧舜之禅授，汤武之放伐，无适而非平常矣。’窃谓尧舜禅授，汤武放伐，皆圣人非常之变，而谓之平常，何也？”曰：“尧舜禅授，汤武放伐，虽事异常，然皆是合当如此，便只是常事。如伊川说‘经、权’字，‘合权处，即便是经’。”铢曰：“程易说大过，以为‘大过者，常事之大者耳，非有过于理也。圣人尽人道，非过于理’。是此意否？”曰：“正是如此。”铢。

问道之常变。举中庸或问说曰：“守常底固是是。然到守不得处只着变，而硬守定则不得。至变得来合理，断然着如此做，依旧是常。”又问：“前日说经权云：‘常自是着还他一个常，变自是着还他一个变。’如或问举‘尧舜之禅授，汤武之放伐，其变无穷，无适而非常’，却又皆以为平常，是如何？”曰：“是他到不得已处，只得变。变得是，仍旧是平常，然依旧着存一个变。”焘。

有中必有庸，有庸必有中，两个少不得。赐。

中必有庸，庸必有中，能究此而后可以发诸运用。季札。

中庸该得中和之义。庸是见于事，和是发于心，庸该得和。僩。

问：“‘中庸’二字孰重？”曰：“庸是定理，有中而后有庸。”问：“或问中言：‘中立而无依，则必至于倚。’如何是无依？”曰：“中立最难。譬如一物植立于此，中间无所依着，久之必倒去。”问：“若要植立得住，须用强矫？”曰：“大故要强立。”德明。

“向见刘致中说，今世传明道中庸义是与叔初本，后为博士演为讲义。”先生又云：“尚恐今解是初着，后掇其要为解也。”方。诸家解。

吕《中庸》，文滂沛，意浃洽。方。

李先生说：“陈几叟辈皆以杨氏《中庸》不如吕氏。”先生曰：“吕氏饱满充实。”方。

龟山门人自言龟山《中庸》枯燥，不如与叔浃洽。先生曰：“与叔却似行到，他人如登高望远。”方。

游杨吕侯诸先生解《中庸》，只说他所见一面道理，却不将圣人言语折衷，所以多失。

游杨诸公解《中庸》，引书语皆失本意。

“理学最难。可惜许多印行文字，其间无道理底甚多，虽伊洛门人亦不免如此。如解《中庸》，正说得数句好，下面便有几句走作无道理了，不知是如何。旧尝看《栾城集》，见他文势甚好，近日看，全无道理。如与刘原父书说藏巧若拙处，前面说得尽好，后面却说怕人来磨我，且恁地鹘突去，要他不来，便不成说话。又如苏东坡忠厚之至论说‘举而归之于仁’，便是不奈他何，只恁地做个鹘突了。二苏说话，多是如此。此题目全在‘疑’字上。谓如有人似有功，又似无功，不分晓，只是从其功处重之。有人似有罪，又似无罪，不分晓，只得从其罪处轻之。若是功罪分明，定是行赏罚不可毫发轻重。而今说‘举而归之于仁’，更无理会。”或举老苏《五经论》，先生曰：“说得圣人都是用术了！”明作。

游丈开问：“《中庸》编集得如何？”曰：“便是难说。缘前辈诸公说得多了，其间尽有差舛处，又不欲尽驳难他底，所以难下手，不比《大学》都未曾有人说。”雉。

先生以中庸或问见授，云：“亦有未满意处，如评论程子、诸子说处，尚多觕。”。

问：“赵书记欲以先生中庸解锓木，如何？”先生曰：“公归时，烦说与，切不可！某为人迟钝，旋见得旋改，一年之内改了数遍不可知。”又自笑云：“那得个人如此著述！”浩。





章句序





问：“先生说，人心是‘形气之私’，形气则是口耳鼻目四肢之属。”曰：“固是。”问：“如此，则未可便谓之私？”曰：“但此数件物事属自家体段上，便是私有底物；不比道，便公共。故上面便有个私底根本。且如危，亦未便是不好，只是有个不好底根本。”士毅。

问“或生于形气之私”。曰：“如饥饱寒煖之类，皆生于吾身血气形体，而他人无与，所谓私也。亦未能便是不好，但不可一向狥之耳。”植。

问：“人心本无不善，发于思虑，方始有不善。今先生指人心对道心而言，谓人心‘生于形气之私’，不知是有形气便有这个人心否？”曰：“有恁地分别说底，有不恁地说底。如单说人心，则都是好。对道心说着，便是劳攘物事，会生病痛底。”夔孙。

季通以书问中庸序所云“人心形气”。先生曰：“形气非皆不善，只是靠不得。季通云：‘形气亦皆有善。’不知形气之有善，皆自道心出。由道心，则形气善；不由道心，一付于形气，则为恶。形气犹船也，道心犹柁也。船无柁，纵之行，有时入于波涛，有时入于安流，不可一定。惟有一柁以运之，则虽入波涛无害。故曰：‘天生烝民，有物有则。’物乃形气，则乃理也。渠云‘天地中也，万物过不及’，亦不是。万物岂无中？渠又云：‘浩然之气，天地之正气也。’此乃伊川说，然皆为养气言。养得则为浩然之气，不养则为恶气，卒徒理不得。且如今日说夜气是甚大事，专靠夜气，济得甚事！”可学云：“以前看夜气，多略了‘足以’两字，故然。”先生曰：“只是一理。存是存此，养是养此，识得更无走作。”舜功问：“天理人欲，毕竟须为分别，勿令交关。”先生曰：“五峰云：‘性犹水，善犹水之下也，情犹澜也，欲犹水之波浪也。’波浪与澜，只争大小，欲岂可带于情！”某问：“五峰云‘天理人欲，同行而异情’却是。”先生曰：“是。同行者，谓二人同行于天理中，一人日从天理，一人专徇人欲，是异情。下云‘同体而异用’，则大错！”因举知言多有不是处。“‘性无善恶’，此乃欲尊性，不知却鹘突了它。胡氏论性，大抵如此，自文定以下皆然。如曰：‘性，善恶也。性、情、才相接。’此乃说着气，非说着性。向吕伯恭初读知言，以为只有二段是，其后却云：‘极妙，过于正蒙！’”可学。

问：“既云上智，何以更有人心？”曰：“掐着痛，抓着痒，此非人心而何？人自有人心、道心，一个生于血气，一个生于义理。饥寒痛痒，此人心也；恻隐、羞恶、是非、辞逊，此道心也。虽上智亦同。一则危殆而难安，一则微妙而难见。‘必使道心常为一身之主，而人心每听命焉’，乃善也。”僩。

“因郑子上书来问人心、道心，先生曰：‘此心之灵，其觉于理者，道心也；其觉于欲者，人心也。’可学窃寻中庸序，以人心出于形气，道心本于性命。盖觉于理谓性命，觉于欲谓形气云云。可学近观中庸序所谓‘道心常为一身之主，而人心每听命焉’，又知前日之失。向来专以人可以有道心，而不可以有人心，今方知其不然。人心出于形气，如何去得！然人于性命之理不明，而专为形气所使，则流于人欲矣。如其达性命之理，则虽人心之用，而无非道心，孟子所以指形色为天性者以此。若不明践形之义，则与告子‘食、色’之言又何以异？‘操之则存，舍之则亡’，心安有存亡？此正人心、道心交界之辨，而孟子特指以示学者。可学以为必有道心，而后可以用人心，而于人心之中，又当识道心。若专用人心而不知道心，则固流入于放僻邪侈之域；若只守道心，而欲屏去人心，则是判性命为二物，而所谓道心者，空虚无有，将流于释老之学，而非虞书之所指者。未知然否？”大雅云：“前辈多云，道心是天性之心，人心是人欲之心。今如此交互取之，当否？”曰：“既是人心如此不好，则须绝灭此身，而后道心始明。且舜何不先说道心，后说人心？”大雅云：“如此，则人心生于血气，道心生于天理；人心可以为善，可以为不善，而道心则全是天理矣。”曰：“人心是此身有知觉，有嗜欲者，如所谓‘我欲仁’，‘从心所欲’，‘性之欲也，感于物而动’，此岂能无！但为物诱而至于陷溺，则为害尔。故圣人以为此人心，有知觉嗜欲，然无所主宰，则流而忘反，不可据以为安，故曰危。道心则是义理之心，可以为人心之主宰，而人心据以为准者也。且以饮食言之，凡饥渴而欲得饮食以充其饱且足者，皆人心也。然必有义理存焉，有可以食，有不可以食。如子路食于孔悝之类，此不可食者。又如父之慈其子，子之孝其父，常人亦能之，此道心之正也。苟父一虐其子，则子必狠然以悖其父，此人心之所以危也。惟舜则不然，虽其父欲杀之，而舜之孝则未尝替，此道心也。故当使人心每听道心之区处，方可。然此道心却杂出于人心之间，微而难见，故必须精之一之，而后中可执。然此又非有两心也，只是义理、人欲之辨尔。陆子静亦自说得是，云：‘舜若以人心为全不好，则须说不好，使人去之。今止说危者，不可据以为安耳。言精者，欲其精察而不为所杂也。’此言亦自是。今郑子上之言都是，但于道心下，却一向说是个空虚无有之物，将流为释老之学。然则彼释迦是空虚之魁，饥能不欲食乎？寒能不假衣乎？能令无生人之所欲者乎？虽欲灭之，终不可得而灭也。”大雅。





章句





问《中庸》“始言一理，中散为万事，末复合为一理”云云。曰：“如何说晓得一理了，万事都在里面？天下万事万物都要你逐一理会过，方得。所谓‘中散为万事’，便是中庸。近世如龟山之论，便是如此，以为‘反身而诚’，则天下万物之理皆备于我。万物之理，须你逐一去看，理会过方可。如何会反身而诚了，天下万物之理便自然备于我？成个甚么？”又曰：“所谓‘中散为万事’，便是《中庸》中所说许多事，如智仁勇，许多为学底道理，与‘为天下国家有九经’，与祭祀鬼神许多事。圣人经书所以好看，中间无些子罅隙，句句是实理，无些子空缺处。”僩。

问：“《中庸》始合为一理，“天命之谓性。”末复合为一理。”“无声无臭。”“始合而开，其开也有渐；末后开而复合，其合也亦有渐。”赐。夔孙录同。