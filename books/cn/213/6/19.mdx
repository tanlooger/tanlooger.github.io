---
---
---
title: 乡党篇
---






总论





《乡党》记圣人动容周旋，无不中礼。泳。

如《乡党》说圣人容色处，是以有事观圣人；如言‘燕居申申、夭夭’，是以无事时观圣人。学者于此，又知得圣人无时无处而不然。焘。

《乡党》一篇，自“天命之谓性”至“道不可须臾离也”，皆在里面。许多道理，皆自圣人身上迸出来。惟圣人做得甚分晓，故门人见之熟，是以纪之详也。

问：“看《论语》，及《乡党》之半。”曰：“觉公看得浅，未甚切己。终了《乡党篇》，更须从头温一过。许多说话，尽在《集注》中。”贺孙。

问贺孙：“读《乡党》已终，觉得意思如何？”曰：“见得段段都是道理合着如此，不如此定不得。才有些子不如此，心下便不安。”曰：“圣贤一句是一个道理，要得教人识着，都是要人收拾已放之心。所谓‘学问之道无他，求其放心而已’，非是学问只在求放心，非把求放心为学问工夫，乃是学问皆所以求放心。如‘《诗》三百，一言以蔽之，曰“思无邪”’，大要皆欲使人‘思无邪’而已。”贺孙。





第一节乡党、宗庙、朝廷言貌不同。





看《乡党篇》，须以心体之。“孔子于乡党，恂恂如也，似不能言者。”如何是“似不能言者”？“宗庙、朝廷，便便言，唯谨。”如何是“便便言唯谨”？“朝，与下大夫言，侃侃如也；与上大夫言，如也。”如何是“侃侃”？如何是“訚訚”？义刚录云：“看《乡党》一篇，须是想像他恂恂是如何，訚訚是如何，不可一滚看。”

问：“先生解‘侃侃、訚訚’四字，不与古注同。古注以侃侃为和乐，訚訚为中正。”曰：“‘衎’字乃训和乐，与此‘侃’字不同。《说文》以侃为刚直。《后汉书》中亦云‘侃然正色’。訚訚是‘和说而诤’，此意思甚好。和说则不失事上之恭，诤则又不失自家义理之正。”广。

或问《乡党》如恂恂侃侃之类。曰：“如此类，解说则甚易。须是以心体之，真自见个气象始得。”士毅。

问：“‘孔子于乡党，恂恂如也，似不能言者。’或有大是非利害，似不可不说。所谓‘似不能言者’，恐但当以卑逊为主，所以说‘似不能言’。”曰：“不是全不说。但较之宗庙、朝廷，为不敢多说耳。”问：“‘其在宗庙、朝廷’，《集注》云：‘宗庙，礼法之所在。’在宗庙则‘每事问’，固是礼法之所在，不知圣人还已知之而犹问，还以其名物制度之非古而因订之？”曰：“便是这处，某尝道是孔子初仕时如此。若初来问一番了，后番番来，番番问，恐不如此。‘孰谓鄹人之子知礼乎？’呼曰‘鄹人之子’，是与孔子父相识者有此语，多应是孔子初年。”贺孙。





第二节在朝廷事上、接下不同。





亚夫问“朝，与下大夫言，侃侃如也；与上大夫言，訚訚如也”。曰：“侃侃，是刚直貌。以其位不甚尊，故吾之言可得而直遂。至于上大夫之前，则虽有所诤，必须有含蓄不尽底意思，不如侃侃之发露得尽也。‘闵子侍侧’一章，义亦如此。”时举。

问：“《注》云：‘侃侃，刚直。’‘訚訚’，是‘和悦而诤’。不知诤意思如何？”曰：“说道和悦，终不成一向放倒了。到合辨别处，也须辨别，始得。内不失其事上之礼，而外不至于曲从。如古人用这般字，不是只说字义，须是想像这意思是如此。如‘恂恂’，皆是有此意思，方下此字。如《史记》云：‘鲁道之衰，洙、泗之间龂龂如也。’“龂”、“訚”，字同。这正见‘和悦而诤’底意思。当道化盛时，斑白者不提挈，不负戴于道路，少壮者代其事。到周衰，少壮者尚欲执其任，而老者自不肯安，争欲自提挈，自负戴，此正是‘和悦而诤’。”贺孙。

“‘訚訚’，《说文》云：‘和悦而诤。’看得字义是一难底字，缘有争义。《汉志》‘洙、泗之间龂龂’，义一同两齿相断。”泳。

《汉书》，诸尚书争一件事，其中有云：“訚訚侃侃，得礼之容。缄默邪心，非朝廷福。”泳。





第三节为君摈相。





问“宾不顾矣”。曰：“古者宾退，主人送出门外，设两拜，宾更不顾而去。国君于列国之卿大夫亦如此。”焘。

问：“‘君召使摈’，摈如其命数之半。如上公九命，则摈者五人，以次传命。”曰：“古者摈介之仪甚烦。如九命摈五人，介则如命数，是九人。宾主相见，自摈以下列两行，行末相近。如主人说一句，主人之摈传许多摈者讫，又交过末介传中介，直至宾之上介，方闻之宾。”贺孙。

古者相见之礼，主人有摈，宾有介。宾传命于上介，上介传之次介，次介传之末介，末介传之末摈，末摈传之次摈，次摈传之上摈，上摈传之主人，然后宾主方相见。又曰：“看来古人大故淳朴。人君出命不甚会说话，所以着人代他说话。”焘。

植举注云：“‘揖左人，则左其手；揖右人，则右其手。’揖左人，传命出也；揖右人，传命入也。”曰：“然。”植。

《集注》引晁氏说，谓孔子无使摈执圭之事。正淳曰：“定公十年夹谷之会，孔子相，恐即摈相之相。”曰：“相自是相，摈自是摈。相是相其礼仪。摈是传道言语，故摈用命数之半，以次传说。”必大。今《集注》无。





第四节在朝之容。





“立不中门，行不履阈。”《注》云“枨闑之间，由闑右，不践阈”，只是自外入。右边门中，乃君出入之所。闑，如一木拄门，如今人多用石墩当两门中。臣傍闑右边出入。此“右”字，自内出而言。贺孙。

枨，如今衮头相似。，当中碍门者，今城门有之。古人常掩左扉。人君多出在门外见人，所以当枨之间为君位。泳。

问：“‘立不中门。’《或问》谓‘门之左右扉各有中’，其制可考否？”曰：“门之中有，扉之两旁有枨。枨、之间，即中。古人常阖左扉，所谓中门者，谓右扉之中也。”必大。

萧问：“‘过位，色勃如也。’‘位，谓门屏之间，人君宁立之处。’”曰：“古今之制不同，今之朝仪，用秦制也。古者朝会，君臣皆立，故《史记》谓‘秦王一旦捐宾客，而不立朝’。君立于门屏之间。屏者，乃门间萧墙也。今殿门亦设之。三公九卿以下，设位于廷中，故谓之‘三槐、九棘’者，廷中有树处，公卿位当其下也。”雉。

“过位。”《注》云：“君之虚位，谓门屏之间。”曰：“如今人厅门之内，屏门之外，似《周礼》所谓‘外朝’也。”植。

问“复其位，踧踖如也”。曰：“此是到末梢又结算则个。若众人到末梢，便撒了。圣人则始乎敬，终乎敬，故到末梢，又整顿则个。”焘。





第五节为君聘。





“上如揖，下如授”，旧说亦好。但此方说升堂时，其容如此。既升堂纳圭于君前，即不复执之以下，故说做下堂不得，所以只用平衡之说言之。上下，谓执圭之高低也。必大。

“执圭，上如揖，下如授。”前辈多作上阶之“上”，下阶之“下”。其实既下则已不用笏，往往授介者。只是高不过于揖，故如揖；下不低于授，故如授。贺孙。

“享礼有容色。”曰：“聘但以圭。至享，则更用圭璧、庭实。”植。

问聘享之礼。曰：“正行聘礼毕，而后行享礼。聘，是以命圭通信。少间，仍旧退还命圭。享，是献其圭璧琮璜，非命圭也。币皮舆马之类，皆拜跪以献，退而又以物献其夫人，凡三四次方毕。所献之物皆受，但少间别有物回之。”又问庭实。曰：“皮币舆马，皆陈之于庭实。私觌，是所遣之大夫，既以君命行聘享之礼毕，却行私礼参见他国之君也。”焘。

“‘飨礼有容色’，《仪礼》谓‘发气满容’，何故如此？”曰：“聘是初见时，故其意极于恭肃。既聘而享，则用圭璧以通信，有庭实以将其意，比聘时渐纾也。”《聘礼篇》。广。

“私觌愉愉。”曰：“聘者享礼，乃其君之信。私觌，则聘使亦有私礼物，与所聘之国君及其大臣。”植。





第六节衣服之制。





“君子不以绀饰，红紫不以为亵服。”今反以红紫为朝服。贺孙。绀是而今深底鸦青色。义刚。

“绀深青扬赤色。”扬，浮也。植。

问：“‘以饰练服’，是绛色。练服是小祥后丧服，如何用绛色以为饰？”曰：“便是不可晓。此个制度差异。绛是浅红色；绀是青赤色，如今之闪青也。”广。

问：“红紫‘且近于妇人女子之服’。不知古之妇人女子亦多以红紫为服否？”曰：“此亦不可知，但据先儒如此说耳。”广。

蒨绛朱，此红之染数，一入为蒨，再入为，三入为绛，四入为朱。子蒙。

“当暑袗绤，必表而出之”，与“蒙彼绉”，有两说。泳。

“裘，乃纯用兽皮，而加里衣，如今之貂裘。”或问狐白裘。曰：“是集众狐为之。”植。





第七节谨斋事。





“明衣”即是个布衫。“长一身有半”，欲蔽足尔。又曰：“即浴衣也。见《玉藻注》。”植。

问：“‘“变食”，谓不饮酒，不茹荤。’而今之致斋者有酒，何也？”曰：“饮酒非也。但《礼》中亦有‘饮不至醉’之说。”广。

问“斋必变食”。曰：“荤，是不食五辛。”。





第八节饮食之制。





一言一语，一动一作，一坐一立，一饮一食，都有是非。是底便是天理，非底便是人欲。如孔子“失饪不食，不时不食，割不正不食，不多食”，无非天理。如口腹之人，不时也食，不正也食，失饪也食，便都是人欲，便都是逆天理。如只吃得许多物事，如不当吃，才去贪吃不住，都是逆天理。看道理只管进，只管细，便好。只管见上面，只管有一重，方好。如一物相似，剥一重，又剥一重；又有一重，又剥一重；剥到四五重，剥得许多皮壳都尽，方见真实底。今人不是不理会道理，只是不肯子细，只守着自底便了，是是非非，一向都没分别。如诐淫邪遁之辞，也不消得辨；便说道是他自陷，自蔽，自如此，且恁地和同过，也不妨。贺孙。

问：“‘割不正不食’，与‘席不正不坐’，此是圣人之心纯正，故日用间才有不正处，便与心不相合，心亦不安。”曰：“圣人之心，无毫厘之差。谓如事当恁地做时，便硬要恁地做。且如‘不得其酱不食’，这一物合用酱而不得其酱，圣人宁可不吃，盖皆欲得其当然之则故也。”又问：“《注》云：‘精，凿也。’”曰：“是插教那米白着。”焘。

“不得其酱不食。”“其”字正紧要。“其酱”，如“鱼脍芥酱”之类。闳祖。

“不得其酱”，如今所谓酱。如《礼记•内则》中有数般酱，随所用而不同。植。

“肉虽多，不使胜食气。”非特肉也，凡蔬果之类，皆不可胜食气。泳。





第十节居乡。





问：“‘乡人傩，朝服而立于阼阶。’《集注》云：‘庶其依己而安。’或云，存室神，盖五祀之属。子孙之精神，即祖考之精神，故祖考之精神依于己。若门、行、户、灶之属，吾身朝夕之所出处，则鬼神亦必依己而存。”曰：“然。一家之主，则一家之鬼神属焉；诸侯守一国，则一国鬼神属焉；天子有天下，则天下鬼神属焉。看来为天子者，这一个神明是多少大，如何有些子差忒得！若纵欲无度，天上许多星辰，地下许多山川，如何不变怪！”蔡云：“子陵足加帝腹，便见客星侵帝座。”曰：“‘殷之未丧师，克配上帝。’纣未做不好时，便与天相配，是甚细事！”贺孙。





第十一节与人交之诚意。





苏实问“问人于他邦，再拜而送之”。曰：“古人重此礼，遣使者问人于他邦，则主人拜而送之，从背脊后拜。”潘子善因言：“浙中若纳妇嫁娶盛礼时，遣人入传语婚姻之家，亦拜送之。至反命，则不拜也。”植。

问：“‘康子馈药，拜而受之。’看此一事，见圣人应接之间，义理发见，极其周密。”曰：“这般所在，却是龟山看得子细，云：‘大夫有赐，拜而受之，礼也；未达不敢尝，所以慎疾；必告之，直也。直而有礼，故其直不绞。’龟山为人粘泥，故说之较密。”贺孙。





第十二节事君之礼。





“君祭先饭”。寻常则主人延客祭，如世俗出生之类。今侍食于君，君祭则臣先自吃饭，若为君尝食然，不敢当客礼也。膳人取那饮食来，请君祭。泳。

问：“‘疾，君视之’，方东首。常时首当在那边？《礼记》自云寝常当东首矣。平时亦欲受生气，恐不独于疾时为然。”曰：“常时多东首，亦有随意卧时节。如《记》云：‘请席何向，请衽何趾。’这见得有随意向时节。然多是东首，故《玉藻》云‘居常当户，寝常东首’也。常寝于北牖下，君问疾，则移南牖下。”贺孙。

问病者居北牖之义。曰：“是就北牖下安床睡。因君来，故迁之南牖下，使以南面视己耳。”义刚。





第十三节交朋友之义。





问：“‘朋友死，无所归，曰：“于我殡。”朋友之馈，非祭肉不拜。’朋友之义，固当如此。后世同志者少，而泛然交处者多，只得随其浅深厚薄，度吾力量为之，宁可过厚，不可过薄。”曰：“朋友交游固有浅深。若泛然之交，一一要周旋，也不可。于自家情分稍厚，自着如此。须是情文相称，若泛泛施之，却是曲意徇物。古人于这般所在自分明。如‘交友称其信也，执友称其仁也’，自有许多样。又如，于‘师，吾哭诸寝；朋友，哭诸寝门之外；所知，哭于野’，恩义自有许多节。”贺孙。





第十四节容貌之变。





问：“《记》云：‘若有疾风、迅雷、甚雨，虽夜必兴，衣服冠而坐。’看来不如此，定是不安。但有终日之雷，终夜之雨，如何得常如此？”曰：“固当常如此，但亦主于疾风、迅雷、甚雨。若平平底雷风雨，也不消如此。”问：“当应接之际，无相妨否？”曰：“有事也只得应。”贺孙。





第十五节升车之容。





立之说“车中不内顾”一章。曰：“‘立视五隽，式视马尾。’盖隽是车轮一转之地，车轮高六尺，围三径一，则阔丈八，五转则正为九丈矣。立视虽远，亦不过此。”时举。






论语二十一




卷第三十九