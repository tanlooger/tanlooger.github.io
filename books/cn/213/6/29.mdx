---
---
---
title: 微子篇
---






微子去之章





问：“箕子当时，何必徉狂？”曰：“他已为囚奴，做人不成了，故只得徉狂受辱。”又问：“若箕子地位尚可以谏，想亦未肯住在。必是既已为囚奴，则不复可谏矣。”曰：“既已为囚奴，如何更可以谏！”广。

问：“殷有‘三仁’。”曰：“而今也难看。或是孔子当时见他事实。”

问：“或去，或奴，或谏不同，如何同归于仁？”曰：“三子皆诣其至理，故谓之仁。如箕子亦是谏，谏至于极有所不行，故若此也。”一之。

“三仁”，且只据他去就、死生论之。然以此一事推及其他，则其所为之当理无私，亦可知矣。闳祖。

问：“‘三仁’，不知易地而施，皆能遂其本心否？”曰：“都自各就他分上做。自今观之，‘微子去之’，尚在活地上；如箕子之囚，比干之死，便是在死地上了，较之尤难！箕子虽不死，然便死却又到了。唯是被囚不死不活，这地位如何处？直是难！看‘三仁’惓惓忧国之心，直是念念不断。若如避世之徒，一齐割断，高举远引，这却无难。故孔子曰：‘果哉！末之难矣。’若果于忘世，是不难。”贺孙。

问：“‘三仁’之事，必不可偏废否？”曰：“也不必如此看。只是微子是商之元子，商亡在旦暮，必着去之以存宗祀。若箕子、比干则自当谏。其死与奴，特适然耳。”又问：“当时若只有微子一人，当如何？”曰：“亦自着去。”吴仁甫问：“夷、齐之事，如伯夷已逃去，叔齐以父命与宗社之重，亦自可立否？”曰：“叔齐却难处。”子升问：“使当时无中子可立，国祀当如何？”曰：“亦须自有宗室等人。”子升问：“令尹子文、陈文子之事，《集注》云：‘未知其心果出于天理，而无人欲之私。’又其他行事多悖于道理，但许其忠清，而不许其仁。若其心果出于天理之公，而行事又不悖于道，则可以谓之仁否？”曰：“若果能如此，亦可以谓之仁。”子升又问：“令尹子文、陈文子之事，则原其心而不与其仁；至管仲，则以其功而许其仁，若有可疑。”曰：“管仲之功自不可泯没，圣人自许其有仁者之功。且圣人论人，功过自不相掩，功自还功，过自还过。所谓彼善于此，则有之矣。若以管仲比伊、周，固不可同日语；若以当时大夫比之，则在所当取。当是之时，楚之势骎骎可畏，治之少缓，则中国皆为夷狄，故曰：‘微管仲，吾其被发左衽矣！’如本朝赵韩王，若论他自身，煞有不是处。只辅佐太祖，区处天下，收许多藩镇之权，立国家二百年之安，岂不是仁者之功！使圣人当时说管仲无‘克、伐、怨、欲’，而一纯于天理之仁，则不可。今亦不过称其‘九合诸侯，一正天下’之事耳。”因说：“看文字，不要般递来说。方说这一事未了，又取那一事来比并说。般来愈多，愈理会不得。少间便撰出新奇说话来说将去，元不是真实道理，最不要如此。”木之。

问：“‘三仁’皆出于至诚恻怛之公。若箕子不死而为之奴，何以见恻怛之心？”曰：“箕子与比干心只一般。箕子也尝谏纣，偶不逢纣大怒，不杀他。也不是要为奴，只被纣囚系在此，因徉狂为奴。然亦不须必死于事。盖比干既死，若更死谏也无益，适足长纣杀谏臣之罪，故因得徉狂。然他处此最难，微子去却易，比干则索性死。他在半上半下处，最是难。所以《易》中特说‘箕子之明夷’；‘利艰贞，晦其明也。内难而能正其志。’外虽徉狂，而心却守得定。”淳。录云：“问：‘《注》言：“三子之行不同，而同出于至诚恻怛之意。”微子之去，欲存宗祀；比干之死，欲纣改行；可见其至诚恻怛处。不知箕子至诚恻怛何以见？’曰：‘箕子、比干都是一样心。箕子偶然不冲着纣之怒，自不杀他。然他见比干恁地死，若更死谏，无益于国，徒使人君有杀谏臣之名。就他处此最难，微子去却易，比干一向谏死，又却索性。箕子在半上落下，最是难处。被他监系在那里，不免徉狂。所以《易》中特说‘箕子之明夷’，可见其难处。故曰：‘利艰贞，晦其明也。内难而能正其志，箕子以之。’外虽狂，心则定也。”

或问：“‘比干不止是一事之仁’，先生尝有此语。莫是它分上大节目处有得，见做得彻头彻尾，与一时一事之仁不同，但未可望圣人之全仁耳。”曰：“箕子、微子、夷、齐之仁，亦是此类。各随它分上，或去，或奴，或让底，亦皆可见其终身大体处。”又曰：“诸子之仁虽如此，料得缜密工夫，纯粹体段，未如颜子之仁是从实地上做来。”又曰：“曾子启手足易箦时底心，见得时，便是曾子之仁。更以求仁、害仁处参之，便见‘三仁’、夷、齐所以全其心德者。而尧卿所问管仲之事，亦可见矣。”

观凤一羽，则知五色之备。“三仁”。僩。





柳下惠为士师章





问“柳下惠为士师”。曰：“三黜非君子之所能免。但不去，便是他失于和处。”时举。

亚夫问柳下惠三黜。曰：“柳下惠莹然处，皆与伯夷一般。伯夷如一颗宝珠，只常要在水里。柳下惠亦如一宝珠，在水里也得，在泥里也得。”时举。

问：“柳下惠‘直道而事人，焉往而不三黜；枉道而事人，何必去父母之邦’！虽可以见其‘必以其道而不失焉者’，然亦便有个不恭底意思，故记者以孔子两事序于其后。观孔子之事，则知柳下惠之事亦未得为中道。”曰：“也是如此。惟是孟子说得好，曰：‘圣人之行，或远或近，或去或不去，归洁其身而已矣。’下惠之行，虽不比圣人合于中道，然‘归洁其身’则有余矣。”问：“‘或远或近’，是相去之远近否？”曰：“不然。谓其去人有远近。若伯夷则直是去人远矣！”广。





齐景公待孔子章





问：“齐景公待孔子，虽欲‘以季、孟之间’，乃以虚礼待之，非举国以听孔子。故曰：‘吾老矣，不能用也。’遂行。如齐王欲以孟子为矜式，亦是虚礼，非举国以听孟子。”曰：“固是。”植。





齐人归女乐章





问：“‘齐人归女乐’，季桓子才受，孔子不安，便行。孔子向来相定公，做得许多事业，亦是季桓子听孔子之所为，方且做得。”曰：“固是。”又曰：“当时若致膰胙，孔子去得更从容。惟其不致，故孔子便行。”植。

问：“《史记》载：‘鲁今且郊，如致膰于大夫，则吾可以止。’设若致膰，则夫子果止否？”曰：“也须去。只是不若此之速，必别讨一事故去。且如致膰，亦不是大段失礼处，圣人但因此且求去尔。”。

问：“今欲出来作事，亦须成败有命，无必成之理。”曰：“固是。且如孔子所作，亦须见有必成处。但有小人沮之，则不可乃是天。孔子当时在鲁，全属季桓子。其堕三都，乃是乘其机而为之，亦是难。女乐事，《论语》所载与《史记》异。若如《论语》所载，似太匆遽。鲁是父母之国，君、大夫，岂得不直告之？告之不从而行，亦未晚，今乃去得如此其急。此事未易轻议，当阙。”可学。





楚狂接舆章





问：“楚狂接舆等，伊川谓荷稍高。”曰：“以其尚可告语。若接舆，则全不可晓。”问：“当乱世，必如孔子之才可以救世而后可以出，其他亦何必出？”曰：“亦不必如此执定。‘君子之仕，行其义也’，亦不可一向灭迹山林。然仕而道不行，则当去耳。”可学。





子路从而后章





问：“不仕无义。”曰：“仕则可以行其义，不仕则无以行其义，便无这君臣之义了。”又问：“下文所谓‘君臣之义’，即是这义否？”曰：“然。”焘。

“君子之仕也，行其义也”。义，便有进退去就在里。如丈人，直是截断，只见一边。闳祖。

亚夫问：“君子之仕也，行其义也。”曰：“这时虽大纲做，行不行亦自有小小从违处，所谓义也。如孟子‘迎之致敬以有礼，则就之；礼貌衰，则去之’之意，不如长沮、桀溺之徒，才见大纲行不得，便去了。”植。

问：“《集注》云：‘仕所以行君臣之义，故虽知道之不行，而不可废。’末云：‘亦非忘义徇禄也。’此‘义’字，似有两意。”曰：“如何是有两意？只是一意。才说义，便是摠去、就都说。道合则从，不合则去，即此是义，非但只说要出仕为义。然道合则从，不合则去，唯是出仕方见得。‘不仕无义’，才说不仕，便都无了这义。圣人忧世之心，固是急欲得君行道。到得灵公问陈，‘明日遂行’；景公‘“以季、孟之间待之。”曰：“吾老矣，不能用也”，孔子行’；季桓子受女乐，‘孔子行’，无一而非义。”贺孙。

亚夫问：“《集注》云：‘谓之义，则事之可否，身之去就，诚有不苟然者。’”曰：“旧时人说此段，只说道合出仕才仕，便是义。殊不知所谓仕，不是埋头一向只要仕。如孟子说‘所就三，所去三’，与‘孔子有见行可之仕，有际可之仕，有公养之仕’，虽是未尝不欲仕，亦未尝不顾其义之如何。”贺孙。





逸民章





孔子论逸民，先伯夷。道夫。





卷第四十九





论语三十一