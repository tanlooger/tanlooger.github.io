---
---
---
title: 二十
---




《片玉词》：“良夜灯光簇如豆”(1)一首，乃改山谷《忆帝京》词(2)为之者。似屯田最下之作，非美成所宜有也(3)。

［注释］

(1)周邦彦《青玉案》：“良夜灯光簇如豆。占好事，今宵有。酒罢歌阑人散后。琵琶轻放，语声低颤，灭烛来相就。　　玉体偎人情何厚。轻惜轻怜转唧。雨散云收眉儿皱。只愁彰露，那人知后，把我来僝僽。”（据《清真集·补遗》）

(2)黄庭坚《忆帝京》（私情）：“银烛生花如红豆。占好事，而今有。人醉曲屏深，借宝瑟轻招手。一阵白苹风，故灭烛教相就。　　花带雨冰肌香透。恨啼鸟辘轳声晓，岸柳微凉吹残酒。断肠时至今依旧。镜中消瘦。那人知后，怕夯你来僝僽。”（据《彊村丛书》本《山谷琴趣外编》卷之二）

(3)杨易霖《周词订律补遗》上本词后注云：“王静安先生云：‘此词乃改山谷《忆帝京》词为之者，决非美成作。’案：《绿窗新话》引《古今词话》，淮海《御街行》词与美成此词亦多相合，未知孰是。”似杨氏亦曾悉先生有此语，惟不知所见之处耳。

以上陈乃乾录自先生旧藏《片玉词》眉间批语