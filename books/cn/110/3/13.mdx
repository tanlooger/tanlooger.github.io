---
---
---
title: 十三
---




楼忠简谓先生（清真）妙解音律(1)。惟王晦叔《碧鸡漫志》谓：“江南某氏者，解音律，时时度曲。周美成与有瓜葛。每得一解，即为制词。故周集中多新声。”(2)则集中新曲，非尽自度。然“顾曲名堂，不能自已”，固非不知音者。故先生之词，文字之外，须兼味其音律。惟词中所注宫调，不出教坊十八调之外。则其音非大晟乐府之新声，而为隋唐以来之燕乐，固可知也。今其声虽亡，读其词者，犹觉拗怒之中，自饶和婉；曼声促节，繁会相宣；清浊抑扬，辘轳交往。两宋之间，一人而已。

［注释］

(1)楼钥《清真先生文集序》：“公性好音律，如古之妙解，顾曲名堂，不能自已。”

(2)见《碧鸡漫志》卷第二。

以上录自《清真先生遗事·尚论三》