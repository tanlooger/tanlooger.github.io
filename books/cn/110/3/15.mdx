---
---
---
title: 十五
---




（王）以凝词句法精壮，如和虞彦恭寄钱逊升（当作“叔”）《蓦山溪》一阕(1)、重午登霞楼《满庭芳》一阕(2)、舣舟洪江步下《浣溪沙》一阕(3)，绝无南宋浮艳虚薄之习。其他作亦多类是也。

［注释］

(1)王周士《蓦山溪》（和虞彦恭寄钱逊叔）：“平山堂上，侧歌南浦。醉望五州山，渺千里银涛东注。钱郎英远，满腹贮精神。窥素壁，墨栖鸦，历历题诗处。　　风裘雪帽，踏遍荆湘路。回首古扬州，沁天外残霞一缕。德星光次，何日照长沙。《渔夫曲》、《竹枝词》，万古歌来暮。”（据《彊村丛书》本《王周士词》）

(2)王周士《满庭芳》（重午登霞楼）：“千古黄州，雪堂奇胜，名与赤壁齐高。竹楼千字，笔势压江涛。笑问江头皓月，应曾照、今古英豪。菖蒲酒，窳尊无恙，聊共访临皋。

陶陶。谁晤对，粲花吐论，宫锦纫袍。借银涛雪浪，一洗尘劳。好在江山如画，人易老、双鬓难茠。升平代，凭高望远，当赋《反离骚》。”（据《王周士词》）

(3)王周士《浣溪沙》（舣舟洪江步下）：“起看船头蜀锦张，沙汀红叶舞斜阳。杖挐惊起睡鸳鸯。　　木落群山雕玉□，霜和冷月浸澄江。疏篷今夜梦潇湘。”（据《王周士词》）

以上录自《观堂别集·跋〈王周士词〉》