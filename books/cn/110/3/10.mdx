---
---
---
title: 十
---




先生（周清真）于诗文无所不工，然尚未尽脱古人蹊径。平生著述，自以乐府为第一。词人甲乙，宋人早有定论(1)。惟张叔夏病其意趣不高远(2)。然北宋人如欧、苏、秦、黄，高则高矣，至精工博大，殊不逮先生。故以宋词比唐诗，则东坡似太白，欧、秦似摩诘，耆卿似乐天，方回、叔原则大历十子之流。南宋惟一稼轩可比昌黎。而词中老杜则非先生不可。昔人以耆卿比少陵(3)，犹为未当也。

［注释］

(1)陈振孙《直斋书录解题》集部歌词类《清真词》二卷《续集》一卷下云：“周美成邦彦撰，多用唐人诗语，栝入律，浑然天成。长调尤善铺叙，富艳精工，词人之甲乙也。”

(2)张炎《词源》卷下：“美成词只当看他浑成处，于软媚中有气魄。采唐诗融化如自己者，乃其所长。惜乎意趣却不高远。”

(3)张端义《贵耳集》卷上：“项平斋训：‘学诗当学杜诗，学词当学柳词。’杜诗、柳词，皆无表德，只是实说。”