---
---
---
title: 十六
---




稼轩《贺新郎》词：“柳暗凌波路。送春归、猛风暴雨，一番新绿。”(1)又，《定风波》词：“从此酒酣明月夜。耳热。”(2)‘绿”、“热”二字皆作上去用。与韩玉《东浦词》《贺新郎》(3)，以“玉”、“曲”叶“注”、“女”，《卜算子》(4)以“夜”、“谢”叶“食”、“月”，（按“食”当作“节”，“食”在词中既非韵，在词韵中与“月”又非同部，想系笔误。）已开北曲四声通押之祖。

［注释］

(1)辛弃疾《贺新郎》：“柳暗凌波路。送春归、猛风暴雨，一番新绿。千里潇湘葡萄涨，人解扁舟欲去。又樯燕、留人相语。艇子飞来生尘步，唾花寒、唱我新番句。波似箭，催鸣橹。　　黄陵祠下山无数。听湘娥、泠泠曲罢，为谁情苦。行到东吴春已暮。正江阔潮平稳渡。望金雀觚棱翔舞。前度刘郎今重到，问玄都千树花存否？愁为倩，么弦诉。”（据《稼轩长短句》卷一）

(2)辛弃疾《定风波》（自和）：“金印累累佩陆离，河梁更赋断肠诗。莫拥旌旗真个去。何处。玉堂元自要论思。　　且约风流三学士。同醉。春风看试几枪旗。从此酒酣明月夜。耳热。那边应是说侬时。”（据《稼轩长短句》卷八）

(3)韩玉《贺新郎》（咏水仙）：“绰约人如玉。试新妆娇黄半绿，汉宫匀注。倚傍小栏闲凝伫，翠带风前似舞。记洛浦当年俦侣。罗袜尘生香冉冉，料征鸿微步凌波女。惊梦断，楚江曲。　　春工若见应为主。忍教都闲亭邃馆，冷风凄雨。待把此花都折取，和泪连香寄与。须信道离情如许。烟水茫茫斜照里，是骚人《九辨》招魂处。千古恨，与谁语？”（据汲古阁本《东浦词》）

(4)韩玉《卜算子》：“杨柳绿成阴，初过寒食节。门掩金铺独自眠，那更逢寒夜。　　强起立东风，惨惨梨花谢。何事王孙不早归，寂寞秋千月。”（据《东浦词》）