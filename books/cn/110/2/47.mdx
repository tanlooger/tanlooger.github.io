---
---
---
title: 四十七
---




蕙风《听歌》诸作，自以《满路花》为最佳(1)。至《题香南雅集图》诸词(2)，殊觉泛泛，无一言道着。

［注释］

(1)况周颐《满路花》（彊村有听歌之约，词以坚之）：“虫边安枕簟，雁外梦山河。不成双泪落，为闻歌。浮生何益，尽意付消磨。见说寰中秀，曼睩修蛾。旧家风度无过。　　凤城丝管，回首惜铜驼。看花馀老眼，重摩挲。香尘人海，唱彻《定风波》。点鬓霜如雨，未比愁多。问天还问嫦娥。”（梅郎兰芳以《嫦娥奔月》一剧蜚声日下）（据《蕙风词》卷下）

(2)按《题香南雅集图》诸词，无从查考。据赵尊岳《蕙风词史》，知《蕙风词》卷下之《戚氏》属之，因录如下。

《戚氏》（沤尹为畹华索赋此调，走笔应之）：“伫飞鸾。萼绿仙子彩云端。影月娉婷，浣霞明艳。好谁看？华鬘，梦寻难。当歌掩泪十年闲。文园鬓雪如许，镜里长葆几朱颜？缟袂重认，红帘初卷，怕春暖也犹寒。乍维摩病榻，花雨催起，著意清欢。　　丝管。赚出婵娟。珠翠照映，老眼太辛酸。春宵短。系骢难稳，栩蝶须还。近尊前。暂许对影，香南笛语，遍写乌兰。番（去）风渐急，省识将离，已忍目断关山。（畹华将别去，道人先期作虎山之游避之。）　　念我沧江晚。消何逊笔，旧恨吟边。未解《清平调》苦，道苔枝、翠羽信缠绵。剧怜画罨瑶台、醉扶纸帐，争遣愁千万。算更无、月地云阶见。谁与诉、鹤守缘悭。甚素娥、暂缺能圆。更芳节、后约是今番。耐清寒惯，梅花赋也，好好纫兰。”

以上赵万里自《丙寅日记》所记先生论学语中摘出