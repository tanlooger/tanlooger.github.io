---
---
---
title: 四十三
---




南宋词人，白石有格而无情，剑南有气而乏韵。其堪与北宋人颉颃者，唯一幼安耳。近人祖南宋而祧北宋，以南宋之词可学，北宋不可学也。学南宋者，不祖白石，则祖梦窗，以白石、梦窗可学，幼安不可学也。学幼安者率祖其粗犷、滑稽，以其粗犷、滑稽处可学，佳处不可学也。幼安之佳处，在有性情，有境界。即以气象论，亦有“横素波、干青云”(1)之概，宁后世龌龊小生所可拟耶？

［注释］

(1)萧统《陶渊明集·序》：“其文章‘横素波而傍流，干青云而直上’。”