---
---
---
title: 二十三
---




人知和靖《点绛唇》(1)、圣（原误作“舜”）俞《苏幕遮》(2)、永叔《少年游》（原脱“游”）三阕为咏春草绝调(3)。不知先有正中“细雨湿流光”五字(4)，皆能摄春草之魂者也。

［注释］

(1)林逋《点绛唇》（草）：“金谷年年，乱生春色谁为主？馀花落处，满地和烟雨。　　又是离愁，一阕长亭暮。王孙去。萋萋无数，南北东西路。”（据《绝妙词选》卷二）

(2)梅尧臣《苏幕遮》，已见前页注。

(3)吴曾《能改斋漫录》卷十七：“梅圣俞在欧阳公坐，有以林逋《草词》‘金谷年年，乱生青草（按：《绝妙词选》、《草堂诗馀》等书，“青草”均作“春色”）谁为主’为美者。梅圣俞别为《苏幕遮》一阕，欧公击节赏之。又自为一词云：‘阑干十二独凭春，晴碧远连云。千里万里，二月三月，行色苦愁人。　　谢家池上，江淹浦畔，吟魄与离魂。那堪疏雨滴黄昏，更特地忆王孙。’盖《少年游》令也。不惟前二公所不及，虽求诸唐人温、李集中，殆与之为一矣。今集不载此一篇，惜哉！”

(4)冯延巳《南乡子》：“细雨湿流光，芳草年年与恨长。烟锁凤楼无限事，茫茫。鸾镜鸳衾两断肠。　　魂梦任悠扬，睡起杨花满绣床。薄幸不来门半掩，斜阳。负你残春泪几行。”（据《阳春集》）