---
---
---
title: 二十
---




正中词除《鹊踏枝》、《菩萨蛮》十数阕(1)最煊赫外，如《醉花间》之“高树鹊衔巢，斜月明寒草”(2)，余谓韦苏州之“流萤渡高阁”(3)，孟襄阳之“疏雨滴梧桐”(4)不能过也。

［注释］

(1)《阳春集》载《鹊踏枝》十四阕，《菩萨蛮》九阕，辞繁不具录。

(2)冯延巳《醉花间》：“晴雪小园春未到，池边梅自早。高树鹊衔巢，斜月明寒草。　　山川风景好，自古金陵道。少年看却老。相逢莫厌醉金杯，别离多，欢会少。”（据《阳春集》）

(3)韦应物《寺居独夜寄崔主簿》：“幽人寂无寐，木叶纷纷落。寒雨暗深更，流萤渡高阁。坐使青灯晓，还伤夏衣薄。宁知岁方晏，离居更萧索。”（据《四部备要》本《韦苏州集》卷二）

(4)《全唐诗》卷六孟浩然句：“微云淡河汉，疏雨滴梧桐。”注：王士源云：“浩然常闲游秘省，秋月新霁，诸英联诗。次当浩然云云。举座嗟其清绝，不复为缀。”