---
---
---
title: 三
---




有有我之境，有无我之境。“泪眼问花花不语，乱红飞过秋千去”(1)，“可堪孤馆闭春寒，杜鹃声里斜阳暮”(2)，有我之境也。“采菊东篱下，悠然见南山”(3)，“寒波澹澹起，白鸟悠悠下”(4)，无我之境也。有我之境，以我观物，故物皆著我之色彩。无我之境，以物观物，故不知何者为我，何者为物。古人为词，写有我之境者为多，然未始不能写无我之境，此在豪杰之士能自树立耳。

［注释］

(1)冯延巳《鹊踏枝》：“庭院深深深几许？杨柳堆烟，帘幕无重数。玉勒琱鞍游冶处，楼高不见章台路。　　雨横风狂三月暮。门掩黄昏，无计留春住。泪眼问花花不语，乱红飞入（别作‘过’）秋千去。”（据四印斋本《阳春集》）

(2)秦观《踏莎行》：“雾失楼台，月迷津渡，桃源望断无寻处。可堪孤馆闭春寒，杜鹃声里斜阳暮。　　驿寄梅花，鱼传尺素，砌成此恨无重数。郴江幸自绕郴山，为谁流下潇湘去？”（据番禺叶氏宋本两种合印《淮海长短句》卷中）

(3)陶潜《饮酒》第五首：“结庐在人境，而无车马喧。问君何能尔？心远地自偏。采菊东篱下，悠然见南山。山气日夕佳，飞鸟相与还。此中有真意，欲辩已忘言。”（据陶澍集注本《陶靖节集》卷三）

(4)元好问《颍亭留别》：“故人重分携，临流驻归驾。乾坤展清眺，万景若相借。北风三日雪，太素秉元化。九山郁峥嵘，了不受陵跨。寒波澹澹起，白鸟悠悠下。怀归人自急，物态本闲暇。壶觞负吟啸，尘土足悲咤。回首亭中人，平林淡如画。”（据《四部备要》本《遗山诗集笺注》卷一）