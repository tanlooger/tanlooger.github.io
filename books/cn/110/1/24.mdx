---
---
---
title: 二十四
---




《诗·蒹葭》一篇(1)，最得风人深致。晏同叔之“昨夜西风凋碧树。独上高楼，望尽天涯路”(2)，意颇近之。但一洒落，一悲壮耳。

［注释］

(1)《诗·秦风·蒹葭》：“蒹葭苍苍，白露为霜。所谓伊人，在水一方。溯洄从之，道阻且长；溯游从之，宛在水中央。　　蒹葭凄凄，白露未晞。所谓伊人，在水之湄。溯洄从之，道阻且跻；溯游从之，宛在水中坻。　　蒹葭采采，白露未已。所谓伊人，在水之涘。溯洄从之，道阻且右；溯游从之，宛在水中沚。”（据《四部丛刊》本《毛诗》卷第六）

(2)晏殊《蝶恋花》：“槛菊愁烟兰泣露。罗幕轻寒，燕子双飞去。明月不谙离恨苦，斜光到晓穿朱户。　　昨夜西风凋碧树。独上高楼，望尽天涯路。欲寄彩笺兼尺素，山长水阔知何处。”（据林大椿校本《珠玉词》）