---
---
---
title: 四十一
---




“生年不满百，常怀千岁忧。昼短苦夜长，何不秉烛游”(1)，“服食求神仙，多为药所误。不如饮美酒，被服纨与素”(2)，写情如此，方为不隔。“采菊东篱下，悠然见南山。山气日夕佳，飞鸟相与还”(3)，“天似穹庐，笼盖四野。天苍苍，野茫茫，风吹草低见牛羊”(4)，写景如此，方为不隔。

［注释］

(1)《古诗十九首》第十五：“生年不满百，常怀千岁忧。昼短苦夜长，何不秉烛游？为乐当及时，何能待来兹？愚者爱惜费，但为后世嗤。仙人王子乔，难可与等期。”（据《文选》卷二十九）

(2)《古诗十九首》第十三：“驱车上东门，遥望郭北墓。白杨何萧萧，松柏夹广路。下有陈死人，杳杳即长暮。潜寐黄泉下，千载永不寤。浩浩阴阳移，年命如朝露。人生忽如寄，寿无金石固。万岁更相送，圣贤莫能度。服食求神仙，多为药所误。不如饮美酒，被服纨与素。”（据《文选》卷二十九）

(3)陶潜《饮酒》诗，已见注(3)。

(4)斛律金《敕勒歌》：“敕勒川，阴山下。天似穹庐，笼盖四野。天苍苍，野茫茫，风吹草低见牛羊。”（据《乐府诗集》第八十六卷）