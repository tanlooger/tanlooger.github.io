---
---
---
title: 燕肃著作事迹考
---




上

在我国历史中，以格物、创物名世之士固寥寥，然此寥寥若干人，亦未受过去史家之充分注意，如北宋燕肃其一例也。

燕肃尝重复发明久已亡佚之指南车（按：我国之指南车乃一种机械之结构，而非利用磁针者。三国马钧、六朝祖冲之皆造之。经唐宋五代，其法失传）。其法，岳珂《愧郯录》（卷一三）及《宋史·舆服志》，并有记载，英人摩尔（A.C.Moule）尝于《通报》为文阐释之，用知所载虽缺略，法意尚可明了。此文予尝译载于《清华学报》（第二卷第一期）近者王振铎氏于《北平研究院史学集刊》更为此器之模型图说，益周详矣。关于此事，本文不复叙及。

《宋史》（卷二九八）《燕肃传》（以下省称《本传》）称肃“在明州为《海潮图》，著《海潮论》”。按《海潮图》今已佚，惟《海潮论》尚存。宋姚宽《西溪丛语》（卷上），记：“旧于会稽得一石碑，论海潮依附阴阳时刻，极有理，不知其谁氏（作），恐复遗失，故载之。”其下全录碑文。宽友王明清于《挥尘录》（下省称《王录》）前录卷四载此文。考定为即燕肃之《海潮论》。盖文中有“大中祥符九年冬，奉诏按察岭外……洎出守会稽（越州），移莅句章（明州）”之语。王明清云：“以《真宗实录》考之，大中祥符九年，以燕肃为广东提点刑狱。遂取两朝史《燕公传》观之，果尝自知越州移明州。”卷末又云：“尝著《海潮论》《海潮图》并行于世。则知（原文作者）为燕无疑。”明清所考，自无可议。

燕肃《海潮论》，为我国科学史上一重要文献，兹为校录于下。（现存此论有三本，一为《学津讨原》本，《西溪丛语》所载者，下文称甲本；一为《学津讨原》本，《王录》所载者，称乙本；一为《四部丛刊续编》翻汲古阁影宋钞本，《王录》所载者，称丙本。下录文中小注，除校语外，均是原注。）





观古今诸家海潮之说（甲本“说”下有“者”字）多矣。或谓天河激涌（葛洪《潮说》），亦云地机翕张（见《洞真正一经》）（甲本作《洞正二真经》）。卢肇以日激水而潮生，封演云月周天而潮应。挺空入汉，山涌而涛随（施师谓僧隐之言）；析木大梁，月行而水大（见窦叔《蒙涛志》）。源殊派异，无所适从。索隐探微，宜伸确论。大中祥符九年冬，奉诏按察岭外，尝经合浦郡（廉州），沿南溟而东，过海康（雷州），历陵水（化州），涉恩平（恩州）（甲本作思州），往南海（广州）。迨由龙川（惠州）抵潮阳（潮州），洎出守会稽（越州），移莅句章（明州）。是（甲本无“是”字）以上诸郡皆沿海滨，朝夕观望汐之候者有日矣。得以求之刻漏，究之消息（消息进退）。十年用心，颇有准的。大率元气嘘吸（“吸”，甲本作“翕”），天随气而涨敛；溟渤往来，潮顺（“顺”，甲本作“随”）天而进退者也。以日者众（“众”，乙丙本作“重”）阳之母，阴生于阳，故潮附之于日也；月者太阴之精，水乃阴类（乙丙本作“水者阴”），故潮依之于月也。是故随日而应月，依阴而附阳。盈于朔望，消于朏魄。虚（丙本无“虚”字）于上下弦，息于辉朒（朔而日见东方），故潮有大小焉。今起月朔夜半子时，潮平于地之子位四刻一十六分半。月离于日在地之辰次，日移三刻七十二分，对月到之位，以日临之次，潮必应之。过月望，（按：“望”字当在“月”字上）复东行，潮附日而又西应之。至后朔子时四刻一十六分半，日月潮水俱复会于子位。（此下五十九字乙丙本无）其小尽则月离于日在地之辰次，日移三刻七十三分半，对日到之位，以日临之次，潮必应之。至后朔子时四刻一十六分半，日月潮水亦俱复会于子位。是（“是”，乙丙本作“星”）知潮常（“常”，乙丙本作“当”）附日而右旋。以月临子午，潮必平矣；月在卯酉，汐必尽矣。或迟速消息之小异，而进退盈虚终不失其期也。或问曰：四海潮平，来（甲本无“来”字）皆有渐，惟浙江涛至则亘如山岳，奋如雷霆，水岸横飞，雪崖傍射。澎腾奔激，吁可畏也。其涨怒（乙丙本作“可怒”）之理可得闻乎？曰：或云夹岸有山，南曰龛，北曰赭，二山相对，谓之海门，岸狭势逼，涌而为涛耳。若言狭逼，则东溟自定海吞余姚、奉化二江，侔之浙江，尤其狭逼，潮来不闻涛有声也（“也”，乙丙本作“耳”）。今观浙江之口，起自纂风亭（属会稽），北望嘉兴大山（属秀州），水阔二百余里，故（按：“故”字疑衍）海商船舶怖于上滩（水中沙为“滩”，徒旱切），惟泛余姚小江，易再而浮运河达于杭越矣。盖以下有沙滩，南北亘连（“连”，乙本作“之”，丙本作“乏”），隔碍洪波，蹙遏潮势。夫月离震兑，他潮已生。惟浙江潮水不同（乙丙本作“未洎”），月经（乙丙本“经”作“径”）乾（乙丙本“乾”作“潮”）巽，潮来已半，浊浪堆（乙丙本“堆”作“推”）滞，后水益来，于是益于沙滩，猛怒顿涌，声势激射，故起而为涛耳。非江山浅逼使之然也（乙丙本下有“哉宜”二字）。





燕肃所予海潮现象之解释，固不脱孔德所谓形而上学之附会，而去今日科学理论甚远。然其解释钱塘江涛所用方法，却为实证之方法。其驳或说谓江涛不由于“海门”之狭逼，亦符事实。近今地学之解释，谓巨涛乃江口骤狭浅所致，非仅由于江口之狭也。燕肃注意江口巨滩之存在与巨涛现象有关，乃深刻独到之观察。巨滩为口骤浅之因也。惟未明骤狭骤浅之影响，其解释视现今地学犹有一间未达耳。然燕肃此文之最大贡献，在其十年用心，遍历广东及浙江海岸，于海潮现象与日月地相对位置变易之关系，作系统之观察与记录，并综合其所观察与记录以为定例，此在科学史上为创举，所当特笔大书者也。

燕肃又尝改良刻漏之法。《本传》载肃“上《莲花漏法》，诏司天台考于钟鼓楼下，云不与崇天历合。然肃所至，皆刻石以记其法，州郡用之以候昏晓，世推其精密”。则其法已盛行于时。（欧阳修《归田录》卷二亦称“其漏刻法最精，今州郡往往有之”。）其刻石之文，今已亡佚。（《宋史·艺文志》著录肃《莲花漏法》一卷，当即此文）惟北宋吴处厚于《青箱杂记》（下省称《吴记》）卷九中尚称其略云：“燕公肃……任梓潼日，尝作莲漏献于阙下。后作藩青社，出守东颍，悉按其法而为之。其制分为四分之壶，参差置水器于上，刻木为四方之箭，箭四觚，面二十五刻，刻六十（按：此下当脱‘分’字）。四面百刻，总六千分，以效日。凡四十八箭，一气一易。铸金莲承箭，铜乌引水下注金莲，浮箭而上。有司惟谨视而易之。其行漏之始，又以《周官》水地置泉法，考二交之景，得午时四刻一十六分午（按：‘午’似是‘半’之讹）为正南北景中，以起漏焉。以梓潼在南，其法昼增一刻，夜损一刻，青（原作‘肯’）社稍北，昼增三刻，颍处梓青之间，昼增二刻，夜损亦如之。”（据商务翻四库本）盖新漏法注意昏晓时刻随季候与地域变异，而适应并指示之也。

《东都事略》（卷六○）《燕肃传》，（下省称《略传》）及《本传》并云肃尝“造指南车、记里鼓二车及欹器以献”。按：李焘《长编》记仁宗天圣五年十一月“壬寅，工部郎中直昭文馆燕肃请造指南车。内待卢道隆又上所创记里鼓车。皆以其法下所司制之”。岳珂《愧郯录》（下省称《岳录》）、《宋史·舆服志》并同。则肃未尝献记里鼓车，《略传》及《本传》误也。又按释文莹《玉壶野史》卷一：“苏翰林易简一日直禁林，得江南徐邈所造欹器。……上……亲试以水。或增损一丝许，器则随欹，合其中则凝然不摇。”则是时欹器之制未亡，禁中亦自有之。云肃献此器，疑亦误之。

欧阳修《归田录》（下省称《欧录》）卷二云：“燕龙图肃有巧思，初为永兴推官，知府寇莱公好舞拓技，有一鼓甚惜之，其环忽脱。公怅然，以问诸匠，皆莫知所为。燕请以环脚为锁簧内之，则不脱矣。”按他书所记燕肃仕历甚详，无为永兴推官之事，欧公所记当有误。《宣和画谱》卷一一《燕肃传》亦记此事，而与《欧录》异，似较得实。《宣传》云：“尝有造鼓既毕，而忘易镮者，无因可使钉脚拳于鼓之腹，遂造肃请术。肃乃呼锻者，命作大锁簧入之，众皆服其智。”

以上叙肃格物、创物之智。然在肃造诣中，此特其小焉者耳。

肃亦为名画家，北宋人以比王摩诘。郭若虚《图画见闻志》（下省称《郭志》）卷三称其“善画山水寒林。澄怀味象，应会感神，蹈摩诘之遐踪，逼咸熙之懿范”。《宣和画谱》称其“胸次潇洒……与王维相上下。独不为设色”。《宋史》本传称其“画入妙品，图山水罨布浓淡，意象微远。尤善为古木折竹”。据《郭志》《宣谱》及邓椿（南宋人）《画继》（卷八）肃画流传之可考者如下：太常寺有肃所画屏风。玉堂、刑部、所居景宁坊第，及许、洛、睢、颍佛寺，皆有其壁画。以上诸作，至宣和时除睢、颍、洛寺壁画外，皆已无存。肃画并所藏古画，身后泰半取入禁中，故世间传肃画甚稀。其收入内府，见于《宣谱》者三十七轴，计：《春岫渔歌图》一、《春山图》四、《夏溪图》二、《秋山远浦图》一、《冬晴钓艇图》二、《雪满群山图》三、《寒林图》一、《大寒林图》二、《小寒林图》二、《履冰图》一、《江山萧寺图》二、《古岸遥山图》三、《送寒衣女图》一、《状牛头山望图》一、《渡水牛图》一、《双松图》二、《松石图》一、《写李成履薄图》二、《雪浦人归图》四、《寒雀图》一。其为肃曾孙兴祖所藏，载于《画继》中者凡六轴：《忍事敌灾星图》一、《山水横幅图》一、《寒林横幅图》一、《鹭鸶图》一、《散马横披图》一、《墨竹图》一。不知此四十三轴，今尚有吉光片羽之存否，望鉴藏家有以见告。

肃亦为一诗人。《本传》称其“喜作诗，多至数千篇”。惟《宋史·艺文志》著录燕肃诗仅二卷。其传于今者，以作者所知，惟《宋文鉴》（卷二二）所录《僻居》一首耳，为录如下：





蓬茅城市远，草径接渔村。

白日偶无客，青山常对门。

药炉留火暖，花坞带烟昏。

静坐搜新句，冥心傍酒樽。





诗境冲恬，盖与其画境称。

肃仕履以干练著。《本传》载称其“知临邛县，县民尝苦吏追扰。肃削木为牍，民讼有连逮者，书其姓名，使自召之，皆如期至”。又宋郑克《折狱龟鉴》载肃“知明州时，俗轻悍喜斗。肃推先殴者，虽无伤必加以罪，后殴者非折跌支体皆贷之。于是斗者为息”。其官刑部时，于刑法上有一重要之建议（详《长编》卷一○四及《宋史·刑法志》），其言曰：





唐大理卿胡演进月囚帐。太宗曰：“其间有可矜者，岂宜一以律断？”因诏凡大辟罪，今尚书九卿谳之。又诏凡决死刑，京师五复奏，诸州三复奏。自是全活甚众。贞观四年断死罪二十九，开元二十五年才五十八。今天下生齿未加于唐，而天圣三年断大辟二千四百三十六，视唐几百倍。（今）京师大辟虽一复奏，而州郡之狱有疑及情可悯者，至上请，而法寺多举驳。官吏率得不应得之罪，故皆增饰事状，移情就法，大失朝廷钦恤之意。望准唐故事，天下死罪皆得一复奏，议者必曰待报淹延。臣则以为汉律皆以季秋论囚，又唐自立春至秋分不决死罪。未闻淹延，以害汉唐之治也。





仁宗酌取其议，因诏令“天下死罪情理可矜及刑名疑虑者，具案以闻，有司毋得举驳”。因此令而全活者，《宣和画谱》称“至今何啻亿万计”云。又《宋会要》（《刑法》二之二十）记肃以仁宗景祐初“乞今后内外官司合用宣敕条贯，写录厅壁，朝夕看读”，仁宗从之。是以整饬吏治之善制也。

其他肃之仕历详于下篇。

王荆公有《题燕肃山水》诗（《临川集》一），作于肃死后，于肃德行推崇甚至。兹录之以殿上篇：





往时濯足潇湘浦，独上九疑寻二女。苍梧之野烟漠漠，断垅连冈散平楚。暮年伤心波浪阻，不意画中能更睹。燕公侍从书燕王府，王求一笔终不与。奏论谳死误当赦，全活至今何可数。仁人义士埋黄土，只有粉墨归囊褚。





下

前篇述肃之学术与事功。此篇考其家世、行年与仕历。下文先节录《宋史》本传而以其他记载参校订补之。

燕肃，字穆之，青州益都人。

按：《略传》作青州人，《郭志》作“其先燕蓟人”，《宣谱》同。

父峻，慷慨任侠。杨光远反时，率其属迎符彦卿，遂家曹州。

按：《宣谱》，后徙居曹南，祖葬于阳翟，今为阳翟人。

肃少孤贫，游学。

按：本传不详肃生年。据《郭志》，肃卒于仁宗康定元年，据《略传》，肃卒年八十。以此推之，肃生于宋太祖建隆二年，即公元九六一。

举进士，补凤翔府观察推宫。寇准知府事，荐改秘书省著作佐郎。

按：寇准知凤翔府，在真宗咸平三年至五年（据李焘《长编》），即燕肃四十至四十二岁。

知临邛县……考城县。通判河南府，召为监察御史。准方知河南，奏留之。

按：准知河南府，在大中祥符八、九年间（据《长编》），即肃五十五、五十六岁间。

迁中侍御史，提点广南西路刑狱，迁侍御史，徙广南东路。

按：据《海潮论》及王明清所引《两朝国史》，肃自广西徙广东，在大中祥符九年冬。

还为丁谓所恶，出知越州，徙明州。……直昭文馆，为定王府记室参军，判尚书刑部。

按：肃判刑部，不知始何年，据《长编》，当在仁宗天圣二年（六十四岁）十月以前。是月，肃以判部之资格奏言，旧制，赦书集书吏分录，字多舛误，四方覆奏，或致稽违，因请镂版宣布，遂著于法。

建言……州郡之狱有疑情及可悯者……许覆奏。……

按：长编及《宋史·刑法志》，此事在天圣四年，时肃年六十六岁。

擢龙图阁待制。

按：此事史不详何年。考《愧郯录》纪天圣五年十一月，肃上指南车事，录其全衔为定王府记室参军工部郎中，直昭文馆，则是时肃尚未为龙图阁待制也。惟李焘《长编》载天圣六年四月“癸未，命龙图阁待制燕肃、直史馆康孝基同议蠲减三司岁所科上供物”。则肃之擢龙图阁待制，其在于圣五年十一月与六年四月之间乎？

权知审刑院，知梓州，还，同纠察在京刑狱。再判刑部，累迁左谏议大夫。知亳州，徙清州。属岁歉，命兼京东安抚使。入判太常寺，复知审刑。肃言旧太常钟磬皆设色，每三岁亲祠，则重饰之。岁既久，所涂积厚，声益不协。乃诏与李照、宋祁同按王朴律，即刬涤考击，合以律准。试于后苑，声皆协。

按：肃请刬涤太常钟磬及按试律准事，据《长编》及《宋史·乐志》，并在景祐元年，时肃七十四岁。

又诏与章得象、冯元详（定）刻漏。

按：据《长编》，事在景祐二年四月。

进龙图阁直学士。

肃进龙图阁直学士，史不详可年。吴处厚《青箱杂记》云：“本朝之制诰（诰字衍），待制止系皂鞋犀带，迁龙图直学士，始赐金带。燕为待制，十年不迁，乃作陈情诗上时宰。诗曰：‘鬓边今日白，腰下几时黄。’时宰怜其老，未几，迁直学士。”按肃为龙图阁待制，乃始于天圣六年，阅十年则景祐四年，肃七十七岁。其迁直学士，当在此年。惟《吴记》又云：“燕公登科最晚。年四十六始用寇莱公荐转京官……作直学士时已六十余矣。”所记二事年岁皆误。后事之误，从上文可见。据《本传》，寇准荐肃，乃在知凤翔府时，按《长编》，准在凤翔府任，尽于咸平五年五月，时肃尚四十二岁也。

知颍州，徙邓州。官至礼部侍郎，致仕卒。……

《长编》，仁宗宝元二年十月癸亥，礼部侍郎致仕燕肃言，每遇朝廷大庆会，欲于在所通表章，从之。则肃之致仕前此时甚近，当不出本年也。其上请致仕盖在邓州任时。礼部侍郎其致仕时赠官也。肃卒年八十，已见前。

子度。

按：度二任户部判官，一任户部副史，为能吏，以右谏议大夫知潭州卒。《宋史》有传附肃传后。

孙瑛。

按：瑛官至户部尚书，死于靖康之难。《宋史》亦有传附于肃传后。





原载《国立浙江大学文学院集刊》第1集，1941年6月；后收入张荫麟《宋史论丛》，三联书店1956年版清样本（后因故未出版）今据此版本录入。中国社会科学院近代史所图书馆藏