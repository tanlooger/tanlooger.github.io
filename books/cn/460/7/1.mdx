---
---
---
title: 附录一 诸家赠酬词（凡已收录于本书各卷之内者不重出）
---




水调歌头 上辛幼安生日


／韩玉（见东浦词）

重午日过六，灵岳再生申。丰神英毅，端是天上谪仙人。夙蕴机权才略，早岁来归明圣，惊耸汉庭臣。言语妙天下，名德冠朝绅。　绣衣节，移方面，政如神。九重隆眷倚注，伟业富经纶。闻道山东出相，行拜紫泥飞诏，归去秉洪钧。寿嘏自天锡，安用拟庄椿。





水调歌头 呈辛隆兴


／杨炎正（见西樵语业）

杖屦觅春色，行遍大江西。访花问柳，都自无语欲成蹊。不道七州三垒，今岁五风十雨，全是太平时。征辔晚乘月，渔钓夜垂丝。　诗书帅，坐围玉，麈挥犀。兴方不浅，领袖风月过花期。只恐梅梢青子，已露调羹消息，金鼎待公归。回首滕王阁，空对落霞飞。





贺新郎 寄辛潭州


／杨炎正

梦里骖鸾驭，望蓬莱不远翩然，被风吹去。吹到楚楼烟月上，不记人间何处。但疑是蓬壶别所。缥缈霓裳天女队，奉一仙满把流霞举。如唤我，醉中舞。　醉醒梦觉知何许。问潇 湘今日谁与，主盟尊俎。无限青春难老意，拟倩管弦寄与。待新筑沙堤稳步。万里云霄都历遍，却依前流水桃源路。留此笔，为君赋。





满江红辛帅生日


／赵善括（见应斋杂著卷六）

海岳储祥，符昌运挺生贤哲。天赋与飘然才气，凛然忠节。颖脱难藏冲斗剑，誓清行击中流楫。二十年麾节遍江湖，恩威浃。　香穟直，云峰列，觞羽急，鲸川竭。共介公眉寿，赞公贤业。出处已能齐二老，功名岂止超三杰。待吾皇千载带金重，头方黑。





醉蓬莱 前题


／赵善括

正彩铃坠盖，玉燕投怀，梦符佳月。五百年前，诞中兴人杰。杖策归来，入关徒步，万里朝金阙。贯日忠诚，凌云壮气，妙龄英发。　名镇重湖，屡凭态栻；恩满西江，载分龙节。有志澄清，誓击中流楫。谈笑封侯，雍容谋国，看掀天功业。待与斯民，庆公华袞，祝公华发。





洞仙歌 寿稼轩


／杨炎正（见西樵语业）

带湖佳处，仿佛真蓬岛。曾对金尊伴芳草。见桃花流水，别是春风，笙歌里，谁信东君会老。　功名都莫问，总是神仙，买断风光镇长好。但如今经国手，袖里偷闲，天不管、怎得关河事了。待貌取精神上凌烟，却旋买扁舟，归来闻早。





鹊桥仙 寿稼轩


／杨炎正

筑成台榭，种成花柳，更又教成歌舞。不知谁为带湖仙，收拾尽壶天风露。　闲中得味，酒中得趣，只恐天还也妒。青山纵买万千重，遮不断诏书来路。





满江红 寿稼轩


／杨炎正

寿酒如渑，拚一醉劝君休惜。君不记济河津畔，当年今夕：万丈文章光焰里，一星飞坠从南极。便御风乘兴入京华，班卿棘。　君不是，长庚白；又不是，严陵客，只应是明王、梦中良弼。好把袖间经济手，如今去补天西北。等瑶池侍宴夜归时，骑箕翼。





好事近辛幼安席上


／韩元吉（见南涧甲乙稿卷七）

华屋翠云深，云外晚山千叠。眼底无穷春事，对杨枝 桃叶。　老来沉醉为花狂，霜鬓未曾镊。几许夜阑清梦，任翻成蝴蝶。





沁园春 寄辛承旨


／刘过（见龙洲词）

斗酒彘肩，风雨渡江，岂不快哉。被香山居士，约林和靖，与东坡老，驾勒吾回。坡谓“西湖，正如西子，浓抹淡妆临镜台”。二公者，皆掉头不顾，只管衔杯。　白云“天竺飞来。图画里峥嵘楼观开。爱东西双涧，纵横水绕；两峰南北，高下云堆”。逋曰“不然，暗香浮动，争似孤山先探梅”？须晴去，访稼轩未晚，且此徘徊。





沁园春 寄辛稼轩


／刘过

古岂无人，可以似吾、稼轩者谁？拥七州都督，虽然陶侃，神明机鉴，未必能诗。常衮何如，羊公聊尔，千骑东方侯会稽。中原事，纵匈奴未灭，毕竟男儿。　平生出处天知，算整顿乾坤终有时。问湖南宾客，侵寻老矣；江西户口，流落何之？尽日楼台，四山屏障，目断江山魂欲飞。长安道，算世无刘表，王粲畴依？





八声甘州 秋夜奉怀浙东辛帅


／张镃（见南湖集卷十）

领千岩万壑岂无人，唯见稼轩来。正松梧秋到，旌旗风动，楼观雄开。俯槛何劳一笑，瀚海荡纤埃。余事了凫鹜，闲咏命樽罍。　江左风流旧话，想登临浩叹，白骨苍苔。把龙韬藏去，游戏且蓬莱。念乡关偏怜霜鬓，爱盛名何似展真才。怀公处，夜深凝望，云汉星回。





洞仙歌 黄木香赠辛稼轩


／姜夔（见白石道人歌曲别集）

花中惯识，压架玲珑雪，乍见缃蕤间琅叶。恨春风将了，染额人归，留得个、袅袅垂香带月。　鹅儿真似酒，我爱幽芳，还比酴醿又娇绝。自种古松根，待看黄龙，乱飞上苍髯五鬣。更老仙添与笔端春，敢唤起桃叶，问谁优劣。





六州歌头 送辛稼轩


／程珌（见洺水词）

向来抵掌，未必总谈空。难遍举，质三事，试从公：记当年，赋得一丘一壑，天鸢阔，渊鱼静；莫击磬，但酌酒，尽从容。一水西来他日，会从公，曳杖其中。问前回归去，已笑白发成蓬，不识如今，几西风。　蒙庄多事，论虱豕，推羊蚁，未辞终。又骤说，鱼得计，孰能通？叹如云网罟，龙伯啖，眇难穷。凡三惑，谁使我，释然融？岂是匏瓜者，把行藏尽付鸿蒙？且从头检校，想见迎公，湖上千松。





摸鱼儿 过期思 稼轩之居，曹留饮于秋水观，赋一词谢之


／章谦亨（见铅山志）

想先生跨鹤归去，依然上界官府。胸中丘壑经营巧，留下午桥别墅。堪爱处，山对起飞来万马平波驻。带湖鸥鹭，犹不忍寒盟，时寻门外，一片芰荷浦。　秋水观，环绕滔滔瀑布。参天古木奇古。云烟只在阑干角，生出晚来微雨。东道主，爱宾客梅花烂熳开樽俎。满怀尘土。扫荡以无余，□然如上，玉峤翠瀛语。





水龙吟 酹辛稼轩墓。在分水岭下


／张埜（见古山乐府）

岭头一片青山，可能埋得凌云气？遐方异域，当年滴尽，英雄清泪。星斗撑肠，云烟盈纸，纵横游戏。谩人间留得，阳春白雪，千载下，无人继。　不见戟门华第，见萧萧竹枯松悴。问谁料理，带湖烟景，瓢泉风味。万里中原，不堪回首，人生如寄。且临风高唱，逍遥旧曲，为先生醉。





感皇恩与客读稼轩乐府全集


／王恽（见秋涧乐府）

幽思耿秋堂，芸香风度，客至忘言孰宾主。一篇雅唱，似与朱弦细语。恍疑南涧坐，挥谈麈。　霁月光风，竹君梅侣，中有新亭泪如雨。力扶王略，志在中原一举。丈夫心事了，惊千古。





沁园春 酹稼轩故居


／张西岩（稼轩集钞存引自永乐大典）

乐府以来，继吾坡公，惟有稼轩。爱笔头神彩，全非近代；胸中才气，犹是中原。把百余年，秦 晁 贺 晏，前辈诸人都并吞。无能敌，放秋空一鹗，独自腾鶱。　声华旧塞乾坤。只留得清贫与子孙。叹时虽暂用，几回北望，人常见忘，万里南奔。谷变陵迁，故家零落，不见当年画戟门。樽中酒，望云山高处，遥酹英魂。