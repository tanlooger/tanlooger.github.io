---
---
---
title: 附录二 旧本稼轩词集序跋文
---




稼轩词序


／范开（稼轩词甲集）

器大者声必闳，志高者意必远。知夫声与意之本原，则知歌词之所自出。是盖不容有意于作为，而其发越著见于声音言意之表者，则亦随其所蓄之浅深，有不能不尔者存焉耳。

世言稼轩居士 辛公之词似东坡，非有意于学坡也，自其发于所蓄者言之，则不能不坡若也。坡公尝自言与其弟子由为文□多而未尝敢有作文之意，且以为得于谈笑之间而非勉强之所为。公之于词亦然：苟不得之于嬉笑，则得之于行乐；不得之于行乐，则得之于醉墨淋漓之际。挥毫未竟而客争藏去。或闲中书石，兴来写地，亦或微吟而不录，漫录而焚稿，以故多散逸。是亦未尝有作之之意，其于坡也，是以似之。

虽然，公一世之豪，以气节自负，以功业自许，方将敛藏其用以事清旷，果何意于歌词哉，直陶写之具耳。故其词之为体，如张乐洞庭之野，无首无尾，不主故常；又如春云浮空，卷舒起灭，随所变态，无非可观。无他，意不在于作词，而其气之所充，蓄之所发，词自不能不尔也。其间固有清而丽、婉而妩媚，此又坡词之所无，而公词之所独也。昔宋复古、张乖崖方严劲正，而其词乃复有秾纤婉丽之语，岂铁石心肠者类皆如是耶。

开久从公游，其残膏剩馥，得所沾焉为多。因暇日裒集冥搜，才逾百首，皆亲得于公者。以近时流布于海内者率多赝本，吾为此惧，故不敢独，将以祛传者之惑焉。

淳熙戊申正月元日门人范开序。





辛稼轩集序


／刘克庄（后村大全集卷九十八）

自昔南北分裂之际，中原豪杰率陷没殊域，与草木俱腐。虽以王景略之才，不免有失身苻氏之愧。

□建炎省方画淮而守者百三十余年矣，其间北方骁勇自拔而归，如李侯显忠、魏侯胜，士大夫如王公仲衡、辛公幼安，皆著节本朝，为名卿将。辛公文墨议论尤英伟磊落。乾道 绍熙奏篇及所进美芹十论、上虞雍公 九议，笔势浩荡，智略辐凑，有权书衡论之风。其策完颜氏之祸，论请绝岁币，皆验于数十年之后。符离之役，举一世以咎任事将相，公独谓张公虽未捷，亦非大败，不宜罪去。又欲使李显忠将精锐三万出山东，使王任、开赵、贾瑞辈领西北忠义为前锋。其论与尹少稷、王瞻叔诸人绝异。乌虖，以孝皇之神武，及公盛壮之时，行其说而尽其才，纵未封狼居胥，岂遂置中原于度外哉。机会一差，至于开禧，则向之文武名臣欲尽，而公亦老矣。余读其书而深悲焉。

世之知公者，诵其诗词，而以前辈谓有井水处皆倡柳词，余谓耆卿直留连光景歌咏太平尔；公所作大声鞺鞳，小声铿，横绝六合，扫空万古，自有苍生以来所无。其秾纤绵密者亦不在小晏 秦郎之下。余幼皆成诵。公嗣子故京西宪䅉欲以序见属，未遣书而卒，其子肃具言先志。恨余衰惫，不能发斯文之光焰，而姑述其梗概如此。

按：上文惟见后村大全集，而其中错讹特甚。如“完颜氏”作“元颜氏”，固为避钦宗嫌名，但“尹少稷”上衍“君”字，“公所作”误作“公所无”，“自有苍生以来所无”脱“无”字，则其误均显然可见。九议第六，有“以精兵锐卒步骑三万，令李显忠将之，由楚州出沭阳，鼓行而的”等语，序文括其意，而竟误作“又欲使显有大忠将精锐三万出山东”，兹亦据九议原文予以勘正。其余纰漏尚多，以无可参校，姑仍之。





论稼轩词


／陈模 子宏（见怀古录卷中）

蔡光工于词，靖康间陷于虏中。辛幼安尝以诗词参请之，蔡曰：“子之诗则未也，他日当以词名家。”故稼轩归本朝，晚年词笔尤好。尝作贺新郎云：“绿树听啼，更那堪杜鹃声住，鹧鸪声切。啼到春归无寻处，苦恨芳菲都歇。算未抵人间离别：马上琵琶关塞黑，更长门翠辇辞金阙。看燕燕，送归妾。将军百战身名裂。向河梁回头万里，故人长绝。易水萧萧西风冷，满座衣冠似雪。正壮士悲歌未彻。啼鸟还知如此恨，料不啼清泪空啼血。谁伴我，醉明月？”此词尽集许多怨事，全与太白 拟恨赋手段相似。又，止酒赋沁园春云：“杯汝来前：老子今朝，点检形骸。甚长年抱渴，咽如焦釜；于今喜眩，气似奔雷。漫说刘伶，古今达者，醉后何妨死便埋。浑如此，叹汝于知己，真少恩哉。更凭歌舞为媒。算合作平生鸩毒猜。况怨无小大，生于所爱；物无美恶，过则为灾。与汝成言：勿留亟去，吾力犹能肆汝杯。杯再拜，道‘麾之则去，招则须来’。”此又如宾戏、解嘲等作，乃是把古文手段寓之于词。赋筑偃湖云：“叠嶂西驰，万马回旋，众山欲东。正惊湍直下，跳珠倒溅；小桥横截，缺月初弓。老合投闲，天教多事，检点长身十万松。吾庐小，在龙蛇影外，风雨声中。　争先见面重重。看爽气朝来三四峰。似谢家子弟，衣冠磊落；相如庭户，车骑雍容。我觉其间：雄深雅健，如对文章太史公。新堤路，问偃湖何日，烟水濛濛？”说松而及谢家子弟，相如车骑，太史公文章，自非脱落故常者未易闯其堂奥。刘改之所作沁园春，虽颇似其豪，而未免于麄。

近时作词者只说周美成、姜尧章等，而以稼轩词为豪迈，非词家本色。潘紫岩 牥云：“东坡为词诗，稼轩为词论。”此说固当，盖曲者曲也，固当以委曲为体；然徒狃于风情婉娈，则亦不足以启人意。回视稼轩所作，岂非万古一清风也哉。或曰：“美成、尧章，以其晓音律，自能撰词调，故人尤服之。”





辛稼轩词序


／刘辰翁（须溪集卷六）

词至东坡，倾荡磊落，如诗如文，如天地奇观，岂与群儿雌声学语较工拙；然犹未至用经用史，牵雅 颂入郑 卫也。自辛稼轩前，用一语如此者必且掩口。及稼轩横竖烂熳，乃如禅宗棒喝，头头皆是；又如悲笳万鼓，平生不平事，并尽卮酒，但觉宾主酣畅，谈不暇顾。词至此亦足矣。然陈同父效之，则与左太冲入群媪相似，亦无面而返。嗟乎，以稼轩为坡公少子，岂不痛快灵杰可爱哉，而愁髻龋齿作折腰步者阉然笑之。敕勒之歌拙矣，风吹草低之句，与大风起句高下相应，知音者少顾。稼轩胸中今古，止用资为词，非不能诗，不事此耳。

斯人北来，喑呜鸷悍，欲何为者；而谗摈销沮，白发横生，亦如刘越石陷绝失望，花时中酒，托之陶写，淋漓慷慨，此意何可复道，而或者以流连光景、志业之终恨之，岂可向痴人说梦哉！为我楚舞，吾为若楚歌，英雄感怆，有在常情之外，其难言者未必区区妇人孺子间也。世儒不知哀乐，善刺人，及其自为，乃与陈若山等。嗟哉伟然，二丈夫无异。吾怀此久矣，因宜春 张清则取稼轩词刻之，复用吾请。清则少游杭浙，有奇志逸气，必能仿佛为此词者。





批点稼轩长短句序


／李濂

稼轩 辛忠敏公 幼安，历城人也。少与党怀英同师蔡伯坚。筮仕，决以蓍，怀英得坎，因留事金；稼轩得离，遂浩然南归。绍兴末，屡立战功。尝作九议暨美芹十论上之，皆切中时务。累官兵部侍郎、枢密都承旨。晚年解印绶归，侨寓铅山之期思，带湖 瓢泉，渚烟溪月，稼轩吟啸于其间，亦乐矣哉。

今铅山县南二里许，有稼轩书院，而分水岭下，厥墓在焉。

余家藏稼轩长短句十二卷，盖信州旧本也，视长沙本为多。序曰：

稼轩有逸才，长于填词，平生与朱晦庵、陈同父、洪景卢、刘改之辈相友善。晦庵 答稼轩启有曰：“经纶事业，股肱王室之心；游戏文章，脍炙士林之口。”刘改之气雄一世，其寄稼轩词有曰：“古岂无人，可以似吾稼轩者谁？”后百余年，邯郸 张埜过其墓而以词酹之曰：“岭头一片青山，可能埋得凌云气？”又曰：“谩人间留得，阳春白雪，千载下，无人继！”观同时之所推奖，异代之所追慕，则稼轩人品之豪，词调之美，概可见已。晦庵之没也，时党禁方严，稼轩独为文哭之。卒之日，家无余财，仅遗平生著述数帙而已。乌虖，贤哉！

长短句凡五百六十八阕，余归田多暇，稍加评点，间于登台步垅之余，负耒荷锄之夕，辄歌数阕，神爽畅越，盖超然不觉尘思之解脱也。惜乎世鲜刻本。开封贰郡历城王侯诏读而爱之，曰：“余忝为稼轩乡后进，请寿诸梓，愿惠一言以为观者先。”余聊摭稼轩之取重于当时后世者如此。其中妙思警句，则评附本篇云。

嘉靖丙申春二月嵩渚山人李濂川父书于碧云精舍。





跋六十家词本稼轩词


／毛晋

蔡元工于词，靖康中陷虏庭。稼轩以诗词谒见，蔡曰：“子之诗则未也，他日当以词名家。”故稼轩晚年卜筑奇狮，专工长短句，累五百首有奇。但词家争斗秾纤，而稼轩率多抚时感事之作，磊落英多，绝不作妮子态。宋人以东坡为词诗，稼轩为词论，善评也。古虞 毛晋记。





稼轩词提要


／四库全书总目提要集部词曲类

稼轩词四卷（江苏巡抚采进本），宋 辛弃疾撰。弃疾有南烬纪闻，已著录。其词慷慨纵横，有不可一世之概，于倚声家为变调；而异军特起，能于剪红刻翠之外，屹然别立一宗，迄今不废。观其才气俊迈，虽似乎奋笔而成，然岳珂桯史记弃疾自诵贺新凉、永遇乐二词，使座客指摘其失，珂谓贺新凉词首尾二腔语句相似，永遇乐词用事太多，弃疾乃自改其语，日数十易，累月犹未竟，其刻意如此云云，则未始不由苦思得矣。

书录解题载稼轩词四卷，又云：“信州本十二卷，视长沙本为多。”此本为毛晋所刻，亦为四卷，而其总目又注原本十二卷，殆即就信州本而合并之欤。其集旧多讹异，如二卷内丑奴儿近一阕，前半是本调，残阙不全，自“飞流万壑”以下则全首系洞仙歌，盖因洞仙歌五阕即在此调之后，旧本遂误割第一首以补前词之阙，而五阕之洞仙歌遂止存其四。近万树词律中辨之甚明，此本尚未及订正。其中“叹轻衫帽几许红尘”句，据其文义，“帽”字上尚有一脱字，树亦未经勘及，斯足证扫叶之喻矣。今并详为勘定。其必不可通而无别本可证者，则姑从阙疑之义焉。





稼轩集钞存序


／法式善

万载 辛子敬甫，奇士也。尝携一砚来游京师，礼邸 汲修主人雅爱重之，荐以馆，不就。与予议论古今上下，辄以宋 辛忠敏公著作散佚为念。予尝于播芳大全文粹、铁网珊瑚、各郡县志、宋人诗话诸书录出稼轩诗文十余首，敬甫并词刻之，冠以所编年谱，殿尾则反复千余言，辨述作之真伪是非，既详且尽，而益求所谓稼轩集者不已。会朝廷开唐文馆，予效编纂之役，约同事见公诗文胥签识，补从前陋略。金匮 孙平叔编修适亦以是诿予，盖其识敬甫有日矣。

忠敏之在当时也，陈同父谓与朱子、子师同系四海之望，至谢叠山则直以圣贤之学归之。公豪迈英爽过东坡，乃于朱子、南轩诸贤，尊崇悦服，违禁忌不顾，此非笃于道、得于心者不能也，岂特节义文章为不朽哉。

兹从永乐大典各韵中采得诗文及词若干首，皆世所未有。敬甫汇前编，统名曰稼轩集钞存，刻以行世，足以慰天下学者慕望之心，而其心则尚未有已也。

敬甫先世出东平，于公为别派，合并书之。

嘉庆十五年七月朔日，日讲起居注官唐文馆总纂官左春坊左庶子梧门 法式善拜手序。





编辑稼轩集钞存记


／辛启泰

忠敏公 稼轩集，史莫详卷数，刻本既亡，各体文字流传殊少。新城 王氏仅于后邨诗话见其诗一首，四库全书有美芹十论、词四卷，外间亦不多得。启泰曾从法时帆先生借汲古阁词本于杨蓉裳员外，重刻之，附以诗十首，文二首，将借以求全集也。既欲购唐荆川 史纂右编钞录十论，适时帆先生有撰集唐文之役，孙平叔太史亦雅以公文字为汲汲，相与集散篇于永乐大典中，得奏议及骈体文共二十八篇，古今体一百十首，较前已十倍过之，而史所谓思陵诏跋、朱子祭文皆不及见。且此所得长短句凡五十首多出四卷外，则全集遗佚不少也。

庚午，启泰教习期满，冒暑往来二先生家，次第钞录其稿。适南旋，锓板于豫章，因合前刻编次之，统名曰稼轩集钞存。又杂采各集中有关于公者，附录以备览。

窃维公全集，灵爽冯之，世必有宝而藏之者。顾文章之出，待时抑待人，好古阐幽如二先生，诚足感也已。

嘉庆十六年春仲万载后学辛启泰谨志。





跋元大德刻稼轩词


／黄丕烈

余素不解词，而所藏宋 元诸名家词独富。如汲古阁 珍藏秘本书目所载原稿皆在焉。然皆精钞旧钞，而无有宋元椠本。顷从郡故家得此元刻稼轩词，而叹其珍秘无匹也。

稼轩词卷帙多寡不同，以此十二卷者为最善，毛氏亦从此钞出，惜其行款体例有不同耳。据毛钞以增补阙叶，非凭空撰出者可比，而洞仙歌中缺一字，钞本亦无，因以墨钉识之。其十一卷中四之五一叶，亦即是卷七之八一叶之例，非文有脱落而故强就之也。是书得此补足，几还旧观。至于是书精刻，纯乎元人松雪翁书，而俗子不知，妄为描写，可谓浮云之污。甚至强作解事，校改原文，如卷十中为人庆八十席上戏作有云：“人间八十最风流，长贴在儿儿额上。”校者云：“下儿字当作孙。”以为儿儿或是奴家之称，二语之意，当以八字作眉字解。如此则改儿为孙，岂不大可笑乎。本拟灭此几字，恐损古书，故凡遇俗手描写处，皆不灭其痕，后之明眼人当自领之。

嘉庆己未黄丕烈识。





又


／顾千里

文献通考：“稼轩词四卷。陈氏曰：‘信州本十二卷，视长沙为多。’”此元 大德间所刊，以卷数考之，盖出于信州本。宋史 艺文志云：“辛弃疾 长短句十二卷。”亦即此也。嘉庆己未，荛圃买得于骨董肆内，缺三叶，出旧藏汲古阁钞本，命予补之，因拾卷中所有之字集而为之，所无者仅十许耳。既成，遂识数语于后。七月二十二日书。





校刻稼轩词记


／王鹏运

光绪丁亥九月，从杨凤阿同年假元 大德 信州书院十二卷本，校毛刻一过。按毛本实出元刻，特体例既别，又并十二卷为四，为不同耳。元本所缺三叶，毛皆漏刻，又无端夺去新荷叶、朝中措各一阕。尤可笑者，元本第六卷缺处，丑奴儿近后半适与洞仙歌飞流万壑一首相接，毛遂牵连书之，几似丑奴儿近有三叠，令人无从句读。又鹊桥仙寿词“长贴在儿儿额上”句，校者妄书“下儿字当作孙”，为黄尧圃所嗤，毛刻于此正改作“儿孙”，是以确知其出于此也。中间讹夺，触处皆是。然亦有元本讹夺而毛刻是正之处。顾跋谓元本夺叶用汲古阁钞本校补，何以此本缺处又适与元刻相符，殊不可解。

往年刻双白 漱玉词成，即拟续刊苏 辛二集，以无善本而止。今此本既已校正，闻凤阿家尚有宋椠眉山乐府，倘再假我以毕此志，其为益为何如耶。

又，稼轩词向以信州十二卷者为足本，莫子偲 经眼录有跋万载辛氏编刻稼轩全集云：“词五卷，校汲古阁本增多三十六阕。”按毛本虽云四卷，实并十二为四，并非不足。其间缺漏，亦只校元本共少十阕，不知辛氏所补云何。附志以俟知者。

先冬三日半塘老人记。





校刊稼轩词成率成三绝于后


／王鹏运

晓风残月可人怜，婀娜新词竞筦弦。何似三郎催羯鼓，夙酲余秽一时捐。

层楼风雨黯伤春，烟柳斜阳独怆神。多少江湖忧乐意，漫呼青兕作词人。

信州足本销沉久，汲古丛编亥豕多。今日雕镌拨云雾，庐山真面问如何。





校刊稼轩词成再记


／王鹏运

是刻既成，适同里况夔笙孝廉周仪来自蜀中，携有万载 辛启泰编刻稼轩全集，其长短句四卷，悉仍毛刻，诗文四卷，词补遗一卷，则云自永乐大典钞出。补词共三十六阕，内唯洞仙歌寿叶丞相一阕已见元刻。近又见明人李濂评点稼轩词，为万历间刻本，始知毛刻误处皆沿袭于此。安得荛圃所云毛钞旧本一为雠勘也。半塘再记。

按：上四跋俱见四印斋刻稼轩长短句。





跋四卷本稼轩词


／梁启超

文献通考著录稼轩词四卷（宋史艺文志同），而引直斋书录解题注其下云：“信州本十二卷，视长沙为多。”或误以为此四卷者即长沙本，实则直斋所著录乃长沙本，只一卷耳。十二卷之信州本，宋刻无传，黄荛夫旧藏之元 大德间广信书院本，今归聊城 杨氏，而王半塘 四印斋据以翻雕者，即彼本也。可见稼轩词在宋有三刻：一为长沙一卷本，二为信州十二卷本，三即四卷本。明 清以来传世者惟信州本，毛刻六十一家词亦四卷，实乃割裂信州本以求合通考之卷数，毛氏常态如此，不足深怪，而使读者或疑毛 王二刻不同源、而毛刻即通考与宋志之旧，则大不可也。

近武进 陶氏景印宋 元本词集，中有稼轩词甲乙丙三集，其编次与毛王本全别，文字亦多异同，余读之颇感兴趣，顾颇怪其何以卷数畸零，与前籍所著录者悉无合也。嗣从直隶图书馆假得明 吴文恪 讷所辑唐宋名贤百家词，其稼轩集正采此本，而丁集赫然在焉，乃拍案叫绝，知马贵与所见四卷本固未绝于人间也。甲集卷首有淳熙戊申正月元日门人范开序，称“开久从公游，暇日裒集冥搜，才逾百首，皆亲得于公者。以近时流布于海内者率多赝本，吾为此惧，故不敢独，将以祛传者之惑焉”。范开贯历无考，然信州本有赠送酬和范先之之词多首，而此本凡先之皆作廓之，盖一人而有两字，开与先与廓义皆相属，疑即是人，诚从公游最久矣。戊申为淳熙十五年，稼轩四十九岁，知甲集所载皆四十八岁以前作。稼轩年寿虽难确考，但六十八岁尚存，则集中有明证，乙丙丁三集所收，则戊申后十余年间作也。其是否并出范开裒录，抑他人续辑，下文当更论之。

此本最大特色，在含有编年意味。盖信州本以同调名之词汇录一处，长调在先，短调在后，少作晚作，无从甄辨。此本阅数年编辑一次，虽每首作年难一一确指，然某集所收为某时期作品，可略推见。

考稼轩以二十九岁通判建康府，三十一岁知滁州，三十五岁提点江西刑狱，三十七岁知江陵府，三十八岁移帅隆兴（江西），仅三月被召内用，旋出为湖北转运副使，四十岁移湖南，寻知潭州兼湖南安抚，四十二三岁之间转知隆兴府兼江西安抚，五十间（？）以言者落职，久之主管冲佑观，五十二岁起福建提点刑狱，旋知福州兼福建安抚，五十四岁被召还行在，五十六岁落职家居，五十九岁复职奉祠，六十一二岁间起知绍兴府兼浙东安抚，六十五岁知镇江府，明年乞祠归，六十七岁差知绍兴府又转江陵府，皆辞免，未几遂卒。其生平仕历大略如此。以上所考，据本传，参以本集题注等，虽未敢谓十分正确，大致当不谬。

此本甲集编成在戊申元日，明见范序，其所收诸词，皆四十八岁前官建康 滁州 湖北 湖南 江西时所作，既极分明。乙集于宦闽时之词一首未见收录，可推定其编辑年当在绍熙二年辛亥以前，所收词以戊申己酉庚戌等年为大宗，亦间补收丁未以前之作。丙集自宦闽词起收，其最末一首为辛酉生日，盖壬子至辛酉十年间、五十三岁至六十二岁之作，中间强半为落职家居时也。丁集所收词，时代颇广漠难辨，似是杂补前三集之所遗。惟有一点极当注意者，稼轩晚年帅越、帅镇江时诸名作，如登会稽蓬莱阁、京口 北固亭怀古诸篇，皆未收录。北固亭怀古词云：“四十三年，望中犹记，烽火扬州路。”稼轩于绍兴三十二年以忠义军掌书记奉表归朝，以嘉泰四年知镇江府，相距恰四十三年。作此词时年六十六，几最晚作矣。此决非弃而不取，实缘编集时尚未有此诸词耳。然则丁集之编，当与丙集略同时，其年虽不能确指，要之四集皆在稼轩生存时已编成，则可断言也。若欲为稼轩词编年，凭借兹本，按历年游宦诸地之次第，旁考其来往人物，盖可什得五六。就中江西一地，稼轩家在广信，而数度宦隆兴（南昌），故在江西所作词及赠答江西人之词，集中最多，其时代亦最难梳理，略依此本甲乙丙三集所先后收录，划分为数期，而推考其为某期所作，虽未能尽正确，抑亦不远也。

惟四集中丙丁集所甄采，似不如甲乙集之精严，其字句间与信州本有异同者，甲乙集多佳胜，丙丁集时或劣误，似非同出一手编辑。若吾所忖度范廓之即范开之说果不谬，则似甲乙集皆范辑，丙丁集则非范辑。盖辛 范分携，在绍熙元二年间，廓之赴行在，稼轩起为闽宪，故丙集中即无复与廓之往还之作。廓之既不侍左右，自无从检集箧稿，他人因其旧名而续之，未可知也。

信州本共得词五百七十二首，此本四集合计，除其复重，共得四百二十七首，但其中却有二十首为信州本所无者，内四首辛敬甫补遗本有之。丙集有六州歌头一首，丁集有西江月一首，皆谀颂韩平原作。西江月之非辛词，吴礼部诗话引谢叠山文已明辨之；六州歌头当亦是嫁名。本传称：“朱熹殁，伪学禁方严，门生故旧至无送葬者，弃疾为文往哭之。”时稼轩之年已六十一矣，其于韩不惮批其逆鳞如此，以生平淡荣利尚气节之人，当垂暮之年而谓肯作此无聊之媚灶耶？范序谓惧流布者多赝本，此适足证丙丁集之未经范手厘订尔。

戊辰中元，新会 梁启超。





跋稼轩集外词


／梁启超

此所谓集外者，谓信州十二卷本稼轩长短句所未收也。其目如下：

生查子和夏中玉（一天霜月明）

满江红 （老子当年）

菩萨蛮 （稼轩日向儿曹说）此首亦见稼轩词甲集。

菩萨蛮和夏中玉（与君欲赴西楼约）

一剪梅（尘洒衣裾客路长）

一剪梅（歌罢尊空月坠西）

念奴娇谢王广文双姬词（西真姊妹）

念奴娇三友同饮借赤壁韵（论心论相）

念奴娇赠夏成玉（妙龄秀发）

江城子戏同官（留仙初试砑罗裙）

惜奴娇戏同官（风骨萧然）

南乡子赠妓（好个主人家）此首亦见稼轩词乙集。

糖多令（淑景斗清明）此首亦见乙集。

眼儿媚妓（烟花丛里不宜他）

踏歌（厥看精神）此首亦见甲集。

鹧鸪天和陈提干（剪烛西窗夜未阑）

如梦令赠歌者（韵胜仙风漂渺）

□□□ 出塞春寒有感（莺未老）

踏莎行春日有感（萱草齐阶）

鹊桥仙送粉卿行（轿儿排了）

谒金门和陈提干（山共水）

好事近（花月赏心天）

好事近春日郊游（春动酒旗风）

水调歌头和马叔度游月波楼（客子久不到）

好事近（春意满西湖）

贺新郎和吴明可给事安抚（世路风波恶）

水调歌头巩采若寿（泰岳倚空碧）

霜天晓角赤壁（雪堂迁客）

渔家傲湖州幕官作舫室（风月小斋模画舫）

绿头鸭七夕（叹飘零离多会少）

苏武慢雪（帐暖金丝）

品令（迢迢征路）

乌夜啼戏赠籍中人（江头三月清明）

右三十三首，见辛敬甫启泰辑稼轩集（朱氏彊邨丛书稼轩词补遗本），皆采自永乐大典者。原辑共三十六首，内洞仙歌寿叶丞相一首已见信州本，鹧鸪天二首（天上人间酒最尊、有个仙人捧玉卮）则误采朱希真 樵歌，今皆删去。

南歌子（万万千千恨）

右一首见稼轩词甲集（陶氏涉园景宋本，乙丙集同）。甲集本有三首为信州本所无，内菩萨蛮一首（稼轩日向儿曹说）踏歌一首（厥看精神）皆已见辛辑，不复录。

浣溪沙赠子文侍人名笑笑（侬是嵚崎可笑人）

鹊桥仙赠人（风流标格）

行香子（归去来兮）

一剪梅（记得同烧此夜香）

虞美人（夜深困倚屏风后）

右五首见稼轩词乙集。乙集原有八首为信州本所无，内糖多令一首（淑景斗清明）南乡子一首（好个主人家）鹊桥仙一首（轿儿排了）皆已见辛辑，不复录。

六州歌头（西湖万顷）

西江月题阿卿影像（人道偏宜歌舞）

清平乐（春宵睡重）

菩萨蛮赠周国辅侍人（画楼影蘸清溪水）

右四首见稼轩词丙集。

祝英台近（绿杨堤青草渡）

鹧鸪天（一片归心拟乱云）

鹧鸪天（欲上高楼去避愁）

西江月（堂上谋臣帷幄）

右四首见稼轩词丁集（吴文恪唐宋名贤百家词钞本）。

金菊对芙蓉重阳（远水生光）

右一首见草堂诗余。

凡四十八首，散在各本，可最收缮写。稼轩词自陈直斋即已推信州本为最备，信州本有词五百七十二首，益以此所录，都为六百二十首，辛词传世者尽是矣。惟此四十八首在辛词中价值何若，则有更待评量者。案稼轩甲集 范开 序称“近时流布于海内者率多赝本”，甲集编成于淳熙戊申，时稼轩方在中年，而范开已有慨于赝本之混真，此后尚二十年，稼轩齿益尊，名益盛，则嫁名之作益多，盖意中事耳。丁集所收西江月“堂上谋臣帷幄”一首，谢叠山已明辨其为京师士人所作，不容以冤忠魂（见吴礼部诗话）。考韩侂胄下诏伐金，在开禧二年，此西江月决当作于彼时（据词中“天时地利与人和，燕可伐与曰可”及“此日楼台鼎鼐，明年带砺山河”等语），依毕氏续通鉴，则稼翁已于开禧元年乙丑前卒，虽系年未确，然翁于乙丑解镇江（京口）帅任，奉祠西归，两见本集题注，翁莅京口似未及一年，所以遽解职之原因虽不可确考，以理势度之当是不赞开边之议，故或自引退，或为执政所排，归后方饰巾待尽（翁盖卒于开禧三年），安肯更学势利市儿献颂朝贵，此不待叠山之辨已可一言而决也。六州歌头亦侂胄封王时媚灶之作，事同一律，集中于其年有戊午拜复职奉祠之命鹧鸪天一词，文云：“老退何曾说着官，今朝放罪上恩宽，便支香火真祠俸，更缀文书旧殿班。扶病脚，洗衰颜，快从老病借衣冠。此身忘世浑容易，使世相忘却自难。”此种怀抱，此种意兴，岂是作“看贤王高会，飞盖入云烟”等语之人耶？惟彼两词皆学稼轩而颇能貌袭者，意当时传诵甚盛，编集者无识，率尔掺收，正乃范开所谓“吾为此惧”耳。永乐大典所载佚词，内失调名一首，题为出塞字样，稼轩生平无从出塞；又渔家傲一首，题有湖州幕官字样，稼轩宦迹未到湖州；似皆属赝鼎。自余数十首，或妓席游戏题赠，或朋辈酬应成篇，即使真出稼轩，在集中亦不为上乘（诸佚词中要以丁集之祝英台近“绿杨堤青草渡”一首为巨擘）。大抵辛词传本以范氏所编甲集为最谨严可信，惜仅及中年之作，不能尽全豹，乙集倘亦出范手，但编成亦仅后四年耳。（甲乙集所收出信州本外者共十一首，皆当认为真辛词。）信州本盖辑于稼轩身后，故自少作以迄绝笔皆搜采不遗。信州为稼轩钓游地，门人后学甚多，其慎择或不让范开，在宋代辛词诸刻中当最为完善。此诸佚词或为辑者所曾见而淘弃者，今重事掇拾，毋亦过而存之云尔。

戊辰孟秋，启超记。





稼轩词丁集校辑记


／赵万里（校辑宋金元人词）

辛稼轩词，自宋迄元，版本可考者得三本焉：一曰长沙坊刻一卷本，今已无传，见直斋书录解题。二曰信州刻十二卷本，直斋书录解题、宋史艺文志并著于录，传世有元 大德己亥广信书院刊本。此本流传最广，明嘉靖间大梁 李濂重刻之，毛氏汲古阁再刻之。毛本虽并为四卷，然其章次与信州本合，其沿误与李本同，盖即自李本出，非真见原本也。刘须溪集六载辛稼轩词序，称宜春张清则取稼轩词刻之，是宋末又有宜春 张氏刻本。宜春于宋世属袁州，或与信州本相近。三曰四卷本，马端临 通考著于录。天津图书馆藏吴文恪 讷 四朝名贤词本，以甲乙丙丁分卷，较信州本互有出入，盖即通考所云之四卷本。武进 陶氏尝据影宋残本刊入丛书中，而缺其丁集，今吴本丁集独完，辛词四卷本殆以此为硕果矣。

余尝据花庵词选、阳春白雪、全芳备祖、草堂诗余诸书所引以校四卷本及信州本，凡异于信州本者大都与四卷本合，且所载亦罕出四卷本外者，足征四卷本乃当时通行本，而信州本为晚出，无可疑也。

然辛词除此三本外恐尚有他本。法式善自永乐大典录出佚词，除洞仙歌“为叶丞相寿”一首已载信州本第六卷、四卷本甲集，鹧鸪天二首为朱希真词外，余则见于四卷本者仅菩萨蛮“稼轩日向儿曹说”、南乡子“赠妓”、唐多令“淑景斗清明”、踏歌、鹊桥仙“送粉卿行”等五首；其他生查子等二十八首，诸本俱未载。设大典所引非诬，则辛词必尚有他刻。刘后村大全集九十八载辛稼轩集序中盛称其词：“横绝六合，扫空万古，秾纤绵密不在小晏、秦郎下。”是宋世稼轩文集必附载其词，而大典所引殆据集本矣。惜法氏录自大典者仅佚词数十首，至其他不佚诸阕，亦未据他本校之，其有无异同更不可知矣。兹移录四卷本丁集全卷如后，明钞本多误字，其显见者悉为改正。并据信州本校之，以补陶本之遗。

新会 梁先生启超尝据以草稼轩年谱，且认为有编年意味，有跋语考之甚详；顾于自来辛词版刻，迄未真切言之，故聊发其概焉。万里记。





跋毛钞本稼轩词


／夏敬观

右毛钞稼轩词甲乙丙丁集四卷，明 吴文恪公讷曾辑入四朝名贤词，当与此同出一源。稼轩词在清代二百余年间，倚声家几于人手一编，大率毛氏汲古阁刊本最为通行。万载 辛启泰编刊全集，其长短句四卷悉仍毛刊；补遗一卷，云自永乐大典钞出。黄荛圃获元 大德 广信书院刊本十二卷，其次第与毛刊无异，毛特变其体例，化十二卷为四卷耳。为荛圃据毛钞增补缺叶，所谓毛钞，殆即刊汲古阁词之底本欤。此甲乙丙丁四卷本，荛翁盖未之见也。元 大德刊本，至光绪间，临桂 王氏四印斋、海丰 吴氏石莲庵始传刊之。独此四卷本最晚出，武进 陶氏刊其前三卷，海宁 赵万里补印丁卷，顾皆未见毛钞原本也。

以毛刊、辛刊、王刊三本与此本对校，吴刊与王刊同。如念奴娇赋雨岩之“唤做真闲客”句，“客”字是叶，而三本均作“个”，则失一韵。乌夜啼之“酒频中”句，是用三国 徐邈事，三本“频”皆作“杯”。玉楼春之“日高犹苦圣贤中”句，亦是用徐邈事，王本知其误而校正之矣，毛 辛二刊本则“中”作“心”。定风波之“昨夜山公倒载归”句，是用晋山简事，三本“公”皆作“翁”，则不典矣。稼轩词往往以乡音叶韵，全集中不胜枚举。江神子 博山道中书王氏壁词，前结“不争多”句，以“多”字入佳麻韵叶，此其例甚夥：如玉蝴蝶 杜叔高书来戒酒一首，用“多”、“何”、“呵”，江神子“簟铺湘竹帐垂纱”一首，用“多”、“摩”、“何”、“么”，鹧鸪天“自古高人最可嗟”一首，用“多”、“驼”，上西平“九衢中”一首，用“蓑”字，皆叶入佳麻韵；江神子“两轮屋角走如梭”一首，用“沙”、“加”，鹧鸪天“困不成眠奈夜何”一首，用“家”字，皆叶入歌戈韵；而三本“不争多”之“多”字皆作“些”，以下半阕“晚寒些”之“些”字与上重复，则作“晚寒咱”，试问“晚寒咱”成何语句。又如浣溪沙之“台倚崩崖玉灭瘢”句，是用汉书 王莽传“美玉可以灭瘢”，此词用元寒韵之“瘢”、“言”、“轩”，与真谆韵“颦”、“村”同叶，殆亦其乡音如此；如沁园春“老子平生”一首，用“冤”“园”入真谆韵亦其例，而三本“瘢”皆作“痕”，匪特不典，且忘“言”“轩”亦在元寒韵。此类妄为窜改之迹实不可掩。他若沁园春“杯汝知乎”一首，词尾小注“用邴原事”四字，而毛 辛二刊本则以此注冠于“甲子相高”一首之题上，云“用邴原事寿赵茂嘉郎中”，王氏知其非是而校正之矣。稼轩词用典甚富，前一首末“用邴原事”固无须自注，此必后人所加，刊者误冠次首题上，其迹犹可推想。又感 皇恩题“读庄子有所思”，三本皆作“读庄子闻朱晦庵即世”，详此词未有追挽朱子之意，且朱子不言老 庄，稼轩奈何于读庄子时追念朱子耶？此六字不知从何而来，亦必后人妄增。此本两题均无其语。略举数端，已足证此钞之优于元 大德刊本，微论毛 辛两刊矣。此外可借以校正三本之讹者尚不可胜数，备载校记，不复赘焉。

己卯腊尽，新建 夏敬观跋。





又


／张元济

光绪季年，余为涵芬楼收得太仓 謏闻斋顾氏藏书，中有汲古阁 毛氏精写稼轩词甲乙丙三集，诧为罕见。取与所刊宋六十一家词相校，则绝然不同：刊本以词调长短为次，此则以撰作先后为次也。久思覆印，以缺丁集，不果行。未几，双照楼景印宋金元明人词刊是三集，顾不言其所自来，而行款悉合，意必同出一源，然何以亦缺丁集，殆分散后而始传录者欤。吾友赵斐云据钞明 吴文恪辑本补印丁集，同一旧钞，滋多误字，拾遗补阙，美犹有憾。去岁斐云南来，语余：近见某估得精写丁集，为虞山 旧山楼 赵氏故物，正可配涵芬楼本，且或为一书两析者。余踪迹得之，介吾友潘博山、顾起潜索观，果如斐云言，毛氏印记与前三集悉同，且原装亦未改易，遂斥重金得之。龙剑必合，不可谓非书林佳话矣。娅婿夏剑丞精于倚声，亟亟假阅，谓与行世诸本有霄壤之别，定为源出宋椠。余初不能无疑，回环覆诵，乃知毛氏写校，即一点一画之微亦不肯轻率从事；丹铅杂出，其为字不成、暨空格未填补者，凡数十见，盖为当时校而未竟之书。然即此未竟之工，尤足证其有独具之胜：如乙集最高楼第三首答晋臣：“甚唤得雪来白倒雪，□唤得月来香杀月。”诸本空格均作“便”，而是本涂去者却是“便”字。水龙吟（第二见）第一首过南剑 双溪楼“峡□□江对起”，诸本“峡”下二字均作“束苍”，而是本涂去者，上为“夹”字，下却是“苍”字。鹧鸪天第二首席上再用韵“落日残□更断肠”，诸本空格均作“鸦”，而是本涂去者却是“鸦”字。又第三首败棋赋梅雨，“漠漠轻□拨不开”，诸本空格均作“阴”，而是本涂去者却是“阴”字。丙集玉兰花慢第二首，题上饶郡圃翠微楼，“笙歌雾鬓□鬟”，诸本空格均作“风”，而是本涂去者却是“风”字。踏莎行赋稼轩集经句：“日之夕矣□□下”，诸本“夕矣”下二字均作“牛羊”，而是本涂去者却是“牛羊”二字。雨中花慢登新楼有怀昌父 斯远 仲止 子似 民瞻：“旧雨常来，今□不来。”诸本空格均作“雨”，而是本涂去者却是“雨”字。揣其所以涂改之故，必为误书而非本字，诸本臆改，适蹈其非。其他窜补，与既涂之字绝不同者为数尤夥，原存空格亦大都填注，无迹可寻，以上文之例推之，绝不能与原书吻合。得见是本，殊令人有犹及阙文之感矣。

稼轩词为世推重，余既得此仅存之本，且赖良友之助得为完璧，其何敢不公诸同好。剑丞既为之书后，胡君文楷又取行世诸本勘其异同，撰为校记，其为是本独有而不见于他本者，亦一一胪举。今俱附印于后，俾阅者有所参核。

范开 序谓“裒集冥搜，才逾百首”，是编乃有四百三十九首。梁任公疑丙丁二集未经范手厘订，然即甲乙二集亦已得二百二十五首，或范 序专为甲集而作，乙集而下，续序不无散佚。又诸家所刊在是编外者有词一百七十九首，岂即出于范 序所言近时流布海内之赝本欤？吾甚望他日或有更胜之本出，得以一释斯疑也。

民国纪元二十有九年二月四日海盐 张元济。