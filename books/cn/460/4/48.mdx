---
---
---
title: 又
---



诸葛元亮席上见和，再用韵





夜语南堂新瓦响，三更急雨珊珊。交情莫作碎沙团。死生贫富际，试向此中看。　记取他年耆旧传，与君名字牵连。清风一枕晚凉天。觉来还自笑，此梦倩谁圆？





【校】


〔题〕四卷本丁集无“诸葛”二字。

〔碎沙〕四卷本作“细沙”。





【笺注】


〔诸葛元亮〕未详。

〔夜语二句〕苏轼 南堂诗：“他时夜雨困移床，坐厌愁声点客肠。一听南堂新瓦响，似闻东坞小荷香。”

〔交情三句〕汉书 郑当时传：“下邽 翟公为廷尉，宾客亦填门，及废，门外可设爵罗。后复为廷尉，客欲往，翟公大署其门曰：‘一死一生，乃知交情。一贫一富，乃知交态。一贵一贱，交情乃见。’”苏轼 再答乔太博段屯田诗：“亲友如抟沙，放手还复散。”

〔耆旧传〕晋 习凿齿撰襄阳耆旧记，亦名襄阳耆旧传。诸葛亮少时家于襄阳之邓县，在襄阳城西二十里。耆旧传中记诸葛亮生平事迹。稼轩此句语意，盖谓诸葛元亮事迹亦将继孔明之后而见载于史传中也。

〔此梦句〕“圆（或作原）梦”，谓占梦以决吉凶。