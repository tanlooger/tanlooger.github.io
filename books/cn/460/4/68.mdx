---
---
---
title: 鹧鸪天
---



和章泉 赵昌父





万事纷纷一笑中。渊明把菊对秋风。细看爽气今犹在，惟有南山一似翁。　情味好，语言工。三贤高会古来同。谁知止酒停云老，独立斜阳数过鸿。





【笺注】


〔章泉〕戴复古 石屏诗集卷二有诗题云：“玉山 章泉，本章氏所居，赵昌甫迁居于此，章泉之名遂显。”诗云：“兹山自开辟，有此一泓泉。姓自章而立，名因赵以传。源从番水出，地与瑞峰连。寄语山中友，临流著数椽。”

〔一笑中〕苏轼 和邵同年戏赠贾收诗：“倾盖相欢一笑中。”

〔爽气〕见本卷沁园春（叠嶂西驰阕）“看爽气句”注。

〔止酒停云老〕渊明有止酒诗、停云诗。稼轩则有停云堂。此处乃借渊明以自况。

〔独立句〕苏轼 纵笔三首：“溪边大路三岔口，独立斜阳数过人。”