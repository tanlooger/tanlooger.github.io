---
---
---
title: 蓦山溪
---



停云竹径初成





小桥流水，欲下前溪去。唤取故人来，伴先生风烟杖屦。行穿窈窕，时历小崎岖。斜带水，半遮山，翠竹栽成路。　一尊遐想，剩有渊明趣。山上有停云，看山下濛濛细雨。野花啼鸟，不肯入诗来，还一似，笑翁诗，自没安排处。





【校】


〔唤取〕广信书院本作“唤起”，兹从四卷本丙集。

〔自没〕四卷本作“句没”。





【笺注】


〔行穿二句〕陶渊明 归去来辞：“既窈窕以寻壑，亦崎岖而经丘。”

〔山上二句〕陶渊明 停云诗：“霭霭停云，濛濛时雨。”

〔野花二句〕陈抟 归隐诗：“携取琴书归旧隐，野花啼鸟一般春。”王安石 送程公辟还姑苏诗：“吴王花鸟入诗来。”





【编年】


上五词作年难确考，玩题中语意，当是在移居瓢泉未久之时。姑编入庆元三、四年内。