---
---
---
title: 西江月
---



示儿曹，以家事付之





万事云烟忽过，百年蒲柳先衰。而今何事最相宜？宜醉宜游宜睡。　早趁催科了纳，更量出入收支。乃翁依旧管些儿：管竹管山管水。





【校】


〔题〕四卷本丙集作“以家事付儿曹示之”。

〔百年〕四卷本作“一身”。





【笺注】


〔云烟〕苏轼 宝绘堂记：“譬之烟云之过眼，百鸟之感耳，岂不欣然接之，去而不复念也。”

〔蒲柳先衰〕世说新语 言语篇：“顾悦与简文同年而发早白，简文曰：‘卿何以先白？’对曰：‘蒲柳之姿，望秋而落；松柏之质，经霜弥茂。’”

〔宜醉句〕陈与义 菩萨蛮荷花：“南轩面对芙蓉蒲，宜风宜月还宜雨。”





【编年】


上词作年无可考，既云“以家事付儿曹”，自当在诸子多已成年之后，姑编入瓢泉诸作中。