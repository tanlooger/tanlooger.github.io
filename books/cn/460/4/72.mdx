---
---
---
title: 又
---



中秋饮酒将旦，客谓前人诗词有赋待月，无送月者，因用天问体赋





可怜今夕月，向何处，去悠悠？是别有人间，那边才见，光影东头？是天外空汗漫，但长风浩浩送中秋？飞镜无根谁系，姮娥不嫁谁留？　谓经海底问无由，恍惚使人愁。怕万里长鲸，纵横触破，玉殿琼楼。虾蟆故堪浴水，问云何玉兔解沉浮？若道都齐无恙，云何渐渐如钩？





【校】


〔光影〕四印斋本作“光景”。

〔姮娥〕四卷本丙集作“嫦娥”。

〔谓经〕四卷本作“谓洋”。





【笺注】


〔天问〕楚辞篇名。

〔可怜六句〕王国维 人间词话引此六句，谓“词人想像，直悟月轮绕地之理，与科学家密合，可谓神悟”。张华 励志诗：“大仪斡运，天回地游。”文选注引河图曰：“地常动移而人不知，譬如闲舟而行，不觉舟之运也。”可知在稼轩前亦已有人有此认识。

〔经海底〕卢仝 月蚀诗：“烂银盘从海底出，出来照我草屋东。”

〔玉殿琼楼〕拾遗记：“翟乾祐于江岸玩月，或问此中何有？翟曰：‘可随我观之。’俄见月规半天，琼楼玉宇烂然。”

〔虾蟆、玉兔〕张衡 灵宪：“羿请不死之药于西王母，其妻姮娥窃之以奔月，是曰蟾蜍。”说文解字：“蟾蜍，虾蟆也。”傅玄 拟天问：“月中何有？白兔捣药。”





【编年】


庆元中。——上木兰花慢二首，据广信书院本次第附录于题翠微楼一词之后。