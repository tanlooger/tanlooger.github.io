---
---
---
title: 江神子
---



送元济之归豫章





乱云扰扰水潺潺，笑溪山，几时闲？更觉桃源，人去隔仙凡。桃源乃王氏酒垆，与济之作别处。万壑千岩楼外雪，琼作树，玉为栏。

倦游回首且加餐。短篷寒，画图间。见说娇颦，拥髻待君看。二月东湖湖上路，官柳嫩，野梅残。





【校】


〔注〕“仙凡”下注文，四卷本丙集无。





【笺注】


〔桃源、隔仙凡〕太平御览卷四十一引刘义庆 幽明录：“汉 明帝 永 平五年，剡县 刘晨 阮肇共入天台山取谷皮，迷不得返……见芜菁叶从山腹流出，甚鲜新，复一杯流出，有胡麻糁，相谓曰：‘此必去人径不远。’度山，出一大溪，溪边有二女子，姿质妙绝，见二人持杯出，便笑曰：‘刘 阮二郎提向所失流杯来。’晨肇既不识之，二女便呼其姓，如似有旧，相见忻喜，问‘来何晚耶！’因邀还家。……至暮，令各就一帐宿，女往就之，言声清婉，令人忘忧……遂留半年。气候草木是春时，百鸟鸣呼，更怀土求归甚苦……遂共送刘 阮，指示还路。既出，亲旧零落，邑屋全异，无复相识。问得七世孙，传闻上世入山，迷不得归。”曹唐 刘晨阮肇游天台诗：“不知何地归依处，须就桃源问主人。”

〔万壑千岩〕见卷二洞仙歌（飞流万壑阕）“飞流二句”注。

〔拥髻〕赵飞燕外传附伶玄自叙：“伶玄字子于，潞水人。……买妾樊通德，颇能言赵飞燕姊弟事。通德占袖顾视烛影，以手拥髻，凄然泣下，不胜其悲。”

〔官柳二句〕杜甫 西郊诗：“市桥官柳细，江路野梅香。”





【编年】


赵汝愚于光宗 绍熙二年九月召为吏部尚书，其奏状中所述元氏仕历仅“尝监复州酒税课”一事，而不云其曾任省干，济之倘果即元汝楫，则后来所任省干，必因赵氏奏荐而得之者，则上二词必作于绍熙之后。姑附于庆元初年诸作之后。