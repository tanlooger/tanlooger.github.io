---
---
---
title: 又
---



叔高书来戒酒，用韵





贵贱偶然浑似：随风帘幌，篱落飞花。空使儿曹，马上羞面频遮。向空江谁捐玉佩，寄离恨应折疏麻。暮云多。佳人何处？数尽归鸦。　侬家：生涯蜡屐，功名破甑，交友抟沙。往日曾论，渊明似胜卧龙些。算从来人生行乐，休更说日饮亡何。快斟呵；裁诗未稳；得酒良佳。





【校】


〔题〕“叔高”广信书院本作“杜仲高”，兹从四卷本丁集。

〔帘幌〕广信书院本作“帘幕”，兹从四卷本。

〔算从来〕四卷本作“记从来”。

〔休更说〕四卷本作“休更问”。





【笺注】


〔贵贱三句〕南史 范缜传：“子良问曰：‘君不信因果，何得富贵贫贱？’缜答曰：‘人生如树花同发，随风而堕，自有拂帘幌坠于茵席之上，自有关篱墙落于粪溷之中。坠茵席者殿下是也；落粪溷者下官是也。贵贱虽复殊途，因果竟在何处。’”

〔羞面频遮〕南齐书 刘祥传：“祥少好文学，性韵刚疏，轻言肆行，不避高下。司徒褚渊入朝，以腰扇鄣日，祥从侧过，曰：‘作如此举止，羞面见人，扇障何益？’渊曰：‘寒士不逊。’祥曰：‘不能杀袁 刘，安得免寒士。’”

〔向空江句〕九歌 湘君：“捐余玦兮江中，遗余佩兮醴浦。”余参卷二贺新郎（云卧衣裳冷阕）“解佩句”注。

〔折疏麻〕九歌 大司命：“折疏麻兮瑶华，将以遗兮离居。”

〔暮云二句〕见本卷兰陵王（一丘壑阕）“怅日暮二句”注。

〔生涯蜡屐〕见卷一满江红（过眼溪山阕）“能消句”注。

〔功名句〕后汉书 郭太传：“孟敏荷甑堕地，不顾而去，林宗问其意，对曰：‘既已破矣，视之何益。’林宗异之。”苏轼 游径山诗：“功名一破甑，弃置何用顾。”

〔交友抟沙〕见本卷临江仙（夜语南堂新瓦响阕）“交情三句”注。

〔日饮亡何〕见卷一减字木兰花（僧窗夜雨阕）“亡何”注。





【编年】


庆元六年（一二〇〇）。——上词与前阕用同韵，当是叔高于别去之后即来书以止酒为劝，稼轩因以赋此词也。