---
---
---
title: 临江仙
---



苍壁初开，传闻过实，客有来观者，意其如积翠、清风、岩石、玲珑之胜，既见之，乃独为是突兀而止也，大笑而去。主人戏下一转语，为苍壁解嘲





莫笑吾家苍壁小，棱层势欲摩空。相知惟有主人翁。有心雄泰华，无意巧玲珑。　天作高山谁得料，解嘲试倩扬雄。君看当日仲尼穷，从人贤子贡，自欲学周公。





【校】


〔题〕广信书院本作“戏为山园苍壁解嘲”，兹从四卷本丁集。





【笺注】


〔积翠〕谓积翠岩。

〔清风〕谓清风峡。

〔岩石、玲珑〕谓何异别墅所在之浮石山，见本卷洞仙歌（松关桂岭阕）“游山次序榜”注。

〔泰华〕谓泰山、华山。

〔天作高山〕诗 周颂：“天作高山，大王荒之。”

〔解嘲句〕扬雄作解嘲。

〔君看三句〕论语子张篇：“叔孙武叔语大夫于朝曰：‘子贡贤于仲尼。’”又：“陈子禽谓子贡曰：‘子为恭也，仲尼岂贤于子乎。’”述而篇：“子曰：‘甚矣吾衰矣，久矣吾不复梦见周公。’”





【编年】


上二词作年无可考。临江仙题中以苍壁与赵晋臣积翠岩相比拟，知为移居瓢泉之晚期所作。