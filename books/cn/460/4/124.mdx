---
---
---
title: 满江红
---



和傅岩叟香月韵





半山佳句，最好是“吹香隔屋”。又还怪冰霜侧畔，蜂儿成簇。更把香来薰了月，却教影去斜侵竹。似神清骨冷住西湖，何由俗。 　根老大，穿坤轴。枝夭袅，蟠龙斛。快酒兵长俊，诗坛高筑。一再人来风味恶，两三杯后花缘熟。记五更联句失弥明，龙衔烛。





【笺注】


〔半山二句〕王安石号半山老人。陆游 入蜀记卷第二：“八日，晨至钟山。……归途至半山少留。半山者王文公旧宅，所谓报宁禅院也。自城中上钟山，此为中途，故曰半山。”王安石 题半山寺壁诗李壁注：“半山 报宁禅寺，公故宅也，由东门至蒋山，此为半道，故以半山为名。其地亦名白塘。”王安石 金陵即事诗：“水际柴门一半开，小桥分路入苍苔。背人照影无穷柳，隔屋吹香并是梅。”

〔似神清二句〕苏轼 题林逋诗后：“先生可是绝俗人，神清骨冷无由俗。”

〔坤轴〕张嘉贞 恒山碑铭：“其顶也，上扶乾门黑帝之宫观；其足也，下捺坤轴元神之都府。”

〔酒兵、诗坛〕苏轼 景贶履常屡有诗督叔弼季默唱和诗：“君家文律冠西京，旋筑诗坛按酒兵。”参卷二江神子（梨花著雨晚来晴阕）“酒兵句”注。

〔记五更句〕韩愈 石鼎联句诗序：“道士倚墙睡，鼻息如雷鸣，二子怛然失色，不敢喘。斯须，曙鼓动冬冬，二子亦困，遂坐睡。及觉，日已上，惊顾，觅道士不见。……二子惊惋自责，若有失者。……尝闻有隐君子弥明，岂其人耶。”参本卷江神子（五云高处望西清阕）“石鼎二句”注。

〔龙衔烛〕楚辞 天问篇：“日安不到，烛龙何照。”注云：“天西北有幽冥无日之国，有龙衔烛而照之。”





【编年】


上词作年无可考，姑附次于此。