---
---
---
title: 锦帐春
---



席上和杜叔高韵





春色难留，酒杯常浅。更旧恨新愁相间。五更风，千里梦，看飞红几片，这般庭院。几许风流，几般娇懒。问相见何如不见？燕飞忙，莺语乱，恨重帘不卷，翠屏平远。





【校】


〔题〕广信书院本及四印斋本无“韵”字，兹据四卷本丙集补。又四卷本无“杜”字。王诏校刊本及六十家词本俱作“杜叔高席上”。

〔更旧恨〕四卷本作“把旧恨”。

〔千里〕广信书院本作“十里”，兹从四卷本等。





【笺注】


〔五更风、飞红〕王建 宫词：“树头树底觅残红，一片西飞一片东。自是桃花贪结子，错教人恨五更风。”

〔问相见句〕见前婆罗门引（落花时节阕）“争如不见”注。