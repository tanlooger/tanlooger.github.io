---
---
---
title: 又
---



遣兴





醉里且贪欢笑，要愁那得工夫。近来始觉古人书，信着全无是处。　昨夜松边醉倒，问松“我醉何如”。只疑松动要来扶，以手推松曰“去”。





【笺注】


〔近来二句〕孟子 尽心下：“孟子曰：‘尽信书则不如无书，吾于武成，取二三策而已矣。仁人无敌于天下，以至仁伐至不仁，而何其血之流杵也？’”

〔以手句〕汉书 龚胜传：“博士夏侯常见胜应禄不和，起至胜前，谓曰：‘宜如奏所言。’胜以手推常曰：‘去！’”