---
---
---
title: 感皇恩读
---



庄子，闻朱晦庵即世





案上数编书，非庄即老。会说忘言始知道；万言千句，不自能忘堪笑。今朝梅雨霁，青天好。　一壑一丘，轻衫短帽。白发多时故人少。子云何在？应有玄经遗草。江河流日夜，何时了！





【校】


〔题〕四卷本丙集作“读庄子有所思”。

〔不自〕四卷本作“自不”。

〔今朝〕四卷本作“朝来”。

〔青天〕四卷本作“青青”。





【笺注】


〔会说句〕庄子 外物篇：“言者所以在意，得意而忘言；吾安得夫忘言之人而与之言哉。”又列御寇篇：“知道易，勿言难。”

〔子云句〕汉书 扬雄传：“实好古而乐道，其意欲求文章成名于后世，以为经莫大于易，故作太玄；传莫大于论语，作法言。”

〔江河句〕杜甫 戏为六绝句：“尔曹身与名俱灭，不废江河万古流。”谢朓 暂使下都赠西府同僚诗：“大江流日夜，客心悲未央。”按：此词上片皆读庄子之所感，下片云云，则以扬子云况朱熹，谓将垂名不朽也。





【附录】


宋史 稼轩本传云：“弃疾尝同朱熹游武夷山，赋九曲櫂歌，熹书‘克己复礼，夙兴夜寐’题其二斋室。熹殁，伪学禁方严，门生故旧至无送葬者，弃疾为文往哭之，曰：‘所不朽者，垂万世名。孰谓公死，凛凛犹生。’”





【编年】


庆元六年（一二〇〇）。——据朱子年谱，朱氏卒于庆元六年三月甲子，词中有“梅雨”句，当是作于初闻朱氏噩讯时。