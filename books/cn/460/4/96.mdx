---
---
---
title: 沁园春
---



寿赵茂嘉郎中，时以置兼济仓赈济里中，除直秘阁





甲子相高，亥首曾疑，绛县老人。看长身玉立，鹤般风度；方颐须磔，虎样精神。文烂卿 云，诗凌鲍 谢，笔势骎骎更右军。浑余事，羡仙都梦觉，金阙名存。　门前父老忻忻。焕奎阁新褒诏语温。记他年帷幄，须依日月；只今剑履，快上星辰。人道阴功，天教多寿，看到貂蝉七叶孙。君家里，是几枝丹桂，几树灵椿？





【校】


〔题〕四卷本丁集“置”上有“制”字，“赈济里中”作“里中赈济”。

〔磔〕广信书院本误作“傑”，其他各本俱不误。





【笺注】


〔赵茂嘉、兼济仓〕见本卷满江红（我对君侯阕）“赵茂嘉”、“兼济仓”注。

〔甲子三句〕左传 襄公三十年：“晋悼夫人食舆人之城杞者，绛县人或年长矣，无子，往与于食。有与疑年，使之年，曰：‘臣小人也，不知纪年。臣生之岁，正月甲子朔，四百有四十五甲子矣。其季于今，三之一也。’吏走问诸朝，师旷曰：‘……七十三年矣。’史赵曰：‘亥有二首六身，下二如身，是其日数也。’士文伯曰：‘然则二万二千六百有六旬也。’”

〔须磔〕见本卷水调歌头（高马勿捶面阕）“须作句”注。

〔卿云〕谓司马长卿与扬子云。

〔诗凌句〕杜甫 遣兴五首：“吾怜孟浩然，裋褐即长夜。赋诗何必多，往往凌鲍谢。”按：鲍谓鲍照，谢谓谢灵运、惠连、玄晖也。

〔笔势句〕晋书 王羲之传：“尤善隶书，为古今之冠。论者称其笔势，以为飘若游云，矫若惊龙。”王羲之曾官右军将军，世称王右军。

〔仙都梦觉〕见卷一八声甘州（把江山好处付公来阕）“钧天梦”注。

〔奎阁〕文章之府，此指秘阁。

〔只今二句〕见卷二声声慢（东南形胜阕）“星辰剑履”注。宋史 职官志十载大臣之奉特旨者，有“剑履上殿”之赐。

〔貂蝉七叶〕左思 咏史诗：“金张藉旧业，七叶珥汉貂。”

〔是几枝二句〕宋史 窦仪传：“窦仪字可象，蓟州渔阳人。……父禹钧，与兄禹锡皆以词学名。……仪学问优博，风度峻整，弟俨、侃、偁、僖皆相继登科。冯道与禹钧有旧，尝赠诗，有‘灵椿一珠老，丹桂五枝芳’之句，缙绅多讽诵之。”按：赵茂嘉兄弟六人均登进士第，历任显秩，故有此二句。详见后洞仙歌（旧交贫贱阕）题及笺注。





【编年】


庆元五年（一一九九）。——铅山县志谓赵氏于庆元五年除直秘阁，上词题中云云，当即作于是年。