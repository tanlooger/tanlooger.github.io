---
---
---
title: 破阵子
---



硖石道中有怀吴子似县尉





宿麦畦中雉鷕，柔桑陌上蚕生。骑火须防花月暗，玉唾长携彩笔行。隔墙人笑声。 莫说弓刀事业，依然诗酒功名。千载图中今古事，万石溪头长短亭。小塘风浪平。时修图经，筑亭堠。





【校】


〔题〕四卷本丙集无“吴”字及“县尉”二字。

〔雉鷕、柔桑〕王诏校刊本及四印斋本作“雉雊、桑叶”。

〔注〕“平”字下注文四卷本无。





【笺注】


〔硖石〕铅山县志：“硖石在县西二十里，两崖对峙，苍翠壁立，中有泉石之胜。”

〔雉鷕〕诗 邶风 匏有苦叶：“有鷕雉鸣。”传：“鷕，雌雉声也。”

〔骑火〕夜骑时用以照明之物。韩愈 夜次襄城诗：“欲知迎候盛，骑火万星攒。”

〔玉唾句〕稼轩 鹧鸪天（叹息频年廪未高阕）有“干玉唾，秃锥毛”句，均以笔与玉唾连举，因疑玉唾应指砚滴而言。研北杂志卷下：“李仲芳家有南唐金铜蟾蜍砚滴……腹下有篆铭云：‘舍月窟，伏棑几，为我用，贮清泚。端溪石，澄心纸，陈玄氏，毛锥子……微吾润泽乌用汝。’”

〔时修图经〕铅山县志 吴子似小传中谓纂有永平志。此所谓图经，当即指永平志言。残存之永乐大典卷二二六三、二二六五、二五三五等卷中引录广信府永平志凡五条，疑即吴子似所编撰之书。铅山有永平溪，故志以永平名也。