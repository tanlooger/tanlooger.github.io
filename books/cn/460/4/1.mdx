---
---
---
title: 沁园春
---



再到期思卜筑





一水西来，千丈晴虹，十里翠屏。喜草堂经岁，重来杜老；斜川好景，不负渊明。老鹤高飞，一枝投宿，长笑蜗牛戴屋行。平章了，待十分佳处，着个茅亭。　青山意气峥嵘，似为我归来妩媚生。解频教花鸟，前歌后舞；更催云水，暮送朝迎。酒圣诗豪，可能无势，我乃而今驾驭卿。清溪上，被山灵却笑：白发归耕。





【校】


〔题〕广信书院本无“再到”二字，兹从四卷本乙集。





【笺注】


〔喜草堂二句〕杜甫于唐肃宗 乾元二年以关辅饥，弃官入蜀依严武，上元元年于成都 浣花溪卜筑草堂。代宗 宝应元年冬，西川兵马使徐知道反，遂往梓州。其后往来汉州、阆州、梓州间，至广德二年春，严武再镇蜀，方得重归成都草堂。其间相隔一年之久。杜甫归成都后作草堂诗，中有“旧犬喜我归，低徊入衣裾。邻里喜我归，沽酒携胡芦。大官喜我来，遣骑问所须。城郭喜我来，宾客隘村墟”数句。

〔斜川二句〕陶潜有游斜川诗，序云：“辛丑正月五日，天气澄和，风物闲美，与二三邻曲同游斜川。临长流，望曾城，鲂鲤跃鳞于将夕，水鸥乘和以翻飞。……曾城旁无依接，独秀中皋，遥想灵山，有爱嘉名，欣对不足，率尔成诗。”

〔青山二句〕本卷贺新郎（甚矣吾衰矣阕）有“我见青山多妩媚，料青山见我应如是”句，详见该词笺注。

〔解频教二句〕苏轼 再用前韵：“鸟能歌舞花能言。”

〔酒圣句〕黄庭坚 和舍弟中秋月：“少年气与节物竞，诗豪酒圣难争锋。”

〔可能二句〕陶渊明集 晋故征西大将军长史孟府君传：“君讳嘉，字万年，江夏鄂人也。……为江州别驾、巴邱令、征西大将军谯国 桓温参军……俄迁长史。……尝会神情独得，便超然命驾，径之龙山，顾影酣宴，造夕乃归。温从容谓君曰：‘人不可无势，我乃能驾御卿！’”

〔被山灵二句〕此反用北山移文嘲周颙事。北山移文谓周颙“偶吹草堂，滥巾北岳，诱我松桂，欺我云壑，虽假容于江皋，乃缨情于好爵。……昔闻投簪逸海岸，今见解兰缚尘缨。于是南岳献嘲，北陇腾笑，列壑争讥，攒峰竦诮。”而所嘲、笑、讥、诮者皆针对周颙之虽“假步于山局”，实“情投于魏阙”也。今稼轩自福建安抚使罢任而再到期思卜筑，为先官后隐，与周颙之先隐后官不同，故山灵只能笑其白发归耕也。





【编年】


绍熙五年（一一九四）。——据“草堂经岁重来杜老”句，知此词不作于带湖闲居期内。更据“青山意气峥嵘，似为我归来妩媚生”及“白发归耕”等句，均可证知此词为罢闽帅初归信上时所作。稼轩于赴闽之前，即时往时来于带湖、瓢泉之间，则其地必原有可供憩居之所，所谓“草堂”者当指此，此次之卜筑，当系自行相度，择其更可意处而修造耳。