---
---
---
title: 贺新郎
---



严和之好古博雅，以严本庄姓，取蒙庄、子陵四事：曰濮上、曰濠梁、曰齐泽、曰严濑为四图属余赋词余谓蜀 君平之高扬子云所谓，，。，“虽隋和何以加诸”者，班孟坚独取子云所称述为王 贡诸传序引，不敢以其姓名列诸传，尊之也。故余以谓和之当并图君平像，置之四图之间，庶几严氏之高节备焉。作乳燕飞词使歌之





濮上看垂钓。更风流羊裘泽畔，精神孤矫。楚 汉黄金公卿印，比着鱼竿谁小？但过眼才堪一笑。惠子焉知濠梁乐，望桐江千丈高台好。烟雨外，几鱼鸟。　古来如许高人少。细平章两翁似与，巢由同调。已被尧知方洗耳，毕竟尘污人了。要名字人间如扫。我爱蜀 庄沉冥者，解门前不使征车到。君为我，画三老。





【校】


〔题〕四卷本丁集“余”字皆作“予”，“以谓”作“谓”，“高节”下有“者”字。

〔征车〕四卷本作“征书”。





【笺注】


〔严和之〕事历未详。陆游 剑南诗稿卷五十有别严和之七绝二首，诗云：“器之魂逝已难招，尚有和之慰寂寥。今夜月明空叹息，想君孤棹泊溪桥。”“千里风烟行路难，旅舟应过子陵滩。人间富贵知何物，莫负君家旧钓竿。”诗中所云器之，为陆游之友，剑南诗稿各卷凡陆游与之唱酬之诗均称为“庄器之贤良”，据项安世 平庵悔稿卷七与庄贤良往三山访陆提举不值诗自注及卷九送庄贤良赴召试诗自注，知器之名治，福州人，寓居会稽之镜湖。然宋会要辑稿 选举一一之三七，于淳熙十二年十月八日载池州守臣陈良祐奏福州布衣庄治堪应贤良方正能直言极谏科事，次叶于淳熙十三年六月十三日又载考试官言庄治试卷不合格，诏赐束帛事。知庄治实未取得贤良之正式名义。和之当为器之兄弟行，唯不知其名耳。

〔严本庄姓〕汉明帝名庄，其时姓庄者遂大都改姓严。其后亦多有复其原姓者。

〔蒙庄〕史记 老庄列传谓“庄子 蒙人也”，后世因称庄子为蒙庄。

〔濮上〕庄子 秋水篇：“庄子钓于濮水，楚王使大夫二人往先焉，曰：‘愿以境内累矣。’庄子持竿不顾。”

〔濠梁〕见卷二满江红（笑拍洪崖阕）“非鱼句”注。

〔子陵、齐泽、严濑、羊裘〕后汉书 逸民传：“严光字子陵，一名遵，会稽 余姚人也。少有高名，与光武同游学。及光武即位，乃变名姓，隐身不见。帝思其贤，乃令以物色访之。后齐国上言有一男子披羊裘钓泽中。帝疑其光，乃备安车玄，遣使聘之，三反而后至。……除为谏议大夫，不屈，乃耕于富春山。后人名其钓处为严陵濑焉。建武十七年，复特征之不到。”

〔蜀 君平〕高士传：“严遵字君平，蜀人也。隐居不仕。尝卖卜于成都市，日得百钱以自给。卜讫，则闭肆下帘，以著书为事。”

〔扬子云至尊之也〕汉书 王吉、贡禹诸人列传，其序引均录自扬子 法言，其中称述郑子真等人事迹，谓：“谷口 郑子真不诎其志，耕于岩石之下，名震于京师。岂其卿，岂其卿？楚 两龚之絜，其清矣乎！蜀 严湛冥，不作苟见，不治苟得，久幽而不改其操，虽隋 和何以加诸？举兹以旃，不亦宝乎！”

〔桐江〕即富春江，为子陵钓台所在地。

〔巢由至洗耳〕谓巢父、许由也。尧以天下让巢父，巢父不受，更让许由，由以为污己，乃临池洗耳。见高士传。

〔尘污人〕见卷二水调歌头（今日复何日阕）“醉把二句”注。

〔蜀 庄沉冥〕扬子法言 问明篇：“蜀 庄沉冥，蜀 庄之才之珍也。不作苟见，不治苟得，久幽而不改其操，虽隋和何以加诸。”





【编年】


陆游别和之诗作于嘉泰二年之春，则此词应作于陆诗之后若干月日，然疑其作于瓢泉居第也。