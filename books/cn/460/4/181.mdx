---
---
---
title: 喜迁莺
---



谢赵晋臣 敷文赋芙蓉词见寿，用韵为谢





暑风凉月，爱亭亭无数，绿衣持节。掩冉如羞，参差似妒，拥出芙渠花发。步衬潘娘堪恨，貌比六郎谁洁？添白鹭，晚晴时公子，佳人并列。　休说，搴木末；当日灵均，恨与君王别。心阻媒劳，交疏怨极，恩不甚兮轻绝。千古离骚文字，芳至今犹未歇。都休问；但千杯快饮，露荷翻叶。





【校】


〔题〕四卷本丁集无“谢赵”及“敷文”四字。芙蓉，花庵词选作“荷花”。

〔芙渠〕花庵词选作“芙蓉”。





【笺注】


〔亭亭〕周敦颐 爱莲说：“中通外直，不蔓不枝。香远益清，亭亭净植。”

〔掩冉〕亦作“奄冉”，和柔貌。

〔步衬潘娘〕南史 齐东昏侯纪：“凿金为莲华，以帖地，令潘妃行其上，曰：‘此步步生莲华也。’”

〔貌比六郎〕见卷二鹧鸪天（水底明霞十顷光阕）“莲花似六郎”注。

〔添白鹭二句〕杜牧 晚晴赋：“白鹭忽来，似风标之公子。”

〔搴木末至轻绝〕楚辞 九歌 湘君：“采薜荔兮水中，搴芙蓉兮木末。心不同兮媒劳，恩不甚兮轻绝。”

〔芳至今句〕离骚：“芳菲菲而难亏兮，芬至今犹未沫。”

〔露荷句〕荷叶喻酒杯。隋 殷英童 采莲曲有“莲叶捧成杯”句。露荷翻叶谓一饮倾杯。