---
---
---
title: 浣溪沙
---



种松竹未成





草木于人也作疏，秋来咫尺异荣枯。空山岁晚孰华予？　孤竹君穷犹抱节，赤松子嫩已生须。主人相爱肯留无？





【校】


〔异〕四卷本丙集作“共”。

〔岁晚〕四卷本作“晚翠”。





【笺注】


〔秋来句〕杜甫 自京赴奉先县咏怀：“朱门酒肉臭，路有冻死骨。荣枯咫尺异，惆怅难再述。”

〔空山句〕九歌 山鬼：“留灵修兮憺忘归，岁既晏兮孰华予？”

〔孤竹君〕史记 伯夷列传：“伯夷、叔齐，孤竹君之二子也。”此谓竹。

〔抱节〕苏轼 此君庵诗：“寄语庵前抱节君。”

〔赤松子〕史记 留侯世家：“愿弃人间事，欲从赤松子游耳。”索隐：“列仙传：‘神农时雨师也。’”此谓松。