---
---
---
title: 满江红
---



呈赵晋臣 敷文





老子平生，元自有金盘华屋。还又要万间寒士，眼前突兀。一舸归来轻似叶，两翁相对清如鹄。道如今吾亦爱吾庐，多松菊。　人道是，荒年谷；还又似，丰年玉。甚等闲却为，鲈鱼归速？野鹤溪边留杖屦，行人墙外听丝竹。问近来风月几篇诗？三千轴。





【笺注】


〔金盘华屋〕见卷二念奴娇（对花何似阕）“华屋金盘”注。

〔还又要二句〕杜甫 茅屋为秋风所破歌：“安得广厦千万间，大庇天下寒士尽欢颜，风雨不动安如山！呜呼，何时眼前突兀见此屋，吾庐独破受冻死亦足。”

〔两翁句〕苏轼 题别子由诗后：“想见茅檐照水开，两翁相对清如鹄。”

〔道如今二句〕陶渊明 读山海经诗：“众鸟欣有托，吾亦爱吾庐。”又归去来辞：“三径就荒，松菊犹存。”

〔荒年谷、丰年玉〕世说新语 赏誉篇：“世称庾文康（亮）为丰年玉，稚恭（翼）为荒年谷。庾家论云是文康称恭为荒年谷，庾长仁（统）为丰年玉。”

〔鲈鱼归速〕见卷一木兰花慢（老来情味减阕）“秋晚句”注。

〔问近来句〕欧阳修 寄王介甫诗：“翰林风月三千首，吏部文章二百年。”