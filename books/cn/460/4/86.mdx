---
---
---
title: 最高楼
---



闻前冈周氏旌表有期





君听取：尺布尚堪缝，斗粟也堪舂。人间朋友犹能合，古来兄弟不相容。棣华诗，悲二叔，吊周公。　长叹息脊令原上急；重叹息豆萁煎正泣；形则异，气应同。周家五世将军后，前冈千载义居风。看明朝，丹凤诏，紫泥封。





【校】


〔题〕四卷本丙集无“前冈”二字。

〔前冈千载〕四卷本作“前江千载”。





【笺注】


〔周氏旌表〕韩元吉 南涧甲乙稿卷十六铅山周氏义居记：“周氏世为舒灊人，继迁金陵，避五季之乱，来家鹅峰之下，盖三百年矣。有祠号将军者，最其始祖也。……至处士钦若，字彦恭，有声三舍间。……欲与其伯仲同居而不异籍，自以身在季，不得专，切切为恨。逮其病亟，当绍兴二十二年六月也，索纸书字二百余以遗其四子，有曰：‘吾平生教汝读书，固不专于利禄……汝等尽孝以事母，当以义协居。……’越六日而逝。其配虞氏，贤而守义。……淳熙四年，其子曰藻、曰芸、曰苾、曰芾，稍长矣，虞乃以遗命陈于民部，祈给之凭。……而藻等孝友孜孜，克成其父母之志，余三十年，后将弗坠，周氏其自此兴乎。……周氏岁入不能二千斛，内外几六百指，养其偏亲，时其祭祀，给其嫁婚，皆有定式。岁又以十万钱招延儒士，俾其幼稚学礼无缺。俭以足用，是可则云。”江西通志：“铅山 周钦若，字彦恭。……子四：藻、芸、苾、芾，守遗训同居。至庆元，已三世矣。三年，州以状闻，朝廷旌表其闾，长吏致礼，免本家差役。”

〔尺布至不相容〕史记 淮南衡山列传：“淮南厉王长者，高祖少子也。……孝文帝初即位，淮南王自以为最亲，骄蹇数不奉法……出入称警跸，称制，自为法令，拟于天子。……以辇车四十乘，反谷口，令人使闽 越 匈奴。事觉，治之，使使召淮南王。……乃不食死。……孝文十二年，民有作歌，歌淮南厉王曰：‘一尺布，尚可缝；一斗粟，尚可舂。兄弟二人，不能相容。’”

〔棣华至周公〕诗 小雅 常棣：“常棣之华，鄂不韡韡。凡今之人，莫如兄弟。”序云：“常棣，燕兄弟也。闵管、蔡之失道，故作常棣焉。”管、蔡，即管叔鲜、蔡叔度（周文王第三、五子）。周公、文王之第四子。

〔脊令〕常棣诗：“脊令在原，兄弟急难。每有良朋，况也永叹。”

〔豆萁〕世说新语 文学篇：“文帝（曹丕）尝令东阿王（植）七步中作诗，不成者行大法。应声便为诗曰：‘煮豆持作羹，漉菽以为汁。萁在釜下然，豆在釜中泣。本自同根生，相煎何太急！’帝深有惭色。”

〔丹凤二句〕天中记：“唐时将相官诰用金凤纸书之。”李商隐 梦令狐学士诗：“凤诏裁成当直归。”卫宏 汉旧仪：“皇帝六玺，玺皆以武都紫泥封，青布囊。”