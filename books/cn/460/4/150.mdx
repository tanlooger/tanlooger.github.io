---
---
---
title: 贺新郎
---



题傅君用山园





曾与东山约，为鯈鱼从容分得，清泉一勺。堪笑高人读书处，多少松窗竹阁。甚长被游人占却。万卷何言达时用，士方穷早去声与人同乐。新种得，几花药。　山头怪石蹲秋鹗。俯人间尘埃野马，孤撑高攫。拄杖危亭扶未到，已觉云生两脚。更换却朝来毛发。此地千年曾物化，莫呼猿且自多招鹤。吾亦有，一丘壑。





【校】


〔题〕四卷本丁集无“傅”字。

〔早〕广信书院本“早”字下无“去声”二字，兹从四卷本丁集。





【笺注】


〔鯈鱼从容〕庄子 秋水篇：“鯈鱼出游从容，是鱼之乐也。”

〔高人读书〕苏轼 游道场山何山诗：“高人读书夜达旦。”

〔尘埃野马〕见卷二水龙吟（断崖千丈孤松阕）“野马三句”注。

〔孤撑〕韩愈 南山诗：“孤撑有巉绝，海浴褰鹏噣。”

〔更换句〕论衡 书虚篇：“传书或言颜渊与孔子俱上鲁 泰山，孔子东南望吴 阊门外有系白马，引颜渊指以示之，曰：‘若见阊门乎？’颜渊曰：‘见之。’孔子曰：‘门外何有？’曰：‘有如系练之状。’孔子抚其目而止之，因与俱下。下而颜渊发白齿落。”

〔呼猿、招鹤〕参卷一沁园春（三径初成阕）“鹤怨句”注。