---
---
---
title: 浣溪沙
---



瓢泉偶作





新葺茆檐次第成，青山恰对小窗横。去年曾共燕经营。

病怯杯盘甘止酒，老依香火苦翻经。夜来依旧管弦声。





【校】


〔题〕四卷本丙集无。

〔病怯〕广信书院本作“病却”，兹从四卷本。





【笺注】


〔病怯句〕苏轼 次韵乐著作送酒诗：“少年多病怯杯觞。”陶潜有止酒诗。

〔老依香火〕秦观 绍圣元年将自青田以归因往山中修忏自书绝句于住僧寺壁诗：“因循移病依香火，写得弥陀七万言。”





【编年】


庆元二年（一一九六）。——再到期思卜筑，事在绍熙五年自闽归来之后，其起始修造当在庆元元年春季，诗集答赵昌甫问讯新居之作有“草堂经始上元初”句可证。此词既有“去年曾共燕经营”句，则必作于庆元二年。