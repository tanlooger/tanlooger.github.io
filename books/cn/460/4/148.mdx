---
---
---
title: 又
---



用韵答吴子似县尉





君如九酝台黏盏，我似茅柴风味短。几时秋水美人来，长恐扁舟乘兴懒。　高怀自饮无人劝，马有青刍奴白饭。向来珠履玉簪人，颇觉斗量车载满。





【校】


〔题〕四卷本丁集作“用韵答子似”。





【笺注】


〔君如句〕西京杂记卷一：“汉制：宗庙八月饮酎，用九酝、太牢。以正月旦作酒，八月成，名曰酎，一曰九酝。”白居易 蔷薇正开春酒初熟招人同饮诗：“瓮头竹叶经春熟，阶底蔷薇入夏开。似火浅深红压架，如饧气味绿黏台。”

〔茅柴〕酒史谓恶酒曰茅柴。韩驹 茅柴酒诗：“惯饮茅柴谙苦硬，不知如蜜有香醪。”

〔几时句〕杜甫 韩谏议注诗：“美人娟娟隔秋水，濯足洞庭望八荒。”

〔长恐句〕见卷二鹧鸪天（莫上扁舟访剡溪阕）“莫上句”注。

〔马有句〕见本卷沁园春（我见君来阕）“青刍白饭”注。

〔斗量车载〕三国志 吴志：“赵咨使魏，文帝善之……曰：‘吴如大夫者几人？’咨曰：‘聪明特达者八九十人，如臣之比，车载斗量，不可胜数。’”





【编年】


庆元六年（一二〇〇）。——上同韵玉楼春三阕，自是同时作。据首阕“故人别后书来劝”句，知作于杜叔高别去之后。