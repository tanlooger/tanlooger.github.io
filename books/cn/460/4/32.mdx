---
---
---
title: 南歌子
---



新开池，戏作





散发披襟处，浮瓜沉李杯。涓涓流水细侵阶。凿个池儿唤个月儿来。　画栋频摇动，红蕖尽倒开。斗匀红粉照香腮。有个人人把做镜儿猜。





【校】


〔红蕖〕四卷本丙集作“红葵”。





【笺注】


〔散发句〕世说新语 德行篇注引王隐晋书：“魏末，阮籍嗜酒荒放，露头散发，裸袒箕踞。”又文学篇：“王逸少作会稽，初至，支道林在焉。……因论庄子 逍遥游，支作数千言，才藻新奇，花烂映发，王遂披襟解带，留连不能已。”柳永 过涧歇近词：“水边石上，幸有散发披襟处。”

〔浮瓜沉李〕曹丕 与朝歌令吴质书：“每念昔日南皮之游，诚不可忘：……浮甘瓜于清泉，沉朱李于寒水，白日既匿，继以朗月，同乘并载，以游后园。”

〔人人〕对所指之昵称，亦犹“彼美”之意。





【编年】


上三词作年莫考。稼轩筑偃湖与新开池当均为自闽中初归时事，因汇附于灵山齐庵所作之归朝欢后。