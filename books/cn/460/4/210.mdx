---
---
---
title: 又
---







老来曾识渊明，梦中一见参差是。觉来幽恨，停觞不御，欲歌还止。白发西风，折腰五斗，不应堪此。问北窗高卧，东篱自醉，应别有，归来意。　须信此翁未死，到如今凛然生气。吾侪心事，古今长在，高山流水。富贵他年，直饶未免，也应无味。甚东山何事，当时也道，为苍生起。





【笺注】


〔参差是〕见前贺新郎（鸟倦飞还矣阕）“参差是”注。

〔凛然生气〕世说新语 品藻篇：“庾道季云：‘廉颇、蔺相如，虽千载上死人，懔懔恒如有生气。’”

〔高山句〕见卷一满庭芳（倾国无媒阕）“高山流水”注。

〔富贵二句〕世说新语 排调篇：“谢安在东山居布衣时，兄弟已有富贵者，翕集家门，倾动人物。刘夫人戏谓安曰：‘大丈夫不当如此乎？’谢乃捉鼻曰：‘但恐不免耳。’”直饶，“即使”之意。

〔甚东山三句〕见本卷贺新郎（下马东山路阕）“谢公三句”注。





【编年】


上词作年无考，姑按广信书院本次序附此。