---
---
---
title: 永遇乐
---



戏赋辛字，送茂嘉十二弟赴调





烈日秋霜，忠肝义胆，千载家谱。得姓何年，细参辛字，一笑君听取：艰辛做就，悲辛滋味，总是辛酸辛苦。更十分向人辛辣，椒桂捣残堪吐。　世间应有，芳甘浓美，不到吾家门户。比着儿曹，累累却有，金印光垂组。付君此事，从今直上，休忆对床风雨。但赢得鞾纹绉面，记余戏语。





【校】


〔题〕四卷本丁集无“茂嘉”二字，又“赴调”作“赴都”。

〔鞾纹〕四卷本作“靴纹”。





【笺注】


〔烈日秋霜〕新唐书段秀实颜真卿传：“英烈言言，如严霜烈日，可畏而仰哉！”苏轼 王元之画像赞：“耿然如秋霜夏日，不可狎玩。”

〔椒桂句〕曾布有从驾诗二首，其一押“辛”字韵，苏轼曾次韵以和；后又成再和二首，恐曾之厌其烦数，故于首篇结语云：“最后数篇君莫厌，捣残椒桂有余辛。”南宋初，蔡絛撰西清诗话乃云：“曾子开赋扈跸诗，押辛字韵，韵窘束而往返络绎不已，东坡厌之，复和云：‘读罢君诗何所似，捣残姜桂有余辛。’顾问客曰：‘解此否？谓唱首有辣气故耳。’”不唯颠倒事实，且至改窜原诗，则诬妄为甚矣。

〔累累二句〕见卷二瑞鹤仙（黄金堆到斗阕）“金印句”注。

〔对床风雨〕韦应物 示全真元常诗：“宁知风雪夜，复此对床眠。”苏辙 逍遥堂诗引：“辙幼从子瞻读书，未尝一日相舍。既壮，将游宦四方，读韦苏州诗至‘安知风雨夜，复此对床眠’，恻然感之，乃相约早退为闲居之乐。故子瞻始为凤翔幕府，留诗为别曰：‘夜雨何时听萧瑟。’其后子瞻通守余杭，复移守胶西，而辙滞留于淮阳、济南，不见者七年，熙宁十年二月始复会于澶濮之间，相从来徐，留百余日，时宿于逍遥堂，追感前约，为二小诗记之。”

〔鞾纹绉面〕欧阳修 归田录卷二：“京师诸司库务皆由三司举官监当，而权贵之家子弟亲戚因缘请托不可胜数，为三司使者常以为患。田元均为人宽厚长者，其在三司深厌于请者，虽不能从，然不欲峻拒之，每温言强笑以遣之。尝谓人曰：‘作三司使数年，强笑多矣，直笑得面似靴皮。’士大夫传以为笑，然皆服其德量也。”





【编年】


上二词作年均无可考。据岳珂 桯史，刘改之于嘉泰三年方被稼轩延入幕府，其送茂嘉之官桂林，最早当在该年。词中有“筹边如北”语，知茂嘉之“如北”必在稼轩起废之前，其赴调或即在由北边归来之后，是则二词均当作于稼轩移居瓢泉期内。惜不得确知各在何年耳。