---
---
---
title: 六州歌头
---



属得疾，暴甚，医者莫晓其状。小愈，困卧无聊，戏作以自释





晨来问疾，有鹤止庭隅。吾语汝：“只三事，太愁余：病难扶，手种青松树，碍梅坞，妨花径，才数尺，如人立，却须锄。其一。秋水堂前，曲沼明于镜，可烛眉须。被山头急雨，耕垄灌泥涂。谁使吾庐，映污渠？其二。　叹青山好，檐外竹，遮欲尽，有还无。删竹去？吾乍可，食无鱼。爱扶疏，又欲为山计，千百虑，累吾躯。其三。凡病此，吾过矣，子奚如？”口不能言臆对：“虽卢扁药石难除。有要言妙道，事见七发。往问北山愚，庶有瘳乎。”





【校】


〔调〕按本调广信书院本作四叠，王诏校刊本作三叠，兹从四卷本丙集作双调。

〔其一，其二，其三〕广信书院本无，兹从四卷本。

〔卢扁〕四卷本作“扁鹊”。

〔事见七发〕四卷本在“瘳乎”二字下。





【笺注】


〔鹤止庭隅〕贾谊 鵩鸟赋：“谊为长沙王傅三年，有鸟入于谊舍，止于坐隅。似鸮，不祥鸟也。谊既以谪居长沙，长沙卑湿；谊自伤悼，以为寿不得长，乃为赋以自广：……庚子日斜兮，集余舍，止于坐隅兮，貌甚闲暇。……野鸟入室，主人将去。请为子，余去何之？”苏轼 鹤叹诗：“园中有鹤驯可呼，我欲呼之立坐隅。”

〔吾语汝〕论语阳货篇：“子曰：‘由也汝闻六言六蔽矣乎？’对曰：‘未也。’‘居，吾语汝。’”

〔曲沼句〕刘禹锡 奉和中书崔舍人八月十五日夜玩月诗：“曲沼凝瑶镜。”

〔映污渠〕韩愈 符读书城南诗：“二十渐乖张，清沟映污渠。”

〔乍可〕宁可。

〔食无鱼〕见卷一满江红（汉水东流阕）“腰间二句”注。按此处实用苏轼 於潜僧绿筠轩诗“可使食无肉，不可使居无竹”意。

〔吾过矣〕礼记 檀弓：“子夏投其杖而拜曰：‘吾过矣，吾过矣，吾离群而索居，亦已久矣。’”

〔口不句〕贾谊 鵩鸟赋：“乃叹息，举首奋翼，口不能言，请对以臆。”苏轼 鹤叹：“鹤有难色侧睨予，岂欲臆对如乎？”

〔卢扁〕扁鹊为古代名医，以其家于卢，因又称卢扁。

〔要言妙道〕枚乘 七发：“客曰：‘今太子之病，可无药石、针刺、灸疗而已，可以要言妙道说而去也。’”

〔北山愚〕疑指北山移文中“北山之友”，因其不能如周颙取悦于世，故称之为“北山愚”。

〔庶有瘳乎〕庄子 人间世：“庶几其国有瘳乎？”