---
---
---
title: 浣溪沙
---



别成上人，并送性禅师





梅子生时到几回，桃花开后不须猜。重来松竹意徘徊。

惯听禽声应可谱，饱观鱼阵已能排。晚云挟雨唤归来。





【校】


〔生时〕四卷本乙集作“熟时”。

〔应可〕四卷本作“浑可”。

〔晚云〕王诏校刊本改作“晚风”，六十家词本及四印斋本并同。





【笺注】


〔成上人，性禅师〕事历并未详。周孚 蠹斋铅刀编卷三十有铭性上人朴庵文一首，据此词首二句全用禅宗故事推考，疑周文题中之性上人即此词题中之性禅师也。

〔梅子句〕五灯会元卷三：“明州 大梅山 法常禅师……初参大寂，问如何是佛？寂曰：‘即心是佛。’师即大悟，遂之四明 梅子真旧隐缚茆燕处。……大寂闻师住山，乃令僧问：‘和尚见马大师（马祖，即大寂禅师）得个甚么，便住此山？’师曰：‘大师向我道即心是佛，我便向这里住。’僧曰：‘大师近日佛法又别。’师曰：‘作么生？’曰：‘又道非心非佛。’师曰：‘这老汉惑乱人，未有了日。任他非心非佛，我只管即心即佛。’其僧回，举似马祖，祖曰：‘梅子熟也。’庞居士闻之，欲验师实，特去相访。才相见，士便问：‘人向大梅，未审梅子熟也未？’师曰：‘熟也。你向甚么处下口？’士曰：‘百杂碎。’师伸手曰：‘还我核子来。’士无语。自此学者渐臻，师道弥著。”（按：景德传灯录卷七亦载此事，唯较简略。）

〔桃花句〕景德传灯录卷十一：“福州 灵云志勤禅师初在沩山，因桃花悟道，有偈曰：‘三十年来寻剑客，几逢落叶几抽枝。自从一见桃花后，直到如今更不疑。’”

〔晚云句〕王安石 江上诗：“晚云含雨却低徊。”话总龟前集卷二十七赵德麟妻王氏诗：“晚云带雨归飞急，去做西窗一夜秋。”





【附录】


韩仲止 淲和章（见涧泉词）

浣溪沙 和辛卿壁间韵

只恐山灵俗驾回，海鸥飞下莫惊猜。机心消尽重徘徊。 宿雨乍晴千涧落，晓云微露两山排。新苗时冀好风来。





【编年】


韩仲止和词之题称稼轩为辛卿，稼轩 绍熙四年方任太府卿，知上词系稼轩自闽归后所作。又据唱和词意，知其时盖初归未久，因次于庆元初。