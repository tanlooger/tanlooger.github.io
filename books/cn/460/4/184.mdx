---
---
---
title: 西江月
---



和晋臣登悠然阁





一柱中擎远碧，两峰旁耸高寒。横陈削就短长山，莫把一分增减。　 我望云烟目断，人言风景天悭。被公诗笔尽追还，更上层楼一览。





【校】


〔题〕广信书院本作“悠然阁”，兹从四卷本丁集。

〔旁耸〕四卷本作“旁倚”。

〔削就〕王诏校刊本、六十家词本及四印斋本作“削尽”。

〔更上层楼〕广信书院本作“重上层梯”，兹从四卷本。





【笺注】


〔两峰句〕杜甫 九日蓝田崔氏庄诗：“蓝水远从千涧落，玉山高并两峰寒。”

〔莫把句〕宋玉 登徒子好色赋：“增之一分则太长，减之一分则太短。”

〔更上句〕王之涣 登鹳雀楼诗：“欲穷千里目，更上一层楼。”