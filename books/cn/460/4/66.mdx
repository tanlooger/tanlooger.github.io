---
---
---
title: 蓦山溪
---



赵昌父赋一丘一壑，格律高古，因效其体





饭蔬饮水，客莫嘲吾拙。高处看浮云，一丘壑中间甚乐。功名妙手，壮也不如人；今老矣，尚何堪？堪钓前溪月。　病来止酒，辜负鸬鹚杓。岁晚念平生，待都与邻翁细说。人间万事，先觉者贤乎？深雪里，一枝开，春事梅先觉。





【笺注】


〔赵昌父〕漫塘文集三十二章泉赵先生墓表：“先生姓赵氏，讳蕃，字昌父……居信之玉山，曾祖旸……殁葬玉山之章泉，先生因家焉，故世号章泉先生。……为吉之太和簿，辰之司理参军，最后监衡之安仁赡军酒库，已至未上而归，遂奉祠家居。积祠庭之考至三十有三。……阅月，先生卒矣，绍定某年月日，寿八十有七。……自少喜作诗，答书亦或以诗代。援笔立成，不经意，而平淡有趣，读者以为有陶靖节之风。岁时宾友聚会，尊酒从容，浩歌长吟，心融意适，见者又以为有浴沂咏归气象。”花庵词选卷四：“赵昌甫，名蕃，号章泉，负天下重望，屡召不起。刘后村所谓‘一生官职监南岳，四海诗名仰玉山’者此也。”

〔饭蔬至甚乐〕论语 述而篇：“子曰：饭疏食饮水，曲肱而枕之，乐亦在其中矣。不义而富且贵，于我如浮云。”

〔壮也二句〕左传 僖公三十年：“使烛之武见秦君……辞曰：‘臣之壮也犹不如人，今老矣，无能为也已。’”

〔病来二句〕鸬鹚杓，酒具。李白 襄阳歌：“鸬鹚杓，鹦鹉杯，百年三万六千日，一日须倾三百杯。”黄庭坚 戏答王子予送凌风菊诗：“病来孤负鸬鹚杓。”

〔先觉者句〕论语 宪问篇：“不逆诈，不亿不信，抑亦先觉者是贤乎？”

〔深雪二句〕见卷二好事近（彩胜斗华灯阕）“前村二句”注。

〔春事句〕郑谷 咸通十年府试木向荣诗：“庾岭梅先觉，隋堤柳暗惊。”





【编年】


庆元三年（一一九七）春。——上蓦山溪词一首，有“人间万事，先觉者贤乎”云云句，其意盖谓自身先于昌甫而去官，然未必为贤也。据知此词作于昌甫家居玉山之初。刘宰所作墓表谓昌甫卒于绍定二年（一二二九），又谓其“积祠庭之考三十有三”，则昌甫请祠事当在庆元二年，此词既有“春事梅先觉”句，知正应为三年春间所作。