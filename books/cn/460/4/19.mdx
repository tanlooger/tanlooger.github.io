---
---
---
title: 又
---



嘲牡丹





牡丹比得谁颜色？似宫中太真第一。渔阳鼙鼓边风急，人在沉香亭北。　买栽池馆多何益，莫虚把千金抛掷。若教解语应倾国，一个西施也得。





【校】


〔应倾国〕四卷本乙集作“倾人国”。





【笺注】


〔太真第一〕杨贵妃号太真。李白 宫词：“宫中谁第一，飞燕在昭阳。”

〔渔阳句〕白居易 长恨歌：“渔阳鼙鼓动地来，惊破霓裳羽衣曲。”

〔沉香亭〕见卷二念奴娇（对花何似阕）“沉香亭二句”注。

〔买栽句〕唐 罗邺 牡丹诗：“买栽池馆恐无地，看到子孙能几家。”

〔莫虚句〕本事诗 情感篇：“张郎中（又新）与杨虔州（凝）齐名，友善。张尝语杨曰：‘我少年成美名，不忧仕矣，唯得美室，平生之望斯足。’既婚，殊不惬心，乃作诗曰：‘牡丹一朵值千金，将谓从来色最深。今日满阑开似雪，一生辜负看花心。’”

〔若教句〕天宝遗事：“唐 太液池千叶白莲开，明皇与妃子共赏，指妃子谓左右曰：‘何如此解语花耶？’”唐罗隐 牡丹诗：“若教解语应倾国，任是无情亦动人。”

〔一个西施〕诗话总龟卷一讽谕门：“卢任门族甲于天下，举进士，三十尚未第，为一绝云：‘惆怅兴亡系绮罗，世人犹自选青娥。越王解破夫差国，一个西施已是多。’”