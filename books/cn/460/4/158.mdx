---
---
---
title: 雨中花慢
---



登新楼，有怀赵昌甫、徐斯远、韩仲止、吴子似、杨民瞻





旧雨常来，今雨不来，佳人偃蹇谁留？幸山中芋栗，今岁全收。贫贱交情落落，古今吾道悠悠。怪新来却见：文反离骚，诗发秦州。　功名只道，无之不乐；那知有更堪忧！怎奈向儿曹抵死，唤不回头！石卧山前认虎，蚁喧床下闻牛。为谁西望，凭栏一饷，却下层楼。





【校】


〔题〕四卷本丙集无“赵”、“徐”、“韩”、“吴”、“杨”五字。





【笺注】


〔旧雨二句〕杜甫 秋述：“秋，杜子卧病长安旅次，多雨生鱼，青苔及榻，常时车马之客，旧雨来，今雨不来。”

〔幸山中二句〕杜甫 南邻诗：“锦里先生乌角巾，园收芋栗未全贫。”

〔贫贱句〕见本卷临江仙（夜语南堂新瓦响阕）“交情三句”注。

〔古今句〕杜甫 发秦州诗：“大哉乾坤内，吾道长悠悠。”

〔文反句〕汉书 扬雄传：“又怪屈原文过相如，至不容，作离骚，自投江而死，悲其文，读之未尝不流涕也。以为君子得时则大行，不得时则龙蛇，遇不遇命也，何必湛身哉。乃作书，往往摭离骚文而反之，自岷山投诸江流，以吊屈原，名曰反离骚。”

〔诗发句〕杜甫有发秦州诗，自注：“乾元二年自秦州赴同谷县纪行。”按：杜诗发秦州，仅言秦州可去，同谷可居，有“无食问乐土，无衣思南州”句。而扬雄 反离骚嘲屈原“不能回复旧都，何必湘渊与涛濑”，则与其“剧秦美新”之论相呼应也。

〔怎奈向〕见本卷夜游宫（几个相知可喜阕）“怎奈向”注。

〔抵死〕总是，老是。

〔石卧句〕史记 李将军列传：“广出猎，见草中石，以为虎而射之，中石没镞。”

〔蚁喧句〕世说新语 纰漏篇：“殷仲堪父病虚悸，闻床下蚁动，谓是牛斗。”

〔一饷〕即一晌，霎时之意。