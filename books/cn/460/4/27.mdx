---
---
---
title: 添字浣溪沙
---



答傅岩叟酬春之约





艳杏妖桃两行排，莫携歌舞去相催。次第未堪供醉眼，去年栽。 春意才从梅里过，人情都向柳边来。咫尺东家还又有，海棠开。





【校】


〔调〕四卷本丙集作“浣溪沙”。

〔题〕四卷本作“偶作”。





【笺注】


〔傅岩叟〕陈克斋文集 傅讲书生祠记：“铅山 傅岩叟，幼亲师学，肄儒业，壮而欲行爱人利物之志。命与时违，抑而弗信。……时稼轩 辛公有时望，欲讽庙堂奏官之，岩叟以非其志，辞，辛不能夺，议遂寝。……岩叟虽无轩冕之荣，开径延宾，竹深荷净，暇日胜时，饮酒赋诗，自适其适，不知有王公之贵。……岩叟名为栋，尝为鄂州州学讲书。”

〔艳杏妖桃〕柳永 剔银灯词：“艳杏夭桃，垂杨芳草，各斗雨膏烟腻。”