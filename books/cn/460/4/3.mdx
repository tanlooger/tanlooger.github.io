---
---
---
title: 水龙吟
---



用些语再题瓢泉，歌以饮客，声韵甚谐，客皆为之釂





听兮清佩琼瑶些。明兮镜秋毫些。君无去此，流昏涨腻，生蓬蒿些。虎豹甘人，渴而饮汝，宁猿猱些。大而流江海，覆舟如芥，君无助，狂涛些。　路险兮山高些。块予独处无聊些。冬槽春盎，归来为我，制松醪些。其外芳芬，团龙片凤，煮云膏些。古人兮既往，嗟予之乐，乐箪瓢些。





【校】


〔题〕四卷本乙集无“皆”字。

〔块予〕四卷本、王诏校刊本及四印斋本俱作“愧余”。

〔芳芬〕王诏校刊本及四印斋本俱作“芬芳”。





【笺注】


〔些语〕招魂句尾用“些”字。沈括 梦溪笔谈卷三辩证：“楚词 招魂尾句皆曰些（苏个反），今夔峡 湖 湘及南北江獠人，凡禁咒句尾皆称些，此乃楚人旧俗。”

〔听兮句〕柳宗元 至小丘西小石潭记：“闻水声，如鸣佩环。”

〔明兮句〕孟子 梁 惠王：“明足以察秋毫之末。”

〔流昏涨腻〕杜牧 阿房宫赋：“渭流涨腻，弃脂水也。”苏轼 浣溪沙端午词：“轻汗微微透碧纨，明朝端午浴芳兰，流香涨腻满晴川。”

〔虎豹二句〕招魂：“君无上天些，虎豹九关，啄害下人些。……土伯九约……参目虎首，其身若牛些，此皆甘人。”注：“言此物食人以为甘美。”

〔大而四句〕此谓瓢泉勿流入江海，助狂涛以颠覆舟楫。庄子 逍遥游：“水之积也不厚，则其负大舟也无力。覆杯水于坳堂之上，则芥为之舟，置杯焉则胶，水浅而舟大也。”

〔块予句〕汉书 杨王孙传：“块然独处。”

〔松醪〕酒史谓苏轼守定州时，于曲阳得膏酿酒，作中山松醪赋。

〔团龙片凤〕蔡絛 铁围山丛谈卷六：“建溪龙茶，始江南 李氏，号‘北苑龙焙’者。‘龙焙’又号‘官焙’，始但有龙凤大团二品而已。仁庙朝，伯父君谟名知茶，因进小龙团，为时珍贵，因有大团、小团之别。”张舜民 画墁录：“丁晋公为福建转运使，始制为凤团，后又为龙团。”

〔乐箪瓢〕见卷二水龙吟（稼轩何必长贫阕）“人不三句”注。





【编年】


上词作年无可考。谓“再题瓢泉”，当系承接淳熙末闲居带湖时所作水龙吟（稼轩何必长贫阕）而言。稼轩自闽中罢归，实出于当政者之排挤，至归后犹屡受讥弹。则此词当作于归自闽后不久。