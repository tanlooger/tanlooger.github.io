---
---
---
title: 又
---







自古高人最可嗟，只因疏懒取名多。居山一似庚桑楚，种树真成郭槖驼。　云子饭，水精瓜，林间携客更烹茶。君归休矣吾忙甚，要看蜂儿趁晚衙。





【校】


〔水精〕此从广信书院本，余本俱作“水晶”。

〔趁晚〕广信书院本作“晚趁”，兹从四卷本丙集。





【笺注】


〔疏懒句〕杜甫 寄张彪三十韵：“疏懒为名误，驱驰丧我真。”

〔居山句〕庄子 庚桑楚篇：“老聃之役，有庚桑楚者，偏得老聃之道以北，居畏垒之山。……居三年，畏垒大穰。……吾闻至人，尸居环堵之室……”

〔种树句〕柳宗元 种树郭橐驼传：“郭橐驼，不知始何名，病瘘……故乡人号之驼。……驼业种树，凡长安富人为观游及卖果者，皆争迎取养，视驼所种树，或移徙，无不活。……有问之，对曰：‘橐驼非能使木寿且孳也，能顺木之天，以致其性焉尔……’”

〔云子饭二句〕杜甫 与鄠县源大少府宴渼陂诗：“应为西陂好，金钱罄一餐。饭抄云子白，瓜嚼水精寒。”

〔要看句〕埤雅：“蜂有两衙应潮。”按：蜂众缭绕蜂房，有如衙参；蜂房簇聚，又似官衙；故有蜂衙之称。