---
---
---
title: 卜算子
---



用庄语





一以我为牛，一以我为马。人与之名受不辞，善学庄周者。

江海任虚舟，风雨从飘瓦。醉者乘车坠不伤，全得于天也。





【校】


〔我为马〕四卷本丁集作“吾为马”。





【笺注】


〔一以二句〕庄子 应帝王篇：“泰氏，其卧徐徐，其觉于于，一以己为马，一以己为牛，其知情信，其德甚真，而未始入于非人。”

〔人与句〕庄子 天道篇：“昔者子呼我牛也而谓之牛，呼我马也而谓之马。苟有其实，人与之名而弗受，再受其殃。”

〔江海句〕庄子 山木篇：“君其涉于江而浮于海，望之而不见其崖，愈往而不知其所穷。……方舟而济于河，有虚船来触舟，虽有惼心之人不怒。……人能虚己以游，世其孰能害之。”

〔风雨三句〕庄子 达生篇：“夫醉者之坠车，虽疾不死。骨节与人同而犯害与人异，其神全也。……彼得全于酒而犹若是，而况得全于天乎？圣人藏于天，故莫之能伤也。复仇者不折镆干，虽有忮心者不怨飘瓦，是以天下平均，故无攻战之乱。”