---
---
---
title: 临江仙
---



昨日得家报，牡丹渐开，连日少雨多晴，常年未有。仆留龙安萧寺，诸君亦不果来，岂牡丹留不住为可恨耶？因取来韵，为牡丹下一转语





只恐牡丹留不住，与春约束分明：未开微雨半开晴。要花开定准，又更与花盟。　魏紫朝来将进酒，玉盘盂样先呈。鞓红似向舞腰横。风流人不见，锦绣夜间行。





【笺注】


〔魏紫〕牡丹之一种，亦称魏红。欧阳修 洛阳牡丹记：“魏家花香，千叶，肉红花，出魏相仁溥家。”又欧阳修 县舍不种花惟栽楠木冬青茶竹之类因戏书诗：“伊川洛浦寻芳遍，魏紫姚黄照眼明。”

〔玉盘盂〕苏轼 玉盘盂诗二首，有序云：“东武旧俗，每岁四月大会于南禅 资福两寺，以芍药供佛。而今岁最盛，凡七千余朵，皆重跗累萼，繁丽丰硕。中有白花，正圆如覆盂，其下十余叶稍大，承之如盘，姿格绝异，独出于七千朵之上。云得之于城北苏氏园中——周宰相莒公之别业也。而其名俚甚，乃为易之。”诗中有一联云：“两寺妆成宝璠珞，一枝争看玉盘盂。”按苏氏为白芍药取名为玉盘盂，稼轩此词则系用以指白色牡丹。

〔鞓红〕牡丹之一种。洛阳牡丹记：“鞓红者，单叶，深红花，出青州，亦曰青州红。……其色类腰带鞓，故谓之鞓红。”

〔锦绣句〕见卷二水龙吟（玉皇殿阁微凉阕）“锦衣行昼”注。





【编年】


上临江仙一首，题中有“仆留龙安萧寺，诸君亦不果来”数语，与玉楼春词中之“龙安”，当同指信州境内一市镇。以玉楼春已编次于前，故附次于此。