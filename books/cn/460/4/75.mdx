---
---
---
title: 永遇乐
---



检校停云新种杉松，戏作。时欲作亲旧报书，纸笔偶为大风吹去，末章因及之





投老空山，万松手种，政尔堪叹。何日成阴，吾年有几，似见儿孙晚。古来池馆，云烟草棘，长使后人凄断。想当年良辰已恨：夜阑酒空人散。　停云高处，谁知老子，万事不关心眼。梦觉东窗，聊复尔耳，起欲题书简。霎时风怒，倒翻笔砚，天也只教吾懒。又何事催诗雨急，片云斗暗。





【校】


〔题〕四卷本丙集无“因”字。

〔凄断〕王诏校刊本及四印斋本俱作“凄断”。

〔尔耳〕王诏校刊本及四印斋本俱作“尔尔”。

〔雨急〕广信书院本作“急雨”，兹从四卷本。





【笺注】


〔投老〕即临老或到老意。王羲之帖：“实望投老有田里骨肉之欢。”王安石拜相日题诗壁间曰：“霜松雪竹钟山寺，投老归欤寄此生。”

〔万松句〕苏轼 寄题刁景纯藏春坞诗：“白首归来种万松，待看千尺舞霜风。”〔何日至儿孙晚〕白居易 栽松诗：“栽植我年晚，长成君性迟。如何过四十，种此数寸枝？得见成阴否，人生七十稀。”杜牧 叹花诗：“狂风落尽深红色，绿叶成阴子满枝。”

〔万事句〕王维 酬张少府诗：“晚年惟好静，万事不关心。”

〔聊复句〕世说新语 任诞篇：“阮仲容步兵居道南，诸阮居道北。北阮皆富，南阮贫。七月七日，北阮盛晒衣，皆纱罗锦绮；仲容以竿挂大布犊鼻裈于中庭，人或怪之，答曰：‘未能免俗，聊复尔耳。’”

〔又何事二句〕杜甫 陪诸贵公子丈八沟携妓纳凉晚际遇雨诗：“片云头上黑，应是雨催诗。”