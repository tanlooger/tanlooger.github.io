---
---
---
title: 又
---



用韵答赵晋臣 敷文





花好处，不趁绿衣郎，缟袂立斜阳。面皮儿上因谁白，骨头儿里几多香？尽饶他，心似铁，也须忙。　甚唤得雪来白倒雪，更唤得月来香杀月。谁立马，更窥墙？将军止渴山南畔，相公调鼎殿东厢。忒高才，经济地，战争场。





【校】


〔题〕四卷本乙集作“答晋臣”。

〔更唤得〕王诏校刊本及四印斋本“更”俱作“便”。汲古阁抄四卷本此字用粉涂去，未补。





【笺注】


〔绿衣郎〕当指绿叶。

〔缟袂〕苏轼 次韵杨公济奉议梅花十首：“月黑林间逢缟袂，霸陵醉尉误谁何。”

〔心似二句〕皮日休 桃花赋序：“余常慕宋广平（璟）之为相，贞姿劲质，刚态毅状，疑其铁肠石心，不解吐婉媚辞，然睹其文而有梅花赋，清便富艳，得南朝徐 庾体，不类其为人也。”苏轼 题崔徽真诗：“未道广平心如铁。”

〔立马、窥墙〕白居易 新乐府 井底引银瓶：“墙头马上遥相顾。”

〔将军句〕见本卷沁园春（我见君来阕）“渴望梅”注。

〔相公句〕见卷一西河（西江水阕）“对梅花二句”注。