---
---
---
title: 哨遍
---



秋水观





蜗角斗争，左触右蛮，一战连千里。君试思，方寸此心微。总虚空并包无际。喻此理，何言泰山毫末，从来天地一稊米。嗟小大相形，鸠鹏自乐，之二虫又何知？记跖行仁义孔丘非；更殇乐长年老彭悲。火鼠论寒，冰蚕语热，定谁同异。　噫。贵贱随时，连城才换一羊皮。谁与齐万物？庄周吾梦见之。正商略遗篇，翩然顾笑，空堂梦觉题秋水。有客问洪河，百川灌雨，泾流不辨涯涘。于是焉河伯欣然喜，以天下之美尽在己。渺沧溟望洋东视，逡巡向若惊叹，谓我非逢子，大方达观之家未免，长见悠然笑耳。此堂之水几何其？但清溪一曲而已。





【校】


〔小大〕四卷本丙集作“大小”。

〔悠然〕四卷本作“犹然”。

〔此堂〕四卷本作“北堂”。





【笺注】


〔秋水观〕徐元杰 辛稼轩传赞谓“所居有瓢泉、秋水”，铅山县志卷八：“秋水观，在期思。”稼轩 菩萨蛮（葛巾自向沧浪濯阕）题云：“昼眠秋水。”六州歌头（晨来问疾阕）有云：“秋水堂前，曲沼明于镜，可烛眉须。”秋水观必即秋水堂，为瓢泉居第中之一重要建筑。

〔蜗角三句〕见本卷玉楼春（客来底事逢迎晚阕）“蛮触战”注。

〔方寸二句〕列子 仲尼：“吾见子之心矣，方寸之地虚矣。”

〔何言二句〕庄子 秋水篇：“计中国之在海内，不似稊米之在太仓乎？……知天地之为稊米也，知豪末之为丘山也，则差数等矣。”同书齐物论：“天下莫大于秋毫之末，而泰山为小。”

〔鸠鹏二句〕庄子 逍遥游：“鹏之徙于南冥也，水击三千里，抟扶遥而上者九万里。……蜩与鸴鸠笑之曰：‘我决起而飞，枪榆枋，时则不至，而控于地而已矣，奚以之九万里而南为！’适莽苍者三飡而反，腹犹果然；适百里者宿舂粮；适千里者三月聚粮。之二虫，又何知。”

〔记跖行句〕庄子 盗跖篇：“盗跖大怒曰：‘丘来前！……盗莫大于子，天下何故不谓子为盗丘，而乃谓我为盗跖？’”

〔更殇乐句〕庄子 齐物论：“莫寿于殇子而彭祖为夭。”

〔火鼠二句〕苏轼 徐大正闲轩诗：“冰蚕不知寒，火鼠不知暑。”拾遗记卷十：“员峤山有冰蚕……以霜雪覆之，然后作茧，长一尺，其色五采，织为文锦，入水不濡，以之投火，经宿不燎。”太平御览引吴录：“日南 比景县有火鼠，取毛为布，烧之而精，名火浣布。”

〔贵贱随时〕庄子 秋水篇：“以道观之，物无贵贱；以物观之，自贵而相贱；以俗观之，贵贱不在己。”

〔连城〕史记 廉颇蔺相如列传：“赵 惠文王时得楚 和氏璧，秦昭王闻之，使人遗赵王书，愿以十五城请易璧。”后世因称其璧为连城之璧。

〔一羊皮〕韩愈 送穷文：“小人君子，其心不同，惟乖于时，乃于天通。携持琬琰，易一羊皮。饫于肥甘，慕彼糠糜。”琬琰即美玉。司马相如 子虚赋有“晁采琬琰，和氏出焉”句。

〔齐万物二句〕庄子有齐物论。

〔百川至悠然笑耳〕庄子 秋水篇：“秋水时至，百川灌河，泾流之大，两涘渚涯之间，不辩牛马。于是焉河伯欣然自喜，以天下之美为尽在己。顺流而东行，至于北海，东面而视，不见水端，于是焉河伯始旋其面目，望洋向（海）若而叹曰：‘……吾非至于子之门，则殆矣。吾长见笑于大方之家。’”