---
---
---
title: 又
---



城中诸公载酒入山，余不得以止酒为解，遂破戒一醉，再用韵





杯汝知乎：酒泉罢侯，鸱夷乞骸。更高阳入谒，都称虀臼；杜康初筮，正得云雷。细数从前，不堪余恨，岁月都将曲糵埋。君诗好，似提壶却劝，沽酒何哉。　君言病岂无媒，似壁上雕弓蛇暗猜。记醉眠陶令，终全至乐；独醒屈子，未免沉灾。欲听公言，惭非勇者，司马家儿解覆杯。还堪笑，借今宵一醉，为故人来。用邴原事。





【校】


〔余恨〕四卷本丙集作“余恨”。

〔注〕结句下原注，四卷本无。





【笺注】


〔酒泉句〕汉书 地理志：“酒泉郡，武帝 太初元年开。”注云：“城下有金泉，味如酒。”杜甫 饮中八仙歌：“恨不移封向酒泉。”按：此处云云，盖反用杜诗之意，谓酒泉侯业已省罢，自身无移封酒泉之望，唯有止酒不饮耳。

〔鸱夷句〕扬雄 酒箴：“鸱夷滑稽，腹大如壶，尽日盛酒，人复借沽。常为国器，托于属车；出入两宫，经营公家。”汉书 公孙弘传：“愿归侯，乞骸骨，避贤者路。”

〔更高阳二句〕史记 郦生陆贾列传：“郦生 食其者，陈留 高阳人也。……沛公至高阳传舍……郦生踵军门上谒……使者出谢曰：‘沛公敬谢先生，方以天下为事，未暇见儒人也。’郦生瞋目按剑叱使者曰：‘走复入言沛公：吾高阳酒徒也，非儒人也。’”“齑臼”见卷二定风波（仄月高寒水石乡阕）“黄绢句”注。按：高阳寓酒徒，齑臼寓辞字。

〔杜康二句〕杜康，古代善酿酒者。易 屯卦：“云雷屯。”按：二句云云，意谓杜康筮仕而得不吉利之屯卦，亦即预示酒及造酒之人均将遭受拒绝也。

〔曲糵〕尚书说命下：“若作酒醴，尔惟曲糵。”

〔似提壶二句〕黄庭坚 演雅诗：“提壶犹能劝沽酒。”任渊注：“提壶，鸟名。梅圣俞 四禽言云：‘提壶芦，沽美酒，风为宾，树为友。山花撩乱目前开，劝尔今朝千万寿。’”

〔似壁上句〕见卷二水调歌头（寄我五云字阕）“雕弓二句”注。

〔记醉眠句〕见卷二丑奴儿（此生自断天休问阕）“君来二句”注。

〔独醒句〕见卷三临江仙（风雨催春寒食近阕）“今宵二句”注。

〔司马句〕世说新语 规箴篇注引邓粲 晋纪：“上（晋元帝 司马睿）身服俭约，以先时务。性素好酒，将渡江，王导深以谏，帝乃令左右进觞，饮而覆之，自是遂不复饮。克己复礼，官修其方，而中兴之业隆焉。”

〔用邴原事〕三国志注引邴原别传：“原旧能饮酒，后八九年间酒不向口。单步负笈，苦身持力。临别，师友以原不饮酒，会米肉送原，原曰：‘本能饮酒，以荒思废业，故断之耳。今当远别，因见贶饯，可一饮燕。’于是共坐饮酒，终日不醉。”





【编年】


庆元二年（一一九六）。——上同韵沁园春二首，均止酒之初所作。