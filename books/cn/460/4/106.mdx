---
---
---
title: 鹧鸪天
---







石壁虚云积渐高，溪声绕屋几周遭。自从一雨花零落，却爱微风草动摇。　呼玉友，荐溪毛，殷勤野老苦相邀。杖藜忽避行人去，认是翁来却过桥。





【校】


〔零落〕四卷本丙集作“零乱”。





【笺注】


〔溪声绕屋〕苏轼 寄吴德仁兼简陈季常诗：“门前罢亚十顷田，清溪绕屋花连天。”

〔玉友〕珊瑚钩诗话：“以糯米药曲作白醪，号玉友。”

〔荐溪毛〕左传 隐公三年：“苟有明信，涧溪沼沚之毛，蘩蕰藻之菜，筐筥锜釜之器，潢污行潦之水，可荐于鬼神，可羞于王公。”