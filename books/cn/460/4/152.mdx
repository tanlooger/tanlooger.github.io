---
---
---
title: 又
---



韩仲止判院山中见访，席上用前韵





听我三章约：用世说语。有谈功谈名者舞，谈经深酌。作赋相如亲涤器，识字子云投阁。算枉把精神费却。此会不如公荣者，莫呼来政尔妨人乐。医俗士，苦无药。　当年众鸟看孤鹗。意飘然横空直把，曹吞刘攫。老我山中谁来伴？须信穷愁有脚。似剪尽还生僧发。自断此生天休问，倩何人说与乘轩鹤。吾有志，在丘壑。





【校】


〔注〕“约”字下注文，六十家词本全脱。

〔丘壑〕四卷本作“沟壑”。





【笺注】


〔韩仲止〕韩淲字仲止，韩元吉之子，自号涧泉，甚有诗名，时人与赵蕃并称，所谓“信上二泉”也。戴复古 石屏集有挽韩仲止诗云：“雅志不同俗，休官二十年，隐居溪上宅，清酌涧中泉。”东南纪闻（撰著者为元人，姓名已佚）卷一：“韩淲字仲止，上饶人，南涧尚书之子，以荫补京官，清苦自持。史相当国，罗致之，不少屈。一为京局，终身不出，人但以韩判院称。南涧晚年有宅一区，伏腊粗给，至仲止贫益甚，客至不能具胡床，只木杌子而已。”后村大全集卷九十七赵庭原诗序：“上饶郡为过江文献所聚，南涧 方斋之文，稼轩之词皆名世。至章泉 涧泉又各以其诗号为大家数，然世之所以共尊翊二公，帖然无异论者，岂真以其诗哉！其人皆唾涕荣利，老死闲退，槁而不可荣，贫而不可贿，有陶长官、刘遗民之风，虽无诗亦传，况其诗自妙绝一世乎。”

〔听我句〕世说新语 排调篇：“魏长齐雅有体量，而才学非所经。初宦，当出，虞存嘲之曰：‘与卿约法三章：谈者死，文笔者刑，商略抵罪。’魏怡然而笑，无忤于色。”

〔作赋句〕见卷二念奴娇（倘来轩冕阕）“酒垆身世”注。

〔识字句〕见本卷贺新郎（肘后俄生柳阕）“投阁句”注。杜甫 醉时歌：“相如逸才亲涤器，子云识字终投阁。”

〔此会二句〕世说新语 简傲篇：“王戎弱冠诣阮籍，时刘公荣在坐，阮谓王曰：‘偶有二斗美酒，当与君共饮。彼刘公荣者无预焉。’二人交觞酬酢，公荣遂不得一杯，而言语谈戏，三人无异。或有问之者，阮答曰：‘胜公荣者不得不与饮，不如公荣者不可不与饮，唯公荣可不与饮酒。’”同书排调篇：“嵇、阮、山、刘，在竹林酣饮，王戎后往，步兵（阮籍）曰：‘俗物已复来败人意。’王笑曰：‘卿辈意亦复可败耶！’”晋书 向秀传：“始，秀欲注（庄子），嵇康曰：‘此书讵复须注，正是妨人作乐耳。’”

〔医俗士二句〕苏轼 於潜僧绿筠轩诗：“人瘦尚可肥，士俗不可医。”

〔当年三句〕后汉书 祢衡传：“祢衡字正平，平原般人也。……唯善鲁国 孔融。融上书荐之曰：‘……鸷鸟累百，不如一鹗。使衡立朝，必有可观。’”“把曹吞刘攫”当指其辱骂曹操及侮慢刘表事。

〔自断句〕杜甫 杜曲三章：“自断此生休问天，杜曲幸有桑麻田。”

〔乘轩鹤〕左传 闵二年：“狄人伐卫，卫懿公好鹤，鹤有乘轩者。将战，国人受甲者皆曰：‘使鹤。鹤实有禄位，余焉能战。’”





【附录】


张功甫镃和章（见南湖集卷十）

贺新郎 次辛稼轩韵寄呈

邂逅非专约。记当年林堂对竹，艳歌春酌。一笑乘鸾明月影，余事丹青麟阁。待宇宙长绳穿却。念我中原空有梦，渺风尘万里迷长乐。愁易老，欠灵药。　别来几度霜天鹗。厌纷纷吞腥啄腐，狗偷乌攫。东晋风流兼慷慨，公自阳春有脚。妙悟处不存毫发。何日相从云水去，看精神峭紧芝田鹤。书壮语，遍岩壑。





【编年】


庆元六年（一二〇〇）。——上同韵贺新郎三首，末阕有“医俗士，苦无药”句，与寄吴子似之生查子语意相同，当作于同时。赵晋臣于庆元六年春归铅山，吴子似于是年冬离铅山，则此三词定当作于是年夏秋二季。