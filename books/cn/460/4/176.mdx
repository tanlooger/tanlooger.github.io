---
---
---
title: 粉蝶儿
---



和赵晋臣 敷文赋落梅





昨日春如、十三女儿学绣。一枝枝不教花瘦。甚无情，便下得，雨僝风僽。向园林铺作地衣红绉。　而今春似、轻薄荡子难久。记前时送春归后：把春波，都酿作，一江醇酎。约清愁杨柳岸边相候。





【校】


〔题〕四卷本丙集作“和晋臣赋落花”。

〔醇酎〕四卷本作“春酎”。





【笺注】


〔十三女儿〕杜牧 赠别二首：“娉娉袅袅十三余。”

〔甚无情〕意即“真无情”。

〔便下得二句〕犹云“便忍使风雨来相折磨也”。