---
---
---
title: 水调歌头
---



席上为叶仲洽赋





高马勿捶面，千里事难量。长鱼变化云雨，无使寸鳞伤。一壑一丘吾事，一斗一石皆醉，风月几千场。须作猬毛磔，笔作剑锋长。 我怜君，痴绝似，顾长康。纶巾羽扇颠倒，又似竹林狂。解道澄江如练，准备停云堂上，千首买秋光。怨调为谁赋，一斛贮槟榔。





【校】


〔澄江〕广信书院本作“长江”，兹从四卷本丁集。





【笺注】


〔高马四句〕杜甫 三韵三篇，其一云：“高马勿捶面，长鱼无损鳞。辱马马毛焦，困鱼鱼有神。君看磊落士，不肯易其身。”

〔一壑句〕陈与义 山中诗：“风流丘壑真吾事。”余见本卷兰陵王（一丘壑阕）“一丘一壑”注。

〔一斗一石〕见本卷水龙吟（昔时曾有佳人阕）“淳于髠语”注。

〔须作句〕晋书 桓温传：“温豪爽有风概，姿貌甚伟。刘惔尝称之曰：‘温眼如紫石棱，须作猬毛磔，孙仲谋、晋宣王之流亚也。’”

〔痴绝二句〕见卷二水调歌头（万事到白发阕）“此语二句”注。

〔竹林狂〕世说新语 任诞篇：“陈留 阮籍、谯国 嵇康、河内 山涛，三人年皆相比，康年少亚之。预此契者：沛国 刘伶，陈留 阮咸，河内 向秀，琅邪 王戎。七人常集于竹林之下，肆意酣畅，故世谓竹林七贤。”

〔解道句〕谢朓 晚登三山还望京邑诗：“余霞散成绮，澄江净如练。”李白 金陵城西楼月下吟：“解道澄江净如练，令人长忆谢玄晖。”

〔一斛句〕南史 刘穆之传：“穆之少时家贫，诞节嗜酒食，不修拘检。好往妻兄家乞食，多见辱，不以为耻。其妻江嗣女，甚明识，每禁不令往。江氏后有庆会，属令勿来，穆之犹往。食毕，求槟榔，江氏兄弟戏之曰：‘槟榔消食，君乃常饥，何忽须此？’妻复截发市肴馔为其兄弟以饷穆之，自此不对穆之梳沐。及穆之为丹阳尹，将召妻兄弟，妻泣而稽颡以致谢，穆之曰：‘本不匿怨，无所致忧。’及至，醉，穆之乃令厨人以金柈贮槟榔一斛以进之。”





【编年】


庆元元、二年内。——上词二首均与叶仲洽相唱和，因附编于此。