---
---
---
title: 又
---







画堂帘卷，贺燕双双语。花柳一番春，倚东风雕红缕翠。草堂风月，还似旧家时；歌扇底，舞裀边，寿斝年年醉。　兵符传垒，已莅葵丘戍。两手挽天河，要一洗蛮烟瘴雨。貂蝉冠冕，应是出兜鍪；飡五鼎，梦三刀，侯印黄金铸。





【笺注】


〔葵丘戍〕左传 庄八年：“齐侯使连称、管至父戍葵丘，瓜时而往，曰：‘及瓜而代。’”注：“葵丘，齐地。临淄县西有地名葵丘。”

〔挽天河〕见卷三贺新郎（翠浪吞平野阕）“挽天河”注。

〔貂蝉二句〕见卷一破阵子（掷地刘郎玉斗阕）“貂蝉句”注。

〔飡五鼎〕史记 平津侯主父列传：“丈夫生不五鼎食，死即五鼎烹耳。”

〔梦三刀〕晋书 王濬传：“濬夜梦悬三刀于卧屋梁上，须臾又益一刀。濬惊觉，意甚恶之。主簿李毅再拜赞曰：‘三刀为州字，又益一刀，明府其临益州乎？’……果迁濬为益州刺史。”





【编年】


上蓦山溪词仅见诗渊第二十五册，词集各本俱不载。诗渊本册所收皆寿词。据“梦三刀”、“一洗蛮烟瘴雨”句，知此词所寿之人盖将之官湖 广诸路之某州者，惜未能确考其人，因亦无法确知其作于何年何地。姑编次于同调（小桥流水阕）之后。