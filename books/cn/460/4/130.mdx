---
---
---
title: 又
---



用韵别郭逢道





绿阴啼鸟，阳关未彻早催归。歌珠凄断累累。回首海山何处，千里共襟期。叹高山流水，弦断堪悲。　中心怅而。似风雨，落花知。更拟停云君去，细和陶诗。见君何日？待琼林宴罢醉归时。人争看宝马来思。





【笺注】


〔郭逢道〕未详。稼轩诗集和郭逢道韵二首，其中“莫为梅花费诗句，细思丹桂是天香”句，有劝其应试之意，可与此词相参。

〔歌珠〕礼记 乐记：“累累乎端如贯珠。”元稹有善歌如贯珠赋。

〔高山流水〕见卷一满庭芳（倾国无媒阕）“高山流水”注。

〔中心怅而〕陶潜 荣木诗：“静言孔念，中心怅而。”

〔风雨、落花〕孟浩然 春晓诗：“夜来风雨声，花落知多少？”

〔细和句〕黄庭坚 跋子瞻和陶诗：“子瞻谪岭南，时宰欲杀之。饱吃惠州饭，细和渊明诗。”

〔琼林宴〕即新举进士及第者之恩荣宴也。以在琼林苑中举行，故曰琼林宴。石林燕语：“琼林苑，乾德中置。……岁赐二府从官宴及进士闻喜宴，皆在其间。”东京梦华录：“琼林苑，在顺天门大街，面北，与金明池相对。”