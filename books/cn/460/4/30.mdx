---
---
---
title: 沁园春
---



灵山 齐庵赋。时筑偃湖未成





叠嶂西驰，万马回旋，众山欲东。正惊湍直下，跳珠倒溅；小桥横截，缺月初弓。老合投闲；天教多事，检校长身十万松。吾庐小，在龙蛇影外，风雨声中。　争先见面重重。看爽气朝来三数峰。似谢家子弟，衣冠磊落；相如庭户，车骑雍容。我觉其间，雄深雅健，如对文章太史公。新堤路，问偃湖何日，烟水蒙蒙？





【笺注】


〔叠嶂三句〕苏轼 游径山诗：“众峰来自天目山，势若骏马奔平川。中途勒破千里足，金鞭玉镫相回旋。”

〔检校〕巡视。

〔龙蛇、风雨〕皆承上句松言。苏轼 戏作种松诗：“我昔少年日，种松满东冈。……不见十余年，想作龙蛇长。”白居易 草堂记亦有“夹涧有古松，如龙蛇走”句。诗话总龟后集卷二十八载宋人咏松诗句：“影摇千尺龙蛇动，声撼半天风雨寒。”

〔看爽气句〕世说新语 简傲篇：“王子猷作桓车骑参军，桓谓王曰：‘卿在府久，比当相料理。’初不答，直高视，以手版拄颊云：‘西山朝来，致有爽气。’”

〔谢家子弟〕晋书 谢玄传：“安尝戒约子侄，因曰：‘子弟亦何豫人事，而正欲使其佳？’诸人莫有言者，玄答曰：‘譬如芝兰玉树，欲使其生于庭阶耳。’”

〔相如二句〕史记 司马相如列传：“相如之临邛，从车骑雍容闲雅甚都。”

〔雄深二句〕新唐书 柳宗元传：“宗元少时嗜进，谓功业可就，既坐废，遂不振。然其才实高，名盖一时。韩愈评其文曰：‘雄深雅健，似司马子长，崔、蔡不足多也。’”按：司马迁字子长，所作史记自称太史公书。