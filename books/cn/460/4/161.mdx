---
---
---
title: 江神子
---



别吴子似，末章寄潘德久





看君人物汉西都。过吾庐，笑谈初，便说“公卿，元自要通儒”。一自梅花开了后，长怕说，赋归欤。　而今别恨满江湖，怎消除？算何如：杖屦当时，闻早放教疏？今代故交新贵后，浑不寄，数行书。





【校】


〔题〕广信书院本无“章”字，兹从四卷本丁集。四卷本无“吴”字。

〔消除〕四卷本作“销除”。





【笺注】


〔潘德久〕光绪 永嘉县志卷十七：“潘柽字德久，号转庵。……举进士不第，用父任授右职，继参戎幕。召试为阁门舍人，授福建兵马钤辖。其题钓台云：‘但得诸公依日月，不妨老子卧林丘。’为人传诵。尝从使节出疆，有北征往来所赋，声名籍甚。著有转庵集。”叶适有诗悼路钤舍人德久潘公三首。

〔赋归欤〕论语公冶长：“子在陈曰：‘归与，归与，吾党之小子狂简，斐然成章，不知所以裁之。’”

〔闻早〕趁早。

〔放教疏〕苏轼 送杨奉礼诗：“更谁哀老子，令得放疏慵。”又满庭芳词：“且趁闲身未老，须放我些子疏狂。”按：放与教义同。

〔今代三句〕苏轼 醉落魄 苏州阊门留别：“旧交新贵音书绝，惟有佳人，犹作殷勤别。”今查宋会要辑稿 职官三四之一〇载嘉泰元年（一二〇一）十一月二十六日臣僚缴奏阁门舍人戴炬、潘柽不顾格法，侥求郡寄事，借知潘德久之除阁门舍人，必即为庆元五、六年内事。





【编年】


庆元六年（一二〇〇）。