---
---
---
title: 水调歌头
---



题吴子似县尉瑱山经德堂。堂，陆象山所名也





唤起子陆子，经德问何如。万钟于我何有，不负古人书。闻道千章松桂，剩有四时柯叶，霜雪岁寒余。此是瑱山境，还似象山无？ 耕也馁，学也禄，孔之徒。青衫毕竟升斗，此意政关渠。天地清宁高下，日月东西寒暑，何用着工夫。两字君勿惜，借我榜吾庐。





【校】


〔题〕“吴子似县尉”四卷本丁集作“子似”。广信书院本“所名”作“取名”，兹从四卷本。

〔青衫〕王诏校刊本及四印斋本误作“青山”。

〔政关〕王诏校刊本及四印斋本作“颇关”。





【笺注】


〔瑱山〕安仁县志卷四山川志：“玉真山在县治后，左右石趾如钳，瞰临锦江。顶有石壁，高数仞。石上有镌字曰‘玉真’。世传仙人指书。”按：“瑱”字为“玉真”二字之合体，当时或亦有此称。

〔经德堂〕象山先生全集卷十九经德堂记：“堂名取诸孟子：‘经德不回，非以干禄也。’……云锦吴生绍古而来从余游，求名其读书之堂，余既名而书之，且为其说，使归而求之。”楼钥 攻媿集卷九寄题吴绍古县尉经德堂诗：“问舍玉真下，读书经德中。心期知共远，臭昧许谁同。吹笛夜凉月，舞雩春暮风。直须涵咏熟，毋负象山翁。”

〔陆象山〕宋史 儒林传：“陆九渊字子静……自号象山翁，学者称象山先生。”

〔唤起句〕按象山先生年谱，陆氏卒于绍熙三年冬十二月，吴氏尉铅山时陆氏卒已数年，故云云。

〔万钟句〕孟子 告子上：“万钟则不辩礼义而受之，万钟于我何加焉。”

〔闻道三句〕陈文蔚 寄题吴子似所居二首：“堂前有松桂，年年长柯枝。生意不自已，何心论报施。请子对佳木，长哦经德诗。”

〔象山〕在江西 贵溪县，原名应天山。象山先生年谱：“淳熙十四年登贵溪 应天山讲学。初，门人彭兴宗世昌访旧于贵溪 应天山麓张氏，因登山游览，则陵高而谷邃，林茂而泉清。乃与诸张议结庐以迎先生讲学，先生登而乐之，乃建精舍居焉。……淳熙十五年易应天山名为象山。”

〔耕也馁二句〕论语 卫灵公篇：“子曰：‘君子谋道不谋食。耕也馁在其中矣，学也禄在其中矣。君子忧道不忧贫。’”

〔青衫二句〕经德堂记有云：“孟子曰：‘古之人修其天爵而人爵从之，今之人修其天爵以要人爵，既得人爵而弃其天爵，则惑之甚者也。’后世发策决科而高第可以文艺取，积资累考而大官可以岁月致，则又有不必修其天爵者矣。生其早辨而谨思之。”青衫二句当即隐括此段意旨而言。盖谓陆氏之所致意者，为科名之无足重轻也。

〔天地清宁〕老子：“天得一以清，地得一以宁，王侯得一以为天下贞。”