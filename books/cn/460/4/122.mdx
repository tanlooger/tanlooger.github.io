---
---
---
title: 念奴娇
---



赋傅岩叟 香月堂两梅





未须草草，赋梅花，多少骚人词客。总被西湖林处士，不肯分留风月。疏影横斜，暗香浮动，把断春消息。试将花品，细参今古人物。　看取香月堂前，岁寒相对，楚两龚之洁。自与诗家成一种，不系南昌仙籍。怕是当年，香山老子，姓白来江国。谪仙人字，太白还又名白。





【校】


〔题〕四卷本丙集作“赋梅花”。

〔把断春〕四卷本“把断”二字缺。

〔试将〕四卷本作“尚余”。

〔细参〕四卷本作“未忝”。





【笺注】


〔香月堂两梅〕陈克斋集卷十四答赵昌甫送徐天锡诗自注云：“双梅在岩叟家香月堂，清古可爱，昌甫每与稼轩同领略之。柱为稼轩题。”

〔草草〕苏轼 和秦太虚梅花诗：“去年花开我已病，今年对花还草草。”

〔总被四句〕宋史 隐逸传：“林逋字君复，杭州 钱塘人。少孤力学，不为章句。性恬淡好古，弗趋荣利。家贫，衣食不足，晏如也。初放游江 淮间，久之，归杭州，结庐西湖之孤山，二十年足不及城市。……既卒，赐谥和靖先生。逋善行书，喜为诗，其词澄浃峭特，多奇句。”其山园小梅诗有云：“众芳摇落独暄妍，占尽风情向小园。疏影横斜水清浅，暗香浮动月黄昏。”

〔把断〕把揽。

〔楚 两龚句〕汉书 两龚传：“两龚，皆楚人也。胜字君宾，舍字君倩，二人相友，并著名节，故世谓之楚 两龚。”法言问明篇：“楚 两龚之絜，其清矣乎。”

〔南昌仙籍〕汉书 梅福传：“梅福字子真，九江寿春人也。……为郡文学，补南昌尉。后去官归寿春。居家常读书养性为事。至元始中，王莽颛政，福一朝弃妻子去九江，至今传以为仙。其后人有见福于会稽者，变名姓为吴市门卒云。”按：此谓香月堂两梅唯应受诗人歌咏，不与他梅同一族类也。

〔香山二句〕白居易曾被谪为江州司马，晚年自号香山居士。

〔谪仙二句〕李白字太白，以诗往见贺知章，贺曰：“子谪仙人也。”后代因称李为谪仙。按：香月堂之梅花当为白色，故末章云云。