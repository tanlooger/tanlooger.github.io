---
---
---
title: 鹧鸪天
---



石门道中





山上飞泉万斛珠，悬崖千丈落鼪鼯。已通樵径行还碍，似有人声听却无。　闲略彴，远浮屠。溪南修竹有茅庐。莫嫌杖屦频来往，此地偏宜着老夫。





【校】


〔山上飞泉〕明曹学佺 大明一统名胜志及铅山县志引均作“山下流泉”。





【笺注】


〔石门〕大明一统名胜志及铅山县志均谓此词为咏铅山县 女城山之蕊云洞者。铅山县志卷一谓：“蕊云洞在县东三十里，极山之岭，循涧六七里始至，有飞瀑临其前洞之口，如门者三，中倚一石若屏状，周旋可转，最后悬一龙首，水出而竭。”石门殆即蕊云洞之洞口也。

〔落鼪鼯〕鼪，鼬属；鼯，鼠属。杜甫 自阆州领妻子却赴蜀山行：“转石惊魑魅，抨弓落狖鼯。”

〔略彴、浮屠〕苏轼 同王胜之游蒋山诗：“略彴横秋水，浮屠插暮烟。”略彴，小木桥也。





【编年】


上词八首，作年均无法确考，以其中所见地名，知均作于移居铅山期内。