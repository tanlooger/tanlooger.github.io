---
---
---
title: 又
---



再赋





浓紫深黄一画图，中间更有玉盘盂。先裁翡翠装成盖，更点胭脂染透酥。　香潋滟，锦模糊。主人长得醉工夫。莫携弄玉栏边去，羞得花枝一朵无。





【校】


〔深黄〕四卷本丙集作“深红”。

〔更有〕四卷本作“更著”。





【笺注】


〔玉盘盂〕见本卷临江仙（只恐牡丹留不住阕）“玉盘盂”注。

〔锦模糊〕杜甫 送蔡希鲁还陇右诗：“马头金匼匝，驼背锦模糊。”

〔弄玉〕稼轩赋白牡丹之念奴娇（对花何似阕）有“最爱弄玉团酥，就中一朵曾入扬州咏”等句，疑弄玉即一种白牡丹之名称。