---
---
---
title: 又
---



再用前韵





鸟倦飞还矣。笑渊明瓶中储粟，有无能几。莲社高人留翁语，我醉宁论许事。试沽酒重斟翁喜。一见萧然音韵古，想东篱醉卧参差是。千载下，竟谁似。　元龙百尺高楼里，把新诗殷勤问我，停云情味。北夏门高从拉攞，何事须人料理。翁曾道“繁华朝起”。尘土人言宁可用，顾青山与我何如耳。歌且和，楚狂子。





【笺注】


〔鸟倦句〕归去来辞：“云无心以出岫，鸟倦飞而知还。”

〔笑渊明二句〕渊明 归去来辞序：“余家贫，耕植不足以自给，幼稚盈室，瓶无储粟。”陶靖节集注引苏东坡云：“予偶读渊明 归去来辞，云：‘幼稚盈室，瓶无储粟’……使瓶有储粟，亦甚微矣。此翁平生只于瓶中见粟也耶。”

〔莲社句〕见本卷汉宫春（行李溪头阕）“知翁二句”注。

〔参差是〕白居易 长恨歌：“中有一人字太真，雪肤花貌参差是。”

〔元龙句〕见卷一水龙吟（楚天千里清秋阕）“求田三句”注。

〔北夏句〕世说新语 任诞篇：“任恺既失权势，不复自检括，或谓和峤曰：‘卿何以坐视元裒败而不救？’和曰：‘元裒如北夏门，拉攞自欲坏，非一木所能支。’”

〔须人料理〕世说新语 简傲：“桓（温）谓王（徽之）曰：‘卿在府久，比当相料理。’”

〔繁华朝起〕渊明 荣木诗：“采采荣木，于兹托根。繁华朝起，慨暮不存。”

〔顾青山句〕见卷三满江红（宿酒醒时阕）“顾君句”注。

〔歌且和二句〕论语 微子篇：“楚狂接舆歌而过孔子曰：‘凤兮凤兮，何德之衰。往者不可谏，来者犹可追。已而，已而，今之从政者殆而。’”





【编年】


嘉泰元年（一二〇一）。——上用同韵贺新郎二首，当是同时作。前阕词题中谓“邑中园亭”已“皆为赋此词”，其意即谓铅山之园亭，俱已为赋贺新郎矣。今按本卷贺新郎调下咏铅山园亭者计有五阕，其中题赵晋臣之积翠岩一阕作于庆元六年夏秋间，则此二词自应作于稍后，即嘉泰元年之春。卷五北固亭怀古之永遇乐附录桯史之记事，亦可证知此二词实距稼轩守京口为时不甚远也。