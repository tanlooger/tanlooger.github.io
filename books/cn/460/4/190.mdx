---
---
---
title: 又
---



游清风峡，和赵晋臣 敷文韵





两峡崭岩，问谁占清风旧筑？更满眼云来鸟去，涧红山绿。世上无人供笑傲，门前有客休迎肃。怕凄凉无物伴君时，多栽竹。　风采妙，凝冰玉。诗句好，余膏馥。叹只今人物，一夔应足。人似秋鸿无定住，事如飞弹须圆熟。笑君侯陪酒又陪歌，阳春曲。





【笺注】


〔清风峡〕铅山县志 山川志：“状元山，在县西北五里，有清风洞，宋状元刘煇读书其中。东即龙窟山，西有清风峡，空嵌崭岩，寒气逼人。有读书岩，天成石龛。”

〔涧红句〕韩愈 山石诗：“山红涧碧纷烂漫。”

〔迎肃〕即迎拜。

〔诗句二句〕新唐书 杜甫传赞：“他人不足，甫乃厌余，残膏剩馥，沾丐后人。故元稹谓诗人以来未有如子美者。”

〔一夔句〕韩非子 外储说左：“鲁哀公问于孔子曰：‘吾闻夔一足，信乎？’对曰：‘夔人也，何故一足？彼其无他异而独通于声，尧曰：如夔者一而足矣。使为乐正。非一足也。’”

〔人似二句〕苏轼 与潘郭二生出郊寻春诗：“人似秋鸿来有信，事如春梦了无痕。”王直方诗话：“谢朓尝语沈约曰：‘好诗圆美流转如弹丸。’故东坡 答王巩云：‘新诗如弹丸。’又送欧阳季弼云：‘中有清圆句，铜丸飞柘弹。’盖诗贵圆熟也。”（按：谢朓语见南史 王筠传。）

〔阳春曲〕谓阳春白雪，楚曲。