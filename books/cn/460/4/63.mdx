---
---
---
title: 汉宫春
---



即事





行李溪头，有钓车茶具，曲几团蒲。儿童认得，前度过者篮舆。时时照影，甚此身遍满江湖。怅野老行歌不住，定堪与语难呼。　一自东篱摇落，问渊明岁晚，心赏何如？梅花政自不恶，曾有诗无？知翁止酒，待重教莲社人沽。空怅望风流已矣，江山特地愁余。





【笺注】


〔行李三句〕新唐书 陆龟蒙传：“不喜与流俗交，虽造门不肯见。不乘马，升舟设蓬席，赍束书、茶灶、笔床、钓具往来。”集中有渔具诗、奉和袭美茶具十咏等篇。

〔怅野老二句〕列子 天瑞：“林类年且百岁，底春被裘，拾遗穗于故畦，并歌并进。孔子适卫，望之于野，顾谓弟子曰：‘彼叟可与言者，试往讯之。’子贡请行，逆之垅端，面之而叹曰：‘先生曾不悔乎，而行歌拾穗。’林类行不留，歌不辍。”

〔知翁二句〕陶渊明有止酒诗。莲社高贤传：“时远法师与诸贤结莲社，以书招渊明，渊明曰：‘若许饮则往。’许之，遂造焉。”





【编年】


此亦止酒期之作。