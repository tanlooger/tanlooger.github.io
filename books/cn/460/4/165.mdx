---
---
---
title: 新荷叶
---



再题傅岩叟 悠然阁





种豆南山，零落一顷为萁。岁晚渊明，也吟草盛苗稀。风流刬地，向尊前采菊题诗。悠然忽见，此山正绕东篱。　千载襟期，高情想像当时。小阁横空，朝来翠扑人衣。是中真趣，问骋怀游目谁知。无心出岫，白云一片孤飞。





【笺注】


〔种豆四句〕杨恽 报孙会宗书：“其诗曰：‘田彼南山，芜秽不治，种一顷豆，落而为萁。’”陶渊明 归田园居：“种豆南山下，草盛豆苗稀。”

〔刬地〕此处作“依旧”解。

〔是中真趣〕陶渊明 饮酒诗：“此中有真意，欲辨已忘言。”

〔骋怀游目〕王羲之 兰亭序：“所以游目骋怀，足以极视听之娱，信可乐也。”

〔无心二句〕归去来辞：“云无心以出岫，鸟倦飞而知还。”