---
---
---
title: 又
---



用韵答傅岩叟、叶仲洽、赵国兴





青山不解乘云去，怕有愚公惊着汝。人间踏地出租钱，借使移将无着处。　三星昨夜光移度，妙语来题桥上柱。黄花不插满头归，定倩白云遮且住。





【校】


〔题〕四卷本丁集作“用韵答仲洽、国兴、岩叟”。

〔不解〕四卷本作“不会”。





【笺注】


〔赵国兴〕本卷南乡子词题云“送赵国宜赴高安户曹，赵乃茂嘉郎中之子”，赵国兴亦当是赵晋臣、茂嘉诸人子侄，事历未详。克斋集多与国兴唱和之作，其中用赵国兴梅韵自赋诗云：“西郊有客枕溪居，特为孤芳小结庐。……伊方傲笑百花上，我亦翛然三径余。”

〔愚公〕列子 汤问篇：“太行、王屋二山，方七百里，高万仞，本在冀州之南，河阳之北。北山愚公者，年且九十，面山而居，惩出入之迂也，聚室而谋曰：‘吾与汝毕力平险，指通豫南，达于汉阴，可乎？’杂然相许。遂率子孙叩石垦壤。……河曲智叟笑而止之……愚公长息曰：‘……虽我之死，有子存焉；子又生孙，孙又生子，子子孙孙，无穷匮也；而山不加增，何苦而不平。’操蛇之神闻之，惧其不已也，告之于帝，帝感其诚，命夸娥氏二子负二山，一厝朔东，一厝雍南。自此，冀之南、汉之阴无陇断焉。”

〔人间句〕新唐书 食货志：“武宗即位，盐铁转运使崔珙又增江淮茶税。是时茶商所过州县有重税，或掠夺舟车，露积雨中，诸道置邸以抽税，谓之塌地钱。故私贩益起。”苏轼 鱼蛮子诗：“人间行路难，蹋地出赋租。”

〔三星句〕诗 唐风 绸缪：“三星在户。”按：此处指题中三客言。

〔妙语句〕太平御览卷七三引华阳国志：“升仙桥在成都县北十里。司马相如题桥柱曰：‘不乘驷马高车，不过此桥。’”（按：今传本华阳国志卷三亦载此事，但均作题城门，不作桥柱，故不取。）

〔黄花句〕杜牧 九日齐山登高诗：“人世难逢开口笑，菊花须插满头归。”