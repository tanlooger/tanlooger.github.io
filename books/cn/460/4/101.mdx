---
---
---
title: 新荷叶
---



上巳日，吴子似谓古今无此词，索赋





曲水流觞，赏心乐事良辰。兰蕙光风，转头天气还新。明眸皓齿，看江头有女如云。折花归去，绮罗陌上芳尘。　能几多春？试听啼鸟殷勤。对景兴怀，向来哀乐纷纷。且题醉墨，似兰亭列叙时人。后之览者，又将有感斯文。





【校】


〔题〕四卷本丙集无“吴”字。

〔对景〕四卷本作“览物”。





【笺注】


〔曲水句〕续齐谐记：“秦昭王三日置酒河曲，见有金人出奉水心剑……乃因其处立为曲水。二汉相沿，皆为盛集。”王羲之 兰亭序：“又有清流激湍，映带左右，引以为流觞曲水，列坐其次。”

〔赏心句〕见卷一满江红（美景良辰阕）“美景句”注。

〔兰蕙句〕楚辞 招魂：“光风转蕙，泛崇兰些。”王逸注：“光风谓雨已日出而风，草木皆有光也。”五臣注：“日光风气，转泛于兰蕙之丛。”

〔天气还新〕杜甫 丽人行：“三月三日天气新，长安水边多丽人。”

〔明眸句〕杜甫 哀江头：“明眸皓齿今何在，血污游魂归不得。”

〔有女如云〕诗 郑风 出其东门：“出其东门，有女如云。”

〔对景二句〕兰亭序：“向之所欣，俯仰之间，已为陈迹，犹不能不以之兴怀。”

〔似兰亭三句〕兰亭序：“故列叙时人，录其所述。虽世殊事异，所以兴怀，其致一也。后之览者，亦将有感于斯文。”