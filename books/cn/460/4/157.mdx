---
---
---
title: 感皇恩
---



庆婶母王恭人七十





七十古来稀，未为稀有。须是荣华更长久。满床靴笏，罗列儿孙新妇。精神浑似个，西王母。　遥想画堂，两行红袖。妙舞清歌拥前后。大男小女，逐个出来为寿。一个一百岁，一杯酒。





【校】


〔题〕四卷本丙集作“为婶母王氏庆七十”。

〔稀有〕广信书院本作“希有”，兹从四卷本。

〔浑似〕四卷本作“浑是”。





【笺注】


〔七十句〕见卷一感皇恩（七十古来稀阕）“七十句”注。

〔满床句〕旧唐书 崔神庆传：“开元中，神庆子琳等皆至大官，每岁时家宴，组佩辉映，以一榻置笏，重叠于其上。”

〔新妇〕王得臣 麈史卷中辨误门：“今之尊者斥卑者之妇曰新妇，卑对尊称其妻及妇人自称则亦然。”

〔西王母〕太平广记卷五十六引集仙录：“西王母者，九灵太妙龟山金母也。……生于神州伊川，厥姓侯氏。……周穆王时……持白珪重锦，以为王母寿。”





【编年】


上寿词二首，品令所寿者若果系辛次膺之女，以次膺 乾道六年卒时（次膺得年七十九）彼为五十岁计，则其八十寿辰应在庆元六年。王恭人疑为辛祐之之母，辛次膺之子媳。既有“遥想”云云句，则是远道寄奉者，故作年亦莫可推考，姑一并置于此。