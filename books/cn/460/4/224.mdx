---
---
---
title: 河渎神
---



女城祠，效花间体





芳草绿萋萋，断肠绝浦相思。山头人望翠云旗，蕙肴桂酒君归。 惆怅画檐双燕舞，东风吹散灵雨。香火冷残箫鼓，斜阳门外今古。





【校】


〔题〕四卷本丙集“祠”作“词”。

〔蕙肴桂酒〕四卷本作“蕙香佳酒”。





【笺注】


〔女城〕曹学佺 大明一统名胜志 江西 信州 铅山县：“女城山在县东三十里。志云山形似乳，故以女名之。其处有蕊云洞。”

〔蕙肴桂酒〕楚辞 九歌 东皇太一：“蕙肴蒸兮兰藉，奠桂酒兮椒浆。”

〔灵雨〕楚辞 九歌 山鬼：“东风飘兮神灵雨。”