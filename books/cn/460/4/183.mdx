---
---
---
title: 江神子
---



和李能伯韵呈赵晋臣





五云高处望西清，玉阶升，棣华荣。筑屋溪头，楼观画难成。长夜笙歌还起问：谁放月，又西沉？　家传鸿宝旧知名。看长生，奉严宸。且把风流，水北画耆英。咫尺西风诗酒社，石鼎句，要弥明。





【笺注】


〔五云〕杜甫 送李秘书赴杜相公幕诗：“五云多处是三台。”五云谓五色云。

〔西清〕汉书 司马相如传：“青龙蚴蟉于东厢，象舆婉于西清。”注：“西清者，西厢清净之处也。”此指宫中。

〔玉阶升〕当谓赵氏曾为朝官或曾召对而言，其事莫可考矣。

〔棣华荣〕赵氏兄弟均有职名，见前阕洞仙歌。

〔溪头〕赵氏居临彭溪，见后太常引（论公耆德旧宗英阕）自注。

〔放〕教也。

〔鸿宝〕汉书 刘向传：“淮南有枕中鸿宝苑秘书，书言神仙使鬼物为金之术，及邹衍重道延命方，世人莫见。”

〔画耆英〕司马光 洛阳耆英会序：“元丰中，文潞公留守西都，韩国 富公纳政在里第，自余士大夫以老自逸于洛者，于时为多。……一旦于韩公之第置酒相乐，宾主凡十有一人。既而图形妙觉僧舍，时人谓之洛阳耆英会。”

〔石鼎二句〕韩愈 石鼎联句诗序：“衡山道士轩辕弥明，自衡山来，旧与刘师服进士衡 湘中相识。……有校书郎侯喜新有能诗声，夜与刘说诗，弥明在其侧……指炉中石鼎谓喜曰：‘子云能诗，能与我赋此乎？’刘往见衡 湘间人说，云年九十余矣……不知其有文也；闻此说大喜，即援笔题其首两句，次传于喜，喜踊跃即缀其下云云。……刘与侯皆已赋十余韵，弥明应之如响，皆颖脱含讥讽。夜尽三更，二子思竭不能续，因起谢曰：‘尊师非世人也，某伏矣，愿为弟子，不敢更论诗。’”参本卷满江红（半山佳句阕）“记五更句”注。