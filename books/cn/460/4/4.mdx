---
---
---
title: 兰陵王
---



赋一丘一壑





一丘壑，老子风流占却。茅檐上，松月桂云，脉脉石泉逗山脚。寻思前事错，恼杀，晨猿夜鹤。终须是，邓禹辈人，锦绣麻霞坐黄阁。　长歌自深酌。看天阔鸢飞，渊静鱼跃，西风黄菊香喷薄。怅日暮云合，佳人何处，纫兰结佩带杜若。入江海曾约。遇合。事难托。莫击磬门前，荷蒉人过，仰天大笑冠簪落。待说与穷达，不须疑着。古来贤者，进亦乐，退亦乐。





【校】


〔香喷薄〕四卷本丙集作“芗喷薄”。





【笺注】


〔一丘一壑〕汉书 叙传：“（班）嗣虽修儒学，然贵老、严之术。桓生欲借其书，嗣报曰：‘若夫严（庄）子者……渔钓于一壑，则万物不奸其志；栖迟于一丘，则天下不易其乐。不贤人之罔，不齅骄君之饵，荡然肆志，谈者不得而名焉，故可贵也。’”晋书 谢鲲传：“尝使至都，明帝在东宫见之，甚相亲重，问曰：‘论者以君方庾亮，自谓何如？’答曰：‘端委庙堂，使百僚准则，臣不如亮；一丘一壑，自谓过之。’”

〔晨猿夜鹤〕见卷一沁园春（三径初成阕）“鹤怨句”注。

〔邓禹二句〕用“邓禹笑人”故事，意谓只有邓禹辈人方能早登公辅之位也。参卷二满江红（绝代佳人阕）“恨苦遭二句”注。李贺 秦宫诗：“秃襟小袖调鹦鹉，紫绣麻霞踏哮虎。”“麻霞”或作“麻”，即履也。

〔看天阔二句〕诗 大雅 旱麓：“鸢飞戾天，鱼跃于渊，岂弟君子，遐不作人。”

〔怅日暮二句〕江淹 拟休上人怨别诗：“日暮碧云合，佳人殊未来。”

〔纫兰句〕离骚：“纫秋兰以为佩。”九歌 湘君：“采芳洲兮杜若，将以遗兮下女。”

〔遇合〕史记 佞幸列传：“谚曰：‘力田不如逢年，善仕不如遇合。’”

〔击磬二句〕论语宪问篇：“子击磬于卫，有荷蒉而过孔氏之门者，曰：‘有心哉，击磬乎！’既而曰：‘鄙哉硁硁乎，莫己知也。……’子曰：‘果哉，末之难矣。’”

〔仰天句〕史记滑稽列传：“齐王使淳于髠之赵请救兵……淳于髠仰天大笑，冠缨索绝。”

〔古来三句〕庄子 让王：“子贡曰：‘古之得道者，穷亦乐，通亦乐；所乐非穷通也，道德于此，则穷通为寒暑风雨之序矣。’”





【编年】


庆元元年（一一九五）。——玩上词语意，当在瓢泉居第初成之时，即庆元初年。据“西风黄菊”句，则在秋季也。