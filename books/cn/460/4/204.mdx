---
---
---
title: 柳梢青
---



辛酉生日前两日，梦一道士话长年之术，梦中痛以理折之，觉而赋八难之辞





莫炼丹难。黄河可塞，金可成难。休辟谷难。吸风饮露，长忍饥难。　劝君莫远游难。何处有西王母难。休采药难。人沉下土，我上天难。





【笺注】


〔八难〕汉书 张良传：“郦食其欲立六国后以树党，汉王刻印，将遣食其立之，以问张良，良发八难，汉王辍饭吐哺曰：‘竖儒几败公事。’令趋销印。”按：此词以八“难”为韵，一韵到底，盖亦词之一体。黄庭坚有题为“效福唐独木桥体作茶词”之阮郎归，即一韵到底。然此词以“莫炼丹”开头，其下又有“休辟谷”、“休采药”等，每句均指述道家一事，盖即题中所谓“痛以理折之”者。

〔炼丹〕道家均修炼丹药，食之以谋长生。晋书 葛洪传：“从祖玄，吴时学道得仙，号曰葛仙公，以其炼丹秘术授弟子郑隐。”

〔黄河二句〕汉书 郊祀志：“康后闻文成死，而欲自媚于上，乃遣栾大入，因乐成侯求见言方。……大为人长美言，多方略，而敢为大言，处之不疑。大言曰：‘臣常往来海中，见安期 羡门之属。……臣之师曰：黄金可成而河决可塞，不死之药可得，仙人可致也。然臣恐效文成则方士皆掩口，恶敢言方哉！’”苏轼 寄吴德仁兼简陈季常诗：“东坡先生无一钱，十年家火烧凡铅。黄金可成河可塞，惟有双鬓无由玄。”

〔辟谷〕道家谓神仙以辟谷为下，然却粒则无滓浊，无滓浊则不漏，由此亦可入道。史记 留侯世家：“顾弃人间事，欲从赤松子游耳。乃学辟谷，道引轻身。”集解：“服辟谷之药，而静居行气。”

〔吸风饮露〕庄子 逍遥游：“藐姑射之山，有神人居焉，肌肤若冰雪，绰约若处子，不食五谷，吸风饮露。”

〔劝君二句〕楚辞 远游：“闻赤松之清尘兮，愿承风乎遗则。”朱熹 集注：“列仙传：‘赤松子，至昆山上，常止西王母石室，随风雨上下。炎帝少女追之，亦得仙俱去。’”





【编年】


嘉泰元年（一二〇一）。