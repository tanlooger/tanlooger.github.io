---
---
---
title: 南乡子
---



送赵国宜赴高安户曹。赵乃茂嘉郎中之子。茂嘉尝为高安幕官，题诗甚多





日日老莱衣，更解风流蜡凤嬉。膝上放教文度去，须知：要使人看玉树枝。　剩记乃翁诗，绿水红莲觅旧题。归骑春衫花满路，相期：来岁流觞曲水时。





【校】


〔题〕四卷本丁集作“送筠州 赵司户。茂中之子。茂中尝为筠州幕官，题诗甚多”。





【笺注】


〔赵国宜〕始末未详。

〔高安〕郡名。唐置，原名靖州，后改筠州，宋曰筠州 高安郡，属江南西路。其地即今江西 高安县。

〔老莱衣〕孝子传：“老莱子至孝，年七十，著五色斑斓衣，弄雏乌于亲侧。”

〔蜡凤〕南史 王僧虔传：“僧虔，僧绰弟也。父昙首与兄弟集会子孙，任其戏。……僧绰采蜡烛珠为凤皇，僧达夺取打坏，亦复不惜。……或云僧虔采烛珠为凤皇，弘称其长者云。”

〔膝上句〕世说新语 方正篇：“王文度为桓公长史，时桓为儿求王女，王许咨蓝田。既还，蓝田爱念文度，虽长大犹抱著膝上。”按：晋王坦之字文度，蓝田谓其父王述。

〔玉树〕世说新语言语篇：“谢太傅问诸子侄：‘子弟亦何预人事，而正欲使其佳？’诸人莫有言者，车骑（谢玄）答曰：‘譬如芝兰玉树，欲使其生于阶庭耳。’”

〔绿水红莲〕见卷二水调歌头（簪履竞晴昼阕）“红莲幕”注。





【编年】


陈克斋集有送赵国宜赴筠州户掾诗云：“苦无多路旅程宽，正是江南绿打团。欲湿征衫梅雨细，不成客梦麦秋寒。官闲诗可频搜句，亲近书宜月问安。自笑无才愧之子，明时君禄讵能干。”据知赵氏之赴高安，其时节当在春夏之间，其年则无可确考，姑附于瓢泉诸作之后。