---
---
---
title: 沁园春
---



将止酒，戒酒杯使勿近





杯汝来前，老子今朝，点检形骸。甚长年抱渴，咽如焦釜；于今喜睡，气似奔雷。汝说“刘伶，古今达者，醉后何妨死便埋”。浑如此，叹汝于知己，真少恩哉！　更凭歌舞为媒。算合作人间鸩毒猜。况怨无小大，生于所爱；物无美恶，过则为灾。与汝成言：“勿留亟退，吾力犹能肆汝杯。”杯再拜，道“麾之即去，招亦须来”。





【校】


〔题〕花庵词选无“使勿近”三字。

〔来前〕王诏校刊本及四印斋本、六十家词本作“前来”。

〔抱渴〕花庵词选作“抱病”。

〔喜睡〕广信书院本作“喜眩”，兹从四卷本丙集。六十家词本作“喜溢”。

〔汝说〕六十家词本作“漫说”。

〔如此〕广信书院本作“如许”，兹从四卷本及花庵词选。

〔人间〕四卷本及花庵词选作“平居”。

〔怨〕花庵词选作“愁”，六十家词本作“疾”。

〔小大〕四卷本作“大小”。

〔亦须〕四卷本作“则须”，花庵词选作“即须”，全句六十家词本作“有招须来”。





【笺注】


〔点检句〕庄子 德充符：“子与我游于形骸之内，而索我于形骸之外，不亦过乎？”韩愈 赠刘师服诗：“丈夫命存百无害，谁能点检形骸外。”

〔抱渴〕世说新语 任诞篇：“刘伶病酒，渴甚，从妇求酒。”

〔汝说三句〕世说新语 文学篇注引名士传：“（刘）伶字伯伦，沛郡人。肆意放荡，以宇宙为狭。常乘鹿车，携一壶酒，使人荷锸随之，云：‘死便掘地以埋。’土木形骸，遨游一世。”

〔浑如此〕“浑”作“竟”或“直”解。

〔真少恩哉〕韩愈 毛颖传：“秦真少恩哉！”

〔更凭二句〕离骚：“吾令鸩为媒兮，鸩告余以不好。”后汉书 霍谞传：“触冒死祸，以解细微，譬犹疗饥于附子，止渴于鸩毒。未入肠胃，已绝咽喉，岂可为哉。”

〔过则为灾〕左传 昭元年：“六气曰阴，阳、风、雨、晦、明也。分为四时，序为五节，过则为灾。”

〔成言〕左传 襄二十七年：“壬戌，楚公子黑肱先至，成言于晋。丁卯，宋向戌如陈，从子木成言于楚。”

〔吾力句〕论语 宪问：“公伯寮诉子路于季孙，子服景伯以告，曰：‘夫子固有惑志于公伯寮，吾力犹能肆诸市朝。’”

〔麾之二句〕汉书 汲黯传：“使黯任职居官，亡以瘉人；然至其辅少主，守城深坚，招之不来，麾之不去，虽自谓贲育弗能夺也。”