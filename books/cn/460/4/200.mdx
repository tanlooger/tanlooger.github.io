---
---
---
title: 千年调
---



开山径得石壁，因名曰苍壁。事出望外，意天之所赐邪，喜而赋





左手把青霓，右手挟明月。吾使丰隆前导，叫开阊阖。周游上下，径入寥天一。览玄圃，万斛泉，千丈石。　钧天广乐，燕我瑶之席。帝饮予觞甚乐，赐汝苍壁。嶙峋突兀，正在一丘壑。余马怀，仆夫悲，下恍惚。





【校】


〔题〕四卷本丁集无“因名曰苍壁”句，又“赋”下有“之”字。

〔玄〕四卷本作“县”，并于其下跨注“平”字。

〔苍壁〕四卷本作“苍璧”。





【笺注】


〔丰隆〕离骚：“吾令丰隆乘云兮。”注：“丰隆云师，一曰雷师。”

〔阊阖〕离骚：“吾令帝阍开关兮，倚阊阖而望予。”注：“阊阖，天门也。”

〔周游句〕离骚：“及余饰之方壮兮，周流观乎上下。”

〔径入句〕庄子 大宗师篇：“安排而去化，乃入于寥天一。”按：寥天一谓天之空虚至一者。

〔玄圃〕离骚：“朝发轫于苍梧兮，夕余至乎县圃。”注云：“县圃神山，在昆仑之上。”

〔钧天句〕史记 赵世家：“赵简子疾，五日不知人。……居二日半，简子寤，语大夫曰：‘我之帝所甚乐，与百神游于钧天，广乐九奏万舞，不类三代之乐。……帝甚喜，赐我二笥，皆有副。’”

〔瑶之席〕九歌 东皇太一：“瑶席兮玉瑱，盍将把兮琼芳。”

〔余马二句〕离骚：“仆夫悲余马怀兮，蜷局顾而不行。”