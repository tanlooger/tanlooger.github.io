---
---
---
title: 上西平
---



送杜叔高





恨如新，新恨了，又重新。看天上多少浮云？江南好景，落花时节又逢君。夜来风雨，春归似欲留人。　尊如海，人如玉，诗如锦，笔如神。更能几字尽殷勤。江天日暮，何时重与细论文？绿杨阴里，听阳关门掩黄昏。





【校】


〔更能〕广信书院本、王诏校刊本及四印斋本俱脱“更”字，兹据六十家词本及历代诗余补。四卷本无此首。





【笺注】


〔杜叔高〕见卷二贺新郎（细把君诗说阕）笺注。

〔江南二句〕杜甫 江南逢李龟年诗：“正是江南好风景，落花时节又逢君。”

〔江天二句〕杜甫 春日忆李白诗：“渭北春天树，江东日暮云。何时一尊酒，重与细论文？”