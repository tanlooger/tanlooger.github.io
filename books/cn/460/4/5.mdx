---
---
---
title: 卜算子
---



饮酒不写书





一饮动连宵，一醉长三日。废尽寒温不写书，富贵何由得！

请看冢中人，冢似当时笔。万札千书只恁休，且进杯中物。





【校】


〔寒温〕四卷本丁集作“寒暄”。





【笺注】


〔一饮句〕白居易 祝苍华诗：“痛饮困连宵，悲吟饥过午。”

〔废尽二句〕杜甫题柏学士茅屋诗：“富贵必从勤苦得，男儿须读五车书。”

〔请看二句〕国史补：“长沙僧怀素好草书，自言得草圣三昧，弃笔堆积埋于山下，号曰笔冢。”书断卷二僧智永条引尚书故实云：“僧智永积年学书，有秃笔十瓮，每瓮皆数石。后取笔头瘗之，号为退笔冢。”

〔且进句〕陶潜 责子诗：“天运苟如此，且进杯中物。”