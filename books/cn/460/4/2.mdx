---
---
---
title: 祝英台近
---



与客饮瓢泉，客以泉声喧静为问，余醉，未及答，或者以“蝉噪林逾静”代对，意甚美矣，翌日为赋此词以褒之





水纵横，山远近，拄杖占千顷。老眼羞明，水底看山影。试教水动山摇，吾生堪笑，似此个青山无定。　一瓢饮，人问“翁爱飞泉，来寻个中静；绕屋声喧，怎做静中境？”“我眠君且归休，维摩方丈，待天女散花时问。”





【校】


〔题〕四卷本丁集“余醉，未及答”作“予未及答”，“以褒之”作“褒之也”。

〔羞明〕四卷本作“羞将”。





【笺注】


〔蝉噪句〕王籍 若耶溪诗：“蝉噪林逾静，鸟鸣山更幽。”

〔羞明〕诗人玉屑卷六点石化金条引西清诗话：“王君玉谓人曰：诗家不妨间用俗语，尤见工夫。雪止未消者俗谓之待伴，尝有雪诗：‘待伴不禁鸳瓦冷，羞明常怯玉钩斜。’待伴、羞明皆俗语，而采拾入句，了无痕颣，此点瓦砾为黄金手也。”此处则只谓怕见日光。

〔一瓢饮〕见卷二水龙吟（稼轩何必长贫阕）“人不三句”注。

〔我眠句〕见卷二丑奴儿（此生自断天休问阕）“君来二句”注。

〔维摩二句〕见卷二江神子（簟铺湘竹帐笼纱阕）“病维摩四句”注。





【编年】


疑绍熙五年或庆元元年（一一九四或一一九五）。——上词作年难确考。据“吾生堪笑，似此个青山无定”句，当是作于自闽归后者，疑当在绍熙末或庆元初。