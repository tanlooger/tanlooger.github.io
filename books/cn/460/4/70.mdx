---
---
---
title: 木兰花慢
---



题上饶郡圃翠微楼





旧时楼上客，爱把酒，对南山。笑白发如今，天教放浪，来往其间。登楼更谁念我，却回头西北望层栏。云雨珠帘画栋，笙歌雾鬓风鬟。　近来堪入画图看。父老愿公欢。甚拄笏悠然，朝来爽气，正尔相关。难忘使君后日，便一花一草报平安。与客携壶且醉，雁飞秋影江寒。





【校】


〔对南山〕四卷本丙集作“向南山”。

〔风鬟〕吴讷 唐宋名贤百家词本作“云鬟”。汲古阁影抄四卷本原作“风鬟”，后用粉涂去“风”字，未补。





【笺注】


〔翠微楼〕上饶县志 古迹志：“翠微楼在县治南，宋庆元间知州赵伯瓒所建。”江西通志卷十职官表谓赵伯瓒字廷瑞，宗室子，庆元中知信州。

〔云雨句〕王勃 滕王阁诗：“画栋朝飞南浦云，珠帘暮卷西山雨。”

〔甚拄笏二句〕见本卷沁园春（叠嶂西驰阕）“看爽气句”注。

〔报平安〕见卷一千秋岁（塞垣秋草阕）“又报句”注。

〔与客二句〕见卷一木兰花慢（汉中开汉业阕）“正江涵句”注。





【编年】


庆元中。——据此词后片语意，知此词系应信守赵伯瓒之请而作，赵氏之守信在庆元中，而此词有“旧时”“如今”等句，以此推考，翠微楼之初建及其落成，必均在稼轩业经移居之后，故定其作年如上。