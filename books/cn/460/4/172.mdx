---
---
---
title: 又
---



用韵答赵晋臣 敷文，赵有真得归、方是闲二堂





百郡怯登车，千里输流马。乞得胶胶扰扰身，却笑区区者。

野水玉鸣渠，急雨珠跳瓦。一榻清风方是闲，真得归来也。





【校】


〔题〕四卷本乙集作“答晋臣，渠有方是闲、真得归二堂”。广信书院本无“二”字，兹依四卷本增。

〔真得〕广信书院本作“真是”，兹从四卷本。





【笺注】


〔百郡句〕百郡当泛指州郡。后汉书 范滂传：“滂登车揽辔，慨然有澄清天下之意。”

〔千里句〕三国志 蜀志 诸葛亮传：“十二年，亮悉大众由斜谷出，以流马运。”注引魏氏春秋载木牛流马之法。赵晋臣曾任江西漕，故云然。

〔胶胶扰扰〕庄子 天道：“然则胶胶扰扰乎？”王安石 芙蓉堂诗：“乞得胶胶扰扰身，五湖烟水替风尘。”

〔急雨句〕杜牧 题池州弄水亭诗：“一镜奁曲堤，万瓦跳猛雨。”黄庭坚 谢黄从善司业惠寄山泉诗：“晴江急雨看跳珠。”

〔一榻清风〕见卷二鹧鸪天（一榻清风殿影凉阕）“一榻清风”注。

〔方是闲〕遯斋闲览：“予尝于驿壁见人题两句云：‘谋生待足何时足？未老得闲方是闲。’”