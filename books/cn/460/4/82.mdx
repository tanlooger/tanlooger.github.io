---
---
---
title: 又
---



有感





出处从来自不齐，后车方载太公归。谁知寂寞空山里，却有高人赋采薇。　黄菊嫩，晚香枝，一般同是采花时。蜂儿辛苦多官府，蝴蝶花间自在飞。





【校】


〔寂寞空山里〕四卷本丁集作“孤竹 夷 齐子”。

〔却有高人〕四卷本作“正向空山”。





【笺注】


〔出处句〕苏轼 送欧阳主簿诗：“出处年来恨不齐，一樽临水记分携。”

〔后车句〕史记 齐太公世家：“太公望吕尚者，东海上人。……周西伯猎，果遇太公于渭之阳，与语，大说，曰：‘……吾太公望子久矣。’故号之曰太公望，载与俱归，立为师。”诗小雅绵蛮：“命彼后车，谓之载之。”

〔赋采薇〕史记伯夷列传：“伯夷、叔齐，孤竹君之二子也。……武王已平殷乱，天下宗周，而伯夷、叔齐耻之，义不食周粟，隐于首阳山，采薇而食之。及饿且死，作歌，其辞曰：‘登彼西山兮，采其薇矣。以暴易暴兮，不知其非矣。神农、虞、夏，忽焉没兮，我安适归矣。于嗟徂兮，命之衰矣。’遂饿死于首阳山。”