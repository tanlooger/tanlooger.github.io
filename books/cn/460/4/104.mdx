---
---
---
title: 又
---



赵昌父七月望日用东坡韵叙太白、东坡事见寄，过相褒借，且有秋水之约；八月十四日余卧病博山寺中，因用韵为谢，兼寄吴子似





我志在寥阔，畴昔梦登天。摩挲素月，人世俯仰已千年。有客骖鸾并凤，云遇青山、赤壁，相约上高寒。酌酒援北斗，我亦虱其间。 少歌曰：“神甚放，形则眠。鸿鹄一再高举，天地睹方圆。”欲重歌兮梦觉，推枕惘然独念：人事底亏全？有美人可语，秋水隔婵娟。





【校】


〔题〕“兼寄吴子似”四卷本丁集作“兼简子似”。又“余卧病”广信书院本少“余”字，兹据四卷本补。

〔骖鸾〕四卷本作“骖麟”。

〔婵娟〕四卷本作“娟娟”。





【笺注】


〔用东坡韵〕指东坡 水调歌头词，题为“丙辰中秋欢饮达旦大醉作此篇兼怀子由”。

〔寥阔〕即寥廓。以避宁宗嫌名，故改用阔字。

〔畴昔句〕楚辞 九章 惜诵：“昔余梦登天兮，魂中道而无杭。”李白 宣州谢朓楼饯别校书叔云诗：“俱怀逸兴壮思飞，欲上青天揽明月。”

〔青山〕指李白。李白墓在青山。

〔赤壁〕指苏轼。东坡于七月望日曾与客泛舟游赤壁，并有壁赋二篇。

〔酌酒句〕楚辞 九歌 东君：“援北斗兮酌桂浆。”

〔我亦句〕韩愈 泷吏篇：“得无虱其间，不武亦不文。”

〔少歌〕楚辞 九章 抽思有“少歌”，王逸注谓“小吟讴谣以乐志也。少亦作小”。

〔鸿鹄二句〕贾谊 惜誓：“黄鹄之一举兮，知山川之纡曲，再举兮睹天地之圜方。”

〔梦觉二句〕苏轼 水龙吟题“元丰五年予谪居于黄，梦扁舟渡江，觉而异之”，有句云：“推枕惘然不见，但空江月明千里。”

〔有美人二句〕杜甫 寄韩谏议诗：“美人娟娟隔秋水。”