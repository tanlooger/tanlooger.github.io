---
---
---
title: 又
---



寿赵茂嘉郎中。前章记兼济仓事





我对君侯，怪长见两眉阴德。还梦见玉皇金阙，姓名仙籍。旧岁炊烟浑欲断，被公扶起千人活。算胸中除却五车书，都无物。　山左右，溪南北。花远近，云朝夕。看风流仗屦，苍髯如戟。种柳已成陶令宅，散花更满维摩室。劝人间且住五千年，如金石。





【校】


〔题〕四卷本丁集作“呈茂中。前章记广济仓事”。

〔怪长〕四卷本作“长怪”。

〔还梦见〕四卷本作“更长梦”。

〔山左右二句〕四卷本作“溪左右，山南北”。





【笺注】


〔赵茂嘉〕徐元杰 楳埜集卷十八嘉遯赵公赞：“公名不逷，字茂嘉，自幼有声，能文，登进士第。初为清湘令，请以所增之秩封其母，孝庙褒而从之。居乡无异韦布，不恃气凌人，不屑意货殖，训子弟以礼法，勿挠寓邑。置兼济仓。冬籴夏粜，直损于籴时。里闾德之，绘像勒石祠焉。庆元间州状其事于上，诏除直秘阁，以示旌异。继升华文阁。年八十余终于家。”严州图经卷一知州题名：“赵不逷，绍熙四年二月初五日以朝奉大夫权知，五年六月初七日除江西提刑。”

〔兼济仓〕铅山县志卷八仓储志：“兼济仓在天王寺之左，直华文阁 赵不逷所立。初慕兼济平粜之意，以谷贱时籴，至明年谷贵，损价以粜。淳熙十五年米始百斛，岁时增益，后至千斛。意欲自少至多，自近及远，不为立额。乡人德之，庆元五年，状其事于州，州以闻，诏除直秘阁，以慰父老德之之心。”永乐大典卷七五一四仓字韵引广信府永平志所载赵不逷 兼济仓文：“夫兼济仓者：因张乖崖垂警之言，慕黄兼济平粜之意，肆为此举，初无妄心。始谋粗用于余粮，逐岁递增于百斛。从微至著，自迩及遐。庶穷民无艰食之忧，同此身有一饱之乐。大为编秩，永纪章程。高厚实鉴于本情，毫发靡容于失度。”

〔还梦见二句〕神仙传拾遗：“木公亦云东王父，亦号玉皇君。真僚仙官……皆禀其命而朝奉翼卫。故男子得道名籍隶焉。”曹唐 小游仙诗：“外人欲压长生籍，拜请飞琼报玉皇。”

〔千人活〕汉书 元后传：“王贺字翁孺……以奉使不称免，叹曰：‘吾闻活千人者有封子孙，吾所活者万人，后世其兴乎。’”

〔五车书〕见卷一水调歌头（官事未易了阕）“五车书”注。

〔苍髯句〕见卷二满江红（湖海平生阕）“苍髯如戟”注。

〔散花句〕见卷二江神子（簟铺湘竹帐笼纱阕）“病维摩四句”注。

〔劝人间二句〕古诗十九首：“人生非金石，岂能长寿考！”又：“人生忽如寄，寿无金石固。”此盖反用其意。





【编年】


庆元二、三年（一一九六、一一九七）。——稼轩居带湖时期似无与赵氏酬唱之作，其相识疑在移居瓢泉之后。题中称赵为郎中，词中亦未及其除直秘阁事，知此词之作在庆元四、五年前，当为移居瓢泉之初也。“山居即事”一词在十二卷本置于寿赵词之前，当亦此二年之作。