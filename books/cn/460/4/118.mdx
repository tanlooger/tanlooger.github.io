---
---
---
title: 西江月
---



寿祐之弟，时新居落成





画栋新垂帘幕，华灯未放笙歌。一杯潋滟泛金波，先向太夫人贺。 富贵吾应自有，功名不用渠多。只将绿鬓抵羲娥，金印须教斗大。





【校】


〔题〕四卷本丁集作“寿钱塘弟，正月十六日，时新居成”。





【笺注】


〔富贵句〕史记 蔡泽列传：“蔡泽者，燕人也。游学干诸侯，小大甚众，不遇。而从唐举相……唐举孰视而笑曰：‘先生曷鼻巨肩……吾闻圣人不相，殆先生乎？’蔡泽知唐举戏之，乃曰：‘富贵吾所自有，吾所不知者寿也。’”

〔功名句〕陈师道 送外舅郭大夫槩四川提刑诗：“功名何用多，莫作分外虑。”

〔羲娥〕谓羲和、嫦娥，指日月，意即光阴。

〔金印句〕见卷一西江月（秀骨青松不老阕）“金印句”注。





【编年】


庆元四年至六年（一一九八至一二〇〇）。——祐之名助，曾任钱塘县令，已详卷二临江仙（莫向空山吹玉笛阕）笺注中。据咸淳临安志所载钱塘县令姓名，辛氏列居程松之次。宋史 程松传谓：“庆元中，松知钱塘县，谄事吴曦以结侂胄……迁监察御史……除同知枢密院事，自宰邑至执政才四年。”查宋史 宰辅表，程松于嘉泰元年八月除同知枢密院，自此上推四年，则其由钱塘知县而得迁除，至晚不得晚于庆元三、四年间。是则辛祐之之宰钱塘，应为庆元四、五、六诸年事。