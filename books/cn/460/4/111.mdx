---
---
---
title: 又
---



赋松菊堂





渊明最爱菊，三径也栽松。何人收拾，千载风味此山中。手把离骚读遍，自扫落英餐罢，杖屦晓霜浓。皎皎太独立，更插万芙蓉。 水潺湲，云洞，石巃嵸。素琴浊酒唤客，端有古人风。却怪青山能巧，政尔横看成岭，转面已成峰。诗句得活法，日月有新工。





【笺注】


〔松菊堂〕未详。

〔渊明二句〕归去来辞：“三径就荒，松菊犹存。”

〔皎皎二句〕韩愈 奉酬卢给事云夫四兄曲江荷花行见寄诗：“我今官闲得婆娑，问言何处芙蓉多。撑舟昆明度云锦，脚敲两舷叫吴歌。太白山高三百里，负雪嵬嵬插花里。”韩诗谓太白山高，六月积雪，其倒影插昆明池荷花中。辛词之“更插万芙蓉”当亦谓松菊堂之倒影插入荷花丛中。

〔洞、巃嵸〕洞指相连，巃嵸谓堆积状。

〔素琴句〕嵇康 与山巨源绝交书：“今但愿守陋巷，教养子孙，时与亲旧叙阔，陈说平生，浊酒一杯，弹琴一曲，志愿毕矣。”苏轼 蔡景繁官舍小阁诗：“素琴浊酒容一榻。”

〔能巧〕“能”同“恁”，犹云“如许”或“这样”。

〔政尔二句〕苏轼 庐山与总老同游西林诗：“横看成岭侧成峰，远近高低各不同。不识庐山真面目，只缘身在此山中。”

〔诗句得活法〕吕本中 江西宗派诗序：“自得之，忽然有入，然后惟意所出，万变不穷，是名活法。”又，吕氏作夏均父集序云：“学诗当识活法。所谓活法者：规矩备具而能出于规矩之外，变化不测而亦不背于规矩也。是道也，盖有定法而无定法，无定法而有定法。知是者则可以与语活法矣。”

〔新工〕黄庭坚 寄杜家父诗：“径欲题诗嫌浪许，杜郎觅句有新工。”





【编年】


上水调歌头二首，作年莫考。广信书院本此二词与同调寄吴子似二词相邻，因附次于有关子似诸词之后。