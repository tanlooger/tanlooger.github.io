---
---
---
title: 玉楼春
---



隐湖戏作





客来底事逢迎晚？竹里鸣禽寻未见。日高犹苦圣贤中，门外谁酣蛮 触战？　多方为渴泉寻遍，何日成阴松种满。不辞长向水云来，只怕频频鱼鸟倦。





【校】


〔泉寻遍〕四卷本丁集作“寻泉遍”。

〔频频〕四卷本作“频烦”。





【笺注】


〔隐湖〕铅山县志卷一山川志：“隐湖山在崇义乡，去县东二十里。”按：稼轩所居瓢泉，即在铅山县东二十五里处，盖与隐湖相邻。此词有“多方为渴泉寻遍，何日成阴松种满”二句，与前“停云新种杉松”之永遇乐词中“何日成阴”云云，所指正为一事，因知停云堂应为稼轩在隐湖山上所葺造之建筑。

〔底事〕即“何事”。

〔圣贤〕见本卷临江仙（忆醉三山芳树下阕）“圣贤杯”注。

〔蛮触战〕庄子 则阳篇：“有国于蜗之左角者，曰触氏，有国于蜗之右角者，曰蛮氏，时相与争地而战，伏尸数万，逐北旬有五日而后反。”