---
---
---
title: 水调歌头
---



赋傅岩叟 悠然阁





岁岁有黄菊，千载一东篱。悠然政须两字，长笑退之诗。自古此山元有，何事当时才见，此意有谁知。君起更斟酒，我醉不须辞。

回首处，云正出，鸟倦飞。重来楼上，一句端的与君期。都把轩窗写遍，更使儿童诵得，归去来兮辞。万卷有时用，植杖且耘耔。





【笺注】


〔悠然二句〕韩愈 南山诗凡百有二韵。

〔自古句〕晋书 羊祜传：“祜乐山水，每风景必造岘山置酒言咏，终日不倦。尝慨然叹息，顾谓从事中郎邹湛等曰：‘自有宇宙便有此山，由来贤达胜士登此远望，如我与卿者多矣，皆湮灭无闻，使人悲伤。’”

〔云正出二句〕见前贺新郎（路入门前柳阕）“鸟倦二句”注。

〔植杖句〕归去来辞：“怀良辰以孤往，或植杖而耘耔。”





【编年】


庆元中。——上词三首，作年难确考。下列新荷叶二阕，作于赵晋臣已归铅山之后，题中已云“再题”，知此数阕当作于庆元六年前。就水调歌头“重来楼上”

句观之，或其时与岩叟之往还尚未频数也。