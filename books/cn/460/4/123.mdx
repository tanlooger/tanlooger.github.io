---
---
---
title: 又
---



余既为傅岩叟两梅赋词，傅君用席上有请云：“家有四古梅，今百年矣，未有以品题，乞援香月堂例。”欣然许之，且用前篇体制戏赋





是谁调护，岁寒枝，都把苍苔封了。茆舍疏篱江上路，清夜月高山小。摸索应知，曹 刘 沈 谢；何况霜天晓。芬芳一世，料君长被花恼。　惆怅立马行人，一枝最爱，竹外横斜好。我向东邻曾醉里，唤起诗家二老。拄杖而今，婆娑雪里，又识商山皓。请君置酒，看渠与我倾倒。





【笺注】


〔傅君用〕事历未详。词中谓与岩叟为邻，疑亦岩叟族人。

〔月高山小〕苏轼 后赤壁赋：“山高月小。”

〔摸索二句〕隋唐嘉话中：“许敬宗性轻傲，见人多忘之，或谓其不聪，许曰：‘卿自难记，若遇何、刘、沈、谢，暗中摸索着亦可识。’” 按许敬宗所称“何、刘、沈、谢”当指南朝之何逊、刘孝绰、沈约、谢朓言。梁书 何逊传谓：“逊八岁能赋诗，弱冠州举秀才。一文一咏，范云辄嗟赏。沈约亦爱其文。……逊文章与刘孝绰并见重于世，世谓之何、刘。”刘孝绰传谓：“孝绰七岁能属文。每作一篇，朝成暮遍，好事者咸讽诵传写，流闻绝域。”又沈约传谓：“约该悉旧章，博物洽闻，当世取则。谢玄晖（朓）善为诗，任彦升工于文章，约兼而有之，然不能过也。”杜甫诗亦有“何、刘、沈、谢力未工”句。此云“曹、刘”当由一时误记为曹植、刘桢也。

〔被花恼〕杜甫 江畔独步寻花七绝：“江上被花恼不彻。”

〔惆怅三句〕苏轼 和秦太虚梅花诗：“东坡先生心已灰，为爱君诗被花恼。多情立马待黄昏，残雪消迟月出早。江天千树春欲暗，竹外一枝斜更好。”

〔我向二句〕谓赋傅岩叟 香月堂两梅花事。诗家二老即李白及白居易。

〔商山皓〕高士传：“四皓者，皆河内 轵人也。或在汲。始皇时见秦政虐，乃退入蓝田山……共入商雒，隐地肺山以待天下定。及秦败，汉高闻而征之，不至。”余参本卷踏莎行（吾道悠悠阕）“商山三句”注。按：傅君用家有四古梅，盖皆白色，故词中以商山皓为比，不唯其数符同，亦兼寓其色也。





【编年】


庆元六年（一二〇〇）前。——上二词作年无可考。据次阕题中语意推之，其时稼轩当尚未至傅君用之家园，故仅依据其席上之请而为之赋。稼轩另有“题傅君用山园”之贺新郎一阕，作于庆元六年，知此二阕必均作于六年之前。