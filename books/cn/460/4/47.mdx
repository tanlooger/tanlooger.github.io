---
---
---
title: 临江仙
---



侍者阿钱将行，赋钱字以赠之





一自酒情诗兴懒，舞裙歌扇阑珊。好天良夜月团团。杜陵真好事，留得一钱看。　岁晚人欺程不识，怎教阿堵留连。杨花榆荚雪漫天。从今花影下，只看绿苔圆。





【笺注】


〔阿钱〕书史会要卷六：“田田，钱钱，辛弃疾二妾也。皆因其姓而名之。皆善笔札，常代弃疾答尺牍。”阿钱当即钱钱也。

〔一自二句〕白居易 咏怀诗：“白发满头归得也，诗情酒兴渐阑珊。”苏轼 答陈述古二首：“闻道使君归去后，舞衫歌扇总成尘。”

〔杜陵二句〕杜甫 空囊诗：“囊空恐羞涩，留得一钱看。”

〔岁晚句〕史记 魏其武安侯列传：“饮酒酣，武安起为寿，坐皆避席伏。已，魏其侯为寿，独故人避席耳，余半膝席，灌夫不悦。……行酒次至临汝侯，临汝侯方与程不识耳语，又不避席，夫无所发怒，乃骂临汝侯曰：‘生平毁程不识不值一钱，今日长者为寿，乃效女儿呫嗫耳语！’”

〔阿堵〕世说新语 规箴篇：“王夷甫雅尚玄远，常嫉其妇贪浊，口未尝言钱字。妇欲试之，令婢以钱绕床不得行，夷甫晨起，见钱阂行，呼婢曰：‘举却阿堵物。’”

〔杨花句〕韩愈 晚春诗：“杨花榆荚无才思，惟解漫天作雪飞。”榆荚亦称榆钱。又，汉有榆荚钱，见汉书 食货志。

〔绿苔〕古今注 草木篇：“空室无人行则生苔藓，或紫或青，名曰圆藓，又曰绿藓，亦曰绿钱。”