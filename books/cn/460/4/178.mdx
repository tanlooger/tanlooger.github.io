---
---
---
title: 菩萨蛮
---



赵晋臣席上。时张菩提叶灯，赵茂嘉扶病携歌者





看灯元是菩提叶，依然会说菩提法。法似一灯明，须臾千万灯。　灯边花更满，谁把空花散。说与病维摩：而今天女歌。





【校】


〔题〕四卷本丙集作“晋臣张菩提叶灯，席上赋”。

〔天女歌〕句下四卷本注：“赵茂中扶病携歌者来。”





【笺注】


〔菩提叶〕酉阳杂俎 木篇：“菩提树出摩伽陁国，盖释迦如来成道时树。茎干黄白，枝叶青翠，经冬不凋。至佛入灭日，国王人民大作佛事，收叶而归，以为瑞也。”周必大诗自注谓杭州 报恩寺菩提叶灯最佳。武林旧事卷二灯品条：“有五色腊纸，菩提叶，若沙戏影灯，马骑人物，旋转如飞。”

〔法似二句〕楞严经：“有法门名无尽灯。无尽灯者：譬如一灯然千百灯，冥者皆明，明终不尽。”

〔谁把三句〕见卷二江神子（簟铺湘竹帐笼纱阕）“病维摩四句”注。