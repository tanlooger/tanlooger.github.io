---
---
---
title: 婆罗门引
---



别杜叔高。叔高长于楚词





落花时节，杜鹃声里送君归。未消文字湘累，只怕蛟龙云雨，后会渺难期。更何人念我，老大伤悲？　已而已而。算此意，只君知。记取岐亭买酒，云洞题诗。争如不见，才相见便有别离时。千里月两地相思。





【校】


〔题〕四卷本丙集无“杜”字。

〔岐亭〕四卷本作“歧亭”。





【笺注】


〔湘累〕见卷二蝶恋花（九畹芳菲兰佩好阕）“湘累”注。

〔蛟龙云雨〕三国志 周瑜传：“瑜上疏曰：‘刘备以枭雄之姿而有关羽 张飞熊虎之将，必非久屈为人用者……恐蛟龙得云雨，终非池中物也。’”

〔老大伤悲〕古诗：“少壮不努力，老大徒伤悲。”

〔已而句〕论语 微子篇：“已而已而，今之从政者殆而。”

〔岐亭买酒〕苏轼 岐亭五首：“三年黄州城，饮酒但饮湿。……定应好事人，千石供李白。”

〔云洞〕见卷二水调歌头（今日复何日阕）“云洞”注。

〔争如不见〕司马光 西江月词：“相见争如不见。”

〔千里月〕谢庄 月赋：“隔千里兮共明月。”