---
---
---
title: 又
---



过硖石，用韵答吴子似





叹息频年廪未高，新词空贺此丘遭。遥知醉帽时时落，见说吟鞭步步摇。　干玉唾，秃锥毛，只今明月费招邀。最怜乌鹊南飞句，不解风流见二乔。





【校】


〔题〕四卷本丁集作“硖石用前韵答子似”。





【笺注】


〔廪未高〕诗 周颂 丰年：“丰年多黍多稌，亦有高廪，万亿及秭，为酒为醴。”苏轼 东坡八首：“喟然释耒叹，我廪何时高。”

〔贺此丘遭〕柳宗元 钴鉧潭西小丘记：“书于石，所以贺兹丘之遭也。”

〔明月句〕李白 月下独酌诗：“举杯邀明月。”

〔最怜二句〕曹操 短歌行：“月明星稀，乌鹊南飞。”二乔，见本卷菩萨蛮（画楼影蘸清溪水阕）“大小乔”注。按，稼轩此二句，盖翻用杜牧“东风不与周郎便，铜雀春深锁二乔”句意，嘲曹操之不能得二乔也。