---
---
---
title: 又
---



吴子似见和，再用韵为别





马上三年，醉帽吟鞭，锦囊诗卷长留。怅溪山旧管，风月新收。明便关河杳杳，去应日月悠悠。笑千篇索价，未抵蒲桃，五斗凉州。　停云老子，有酒盈尊，琴书端可销忧。浑未解倾身一饱，淅米矛头。心似伤弓塞雁，身如喘月吴牛。晓天凉夜，月明谁伴，吹笛南楼？





【校】


〔题〕四卷本丁集无“吴”字。

〔吟鞭〕广信书院本作“吟鞍”，兹从四卷本。

〔未解〕四卷本作“未辨”。

〔塞雁〕广信书院本作“寒雁”，兹从四卷本。

〔晓天凉夜〕四卷本作“晚天凉也”。





【笺注】


〔锦囊句〕杜甫 送孔巢父诗：“诗卷长留天地间。”锦囊见卷二江神子（梨花着雨晚来晴阕）“锦囊”注。

〔怅溪山二句〕黄庭坚 赠李辅圣诗：“旧管新收几妆镜，流行坎止一虚舟。”任渊注云：“‘旧管’‘新收’本吏文书中语，山谷取用，所谓以俗为雅也。”

〔日月悠悠〕诗 邶风 雄雉：“瞻彼日月，悠悠我思。”

〔笑千篇三句〕国志卷三魏书 明帝纪注引三辅决录：“中常侍张让专朝政，孟佗以蒲桃酒一斛遗让，即拜凉州刺史。”“千篇索价”，如依“李白斗酒诗百篇”之句意释之，则千篇之价应为十斗（即一斛）。同此一斛酒也，孟佗以之换得凉州刺史，而于此则千篇诗价犹不能抵其半（五斗）。三句首着一“笑”字，可知其为寓有嘲讽意味之反语。

〔有酒二句〕陶渊明 归去来辞：“三径就荒，松菊犹存。携幼入室，有酒盈樽。……悦亲戚之情话，乐琴书以消忧。”

〔倾身一饱〕陶渊明 饮酒诗第十：“倾身营一饱，少许便有余。”

〔淅米句〕晋书 顾恺之传：“桓玄时与恺之同在仲堪坐，共作了语……复作危语。玄曰：‘矛头淅米剑头炊。’仲堪曰：‘百岁老翁攀枯枝。’”

〔心似句〕战国策 楚策四：“雁从东方来，更羸以虚发而下之。……故疮未息，而惊心未去也。闻弦者，音烈而高飞，故疮陨也。”晋书 苻生载记：“伤弓之鸟，落于虚发。”

〔身如句〕世说新语 言语篇：“满奋畏风，在晋武帝坐，北窗作琉璃屏，实密似疏，奋有难色，帝笑之，奋答曰：‘臣犹吴牛，见月而喘。’”

〔南楼〕见卷一水调歌头（折尽武昌柳阕）“南楼佳处”注。





【编年】


庆元六年（一二〇〇）。——上二词用同韵，当为同时作。吴子似于庆元四年任铅山尉，六年春杜叔高至铅山访稼轩时，子似亦曾同宿山寺（见浣溪沙词题），知其时子似犹未去职。据前阕“山中芋栗”句，则此二词之作当在六年秋也。