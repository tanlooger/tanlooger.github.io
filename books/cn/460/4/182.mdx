---
---
---
title: 洞仙歌
---



赵晋臣和李能伯韵，属余同和。赵以兄弟皆有职名为宠，词中颇叙其盛，故末章有“裂土分茅”之句





旧交贫贱，太半成新贵。冠盖门前几行李。看匆匆西笑，争出山来，凭谁问：小草何如远志？　悠悠今古事，得丧乘除，暮四朝三又何异。任掀天事业，冠古文章，有几个笙歌晚岁。况满屋貂蝉未为荣，记裂土分茅，是公家世。





【校】


〔题〕四卷本丁集无“赵”字，“兄弟”作“弟兄”。广信书院本无“皆”字，兹据四卷本补。

〔西笑〕王诏校刊本、四印斋本作“哂笑”。

〔小草、掀天、分茅〕广信书院本误作“水草”、“轩天”、“分封”，兹从四卷本等。

〔事业〕四卷本作“勋业”。





【笺注】


〔李能伯〕八琼室金石补正卷九十一载李处端 浯溪题名云：“李处端 能伯以乾道壬辰……”据知能伯名处端。另据宋诗纪事补遗卷五十二，知处端原籍洛阳，为李淑曾孙，处全之弟，乾道九年曾任江都令，后累官签判镇江府。

〔兄弟皆有职名〕赵晋臣为士称子，兄弟六人先后登进士第，时人名所居曰丛桂坊。晋臣、茂中诸人均历任显秩。据宋史 世系表所载，六人者为：朝请大夫直华文阁 不逷，中奉大夫直敷文阁 不迂，朝请郎不遂，赠通奉大夫不迹，朝请大夫不，儒林郎。

〔裂土分茅〕裂土谓裂地受封也。分茅者，古代王者均封五色土为社，建诸侯则各割其方色土与之，使立社，焘以黄土，苴以白茅。用茅，取其洁也。见尚书 禹贡传。

〔看匆匆四句〕辑本桓谭 新论 祛蔽：“关东鄙语曰：‘人闻长安乐，则出门西向而笑；如闻肉味美，则对屠门而大嚼。’”世说新语 排调篇：“谢公（安）始有东山之志，严命屡臻，势不获已，始就桓公司马。时人有饷桓公药草，中有远志，公取以问谢：‘此药又名小草，何一物而有二称？’谢未即答，时郝隆在坐，应声答曰：‘此甚易解：处则为远志，出则为小草。’谢甚有愧色。桓公目谢而笑曰：‘郝参军此过乃不恶，亦极有会。’”

〔得丧乘除〕韩愈 三星行：“无善名以闻，无恶声以扬，名声相乘除，得少失有余。”

〔暮四朝三〕庄子 齐物论：“劳神明为一，而不知其同也，谓之朝三。何谓朝三？狙公赋芧曰：‘朝三而暮四。’众狙皆怒。曰：‘然则朝四而暮三。’众狙皆悦。名实未亏而喜怒为用，亦因是也。”