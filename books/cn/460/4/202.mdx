---
---
---
title: 贺新郎
---



邑中园亭，仆皆为赋此词。一日，独坐停云，水声山色，竞来相娱，意溪山欲援例者，遂作数语，庶几仿佛渊明思亲友之意云





甚矣吾衰矣。怅平生交游零落，只今余几！白发空垂三千丈，一笑人间万事。问何物能令公喜？我见青山多妩媚，料青山见我应如是。情与貌，略相似。　一尊搔首东窗里。想渊明 停云诗就，此时风味。江左沉酣求名者，岂识浊醪妙理。回首叫云飞风起。不恨古人吾不见，恨古人不见吾狂耳。知我者，二三子。





【笺注】


〔甚矣句〕见前阕临江仙“君看三句”注。

〔白发句〕李白 秋浦歌：“白发三千丈，缘愁似个长。”

〔能令公喜〕见卷二蝶恋花（何物能令公怒喜阕）“何物句”注。

〔我见句〕新唐书 魏徵传：“帝曰：‘人言征举动疏慢，我但见其妩媚耳。’”

〔一尊二句〕参本卷声声慢（停云霭霭阕）“渊明 停云诗”注。

〔江左二句〕苏轼和陶渊明饮酒诗：“道丧士失己，出语辄不情。江左风流人，醉中亦求名。渊明独清真，谈笑得此生。”杜甫 晦日寻崔戢李封诗：“浊醪有妙理，庶用慰沉浮。”

〔云飞风起〕汉高帝 大风歌：“大风起兮云飞扬，威加海内兮归故乡，安得猛士兮守四方。”

〔不恨句〕南史 张融传：“张融善草书，常自美其能。帝曰：‘卿书殊有骨力，但恨无二王法。’答曰：‘非恨臣无二王法，亦恨二王无臣法。’……常叹曰：‘不恨我不见古人，所恨古人又不见我。’”余参卷五永遇乐（千古江山阕）附录岳珂 桯史 稼轩论词条。