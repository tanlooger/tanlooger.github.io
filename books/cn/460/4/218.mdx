---
---
---
title: 感皇恩
---



寿铅山 陈丞及之





富贵不须论，公应自有；且把新词祝公寿。当年仙桂，父子同攀希有。人言金殿上，他年又。　冠冕在前，周公拜手，同日催班鲁公后。此时人羡，绿鬓朱颜依旧。亲朋来贺喜，休辞酒。





【校】


〔题〕四卷本丙集无“铅山”二字。





【笺注】


〔陈丞及之〕淳熙三山志卷三一人物，绍熙元年庚戌余复榜：“陈与行，字叔达，罗源人。子拟，同榜。”又，“陈拟，字及之，罗源人。父与行，同榜。终通直郎。”

〔富贵三句〕史记 蔡泽传：“蔡泽者，燕人也。游学于诸侯，小大甚众，不遇，而从唐举相……乃曰：‘富贵吾所自有，吾所不知者寿也，愿闻之。’”

〔当年二句〕谓陈及之父子于绍熙元年（一一九〇）同榜进士及第。下“金殿”二句则祝其父子同登庙堂之上。

〔冠冕三句〕史记 鲁周公世家：“周公卒，子伯禽固已前受封，是为鲁公。”公羊传 文公十三年：“周公何以称大庙于鲁？封鲁公以为周公也。周公拜乎前，鲁公拜乎后。曰：生以养周公，死以为周公主。”