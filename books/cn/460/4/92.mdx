---
---
---
title: 菩萨蛮
---



昼眠秋水





葛巾自向沧浪濯，朝来漉酒那堪着。高树莫鸣蝉，晚凉秋水眠。 　竹床能几尺，上有华胥国。山上咽飞泉，梦中琴断弦。





【笺注】


〔葛巾二句〕宋书 陶潜传：“陶潜字渊明。……郡将候潜，值其酒熟，取头上葛巾漉酒，毕，还复著之。”沧浪濯见卷二六幺令（倒冠一笑阕）“手把二句”注。

〔高树句〕吴越春秋 夫差内传：“夫秋蝉登高树，饮清露，随风挠，长吟悲鸣，自以为安，不知螳螂超枝缘条，曳腰耸距而稷其形。”

〔华胥国〕见卷一声声慢（征埃成阵阕）“华胥梦”注。

〔山上句〕章谦亨 摸鱼儿过期思 稼轩之居，曹留饮于秋水观，赋一词谢之，下半阕有云：“秋水观，环绕滔滔瀑布，参天林木奇古。云烟只在阑干角，生出晚来微雨。”





【编年】


上词作年无可考，姑附于此。