---
---
---
title: 贺新郎
---



和徐斯远下第谢诸公载酒相访韵





逸气轩眉宇。似王良轻车熟路，骅骝欲舞。我觉君非池中物，咫尺蛟龙云雨。时与命犹须天付。兰佩芳菲无人问，叹灵均欲向重华诉。空壹郁，共谁语？　儿曹不料扬雄赋。怪当年甘泉误说，青葱玉树。风引船回沧溟阔，目断三山伊阻。但笑指吾庐何许。门外苍官千百辈，尽堂堂八尺须髯古。谁载酒，带湖去？





【校】


〔题〕广信书院本无“相访”二字，兹从四卷本丁集。

〔天付〕广信书院本作“天赋”，兹从四卷本。

〔千百〕广信书院本作“三百”，兹从四卷本。





【笺注】


〔徐斯远〕方回 瀛奎律髓：“樟丘 徐文卿字斯远，玉山人。嘉定四年进士。”叶水心文集卷十二徐斯远文集序：“斯远有物外不移之好，负山林沉痼之疾，而师友问学，小心抑畏，异方名闻之士，未尝不遐叹长想，千里而同席也。……斯远与赵昌父、韩仲止扶植遗绪，固穷一节，难合而易忤，视荣利如土梗，以文达志，为后生法。凡此皆强于善者之所宜知也。”

〔王良〕淮南子 览冥训：“昔者王良、造父之御也，上车摄辔，马为整齐而敛谐，投足调均，劳逸若一心怡气和，体便轻毕，安劳乐进，驰骛若灭。”高诱注：“王良，晋大夫邮无恤 子良也。所谓御良也。一名孙无政，为赵简子御。”韩愈 送石处士序：“先生居嵩 邙 瀍 谷之间……与之语道理，辨古今事当否，论人高下，事后当成败，若河决下流而东注，若驷马驾轻车、就熟路，而王良 造父为之先后也。”

〔骅骝〕良马名，为周穆王八骏之一。

〔我觉二句〕吴志 周瑜传：“刘备以枭雄之姿，而有关羽、张飞熊虎之将，必非久屈为人用者，恐蛟龙得云雨，终非池中物也。”

〔时与命句〕苏轼 与毛令方尉游西菩寺诗：“人生此乐须天付，莫遣儿郎取次知。”

〔兰佩二句〕离骚：“名余曰正则兮，字余曰灵均。……扈江离与辟芷兮，纫秋兰以为佩。……佩缤纷其繁饰兮，芳菲菲其弥章。……众不可户说兮，孰云察余之中情？……济沅 湘以南征兮，就重华而陈词。”

〔儿曹三句〕扬雄 甘泉赋：“翠玉树之青葱兮，璧马犀之璘。”左思 三都赋序：“然相如赋上林而引卢橘夏熟，扬雄赋甘泉而陈玉树青葱，假称珍怪，以为润色，考之果木则生非其壤，校之神物则出非其所。于辞则易为藻饰，于义则虚而无征。”杜甫 奉赠韦左丞诗：“赋料扬雄敌，诗看子建亲。”又进雕赋表：“臣之述作，虽不足以鼓吹六经，先鸣诸子，至于沉郁顿挫，随时敏捷，而扬雄 枚皋之流，庶可跂及也。”

〔风引二句〕史记 封禅书：“自威、宣、燕昭使人入海求蓬莱、方丈、瀛洲，此三神山者，其传在勃海中，去人不远。患且至，则船风引而去。盖尝有至者，诸仙人及不死之药皆在焉。其物禽兽尽白而黄金银为宫阙，未至，望之如云，及到，三神山反居水下，临之，风辄引去，终莫能至云。”

〔苍官、须髯古〕指松桧。樊宗师 绛守居园池记：“苍官青士，权列与槐朋友。”王安石 红梨诗：“岁晚苍官才自保，日高青女尚横陈。”苏轼 游蒋山诗：“夹路苍髯古，迎人翠麓偏。”三月三日开园诗：“郁郁苍髯真道友，丝丝红萼是乡人。”自注：“苍髯，松也；红萼，海棠。”





【附录】


黄机和徐斯远韵（见竹斋诗余）

乳燕飞 次徐斯远韵寄稼轩

兴泼元同宇。唤君来浮君大白，为君起舞。满斑斑功名洒泪，百岁风吹急雨。愁与恨凭谁分付？醉里狂歌空漫触，且休歌只倩琵琶诉。人不语，弦自语。 诗成更将君自赋。渺楼头烟迷碧草，云连方树。草树那能知人意，怅望关河梦阻。有心事笺天天许。绣帽轻裘真男子，政何须纸上分今古。未办得，赋归去。





【编年】


庆元二年。——刘宰 漫塘文集 送洪季扬（扬祖）教授横川序云：“绍熙庚戌余与严陵 洪叔谊兄弟同登进士第，庆元乙卯又与叔谊同校文上饶。”其回艾节干庆长启又云：“徐斯远尚友好学，安贫守道，不愧古人。顷岁校文上饶，惟以亲得此人为喜。”据此则徐斯远之初领乡荐盖在庆元元年，次年之礼部省试势须参与。此词疑即二年徐氏落第后相与酬答之作。庆元二年之后稼轩移居瓢泉新第，与词中“谁载酒带湖去”一语不相应矣。