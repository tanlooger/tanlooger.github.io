---
---
---
title: 念奴娇
---



和赵国兴知录韵





为沽美酒，过溪来，谁道幽人难致？更觉元龙楼百尺，湖海平生豪气。自叹年来，看花索句，老不如人意。东风归路，一川松竹如醉。　怎得身似庄周，梦中蝴蝶，花底人间世。记取江头三月暮，风雨不为春计。万斛愁来，金貂头上，不抵银瓶贵。无多笑我，此篇聊当宾戏。





【校】


〔题〕四卷本丙集作“和赵录国兴韵”。





【笺注】


〔更觉二句〕见卷一水龙吟（楚天千里清秋阕）“求田三句”注。又张孝祥 水调歌头和庞佑父词：“湖海平生豪气，关塞如今风景，剪烛看吴钩。”

〔怎得三句〕庄子 齐物论：“昔者庄周梦为胡蝶，栩栩然胡蝶也。”

〔万斛愁〕庾信 愁赋：“且将一寸心，能容万斛愁。”

〔金貂二句〕晋书 阮孚传：“孚迁黄门侍郎散骑常侍，常以金貂换酒，复为所司弹劾，帝宥之。”银瓶，酒器。杜甫 少年行：“马上谁家白面郎，临轩下马坐人床。不通姓名粗豪甚，指点银瓶索酒尝。”

〔无多笑我〕汉书 盖宽饶传：“无多酌我，我乃酒狂。”

〔宾戏〕班固 答宾戏序云：“永平中为郎，典校秘书，专笃志于儒学，以著述为业。或讥以无功，又感东方朔、扬雄自喻以不遭苏、张、范、蔡之时，曾不折之以正道，明君子之所守，故聊复应焉。”





【编年】


上词作年无可考，以赵国兴已见玉楼春题中，姑附于其后。