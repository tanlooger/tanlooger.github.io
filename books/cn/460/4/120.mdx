---
---
---
title: 又
---



用前韵再赋





肘后俄生柳。叹人生不如意事，十常八九。右手淋浪才有用，闲却持螯左手。谩赢得伤今感旧。投阁先生惟寂寞，笑是非不了身前后。持此语，问乌有。　青山幸自重重秀。问新来萧萧木落，颇堪秋否？总被西风都瘦损，依旧千岩万岫。把万事无言搔首。翁比渠侬人谁好，是我常与我周旋久。宁作我，一杯酒。





【笺注】


〔肘后句〕庄子 至乐篇：“支离叔与滑介叔观于冥伯之丘，昆仑之虚，黄帝之所休，俄而柳生其左肘。”注云：“瘤作柳声，转借字。”

〔叹人生二句〕见卷一满江红（落日苍茫阕）“过眼二句”注。

〔右手二句〕见卷二水调歌头（白日射金阙阕）“未应二句”及（上古八千岁阕）“醉淋浪”注。

〔投阁句〕汉书 扬雄传：“王莽时，刘歆、甄丰皆为上公。莽既以符命自立，即位之后，欲绝其原，以神前事；而丰子寻、歆子棻复献之，莽诛丰父子，投棻四裔，辞所连及，便收不请。时雄校书天禄阁上，治狱使者来，欲收雄；雄恐不能自免，乃从阁上自投下，几死。……京师为之语曰：‘惟寂寞，自投阁；爰清静，作符命。’”师古曰：“以雄 解嘲之言讥之也。”

〔乌有〕见本卷水调歌头（我亦卜居者阕）“舞乌有三句”注。

〔问新来二句〕杜甫 登高诗：“无边落木萧萧下，不尽长江滚滚来。万里悲秋常作客，百年多病独登台。”

〔翁比三句〕见卷二鹧鸪天（不向长安路上行阕）“宁作我”注。