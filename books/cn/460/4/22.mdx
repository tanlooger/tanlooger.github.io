---
---
---
title: 临江仙
---



和叶仲洽赋羊桃





忆醉三山芳树下，几曾风韵忘怀。黄金颜色五花开。味如卢橘熟，贵似荔枝来。　闻道商山余四老，橘中自酿秋醅。试呼名品细推排。重重香肺腑，偏圣贤杯。





【校】


〔肺腑〕四卷本丁集作“腑脏”。





【笺注】


〔叶仲洽〕名籍事历均未详。陈克斋集有“和叶仲洽喜雨”诗，与此词语意相参详，知其亦为信州人。

〔羊桃〕范成大 桂海虞衡志志果门：“五梭子，形甚诡异，瓣五出，如田家碌碡状。味酸，永嚼微甜。闽中谓之羊桃。”游宦纪闻：“闽中嘉果，荔枝、龙眼、橄榄之外，又有……菩提果、羊桃，皆他处所无。”竹窗杂录：“三山羊桃，七八月熟，味酸而有韵。”

〔荔枝来〕新唐书 杨贵妃传：“妃嗜荔支，必欲生致之，乃致骑传送，走数千里，味未变已至京师。”杜牧 过华清宫绝句：“一骑红尘妃子笑，无人知是荔支来。”

〔闻道二句〕牛僧孺 玄怪录卷三巴邛人：“有巴邛人，不知姓名，家有橘园，因霜后诸橘尽收，余有两大橘，如三斗盎。巴人异之，即令攀橘下。轻重亦如常橘，剖开，每橘有二老叟，须眉皤然，肌体红润，皆相对象戏。……有一叟曰：‘……橘中之乐，不减商山，但不得深根固蒂，为愚人摘下耳。……’”

〔推排〕考较、评定之意。

〔圣贤杯〕魏志 徐邈传：“时科禁酒，而邈私饮至于沉醉，校事赵达问以曹事，邈曰：‘中圣人。’达白之太祖，太祖甚怒。度辽将军鲜于辅进曰：‘平日醉客谓酒清者为圣人，浊者为贤人。邈性修慎，偶醉言耳。’竟坐得免。……车驾幸许昌，问邈曰：‘颇复中圣人不？’邈曰：‘不能自惩，时复中之。然宿瘤以丑见传，而臣以醉见识。’帝大笑。”