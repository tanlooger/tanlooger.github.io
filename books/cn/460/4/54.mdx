---
---
---
title: 又
---



再和





人间反覆成云雨，凫雁江湖来又去。十千一斗饮中仙，一百八盘天上路。　旧时“枫落吴江”句，今日锦囊无着处。看封关外水云侯，剩按山中诗酒部。





【校】


〔枫落〕四卷本乙集作“枫叶”。





【笺注】


〔反覆成云雨〕杜甫 贫交行：“翻手作云覆手雨，纷纷轻薄何须数。”

〔十千一斗〕白居易 自劝诗：“十千一斗犹赊饮，何况官供不著钱。”

〔一百句〕黄庭坚 次韵楙宗送别诗：“一百八盘天上路，去年明日送流人。”

〔枫落吴江〕新唐书 崔信明传：“崔信明，青州 益都人。……蹇亢以门望自负，尝矜其文，谓过李百药，议者不许。扬州录事参军郑世翼者，亦骜倨，数佻轻忤物，遇信明江中，谓曰：‘闻公有“枫落吴江冷”，愿见其余。’信明欣然多出众篇，世翼览未终，曰：‘所见不逮所闻。’投诸水，引舟去。”

〔锦囊〕见卷二江神子（梨花着雨晚来晴）“锦囊”注。

〔关外水云侯〕曹魏置关外侯，位次关内侯及关中侯，不食租，为虚封爵。此言爵位为虚封，所管领者为水与云，实即放浪江湖之意。

〔剩按句〕“剩”作“多”解。宋代各路使臣按视所属州邑，称曰按部。





【编年】


上玉楼春词二首用同韵，皆见四卷本乙集，亦因病止酒时所作，故附于此。