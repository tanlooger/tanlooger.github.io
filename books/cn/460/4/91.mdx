---
---
---
title: 又
---



用前韵





一壑自专，五柳笑人，晚乃归田里。问谁知：几者动之微。望飞鸿冥冥天际。论妙理，浊醪正堪长醉，从今自酿躬耕米。嗟美恶难齐，盈虚如代，天耶何必人知。试回头五十九年非，似梦里欢娱觉来悲。夔乃怜蚿，穀亦亡羊，算来何异。　嘻。物讳穷时，丰狐文豹罪因皮。富贵非吾愿，皇皇乎欲何之？正万籁都沉，月明中夜，心弥万里清如水。却自觉神游，归来坐对，依稀淮岸江涘。看一时鱼鸟忘情喜，会我已忘机更忘己。又何曾物我相视。非鱼濠上遗意，要是吾非子。但教河伯休惭海若，小大均为水耳。世间喜愠更何其，笑先生三仕三已。





【校】


〔非鱼濠上〕四卷本丙集作“非会濠梁”。

〔小大〕王诏校刊本及四印斋本俱作“大小”。





【笺注】


〔一壑句〕庄子 秋水篇：“且夫擅一壑之水，而跨跱坎井之乐，此亦至矣。”陆云 逸民赋序：“古之逸民，轻天下，继万物，而欲专一丘之欢，擅一壑之美，岂不以身胜于宇宙而心恬于纷华者哉？”王安石 偶书诗：“我亦暮年专一壑，每逢车马便惊猜。”余参本卷兰陵王（一丘壑阕）“一丘一壑”注。

〔五柳〕陶潜 五柳先生传：“先生不知何许人也，亦不详其姓字，宅边有五柳树，因以为号焉。”

〔几者句〕易 系辞：“几者动之微，吉之先见者也。”

〔飞鸿冥冥〕见卷二水调歌头（万事到白发阕）“冥鸿”注。

〔妙理浊醪〕杜甫 晦日寻崔戢李封诗：“浊醪有妙理，庶用慰沉浮。”

〔五十九年非〕庄子 寓言篇：“孔子行年六十而六十化，始时所是，卒而非之，未知今之所谓是之非五十九年非也。”

〔夔乃怜蚿〕庄子 秋水篇：“夔怜蚿。……夔谓蚿曰：‘吾以一足趻踔而行，予无如矣，今子之使万足独奈何？’蚿曰：‘今予动吾天机而不知其所以然。’”

〔穀亦亡羊〕庄子骈拇篇：“臧与穀二人相与牧羊，而俱亡其羊。问臧奚事，则挟䇲读书；问穀奚事，则博塞以游。二人者，事业不同，其于亡羊均也。”

〔讳穷〕庄子 秋水篇：“孔子曰：‘我讳穷久矣，而不免，命也；求通久矣，而不得，时也。’”

〔丰狐句〕庄子 达生篇：“夫丰狐文豹，栖于山林，伏于岩穴，静也；夜行昼居，戒也；虽饥渴隐约，犹旦胥疏于江湖之上而求食焉，定也；然且不免于罔罗机辟之患，是何罪之有哉，其皮为之灾也。”

〔富贵二句〕归去来辞：“已矣乎，寓形宇内复几时，曷不委心任去留。胡为乎遑遑欲何之？富贵非吾愿，帝乡不可期。”

〔忘机更忘己〕见卷一水调歌头（造物故豪纵阕）“鸥鸟二句”注。

〔非鱼二句〕见卷二满江红（笑拍洪崖阕）“非鱼句”注。

〔但教句〕见前首“百川至悠然笑耳”注。

〔世间二句〕论语 公冶长：“令尹子文三仕为令尹，无喜色；三已之，无愠色。”





【编年】


庆元五年（一一九九）。——上二首用同韵，当是同时作。据“试回头五十九年非”句，知作于稼轩六十岁时，即庆元五年也。