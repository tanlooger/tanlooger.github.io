---
---
---
title: 洞仙歌
---



浮石山庄，余友月湖道人 何同叔之别墅也。山类罗浮，故以名。同叔尝作游山次序榜示余，且索词，为赋洞仙歌以遗之。同叔顷游罗浮，遇一老人，庞眉幅巾，语同叔云：“当有晚年之契。”盖仙云





松关桂岭，望青葱无路。费尽银钩榜佳处。怅空山岁晚，窈窕谁来，须著我，醉卧石楼风雨。　仙人琼海上，握手当年，笑许君携半山去。劖叠嶂卷飞泉，洞府凄凉，又却怪先生多取。怕夜半罗浮有时还，好长把云烟，再三遮住。





【校】


〔题〕“浮石山庄”四卷本丁集作“浮石庄”。

〔却怪〕广信书院本作“却怕”，兹从四卷本。





【笺注】


〔何同叔〕宋史 何异传：“何异字同叔，抚州 崇仁人，绍兴二十四年进士。调石城主簿。……以宝章阁直学士知泉州，从所乞予祠。进宝章阁学士，转一官致仕，卒年八十有一。异高自标致，有诗名，所著月湖诗集行世。”

〔罗浮山〕太平寰宇记：“南越志云：增城县东有罗浮山，浮水出焉，是谓浮山。与罗山并体，故曰罗浮。非羽化莫有登其极者。……北通句曲之山，即茅君内传所云‘第七洞’，名‘朱明耀真之天’。”又云：“罗浮二山隐天，唯石楼一路可登。”又云：“罗山绝顶曰飞云峰，夜半见日。……其下与浮山相接处，有石如梁曰铁桥。浮山之绝顶曰蓬莱峰，在铁桥之西。”

〔游山次序榜〕已佚。直斋书录解题卷八：“何氏山庄次序本末一卷，尚书崇仁 何同叔撰。其别墅曰‘三山小隐’。三山者：浮石山、岩石山、玲珑山，其实一山也。周回数里。叙其景物次序为此编。自号月湖，标韵清绝如神仙中人，膺高寿而终。其山闻今芜废矣。”

〔顷游罗浮至盖仙云〕夷坚三志辛集卷三何同叔游罗浮条：“乾道初，何同叔以广府节度推官督赋惠州，因游罗浮，遇一道人，与语良久，殊为契合。临去言：‘从今日以后，且领取三十年安乐。’授以心肾交感之法……谓晚岁当遇至人。何退抵冲虚观，询道士：‘适所见何人？房在何处？’皆曰：‘无此人。’已而周行至黄野人祠堂，惊曰：‘此是也。’何气干瘠紧，本自寡欲，生于甲寅，时年甫三十，既遇黄君，不复有疾苦。庆元丁巳岁，入为太常少卿，为同僚言此。……大儿以太社令在寺，预闻之，亲得其所书如此。”贵耳集卷中：“月湖 何文昌异为广幕，校文惠州，因游罗浮，至大石楼，遇黄野人，一见便言：‘做得尚书。年九十。’袖出一柑分食之。月湖由是清健无疾，后果如其言。或云：黄野人有云（？）篾，长三丈余，止一节，授一篾于月湖。问其孙，未尝有之。”

〔银钩〕书苑：“晋 索靖草书绝代，名曰银钩虿尾。”

〔石楼〕苏轼 游罗浮山一首示儿子过，施元之注引邹师正 罗浮指掌图：“山高三千六百丈，袤直五百里，周三百里。上有大小石楼，相去五里，皆高出云表，登之可望沧海，夜半见日初出。”

〔又却怪句〕苏轼 越州张中舍寿乐堂诗：“但恐造物怪多取。”





【编年】


庆元末（一二〇〇）。——据“空山岁晚”句，上词当作于何氏闲退之时。宋史何异传文甚简略，唯于韩侂胄当权时叙其废退事缘云：“以太常少卿召，太庙芝草生，韩侂胄率百官观焉。异谓其色白，虑生兵妖。侘胄不悦。又以刘光祖于异交密，言者遂以异在言路不弹丞相留正及受赵汝愚荐，劾罢之。久乃予祠。”据宋史全文卷二十九：“庆元五年八月辛巳，太庙 太祖夹室柱生芝。壬午，京镗率百官赴太庙观芝。”知何异之罢归，事在庆元五年，则此词自应作于庆元五、六年间。