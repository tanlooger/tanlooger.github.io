---
---
---
title: 水龙吟
---



别傅倅先之。时傅有召命





只愁风雨重阳，思君不见令人老。行期定否？征车几辆，去程多少？有客书来，长安却早去声，传闻追诏。问归来何日？君家旧事，直须待，为霖了。　从此兰生蕙长，吾谁与玩兹芳草？自怜拙者，功名相避，去如飞鸟。只有良朋，东阡西陌，安排似巧。到如今巧处，依前又拙，把平生笑。





【校】


〔题〕广信书院本作“别傅先之提举，时先之有召命”。兹从四卷本乙集。

〔却早〕四卷本“早”字下无“去声”二字。





【笺注】


〔只愁句〕潘大临诗：“满城风雨近重阳。”参卷二踏莎行（夜月楼台阕）“重阳句”注。

〔思君句〕古诗十九首：“思君令人老，岁月忽已晚。”

〔征车句〕韩愈 送杨少尹序：“不知杨侯去时，城门外送者几人？车几两？马几匹？”

〔君家三句〕指傅说。尚书说命：“若岁大旱，用汝作霖雨。”

〔吾谁句〕楚辞 九章 思美人：“惜吾不及古之人兮，吾谁与玩此芳草？”

〔拙者〕潘岳 闲居赋序：“虽通塞有遇，抑亦拙者之效也。”





【编年】


疑嘉泰二年（一二〇二）。——傅先之于庆元中宰龙泉县，已见前婆罗门引笺注中。上词题中称傅倅，当在其曾任湖州通判之后。谈钥 嘉泰吴兴志卷首有傅氏序文，末署“嘉泰改元腊月，郡丞广信 傅兆敬序”。其于何时任满而归信上，今不可考，但至晚当不出嘉泰二年。既归而复有召命，稼轩乃赋词相送。嘉泰三年稼轩已起废为浙东帅，旦据“中兴行在杂买务杂卖场提辖官题名”，傅兆于嘉泰三年七月初十日任提辖官，当月丁母忧。故此词当作于二年也。