---
---
---
title: 鹧鸪天
---



寄叶仲洽





是处移花是处开，古今兴废几池台。背人翠羽偷鱼去，抱蕊黄须趁蝶来。　掀老瓮，拨新醅，客来且尽两三杯。日高盘馔供何晚？市远鱼鲑买未回。





【笺注】


〔是处句〕白居易 移牡丹栽诗：“红芳堪惜还堪恨，百处移将百处开。”“是处”为到处或处处之意。

〔背人句〕白居易 题王家庄临水柳亭诗：“翠羽偷鱼入，红腰学舞回。”

〔黄须〕谓黄蜂。

〔掀老瓮二句〕白居易 醉吟先生传：“吟罢自哂，揭瓮拨醅，又饮数杯，兀然而醉。”

〔日高二句〕杜甫 客至诗：“盘飧市远无兼味，樽酒家贫只旧醅。”