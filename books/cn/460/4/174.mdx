---
---
---
title: 定风波
---



赋杜鹃花





百紫千红过了春，杜鹃声苦不堪闻。却解啼教春小住，风雨，空出招得海棠魂。　恰似蜀宫当日女，无数，猩猩血染赭罗巾。毕竟花开谁作主？记取：大都花属惜花人。





【校】


〔题〕四卷本乙集无“赋”字。

〔恰似〕四卷本及全芳备祖前集十七引并作“一似”。





【笺注】


〔百紫句〕王安石 越人幕养花游其下诗：“幕天无日地无尘，百紫千红占得春。野草自花还自落，落花还有惜花人。”

〔杜鹃句〕华阳国志 蜀志谓当七国时，蜀有王曰杜宇，后改称帝，号曰望帝。及禅位，隐于西山。时适二月子鹃鸟鸣，故蜀人悲子鹃鸟鸣。成都记：“望帝死，其魂化为鸟，名曰杜鹃。”华阳风俗录：“杜鹃大如鹊而羽乌，其声哀而吻有血。土人云：春至则鸣。闻其初声则有离别之苦，人恶闻之。惟田家候其鸣则兴农事。”

〔恰似二句〕司空曙 杜鹃行：“古时杜宇称望帝，魂作杜鹃何微细。……岂思昔日居深宫，嫔嫱左右如花红。”

〔毕竟句〕苏轼 次韵王晋卿惠花诗：“若问此花谁是主，天教闲客管青春。”

〔大都句〕白居易 游云居寺赠穆三十六地主诗：“胜地本来无定主，大都山属爱山人。”