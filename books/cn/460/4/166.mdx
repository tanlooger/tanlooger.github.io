---
---
---
title: 又
---



赵茂嘉 赵晋臣和韵，见约初秋访悠然，再用韵





物盛还衰，眼看春叶秋萁。贵贱交情，翟公门外人稀。酒酣耳热，又何须幽愤裁诗。茂林修竹，小园曲径疏篱。　秋以为期，西风黄菊开时。拄杖敲门，任他颠倒裳衣。去年堪笑，醉题诗醒后方知。而今东望，心随去鸟先飞。





【校】


〔题〕四卷本乙集作“初秋访悠然”。

〔任他〕四卷本作“从他”。





【笺注】


〔物盛句〕淮南子 道应训：“物盛而衰，乐极则悲。”

〔贵贱二句〕见本卷临江仙（夜语南堂新瓦响阕）“交情三句”注。

〔酒酣句〕见卷三定风波（金印累累佩陆离阕）“酒酣耳热”注。

〔幽愤裁诗〕见卷二水调歌头（君莫赋幽愤阕）“赋幽愤”注。

〔茂林修竹〕王羲之 兰亭序：“此地有崇山峻岭，茂林修竹。”

〔秋以为期〕诗 卫风 氓之蚩蚩：“将子无怒，秋以为期。”

〔拄杖敲门〕苏轼 定惠院海棠诗：“不论人家与僧舍，拄杖敲门看修竹。”

〔颠倒裳衣〕诗 齐风 东方未明：“东方未晞，颠倒裳衣。”

〔心随句〕韩愈 奉使镇州行次承天行营奉酬裴司空诗：“旋吟佳句还鞭马，恨不身先去鸟飞。”





【编年】


疑庆元六年（一二〇〇）。——上同韵新荷叶二首，当作于赵晋臣宦游初归之年。姑次于此。其余与晋臣有关各首，凡其作年不得确考者，均依广信书院本之次第汇次于后。