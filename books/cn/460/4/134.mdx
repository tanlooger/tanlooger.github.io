---
---
---
title: 又
---



用韵答傅先之





君诗好处，似邹 鲁儒家，还有奇节。下笔如神强押韵，遗恨都无毫发。炙手炎来，掉头冷去，无限长安客。丁宁黄菊，未消勾引蜂蝶。　天上绛阙清都，听君归去；我自癯山泽。人道君才刚百炼，美玉都成泥切。我爱风流，醉中倾倒，丘壑胸中物。一杯相属，莫孤风月今夕。





【校】


〔题〕广信书院本“先之”下有“提举”二字，兹从四卷本丁集。

〔押韵〕四卷本作“压韵”。

〔倾倒〕四卷本作“颠倒”。





【笺注】


〔下笔句〕杜甫 奉赠韦左丞丈诗：“甫昔少年日，早充观国宾。读书破万卷，下笔如有神。”南史 王筠传：“筠又尝为诗，能用强韵，每公宴并作，辞必妍靡。”苏轼 迨作淮口遇风诗戏用其韵：“君看押强韵，已胜郊与岛。”

〔遗恨句〕杜甫 赠郑谏议诗：“毫发无遗憾，波澜独老成。”

〔炙手〕新唐书 崔铉传：“铉为尚书左仆射，兼门下侍郎，所善郑鲁、杨绍复、段瓌、薛蒙，颇参议论，时语曰：‘郑、杨、段、薛，炙手可热。欲得命通，鲁、绍、瓌、蒙。’”

〔掉头〕庄子 在宥篇：“鸿蒙拊髀雀跃掉头曰：‘吾弗知，吾弗知。’”

〔绛阙〕即宫阙，犹言紫宸、丹墀之类。晋书 孙楚传：“楚遗书孙皓曰：‘耀兵剑阁，则姜维面缚……使窃号之雄，稽颡绛阙。’”

〔清都〕见卷一水调歌头（千里渥洼种阕）“清都”注。

〔癯山泽〕史记 司马相如传：“相如以为列仙之传居山泽间，形容甚臞，此非帝王之仙意也，乃遂就大人赋。”

〔刚百炼〕应劭 汉官仪：“今取坚刚百炼而不耗。”刘琨 赠卢谌诗：“何意百炼刚，化为绕指柔。”

〔美玉句〕十洲记：“流洲上多山川积石，名为昆吾，冶其石成铁，作剑，光明洞照，如水精状。割玉物如切泥。”

〔丘壑句〕黄庭坚 题子瞻枯木诗：“胸中元自有丘壑，故作老木蟠风霜。”

〔一杯句〕韩愈 八月十五夜赠张功曹诗：“沙平水息声影绝，一杯相属君当歌。”

〔风月今夕〕南史 徐勉传：“勉居选官，尝与门人夜集，客有虞暠，求詹事五官，勉正色答曰：‘今夕止可谈风月，不宜及公事。’故时人服其无私。”





【编年】


庆元、嘉泰间。——上二词用同韵，当为同时作。四卷本次首题中未著傅先之官职，疑其时尚在傅氏倅吴兴之前，则当在庆元、嘉泰间也。（广信书院本题中提举二字当为后来追加者。）