---
---
---
title: 念奴娇
---



重九席上





龙山何处？记当年高会，重阳佳节。谁与老兵供一笑，落帽参军华发。莫倚忘怀，西风也解，点检尊前客。凄凉今古，眼中三两飞蝶。　须信采菊东篱，高情千载，只有陶彭泽。爱说琴中如得趣，弦上何劳声切。试把空杯，翁还肯道：何必杯中物。临风一笑，请翁同醉今夕。





【校】


〔也解〕四卷本丁集作“也会”。





【笺注】


〔龙山三句、落帽参军〕龙山在湖北 江陵，即孟嘉落帽处。孟嘉事见卷一沁园春（伫立潇湘阕）“落帽山”注。

〔老兵〕晋书 谢奕传：“与桓温善，温辟为安西司马，犹推布衣好。……尝逼温饮，温走入南康主门避之……奕遂携酒就听事引温一兵帅共饮，曰：‘失一老兵，得一老兵，亦何所怪。’温不之责。”

〔爱说二句〕见卷一新荷叶（春色如愁阕）“弦断”注。





【附录】


罗大经 鹤林玉露甲编卷一落帽：

桓温雄猛盖一时，宾僚相从燕赏，岂应有失礼于前者？孟嘉落帽，恐如祢正平亵服掺挝嫚侮曹瞒之意。陶渊明，嘉之甥也，为嘉作传，称其在朝仗正顺，门无杂宾。则嘉亦一时之望，乃肯从温，何也？温尝从容谓曰：“人不可无势，我乃能驾驭卿。”亦颇有相靳之意。辛幼安 九日词云：“谁与老兵供一笑，落帽参军华发。莫倚忘怀，西风也解，点检尊前客。凄凉今古，眼中三两飞蝶。”意谓嘉不当从温，故西风落其帽以贬之，若免冠然。