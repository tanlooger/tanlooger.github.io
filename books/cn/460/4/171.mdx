---
---
---
title: 又
---







千古李将军，夺得胡儿马。李蔡为人在下中，却是封侯者。

芸草去陈根，笕竹添新瓦。万一朝家举力田，舍我其谁也。





【校】


〔千古〕王诏校刊本及六十家词本俱作“汉代”。

〔朝家〕四卷本丁集同，王诏校刊本、六十家词本及四印斋本俱改作“朝廷”。





【笺注】


〔李将军四句〕史记 李将军列传：“李将军广者，陇西 成纪人也。……以卫尉为将军，出雁门击匈奴，匈奴兵多，破败广军，生得广。……广时伤病，置广两马间，络而盛卧广，行十余里，广佯死，睨其旁有一胡儿骑善马，广暂腾而上胡儿马，因推堕儿，取其弓，鞭马南驰数十里，复得其余军。……初，广之从弟李蔡，与广俱事孝文帝。……元狩二年，代公孙弘为丞相。蔡为人在下中，名声出广下甚远，然广不得爵邑，官不过九卿，而蔡为列侯，位至三公。”

〔笕竹〕引水之竹管。

〔力田〕据汉书载：惠帝四年举民孝弟力田者复其身。又，文帝十二年诏赐三老孝弟力田等帛各有差。

〔舍我句〕孟子 公孙丑下：“夫天未欲治平天下也；如欲治平天下，当今之世，舍我其谁也。”