---
---
---
title: 满庭芳
---



和章泉 赵昌父





西崦斜阳，东江流水，物华不为人留。铮然一叶，天下已知秋。屈指人间得意，问谁是骑鹤扬州？君知我，从来雅兴，未老已沧洲。　无穷身外事，百年能几，一醉都休。恨儿曹抵死，谓我心忧。况有溪山杖屦，阮籍辈须我来游。还堪笑，机心早觉，海上有惊鸥。





【校】


〔题〕四卷本丙集作“和昌父”。

〔铮然〕广信书院本作“峥然”，兹从四卷本。

〔雅兴〕四卷本作“雅意”。





【笺注】


〔铮然二句〕淮南子 说山：“以小明大，见一叶落，而知岁之将暮；睹瓶中之水，而知天下之寒。”岁时广记引唐人诗：“山僧不解数甲子，一叶落知天下秋。”苏轼 永遇乐夜宿燕子楼梦盼盼词：“如三鼓，鉴然一叶。”

〔骑鹤扬州〕见卷二满江红（天上飞琼阕）“扬州鹤”注。

〔沧洲〕犹言江湖，喻高士隐居遁迹之地也。南史 袁粲传：“粲负才尚气，爱好虚远，尝作五言诗，言‘访迹虽中宇，循寄乃沧洲’。盖其志也。”

〔无穷二句〕杜甫 绝句漫兴九首：“莫思身外无穷事，且尽生前有限杯。”别唐十五诫诗：“九载一相逢，百年能几何？”王安石 马上转韵诗：“人世百年能几许？何须戚戚长苦辛。”

〔抵死〕“总是”“老是”之意。

〔谓我句〕诗 王风 黍离：“彼黍离离，彼稷之苗。行迈靡靡，中心摇摇。知我者谓我心忧，不知我者谓我何求。”

〔阮籍辈句〕晋书 阮籍传：“或登临山水，经日忘归。……当其得意，忽忘形骸。”余见本卷水调歌头（高马勿捶面阕）“竹林狂”注。

〔机心二句〕见卷一水调歌头（造物故豪纵阕）“鸥鸟二句”注。





【编年】


庆元三年（一一九七）。——上词三首，皆与赵昌甫往来之作，因汇录于此。