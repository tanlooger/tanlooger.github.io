---
---
---
title: 念奴娇
---



赵晋臣 敷文十月望生日，自赋词，属余和韵





看公风骨，似长松磊落，多生奇节。世上儿曹都蓄缩，冻芋旁堆秋瓞。结屋溪头，境随人胜，不是江山别。紫云如阵，妙歌争唱新阕。　尊酒一笑相逢，与公臭味，菊茂兰须悦。天上四时调玉烛，万事宜询黄发。看取东归，周家叔父，手把元龟说。祝公长似，十分今夜明月。





【校】


〔题〕四卷本丁集无“赵”及“敷文”三字。





【笺注】


〔看公三句〕晋书 庾敳传：“目（温）峤森森如千丈松，虽礧砢多节，施之大厦，有栋梁之用。”

〔蓄缩〕汉书 息夫躬传注：“蓄缩谓于事也。”

〔冻芋句〕韩愈 石鼎联句诗：“秋瓜未落蒂，冻芋强抽萌。”

〔结屋溪头〕赵晋臣居临彭溪，见后太常引（论公耆德旧宗英阕）稼轩自注。

〔紫云〕指歌妓。唐诗纪事卷五十六：“杜牧为御史，分务洛阳，时李愿罢镇闲居，声伎豪侈，高会朝客，杜瞪目注视，问李云：‘闻有紫云者，孰是？’李指之，杜凝睇良久，曰：‘名不虚得，宜以见惠。’李俯而笑，诸伎亦回首破颜。”

〔与公臭味〕黄庭坚 再答冕仲诗：“秋堂一笑共灯灭，与公草木臭味同。”

〔玉烛〕尔雅 释天篇：“四时和谓之玉烛。”

〔黄发〕谓老年也。尚书秦誓：“尚猷询兹黄发，则罔所愆。”

〔看取三句〕周武王崩，三监及淮夷叛，周公相成王，将东征，作大诰，中有云：“宁王遗我大宝龟，绍天明即命。”“元龟”即“大宝龟”，尚书各篇屡见。