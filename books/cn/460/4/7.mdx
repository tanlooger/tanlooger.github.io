---
---
---
title: 又
---



饮酒败德





盗跖倘名丘，孔子还名跖，跖圣丘愚直到今，美恶无真实。

简策写虚名，蝼蚁侵枯骨。千古光阴一霎时，且进杯中物。





【校】


〔还名〕王诏校刊本及四印斋本俱作“如名”。

〔到今〕四卷本丁集作“至今”。

〔简策〕四卷本作“简册”。





【笺注】


〔盗跖〕庄子 盗跖篇：“柳下季之弟名曰盗跖，盗跖从卒九千人，横行天下，侵暴诸侯：穴室枢户，驱人牛马，取人妇女，贪得忘亲，不顾父母兄弟，不祭先祖；所过之邑，大国守城，小国入保，万民苦之。”





【编年】


庆元元年（一一九五）。——上卜算子三首，意境与用韵均甚相近，疑作于同时。稼轩于庆元二年移居瓢泉新第，时正以病止酒，其因酒废事与因酒致疾，或即是时以前之事，因推定其作年如上。