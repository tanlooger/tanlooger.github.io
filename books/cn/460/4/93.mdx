---
---
---
title: 兰陵王
---



己未八月二十日夜，梦有人以石研屏见饷者，其色如玉，光润可爱。中有一牛，磨角作斗状。云：“湘潭里中有张其姓者，多力善斗，号张难敌。一日，与人搏，偶败，忿赴河而死，居三日，其家人来视之，浮水上，则牛耳。自后并水之山往往有此石，或得之，里中辄不利。”梦中异之，为作诗数百言，大抵皆取古之怨愤变化异物等事，觉而忘其言，后三日，赋词以识其异





恨之极，恨极销磨不得。苌弘事人道后来，其血三年化为碧。郑人缓也泣：“吾父，攻儒助墨。十年梦沉痛化余，秋柏之间既为实。” 相思重相忆，被怨结中肠，潜动精魄，望夫江上岩岩立。嗟一念中变，后期长绝。君看启母愤所激，又俄顷为石。　难敌。最多力。甚一忿沉渊，精气为物，依然困斗牛磨角。便影入山骨，至今雕琢。寻思人世，只合化，梦中蝶。





【笺注】


〔苌弘二句〕庄子 外物篇：“苌弘死于蜀，藏其血，三年化而为碧。”注：“成云：苌弘放归蜀，自恨忠而遭谮，刳肠而死，蜀人感之，以匮盛其血，三年而化为碧玉。”

〔郑人五句〕庄子 列御寇篇：“郑人缓也，呻吟裘氏之地，只三年而缓为儒。河润九里，泽及三族。使其弟墨。儒墨相与辩，其父助翟，十年而缓自杀。其父梦之，曰：‘使而子为墨者予也，阖胡尝视其良，既为秋柏之实矣。’”注：“缓见梦其父，言弟之为墨，是我之力，何不试视我冢上，所种秋柏已结实矣。冤魂告语，深致其怨。”

〔望夫句〕幽明录：“武昌 北山上有望夫石。相传昔有贞女，携子饯夫从役，立望而死，形化为石。”王建 望夫石诗：“望夫处，江悠悠，化为石，不回头。山头日日风和雨，行人归来石应语。”

〔启母至为石〕汉书 武帝本纪：“朕用事华山，至于中岳，见夏后启母石。”注：“启生而母化为石。”

〔甚一忿〕此处“甚”当作“甚至”解。

〔山骨〕谓石。韩昌黎集 石鼎联句有“巧匠斫山骨”句。

〔化梦中蝶〕见卷二沁园春（有美人兮阕）“物化”注。





【附录】


（一）沈曾植 稼轩长短句小笺云：“兰陵王己未八月二十日。按己未为庆元五年，是时侂胄方严伪学之禁，赵忠简卒于贬所。苌弘血碧，儒墨相争，托意甚微，非偶然涉笔也。”（二）夏承焘云：“此词首片用二男事，次片用二女事，疑有微意。”（三）梁启超编稼轩年谱释此词云：“词文恢诡冤愤，盖借以摅其积年胸中磈磊不平之气。”按：此词上中片用苌弘、郑人缓、望夫妇、启母四人变化之事。苌弘化碧玉，玉自石出；缓化秋柏之实，实石音同；望夫妇、启母皆化为石。四例取证古来怨愤变化为石之事。下片以张难敌虽斗败，化为石而仍作困斗之状，赞扬张难敌抵死不屈之精神。则此记梦词亦托意甚微，借以抒胸中激愤之气耳。





【编年】


庆元五年（一一九九）。