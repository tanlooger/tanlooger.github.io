---
---
---
title: 水调歌头
---



即席和金华 杜仲高韵，并寿诸友，惟釂乃佳耳





万事一杯酒，长叹复长歌。杜陵有客，刚赋云外筑婆娑。须信功名儿辈，谁识年来心事，古井不生波。种种看余发，积雪就中多。　二三子，问丹桂，倩素娥。平生萤雪，男儿无奈五车何。看取长安得意，莫恨春风看尽，花柳自蹉跎。今夕且欢笑，明月镜新磨。





【笺注】


〔杜仲高〕金华县志：“杜旃字仲高，与兄伯高、弟叔高等兄弟五人俱有诗名，时称‘杜氏五高’。所著有癖斋小集。”光绪兰溪县志卷五志人物：“杜仲高，名旃，尝占湖漕举首。与吴猎、杨长孺善，从辛弃疾游。著有杜诗发微、癖斋集。”（按：兰溪本由金华县所分出，后亦仍属金华府，故两志均著录杜氏弟兄。）陈亮 龙川文集卷十九复杜仲高书：“忽永康递到所惠教，副以高文丽句，读之一过，见所谓‘半开半落花有恨，一晴一雨春无力’，已令人眼动。及读到‘别缆解时风度紧，离肠尽处花飞急’，然后知晏叔原之‘落花人独立，微雨燕双飞’，不得专擅美矣。……盖亦可谓一时之豪矣。”高翥 菊磵诗选有喜杜仲高移居清河诗，题下有自注云：“稼轩为仲高开山田，仲高有辛田记。”据知稼轩与仲高之交谊盖甚深。

〔杜陵二句〕杜陵客指仲高。“刚赋”句则指仲高原唱也。

〔古井句〕孟郊 烈女操诗：“波澜誓不起，妾心井中水。”苏轼 出都来陈所乘船上有题小诗八首聊为和之：“年来烦恼尽，古井无由波。”臂痛谒告作三绝句示四君子：“心有何求遣病安，年来古井不生澜。”

〔种种句〕见卷一水调歌头（我饮不须劝阕）“余发句”注。

〔问丹桂〕意谓准备举业也。世以登科第为折桂，故窦禹钧五子相继登科，冯道赠诗有“灵椿一枝长，丹桂五枝芳”之句。

〔倩素娥〕罗公远传：“明皇游月宫，见素娥十余人，皓衣，乘白鸾，游于桂下。”又，月里嫦娥，亦称素娥。又，甘泽谣谓素娥为花月之妖，引见卷二念奴娇（洞庭春晚阕）“月妖二句”注。

〔萤雪〕晋 车胤尝以囊盛萤照读，孙康尝于冬夜映雪读书。

〔五车〕见卷一水调歌头（官事未易了阕）“五车书”注。

〔看取二句〕唐诗纪事卷三十五：“孟郊及第，有诗曰：‘昔人龌龊不足嗟，今朝旷荡恩无涯。青春得意马蹄疾，一日看尽长安花。’一日之间，花即看尽，何其速也。果不达。”





【编年】


上词作年无可考，姑编置庆元六年与杜叔高唱和诸词之前。