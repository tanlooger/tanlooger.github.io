---
---
---
title: 归朝欢
---



题赵晋臣 敷文 积翠岩





我笑共工缘底怒，触断峨峨天一柱。补天又笑女娲忙，却将此石投闲处。野烟荒草路。先生拄杖来看汝。倚苍苔，摩挲试问：千古几风雨？　长被儿童敲火苦，时有牛羊磨角去。霍然千丈翠岩屏，锵然一滴甘泉乳。结亭三四五。会相暖热携歌舞。细思量：古来寒士，不遇有时遇。





【校】


〔题〕四卷本乙集无“赵”字及“敷文”二字。





【笺注】


〔积翠岩〕铅山县志卷一：“观音石，又名积翠岩，即古之杨梅山，在县西三里，一名七宝山，下有貌平坑，石窍中胆泉涌出。……方舆记云：‘积翠岩房蓄烟霭，五峰相对。自五峰以东，由断玉峡二十余步，有石屹立，名擎天柱，又名状元峰。’”

〔我笑三句〕见卷一满江红（鹏翼垂空阕）“袖里二句”注。

〔倚苍苔二句〕王安石 谢公墩诗：“摩挲苍苔石，点检屐齿痕。”

〔长被二句〕韩愈 石鼓歌：“牧儿敲火牛砺角，谁复著手为摩挲。”

〔古来二句〕董仲舒有士不遇赋。