---
---
---
title: 又
---



和吴子似县尉





我见君来，顿觉吾庐，溪山美哉。怅平生肝胆，都成楚 越；只今胶漆，谁是陈 雷？搔首踟蹰，爱而不见，要得诗来渴望梅。还知否：快清风入手，日看千回。　直须抖擞尘埃。人怪我柴门今始开。向松间乍可，从他喝道？庭中且莫，踏破苍苔。岂有文章，谩劳车马，待唤青刍白饭来。君非我，任功名意气，莫恁徘徊。





【校】


〔题〕四卷本丙集作“和吴尉子似”。





【笺注】


〔吴子似〕安仁县志 人物志：“吴绍古字子嗣，通经术，从陆象山游。授承直郎，荆湖南路提举茶盐使干办公事。”铅山县志十一名宦：“吴绍古，字子嗣，鄱阳人。庆元五年任铅山尉，多所建白。有史才，纂永平志，条分类举，先民故实搜罗殆尽。建居养院以济穷民及旅处之有病厄者。”按：吴氏尉铅山始于庆元四年，见赵昌父 刘之道祠记，县志作五年，误。（参年谱 庆元四年。）

〔肝胆、楚越〕庄子 德充符：“自其异者视之，肝胆楚越也；自其同者视之，万物皆一也。”

〔胶漆、陈雷〕后汉书 独行传：“陈重字景公，豫章 宜春人也。少与同郡雷义为友。……太守张云举重孝廉，重以让义，前后十余通记，云不听。……雷义字仲公，豫章 鄱阳人也。……举茂才，让于陈重，刺史不听，义遂阳狂被发走，不应命。乡里为之语曰：‘胶漆自谓坚，不如雷与陈。’三府同时俱辟二人。”

〔搔首二句〕诗 邶风 静女：“静女其姝，俟我于城隅，爱而不见，搔首踟蹰。”

〔渴望梅〕世说新语 假谲篇：“魏武行役，失汲道，军皆渴，乃令曰：‘前有大梅林，饶子，甘酸可以解渴。’士卒闻之，口皆出水，乘此得及前源。”

〔清风〕诗 大雅 烝民：“吉甫作诵，穆如清风。”

〔抖擞尘埃〕苏轼 送曹焕往筠诗：“君到高安几日回，一时抖擞旧尘埃。”

〔人怪我句〕杜甫 客至诗：“花径不曾缘客扫，蓬门今始为君开。”

〔向松间二句〕义山杂纂：“杀风景事……一曰花间喝道。”“乍可”即“怎可”。

〔庭中二句〕宋 滏水僧宝黁诗：“满院秋光浓欲滴，老僧倚杖青松侧。只怪高声问不应，瞋余踏破苍苔色。”引见苏轼 书黁公诗后诗小序中。

〔岂有二句〕杜甫 有客诗：“岂有文章惊海内，谩劳车马驻江干。”

〔青刍白饭〕杜甫 入奏行赠西山检察使窦侍御：“江花未落还成都，肯访浣花老翁无？为君酤酒满眼酤，与奴白饭马青刍。”

〔君非我三句〕谓子似当以立功名为己志，不可如我之徘徊丘壑。恁，如此也。