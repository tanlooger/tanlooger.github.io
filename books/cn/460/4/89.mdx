---
---
---
title: 贺新郎
---



题赵兼善 龙图 东山园 小鲁亭





下马东山路。恍临风周情孔思，悠然千古。寂寞东家丘何在？缥缈危亭小鲁。试重上岩岩高处。更忆公归西悲日，正濛濛陌上多零雨。嗟费却，几章句。 　谢公雅志还成趣。记风流中年怀抱，长携歌舞。政尔良难君臣事，晚听秦筝声苦。快满眼松篁千亩。把似渠垂功名泪，算何如且作溪山主。双白鸟，又飞去。





【校】


〔题〕四卷本丁集无“龙图”二字。广信书院本无“园”字，从四卷本。

〔谢公〕四卷本作“谢安”。





【笺注】


〔赵兼善〕即赵达夫。见卷二一落索（锦帐如云处阕）笺注。

〔东山园〕铅山县志卷三山川志：“东山，在县东三里，翠微间有亭，绍圣五年县尹苏坚题曰携游。宋 舂陵守赵充夫治其地为东园。”絜斋集 赵兼善墓志铭：“守吴兴时，忤时宰之亲，遄归故里，结亭二十有五，放怀岩壑，若将终身；强而后起。……有楼曰一经，有馆曰东塾。”

〔小鲁亭〕孟子 尽心下：“孔子登东山而小鲁，登太山而小天下。”

〔周情孔思〕李汉 韩吏部文集序：“日光玉洁，周情孔思，千态万貌。”按：周公东征，三年而归，士大夫美之，为赋“我徂东山”诗。孔子登东山而小鲁。赵氏既建亭于东山，且以“小鲁”为名，故引周、孔事以褒美之。

〔东家丘〕孔子家语：“孔子西家有愚夫，不知孔子为圣人，乃曰：‘彼东家丘。’”三国志注引邴原别传：“原远游学，诣安丘 孙崧，崧辞曰：‘君乡里郑君，学者之师模也，君乃舍之，蹑屣千里，所谓以郑为东家丘也。’原曰：‘人各有志，所规不同，君谓仆以郑为东家丘，君以仆为西家愚夫耶？’”

〔岩岩〕诗 鲁颂 閟宫：“泰山岩岩，鲁邦所瞻。”按：此盖谓既已登东山而小鲁，更应登泰山而小天下也。

〔更忆二句〕诗 豳风 东山：“我徂东山，慆慆不归。我来自东，零雨其濛。我东曰归，我心西悲。”

〔谢公三句〕世说新语 排调篇：“谢公在东山，朝命屡降而不动。后出为桓宣武司马，将发新亭，朝士咸出瞻送。高灵时为中丞，亦往相祖。先时多少饮酒，因倚如醉，戏曰：‘卿屡违朝旨，高卧东山，诸人每相与言：“安石不肯出，将如苍生何。”今亦苍生将如卿何？’谢笑而不答。”余参卷一念奴娇（我来吊古阕）“却忆至棋局”、水调歌头（折尽武昌柳阕）“离别句”注。

〔政尔二句〕用桓伊抚筝歌怨诗（按实为曹植 怨歌行句）泣谢安事，详卷一念奴娇（我来吊古阕）“却忆至棋局”注。又黄庭坚 戏答俞清老道人寒夜三首：“有人梦超俗，去发脱儒冠。平明视清镜，政尔良独难。”岑参 秦筝歌：“汝不闻秦筝声最苦，五色缠弦十三柱。”

〔把似〕“把”字有“与其”、“假使”二义。

〔双白鸟二句〕欧阳修 和韩学士襄州闻喜亭置酒诗：“清川万古流不尽，白鸟双飞意自闲。”





【编年】


据嘉泰吴兴志郡守题名，赵兼善之守吴兴，事在绍熙四年，于三月到任，至九月即罢去。墓志谓结亭事在归自吴兴之后，则此词之作必在稼轩移居瓢泉期内。