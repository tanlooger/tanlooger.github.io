---
---
---
title: 贺新郎
---



题傅岩叟 悠然阁





路入门前柳。到君家悠然细说，渊明重九。岁晚凄其无诸葛，惟有黄花入手。更风雨东篱依旧。陡顿南山高如许，是先生拄杖归来后。山不记，何年有。　是中不减康庐秀。倩西风为君唤起，翁能来否？鸟倦飞还平林去，云自无心出岫。剩准备新诗几首。欲辨忘言当年意，慨遥遥我去羲 农久。天下事，可无酒！





【校】


〔岁晚〕广信书院本作“晚岁”，兹从四卷本丁集。

〔陡顿〕四卷本作“斗顿”。

〔云自〕四卷本作“云肯”。





【笺注】


〔悠然阁〕陈文蔚 题傅岩叟悠然阁诗第三首云：“悠然君之心，非古亦非今。忘言犹有诗，无弦安用琴。渊明此时意，千载无知音。但见登阁时，山高白云深。”自注：“岩叟命名时，予适同登阁。”

〔门前柳〕见卷二洞仙歌（飞流万壑阕）“待学二句”注。

〔渊明句〕萧统 陶渊明传：“尝九月九日出宅边菊丛中，坐久之，满手把菊，值（王）弘送酒至，即便就酌，醉而后归。”又，渊明有九日闲居诗。

〔岁晚句〕谢灵运 初发石首城诗：“钦圣若旦暮，怀贤亦凄其。”杜甫 晚登瀼上堂诗：“凄其望吕、葛，不复梦周、孔。”黄庭坚 宿旧彭泽怀陶令诗：“岁晚以字行，更始号元亮。凄其望诸葛，肮脏犹汉相。”

〔康庐〕庐山亦名匡山，亦称匡庐。宋人避赵匡胤讳，故改称康庐。陶渊明隐居柴桑，其地在庐山下。陶诗所谓“悠然见南山”者，即指庐山言。

〔鸟倦二句〕渊明 归去来辞：“云无心以出岫，鸟倦飞而知还。”

〔剩准备句〕见卷二满江红（蜀道登天阕）“新诗准备”注。

〔欲辨句〕渊明 饮酒诗第五：“此中有真意，欲辨已忘言。”

〔慨遥遥句〕渊明 饮酒诗第二十：“羲农去我久，举世少复真。……若复不快饮，空负头上巾。”