---
---
---
title: 又
---



寿吴子似县尉，时摄事城中





上巳风光好放怀，故人犹未看花回。茂林映带谁家竹，曲水流传第几杯？　摛锦绣，写琼瑰，长年富贵属多才。要知此日生男好，曾有周公祓禊来。





【校】


〔题〕四卷本丁集无“吴”字及“县尉”二字。

〔故人〕四卷本作“忆君”。





【笺注】


〔看花回〕见卷一新荷叶（人已归来阕）“兔葵二句”注。

〔茂林、曲水〕兰亭序：“此地有崇山峻岭，茂林修竹。”余参本卷新荷叶（曲水流觞）“曲水句”注。

〔琼瑰〕见卷一水调歌头（官事未易了阕）“琼瑰句”注。

〔周公祓禊〕续齐谐：“昔周公成洛邑，因流水以泛酒，故逸诗曰：‘羽觞随流波。’”按：子似上巳生日，故二句云云。