---
---
---
title: 又
---



不寐





老病那堪岁月侵，霎时光景值千金。一生不负溪山债，百药难治书史淫。　随巧拙，任浮沉。人无同处面如心。不妨旧事从头记，要写行藏入笑林。





【校】


〔难治〕王诏本及四印斋本俱作“难医”。





【笺注】


〔岁月侵〕王安石 寄陈宣叔诗：“忽惊岁月侵双鬓。”

〔霎时句〕苏轼 春宵诗：“春宵一刻值千金。”

〔书史淫〕晋书 皇甫谧传：“谧耽玩典籍，忘寝与食，人谓之书淫。”

〔面如心〕左传 襄公三十一年：“子产曰：‘人心之不同，如其面焉。’”

〔笑林〕隋书 经籍志有笑林三卷，后汉给事中邯郸淳撰。





【编年】


庆元中。——上鹧鸪天六首，详词意当均作于“庆元党禁”时期，故汇录于此。韩侂胄于庆元元年贬逐赵汝愚之后，复于以后三四年间设置伪学籍，申严伪学之禁。稼轩于家居之际亦复为言路弹击。稼轩既反对韩党之专擅，于党争亦不能超然忘怀，故此数词讥评时政，语多愤切。