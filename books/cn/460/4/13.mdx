---
---
---
title: 鹧鸪天
---



送欧阳国瑞入吴中





莫避春阴上马迟，春来未有不阴时。人情展转闲中看，客路崎岖倦后知。　梅似雪，柳如丝。试听别语慰相思。短篷炊饭鲈鱼熟，除却松江枉费诗。





【笺注】


〔欧阳国瑞〕朱文公集 跋欧阳国瑞母氏锡诰：“淳熙己亥春二月，熹以卧病铅山 崇寿精舍，邑士欧阳国瑞来见。……熹观国瑞器识开爽，陈义甚高，其必有进乎古人为己之学而使国人愿称焉。”陈文蔚 送欧阳国瑞归铅山诗：“高游无数竟谁同，雅羡夫君气似虹。吾道久随流俗弊，义居今见古人风。端能纵目秦淮上，邂逅论文楚水东。归去梅花开也未？江头蒂叶剪秋风。”

〔春来句〕杜甫 人日诗：“元日到人日，未有不阴时。”

〔短篷二句〕张翰 思吴江歌：“秋风起兮佳景时，吴江水兮鲈鱼肥。三千里兮家未归，恨难得兮仰天悲。”范成大 晚春田园诗：“西风吹上四腮鲈，除却松江到处无。”松江即古笠泽。源出苏州之太湖。





【编年】


欧阳国瑞于何年入吴，其事无可考，以欧阳国瑞为铅山人，且广信书院本置此首于与吴子似有关诸词之前，故编次于稼轩 铅山新居经始之时。