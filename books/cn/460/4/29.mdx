---
---
---
title: 归朝欢
---



灵山 齐庵 菖蒲港，皆长松茂林。独野樱花一株，山上盛开，照映可爱；不数日，风雨摧败殆尽。意有感，因效介庵体为赋，且以“菖蒲绿”名之。丙辰岁三月三日也





山下千林花太俗，山上一枝看不足。春风正在此花边，菖蒲自蘸清溪绿。与花同草木，问谁风雨飘零速。莫悲歌，夜深岩下，惊动白云宿。　病怯残年频自卜，老爱遗篇难细读。苦无妙手画於菟，人间雕刻真成鹄。梦中人似玉，觉来更忆腰如束。许多愁，问君有酒，何不日丝竹？





【校】


〔题〕四卷本丙集无“灵山”二字，“野樱花”作“野梅花”。

〔莫悲歌〕四卷本作“莫怨歌”。

〔遗篇〕四卷本作“遗编”。





【笺注】


〔灵山〕广信府志：“灵山在府城西北七十里上饶县境内，信之镇山也。高千有余丈，绵亘百余里。”

〔齐庵〕据后“灵山 齐庵赋”之沁园春词“吾庐”句，知齐庵乃稼轩于灵山所造居室，而偃湖与菖蒲港亦必在灵山之下。

〔介庵〕赵彦端号介庵，见卷一水调歌头（千里渥洼种阕）笺注。

〔菖蒲句〕赵彦端 看花回词：“看波面垂杨蘸绿。”

〔夜深二句〕变用陶渊明 拟古诗“白云宿檐端”句之意。

〔遗篇〕谓赵彦端之介庵集。赵氏卒于淳熙二年，至丙辰岁已二十一年矣。

〔苦无二句〕左传 宣四年：“楚人谓乳，谷；谓虎，於菟。”马援 诫兄子书：“效伯高不得，犹为谨敕之士，所谓刻鹄不成尚类鹜者也。效季良不得，陷为天下轻薄子，所谓画虎不成反类狗者也。”此承上“老爱遗篇”句而言，自谓效介庵不得也。

〔人似玉〕赵彦端 虞美人 刘帅生日：“起舞人如玉。”

〔腰如束〕宋玉 登徒子好色赋：“腰如束素。”温庭筠 苏小小歌：“天宫女儿腰如束。”赵彦端 秦楼月咏睡香：“酒愁花暗，沈腰如束。……一春幽梦，与君相续。”

〔问君二句〕此用谢安与王羲之“中年伤于哀乐”，“正赖丝竹陶写”语意。见卷一水调歌头（折尽武昌柳阕）“离别句”注。





【编年】


庆元二年（一一九六）。