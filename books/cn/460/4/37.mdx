---
---
---
title: 水调歌头
---



将迁新居不成，有感，戏作。时以病止酒，且遣去歌者，末章及之





我亦卜居者，岁晚望三闾。昂昂千里，泛泛不作水中凫。好在书携一束，莫问家徒四壁，往日置锥无。借车载家具，家具少于车。 舞乌有，歌亡是，饮子虚。二三子者爱我，此外故人疏。幽事欲论谁共，白鹤飞来似可，忽去复何如？众鸟欣有托，吾亦爱吾庐。





【校】


〔题〕广信书院本无“有感”二字，兹从四卷本丙集。





【笺注】


〔我亦二句〕王逸 楚舌章句：“屈原与楚同姓，仕于怀王，为三闾大夫。”又：“卜居者屈原之所作也。卜己居世，何所宜行，故曰卜居也。”

〔昂昂二句〕楚辞 卜居：“宁昂昂若千里之驹乎？将泛泛若水中之凫，与波上下，偷以全吾躯乎？”

〔书携一束〕韩愈 示儿诗：“始我来京师，止携一束书。”

〔家徒四壁〕史记 司马相如传：“文君夜亡奔相如，相如乃与驰归，家居徒四壁立。”

〔往日句〕景德传灯录卷十一袁州仰山慧寂禅师：“师问香严：‘师弟近日见处如何？’严曰：‘某甲卒说不得。乃有偈曰：去年贫，未是贫；今年贫，始是贫。去年无卓锥之地，今年锥也无。’师曰：‘汝只得如来禅，未得祖师禅。’”

〔借车二句〕孟郊 迁居诗句。按：稼轩由带湖移居瓢泉，正在其旧居雪楼遭火灾之后，故兴“家徒四壁”及“家具少于车”之叹也。

〔舞乌有三句〕司马相如 子虚赋：“楚使子虚使于齐，王悉发车骑与使者出畋，畋罢，子虚过姹乌有先生，亡是公在焉。”

〔众鸟二句〕陶渊明 读山海经诗句。





【编年】


庆元二年（一一九六）夏。——稼轩于铅山县 期思渡所营新居，经始于绍熙五年，落成于庆元元年，就前后各词均可证明。据节次推考，其移居铅山当在庆元二年秋冬之际。此云“将迁新居不成”，又有“众鸟欣有托”等句，知其当作于二年夏也。