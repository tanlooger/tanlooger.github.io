---
---
---
title: 玉楼春
---



乐令谓卫玠：“人未尝梦捣虀餐铁杵，乘车入鼠穴。”以谓世无是事故也。余谓世无是事而有是理，乐所谓无，犹云有也。戏作数语以明之





有无一理谁差别，乐令区区犹未达。事言无处未尝无，试把所无凭理说。　伯夷饥采西山蕨，何异捣虀餐杵铁。仲尼去卫又之陈，此是乘车穿鼠穴。





【校】


〔题〕“犹云”四卷本丁集作“犹之”。

〔犹未〕四卷本作“浑未”。

〔穿〕四卷本作“入”。





【笺注】


〔乐令至故也〕世说新语 文学篇：“卫玠总角时，问乐令梦，乐云：‘是想。’卫曰：‘形神所不接而梦，岂是想邪？’乐云：‘因也。未尝梦乘车入鼠穴、捣虀噉铁杵，皆无想无因故也。’”

〔伯夷句〕见本卷鹧鸪天（出处从来自不齐阕）“赋采薇”注。

〔仲尼句〕史记 孔子世家：“居卫月余，灵公与夫人同车，宦者雍渠参乘出，使孔子为次乘，招摇市过之，孔子曰：‘吾未见好德如好色者也。’于是丑之，去卫。……遂至陈，主于司城贞子家。”





【编年】


上词六首，据广信书院本编列次第，皆应为庆元中作。