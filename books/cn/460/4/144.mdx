---
---
---
title: 玉蝴蝶
---



追别杜叔高





古道行人来去，香红满树，风雨残花。望断青山，高处都被云遮。客重来风流觞咏，春已去光景桑麻。苦无多：一条垂柳，两个啼鸦。　人家：疏疏翠竹，阴阴绿树，浅浅寒沙。醉兀篮舆，夜来豪饮太狂些。到如今都齐醒却，只依旧无奈愁何。试听呵：寒食近也，且住为佳。





【校】


〔题〕“杜叔高”广信书院本作“杜仲高”，兹从四卷本丙集。





【笺注】


〔光景桑麻〕王安石 出郊诗：“风日有情无处着，初回光景到桑麻。”

〔醉兀〕白居易 对酒诗：“所以刘 阮辈，终年醉兀兀。”

〔寒食二句〕见卷一霜天晓角（吴头楚尾阕）“明日三句”注。





【编年】


庆元六年（一二〇〇）。——据朱文公文集 与杜叔高书及稼轩 贺新郎词，知杜氏曾于淳熙十六年春至上饶与稼轩会晤。稼轩诗集有题云：“同杜叔高、祝彦集观天保庵瀑布，主人留饮两日，且约牡丹之饮。”自注云：“庚申岁二月二十八日也。”则是庆元六年杜氏又至铅山相会。上词有“客重来”句，知其非作于淳熙十六年者。又据“风流觞咏”及“寒食近”等语，其时令亦与诗题全相合。广信书院本改叔高为仲高，虽仲高之是否亦曾相访不可考知，而据上举诸佐证，知此词决系与叔高相酬唱者。上西平等三首题中皆注明送别杜叔高，词中所写又皆春事，知亦同时之作。武陵春二首题中虽未涉及叔高，然词意与上西平诸词同，后一首之“心急马行迟”句又与浣溪沙词中语句相合，疑亦为送别杜叔高之作，因汇录焉。