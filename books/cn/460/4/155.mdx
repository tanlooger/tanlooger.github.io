---
---
---
title: 行香子
---



山居客至





白露园蔬，碧水溪鱼，笑先生钓罢还锄。小窗高卧，风展残书。看北山移，盘谷序，辋川图。　白饭青刍，赤脚长须。客来时酒尽重沽。听风听雨，吾爱吾庐。笑本无心，刚自瘦，此君疏。





【校】


〔钓罢〕四卷本丙集作“网钓”。

〔笑本〕广信书院本作“叹苦”，兹从四卷本。





【笺注】


〔北山移〕见卷三浣溪沙（细听春山杜宇啼阕）“而今句”注。

〔盘谷序〕唐 李愿归隐盘谷，韩愈作送李愿归盘谷序以赠之。

〔辋川图〕辋川为王维所居地，自为图。唐朝名画录：“王维画辋川图，山谷郁盘，云水飞动，意出尘外，怪生笔端。”

〔白饭青刍〕见本卷沁园春（我见君来阕）“青刍白饭”注。

〔赤脚长须〕韩愈 寄卢仝诗：“一奴长须不裹头，一婢赤脚老无齿。”

〔吾爱吾庐〕陶渊明 读山海经诗：“吾亦爱吾庐。”

〔笑本三句〕大徐本说文解字竹部笑字下引李阳冰刊定说文“从竹从夭义云：竹得风，其体夭屈，如人之笑”。“无心”、“此君”亦俱指竹言。





【编年】


上词作年无考，姑附于苦俗客词后。