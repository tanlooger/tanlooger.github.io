---
---
---
title: 满江红
---



山居即事





几个轻鸥，来点破一泓澄绿。更何处一双，故来争浴。细读离骚还痛饮，饱看修竹何妨肉。有飞泉日日供明珠，五千斛。　春雨满，秧新谷。闲日永，眠黄犊。看云连麦陇，雪堆蚕簇。若要足时今足矣；以为未足何时足？被野老相扶入东园，枇杷熟。





【校】


〔五千〕四卷本丙集作“三千”。

〔麦陇〕四卷本作“麦垄”。





【笺注】


〔故来争浴〕杜甫 春水诗：“已添无数鸟，争浴故相喧。”

〔细读句〕世说新语 任诞篇：“王孝伯言：名士不必须奇才，但使常得无事，痛饮酒，熟读离骚，便可称名士。”

〔饱看句〕苏轼 绿筠轩诗：“可使食无肉，不可使居无竹，无肉令人瘦，无竹令人俗。”

〔看云连二句〕王安石 绝句：“缲成白雪桑重绿，割尽黄云稻正青。”

〔若要二句〕魏志 王昶传：“语曰：如不知足则失所欲，故知足之足常足矣。”白居易 知足吟：“自问此时心，不足何时足？”遯斋闲览：“予尝于驿壁见人题两句云：‘谋生待足何时足，未老得闲方是闲。’”