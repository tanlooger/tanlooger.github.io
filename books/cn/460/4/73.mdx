---
---
---
title: 踏莎行
---



和赵国兴知录韵





吾道悠悠，忧心悄悄，最无聊处秋光到。西风林外有啼鸦，斜阳山下多衰草。　长忆商山，当年四老，尘埃也走咸阳道。为谁书到便幡然，至今此意无人晓。





【笺注】


〔吾道句〕杜甫 发秦州诗：“大哉乾坤内，吾道长悠悠。”

〔忧心句〕诗 邶风 柏舟：“忧心悄悄，愠于群小。”

〔长忆三句〕史记 留侯世家：“上欲废太子，立戚夫人子赵王 如意……吕后恐，不知所为……使建成侯 吕泽劫留侯曰：‘君常为上谋臣，今上欲易太子，君安得高枕而卧乎？’……留侯曰：‘此难以口舌争也。顾上有不能致者，天下有四人，四人者年老矣，皆以为上慢侮人，故逃匿山中，义不为汉臣。……令太子为书，卑辞安车，因使辩士固请，宜来……则一助也。’于是吕后令吕泽使人奉太子书，卑辞厚礼，迎此四人。……汉十二年，上从击破布军归，疾益甚，愈欲易太子，留侯谏，不听。……及燕置酒，太子侍，四人从太子，年皆八十有余，须眉皓白，衣冠甚伟。上怪之，问曰：‘彼何为者？’四人前对，各言姓名，曰：‘东园公、甪里先生、绮里季、夏黄公。’上乃大惊……曰：‘烦公幸卒调护太子。’……上起去，罢酒，竟不易太子者，留侯本招此四人之力也。”

〔书到幡然〕殷芸小说载张良 与商山四皓书曰：“良白，仰惟先生，秉超世之殊操……而渊游山隐，窃为先生不取也。……不及省侍，展布腹心。略写至言，想料幡然，不猜其意。”

〔至今句〕元稹 四皓庙诗：“四贤何为者，千载名氛氲？显晦有遗迹，前后疑不伦。……不得为济世，宜哉为隐沦。如何一朝起，屈作储贰宾？安存孝惠帝，摧顇戚夫人。舍大以谋细，虬盘而蠖伸。惠帝竟不嗣，吕氏祸有因。虽怀安刘志，未若周与陈。皆落子房术，先生道何屯？出处贵明白，故吾今有云。”





【编年】


庆元中。