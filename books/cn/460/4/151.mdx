---
---
---
title: 又
---



用韵题赵晋臣 敷文 积翠岩，余谓当筑陂于其前





拄杖重来约。对东风洞庭张乐，满空箫 勺。巨海拔犀头角出，来向此山高阁。尚依旧争前又却。老我伤怀登临际，问何方可以平哀乐？唯是酒，万金药。　劝君且作横空鹗。便休论人间腥腐，纷纷乌攫。九万里风斯在下，翻覆云头雨脚。快直上昆仑濯发。好卧长虹陂十里，是谁言听取双黄鹤。推翠影，浸云壑。





【校】


〔题〕“谓当”四卷本丁集作“欲令”。

〔对东风〕广信书院本作“到东风”，兹从四卷本。

〔来向此山〕广信书院本作“东向北山”，兹从四卷本。王诏校刊本及四印斋本“来”作“束”。

〔依旧争前又却〕四卷本作“两两三三前却”。

〔是酒〕四卷本作“酒是”。

〔便休〕王诏校刊本及四印斋本改作“更休”。

〔快直上〕四卷本作“更直上”。

〔推〕王诏校刊本及四印斋本作“携”。





【笺注】


〔洞庭张乐〕见卷二水龙吟（补陀大士虚空阕）“洞庭张乐”注。

〔箫 勺〕汉书 礼乐志载安世房中歌：“行乐交逆，箫 勺群慝。”注：“箫，舜乐也。勺，周乐也。”

〔老我句〕杜甫 登楼诗：“花近高楼伤客心，万方多难此登临。”

〔何方〕方谓药方。

〔乌攫〕汉书 黄霸传：“为颍川太守，尝欲有所伺察，择长年廉吏遣行，属令周密。吏出，不敢舍邮亭，食于道旁，乌攫其肉。”

〔九万句〕见卷二水调歌头（上古八千岁阕）“看取二句”注。

〔翻覆句〕杜甫 贫交行：“翻手作云覆手雨”。

〔好卧二句〕汉书 翟方进传：“翟方进字子威，汝南 上蔡人也。……汝南旧有鸿隙大陂，郡以为饶。成帝时关东数水，陂溢为害。方进为相……以为决去陂水，其地肥美，省堤防费而无水忧，遂奏罢之。……王莽时常枯旱，郡中追怨方进，童谣曰：‘坏陂谁？翟子威。饭我豆食羹芋魁。反乎覆，陂当复。谁云者？两黄鹄。’”（鹄即鹤。）