---
---
---
title: 菩萨蛮
---



题云岩





游人占却岩中屋，白云只在檐头宿。啼鸟苦相催，夜深归去来。 　松篁通一径，噤山花冷。今古几千年，西乡小有天。





【校】


〔只在〕四卷本丙集作“只向”。

〔啼鸟二句〕四卷本作“谁解探玲珑，青山十里空”。





【笺注】


〔云岩〕铅山县志：“云岩在县西十八里，直嵩山之前。松径数百步，始至其巅。两崖怪石峻嶒，有一穴，可容百人。云出则雨降。”又上饶县志：“云岩在县南六十里乾元乡，巉岩峭拔，云气往来，中空如室，有石观音、半面罗汉等形。”

〔白云句〕陶渊明 拟古九首：“青松夹路生，白云宿檐端。”苏轼 和李太白诗：“白云南山来，就我檐下宿。”

〔噤〕即寒噤。

〔小有天〕茅君内传：“大天之内有洞三十六所，第一王屋山之洞，周回万里，名曰小有青虚之天。”杜甫 秦州杂诗：“万古仇池穴，潜通小有天。”