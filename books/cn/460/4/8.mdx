---
---
---
title: 水龙吟
---



爱李延年歌、淳于髠语，合为词，庶几高唐、神女、洛神赋之意云





昔时曾有佳人，翩然绝世而独立。未论一顾倾城，再顾又倾人国。宁不知其，倾城倾国，佳人难得。看行云行雨，朝朝暮暮，阳台下，襄王侧。　堂上更阑烛灭，记主人留髠送客。合尊促坐，罗襦襟解，微闻芗泽。当此之时，止乎礼义，不淫其色。但啜其泣矣，啜其泣矣，又何嗟及。





【校】


〔难得〕广信书院本作“难再得”，兹从四卷本丙集。





【笺注】


〔李延年歌、昔时七句〕见卷一满江红（天与文章阕）“倾国二句”注。

〔淳于髠语〕史记 滑稽列传：“淳于髠者，齐之赘婿也。长不满七尺，滑稽多辩。数使诸侯，未尝屈辱。……威王大悦，置酒后宫，召髠，赐之酒，问曰：‘先生能饮几何而醉？’对曰：‘臣饮一斗亦醉，一石亦醉。……若乃州闾之会，男女杂坐，行酒稽留，六博投壶，相引为曹，握手无罚，目眙不禁，前有堕珥，后有遗簪，髠窃乐此，饮可八斗而醉二参。日暮酒阑，合尊促坐，男女同席，履舃交错，杯盘狼藉，堂上烛灭，主人留髠而送客，罗襦襟解，微闻芗泽，当此之时，髠心最欢，能饮一石。’”

〔高唐、神女〕楚 宋玉有高唐赋及神女赋。

〔洛神赋〕魏 曹植作。

〔看行云四句〕宋玉 高唐赋：“昔者先王尝游高唐，怠而昼寝，梦见一妇人，曰：‘妾巫山之女也，为高唐之客，闻君游高唐，愿荐枕席。’王因幸之，去而辞曰：‘妾在巫山之阳，高丘之岨，旦为朝云，暮为行雨，朝朝暮暮，阳台之下。’”

〔止乎二句〕毛诗 关雎序：“至于王道衰，礼义废，政教失，国异政，家殊俗，而变风变雅作矣。……故变风发乎情，止乎礼义。发乎情，民之性也；止乎礼义，先王之泽也。……周南、召南，正始之道，王化之基，是以关雎乐得淑女以配君子，忧在进贤，不淫其色，哀窈窕，思贤才，而无伤害之心焉，是关雎之义也。”

〔但啜其三句〕诗 王风：“中谷有蓷，暵其湿矣。有女仳离，啜其泣矣。啜其泣矣，何嗟及矣。”





【编年】


上词括李延年 佳人歌与淳于髠语，意必作于止酒前痛饮潦倒之际，因附于卜算子三词之后。