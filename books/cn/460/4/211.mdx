---
---
---
title: 鹧鸪天
---



和傅先之提举赋雪





泉上长吟我独清，喜君来共雪争明。已惊并水鸥无色，更怪行沙蟹有声。　添爽气，动雄情。奇因六出忆陈平。却嫌鸟雀投林去，触破当楼云母屏。





【笺注】


〔爽气、雄情〕世说新语 豪爽篇：“桓宣武平蜀，集参僚，置酒于李势殿，巴蜀缙绅莫不来萃。桓既素有雄情爽气，加尔日音调英发，叙古今成败由人，存亡系才，其状磊落，一坐叹赏。”

〔奇因句〕史记 陈丞相世家：“陈丞相平者，阳武 户牖乡人也。……高帝南过曲逆……乃诏御史更以陈平为曲逆侯，尽食之，除前所食户牖。其后常以护军中尉从攻陈豨及黥布，凡六出奇计，辄益邑，凡六益封。奇计或颇秘，世莫能闻也。”按：此因雪花六出而联想及六出奇计之陈平也。





【编年】


上词不见四卷本，提举之称不知是否后来所追改者。傅氏曾任何路提举，其事在何年，今均无可考，唯其必在被召赴都之后则无可疑。以不能确知，姑附次于此。