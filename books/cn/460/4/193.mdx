---
---
---
title: 又
---



赋牡丹。主人以谤花，索赋解嘲





翠盖牙签几百株，杨家姊妹夜游初。五花结队香如雾，一朵倾城醉未苏。　闲小立，困相扶，夜来风雨有情无？愁红惨绿今宵看，却似吴宫教阵图。





【校】


〔几百、却似〕王诏校刊本及四印斋本俱作“数百”、“恰似”。





【笺注】


〔杨家二句〕旧唐书 杨贵妃传：“（杨贵妃）有姊三人，皆有才貌，玄宗并封国夫人之号，长曰大姨封韩国，三姨封虢国，八姨封秦国，并承恩泽，出入宫掖，势倾天下。……玄宗每年十月幸华清池，国忠姊妹五家扈从，每家为一队，著一色衣，五家合队，照映如百花之焕发，而遗钿坠舃，瑟瑟珠翠，灿烂芳馥于路。……天宝十载，正月望夜，杨家五宅夜游，与广平公主骑从争西市门。……”松窗杂录：“开元中禁中初重木芍药，即今牡丹也。得四本：红、紫、浅红、通白者。上因移植于兴庆池东沉香亭前。会花方繁开，上乘月夜，召太真妃以步辇从。”苏轼有虢国夫人夜游图诗。

〔吴宫教阵〕见卷二念奴娇（对花何似阕）“似吴宫二句”注。