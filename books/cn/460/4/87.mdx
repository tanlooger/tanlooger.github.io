---
---
---
title: 南乡子
---



庆前冈周氏旌表





无处着春光，天上飞来诏十行。父老欢呼童稚舞，前冈，千载周家孝义乡。　草木尽芬芳，更觉溪头水也香。我道乌头门侧畔，诸郎，准备他年昼锦堂。





【校】


〔题〕四卷本丙集无“前冈”二字。

〔春光〕广信书院本作“风光”，兹从四卷本。

〔前冈〕四卷本作“前江”。





【笺注】


〔天上句〕韩愈 忆昨行和张十一诗：“忽有飞诏从天来。”

〔昼锦堂〕宋 韩琦有昼锦堂，欧阳修为作记。昼锦者谓富贵而归故乡，似衣锦昼行也。





【编年】


庆元四年（一一九八）戊午。——江西通志谓“庆元三年州以状闻，朝廷旌表其闾”。广信府志则谓“庆元四年诏旌其闾”。或三年州以状闻，四年春方有旌表事也。因将上二词俱编次于四年。