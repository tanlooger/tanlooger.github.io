---
---
---
title: 浪淘沙
---



赋虞美人草





不肯过江东，玉帐匆匆。只今草木忆英雄。唱着虞兮当日曲，便舞春风。　儿女此情同，往事朦胧。湘娥竹上泪痕浓。舜盖重瞳堪痛恨，羽又重瞳。





【校】


〔只今〕四卷本乙集及全芳备祖作“至今”。

〔舜盖〕全芳备祖作“舜目”。





【笺注】


〔虞美人草〕梦溪笔谈 乐律篇：“高邮桑景舒性知音，旧传有虞美人草，闻人作虞美人曲则枝叶皆动，他曲不然。景舒试之，诚如所传。详其曲声，皆吴音也。”

〔不肯句〕史记 项羽本纪：“于是项王乃欲东渡乌江。乌江亭长檥船待，谓项王曰：‘江东虽小，地方千里，众数十万人，亦足王也。愿大王急渡。今独臣有船，汉军至，无以渡。’项王笑曰：‘天之亡我，我何渡为！且籍与江东子弟八千人渡江而西，今无一人还，纵江东父老怜而王我，我何面目见之！纵彼不言，籍独不愧于心乎！’……乃自刎而死。”李清照 绝句：“生当作人杰，死亦为鬼雄。至今思项羽，不肯过江东。”

〔玉帐二句〕曾布妻魏氏 虞美人草行：“三军散尽旌旗倒，玉帐佳人坐中老。香魂夜逐剑光飞，青血化为原上草。”

〔虞兮〕见下首虞美人“拔山二句”注。

〔湘娥句〕见卷二蝶恋花（燕语莺啼人乍远阕）“湘泪”注。

〔舜盖二句〕史记 项羽本纪：“太史公曰：吾闻之周生曰：舜目盖重瞳子。又闻项羽亦重瞳子，羽岂其苗裔也，何兴之暴也。”