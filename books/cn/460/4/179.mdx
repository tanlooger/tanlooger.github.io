---
---
---
title: 水调歌头
---



题赵晋臣 敷文 真得归、方是闲二堂





十里深窈窕，万瓦碧参差。青山屋上，流水屋下绿横溪。真得归来笑语，方是闲中风月，剩费酒边诗。点检笙歌了，琴罢更围棋。　王家竹，陶家柳，谢家池。知君勋业未了，不是枕流时。莫向痴儿说梦，且作山人索价，颇怪鹤书迟。一事定嗔我，已办北山移。





【校】


〔题〕四卷本丁集“赵晋臣 敷文”作“晋臣”。

〔笙歌〕四卷本作“歌舞”。





【笺注】


〔万瓦句〕王安石 即席诗：“曲沼溶溶泮尽澌，暖烟笼瓦碧参差。”苏轼 宿南山蟠龙寺诗：“起观万瓦郁参差，目乱千岩散红绿。”

〔青山二句〕苏轼 司马君实独乐园诗：“青山在屋上，流水在屋下。”

〔剩费〕犹云“甚费”、“大费”。

〔王家竹〕见卷二念奴娇（兔园旧赏阕）“此君二句”注。

〔陶家柳〕陶渊明 五柳先生传：“先生不知何许人也，亦不详其姓氏，门前有五柳树，因以为号焉。”

〔谢家池〕谢灵运诗有“池塘生春草”句。

〔枕流〕见卷二鹧鸪天（有甚闲愁可皱眉阕）“溪上枕”注。

〔莫向句〕“痴人说梦”一语不知起于何时，在北宋时已为人所习用。如黄庭坚论陶渊明 责子诗有云：“观渊明此诗，想见其人慈祥戏谑。俗人便谓‘渊明诸子皆不肖，而渊明愁叹见于诗’，所谓痴人前不得说梦也。”

〔山人索价〕韩愈 寄卢仝诗：“少室山人索价高，两以谏官征不起。”注云：“李渤与仲兄涉偕隐庐山，久之徙终南少室山。”

〔鹤书〕孔稚珪 北山移文：“及其鸣驺入谷，鹤书赴陇，形驰魄散，志变神动。”李善注引萧子良 古今篆隶文体曰：“鹤头书与偃皮书，俱招板所用。在汉则谓之尺一简。仿佛鹄头，故有其称。”

〔北山移〕见卷三浣溪沙（细听春山杜宇啼阕）“而今句”注。