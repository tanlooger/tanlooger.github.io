---
---
---
title: 又
---



簪花屡堕，戏作





鼓子花开春烂熳，荒园无限思量。今朝拄杖过西乡。急呼桃叶渡，为看牡丹忙。　不管昨宵风雨横，依然红紫成行。白头陪奉少年场。一枝簪不住，推道帽檐长。





【笺注】


〔鼓子花句〕重修政和证类本草卷七旋花引本草衍义：“旋花蔓生，今河北、京西、关陕田野中甚多。……世又谓之鼓子花，言其形肖也。”能改斋漫录卷十一：“王元之谪齐安郡，民物荒凉，殊无况。营妓有不佳者，公作诗曰：‘忆昔西都看牡丹，稍无颜色便心阑。而今寂寞山城里，鼓子花开也喜欢。’然唐抒情集记朝士在外地观野花追思京师旧游诗云：‘曾过街西看牡丹，牡丹未谢即心阑。如今变作村田眼，鼓子花开也喜欢。’盖王刊定此诗耳。”

〔桃叶渡〕见卷一念奴娇（晚风吹雨阕）“桃叶”注。

〔白头句〕白居易 重阳席上赋白菊诗：“还似今朝歌酒席，白头翁入少年场。”





【编年】


上同韵临江仙二首，前首语意与壬戌生日书怀之一首颇相近，故附缀于其后。