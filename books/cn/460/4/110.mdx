---
---
---
title: 水调歌头
---



醉吟





四座且勿语，听我醉中吟。池塘春草未歇，高树变鸣禽。鸿雁初飞江上，蟋蟀还来床下，时序百年心。谁要卿料理，山水有清音。 欢多少，歌长短，酒浅深。而今已不如昔，后定不如今。闲处直须行乐，良夜更教秉烛，高会惜分阴。白发短如许，黄菊倩谁簪。





【笺注】


〔四座句〕古诗：“四座且莫喧，愿听歌一言。”

〔池塘二句〕谢灵运 登池上楼诗：“池塘生春草，园柳变鸣禽。”

〔鸿雁〕礼记 月令：“季秋之月……鸿雁来宾。”杜牧 九日齐山登高诗：“江涵秋影雁初飞。”

〔蟋蟀句〕诗 豳风 七月流火：“十月蟋蟀入我床下。”

〔时序句〕杜甫 春日江邨五首：“乾坤万里眼，时序百年心。”

〔谁要句〕见本卷沁园春（叠嶂西驰阕）“看爽气句”注。

〔山水句〕左思 招隐诗：“非必丝与竹，山水有清音。”

〔而今二句〕白居易 东城寻春诗：“今既不如昔，后当不如今。”

〔良夜句〕古诗：“昼短苦夜长，何不秉烛游。”

〔惜分阴〕晋书 陶侃传：“大禹圣者，乃惜寸阴，至于众人，当惜分阴。岂可逸游荒醉，生无益于时，死无闻于后？是自弃也。”

〔白发二句〕杜甫 春望诗：“白头搔更短，浑欲不胜簪。”