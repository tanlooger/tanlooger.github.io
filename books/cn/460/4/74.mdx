---
---
---
title: 声声慢
---



括渊明 停云诗





停云霭霭，八表同昏，尽日时雨濛濛。搔首良朋，门前平陆成江。春醪湛湛独抚，恨弥襟闲饮东窗。空延伫，恨舟车南北，欲往何从。　叹息东园佳树，列初荣枝叶，再竞春风。日月于征，安得促席从容。翩翻何处飞鸟，息庭柯好语和同。当年事，问几人亲友似翁？





【校】


〔翩翻〕四卷本丙集、王诏校刊本、四印斋本俱作“翩翩”。

〔庭柯〕四卷本作“庭树”。





【笺注】


〔渊明 停云诗〕停云诗序云：“停云，思亲友也。樽湛新醪，园列初荣，愿言不从，叹息弥襟。”全诗云：“霭霭停云，濛濛时雨，八表同昏，平路伊阻。静寄东轩，春醪独抚。良朋悠邈，搔首延伫。　停云霭霭，时雨濛濛。八表同昏，平陆成江。有酒有酒，闲饮东窗。愿言怀人，舟车靡从。　东园之树，枝条再荣。竞用新好，以怡余情。人亦有言，日月于征。安得促席，说彼平生。　翩翩飞鸟，息我庭柯。敛翮闲止，好声相和。岂无他人，念子实多。愿言不获，抱恨如何。”