---
---
---
title: 玉楼春
---



客有游山者，忘携具，而以词来索酒，用韵以答。余时以病不往





山行日日妨风雨，风雨晴时君不去。墙头尘满短辕车，门外人行芳草路。　城南东野应联句，好记琅玕题字处。也应竹里着行厨，已向瓮间防吏部。





【校】


〔题〕“余时以病不往”四卷本乙集作“时余有事不往”。

〔瓮间〕王诏校刊本、四印斋本作“瓮边”，四卷本作“瓮头”。





【笺注】


〔城南二句〕韩愈 孟郊有城南联句。又，韩愈 游城南赠张十八助教：“喜君眸子重清朗，携手城南历旧游。忽见孟生题竹处，相看泪落不能收。”

〔也应句〕杜甫 严公仲夏枉驾草堂兼携酒馔诗：“竹里行厨洗玉盘，花边立马簇金鞍。”

〔已向句〕世说新语 任诞篇注引晋中兴书：“毕卓字茂世……太兴末为吏部郎，尝饮酒废职。比舍郎酿酒熟，卓因醉，夜至其瓮间取饮之，主者谓是盗，执而缚之。知为吏部也，释之，卓遂引主人燕瓮侧，取醉而去。”苏轼 成伯家宴造坐无由戏作小诗：“隔篱不唤邻翁饮，抱瓮须防吏部来。”