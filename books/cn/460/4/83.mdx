---
---
---
title: 又
---



读渊明诗不能去手，戏作小词以送之





晚岁躬耕不怨贫，只鸡斗酒聚比邻。都无晋 宋之间事，自是羲皇以上人。　千载后，百篇存。更无一字不清真。若教王 谢诸郎在，未抵柴桑陌上尘。





【笺注】


〔晚岁句〕渊明 庚戌岁九月中于西田获早稻诗：“人生归有道，衣食固其端。孰是都不营，而以求自安。开春理常业，岁功聊可观。晨出肆微勤，日入负来还。山中饶霜露，风气亦先寒。田家岂不苦，弗获辞此难。四体诚乃疲，庶无异患干。盥濯息檐下，斗酒散襟颜。遥遥沮溺心，千载乃相关。但愿长如此，躬耕非所叹。”萧统 陶渊明集序：“陶渊明贞志不休，安道苦节，不以躬耕为耻，不以无财为病，自非大贤笃志，与道污隆，孰能如此乎！”渊明 癸卯岁始春怀古田舍诗：“先师有遗训，忧道不忧贫。”

〔只鸡句〕渊明 归田园居：“漉我新熟酒，只鸡招近局。”杂诗：“落地为兄弟，何必骨肉亲。得欢常作乐，斗酒聚比邻。”

〔都无二句〕“都无”当作“倘无”解。陶渊明生于东晋末年，卒于刘宋初年。其时内多篡弑之祸，而北方则先后分处于十六国统治下。渊明 与子俨等疏虽云“五六月中北窗下卧，遇凉风暂至，自谓是羲皇上人”，然于拟古诗中有“饥食首阳薇，渴饮易水流”句，于读山海经十三首中有“精卫衔微木，将以填沧海”句，皆寓有愤世之意。盖晋 宋之间既世局多故，亦殊不能全然与世相忘。故稼轩作此设词，以为若无晋 宋之间事，则彼自是羲皇以上人耳。

〔千载三句〕陶渊明集现存诗一百二十篇。苏轼 和陶渊明饮酒诗：“道丧士失己，出语辄不情。……渊明独清真，谈笑得此生。”

〔未抵句〕柴桑为渊明居处。独醒杂志卷四：“江州 德化县 楚城乡，乃渊明所居之地，诗中所谓柴桑者。”渊明 杂诗：“人生无根蒂，飘如陌上尘。”