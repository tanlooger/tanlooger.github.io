---
---
---
title: 又
---



吴子似过秋水





秋水长廊水石间，有谁来共听潺潺。羡君人物东西晋，分我诗名大小山。　穷自乐，懒方闲，人间路窄酒杯宽。看君不了痴儿事，又似风流靖长官。





【校】


〔潺潺〕四卷本丁集作“潺湲”。

〔懒〕广信书院本作“晚”，兹从四卷本。





【笺注】


〔大小山〕王逸 楚辞章句：“招隐士者，淮南小山之所作也。昔淮南王安博雅好古，招怀天下俊伟之士，自八公之徒，咸慕其德而归其仁。各竭才智，著作篇章。分造辞赋，以类相从，故或称小山，或称大山，其义犹诗有小雅、大雅也。”黄庭坚 答余洪范诗：“道在东西祖，诗如大小山。”

〔不了痴儿事〕见卷一水调歌头（官事未易了阕）“官事句”注。

〔靖长官〕曾慥 集仙传：“靖不知何许人，唐僖宗时为登封令，既而弃官学道，遂仙去。隐其姓而以名显，故世谓之靖长官。”苏轼 送范景仁诗：“试与刘夫子，重寻靖长官。”自注云：“刘几云，曾见人嵩山幽绝处，眼光如猫，意其为靖长官也。”





【编年】


庆元四年至六年（一一九八至一二〇〇）。——上词十三首，起沁园春（我见君来阕）至鹧鸪天（秋水长廊水石间阕），必均为吴子似任铅山尉时所作，以其年月均不能确考，姑依广信书院本次第，汇录于此。