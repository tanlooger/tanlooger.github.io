---
---
---
title: 哨遍
---



赵昌父之祖季思学士，退居郑圃，有亭名鱼计，宇文叔通为作古赋。今昌父之弟成父，于所居凿池筑亭，榜以旧名，昌父为成父作诗，属余赋词，余为赋哨遍。庄周论“于蚁弃知，于鱼得计，于羊弃意”。其义美矣；然上文论虱托于豕而得焚，羊肉为蚁所慕而致残，下文将并结二义，乃独置豕虱不言，而遽论鱼，其义无所从起；又间于羊蚁两句之间，使羊蚁之义离不相属，何耶？其必有深意存焉，顾后人未之晓耳。或言蚁得水而死，羊得水而病，鱼得水而活；此最穿凿，不成义趣。余尝反复寻绎，终未能得；意世必有能读此书而了其义者，他日倘见之而问焉。姑先识余疑于此词云尔





池上主人，人适忘鱼，鱼适还忘水。洋洋乎，翠藻青萍里。想鱼兮无便于此。尝试思：庄周正谈两事，一明豕虱一羊蚁。说蚁慕于膻，于蚁弃知；又说于羊弃意。甚虱焚于豕独忘之，却骤说于鱼为得计？千古遗文，我不知言，以我非子。　噫。子固非鱼，鱼之为计子焉知。河水深且广，风涛万顷堪依。有网罟如云，鹈鹕成阵，过而留泣计应非。其外海茫茫，下有龙伯，饥时一啖千里。更任公五十犗为饵，使海上人人厌腥味。似鹍鹏变化能几。东游入海此计，直以命为嬉。古来谬算狂图，五鼎烹死，指为平地。嗟鱼欲事远游时，请三思而行可矣。





【校】


〔义趣〕王诏校刊本及四印斋本改作“意趣”。

〔噫〕广信书院本及王诏校刊本“噫”字在“子固非鱼”下，兹从四印斋本。





【笺注】


〔季思学士〕刘宰 漫塘文集章泉赵先生墓表：“先生姓赵氏，讳蕃，字昌父，其先自杭徙汴，由汴而郑，南渡居信之玉山。曾祖旸，朝散大夫直龙图阁，提举江州太平观。祖泽，迪功郎，海州 朐山县主簿，赠承议郎。”周必大平园续稿跋鱼计亭赋：“蜀人宇文公虚中为荥阳 赵公叡作鱼计亭赋，引物连类，开阁古今，深得东坡、颍滨之笔势。……赵公子彦思，熙宁六年进士。其子讳旸字乂若，绍圣元年甲科。子泽，终朐山簿，生涣，终奉议郎，通判沅州。”按：鱼计亭为赵叡所造，各书所载均同，唯此词题中称季思学士，平园跋文则谓叡字彦思，未知孰是。又，据漫塘文及平园跋，均谓叡为昌父之高祖，题中谓为“昌父之祖”，亦误。

〔宇文叔通〕宇文虚中字叔通，华阳人，大观进士。宋室南渡，使金被留，金人号为国师。后被诬谋反，全家焚死。宋人以其不忘故国，赠谥肃愍。宋史 金史均有传。

〔成父〕平园续稿 跋鱼计亭赋：“涣……二子：蕃，学问过人，恬于进取，连任岳祠，居以诗名。弟藏（一本作蒇），亦嗜学好修。有子曰适，庆元己未擢第。距熙宁已百年而家学不绝。”玉山县志卷十杂类：“史载赵蕃年八十七，亦不言兄弟。按：昌父弟成父，号定庵，见戴复古 二老歌、叶水心 鱼计亭诗。鹤林玉露谓章泉赵昌甫兄弟俱隐玉山之下，苍颜华发，相从于泉石之间，皆年近九十。真人间至乐之事，亦人间希有之事也。”

〔庄周论至不相属〕庄子 徐无鬼篇：“有暖姝者，有濡需者，有卷娄者。……濡需者豕虱是也：择疏鬣，自以为广宫大囿；奎蹏曲隈，乳间股脚，自以为安室利处；不知屠者之一旦鼓臂布草，操烟火，而己与豕俱焦也。……卷娄者舜也。羊肉不慕蚁，蚁慕羊肉，羊肉膻也。舜有膻行，百姓悦之。故三徙成都。……是以神人恶众至……故无所甚亲，无所甚疏，抱德炀和，以顺天下，此谓真人。于蚁弃知，于鱼得计，于羊弃意。”

〔洋洋乎〕孟子 万章上：“昔者有馈生鱼于郑 子产，子产使校人畜之池，校人烹之，反命曰：‘始舍之，圉圉焉，少则洋洋焉，攸然而逝。’”

〔不知言〕论语 尧曰篇：“不知言无以知人也。”

〔子固二句〕庄子 秋水篇：“惠子曰：‘我非子，固不知子矣；子固非鱼矣，子之不知鱼之乐全矣。’”

〔有网罟二句〕庄子 外物篇：“鱼不畏网而畏鹈鹕。”

〔过而句〕古乐府：“枯鱼过河泣，何时悔复及。”

〔龙伯〕列子 汤问篇：“龙伯之国有大人，举足不盈数步，而暨五山之所，一钓而连六鳌，合负而趣归其国。”

〔更任公二句〕庄子 外物篇：“任公子为大钩巨缁，五十犗以为饵，蹲乎会稽，投竿东海，旦旦而钓，期年不得鱼。已而大鱼食之，牵巨钩没而下，骛扬而奋鬐，白波若山，海水震荡。……任公子得若鱼，离而腊之，自制河以东，苍梧以北，莫不厌若鱼者。”

〔似鹍鹏句〕庄子 逍遥游：“北冥有鱼，其名为鲲。鲲之大不知其几千里也，化而为鸟，其名为鹏，鹏之背不知其几千里也。”

〔五鼎句〕汉书 主父偃传：“丈夫生不五鼎食，死则五鼎烹耳。”

〔请三思句〕论语 公冶长：“季文子三思而后行，子闻之曰：‘再斯可矣。’”





【附录】


叶正则 适诗（见水心集）

赵成父筑亭上饶即用东里旧圃牓曰鱼计

秦侨洛寓随南公，新参复欲无开封。亭名若有土断法，郑圃岂在章泉中。旧鱼遥应化龙去，今鱼且复波中住。人为鱼计鱼未知，今乐莫忘昔日悲。





【编年】


上词作年莫考，涧泉集 题鱼计编后有“郑圃赋留南渡久，瓢泉曲到老来平”句，据知此词非作于移居瓢泉之初。疑最早亦当在庆元末年也。