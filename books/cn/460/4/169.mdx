---
---
---
title: 又
---



漫兴三首





夜雨醉瓜庐，春水行秧马。点检田间快活人，未有如翁者。

扫秃兔毫锥，磨透铜台瓦。谁伴扬雄作解嘲，乌有先生也。





【校】


〔题〕广信书院本及四卷本丁集俱无题，兹从王诏校刊本补。

〔扫秃〕四卷本作“秃尽”。





【笺注】


〔瓜庐〕三国志 魏志 管宁传 裴注：“焦先及杨沛并作瓜牛庐止其中。……瓜当作蜗……先等作圜舍形如蜗牛蔽，故谓之蜗牛庐。”

〔秧马〕农具。苏轼 秧马歌序：“予昔游武昌，见农夫皆骑秧马，以榆枣为腹，欲其滑；以楸桐为背，欲其轻；腹如小舟，昂其首尾；背如覆瓦，以便两髀。雀跃于泥中，系束藁其首以缚秧，日行千畦。”

〔扫秃句〕李白 醉后赠王历阳诗：“书秃千兔毫，诗裁两牛腰。”

〔铜台瓦〕春渚纪闻卷九：“相州 魏武故都，所筑铜雀台，其瓦初用铅丹杂胡桃油捣治火之，取其不渗，雨过即干耳。后人于其故基，掘地得之，镵以为研，虽易得墨而终乏温润，好事者但取其高古也。”

〔乌有先生〕见本卷水调歌头（我亦卜居者阕）“无乌有三句”注。