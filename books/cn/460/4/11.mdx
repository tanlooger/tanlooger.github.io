---
---
---
title: 鹧鸪天
---



送元济之归豫章





欹枕婆娑两鬓霜，起听檐溜碎喧江。那边玉筯销啼粉，这里车轮转别肠。　诗酒社，水云乡，可堪醉墨几淋浪。画图恰似归家梦，千里河山寸许长。





【校】


〔题〕四卷本乙集作“送元省幹”。

〔玉筯〕广信书院本误作“玉筋”，兹从四卷本等。





【笺注】


〔元济之〕历代名臣奏议卷一四七用人类载吏部尚书赵汝愚奏荐张汉卿、元汝楫状有云：“承节郎元汝楫尝监复州酒税，课亦登办。时郡中公使库有煮酝酸腐，太守责令酒务变卖，汝楫辞曰：‘在城拍户，困于省额，不聊生矣，岂能任无用之酒，陪无名之钱乎。’坚拒不受。太守怒，押汝楫下签厅供责，吏稍侵之，汝楫曰：‘我直彼曲，何供之有。’遂取印历一抺而归。今躬耕畎亩盖二十余年矣。……伏望圣慈将汉卿、汝楫并与堂除差遣一次。”“楫”与“济”义甚相属，疑汝楫即济之之名。

〔起听句〕韩愈孟郊 雨中寄孟刑部联句：“檐泻碎江喧，街流浅溪迈。”

〔玉筯〕见卷一菩萨蛮（江摇病眼昏如雾阕）“玉筯”注。

〔这里句〕古乐府：“离家日趋远，衣带日趋缓。心思不能言，肠中车轮转。”韩愈孟郊 远游联句：“别肠车轮转，一日一万周。”

〔画图二句〕意谓画家能将千里江山缩写于寸幅之中，亦犹离家千里之旅客可于梦中迅速返抵家乡也。