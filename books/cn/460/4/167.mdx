---
---
---
title: 婆罗门引
---



赵晋臣 敷文张灯甚盛，索赋，偶忆旧游，末章因及之





落星万点，一天宝焰下层霄。人间叠作仙鳌。最爱金莲侧畔，红粉袅花梢。更鸣鼍击鼓，喷玉吹箫。　曲江画桥，记花月，可怜宵。想见闲愁未了，宿酒才消。东风摇荡，似杨柳十五女儿腰。人共柳那个无聊？





【校】


〔题〕四卷本丙集“赵晋臣敷文”作“晋臣”，“索赋”上有“席上”二字。





【笺注】


〔金莲〕谓灯烛。新唐书 令狐绹传：“还为翰林承旨。夜对禁中，烛尽，帝以乘舆金莲华炬送还。院吏望见……皆惊。”范成大 上元纪吴中节物诗自注亦谓：“莲花灯最多。”

〔曲江〕曲江池在长安东南，为唐代游赏之地。此殆指东京 开封。稼轩少时曾随祖父赞居开封，因得于州桥观灯。

〔似杨柳句〕杜甫 绝句漫兴九首：“隔户杨柳弱袅袅，恰似十五女儿腰。”