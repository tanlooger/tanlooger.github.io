---
---
---
title: 又
---



寄题吴克明广文菊隐





路傍人怪问：此隐者，姓陶不？甚黄菊如云，朝吟暮醉，唤不回头。纵无酒成怅望，只东篱搔首亦风流。与客朝餐一笑，落英饱便归休。　古来尧 舜有巢 由，江海去悠悠。待说与佳人：“种成香草，莫怨灵修。”“我无可无不可”，意先生出处有如丘。闻道问津人过，杀鸡为黍相留。





【校】


〔题〕四卷本丙集作“题广文克明菊隐”。





【笺注】


〔吴克明〕夷坚志支乙卷十：“新城 吴中字克明，绍兴己卯赴乡举……未几预选，后十年登科。”按：新城县有二，一为临安府所属，一为建昌军所属。洪迈此条谓得之临川 黄日新，则吴氏应为江西人。己卯为绍兴二十九年，吴氏当于乾道五年举进士。余均不详。

〔路傍句〕陈师道 寄邓州杜侍郎诗：“道傍过者怪相问。”

〔纵无酒二句〕参卷二水调歌头（今日复何日阕）“白衣”注。

〔与客二句〕离骚：“朝饮木兰之坠露兮，夕餐秋菊之落英。”

〔巢由〕谓巢父、许由、尧、舜时隐者。尧欲以天下致之，均辞而不受。见高士传。

〔灵修〕离骚：“怨灵修之浩荡兮，终不察乎民心。”王逸注云：“灵神也，修远也，能神明远见者君德也，故以谕君。”

〔我无可句〕论语 微子篇：“子曰：‘不降其志，不辱其身，伯夷、叔齐与。……我则异于是，无可无不可。’”

〔闻道二句〕论语 微子篇：“长沮、桀溺耦而耕，孔子过之，使子路问津焉。”又：“子路从而后，遇丈人，以杖荷蓧。……止子路宿，杀鸡为黍而食之。”