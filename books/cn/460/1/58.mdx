---
---
---
title: 阮郎归
---



耒阳道中为张处父推官赋





山前灯火欲黄昏。山头来去云。鹧鸪声里数家村。潇湘逢故人。　挥羽扇，整纶巾。少年鞍马尘。如今憔悴赋招魂。儒冠多误身。





【校】


〔题〕四卷本甲集作“耒阳道中”。

〔灯火〕四卷本作“风雨”。





【笺注】


〔耒阳〕县名，宋属衡州，隶荆湖南路。

〔张处父〕未详。据下片云云，疑亦与稼轩在山东同时举兵反抗金朝统治者。

〔潇 湘句〕梁 柳恽 江南曲：“洞庭有归客，潇 湘逢故人。”

〔羽扇、纶巾〕三才图会：“诸葛巾，一名纶巾。诸葛武侯尝服纶巾，执羽扇，指挥军事。”

〔招魂〕楚辞篇名。

〔儒冠句〕杜甫 赠韦左丞丈：“纨袴不饿死，儒冠多误身。”





【编年】


淳熙六年或七年（一一七九或一一八〇）。——稼轩于淳熙六年领湖南漕事，寻改湖南安抚使，此词当因按视州郡时忽逢故人张氏而作，其为六年抑七年，则莫得确知。