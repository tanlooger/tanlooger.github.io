---
---
---
title: 又
---



送赵景明知县东归，再用前韵





伫立潇湘，黄鹄高飞，望君未来。被东风吹堕，西江对语；急呼斗酒，旋拂征埃。却怪英姿，有如君者，犹欠封侯万里哉。空赢得，道江南佳句，只有方回。　锦帆画舫行斋。怅雪浪黏天江影开。记我行南浦，送君折柳；君逢驿使，为我攀梅。落帽山前，呼鹰台下，人道花须满县栽。都休问，看云霄高处，鹏翼徘徊。





【校】


〔题〕四卷本甲集“赵景明知县”作“赵江陵”。

〔未来〕四卷本作“不来”。

〔被东风〕广信书院本作“快东风”，兹从四卷本。

〔吹堕〕广信书院本作“吹断”，兹从四卷本。

〔征埃〕广信书院本作“尘埃”，兹从四卷本。





【笺注】


〔赵景明知县东归〕据项安世 平庵悔稿送赵令奇暐赴江陵及江陵送赵知县二诗，知赵氏之宰江陵，事在淳熙六年至八年。项氏江陵送赵知县次首云：“别离底处最堪怜，君上吴船我蜀船。从此相思真万里，重来何止又三年。司州刺史髭如戟（浙漕丘宗卿），国子先生瘦似椽（太学正叶正则）。二子有情须问讯，为言重九到西川。”据知赵氏之离江陵盖在重九前不久，其绕道豫章相会应在稍后之时。

〔伫立三句〕谓淳熙七年稼轩在湖南，与赵氏有词章往来而未能晤面，至此方得聚首也。九歌湘君：“望夫君兮未来，吹参差兮谁思。”

〔却怪三句〕见前水调歌头（落日古城角阕）“莫学三句”注。

〔道江南二句〕宋 贺铸字方回。黄庭坚 寄贺方回诗：“少游醉卧古藤下，谁与愁眉唱一杯？解道江南断肠句，只今惟有贺方回。”

〔雪浪黏天〕王安石 舟还江南阻风有怀伯兄诗：“白浪黏天无限断。”

〔南浦送君〕江淹 别赋：“送君南浦，伤如之何。”

〔君逢二句〕荆州记：“陆凯与范晔相善，自江南寄梅花一枝诣长安与晔。赠诗曰：‘折梅逢驿使，寄与陇头人。江南无所有，聊赠一枝春。’”

〔落帽山〕陶渊明集晋故征西大将军长史孟府君传：“君讳嘉，字万年。……为征西大将军谯国 桓温参军。……九月九日，温游龙山，参佐毕集……有风吹君帽，堕落，温目左右及宾客勿言，以观其举止，君初不自觉。”读史方舆纪要卷七十八湖广江陵县：“龙山在城西北十五里，桓温九日登高，孟嘉落帽处也。”

〔呼鹰台〕水经注 沔水条：“襄阳城东……沔水中有渔梁洲……水南有层台，号曰景升台，盖刘表治襄阳之所筑也。表性好鹰，尝登此台歌野鹰来曲。”

〔花须满县栽〕见前水调歌头（官事未易了阕）“君要二句”注。

〔鹏翼〕见前满江红（鹏翼垂空阕）“鹏翼”注。





【附录】


丘宗卿 崈和章二阕（见文定公词）

沁园春 景明告行，颇动怀归之念，偶得帅卿词，因次其韵。前阕奉送，后阕以自见云

雨趁轻寒，风作秋声，燕归雁来。动天涯羁思，登山临水；惊心节物，极目烟埃。客里逢君，才同一笑，何遽言归如此哉。别离久，算不应兴尽，却棹船回。　主人下榻高斋，更点检笙歌频宴开。便留连不到，迎春见柳；也须小驻，度腊观梅。花上盈盈，闺中脉脉，应念胡麻正好栽。从教去，正危阑望断，小倚徘徊。

匏系弥年，江北江南，羡君去来。笑山横南浦，朝来爽致；文书堆案，胸次生埃。放旷如君，拘縻如我，试问人生谁乐哉。真难学，是留得且住，欲去须回。　何时竹屋茅斋，去相傍为邻三径开。撰小窗临水，危亭当；随宜有竹，著处须梅。坐读黄庭，手援紫藟，一寸丹田时自栽。当余暇，更与君来往，林下徘徊。





【编年】


淳熙八年（一一八一）秋。