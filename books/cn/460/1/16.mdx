---
---
---
title: 声声慢
---



滁州旅次登奠枕楼作，和李清宇韵





征埃成阵，行客相逢，都道幻出层楼。指点檐牙高处，浪涌云浮。今年太平万里，罢长淮千骑临秋。凭栏望：有东南佳气，西北神州。　千古怀嵩人去，还笑我，身在楚尾吴头。看取弓刀陌上，车马如流。从今赏心乐事，剩安排酒令诗筹。华胥梦，愿年年人似旧游。





【校】


〔题〕四卷本甲集作“旅次登楼作”。花庵词选作“滁州作，奠枕楼”。

〔浪涌〕四卷本作“浪拥”。

〔还笑〕四卷本作“应笑”。

〔看取〕花庵词选作“见说”。





【笺注】


〔奠枕楼〕稼轩于乾道八年守滁州时所创建，用以安辑民庶，收容商旅者也。崔敦礼 宫教集 奠枕楼记：“郡之酤肆，旧颓废不治，市区寂然，人无以为乐，侯乃易而新之。……即馆之旁，筑逆旅之邸，宿息屏蔽，罔不毕备。纳车聚，各有其所。四方之至者，不求皆予之以归。自是流逋四来，商旅毕集。……既又揭楼于邸之上，名曰奠枕，使其民登临而歌舞之。”

〔李清宇〕蠹斋铅刀编卷二十四送李清宇序：“延安李君清宇，予始识之于滁。与之语，欢甚。视其所去取与所趋避，鲜有不与予同者。”王千秋 审斋词有“和李清宇”之好事近一阕。

〔东南佳气〕后汉书 光武帝纪：“苏伯阿为王莽使至南阳，遥望舂陵郭，唶曰：‘气佳哉，郁郁葱葱然。’”

〔千古句〕舆地纪胜卷四十二滁州景物下：“怀嵩楼即今北楼，唐 李德裕贬滁州，作此楼，取怀归嵩洛之意。”滁州府志 古迹志：“赞皇楼，在州治后统军池上。唐刺史李德裕建。后改名怀嵩，一名北楼。”李文饶文集别集七怀嵩楼记：“怀嵩，思解组也。……余忧伤所侵，疲苶多病，尝惊北叟之福，岂忘东山之归。此地旧隐曲轩，傍施僻块，竹树阴合，檐槛昼昏，喧雀所依，凉飚罕至。余尽去危堞，敞为虚楼；剪榛木而始见前山，除密筿而近对嘉树；延清辉于月观，留爱景于寒荣。晨憩宵游，皆有殊致。周视原野，永怀嵩峰。肇此佳名，且符夙尚。尽庾公不浅之意，写仲宣极望之心。贻于后贤，斯乃无愧。”

〔楚尾吴头〕方舆胜览：“豫章之地为楚尾吴头。”按：滁州亦古代吴楚交界之地，故亦可称“楚尾吴头”。

〔弓刀陌上〕黄庭坚 寄叔父夷仲诗：“弓刀陌上望行色，儿女灯前语夜深。”

〔赏心乐事〕见前满江红（美景良辰阕）“美景句”注。

〔剩〕此处作“尽”解。

〔华胥梦〕列子 黄帝篇：“黄帝……昼寝而梦游于华胥氏之国。华胥氏之国在弇州之西，台州之北，不知斯齐国几千万里；盖非舟车足力之所及，神游而已。其国无师长，自然而已；其民无嗜欲，自然而已。……黄帝既寤，怡然自得。”





【编年】


乾道八年（一一七二）。——玩词中语意，当是作于奠枕楼初成之时。