---
---
---
title: 贺新郎
---



赋滕王阁





高阁临江渚。访层城空余旧迹，黯然怀古。画栋珠帘当日事，不见朝云暮雨。但遗意西山 南浦。天宇修眉浮新绿，映悠悠潭影长如故。空有恨，奈何许。　王郎健笔夸翘楚。到如今落霞孤鹜，竞传佳句。物换星移知几度，梦想珠歌翠舞。为徙倚阑干凝伫。目断平芜苍波晚，快江风一瞬澄襟暑。谁共饮？有诗侣。





【校】


〔题〕四卷本丁集无题。





【笺注】


〔滕王阁〕舆地纪胜：“滕王阁在南昌郡城之西，唐高祖之子滕王 元婴所建也。

夹以二亭，南曰压江，北曰挹秀。”

〔高阁句〕王勃 滕王阁诗：“滕王高阁临江渚，佩玉鸣鸾罢歌舞。画栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在？槛外长江空自流。”

〔西山 南浦〕舆地纪胜 江南西路 隆兴府：“西山在新建西大江之外，高二千丈，周三百里。寰宇记云：‘又名南昌山。’”同书：“南浦亭在隆兴府 广润门外，下瞰南浦，往来舟舣于此。”

〔天宇句〕韩愈 南山诗：“天宇浮修眉，浓绿画新就。”黄庭坚 念奴娇同诸甥待月：“断虹霁雨，净秋空，山染修眉新绿。”

〔奈何许〕“许”字为语助词。

〔王郎句〕新唐书 王勃传：“勃过钟陵，九月九日，都督大宴滕王阁，宿命其婿作序，以夸客；因出纸笔遍请，客莫敢当，至勃，抗然不辞。都督怒，起更衣，遣吏伺其文辄报，一再报，语益奇，乃矍然曰：‘天才也。’”摭言：“阎公以纸笔巡让宾客，勃不辞让。公大怒，拂衣而起，专令人伺其下笔。第一报云：‘南昌故郡，洪都新府。’公曰：‘亦是老生常谈。’又报云：‘星分翼轸，地接衡 庐。’公闻之，沉吟不言。又云：‘落霞与孤鹜齐飞，秋水共长天一色。’公矍然而起曰：‘此真天才，当垂不朽矣。’”“翘楚”出诗 周南汉广，喻杰出之物。

〔物换二句〕均用王勃 滕王阁诗中句。





【编年】


淳熙八年（一一八一）夏。——据“江风一瞬澄襟暑”句，知上词必作于夏季。

稼轩首次帅江西，为时仅三月而被召，去职时尚在暮春，因知此词作于第二次帅江西时。