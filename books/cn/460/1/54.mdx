---
---
---
title: 摸鱼儿
---



淳熙己亥，自湖北漕移湖南，同官王正之置酒小山亭，为赋





更能消几番风雨？匆匆春又归去。惜春长怕花开早，何况落红无数。春且住。见说道天涯芳草无归路。怨春不语。算只有殷勤，画檐蛛网，尽日惹飞絮。　长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞。君不见玉环飞燕皆尘土！闲愁最苦。休去倚危栏，斜阳正在，烟柳断肠处。





【校】


〔题〕花庵词选作“暮春”。草堂诗余作“春晚”。绝妙好词无题。鹤林玉露作“晚春”。

〔长怕〕四卷本甲集及阳春白雪卷三作“长恨”。

〔无归路〕四卷本作“迷归路”。

〔纵买〕阳春白雪作“莫买”。

〔谁诉〕阳春白雪作“难诉”。

〔危栏〕四卷本作“危楼”。





【笺注】


〔同官王正之〕据楼钥 攻媿集卷九十九王正之墓志铭，王正之 淳熙六年任湖北转运判官，故称“同官”。

〔小山亭〕舆地纪胜 荆湖北路鄂州：“绍兴二年复置荆湖北路转运副使，治鄂州。有副使、判官东西二衙。”又：“小山在东漕衙之乖崖堂。”

〔消〕消受、经受。

〔见说道句〕苏轼 点绛唇词：“归不去，凤楼何处？芳草迷归路。”

〔画檐句〕苏轼 虚飘飘诗：“画檐蛛结网。”

〔长门〕昭明文选 长门赋序：“孝武皇帝 陈皇后，时得幸，颇妒，别在长门宫，愁闷悲思，闻蜀郡 成都 司马相如天下工为文，奉黄金百斤，为相如、文君取酒，因于解悲愁之辞。而相如为文以悟主上，皇后复得幸。”

〔蛾眉句〕离骚：“众女嫉予之蛾眉兮，谣诼谓予以善淫。”

〔玉环〕新唐书 后妃传：“玄宗贵妃杨氏，号太真，得幸。善歌舞，邃晓音律，且智筹警颖，迎意辄悟，帝大悦，遂专房宴。宫中号娘子，仪体与皇后等。天宝初，进册贵妃。安禄山反，以诛国忠为名，且指言妃及诸姨罪。及西幸至马嵬，陈玄礼等以天下计诛国忠，已死，军不解，帝遣力士问故，曰：‘祸本尚在。’帝不得已，与妃诀，引而去，缢路祠下。”按：玉环，杨贵妃小字，见太真外传。

〔飞燕〕汉书 外戚传：“孝成赵皇后，本长安宫人……及壮，属阳阿主家，学歌舞，号曰飞燕。成帝尝微行出过阳阿主作乐，上见飞燕而说之，召入宫，大幸。有女弟复召入，俱为倢伃。……姊弟颛宠十余年。”

〔皆尘土〕赵飞燕外传附伶玄自叙：“伶玄字子于，潞水人，学无不通。……哀帝时，子于老休，买妾樊通德，有才色，知书，颇能言赵飞燕姊弟故事。子于闲居命言，厌厌不倦。子于语通德曰：‘斯人俱灰灭矣！当时疲精力驰骛嗜欲蛊惑之事，宁知终归荒田野草乎！’”

〔危栏、斜阳〕苏舜钦 春日晚晴诗：“谁见危栏外，斜阳尽眼平。”





【附录一】


赵无咎 善括和章（见应斋杂著）

摸鱼儿 和辛幼安韵

喜连宵四郊春雨，纷纷一阵红去。东君不爱闲桃李，春色尚余分数。云影住。任绣勒香轮且阻寻芳路。农家相语：渐南亩浮青，西江涨绿，芳沼点萍絮。

西成事，端的今年不误。从他蝶恨蜂妒。莺啼也怨春多雨，不解与春分诉。新燕舞。犹记得雕梁旧日空巢土。天涯劳苦。望故国江山，东风吹泪，渺渺在何处。





【附录二】


鹤林玉露卷四辛幼安词：“辛幼安晚春词云：‘更能消几番风雨……’（按：所载词句与四卷本全同）词意殊怨。斜阳烟柳之句，其与‘未须愁日暮，天际乍轻阴’（按此为程颢 和司马光诸人禊饮诗中句）者异矣。使在汉 唐时，宁不贾种豆种桃之祸哉。愚闻寿皇见此词颇不悦，然终不加罪，可谓盛德也已。”





【附录三】


谢叠山注解唐诗选卷二李涉 春晚游鹤林寺诗注云：“此诗有爱惜人才之意。……辛稼轩中年被劾凡一十六章，不堪谗，遂赋摸鱼儿云：‘更能消几番风雨，匆匆春又归去。惜春长怕花开早，何况乱红无数。’正得此诗遗意。”按：稼轩于淳熙己亥前之三二年内，转徙频繁，均未能久于其任。其中年被劾乃淳熙八年后事，因知谢说之非。词中“蛾眉曾有人妒”句，与稼轩 淳熙己亥论盗贼札子中之“臣孤危一身久矣”、“年来不为众人所容”，语意正同。





【编年】


淳熙六年（一一七九）。