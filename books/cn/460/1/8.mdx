---
---
---
title: 满江红
---



中秋寄远





快上西楼，怕天放浮云遮月。但平声唤取玉纤横管，一声吹裂。谁做冰壶凉世界，最怜玉斧修时节。问嫦娥孤令有愁无？应华发。　云液满，琼杯滑。长袖舞，清歌咽。叹十常八九，欲磨还缺。但愿长圆如此夜，人情未必看承别。把从前离恨总成欢，归时说。





【校】


〔但〕广信书院本“但”字下无“平声”二字，兹从四卷本甲集。

〔横管〕四卷本作“横笛”。

〔凉世界〕四卷本作“浮世界”。

〔孤令〕四卷本作“孤冷”。

〔长袖舞〕四卷本作“长袖起”。

〔但愿〕四卷本作“若得”。

〔总成欢〕王诏校刊本及六十家词本俱作“总包藏”。





【笺注】


〔但唤取二句〕叶梦得 石林诗话卷上：“晏元献公留守南都，王君玉……为府签判。……宾主相得，日以赋诗饮酒为乐，佳时胜日未尝辄废也。尝遇中秋阴晦，斋厨夙为备，公适无命。既至夜，君玉密使人伺公，曰已寝矣。君玉亟为诗以入，曰：‘只在浮云最深处，试凭弦管一吹开。’公枕上得诗大喜，即索衣起，径召客治具，大合乐。至夜分，果月出，遂乐饮达旦。”何薳 春渚纪闻卷七：“东坡先生和岗字诗云：‘一声吹裂翠崖岗。’薳家藏公墨本，诗后注云：‘昔有善笛者，能为穿云裂石之声。’别不用事也。”

〔冰壶〕许浑 天竺寺题葛洪井：“月寒冰在壶。”

〔最怜句〕酉阳杂俎天咫门：“郑仁本表弟游嵩山，见一人枕一幞物，方眠熟，即呼之，且问其所自，其人笑曰：‘君知月乃七宝合成乎？常有八万二千户修之，予即一数。’因开幞，有斤凿数事。”王安石 题扇诗：“玉斧修成宝月团，月边仍有女乘鸾。”

〔云液〕谓酒。白居易 对酒闲吟赠老者诗：“云液洒六腑。”

〔长袖舞〕韩非子 五蠹篇：“鄙谚曰：‘长袖善舞，多钱善贾。’此言多资之易为工也。”

〔十常八九〕黄庭坚 用明发不寐有怀二人为韵寄李秉彝德叟诗：“人生不如意，十事常八九。”

〔但愿句〕苏轼 水调歌头词：“但愿人长久，千里共婵娟。”

〔看承别〕别样看待。郭应祥中秋后一夕作鹧鸪天词，亦有“自缘人意看承别，未必清辉减一分”句。