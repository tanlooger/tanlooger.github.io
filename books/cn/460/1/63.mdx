---
---
---
title: 又
---







倦客新丰，貂裘敝征尘满目。弹短铗青蛇三尺，浩歌谁续？不念英雄江左老，用之可以尊中国。叹诗书万卷致君人，翻沉陆。　休感慨，浇醽醁。人易老，欢难足。有玉人怜我，为簪黄菊。且置请缨封万户，竟须卖剑酬黄犊。甚当年寂寞贾长沙，伤时哭。





【校】


〔感慨〕四卷本乙集作“感叹”。

〔浇醽醁〕四卷本作“年华促”。

〔甚当年〕四卷本作“叹当年”。





【笺注】


〔倦客句〕旧唐书 马周传：“马周字宾王，清河 茌平人也。少孤贫好学，尤精诗传，落拓不为州里所敬。武德中补博州教授，日饮醇酎，不以讲授为事，刺史达奚恕屡加咎责……遂感激西游长安。宿于新丰逆旅，主人唯供诸商贩而不顾待，周遂命酒一斗八升，悠然独酌，主人深异之。”

〔貂裘句〕见前水调歌头（落日古城角阕）“敝貂裘”注。

〔弹短铗〕见前满江红（汉水东流阕）“腰间二句”注。

〔青蛇〕郭元振 宝剑篇：“精光黯黯青蛇色，文章片片绿龟蒙鳞。”韦庄 秦妇吟：“匣中秋水拔青蛇，旗上高风吹白虎。”

〔叹诗书句〕参前水调歌头（落日古城角阕）“诗书二句”注。

〔沉陆〕庄子则阳：“其声销，其志无穷，其口虽言，其心未尝言，方且与世违而心不屑与之俱，是陆沉者也。”注云：“人中隐者譬无水而沉也。”

〔醽醁〕亦作酃渌，酒名。盛弘之 荆州记：“渌水出豫章 康乐县，其间乌程乡有酒官，取水为酒，酒极甘美，与湘东酃湖，年常献之，世称酃渌酒。”

〔有玉人二句〕苏轼 千秋岁 徐州重阳作：“美人怜我老，玉手簪金菊。”

〔请缨〕汉书 终军传：“南越与汉和亲，乃遣军使南越，说其王，欲令入朝，比内诸侯。军自请受长缨，必羁南越王而致之阙下。”

〔卖剑〕汉书 龚遂传：“遂见齐俗奢侈，好末技，不田作，乃躬率以俭约，劝民务农桑。……民有带持刀剑者，使卖剑买牛，卖刀买犊。”

〔甚当年二句〕汉书 贾谊传：“贾谊，洛阳人也。……为长沙王太傅。……为梁怀王太傅。……是时匈奴强，侵边……谊数上疏陈政事，多所欲匡建。其大略曰：‘臣窃惟事势，可为痛哭者一，可为流涕者二，可为长太息者六。’”





【附录】


岳珂 桯史稼轩论词

是时润有贡士姜君玉（莹中），尝与余游。……携康伯可 顺庵乐府一帙相示，中有满江红，作于婺女 潘子贱席上者，如“诗书万卷致君人，番沉陆”、“且置请缨封万户，径须卖剑酬黄犊。恸当年寂寞贾长沙，伤时哭”之句，与稼轩集中词全无异。伯可盖先四五十年。君玉亦疑之。然余读其全篇，则他语却不甚称，似不及稼轩出一格律。所携乃板行，又故本，殆不可晓也。