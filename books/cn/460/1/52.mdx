---
---
---
title: 破阵子
---



为范南伯寿。时南伯为张南轩辟宰卢溪，南伯迟迟未行，因作此词勉之





掷地刘郎玉斗，挂帆西子扁舟。千古风流今在此，万里功名莫放休。君王三百州。　燕雀岂知鸿鹄，貂蝉元出兜鍪。却笑卢溪如斗大，肯把牛刀试手不？寿君双玉瓯。





【校】


〔题〕四卷本丁集“卢溪”作“泸溪”，“作此词勉之”作“赋此词勉之”。





【笺注】


〔张南轩〕宋史 道学张栻传：“张栻字敬夫，丞相浚子也。……除左司员外郎……在朝未期岁，而召对至六七，所言大抵皆修身务学，畏天恤民，抑侥幸，屏谗谀，于是宰相益惮之，而近习尤不悦。退而家居累年，孝宗念之，诏除旧职，知静江府，经略安抚广南西路。……孝宗闻栻治行，诏特进秩，知宝文阁，因任。寻除秘阁修撰，荆湖北路转运副使，改知江陵府，安抚本路。……诏以右文殿修撰提举武夷山 冲佑观。……卒时年四十有八。”按：南轩，张氏自号也。

〔卢溪〕县名，宋属辰州，隶荆湖北路。

〔掷地句〕史记 项羽本纪：“沛公旦日从百余骑来见项王，至鸿门。……项王即日因留沛公与饮。……亚父者，范增也……数目项王，举所佩玉玦以示之者三，项王默然不应。……坐须臾，沛公起如厕……于是遂去，乃令张良入谢曰：‘沛公不胜杯杓，不能辞，谨使臣良奉白璧一双，再拜献大王足下；玉斗一双，再拜奉大将军足下。’……项王则受璧置之坐上；亚父受玉斗置之地，拔剑撞而破之，曰：‘唉，竖子不足与谋！夺项王天下者必沛公也，吾属今为之虏矣。’”

〔挂帆句〕春秋时，越之诸暨有苎罗山 若耶溪，旁有东施家、西施家。西施色美，范蠡献之吴王。其后吴灭，蠡复取西施乘扁舟游五湖而不返。（按：起两句用范增 范蠡事，切范南伯姓。）

〔三百州〕据宋史 地理志，宋自太祖 太宗结束五代十国分裂割据局面，迨宣和间，全国共有京府四，府三十，州二百五十四，监六十三，合计有府州监三百五十一。此云三百州，盖包括南宋统治区域与中原旧疆而约略言之。

〔燕雀句〕史记 陈涉世家：“陈涉少时，尝与人佣耕，辍耕之垄上，怅恨久之，曰：‘苟富贵，无相忘。’佣者笑而应曰：‘若为佣耕，何富贵也！’陈涉太息曰：‘嗟乎，燕雀安知鸿鹄之志哉！’”

〔貂蝉句〕南齐书 周盘龙传：“出为持节都督兗州缘淮诸军事，平北将军、兗州刺史，进爵侯，加领东平太守。盘龙表年老才弱，不可镇边，求解职；见许，还为散骑常侍、光禄大夫。世祖戏之曰：‘卿著貂蝉，何如兜鍪？’盘龙曰：‘此貂蝉从兜鍪中出耳。’”按：兜鍪即盔，战时所着之冠。貂蝉，参前洞仙歌（江头父老阕）“貂蝉”注。

〔如斗大〕南史 宗悫传：“悫为豫州，典签多所违执，悫怒曰：‘我年六十，得一州如斗大，不能复与典签共论之。’”

〔牛刀〕论语 阳货篇：“子之武城，闻弦歌之声，夫子莞尔而笑曰：‘割鸡焉用牛刀！’”





【编年】


淳熙五年（一一七八）。——据朱文公文集 张敬夫神道碑，张氏于淳熙五年六月内自静江移帅荆湖北路，稼轩亦于是年出为湖北漕副，此词当为已至湖北后所作。