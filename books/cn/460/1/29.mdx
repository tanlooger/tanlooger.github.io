---
---
---
title: 洞仙歌
---



寿叶丞相





江头父老，说新来朝野，都道今年太平也。见朱颜绿鬓，玉带金鱼，相公是，旧日中朝司马。　遥知宣劝处：东阁华灯，别赐仙韶接元夜。问天上几多春，只似人间，但长见精神如画。好都取山河献君王；看父子貂蝉，玉京迎驾。





【校】


〔题〕四卷本甲集作“为叶丞相作”。

〔宣劝处〕花庵词选作“宣劝后”。





【笺注】


〔玉带金鱼〕唐 宋三品以上官之服饰。韩愈 示儿诗：“不知官高卑，玉带悬金鱼。”

〔旧日句〕宋史 司马光传：“居洛阳十五年，天下以为真宰相，田夫野老皆号为司马相公，妇人孺子亦知其为君实也。帝崩，赴阙临，卫士望见，皆以手加额曰：‘此司马相公也。’所至民遮道聚观，马至不得行。”

〔宣劝〕诗话总龟前集卷二十七：“宣劝字，东坡数使之。其一即和王仲至 喜雪御筵诗曰：‘宣劝不多心自醉。’其一和蒋颖叔 端门观灯诗：‘十分宣劝恐难胜。’”

〔东阁〕汉书 公孙弘传：“公孙弘自起徒步，数年，至宰相封侯，于是起客馆、开东阁，以延贤人，与参谋议。”

〔仙韶〕唐书 礼乐志：“文宗诏太常卿冯定采开元雅乐，制云韶法曲，乐成，改法曲为仙韶曲。”

〔貂蝉〕貂蝉为侍从贵臣所着冠上之饰，其制为冠上加黄金珰，附蝉为饰，并插以貂尾。“父子貂蝉”事不详。





【编年】


淳熙二年（一一七五）。 ——据绍兴十八年同年小录，叶衡为是年五甲第一百十八人，年二十七，正月十九日生。据宋史 孝宗纪，叶衡于淳熙元年二月被召入朝，六月除参知政事，十一月除右丞相。此词有“江头父老”、“遥知宣劝”等语，应系淳熙二年正月稼轩尚在建康之日，为应祝叶氏五十四岁寿辰而作。