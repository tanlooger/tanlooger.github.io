---
---
---
title: 水龙吟
---



登建康 赏心亭





楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏干拍遍，无人会，登临意。　休说鲈鱼堪鲙，尽西风季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取，红巾翠袖，揾英雄泪？





【校】


〔题〕花庵词选作“赏心亭”。

〔远目〕四卷本甲集作“远日”。

〔红巾〕四卷本作“盈盈”。





【笺注】


〔遥岑句〕韩愈 城南联句：“遥岑出寸碧，远目增双明。”

〔玉簪句〕韩愈 送桂州严大夫诗：“山如碧玉簪。”皮日休 缥缈峰诗：“似将青螺髻，撒在明月中。”

〔落日句〕杜甫 越王楼歌：“楼头落日半轮明。”

〔断鸿句〕柳永 玉蝴蝶词：“断鸿声里，立尽斜阳。”

〔吴钩〕吴越春秋 阖闾内传：“阖闾命于国中作金钩，令曰：‘能为善钩者赏之百金。’有人杀其二子，以血衅金，成二钩，献于阖闾。……王曰：‘何以异于众夫子之钩乎？’……钩师向钩而呼二子名：‘吴鸿、扈稽，我在于此，王不知汝之神也。’声绝于口，两钩俱飞，着父之胸。吴王大惊，乃赏百金，遂服而不离身。”沈括 梦溪笔谈卷十九：“唐人诗多用吴钩者，吴钩，刀名也，刃鸾，今南蛮用之，谓之葛党刀。”杜甫 后出塞诗：“少年别有赠，含笑看吴钩。”李贺 南园诗：“男儿何不带吴钩，收取关山五十州。”

〔栏干句〕王辟之 渑水燕谈录卷四：“刘孟节先生概，青州寿光人。少师种放，笃古好学，酷嗜山水，而天姿绝俗，与世相龃龉，故久不仕。……少时多居龙兴僧舍之西轩，往往凭栏静立，怀想世事，吁唏独语，或以手拍栏干。尝有诗曰：‘读书误我四十年，几回醉把栏干拍。’”

〔无人会二句〕宋僧文莹 湘山野录卷上：“金陵 赏心亭，丁晋公出镇日重建也。秦淮绝致，清在轩槛。取家箧所宝袁安卧雪图张于亭之屏，乃唐周昉绝笔。……偶一帅遂窃去，以市画芦雁掩之。后君玉 王公琪复守是郡，登亭留诗曰：‘千里秦淮在玉壶，江山清丽壮吴都。昔人已化辽天鹤，旧画难寻卧雪图。冉冉流年去京国，萧萧华发老江湖。残蝉不会登临意，又噪西风入座隅。’此诗与江山相表里，为贸画者之萧斧也。”

〔休说二句〕参前木兰花慢（老来情味减阕）“秋晚句”注。

〔求田三句〕三国志 魏志 陈登传：“许汜与刘备共在荆州牧刘表坐，表与备共论天下人，汜曰：‘陈元龙湖海之士，豪气不除。’备问汜：‘君言豪，宁有事耶？’汜曰：‘昔遭乱，过下邳，见元龙，元龙无客主之意：久不相与语，自上大床卧，使客卧下床。’备曰：‘君有国士之名，今天下大乱，帝主失所，望君忧国忘家，有救世之意；而君求田问舍，言无可采，是元龙所讳也，何缘当与君语！如小人：欲卧百尺楼上，卧君于地，何但上下床之间耶！’”

〔忧愁风雨〕苏轼 满庭芳词：“百年里，浑教是醉，三万六千场。思量，能几许，忧愁风雨，一半相妨。”

〔树犹如此〕世说新语言语篇：“桓公北征，经金城，见前为琅琊时种柳已皆十围，慨然曰：‘木犹如此，人何以堪！’攀枝执条，泫然流泪。”按：庾信 枯树赋作“树犹如此”。





【编年】


淳熙元年（一一七四）。——上词充满牢骚愤激之气，且有“树犹如此”语，疑非首次官建康时作。盖当南归之初，自身之前途功业如何，尚难测度；嗣后乃仍复沉滞下僚，满腹经纶，迄无所用，迨重至建康，登高眺远，胸中积郁乃不能不以一吐为快矣。