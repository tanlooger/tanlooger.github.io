---
---
---
title: 念奴娇
---



登建康 赏心亭，呈史留守致道





我来吊古，上危楼，赢得闲愁千斛。虎踞龙蟠何处是？只有兴亡满目。柳外斜阳，水边归鸟，陇上吹乔木。片帆西去，一声谁喷霜竹？　却忆安石风流，东山岁晚，泪落哀筝曲。儿辈功名都付与，长日惟消棋局。宝镜难寻，碧云将暮，谁劝杯中绿？江头风怒，朝来波浪翻屋。





【校】


〔题〕“史留守致道”四卷本甲集作“史致道留守”。花庵词选题作“登赏心亭”。

〔兴亡〕王诏校刊本作“江山”。





【笺注】


〔赏心亭〕景定建康志卷二十二：“赏心亭在下水门之城上，下临秦淮，尽观览之胜。丁晋公谓建。”

〔虎踞龙蟠〕太平御览卷一五六州郡一引张勃 吴录：“刘备曾使诸葛亮至京，因睹秣陵山阜，叹曰：；钟山龙盘，石头虎踞，此帝王之宅。“李商隐 咏史诗：“北湖南埭水漫漫，一片降旗百尺竿。三百年间同晓梦，钟山何处有龙盘？”

〔喷霜竹〕黄庭坚 念奴娇词，题云：“八月十七日同诸甥待月，有客孙彦立者善吹笛，有名酒酌之。”其结句云：“孙郎微笑，坐来声喷霜竹。”

〔却忆至棋局〕南齐书 王俭传：“俭常语人曰：‘江左风流宰相惟有谢安。’盖自比也。”晋书 谢安传：“谢安字安石……寓居会稽，与王羲之及高阳许询、桑门支遁游处，出则渔弋山水，入则言咏属文，无处世意。……安虽放情丘壑，然每游赏必以妓女从。……屡违朝旨，高卧东山。……时安弟万为西中郎将，总藩任之重……及万废黜，安始有仕进志。……时苻坚强盛，疆埸多虞，诸将败退相继，安遣弟石及兄子玄等应机征讨，所在克捷。……玄等既破坚，有驿书至，安方对客围棋，看书既竟，便摄放床上，了无喜色，棋如故。客问之，徐答云：‘小儿辈遂已破贼。’安虽受朝寄……然东山之志始末不渝。雅志未就，遂遇疾笃。”又，桓伊传：“伊字叔夏……善音乐，尽一时之妙，为江左第一。……时谢安婿王国宝专利无检行，安恶其为人，每抑制之。及孝武末年，嗜酒好内，而会稽王 道子昏醟尤甚，惟狎昵谄邪，于是国宝谗谀之计稍行于主相之间，而好利险诐之徒以安功名盛极而构会之，嫌隙遂成。帝召伊饮宴，安侍坐，帝命伊吹笛，伊神色无忤，即吹为一弄，乃放笛云：‘臣于筝分乃不及笛，然自足以韵合歌管，请以筝歌。’……伊便抚筝而歌怨诗曰：‘为君既不易，为臣良独难，忠信事不显，乃有见疑患。……’声节慷慨，俯仰可观。安泣下沾衿，乃越席而就之，捋其须曰：‘使君于此不凡！’帝甚有愧色。”唐张固 幽闲鼓吹：“宣宗坐朝，令狐相进李远为杭州，宣宗曰：‘比闻李远诗云：长日唯销一局棋。岂可以临郡哉？’对曰：‘诗人之言不足有实也。’”

〔宝镜句〕李濬 松窗杂录载渔人于秦淮得古铜镜，照之尽见脏腑，腕战而坠，李德裕穷索水底而不可复得事，疑为此句出典。

〔碧云句〕江淹 拟休上人怨别诗：“日暮碧云合，佳人殊未来。”柳永 洞仙歌词：“伤心最苦，伫立对碧云将暮。”

〔谁劝句〕白居易 和梦得游春诗一百韵：“行看须间白，谁劝杯中绿？”

〔江头二句〕杜甫 观李固请司马弟山水图诗：“高浪垂翻屋，崩崖欲压床。”陆游 南唐书史 虚白传：“元宗南游豫章，次蠡泽，虚白鹤裘藜杖，迎谒道旁，元宗驻跸劳问曰：‘处士居山亦尝有所赋乎？’曰：‘近得溪居诗一联。’使诵之，曰：‘风雨揭却屋，浑家醉不知。’元宗变色。”苏轼 次韵刘景文登介亭诗：“涛江少酝藉，高浪翻雪屋。”