---
---
---
title: 鹧鸪天
---



离豫章，别司马汉章大监





聚散匆匆不偶然，二年历遍楚山川。但将痛饮酬风月，莫放离歌入管弦。　萦绿带，点青钱。东湖春水碧连天。明朝放我东归去，后夜相思月满船。





【校】


〔历遍〕四卷本丙集作“遍历”。





【笺注】


〔聚散句〕欧阳修 浪淘沙词：“聚散苦匆匆，此恨无穷。”

〔二年句〕稼轩于淳熙三年由江西提刑调京西转运判官，四年差知江陵府兼湖北安抚，其年秋冬间又迁知隆兴兼江西安抚，二年之内所至莫非楚地。张孝祥 鹧鸪天 淮雨为老人寿：“农桑欲遍楚山川。”

〔莫放句〕欧阳修 别滁诗：“我亦且如常日醉，莫教管弦作离声。”莫放犹言莫教、莫使。

〔点青钱〕杜甫 漫兴诗：“糁径杨花铺白毡，点溪荷叶叠青钱。”

〔东湖句〕韦庄 菩萨蛮：“春水碧于天，画船听雨眠。”东湖在豫章郡治东南，舆地纪胜 江南西路隆兴府：“洪州，春秋 战国时属楚，秦属九江郡，汉高帝始置豫章郡。东湖在郡治东南，周广五里。”唐书 地理志：“南昌县南有东湖，元和三年刺史韦丹开南塘斗门以节江水。”

〔明朝二句〕陈师道 过杭留别曹无逸朝奉诗：“后夜相思隔烟水。”张孝祥 鹧鸪天 荆州别同官：“今宵拚醉花迷坐，后夜相思月满川。”





【编年】


淳熙五年（一一七八）。