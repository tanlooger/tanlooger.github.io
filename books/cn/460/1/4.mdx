---
---
---
title: 浣溪沙
---



赠子文侍人，名笑笑





侬是嵚崎可笑人，不妨开口笑时频。有人一笑坐生春。

歌欲颦时还浅笑，醉逢笑处却轻颦。宜颦宜笑越精神。





【笺注】


〔子文〕稼轩有与严子文唱和之水调歌头一阕，崔敦礼 宫教集有代严子文作之奠枕楼记，知此子文当即严子文。鲍廉 重修琴川志：“严焕字子文，登绍兴十二年第。调徽州 新安教授，通判建康府，知江阴军，迁太常丞，出为福建市舶，终朝奉大夫。焕长于书，笔法尤精。”

〔侬是句〕晋书 桓彝传：“桓彝字茂伦，雅为周所重，尝叹曰：‘茂伦嵚崎历落，固可笑人也。’”按，此词所赠者既名笑笑，故每句皆着一笑字。

〔开口笑〕庄子 盗跖：“其中开口而笑者，一月之中不过四五日而已矣。”杜牧 九日齐山登高诗：“尘世难逢开口笑，菊花须插满头归。”

〔坐生春〕韩愈 酒中留上襄阳李相公诗：“银烛未消窗送曙，金钗半醉座生春。”





【编年】


乾道四年或五年（一一六八或一一六九）。——据景定建康志，严子文于乾道二年至五年通判建康府，四年，稼轩与为同官，其后二人行踪差池，因疑此词作于此二年内。