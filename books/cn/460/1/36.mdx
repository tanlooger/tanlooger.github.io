---
---
---
title: 水调歌头
---



淳熙丁酉，自江陵移帅隆兴，到官之三月被召，司马监、赵卿、王漕饯别。司马赋水调歌头，席间次韵。时王公明枢密薨，坐客终夕为兴门户之叹，故前章及之





我饮不须劝，正怕酒尊空。别离亦复何恨，此别恨匆匆。头上貂蝉贵客，苑外麒麟高冢，人世竟谁雄？一笑出门去，千里落花风。 孙 刘辈，能使我，不为公。余发种种如是，此事付渠侬。但觉平生湖海，除了醉吟风月，此外百无功。毫发皆帝力，更乞鉴湖东。





【校】


〔题〕四卷本乙集“三月”作“二月”。

〔苑外〕广信书院本、四卷本及王诏校刊本作“花外”。兹从四印斋本。

〔一笑出门〕王诏校刊本、六十家词本及四印斋本作“出门一笑”。





【笺注】


〔司马监〕据鹧鸪天（聚散匆匆不偶然阕）词题，知司马监即司马汉章。汉章名倬，见洪迈 夷坚志丁十六浙西提举条。宋史 司马朴传：“朴字文季。……靖康初，金人次汴郊，命朴使之，二酋问朴家世，具以告，喜曰：‘贤者之后也。’待之加礼。……二帝将北迁，又贻书请存立赵氏，金人惮之，挟以北去，且悉取其孥。开封仪曹赵鼎为匿其长子倬于蜀，故得免。”涑水司马氏源流集略卷四马骙撰修复宋太师温国司马文正公祠墓记：“初，金虏挟公侄孙兵部侍郎朴北去，悉取其孥，赵忠简为匿其长子倬于蜀，因家叙州。”按：宋史及司马氏源流集略均不载司马汉章之历官本末，今据宋会要及建炎以来系年要录，知其于绍兴末年曾知房州及德安府，乾道、淳熙中知襄阳府兼京西南路安抚使，任户部员外郎，江西 京西湖北总领，江南东路提点刑狱。此处以监相称，知司马汉章其时正任江西 京西湖北总领。

〔赵卿〕未详。

〔王漕〕宋史 王希吕传：“淳熙二年除吏部员外郎。……加直宝文阁、江西转运副使。五年，召为起居郎，除中书舍人。”陈亮与吕伯恭正字书：“辛幼安、王仲衡俱召还。”仲衡为王希吕之字。稼轩之被召还朝较王氏或稍早，则此词题中所指必即希吕也。

〔王公明〕周必大 玉堂杂记卷二：“乾道七年七月二十六日……是时参知政事王公明炎在蜀三年，屡求归。”据知公明为王炎之字。宋宰辅编年录卷十七：“乾道九年正月己丑，王炎罢枢密使。——炎自乾道四年二月除签书枢密院事，五年二月除参知政事，七年七月拜枢密使，依前四川宣抚使。是年正月罢。执政凡五月。”余详年谱 淳熙五年记事。

〔门户之叹〕一、宋史 孝宗本纪：“乾道六年三月乙丑，以晁公武 王炎不协，罢四川制置使，归宣抚司。”二、周必大 省斋文稿十四王炎除枢密使御笔跋：“乾道七年七月二十六日，国忌假……御药甘泽赍御札来，除王炎为枢密使，依旧宣抚（四川）。……初，炎与宰相虞允文不相能，屡乞罢归，允文荐权吏部侍郎王之奇为代。……暨宣炎制，宰相以下皆莫测云。”三、宋宰辅编年录卷十七：“王炎，淳熙元年十二月以观文殿学士太中大夫知潭州，二年五月臣僚论蒋芾、王炎、张说欺君之罪，并诏落职居住。炎落观文殿学士，袁州居住。三年七月上宣谕龚茂良等曰：‘有一事，累日欲与卿言。昨汤邦彦论蒋芾、王炎、张说三人者，朕思之，王炎似无大过，非二人之比。’茂良等奏：‘仰见圣明洞照。邦彦论王炎事多非其实，人皆能言之。宜蒙圣恩宽贷。’上曰：‘未欲便与差遣，且令自便。’三年十二月，中大夫新知荆南府王炎复资政殿大学士，以赦恩检举也。”

〔头上貂蝉〕宋史 舆服志：“貂蝉冠一名笼巾，织籐，漆之，形正方如平巾帻，饰以银，前有银花，上缀玳瑁蝉，左右为三小蝉，衔玉鼻，左插貂尾。三公亲王侍祠、大朝会，则加于进贤冠而服之。”

〔苑外句〕杜甫 曲江诗：“江上小堂巢翡翠，苑边高冢卧麒麟。”

〔一笑句〕黄庭坚 水仙花诗：“出门一笑大江横。”

〔孙刘三句〕三国志 魏志 辛毗传：“时中书监刘放、令孙资见信于主，制断时政，大臣莫不交好，而毗不与往来。毗子敞谏曰：‘今刘孙用事，众皆影附，大人宜小降意，和光同尘，不然必有谤言。’毗正色曰：‘主上虽未称聪明，不为暗劣；吾之立身，自有本末，就与刘 孙不平，不过令吾不作三公而已，何危害之有焉。’”

〔余发句〕左传 昭三年：“齐侯田于莒，卢蒲嫳见，泣且请曰：‘余发如此种种，余奚能为？’”注：“嫳，庆封之党，襄二十八年放之于境。种种，短也，自言衰老，不能复为害。”

〔湖海〕见前水龙吟（楚天千里清秋阕）“求田三句”注。

〔除了二句〕苏轼 秀州报本禅院乡僧文长老方丈诗：“我除搜句百无功。”

〔毫发句〕汉书张耳陈余传：“耳子敖嗣立，高祖过赵，赵王体甚卑，高祖甚慢之，赵相贯高怒曰：‘请为杀之。’敖曰：‘君何言之误！先王亡国，赖皇帝得复国，德流子孙，秋毫皆帝力也。’”

〔鉴湖〕一名镜湖。在今浙江 绍兴县南。新唐书隐逸传：“贺知章 天宝初病，梦游帝居，乃请为道士，还乡里，诏许之，以宅为千秋观而居。又请周公湖数顷为放生池，有诏赐镜湖 剡川一曲。”苏轼 次韵子由使契丹至涿州见寄四首：“那知老病浑无用，欲向君王乞镜湖。”





【编年】


淳熙五年戊戌（一一七八）。——据词题中语，知此词之作与王炎之卒盖在同时；唯王氏宋史无传，宋宰辅编年录亦不载其生卒。稼轩自隆兴被召之年月，史亦无文可考。但题中虽云淳熙丁酉自江陵移帅隆兴，而据在隆兴帅任内之措施考之，知其莅任必在丁酉岁杪（参年谱），其被召离任，当在戊戌年之晚春也。