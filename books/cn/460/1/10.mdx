---
---
---
title: 又
---







点火樱桃，照一架荼䕷如雪。春正好见龙孙穿破，紫苔苍壁。乳燕引雏飞力弱，流莺唤友娇声怯。问春归不肯带愁归，肠千结。 层楼望，春山叠。家何在？烟波隔。把古今遗恨，向他谁说？蝴蝶不传千里梦，子规叫断三更月。听声声枕上劝人归，归难得。





【校】


〔春正好句〕“见”字疑衍。万树 词律满江红又一体下注云：“按前后段中俱用七字两句，万无用八字而前后参差者。……稼轩多一见字，皆系误传，即当时偶笔，亦是差处。”





【笺注】


〔龙孙〕僧赞宁 笋谱杂说篇：“俗间呼笋为龙孙。”

〔蝴蝶二句〕庄子 齐物论：“昔者庄周梦为胡蝶，栩栩然胡蝶也；自喻适志与，不知周也。俄然觉，则蘧蘧然周也。不知周之梦为胡蝶与，胡蝶之梦为周与？”禽经：“春夏有鸟若云‘不如归去’，乃子规也。”崔涂 春夕旅怀诗：“蝴蝶梦中家万里，杜鹃枝上月三更。……自是不归归便得，五湖烟景有谁争？”





【编年】


上满江红三首，广信书院本俱编置于同调词之前列，知作年皆较早。其中“点火樱桃”阕，思归山东之情，与本卷第一首汉宫春词同，故均姑置于乾道中期。