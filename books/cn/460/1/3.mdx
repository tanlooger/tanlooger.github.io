---
---
---
title: 水调歌头
---



寿赵漕介庵





千里渥洼种，名动帝王家。金銮当日奏草，落笔万龙蛇。带得无边春下，等待江山都老，教看鬓方鸦。莫管钱流地，且拟醉黄花。

唤双成，歌弄玉，舞绿华。一觞为饮千岁，江海吸流霞。闻道清都帝所，要挽银河仙浪，西北洗胡沙。回首日边去，云里认飞车。





【笺注】


〔赵介庵〕韩元吉 南涧甲乙稿卷二十一直宝文阁 赵公墓志铭：“吾友赵德庄……讳彦端，德庄其字也。于宣祖皇帝为八世孙。……年十七应进士举，遂登绍兴八年礼部第。主临安府 钱塘县簿，公卿贵人争识之。声名籍甚。……除直显谟阁，为江南东路计度转运副使。……以小疾得主管台州 崇道观。余干号佳山水，所居最胜。日与宾客觞咏自怡，好事者以为有旷达之风。……享年五十有五，卒以淳熙二年七月四日。……其所为文，类之为十卷，自号介庵居士集云。”

〔渥洼〕汉书 武帝纪：“元鼎四年六月，得宝鼎后土祠旁，秋，马生渥洼水中，作宝鼎 天马之歌。”李斐注：“南阳 暴利长屯田敦煌界，数于此水旁见群马，中有奇者，举凡马异，来饮此水，利长久之收得其马，献之，欲神异此马，云从水中出。”杜甫 遣兴诗：“君看渥洼种，态与驽骀异。”

〔落笔句〕温庭筠 秘书省有贺监知章题诗笔力遒健风尚高远拂尘寻玩因此有作：“出笼鸾鹤归辽海，落笔龙蛇满坏墙。”

〔钱流地〕新唐书 刘晏传：“诸道巡院皆募驶足，置驿相望。四方货殖低仰，及它利害，虽甚远，不数日即知。是能权万货重轻，使天下无甚贵贱而物常平，自言如见钱流地上。”

〔双成〕相传有仙女名董双成，为西王母侍女，炼丹宅中，丹成得道，自吹玉箫，驾鹤升去。汉武内传：“王母命侍女董双成吹云和之笙。”

〔弄玉〕列仙传：“萧史者，秦穆公时人，善吹箫。穆公女弄玉好之，公妻焉。弄玉日就萧史学箫作凤鸣，感凤来止，一旦夫妻同随凤飞去。”

〔绿华〕真诰 运象篇：“萼绿华者，自云是南山人，女子，年可二十上下，青衣，颜色绝整。以升平三年十一月十日夜降羊权家，授权尸解药，并诗一篇，火浣布手巾一方，金玉条脱各一枚。”按：本事词称赵彦端居京口时，风轩月馆，名妓艳姬，倍于他所，人皆以群仙目之，其中最胜者十人，曾为之各赋鹧鸪天词。稼轩此数句援董双成等女仙三人，盖亦所谓“以群仙目之”也。

〔流霞〕论衡 道虚篇：“河东 项曼斯好道学仙，委家亡去，三年而返。曰：‘去时有数仙人，将我上天，离月数里而止。居月之旁，其寒凄怆。口饥欲食，辄饮我流霞一杯。每饮一杯，数月不饥。’”

〔清都〕列子 周穆王篇：“清都紫微，钧天广乐，帝之所居。”

〔要挽二句〕杜甫 洗兵马：“安得壮士挽天河，净洗甲兵长不用。”李白 永王东巡歌：“为君谈笑净胡沙。”

〔日边〕喻朝廷。

〔飞车〕帝王世纪：“奇肱氏能为飞车，从风远行。”





【编年】


乾道四年（一一六八）九月。——据赵公墓志铭及景定建康志，赵氏于乾道三年冬至五年春领江东漕事，其时稼轩亦正通判建康，此词必即是时所作。丘崈 文定公词“为赵漕德庄寿”之水调歌头一阕，后章云：“记长庚，曾入梦，恰而今。枨黄橘绿，可人风物是秋深。九日明朝佳节，得得天教好景，供与醉时吟。从此寿千岁一岁一，登临。”据知赵氏生辰当在重阳节前一二日与此词，“醉黄花”句亦正相符也。