---
---
---
title: 又
---



和洪丞相景伯韵，呈景卢内翰





急管哀弦，长歌慢舞，连娟十样宫眉。不堪红紫，风雨晓来稀。惟有杨花飞絮，依旧是萍满方池。酴醿在，青虬快剪，插遍古铜彝。

谁将春色去？鸾胶难觅，弦断朱丝。恨牡丹多病，也费医治。梦里寻春不见，空肠断怎得春知？休惆怅，一觞一咏，须刻右军碑。





【校】


〔题〕四卷本甲集作“和洪丞相韵，呈景卢舍人”。

〔晓来稀〕广信书院本作“晓稀稀”，兹从四卷本。

〔方池〕四卷本、王诏校刊本及四印斋本作“芳池”。

〔朱丝〕王诏校刊本及四印斋本作“蛛丝”。

〔肠断〕王诏校刊本及四印斋本作“断肠”。





【笺注】


〔景卢内翰〕宋史 洪迈传：“迈字景卢。皓季子也。……乾道二年复知吉州，入对，遂除起居舍人。……三年，迁起居郎，拜中书舍人，兼侍读，直学士院，仍参史事。父忠宣，兄适、遵皆历此三职，迈又踵之。……六年除知赣州……寻知建宁府。……（淳熙）十一年知婺州……明年，召对……绍熙改元……明年，再上章告老，进龙图阁学士。寻以端明殿学士致仕，是岁卒，年八十。赠光禄大夫，谥文敏。迈兄弟皆以文章取盛名，跻贵显，迈尤以博洽受知，孝宗谓其文备众体。迈考阅典故，渔猎经史，极鬼神事物之变。……”

〔急管句〕鲍照 白纻歌：“古称渌水今白纻，催弦急管为君舞。”

〔长歌慢舞〕白居易 长恨歌：“缓歌慢舞凝丝竹，尽日君王看不足。”

〔连娟〕宋玉 神女赋：“眉联娟以蛾扬兮，朱唇的其若丹。”司马相如 上林赋：“长眉连娟，微睇绵藐。”

〔十样宫眉〕海录碎事：“唐明皇令画工画十眉图，一曰鸳鸯眉，二曰小山眉，三曰五岳眉，四曰三峰眉，五曰垂珠眉，六曰月棱眉，七曰分稍眉，八曰涵烟眉，九曰拂云眉，十曰倒晕眉。”晏几道 鹧鸪天词：“十样宫眉捧寿觞。”

〔惟有二句〕苏轼 水龙吟次韵章质夫杨花：“晓来雨过，遗踪何在？一池萍碎。”自注云：“杨花落水为浮萍，验之信然。”

〔谁将句〕韩愈 晚春诗：“谁收春色将归去？慢绿妖红半不存。”

〔鸾胶〕汉武外传：“西海献鸾胶，武帝弦断，以胶续之，弦两头遂相著，终日射不断。帝大悦，名续弦胶。”

〔一觞二句〕王羲之 兰亭序：“一觞一咏，亦足以畅叙幽情。”羲之仕晋为右军将军。





又

游豫章东湖再用韵





柳外寻春，花边得句，怪公喜气轩眉。阳春 白雪，清唱古今稀。曾是金銮旧客，记凤凰独绕天池。挥毫罢，天颜有喜，催赐尚方彝。公在词掖尝拜尚方宝彝之赐。　只今江海上，钧天梦觉，清泪如丝。算除非痛把，酒疗花治。明日五湖佳兴，扁舟去一笑谁知。溪堂好，且拚一醉，倚杖读韩碑。堂记公所制。





【校】


〔题〕四卷本甲集无题。永乐大典卷二二六六湖字韵引作“游东湖”。

〔尚方〕四卷本作“上方”。

〔注〕“宝彝”四卷本、永乐大典作“宝鼎”。

〔江海上〕广信书院本作“江远上”，兹从四卷本及永乐大典。王诏校刊本及四印斋本作“江山远”。





【笺注】


〔阳春 白雪〕宋玉对楚王问：“客有歌于郢中者，其始曰下里 巴人，国中属而和者数千人；其为阳阿 薤露，国中属而和者数百人；其为阳春 白雪，国中属而和者不过数十人。……其曲弥高，其和弥寡。”

〔金銮旧客〕文献通考 学士院：“故事：学士掌内庭书诏，指挥边事，晓达机谋，天子机事密命在焉，不当豫外司公事，盖防纤微间或漏省中语。故学士院常在金銮殿侧。……前朝因金銮坡以为门名，与翰林院相接，故为学士者称金銮以美之。”容斋随笔卷十六兄弟直四垣条：“绍兴二十九年，予仲兄始入西省，至隆兴二年伯兄继之，乾道三年予又继之，相距九岁。予作谢表云：‘父子相承，四上銮坡之直；弟兄在望，三陪凤阁之游。’”

〔凤凰独绕天池〕天池谓禁苑中之池沼，亦称凤池或凤凰池。文献通考 中书省：“魏、晋以来中书监令掌赞诏命，记会时事，典作文书。以其地在枢近，多承宠任，是以人因其位谓之凤凰池焉。”

〔天颜有喜〕杜甫 紫宸殿退朝诗：“天颜有喜近臣知。”

〔钧天句〕见前八声甘州（把江山好处付公来阕）“钧天梦”注。

〔五湖、扁舟〕见前破阵子（掷地刘郎玉斗阕）“挂帆句”注。

〔溪堂、韩碑〕韩愈有郓州溪堂诗，诗前有长序，记溪堂修建因由，当时即将此诗此序刻石于郓州。此处盖以指司马汉章之山雨楼及洪景卢之山雨楼记。

〔堂记公所制〕据词中语句及自注，知稼轩此次之游东湖，盖与洪景卢偕往。洪景伯原唱自注谓“司马汉章作山雨楼，景卢为之记”，稼轩此注当亦指此。予曩曾以此注为指洪景卢所作之稼轩记而言，盖误。稼轩 上饶居第之经始，据新居上梁文知在淳熙七年，本年春容已次第落成，然依此词前后语意观之，似以指山雨楼记为合。又洪氏稼轩记云：“绘图畀予曰：‘吾甚爱吾轩，为吾记。’”知稼轩记系洪氏与稼轩会晤之后，据所畀信上居第之营造图样而作。非洪氏初抵豫章之日，于匆遽之间所写就也。





【编年】


淳熙八年（一一八一）春。——上满庭芳三首，据洪景伯原唱题中语，知均作于淳熙八年春季。宋会要辑稿 职官七二之二八，于淳熙七年五月载洪迈以求琼花故而罢知建宁府事，其后当即家居鄱阳。八年春间有南昌之行，景伯赋词饯送，稼轩因亦用韵而相与酬答。据景伯词中“流觞近”句，其抵南昌时节当在上巳左右也。