---
---
---
title: 西河
---



送钱仲耕自江西漕移守婺州





西江水，道似西江人泪。无情却解送行人，月明千里。从今日日倚高楼，伤心烟树如荠。

会君难，别君易。草草不如人意。十年著破绣衣茸，种成桃李。问君可是厌承明，东方鼓吹千骑。　对梅花更消一醉。看明年调鼎风味。老病自怜憔悴。过吾庐定有，幽人相问：岁晚渊明归来未？





【校】


〔题〕“移守婺州”四卷本甲集作“赴婺州”。

〔道似句〕四卷本作“道是西风人泪。”

〔看明年〕四卷本作“有明年”。





【笺注】


〔钱仲耕〕重修琴川志：“钱佃字仲耕，弱冠入太学，登绍兴十五年进士第。……累迁左右司检正，兼权吏、兵、工三侍郎。出为江西路转运副使。时盗赖文正起武陵，朝廷调兵讨之，佃馈饷不乏。继使福建，再使江西，奏蠲诸郡之逋。淳熙八年，婺州饥，且缺守，上曰：‘钱某可守郡。’既至，荐饥祷雨，须发为白。劝分移粟，所活口七十余万。政甲一路。……佃忠信恭宽，临政不求赫赫声，以安民为先务。所至得民。家不取盈，捐橐装买田，赡合族，名曰义庄。”

〔西江〕指赣江。

〔烟树如荠〕颜氏家训卷三勉学篇引罗浮山记：“望平地树如荠。”戴暠 度关山诗：“今上关山望，长安树如荠。”孟浩然 秋登万山寄张五诗：“天边树若荠，江畔洲如月。”

〔十年句〕钱仲耕于淳熙初年即出任江西运副，继使福建，再使江西，虽尚未及十年，然为时已甚久，故举成数以言之也。

〔种成桃李〕韩诗外传：“春树桃李，夏得荫其下，秋得食其实。”唐 狄仁杰喜荐士，当时有“天下桃李尽出公门”之誉。李绹 和杜祁公致仕诗：“收得桑榆归物外，种成桃李满人间。”

〔承明〕见前木兰花慢（老来情味减阕）“承明”注。

〔东方句〕见前满江红（照影溪梅阕）“千骑”注。

〔对梅花二句〕尚书 说命下：“若作和羹，尔惟盐梅。”





【附录】


丘宗卿 崈和章（见文定公词）

西河 饯钱漕仲耕移知婺州奏事，用幼安韵

清似水，不了眼中供泪。今宵忍听唱阳关，暮云千里。可堪客里送行人，家山空老春荠。　道别去，如许易。离合定非人意。几年回首望龙门，近才御李。也知追诏有时来，匆匆今见归骑。整弓刀，徒御喜。举离觞饮嚼无味。端的慰人憔悴。想天心注倚，方深应是，日日传宣公来未？





【编年】


淳熙八年（一一八一）。——丘宗卿为继钱仲耕之后任江西漕使者，其交接当为本年春季，此词及丘氏和章即作于是时。又龙川文集卷二十一与辛幼安殿撰书有“闻往往寄词与钱仲耕”语，知稼轩与钱氏唱和当不止此一首，惜已无可考寻矣。