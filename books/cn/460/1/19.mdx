---
---
---
title: 西江月
---



为范南伯寿





秀骨青松不老，新词玉佩相磨。灵槎准拟泛银河，剩摘天星几个。南伯去岁七月生子。　奠枕楼头风月，驻春亭上笙歌。留君一醉意如何？金印明年斗大。





【校】


〔题〕广信书院本作“寿范南伯知县”，兹从四卷本丁集。花庵词选无题。

〔注〕“个”字下注文，四卷本无。

〔楼头〕四卷本及花庵词选并作〔楼东〕。





【笺注】


〔范南伯〕刘宰 故公安范大夫行述：“公讳如山，字南伯，邢台人。……南轩先生张公帅荆南，志在经理中原，以公北土故家，知其豪杰，熟其形势，辟差辰州 卢溪令，改摄江陵之公安，实欲引以自近。公治官犹家，抚民若子，人思之至今。……女弟归稼轩先生辛公弃疾，辛与公皆中州之豪，相得甚。辛词有‘万里功名莫放休’之句，盖以属公。公赋诗自见，亦曰：‘伊人固可笑，历落复崎嵚。略无资身策，而有忧世心。穷途每为恸，抱膝空长吟。’其志尚可想。床头常置渊明诗一编，开诵至‘倾壶无余沥，窥灶不见烟’，辄拊卷曰：‘是中有乐地，惟此翁知之。’……公岁晚居贫而好客，客至辄饬家人趣治具，无则典衣继之，须尽乃白。”

〔灵槎句〕博物志卷十：“天河与海通，近世有人居海渚者，年年八月有浮槎去来，不失期。人有奇志，立飞阁于槎上，多赍粮，乘槎而去。”

〔剩〕此处作“多”解。

〔驻春亭〕未详，疑亦滁州之一亭也。

〔金印句〕世说新语 尤悔篇：“王大将军起事，丞相兄弟诣阙谢，周侯深忧。诸王始入，甚有忧色，丞相呼周侯曰：‘百口委卿。’周直过不应。既入，苦相存活。既释，周大说，饮酒。及出，诸王故在门，周曰：‘明年杀诸贼奴，当取金印如斗大，系肘后。’”





【编年】


乾道八年（一一七二）。——稼轩于乾道八年初莅滁州即创建奠枕楼，据后章首句，当是范氏于其时至滁访晤，稼轩因为赋此词也。