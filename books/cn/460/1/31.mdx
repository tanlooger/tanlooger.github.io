---
---
---
title: 摸鱼儿
---



观潮上叶丞相





望飞来半空鸥鹭，须臾动地鼙鼓。截江组练驱山去，鏖战未收貔虎。朝又暮。悄惯得吴儿不怕蛟龙怒。风波平步。看红旆惊飞，跳鱼直上，蹙踏浪花舞。　凭谁问，万里长鲸吞吐，人间儿戏千弩。滔天力倦知何事，白马素车东去。堪恨处：人道是属镂怨愤终千古。功名自误。谩教得陶朱，五湖 西子，一舸弄烟雨。





【校】


〔题〕阳春白雪三引作“潮”。

〔悄惯〕四卷本甲集作“诮惯”。

〔属镂怨〕四卷本及阳春白雪并作“子胥冤”。





【笺注】


〔动地鼙鼓〕白居易 长恨歌：“渔阳鼙鼓动地来，惊破霓裳羽衣曲。”

〔组练〕左传 襄公三年：“春，楚子 重伐吴……使邓廖帅组甲三百，被练三千以侵吴。”注：“组甲被练皆战备也。组甲，漆甲成组文，被练，练袍。”苏轼 催试官考较戏作诗：“八月十八潮，壮观天下无。鹍鹏水击三千里，组练长驱十万夫。”

〔鏖战句〕列子 黄帝篇：“黄帝与炎帝战于阪泉之野，帅熊、罴、狼、豹、、虎为前驱。”范仲淹观潮诗：“势雄驱岛屿，声怒战貔貅。”

〔悄惯得句〕苏轼 八月十五日看潮五绝：“吴儿生长狎涛渊，冒利轻生不自怜。”悄惯得，直纵容得之意。

〔看红旆三句〕吴自牧 梦粱录卷四观潮：“杭人有一等无赖不惜性命之徒，以大彩旗或小清凉伞，红绿伞儿，各系绣色缎子满竿，伺潮出海门，百十为群，执旗泅水上，以迓子胥。弄潮之戏，或有手脚执五小旗浮潮头而戏弄。”

〔长鲸吞吐〕左思 吴都赋：“长鲸吞航，修鲵吐浪。”

〔人间句〕宋史 河渠志：“浙江通大海，日受两潮。梁 开平中钱武肃王始筑捍海塘，在候潮门外，水昼夜冲激，版筑不就，因命强弩数百以射潮头，又致祷胥山祠。既而潮避钱塘东击西陵，遂造竹器积巨石，植以大木。堤岸既固，民居乃奠。”苏轼 八月十五日看潮五绝：“安得夫差水犀手，三千强弩射潮低。”

〔白马三句〕枚乘 七发状 曲江波涛有云：“其少进也，浩浩，如素车白马帷盖之张。”太平广记卷二九一伍子胥条：“伍子胥累谏，吴王赐属镂剑而死。……自是，自海门山潮头汹高数百尺，越钱塘 渔浦方渐低小。……时有见子胥乘素车白马在潮头之中，因立庙以祠焉。”史记 吴太伯世家：“十一年复北伐齐，越王勾践率其众以朝吴，厚献遗之，吴王喜，惟子胥惧，曰：‘是弃吴也。’……吴王不听，使子胥于齐，子胥属其子于齐 鲍氏，还报吴王，吴王闻之大怒，赐子胥属镂之剑以死。将死，曰：‘树吾墓上以梓，令可为器，抉吾眼置之吴东门，以观越之灭吴也。’”集解：“王愠曰：‘孤不使大夫得有见。’乃盛以鸱夷投之江。”正义：“吴俗传云：子胥亡后，越从松江北开渠至横山东北，筑城伐吴。子胥乃与越军梦，令从东南入破吴。越王即移向三江口岸，立坛杀白马祭子胥，杯动酒尽，越乃开渠，子胥作涛，荡罗城东开入灭吴。”

〔谩教三句〕史记 越王勾践世家：“范蠡以为大名之下，难以久居，且勾践为人，可与同患，难与处安乐，乃装其轻宝珠玉……浮海出齐，变姓名，自谓鸱夷子皮（索隐云：以吴王杀子胥而盛以鸱夷，今蠡自以有罪，故为号也。）……止于陶，以为此天下之中，交易有无之通路，为生可以致富矣。于是自谓陶朱公。”又，相传谓范蠡献西施于吴王，吴灭后，蠡复取西施同舟泛五湖而去。杜牧 杜秋娘诗：“西子下姑苏，一舸逐鸱夷。”





【编年】


淳熙二年（一一七五）。——稼轩于淳熙二年被召，入为仓部郎官，此词当作于七月赴江西提刑任之前。