---
---
---
title: 满江红
---



江行，简杨济翁、周显先





过眼溪山，怪都似旧时曾识。还记得梦中行遍，江南江北。佳处径须携杖去，能消几平生屐。笑尘劳三十九年非，长为客。　吴楚地，东南坼。英雄事，曹 刘敌。被西风吹尽，了无尘迹。楼观才成人已去，旌旗未卷头先白。叹人间哀乐转相寻，今犹昔。





【校】


〔题〕四卷本甲集作“江行，和杨济翁韵”。花庵词选作“感兴”。

〔还记得句〕四卷本作“是梦里寻常行遍”。

〔尘劳〕四卷本作“尘埃”。

〔东南坼〕四卷本作“东南拆”。

〔尘迹〕四卷本及花庵词选作“陈迹”。

〔才成〕王诏校刊本及四印斋本作“甫成”。

〔人间〕王诏校刊本、四印斋本改作“人生”。





【笺注】


〔能消句〕世说新语 雅量篇：“祖士少好财，阮遥集好屐，并恒自经营，同是一累而未判其得失。人有诣祖，见料视财物；或有诣阮，见自吹火蜡屐，因叹曰：‘未知一生当着几量屐。’神色闲畅。于是胜负始分。”

〔三十九年非〕淮南子 原道训：“凡人中寿七十岁，然而趋舍指凑，日以自悔也，以至于死。故蘧伯玉年五十而有四十九年非。”王安石 省中诗：“身世自知还自笑，悠悠三十九年非。”

〔吴楚二句〕杜甫 登岳阳楼诗：“吴楚东南坼，乾坤日夜浮。”

〔英雄二句〕蜀志 先主传：“时献帝舅车骑将军董承辞受帝衣带中密诏，当诛曹公，先主未发，是时曹公从容谓先主曰：‘今天下英雄，唯使君与操耳，本初之徒，不足数也。’先主方食，失匕箸。”

〔楼观句〕苏轼 送郑户曹诗：“楼成君已去，人事固多乖。”





【编年】


淳熙五年（一一七八）。——上二词均为江行之作，且均与杨、周二人相唱和者，自必作于同时。杨济翁词集西樵语业中与稼轩唱和之作甚多，就其“寄辛潭州”“呈辛隆兴”诸题考之，亦可证知其与稼轩之相识必甚早。稼轩行踪，唯于淳熙五年由大理少卿出领湖北漕时有溯江之行且必即由其早年寓居之京口出发，外此则均往返于湖、赣之间，扬州非所路经，故二词必淳熙五年所作。是年稼轩三十九岁。