---
---
---
title: 水调歌头
---



淳熙己亥，自湖北漕移湖南，周总领、王漕、赵守置酒南楼，席上留别





折尽武昌柳，挂席上潇湘。二年鱼鸟江上，笑我往来忙。富贵何时休问，离别中年堪恨，憔悴鬓成霜，丝竹陶写耳，急羽且飞觞。　序兰亭，歌赤壁，绣衣香。使君千骑鼓吹，风采汉侯王。莫把离歌频唱，可惜南楼佳处，风月已凄凉。“在家贫亦好”，此语试平章。





【校】


〔题〕四卷本甲集无“淳熙己亥”四字，“总”上脱“周”字，“王”字下脱“漕”字。

〔离歌〕四卷本作“骊驹”。





【笺注】


〔周总领〕宋会要辑稿 职官五二之一七，有淳熙四年三月十五日命度支员外郎周嗣武往四川总领所点检驱磨五年内钱物收支记事一则；又职官七二之二七，有淳熙六年九月二十七日总领周嗣武、漕臣陈延年劾罢知鄂州 赵善括之记事一则。参合两事观之，知周总领必即周嗣武。八闽通志卷六十四建宁府人物：“周嗣武字功甫，浦城人，因之孙。祖荫补官，知临川县，赈济有方，催科不急。赴阙奏利民三事，擢主管官告院，除太府丞，提举江西常平事。江西民输役钱，官司规其羡，变省陌为足陌，嗣武奏复旧。改湖北提刑，以平蛮徭功进直敷文阁。召对，除度支郎官，命使蜀稽考财计，奏乞停成都、潼川两路科买一年，以宽民力，又奏蠲兴元茶息钱引二十万。入对，除太府少卿，湖广总领。召为户部侍郎，寻卒。”

〔王漕〕据前阕摸鱼儿题中“同官王正之”一语，知王漕即王正己。

〔赵守〕宋会要辑稿 职官七二之二七：“淳熙六年九月二十七日知鄂州 赵善括放罢。以总领周嗣武、漕臣陈延年言赵善括增起税务课额至十倍，多添民间赁地钱，强令拍户沽买私酒，白纳利钱，侵都统司课额故也。”又，赵善括 应斋杂著有和稼轩之摸鱼儿一阕，知此赵守即赵善括。杨万里 诚斋集卷八三应斋杂著序：“淳熙季年，孝宗皇帝一日御垂拱殿顾见廷臣，天颜怡愉，因问左右：‘宗子在廷者为谁，凡若干人？’皆谨对曰：‘无之。’……而应斋居士 赵无咎是时方高卧南州，狎东湖之鸥，弄西山之云，远追徐孺，近访山谷，赋诗把酒，与一世相忘，讫不求诸公之举，而诸公亦无求无咎者。……予自乾道辛卯在朝列，时无咎为苏州别驾，已闻其名。后十八年予再补外，过豫章，始识之。至其家，见门巷萧然，槐柳蔚然，知其为幽人高士之庐也，而其人老矣。……无咎讳善括，尝知鄂州，终官朝请大夫。拨烦决疑，所至名迹焯焯云。”

〔南楼〕舆地纪胜 荆湖北路鄂州景物上：“南楼，在郡治正南黄鹄山顶，后改为白云阁。元祐间知州方泽重建，复旧名。”

〔武昌柳〕晋书 陶侃传：“尝课诸营种柳，都尉夏施盗官柳植之于己门，侃后见，驻车问曰：‘此是武昌西门前柳，何因盗来种此？’”

〔二年句〕苏轼 常润道中有怀钱塘寄述古：“二年鱼鸟浑相识，三月莺花付与公。”又留别雩泉诗：“二年饮泉水，鱼鸟亦相识。”

〔富贵句〕杨恽 报孙会宗书：“人生行乐耳，须富贵何时。”

〔离别句〕世说新语 言语篇：“谢太傅语王右军曰：‘中年伤于哀乐，与亲友别辄作数日恶。’王曰：‘年在桑榆，自然至此。正赖丝竹陶写。’”

〔序兰亭〕晋 王羲之有兰亭序，作于永和九年之上巳日。

〔歌赤壁〕苏轼有赤壁赋二篇，又有赤壁怀古之念奴娇一阕。按：赤壁为周瑜大破曹操大军处，其地在今湖北 嘉鱼县东北江滨。今武昌县东南有地曰赤矶，亦名赤壁。

〔绣衣〕汉武帝时置绣衣直指官，衣绣衣，持斧，分部讨奸治狱。宋代各路之提点刑狱使即其官也。

〔使君句〕见前满江红（照影溪梅阕）“千骑”注。

〔南楼佳处〕晋书 庾亮传载亮在武昌，诸佐吏殷浩之徒乘秋夜往共登南楼，俄而不觉亮至，徐曰：“老子于此处兴复不浅。”

〔在家句〕唐戎昱 中秋感怀诗：“远客归去来，在家贫亦好。”





【编年】


淳熙六年（一一七九）。