---
---
---
title: 太常引
---



建康中秋夜为吕叔潜赋





一轮秋影转金波。飞镜又重磨。把酒问姮娥：被白发欺人奈何！　乘风好去，长空万里，直下看山河。斫去桂婆娑，人道是清光更多。





【校】


〔题〕“吕叔潜”广信书院本作“吕潜叔”，兹从四卷本丙集。四卷本无“夜”字。





【笺注】


〔吕叔潜〕汪应辰 文定集卷十五有与吕叔潜书，中有“魏公再相”及“伯恭今安在，两日前作书托韩无咎附便”等语。陈岩肖 庚溪诗话卷下有吕叔潜 大虬云云记事一则，知吕氏名大虬。查吕祖谦 东莱集卷九吕氏家传，大虬为吕好问孙，乃祖谦之诸父。

〔金波〕谓月。汉书 礼乐志 郊祀歌：“月穆穆以金波。”

〔飞镜句〕喻月重圆。玉台新咏 古绝句四首：“破镜飞上天。”吴兢 乐府古题要解藁砧今何在：“破镜飞上天，言月半当还也。”

〔被白发句〕薛能 春日使府寓怀诗：“青春背我堂堂去，白发欺人故故生。”

〔斫去二句〕杜甫 一百五日夜对月诗：“斫却月中桂，清光应更多。”韩愈 月蚀诗效玉川子作：“玉阶桂树闲婆娑。”





【编年】


淳熙元年（一一七四）。——吕叔潜始末既未得详，上词作年因亦难得的知。但据“白发欺人”句推之，似以作于二次官建康时为较合。