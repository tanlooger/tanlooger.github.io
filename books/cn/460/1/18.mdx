---
---
---
title: 木兰花慢
---



滁州送范倅





老来情味减，对别酒，怯流年。况屈指中秋，十分好月，不照人圆。无情水都不管，共西风只管送归船。秋晚莼鲈江上，夜深儿女灯前。　征衫便好去朝天。玉殿正思贤。想夜半承明，留教视草，却遣筹边。长安故人问我，道愁肠酒只依然。目断秋霄落雁，醉来时响空弦。





【校】


〔题〕花庵词选作“送滁州 范倅”。

〔怯流年〕花庵词选作“惜流年”。

〔况〕花庵词选作“更”。

〔只管〕四卷本甲集及花庵词选并作“只等”。

〔承明〕花庵词选作“恩纶”。

〔愁肠酒〕四卷本作“寻常泥酒”。

〔响空弦〕四卷本作“向空弦”。





【笺注】


〔对别酒二句〕苏轼 江城子 东武雪中送客：“对尊前，惜流年。”

〔秋晚句〕世说新语 识鉴篇：“张季鹰辟齐王东曹掾，在洛，见秋风起，因思吴中菰菜、莼羹、鲈鱼脍，曰：‘人生贵得适意尔，何能羁宦数千里以要名爵？’遂命驾便归。”

〔夜深句〕参前声声慢（征埃成阵阕）“弓刀陌上”注。

〔承明〕汉书 严助传：“君厌承明之庐，劳侍从之事。”注：“承明庐在石渠阁外。直宿所止曰庐。”西都赋：“承明 金马，著作之庭。大雅宏达，于兹为群。”

〔视草〕旧唐书 职官志翰林院条：“玄宗即位，张说等召入禁中，谓之翰林待诏。……或诏从中出，虽宸翰所挥，亦资其检讨，谓之视草。”

〔愁肠酒〕韩偓 有忆诗：“愁肠酒人千里。”

〔目断二句〕目断犹云目极或目尽。战国策 楚策四：“更羸与魏王处京台之下，仰见飞鸟，更羸谓魏王曰：‘臣为君引弓虚发而下鸟。’……有间雁从东方来，更羸以虚发而下之。魏王曰：‘然则射可至此乎？’更羸曰：‘此孽也。……故疮未息而惊心未去也。闻弦音烈而高飞，故疮陨也。’”苏轼 次韵王雄州送侍其泾州诗：“闻道名城得真将，故应惊羽落空弦。”





【编年】


乾道八年（一一七二）。