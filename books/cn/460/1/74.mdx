---
---
---
title: 沁园春
---



带湖新居将成





三径初成，鹤怨猿惊，稼轩未来。甚云山自许，平生意气；衣冠人笑，抵死尘埃。意倦须还，身闲贵早，岂为莼羹鲈鲙哉。秋江上，看惊弦雁避，骇浪船回。　东冈更葺茅斋。好都把轩窗临水开。要小舟行钓，先应种柳；疏篱护竹，莫碍观梅。秋菊堪餐，春兰可佩，留待先生手自栽。沉吟久，怕君恩未许，此意徘徊。





【校】


〔题〕花庵词选题作“退闲”。

〔贵早〕花庵词选作“要早”。

〔东冈〕花庵词选作“东岗”。





【笺注】


〔带湖〕在信州府城灵山门外。韩淲 周国正约过茶山带湖诗：“从容出处易，缅怀聚散难。记此野城北，望望横灵山。”

〔三径初成〕苏轼 次韵周邠诗：“南迁欲举力田科，三径初成乐事多。”余见前满庭芳（倾国无媒阕）“一枝二句”注。

〔鹤怨句〕孔稚珪 北山移文：“至于还飙入幕，写雾出楹，蕙帐空兮夜鹤怨，山人去兮晓猿惊。”

〔甚〕当作“为甚”解。

〔衣冠二句〕白居易 游悟真寺诗：“斗擞尘埃衣，礼拜冰雪颜。”抵死，老是、总是。

〔莼羹鲈鲙〕见前木兰花慢（老来情味减阕）“秋晚句”注。

〔惊弦雁避〕庾信 周大将军襄城公郑伟墓志铭：“麋兴丽箭，雁落惊弦。”

〔轩窗临水〕陆游 老学庵笔记六：“会稽 镜湖之东，地名东关，有天花寺。吕文靖尝题诗云：‘贺家湖上天花寺，一一轩窗向水开。不用闭门防俗客，爱闲能有几人来？’”苏轼 再和杨公济梅花十绝：“白发思家万里回，小轩临水为花开。”送贾讷倅眉诗：“父老得书知我在，小窗临水为君开。”

〔秋菊二句〕离骚：“朝饮木兰之坠露兮，夕餐秋菊之落英。”又：“扈江蓠与辟芷兮，纫秋兰以为佩。”





【附录】


赵无咎 善括和章二阕（见应斋杂著卷六）

沁园春 和辛帅

虎啸风生，龙跃云飞，时不再来。试凭高望远，长淮清浅；伤今怀古，故国氛埃。壮志求申，匈奴未灭，早以家为何谓哉。多应是，待着鞭事了，税驾方回。稼轩聊尔名斋。笑学请樊迟心未开。似南阳高卧，莘郊自乐，磻矶韬略，傅野盐梅。植杖亭前，集山楼下，五桂三槐次第栽。功名遂，向急流勇退，肯恁徘徊。

问舍东湖，招隐西山，惠然肯来。有閟香兰桂，无穷幽趣；隔溪车马，何处轻埃。微利虚名，朝荣暮辱，笑尔焉能浼我哉。闲欹枕，被幽禽唤觉，午梦惊回。无言独坐南斋，好唤取芳樽相对开。待醒时重醉，疏帘透月；醉时还醒，画角吹梅。无用千金，休悬六印，荆棘谁能满地栽。人间世，任游鲲独运，斥低徊。