---
---
---
title: 又
---



再用前韵





照影溪梅，怅绝代佳人独立。便小驻雍容千骑，羽觞飞急。琴里新声风响佩，笔端醉墨鸦栖壁。是使君文度旧知名，今方识。

高欲卧，云还湿。清可漱，泉长滴。快晚风吹赠，满怀空碧。宝马嘶归红旆动，龙团试水铜瓶泣。怕他年重到路应迷，桃源客。





【校】


〔佳人〕四卷本甲集作“幽人”。

〔便小驻〕四卷本作“更小驻”。

〔使君〕广信书院本作“史君”，兹从四卷本。

〔文度〕王诏校刊本、六十家词本及四印斋本作“文雅”。

〔今方识〕四卷本作“方相识”。

〔高欲卧四句〕四卷本作“清可漱，泉长滴。高欲卧，云还湿”。

〔吹赠〕广信书院本作“吹帽”，兹从四卷本。

〔龙团〕四卷本作“团龙”。

〔试水〕四卷本作“试碾”。





【笺注】


〔怅绝代句〕李延年歌：“北方有佳人，遗世而独立。”杜甫 佳人诗：“绝代有佳人。”

〔雍容〕史记 司马相如传：“相如车骑，雍容甚都。”

〔千骑〕汉乐府相和歌，罗敷自夸其夫婿，有云：“东方千余骑，夫婿居上头。……三十侍中郎，四十专城居。”

〔羽觞句〕李白 春夜宴桃李园序：“飞羽觞而醉月。”

〔笔端句〕苏轼 次韵王巩南迁初归诗：“平生痛饮处，遗墨鸦栖壁。”按：苏辙亦有“笔端大字鸦栖壁”句。

〔文度〕晋书 王坦之传：“坦之字文度，弱冠与郗超俱有重名。时人为之语曰：‘盛德绝伦郗嘉宾，江东独步王文度。’”

〔高欲卧二句〕杜甫 游龙门奉先寺诗：“云卧衣裳冷。”

〔龙团〕茶名。叶梦得 石林燕语：“建州岁贡大龙凤团茶。仁宗时蔡君谟择茶之精者为小龙团十斤以献。”

〔铜瓶泣〕苏轼 歧亭诗：“醒时夜向阑，唧唧铜瓶泣。”

〔怕他年二句〕陶渊明 桃花源记，谓武陵捕鱼人至桃花源，中有人，乃避秦乱而至其地者，不复知世间兴亡事。既出，便扶向路处处志之。及郡下，诣太守说如此，太守即遣人随之往，寻向所志，遂迷不复得路。





【编年】


淳熙五年（一一七八）。——上满江红二首，用同韵，知两词之写作，先后相接，据广信书院本顺序，前一首必作于本年在临安任大理少卿时，故同录于此。