---
---
---
title: 满江红
---







汉水东流，都洗尽髭胡膏血。人尽说君家飞将，旧时英烈：破敌金城雷过耳，谈兵玉帐冰生颊。想王郎结发赋从戎，传遗业。

腰间剑，聊弹铗。尊中酒，堪为别。况故人新拥，汉坛旌节。马革裹尸当自誓，蛾眉伐性休重说。但从今记取楚楼风，庾台月。





【校】


〔庾台月〕广信书院本“庾台月”原作“裴台月”，羌无故实，“裴”字显误。王诏校刊本及六十家词本作“楚台风，庾楼月”，又显系臆改，庾楼在武昌，非江陵景物也。且因一字误而改及六字，亦殊孟浪。今查，宋 王象之 舆地纪胜卷六四江陵府景物上载，枝江县有庾台，注云：“相传为庾子山宅也。”既谓“相传”，当难信从。且枝江与楚楼所在之沙市相去辽远，亦殊难合。近承湖北 沙市修志馆中友人告知，明末清初人孔伯靡（渠本明宗室，入清，因避祸，改姓名为孔自来，字伯靡）编撰之江陵志余载，江陵城东五里故堤内有庾信台，注云：“今庾信楼基也，或即其宅。”今按：此条似较为可信，故即据以径改“裴台”为“庾台”，冀以息数百年来之纷纭。





【笺注】


〔飞将〕史记 李将军列传：“广居右北平，匈奴闻之，号曰汉之飞将军，避之数岁，不敢入右北平。”王昌龄 出塞诗：“但使龙城飞将在，不教胡马度阴山。”亦系指李广言。

〔金城、玉帐〕颜之推 观我生赋：“守金城之汤池，转绛宫之玉帐。”张淏 云谷杂记：“唐 艺文志有玉帐经二卷，乃兵家厌胜之方位，谓主将于其方置军帐，则坚不可犯，犹玉帐然。”

〔谈兵句〕苏轼 寄高令诗：“论极冰霜绕齿牙。”又浣溪沙词：“论兵齿颊带风霜。”

〔想王郎句〕三国志 魏书 王粲传：年十七，司徒辟，诏除黄门侍郎，以西京扰乱，皆不就，乃之荆州刘表。……魏国既建，拜侍中。曹操于建安二十年三月西征张鲁于汉中，张鲁降。是行也，侍中王粲作从军诗五首以美其事。汉书 李广传：“结发与匈奴大小七十余战。”

〔腰间二句〕战国策 齐策四：“齐人有冯谖者，贫乏不能自存，使人属孟尝君，愿寄食门下，孟尝君笑而受之。……居有顷，倚柱弹其剑歌曰：‘长铗归来乎，食无鱼。’”

〔汉坛句〕汉书 高帝纪：“于是汉王斋戒，设坛场，拜信为大将军。”

〔马革句〕后汉书 马援传：“方今匈奴 乌桓尚扰北边，欲自请击之。男儿要当死于边野，以马革裹尸还葬耳，何能卧床上在儿女子手中耶！”

〔蛾眉伐性〕枚乘 七发：“皓齿蛾眉，命曰伐性之斧；甘脆肥醲，命曰腐肠之药。”

〔楚楼〕项安世 平庵悔稿卷十宋帅移厨就市楼并饭胡黎州（自注：澹庵之子。）诗，首联云：“天明喜气满沙头，小队行厨下楚楼。”（按：在宋 孝宗 光宗 宁宗三朝，亦即项安世在世之年，湖北帅无宋姓者，故可断言此诗题中“宋”字为“辛”字之误。）又据袁说友 东塘集卷七咏楚楼诗，题下自注云：“楼在沙市，规模宏广，东西皆见江山，郡中以之为酒肆。”诗云：“东江风月夜潮平，西望巫山 白帝城。止为山川增楚观，惜哉徒沸市廛声。”李曾伯 可斋杂著卷二八登江陵沙市楚楼诗：“壮丽中居荆楚会，风流元向蜀吴夸。楼头恰称元龙卧，切勿轻嗤作酒家。”（按：袁说友与稼轩同年生，李曾伯晚于稼轩六十岁，然皆南宋人，其所描绘之沙市 楚楼情况当与稼轩居官江陵时之现实情况相去不远，故引录二人之诗于此。至楚楼始建于何时，则难考知。或谓“楚楼风”乃泛指江陵之风物而言，非实指某楼，说似未谛，因下句之裴台断非虚指，则楚楼亦不得为虚指也。）

〔庾台〕即庾子山 江陵宅遗址，详本词校语。





【编年】


淳熙四年（一一七七）。——据“汉水东流”与“记取楚楼风、裴台月”数句，知此词应为稼轩任湖北安抚使时送别李姓友人之官他地之作。其中“想王郎结发赋从戎”二句意，系谓此友人取法王粲之赋从军诗，而结发从戎以传飞将李广之遗业也。王粲字仲宣，本山阳 高平人，为避董卓之乱而至荆州依刘表，其从军诗即在荆山所赋。舆地纪胜谓南宋时江陵府城东南隅尚有仲宣楼，故词中语及之也。