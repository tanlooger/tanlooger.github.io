---
---
---
title: 满江红
---



贺王帅宣子平湖南寇





笳鼓归来，举鞭问何如诸葛？人道是匆匆五月，渡泸深入。白羽风生貔虎噪，青溪路断鼪鼯泣。早红尘一骑落平冈，捷书急。

三万卷，龙头客。浑未得，文章力。把诗书马上，笑驱锋镝。金印明年如斗大，貂蝉却自兜鍪出。待刻公勋业到云霄，浯溪石。





【校】


〔题〕四卷本甲集及花庵词选题中无“帅”字。

〔人道是〕阳春白雪外集作“人尽道”。

〔白羽风生〕广信书院本“羽”误作“虎”，此从四卷本。王诏校刊及四印斋本“风生”作“生风”。

〔貔虎噪〕花庵词选及阳春白雪作“貔虎啸”。

〔鼪鼯〕四卷本、花庵词选及阳春白雪作“猩鼯”。

〔平冈〕花庵词选作平“岗”。

〔龙头〕四卷本作“龙韬”。

〔待刻〕阳春白雪作“待勒”。

〔到云霄〕花庵词选“到”作“等”。四卷本作“到□云”。阳春白雪作“上磨崖”。





【笺注】


〔王帅宣子平湖南寇〕陆游 渭南文集卷三十四尚书王公墓志铭：“公讳佐，字宣子，会稽 山阴人。……二十有一以南省高选奉廷对，为第一。……徙知潭州，连进秘阁修撰、集英殿修撰。淳熙六年正月郴州 宜章县民陈峒窃发，俄破道州之江华，桂阳军之蓝山、临武，连州之阳山县。旬日有众数千，郴、道、连、永、桂阳军皆惊。公奏乞荆 鄂精兵三千，未报。公度不可待，而见将校无可用者，流入冯湛适在州……遂檄湛带元管权湖南路兵马钤辖，统制军马。即日令湛自选潭州厢禁军及忠义寨凡八百人，即教场誓师遣行。……五月朔日诘旦分五路进兵。贼初诈降，实欲缮治寨栅，阻险以抗官军。公得其情，督兵甚峻。及驰入隘口，贼果立寨栅，未及成，闻官军至，狼狈出战。既败，又退失所凭，乃皆溃走。……湛遂诛陈峒，函首来献。”

〔笳鼓至深入〕南史 曹景宗传：“天监五年魏中山王英游钟离，围徐州刺史昌义之，武帝诏景宗督众军援义之。……凯旋之后，景宗振旅凯入，帝于华光殿宴饮连句，令左仆射沈约赋韵，景宗不得韵，意色不平，启求赋诗，帝曰：‘卿伎能甚多，人才英拔，何必止在一诗。’景宗已醉，求作不已。诏令约赋韵，时韵已尽，唯余竞、病二字，景宗便操笔，斯须而成。其辞曰：‘去时儿女悲，归来笳鼓竞。借问行路人，何如霍去病？’帝叹不已。”晋书 山简传谓简镇襄阳，每出嬉游，有儿童歌曰：“举鞭问葛彊，何如并州儿？”彊家在并州，简爱将也。诸葛亮 出师表：“受命以来，夙夜忧叹，恐托付不效，以伤先帝之明，故五月渡泸，深入不毛。”按：据王宣子墓志及宋史 孝宗纪谓王氏之讨陈峒，以五月朔日分五路进兵，同月乙亥“郴寇平”，是其事始末与诸葛亮渡泸南征之时令正同。

〔白羽句〕裴启 语林：“诸葛武侯乘素舆，葛巾白羽扇，指麾三军。”苏轼与欧育等六人饮酒诗：“苦战知君便白羽……引杯看剑坐生风。”

〔青溪〕当是王氏行军所经由之路，未详所在。

〔鼪鼯〕鼪通作狌，或作猩。宋人每用以侮辱其时之少数民族。如宋史 蛮夷传有云：“狌鼯之性，便于跳梁。或以雠隙相寻，或以饥馑所逼，长啸而起。”

〔早红尘句〕杜牧 过华清宫绝句：“一骑红尘妃子笑，无人知是荔支来。”

〔平冈〕义同平野。

〔龙头客〕三国志 魏志 华歆传注引魏略：“歆与北海邴原、管宁俱游学，三人相善，时人号三人为一龙，歆为龙头，原为龙腹，宁为龙尾。“梁颢 及第诗：“也知年少登科好，争奈龙头属老成。”按·王宣子于绍兴十八年戊辰举进士第一。

〔浑未得二句〕刘禹锡 书怀寄河南尹兼简分司崔宾客诗：“一生不得文章力，百口空为饱暖家。”

〔诗书马上〕史记 陆贾传：“陆生时时前说称诗书，高帝骂之曰：‘乃公居马上而得之，安事诗书！’陆生曰：‘居马上得之，宁可以马上治之乎？’”

〔金印句〕见前西江月（秀骨青松不老阕）“金印句”注。

〔貂蝉句〕见前破阵子（掷地刘郎玉斗阕）“貂蝉句”注。

〔浯溪石〕元结 溪铭序：“溪在湘水之南，北汇于湘。爱其胜异，遂家溪畔，命曰浯溪。”又，元结 大唐中兴颂：“湘江东西，中直浯溪，石崖天齐。可磨可镌，刊此颂焉，可千万年。”按：浯溪在今湖南 祁阳县西南五里。





【附录】


齐东野语卷七王宣子讨贼条

王佐宣子帅长沙日，茶贼陈丰啸聚数千人，出没旁郡。朝廷命宣子讨之。时冯太尉湛谪居在焉，宣子乃权宜用之。谍知贼巢所在，乘日晡放饭少休时，遣亡命卒三十人持短兵以前，湛自率五百人继其后，径入山寨。丰方抱孙独坐，其徒皆无在者，卒睹官军，错愕不知所为，亟鸣金啸集，已无及矣。于是成擒，余党亦多就捕。宣子乃以湛功闻于朝，于是湛以劳复元官，宣子增秩。辛幼安以词贺之，有云：“三万卷，龙头客，浑未得，文章力。把诗书马上，笑驱锋镝。金印明年如斗大，貂蝉元自兜鍪出。”宣子得之，疑为讽己，意颇衔之。殊不知陈后山亦尝用此语送苏尚书知定州云：“枉读平生三万卷，貂蝉当复作兜鍪。”幼安正用此。然宣子尹京之时，尝有书与执政云：“佐本书生，历官处自有本末，未尝得罪于清议。今乃蒙置诸士大夫所不可为之地，而与数君子接踵而进，除目一传，天下士人视佐为何等类？终身之累，孰大于此！”是亦宣子之本心耳。

按：郴县起事民军首领各史传均作陈峒，野语作陈丰，误。





【编年】


淳熙六年（一一七九）。