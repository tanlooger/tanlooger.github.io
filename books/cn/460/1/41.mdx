---
---
---
title: 又
---







樽俎风流有几人，当年未遇已心亲。金陵种柳欢娱地，庾岭逢梅寂寞滨。　樽似海，笔如神。故人南北一般春。玉人好把新妆样，淡画眉儿浅注唇。





【笺注】


〔当年句〕韩愈 答杨子书：“不待相见，相信已熟；既相见，不要约，已相亲。”王安石和贡父燕集之作：“心亲不复异新旧。”

〔金陵种柳〕南史 张绪传：“益州献蜀柳数株，枝条甚长，状若丝缕。时芳林苑始成，武帝以植于灵和殿前，常赏玩。”按齐武帝 芳林苑在金陵。

〔庾岭逢梅〕庾岭在江西南部，唐张九龄于开元四年开凿岭路，多植梅，因又称梅岭。曲江集卷十一有开凿大庾岭路序。

〔寂寞滨〕韩愈 答崔立之书：“耕于宽闲之野，钓于寂寞之滨。”王安石 送李秘校南归诗：“江湖胜事从今数，肯但悲歌寂寞滨。”

〔淡画句〕苏轼 成伯席上赠所出妓川人杨妲诗：“生来真个好相宜，深注唇儿浅画眉。”