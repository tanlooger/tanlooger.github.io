---
---
---
title: 八声甘州
---



寿建康帅胡长文给事。时方阅折红梅之舞，且有锡带之宠





把江山好处付公来，金陵帝王州。想今年燕子，依然认得，王 谢风流。只用平时尊俎，弹压万貔貅。依旧钧天梦，玉殿东头。　看取黄金横带，是明年准拟，丞相封侯。有红梅新唱，香阵卷温柔。且画堂通宵一醉，待从今更数八千秋。公知否：邦人香火，夜半才收。





【校】


〔题〕“寿建康帅胡长文给事”，四卷本甲集作“为建康 胡长文留守寿”。

〔画堂〕四卷本作“华堂”。





【笺注】


〔胡长文〕吴郡志卷二十七人物门：“胡元质字长文，长洲人。幼颖悟，年未冠，游太学。绍兴十八年进士高第，亦有隐行。……侍经帷，直史笔，参掌内外制，给事黄门，知贡举。帝眷特厚，为书王褒 圣主得贤臣颂及亲制论以赐。出守当涂、建业、成都，皆有政绩。”绍兴十八年同年小录：“胡元质，一甲第十人，字长文，年二十二，十月初三日生。”

〔锡带之宠〕宋制：凡各路抚帅之职务振举者，多遣中使赐金带。见于建康志者，有乾道五年十一月御札奖谕史正志及赐金带一事。胡氏赐带事失载。

〔金陵句〕谢朓 入朝曲：“江南佳丽地，金陵帝王州。”参前念奴娇（我来吊古阕）“虎踞龙蟠”注。

〔想今年三句〕景定建康志：“乌衣巷在秦淮南，晋南渡，王、谢诸名族居此。”刘禹锡 乌衣巷诗：“旧时王 谢堂前燕，飞入寻常百姓家。”

〔钧天梦〕史记 赵世家：“赵简子疾，五日不知人，大夫皆惧，医扁鹊视之。……居二日半，简子寤，语大夫曰：‘我之帝所甚乐，与百神游于钧天，广乐，九奏万舞。’”

〔有红梅二句〕折红梅为一种乐舞。歌舞者疑均为女子，一如唐明皇之所谓风流阵，故云“香阵卷温柔”也。

〔八千秋〕庄子 逍遥游：“上古有大椿者，以八千岁为春，八千岁为秋。”





【编年】


淳熙元年（一一七四）。——据建康志卷十四，淳熙元年五月十一日朝议大夫充龙图阁待制胡元质知府事。六月四日召赴行在奏事，七月除敷文阁直学士回府，十二月十一日召赴行在。是年十月初三日为胡氏四十八岁寿辰，上词必即作于是日。