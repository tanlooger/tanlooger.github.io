---
---
---
title: 千秋岁
---



金陵寿史帅致道。时有版筑役





塞垣秋草，又报平安好。尊俎上，英雄表。金汤生气象，珠玉霏谈笑。春近也，梅花得似人难老。　莫惜金尊倒，凤诏看看到。留不住，江东小。从容帷幄去，整顿乾坤了。千百岁，从今尽是中书考。





【校】


〔题〕四卷本甲集作“为金陵 史致道留守寿”。花庵词选作“建康寿史致道”。

〔帷幄去〕花庵词选作“帷幄里”。





【笺注】


〔版筑役〕景定 建康志卷十四建炎以来年表 乾道四年记事：“正志以蔡宽夫宅基创贡院，重建新亭、东冶亭、二水亭，移放生池于青溪，建青溪阁。”五年记事：“正志重修镇淮桥、饮虹桥，上为大屋数十楹，极其壮丽。”同书卷二十城阙志 建康府城条：“乾道五年，留守史正志因城坏复加修筑，增立女墙。”

〔又报句〕酉阳杂俎续集卷十支植下：“童子寺有竹一窠，才长数尺。相传其寺纲维每日报竹平安。”

〔英雄表〕苏轼 张安道乐全堂诗：“我公天与英雄表，龙章凤姿照鱼鸟。”

〔珠玉句〕晋书 夏侯湛传：“咳唾成珠玉，挥袂出风云。”胡毋辅之传：“彦国吐佳言……霏霏不绝。”李白 妾薄命：“咳唾落九天，随风生珠玉。”

〔得似〕怎似。

〔莫惜句〕蔡挺 喜迁莺词：“太平也，且欢娱，不惜金尊频倒。”

〔看看〕犹言“转眼”。

〔江东小〕史记 项羽本纪：“江东虽小，地方千里。”

〔从容句〕新唐书 房琯传赞：“遭时承平，从容帷幄，不失为名宰。”张孝祥 水调歌头凯歌上刘恭父：“闻道玺书频下，看即沙堤归路，帷幄且从容。”

〔整顿句〕杜甫 洗兵马：“二三豪俊为时出，整顿乾坤济时了。”

〔中书考〕汉武帝置中书令，掌禁中书记。至唐则以中书、尚书、门下为三省，其令长俱为宰相。旧唐书 郭子仪传：“史臣裴洎曰：汾阳事上诚荩，临下宽厚，天下以其身为安危者殆二十年，校中书令考二十有四。富贵寿考，繁衍安泰，哀荣终始，人道之盛，此无缺焉。”





【编年】


乾道五年（一一六九）。——丘崈文定公词有“为建康史帅志道寿”之水龙吟一阕，其后章有“新筑沙堤，暂占熊梦，恰经长至”等语，知史氏生辰适在冬至日之后。史氏帅建康时所兴工役虽甚多，然据“金汤生气象”句，则似唯有修筑建康府城及增立女墙事足以当之。因知此词为乾道五年冬所作。余二词当亦其年前后所作，因汇录于前。