---
---
---
title: 水调歌头
---



舟次扬州，和杨济翁、周显先韵





落日塞尘起，胡骑猎清秋。汉家组练十万，列舰耸层楼。谁道投鞭飞渡，忆昔鸣髇血污，风雨佛狸愁。季子正年少，匹马黑貂裘。 今老矣，搔白首，过扬州。倦游欲去江上，手种橘千头。二客东南名胜，万卷诗书事业，尝试与君谋。莫射南山虎，直觅富民侯。





【校】


〔题〕四卷本甲集作“舟次扬州和人韵”。

〔层楼〕四卷本作“高楼”。





【笺注】


〔杨济翁〕名炎正，吉水人。杨邦乂之孙。杨万里 诚斋诗话：“予族弟炎正，字济翁。……年五十二乃登第。初任宁远簿，甚为京丞相所知。”按：据宋会要辑稿职官门各卷之记事，知杨氏于庆元中任吏部架阁，嘉定中改大理司直，并历守藤、琼等州。其早年或曾久居京口或扬州，故与寓居京口之稼轩相识甚早。

〔周显先〕未详。稼轩诗集有和周显先韵之七绝二首。

〔组练〕见前摸鱼儿（望飞来半空鸥鹭阕）“组练”注。

〔投鞭〕晋书 苻坚载记：“坚曰：‘以吾之众，投鞭于江，足断其流。’”

〔飞渡〕晋书 杜预传：“预又遣牙门管定、周旨、伍巢等率奇兵八百，泛舟夜渡，以袭乐乡。吴都督孙歆震恐，与伍延书曰：‘北来诸军乃飞渡江也。’”

〔忆昔二句〕史记 匈奴传谓匈奴 头曼单于之太子冒顿作鸣镝，令左右曰：“鸣镝所射而不悉射者斩之。”后从其父头曼猎，以鸣镝射头曼，其左右亦皆随鸣镝而射杀头曼。佛狸为北魏 太武帝小字，曾率师南侵至长江北岸。二句盖指金主亮南侵为部属所杀而言。两朝纲目备要卷十三载金主亮被杀于扬州 瓜洲镇之龟山寺。

〔季子二句〕战国策 赵策：“李兑送苏秦明月之珠，和氏之璧，黑貂之裘，黄金百镒，苏秦得以为用，西入于秦。”季子，苏秦字。（宋高宗 绍兴三十一年辛巳，金主亮大举南侵，稼轩与耿京举义山东，其后金主亮师丧身死，稼轩亦奉表南归。本阕前章云云，盖均稼轩自述之词也。）

〔橘千头〕襄阳耆旧传：“李衡为丹阳太守，遣人往武陵 龙阳 氾洲上作宅，种橘千株。临死，敕儿曰：‘吾州里有千头木奴，不责汝食，岁上匹绢，亦当足用耳。’”

〔东南名胜〕资治通鉴卷一一二晋纪 胡三省注：“江东人士，其名位通显于时者，率谓之佳胜、名胜。”

〔莫射句〕史记李将军列传：“广家与故颍阴侯孙屏野居蓝田 南山中，射猎。”“天子乃召拜广为右北平太守。……广出猎，中草中石，以为虎而射之，中石没镞，视之石也。因复更射之，终不能复入石矣。广所居郡闻有虎，尝自射之。居右北平射虎，虎腾伤广，广亦竟射杀虎。”

〔富民侯〕汉书 西域传：“自武帝初通西域，罢校尉，屯田渠犁。是时军旅连出，师行三十二年，海内虚耗。……上既悔远征……由是不复出军，而封丞相车千秋为富民侯，以明休息，恩养富民也。”





【附录】


杨济翁 炎正原唱（见西樵语业）

水调歌头 登多景楼

寒眼乱空阔，客意不胜秋。强呼斗酒发兴，特上最高楼。舒卷江山图画，应答龙鱼悲啸，不暇顾诗愁。风露巧欺客，分冷入衣裘。　忽醒然，成感慨，望神州。可怜报国无路，空白一分头。都把平生意气，只做如今憔悴，岁晚若为谋。此意仗江月，分付与沙鸥。