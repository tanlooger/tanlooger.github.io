---
---
---
title: 念奴娇
---



西湖和人韵





晚风吹雨，战新荷声乱，明珠苍璧。谁把香奁收宝镜，云锦周遭红碧。飞鸟翻空，游鱼吹浪，惯趁笙歌席。坐中豪气，看君一饮千石。　遥想处士风流，鹤随人去，已作飞仙伯。茆舍疏篱今在否，松竹已非畴昔。欲说当年，望湖楼下，水与云宽窄。醉中休问，断肠桃叶消息。





【校】


〔调〕咸淳临安志三十三引作“酹江月”。

〔周遭红碧〕四卷本甲集作“红涵湖碧”。

〔惯趁〕花庵词选及临安志并作“惯听”。

〔看君〕四卷本作“看公”。

〔已作〕四卷本作“老作”。

〔飞仙伯〕临安志及王诏校刊本并作“飞仙客”。

〔疏篱〕花庵词选及临安志并作“竹篱”。





【笺注】


〔新荷、云锦〕文同 题守居园池横湖诗：“一望见荷花，天机织云锦。”苏轼 和文与可洋川园池横湖诗：“贪看翠盖拥红妆，不觉湖边一夜霜。卷却天机云锦段，从教匹练写秋光。”

〔遥想二句〕处士指林逋，字君复，杭州 钱塘人。结庐西湖之孤山，二十年足不及城市，号西湖处士。梦溪笔谈卷十：“林逋隐居杭州 孤山，常畜两鹤，纵之则飞入云霄盘旋，久之复入笼中。逋常泛小艇游西湖诸寺，有客至逋所居，则一童子出，应门延客坐，为开笼放鹤，良久，逋必棹小船而归，盖尝以鹤飞为验也。”

〔飞仙〕十洲记：“蓬莱山周回五千里，有圆海绕山，无风而洪波百丈，不可往来，唯飞仙能到其处耳。”

〔茆舍二句〕武林旧事卷五湖山胜概：“孤山旧有……巢居阁、林处士庐，今皆不存。”

〔望湖楼〕咸淳临安志卷三十二：“望湖楼在钱塘门外一里，一名看经楼。乾德五年钱忠懿王建。”苏轼 六月二十七日望湖楼醉书五首：“黑云翻墨未遮山，白雨跳珠乱入船。卷地风来忽吹散，望湖楼下水如天。”

〔桃叶〕古乐府注：“王献之爱妾名桃叶，尝渡此，献之作歌送之曰：桃叶复桃叶，渡江不用楫。但渡无所苦，我自迎接汝。”





【编年】


乾道六年或七年（一一七〇或一一七一）。——上词见四卷本甲集，当是仕宦期内之作。查稼轩于赋闲居信州前凡三次居官临安，其任期较长者，厥唯乾道六七两年任司农寺主簿时，兹姑假定此词即该期内所作。