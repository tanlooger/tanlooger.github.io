---
---
---
title: 惜分飞
---



春思





翡翠楼前芳草路，宝马坠鞭暂驻。最是周郎顾，尊前几度歌声误。 望断碧云空日暮，流水桃源何处？闻道春归去，更无人管飘红雨。





【校】


〔题〕广信书院本及四卷本乙集俱无题，兹从王诏校刊本及四印斋本补入。

〔暂驻〕四卷本作“曾驻”。

〔尊前〕广信书院本无此二字，兹从四卷本。





【笺注】


〔翡翠楼〕未详。

〔周郎顾〕三国志 吴志 周瑜传：“瑜少精意于音乐，虽三爵之后，其有阙误，瑜必知之，知之必顾，故时人谣曰：‘曲有误，周郎顾。’”

〔望断句〕见前念奴娇（我来吊古阕）“暮云”注。

〔流水桃源〕见前满江红（照影溪梅阕）“怕他年二句”注。

〔红雨〕李贺 将进酒诗：“桃花乱落如红雨。”