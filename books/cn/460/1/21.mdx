---
---
---
title: 一剪梅
---



游蒋山，呈叶丞相





独立苍茫醉不归。日暮天寒，归去来兮。探梅踏雪几何时；今我来思，杨柳依依。　白石冈头曲岸西，一片闲愁，芳草萋萋。多情山鸟不须啼。桃李无言，下自成蹊。





【校】


〔题〕四卷本乙集无题。

〔白石冈〕四卷本作“白石江”。





【笺注】


〔蒋山〕即钟山，参前满江红（鹏翼垂空阕）“钟山”。 〔叶丞相〕宋史 叶衡传：“叶衡字梦锡，婺州 金华人。绍兴十八年进士第。……有言江淮兵籍伪滥，诏衡按视，赐以袍带鞍马弓矢，且命衡措置民兵，咸称得治兵之要。知荆南、成都、建康府，除户部尚书，除签书枢密院事，拜参知政事。……拜右丞相兼枢密使。……上谕执政，选使求河南……（汤邦彦）闻衡对客有讪上语，奏之，上大怒，即日罢相。……诏衡自便，复官与祠。年六十二薨，赠资政殿学士。”

〔独立句〕杜甫 乐游园歌：“此身饮罢无归处，独立苍茫自咏诗。”

〔今我二句〕诗 小雅 采薇：“昔我往矣，杨柳依依。今我来思，雨雪霏霏。”

〔白石冈〕王安石 出金陵诗：“白石冈头草木深。”中书即事诗：“何时白石冈头路，度水穿云取次行。”李壁注谓建康东有白土冈，江宁县城南十五里有石子冈，而不详白石冈之所在。按：此词既云“白石冈头曲岸西”，则此地必在蒋山之西，与曲折北流之秦淮河相邻。若然，则白石冈殆即石子冈也。范成大 晓行诗云：“马上谁惊千里梦，石头冈下小车声。”此范氏自吴中赴金陵途中所作，题下自注：“官塘驿。”叶衡 淳熙元年帅建康，招稼轩为参议官，比至而叶衡被召，白石冈头盖为二人曾同游之处也。

〔桃李二句〕史记李将军列传赞：“传曰：‘其身正，不令而行；其身不正，虽令不从。’其李将军之谓也。……谚曰：‘桃李不言，下自成蹊。’”





【编年】


淳熙元年（一一七四）春。——据景定建康志卷十四建炎以来年表，叶衡于淳熙元年正月二十六日帅建康，二月即召赴行在。而据周孚 蠹斋铅刀编卷十送辛幼安诗，稼轩赴建康时恰逢春分时节，则此词乃稼轩送别叶氏之后独自重游蒋山时奉呈叶氏之作，词中有“杨柳”、“芳草”可证。叶氏于时未为丞相，题中丞相之称，盖后来所追改也。