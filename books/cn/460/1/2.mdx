---
---
---
title: 满江红
---



暮春





家住江南，又过了清明寒食。花径里一番风雨，一番狼籍。红粉暗随流水去，园林渐觉清阴密。算年年落尽刺桐花，寒无力。

庭院静，空相忆。无说处，闲愁极。怕流莺乳燕，得知消息。尺素如今何处也？彩云依旧无踪迹。谩教人羞去上层楼，平芜碧。





【校】


〔题〕广信书院本无，兹从四卷本乙集。

〔红粉句〕四卷本作“流水暗随红粉去”。

〔刺桐〕广信书院本误作“拆桐”，兹从四卷本等。

〔彩云〕王诏校刊本及四印斋本作“绿云”。





【笺注】


〔暗随流水〕秦观 望海潮 洛阳怀古：“无奈归心，暗随流水到天涯。”

〔尺素〕古乐府饮马长城窟行：“客从远方来，遗我双鲤鱼。呼童烹鲤鱼，中有尺素书。”

〔彩云〕李白 凤凰曲：“影灭彩云断。”





【编年】


隆兴二年（一一六四）作于江阴。——隆兴元年夏，宋 孝宗采纳张浚之建议，对金发动军事进攻，在初战小捷之后，金方以重兵反击，符离之役，宋师全军溃退。据此词前片起句，知其作于南归后之第二个暮春。其下之“一番风雨，一番狼籍”，盖即暗指符离之惨败而言。其时稼轩正在江阴军签判任上。