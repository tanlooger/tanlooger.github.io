---
---
---
title: 满庭芳
---



和洪丞相景伯韵





倾国无媒，入宫见妒，古来颦损蛾眉。看公如月，光彩众星稀。袖手高山流水，听群蛙鼓吹荒池。文章手，直须补袞，藻火粲宗彝。

痴儿公事了，吴蚕缠绕，自吐余丝。幸一枝粗稳，三径新治。且约湖边风月，功名事欲使谁知。都休问，英雄千古，荒草没残碑。





【校】


〔题〕四卷本丙集作“和洪景伯丞相韵”。





【笺注】


〔洪丞相景伯〕宋史 洪适传：“适字景伯，皓长子也。……皓使朔方，适年甫十三，能任家事。……绍兴十二年与弟遵同中博学宏词科。……后三年，弟迈亦中是选。由是三洪文名满天下。……乾道元年五月，迁翰林学士，仍兼中书舍人。……十二月，拜尚书右仆射、同中书门下平章事、兼枢密使。未几春霖，适引咎乞退，林安宅抗疏论适，既而台臣复合奏。三月，除观文殿学士，提举江州太平兴国宫，寻起知绍兴府、浙东安抚使，再奉祠。淳熙十一年薨，年六十八。谥文惠。适以文学闻望，遭时遇主，自两制一月入政府，又四阅月居相位，又三月罢政。然无大建明，以究其学。家居十有六年，兄弟鼎立，子孙森然，以著述吟咏自乐。近世备福，鲜有及之。”

〔倾国句〕韩愈 县斋有怀诗：“谁为倾国媒，自许连城价。”

〔入宫二句〕离骚：“众女嫉余之蛾眉兮，谣诼谓余以善淫。”史记 邹阳传：“故女无美恶，入宫见妒。”骆宾王 讨武曌檄：“入宫见妒，蛾眉不肯让人。”

〔看公二句〕淮南子 说林训：“百星之明，不如一月之光。”

〔高山流水〕列子 汤问篇：“伯牙善鼓琴，钟子期善听。伯牙鼓琴，志在高山，钟子期曰：善哉，峨峨兮若泰山；志在流水，钟子期曰：善哉，洋洋兮若江河。”

〔听群蛙句〕南齐书 孔稚珪传：“孔稚珪字德璋，会稽山阴人也。……不乐世务，居宅盛营山水，凭几独酌，傍无杂事，门庭之内，草莱不剪，中有蛙鸣，或问之曰：‘欲为陈蕃乎？’稚珪笑曰：‘我以此当两部鼓吹，何必期效仲举。’”

〔补袞〕诗 大雅 烝民：“袞职有阙，维仲山甫补之。”

〔藻火句〕尚书 益稷：“予欲观古人之象：日月星辰，山龙华虫，作会宗彝；藻火粉米，黼黻绣，以五采彰施于五色，作服。”注：“会，五采也……宗庙彝樽，亦以山龙华虫为饰。”又云：“天子服日月而下，诸侯自龙袞而下至黼黻，士服藻火。”藻、火皆衣饰图形。

〔痴儿句〕见前水调歌头（官事未易了阕）“官事句”注。

〔幸一枝二句〕庄子 逍遥游：“许由曰：‘鹪鹩巢于深林，不过一枝。’”庾信 小园赋：“若夫一枝之上，巢父得安巢之所。”陶渊明归去来辞：“三径就荒，松菊犹存。”苏轼 除夜病中赠段屯田诗：“三径初成赀，一枝有余暖。”





【附录】


洪景伯（适）原唱二首（见盘洲文集卷八十）

满庭芳 辛丑春日作

华发苍颜，年年更变，白雪轻犯双眉。六旬过四，七十古来稀。问柳寻花兴懒，拈筇杖闲绕园池。尊中有，青州从事，无意唤琼彝。　人生何处乐？楼台院落，吹竹弹丝。奈壮怀销铄，病费医治。漫道游鱼听瑟，弦绿绮山水谁知。盘洲怨，盟鸥间阔，瘗鹤立新碑。