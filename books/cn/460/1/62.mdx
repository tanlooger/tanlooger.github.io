---
---
---
title: 又
---







敲碎离愁，纱窗外风摇翠竹。人去后吹箫声断，倚楼人独。满眼不堪三月暮，举头已觉千山绿。但试把一纸寄来书，从头读。　相思字，空盈幅；相思意，何时足。滴罗襟点点，泪珠盈掬。芳草不迷行客路，垂杨只碍离人目。最苦是立尽月黄昏，栏干曲。





【校】


〔试把〕四卷本乙集作“试将”。





【笺注】


〔风摇翠竹〕秦观 满庭芳词：“风摇翠竹，疑是故人来。”

〔千山绿〕李贺 河南府试十二月乐词：“千山浓绿生云外。”