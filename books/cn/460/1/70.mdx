---
---
---
title: 满江红
---



席间和洪景卢舍人，兼简司马汉章大监





天与文章，看万斛龙文笔力。闻道是一诗曾换，千金颜色。欲说又休新意思，强啼偷笑真消息。算人人合与共乘鸾，銮坡客。　倾国艳，难再得。还可恨，还堪忆。看书寻旧锦，衫裁新碧。莺蝶一春花里活，可堪风雨飘红白。问谁家却有燕归梁，香泥湿。





【校】


〔题〕四卷本甲集无“景卢”及“大监”四字。

〔曾换〕四卷本作“曾赐”。





【笺注】


〔看万斛句〕韩愈 病中赠张籍诗：“龙文百斛鼎，笔力可独扛。”

〔算人人句〕“人人”为对女子之昵称。鸾谓凤凰。此当用萧史 弄玉故事。刘向 列仙传载，秦穆公时有萧史者善吹箫，穆公以女弄玉妻之。萧史日教弄玉作凤鸣，居数年，凤凰来止。又数年，夫妇皆随凤凰飞去。

〔銮坡〕见前满庭芳（柳外寻春阕）“金銮旧客”注。

〔倾国二句〕汉书 外戚传：“李延年性知音，善歌舞。武帝爱之……延年尝侍上，起舞而歌曰：‘北方有佳人，绝世而独立。一顾倾人城，再顾倾人国。宁不知倾城与倾国，佳人难再得。’”

〔衫裁句〕苏轼 次韵王郎子立风雨有感诗：“为君裁春衫，高会开桂籍。”

〔莺蝶句〕李贺 秦宫诗：“皇天厄运犹曾裂，秦宫一生花底活。”秦宫，后汉 梁冀之嬖奴，得宠内舍。

〔问谁家二句〕据洪景伯送景卢往南昌之满庭芳自注，司马汉章其时已作山雨楼，二句云云，盖即指山雨楼而言。





【编年】


淳熙八年（一一八一）。——据洪文敏公年谱，自淳熙二年至七年，景卢均在建宁守任，知稼轩前此两次官江西时均无缘与之相值，此词当亦八年所赋。