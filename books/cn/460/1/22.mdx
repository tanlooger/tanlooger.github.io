---
---
---
title: 新荷叶
---



和赵德庄韵





人已归来，杜鹃欲劝谁归？绿树如云，等闲付与莺飞。兔葵燕麦，问刘郎几度沾衣。翠屏幽梦，觉来水绕山围。　有酒重携，小园随意芳菲。往日繁华，而今物是人非。春风半面，记当年初识崔徽。南云雁少，锦书无个因依。





【校】


〔付与〕四卷本甲集作“借与”。





【笺注】


〔人已二句〕见前满江红（点火樱桃阕）“蝴蝶二句”注。

〔绿树二句〕丘迟 与陈伯之书：“暮春三月，江南草长，杂花生树，群莺乱飞。”

〔兔葵二句〕本事诗：“刘尚书禹锡，自屯田员外左迁朗州司马，凡十年始征还。方春，作赠看花诸君子诗曰：‘紫陌红尘拂面来，无人不道看花回。玄都观里桃千树，尽是刘郎去后栽。’其诗一出，传于都下，有素嫉其名者，白于执政，又诬其有怨愤。他日见时宰，与坐，慰问甚厚，既辞，即曰：‘近有新诗，未免为累，奈何？’不数日，出为连州刺史。其自叙云：‘贞元二十一年春，余为屯田员外，时此观未有花。是岁出牧连州，至荆南，又贬朗州司马。居十年，诏至京师，人人皆言：有道士手植仙桃满观，盛如红霞，遂有前篇以记一时之事。旋又出牧，于今十四年，始为主客郎中，重游玄都，荡然无复一树，唯兔葵燕麦动摇于春风耳。因再题二十八字，以俟后再游。时大和二年三月也。’诗曰：‘百亩庭中半是苔，桃花净尽菜花开。种桃道士归何处，前度刘郎今又来。’”按：稼轩于乾道四年通判建康府，淳熙元年重归建康充帅属，故词中有“人已归来”和“刘郎几度沾衣”句。

〔水绕山围〕黄庭坚 次韵石七三六言诗：“欲行水绕山围，但见鲲化鹏飞。”

〔物是人非〕曹丕与朝歌令吴质书：“节同时异，物是人非，我劳如何。”

〔崔徽〕苏轼 章质夫寄惠崔徽真诗，宋援注：“崔徽，河中倡妇也。裴敬中以兴元幕使河中，与徽相从者累月。敬中使罢，还，徽不能从，情怀怨抑。后数月，东州幕白知退将自河中归，徽乃托人写真，因捧书谓知退曰：‘为妾谓敬中：崔徽一旦不及卷中人，徽且为卿死矣。’元稹为作崔徽歌。”

〔因依〕意为“依托”或“凭借”。





【附录】


赵德庄 彦端原唱二首（见介庵词）

新荷叶

欲暑还凉，如春有意重归。春若归来，任他莺老花飞。轻雷淡雨，似晚风欺得单衣。詹声惊醉，起来新绿成围。　回首分携，光风冉冉菲菲。曾几何时，故山疑梦还非。鸣琴再抚，将清恨都入金徽。永怀桥下，系船溪柳依依。　雨细梅黄，去年双燕还归。多少繁红，尽随蝶舞蜂飞。阴浓绿暗，正麦秋犹衣罗衣。香凝沉水，雅宜帘幕重围。　绣扇仍携，花枝尘梁芳菲。遥想当时，故交往往人非。天涯再见，悦情话景仰清徽。可人怀抱，晚期莲社相依。