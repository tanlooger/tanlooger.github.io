---
---
---
title: 水调歌头
---



和王正之右司吴江观雪见寄





造物故豪纵，千里玉鸾飞。等闲更把，万斛琼粉盖玻瓈。好卷垂虹千丈，只放冰壶一色，云海路应迷。老子旧游处，回首梦耶非。

谪仙人，鸥鸟伴，两忘机。掀髯把酒一笑，诗在片帆西。寄语烟波旧侣：闻道莼鲈正美，休裂芰荷衣。上界足官府，汗漫与君期。





【校】


〔造物〕六十家词及四印斋本俱作“造化”。

〔玻瓈〕四卷本甲集作〔颇黎〕。

〔休裂〕四卷本作“休制”。





【笺注】


〔王正之〕楼钥 攻媿集卷九十九朝议大夫秘阁修撰致仕王公墓志铭：“绍兴三十二年有旨：王正己不畏强御，节概可称，三省详加访问，其人如在，可与甄录。寻召赴行在。……公字伯仁父，旧字正之，至今以旧字行。……以叶丞相之荐，除尚书吏部员外郎，权右司郎官，遂为真。叶公去国，公亦遭论，再奉祠。除严州，改婺州，内引奏事，尤加褒纳。……庆元二年三月二日属疾，却药不进，翌日终于正寝。享年七十有八。”宝庆四明志卷八叙人：“王正己字正之，勋长子也。……以叔祖珩任为丰城主簿，连帅张澄俾对，易理曹。时相姻党王鈇家豫章，家舍亡瑞香花，与一富民有他憾，因诬之，帅讽理曹文致其罪，正己直之，忤帅意，称疾寻医以归。孝宗闻之，既践阼，诏以不畏强御，节概可嘉，自泰州海陵县召对，改令入官。淳熙初，访求廉吏，参政叶衡举正己辞赙事以闻，召对，上语辅臣曰：‘王正己望之俨然，即之甚温。’史忠定王 浩再相，论朋党事，上曰：‘叶衡既去，人以王正己为其党，朕固留之。虽衡所引，其人自贤，则知朕不以朋党待臣下也。’正己凡四典郡，六为部使者，终太府卿、秘阁修撰致仕。”

〔吴江〕即松江。吴郡志卷十八：“松江在郡南四十五里，禹贡三江之一也。……南与太湖接。垂虹跨其上，天下绝景也。”

〔造物句〕苏轼 游白水山诗：“伟哉造物真豪纵，攫士抟沙为此弄。”

〔垂虹〕吴郡志卷十七：“利往桥即吴江长桥也。庆历八年县尉王廷坚所建。有亭曰垂虹，而世并以名桥。续图经云：‘东西千余尺，前临太湖 洞庭三山，横跨松江，行者晃漾天光水色中，海内绝景，唯游者自知之，不可以笔舌形容也。’”

〔云海路〕苏轼 江城子 东武雪中送客：“路漫漫，玉花翻，云海光宽，何处是超然？”

〔谪仙人〕新唐书 李白传：“李白至长安，往见贺知章，知章见其文，叹曰：‘子谪仙人也。’”

〔鸥鸟二句〕李商隐 赠田叟诗：“鸥鸟忘机翻浃洽，交亲得路昧平生。”又太仓箴：“海翁忘机，鸥故不飞。”参前水调歌头（落日古城角阕）“狎沙鸥”注。

〔莼鲈〕参前木兰花慢（老来情味减阕）“秋晚句”注。

〔休裂句〕离骚：“制芰荷以为衣兮，集芙蓉以为裳。”孔稚圭 北山移文：“焚芰制而裂荷衣，抗尘容而走俗状。”文选五臣注：“芰制荷衣，隐者之服。言皆焚裂之，举骋尘俗之容状。”

〔上界句〕韩愈 奉酬卢给事诗：“上界真人足官府。”

〔汗漫〕淮南子 道应训：“卢敖游乎北海，见一士焉，曰：‘吾与汗漫期于九垓之外，吾不可以久驻。’”





【编年】


淳熙二、三年（一一七五或一一七六）。——据楼攻媿集，王正之于叶衡为相时任右司郎官。另据宋会要辑稿 职官七二之二：“（淳熙二年闰九月）十九日，右司员外郎王正己放罢。以言者论其所居之职，废法徇情，为害滋甚，故有是命。”词中有“莼鲈正美，休裂芰荷衣”句，其唱和盖在王氏已罢右司之后。