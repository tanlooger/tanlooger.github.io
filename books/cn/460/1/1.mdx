---
---
---
title: 汉宫春
---



立春日





春已归来，看美人头上，袅袅春幡。无端风雨，未肯收尽余寒。

年时燕子，料今宵梦到西园。浑未办黄柑荐酒，更传青韭堆盘？

却笑东风从此，便薰梅染柳，更没些闲。闲时又来镜里，转变朱颜。

清愁不断，问何人会解连环。生怕见花开花落，朝来塞雁先还。





【校】


〔题〕广信书院本无“日”字，兹从四卷本丙集。阳春白雪二引无题。





【笺注】


〔春幡〕岁时风土记：“立春之日，士大夫之家，剪裁为小旙，或悬于家人之头，或缀于花枝之下。”

〔浑〕全。

〔黄柑、青韭〕苏轼 立春日小集呈李端叔诗：“辛盘得青韭，腊酒是黄柑。”王十朋集注引赵次公曰：“故事：立春作五辛盘。以黄柑酿酒，乃‘洞庭春色’也。”按：韭为五辛之一。又，苏轼洞庭春色诗，题下有小引云：“安定郡王以黄柑酿酒，谓之‘洞庭春色’，色香味三绝，以饷其犹子德麟。德麟以饮予。为作此诗。”

〔更〕何能再。

〔薰梅染柳〕李贺 瑶华乐诗：“玄霜绛雪何足云，薰梅染柳将赠君。”

〔闲时二句〕秦观 千秋岁谪虔州作：“日边清梦断，镜里朱颜改。”

〔解连环〕战国策 齐策六：“秦昭王尝遣使者遗君王后玉连环，曰：‘齐多智，而解此环不？’君王后以示群臣，群臣不知解，君王后引锥椎破之，谢秦使曰：‘谨以解矣。’”





【编年】


此词当作于稼轩南归后之第一个立春之日。今查绍兴三十二年腊月二十二日（公元一一六三年一月二十八日）立春，时宋孝宗受禅即位已及半年，其改元隆兴则犹在七日之后也。时稼轩居于京口。