---
---
---
title: 又
---



中秋





美景良辰，算只是可人风月。况素节扬辉长是，十分清彻。着意登楼瞻玉兔，何人张幕遮银阙？倩蜚廉得得为吹开，凭谁说？

弦与望，从圆缺。今与昨，何区别？羡夜来手把，桂花堪折。安得便登天柱上，从容陪伴酬佳节。更如今不听麈谈清，愁如发。





【笺注】


〔美景句〕谢灵运 拟魏太子邺中集诗序：“天下良辰美景，赏心乐事，四者难并。”

〔素节〕初学记：“秋节曰素节。”

〔玉兔〕傅玄 拟天问：“月中何有？白兔捣药。”

〔蜚廉〕一作飞廉，风伯也。见风俗通义。

〔得得〕僧贯休 入蜀诗：“一瓶一钵垂垂老，万水千山得得来。”按：得得即特地之意。

〔登天柱〕唐皇甫枚 三水小牍卷上赵知微雨夕登天柱峰玩月条：“九华山道士赵知微，乃皇甫玄真之师。……讽诵道书，炼志幽寂，隐迹数十年，遂臻玄牝。……去岁中秋，自朔霖霪，至于望夕。玄真谓同门生曰：‘甚惜良宵而值苦雨！’语顷，赵君忽命侍童曰：‘可备酒果。’遂遍召诸生谓曰：‘能升天柱峰玩月不？’诸生虽强应，而窃以谓浓阴雨如斯，若果行，将有垫巾角、折屐齿之事。少顷，赵君曳杖而出，诸生景从。既辟荆扉，而长天廓清，皓月如昼。扪萝援筿，及峰之巅。赵君处玄豹之茵，诸生借芳草列侍。俄举巵酒，咏郭景纯 游仙诗数篇。诸生有清啸者，步虚者，鼓琴者。以至寒蟾隐于远岑，方归山舍。既各就榻，而凄风苦雨，暗晦如前。众方服其奇致。”

〔麈谈清〕世说新语 容止篇：“王夷甫容貌整丽，妙于谈玄，恒捉白玉柄麈尾，与手都无分别。”