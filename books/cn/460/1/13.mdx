---
---
---
title: 青玉案
---



元夕





东风夜放花千树。更吹落，星如雨。宝马雕车香满路。凤箫声动，玉壶光转，一夜鱼龙舞。　蛾儿雪柳黄金缕，笑语盈盈暗香去。众里寻他千百度，蓦然回首，那人却在，灯火阑珊处。





【校】


〔题〕阳春白雪引无题。

〔夜放、更吹、笑语〕阳春白雪作“未放”、“早吹”、“笑靥”。





【笺注】


〔花千树、星如雨〕皆谓灯。东京梦华录谓正月十六日晚京城各坊巷“各以竹竿出灯毬于半空，远近高低，若飞星然”。左传 庄七年：“星殒如雨。”苏味道 正月十五日夜诗：“火树银花合，星桥铁锁开。”

〔宝马句〕郭利贞 上元诗：“九陌连灯影，千门度月华。倾城出宝骑，匝路转香车。”

〔玉壶〕指月，故继以“光转”二字，亦或指灯。武林旧事卷二元夕条：“灯之品极多，每以苏灯为最。……福州所进，则纯用白玉，晃耀夺目，如清冰玉壶，爽彻心目。”

〔鱼龙舞〕汉书 西域传赞“漫衍鱼龙角抵之戏”句下师古注云：“鱼龙者为舍利之兽，先戏于庭极毕，乃入殿前，激水化成比目鱼，跳跃漱水，作雾障日，毕，化成黄龙八丈，出水敖戏于庭，炫燿日光。”夏竦 奉和御制上元观灯诗：“鱼龙漫衍六街呈，金锁通宵启玉京。”

〔蛾儿雪柳〕东京梦华录卷六正月十六日条：“市人卖玉梅、夜蛾、蜂儿、雪柳……”宣和遗事十二月预赏元宵条：“宣和六年正月十四夜，奉圣旨宣万姓。有那快行家，手中把着金字牌，喝道‘宣万姓’。少刻，京师民有似云浪，尽头上带着玉梅、雪柳、闹蛾儿，直到鳌山下看灯。”陈元靓 岁时广记卷十一引岁时杂记：“都城仕女有插戴灯毬灯笼，大如枣栗，如珠茸之类。又卖玉梅、雪梅、雪柳、菩提叶及蛾蜂儿等，皆缯楮为之。”





【编年】


上词见于四卷本甲集，据词中观灯、寻芳之情节，疑作于首次官临安时。