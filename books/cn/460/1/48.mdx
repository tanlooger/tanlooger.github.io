---
---
---
title: 南乡子
---







隔户语春莺，才挂帘儿敛袂行。渐见凌波罗袜步，盈盈，随笑随颦百媚生。　着意听新声，尽是司空自教成。今夜酒肠难道窄，多情，莫放纱笼蜡炬明。





【校】


〔难道〕四卷本乙集作“还道”。

〔纱笼〕四卷本作“笼纱”。





【笺注】


〔春莺〕北宋 王诜有歌姬名啭春莺。此处意含双关。

〔凌波罗袜步〕曹植 洛神赋：“凌波微步，罗袜生尘。”

〔司空句〕云溪友议卷中中山悔条：“中山公（刘禹锡）谓诸宾友曰：‘昔赴吴台，扬州大司马杜公鸿渐为余开宴，沉醉归驿亭。似醒，见二女子在旁，惊非我有也，乃曰：“郎中席上与司空诗，特令二乐妓侍寝。”且醉中之作都不记忆。明旦修启陈谢，杜公亦优容之。’诗曰：‘高髻云鬟宫样妆，春风一曲杜韦娘。司空见惯寻常事，断尽苏州刺史肠。’”

〔莫放〕莫教。





【编年】


上词广信书院本列置“舟行记梦”一词之前，今仍其次序。