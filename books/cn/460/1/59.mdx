---
---
---
title: 霜天晓角
---







暮山层碧。掠岸西风急。一叶软红深处，应不是，利名客。

玉人还伫立。绿窗生怨泣。万里衡阳归恨，先倩雁，寄消息。





【笺注】


〔软红〕谓红尘。苏轼 次韵蒋颖叔钱穆父从驾景灵宫诗：“半白不羞垂领发，软红犹恋属车尘。”自注：“前辈戏语：西湖风月，不如东华软红尘土。”

〔伫立、怨泣〕诗 邶风 燕燕：“之子于归，远于将之。瞻望弗及，伫立以泣。”

〔万里句〕衡阳，县名，宋属衡州。其地有回雁峰。高适 送王少府贬长沙诗：“巫峡啼猿数行泪，衡阳归雁几封书。”杜甫 归雁诗：“万里衡阳雁，今年又北归。”





【编年】


淳熙六年或七年（一一七九或一一八〇）。——据词中“衡阳归恨”句，知作于居官湖南时。因次于此。