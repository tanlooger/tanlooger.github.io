---
---
---
title: 满江红
---



暮春





可恨东君，把春去春来无迹。便过眼等闲输了，三分之一。昼永暖翻红杏雨，风晴扶起垂杨力。更天涯芳草最关情，烘残日。 湘浦岸，南塘驿。恨不尽，愁如织。算年年辜负，对他寒食。便恁归来能几许，风流早已非畴昔。凭画栏一线数飞鸿，沉空碧。





【校】


〔风晴〕六十家词本作“风清”。

〔如织〕四卷本甲集作“如积”。

〔辜负〕四卷本作“孤负”。

〔早已〕四卷本作“已自”。





【笺注】


〔把春去三句〕清 毛先舒 南唐拾遗记：“李后主作红罗亭子，四面栽红梅花，作艳曲歌之。韩熙载歌云：‘桃李不须夸烂漫，又输了春风一半。’时已割淮南与周矣。”

〔南塘驿〕未详。

〔愁如织〕张孝祥 满江红词：“但长洲茂苑草萋萋，愁如织。”