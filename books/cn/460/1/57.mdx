---
---
---
title: 木兰花慢
---



席上送张仲固帅兴元





汉中开汉业，问此地，是耶非？想剑指三秦，君王得意，一战东归。追亡事今不见，但山川满目泪沾衣。落日胡尘未断，西风塞马空肥。　一编书是帝王师。小试去征西。更草草离筵，匆匆去路，愁满旌旗。君思我回首处，正江涵秋影雁初飞。安得车轮四角，不堪带减腰围。





【校】


〔题〕四卷本甲集“送”作“呈”。花庵词选无“席上”二字。

〔一编〕广信书院本作“一篇”，兹从四卷本及花庵词选。





【笺注】


〔张仲固〕刘宰 京口耆旧传：“张坚字仲固，郊恩补承务郎，再擢绍兴甲戌进士第。……汤公鹏举为御史中丞，荐为台簿，父纲亦以耆德召，父子连舟东上，时以为荣。……除江南西路转运判官，居一岁，兴元择牧，难其人，遂畀帅节。在兴元教阅义士，劝课农桑，惟日孜孜……民甚德之。而坚以勤瘁得疾。八月除户部郎中、四川总领，视事甫旬日卒。”宋会要辑稿 瑞异二之二五：“淳熙八年七月十七日诏：‘去年诸路州军有旱伤去处，其监司守臣修举荒政，民无浮殍，各与除职转官。’既而……江西运副钱佃、知兴元府 张坚、知隆兴府 辛弃疾……广南路提点坑冶李大正各转一官。”同书职官四八之一三八：“（淳熙）九年三月二十七日……以知兴元府 张坚奏……”

〔兴元〕读史方舆纪要：“兴元 禹贡为梁州地，秦、汉以来皆曰汉中。宋平孟蜀，升为兴元府，属利州东路。”

〔汉中句〕汉高祖因汉中以成帝业。

〔三秦〕史记 高祖本纪：“项羽自立为西楚霸王……更立沛公为汉王，王巴、蜀、汉中，都南郑。三分关中，立秦三将：章邯为雍王，都废丘；司马欣为塞王，都栎阳；董翳为翟王，都高奴。”

〔剑指至东归〕汉书 高帝纪：“（韩信）因陈羽可图、三秦易并之计，汉王大说，遂听信策，部署诸将。……五月，汉王引兵从故道出袭雍，雍王邯迎击汉陈仓，雍兵败……汉王遂定雍地。……秋八月……塞王 欣、翟王 翳皆降汉。”

〔追亡事〕史记 淮阴侯列传：“信数与萧何语，何奇之。至南郑，诸将行道亡者数十人，信度何等已数言上，上不我用。即亡。何闻信亡，不及以闻，自追之。人有言上曰：‘丞相何亡。’上大怒，如失左右手。居一二日，何来谒上，上且怒且喜，骂何曰：‘若亡何也？’何曰：‘臣不敢亡也，臣追亡者。’上曰：‘若所追者谁？’何曰：‘韩信也。’上复骂曰：‘诸将亡者以十数，公无所追，追信，诈也。’何曰：‘诸将易得耳，至如信者，国士无双。王必欲长王汉中，无所事信；必欲争天下，非信无所与计事者。’”

〔但山川句〕唐 李峤 汾阴行：“山川满目泪沾衣，富贵荣华能几时？不见只今汾水上，惟有年年秋雁飞。”

〔一编句〕史记 留侯世家：“良尝闲，从容步游下邳圯上，有一老父，出一编书，曰：‘读此，则为王者师矣。’旦日，视其书，乃太公兵法也。”

〔正江涵句〕杜牧 九日齐山登高诗：“江涵秋影雁初飞，与客携壶上翠微。”

〔车轮四角〕陆龟蒙 古意诗：“君心莫淡薄，妾意正栖托。愿得双车轮，一夜生四角。”

〔带减腰围〕沈约 与徐勉书：“老病，百日数旬，革带尝应移孔，以手握臂，率计月小半分。”杜甫伤秋诗：“懒慢头时栉，艰难带减围。”





【编年】


淳熙六年冬或七年春（一一七九或一一八〇）。——据宋会要，张仲固之帅兴元应始于七年，且淳熙七年江西运副钱佃即有“修举荒政”事，而于八年与张坚等同时被奖转官，则张、钱之交代江西漕运事当在淳熙六年秋（剑南诗稿卷十一有送钱仲耕修撰诗，即钱氏由福建移漕江西时，陆游在建州为之送行之作，编年为淳熙六年五月），隆兴 兴元相距遥远，旅途须经数月，意张氏必系淳熙六年秋季由江西启程赴兴元，而此词应为途次辗转经由湖南路某地时，稼轩饯别所赋，其时间至晚当在淳熙七年之春。唯是词中有“君思我回首处，正江涵秋影雁初飞”等句，一似稼轩即将赴江西帅任者，于史实颇难吻合，此则较为费解耳。