---
---
---
title: 满江红
---



建康史帅致道席上赋





鹏翼垂空，笑人世苍然无物。又还向九重深处，玉阶山立。袖里珍奇光五色，他年要补天西北。且归来谈笑护长江，波澄碧。

佳丽地，文章伯。金缕唱，红牙拍。看尊前飞下，日边消息。料想宝香黄阁梦，依然画舫青溪笛。待如今端的约钟山，长相识。





【校】


〔题〕“史帅致道”四卷本甲集作“史致道留守”。

〔又还〕四卷本作“还又”。

〔青溪〕广信书院本作“清溪”，兹从四卷本。





【笺注】


〔史帅致道〕乾隆 扬州志卷二十八人物门：“史正志字志道，绍兴二十一年进士。丞相陈康伯荐于朝，除枢密院编修。……高宗视师江上，上恢复要览五篇。车驾驻建康，言三国 六朝形势与今日不同，要当无事则都钱塘，有事则幸建康。诏下集议，从之。寻除司农寺丞。孝宗即位，除度支员外郎。后因论左帑南库西库窠名差互，忤时相，以散官谪永州，寻复原官。除右文殿修撰知静江府，未赴而罢。后归老姑苏，号吴门老圃。有建康志、菊谱。”景定建康志卷十四建炎以来年表：“乾道三年九月二十四日，左朝奉郎充集英殿修撰史正志知府事，兼沿江水军制置使兼提举学事。乾道六年二月二十二日改知成都府。”

〔鹏翼〕庄子 逍遥游：“有鸟焉，其名为鹏，背若泰山，翼若垂天之云。”

〔九重〕楚辞 九辩：“君之门以九重。”

〔山立〕乐记：“总干而山立。”

〔袖里二句〕史记 补三皇本纪：“女娲氏末年，诸侯有共工氏，与祝融战，不胜而怒，乃头触不周山崩，天柱折，地维缺，女娲乃炼五色石以补天，断鳌足以立四极，聚芦灰以止滔水，以济冀州。于是地平天成，不改旧物。”淮南子 天文训：“昔者共工与颛顼争为帝，怒而触不周之山，天柱折，地维绝。天倾西北，故日月星辰移焉；地不满东南，故水潦尘埃归焉。”

〔佳丽地〕谢朓 入朝曲：“江南佳丽地，金陵帝王州。”

〔文章伯〕杜甫 暮春过郑监湖亭泛舟诗：“海内文章伯，湖边意绪多。”

〔金缕〕唐杜秋娘 金缕衣曲：“劝君莫惜金缕衣，劝君惜取少年时。”

〔红牙拍〕红牙为乐器名，即拍板，亦名牙板，因其色红，故曰红牙。宋史 钱俶传：“太平兴国三年，俶贡红牙乐器二十二事。”俞文豹 吹剑续录：“东坡在玉堂日，有幕士善歌，因问：‘我词比柳耆卿何如？’对曰：‘柳郎中词，只好十七八女孩儿，按执红牙拍，歌杨柳岸晓风残月；学士词，须关西大汉，执铁绰板，唱大江东去。’公为之绝倒。”

〔黄阁〕汉旧仪：“丞相听事门曰黄阁。不敢洞开朱门，以别于人主，故以黄涂之，谓之黄阁。”

〔青溪笛〕景定建康志卷十八溪涧：“青溪，吴大帝 赤乌四年凿，东渠名青溪，通城北堑潮沟，阔五丈，深八尺，以泄玄武湖水，发源钟山而南流，经京，出今青溪闸口，接于秦淮。及杨溥城金陵，青溪始分为二。在城外者自城濠合于淮，今城东竹桥西北接后湖者，青溪遗迹固在。但在城内者悉皆堙塞，惟上元县治南迤而西，循府治东南出至府学墙下，皆青溪之旧曲。水通秦淮，而钟山水源久绝矣。”晋书 桓伊传：“王徽之赴召京师，泊舟青溪侧。素不与徽之相识。伊于岸上过，船中客称伊小字，曰：‘此桓野王也。’徽之便令人谓伊曰：‘闻君善吹笛，试为我一奏。’伊是时已贵显，素闻徽之名，便下车踞胡床，为作三调，弄毕，便上车去，宾主不交一言。”

〔端的〕确实。

〔钟山〕景定建康志卷十七山阜：“钟山一名蒋山，在城东北一十五里，周回六十里，高一百五十八丈。东连青龙山，西接青溪，南有钟浦，下入秦淮，北接雉亭山。汉末有秣陵尉蒋子文逐盗死事于此，吴大帝为立庙，封曰蒋侯。大帝祖讳钟，因改曰蒋山。按丹阳记：京师南北并连山岭，而蒋山岧峣嶷异，其形象龙，实作扬都之镇。诸葛亮云‘钟山龙蟠’，盖谓此也。”