---
---
---
title: 减字木兰花
---



宿僧房有作





僧窗夜雨，茶鼎熏炉宜小住。却恨春风，勾引诗来恼杀翁。

狂歌未可，且把一尊料理我。我到亡何，却听侬家陌上歌。





【校】


〔题〕广信书院本无题，兹从王诏校刊本及四印斋本补。

〔侬家〕王诏校刊本、六十家词本及四印斋本作“农家”。





【笺注】


〔料理〕犹言“安排”。

〔亡何〕意即更无余事。汉书 袁盎传：“徙为吴相，辞行，种谓盎曰：‘南方卑湿，君能日饮无何，时说王毋反而已。’”

〔陌上歌〕苏轼 陌上花序云：“游九仙山，闻里中儿歌陌上花。父老云：吴越王妃每岁春必归临安，王以书遗妃曰：‘陌上花开，可缓缓归矣。’吴人用其语为歌。”