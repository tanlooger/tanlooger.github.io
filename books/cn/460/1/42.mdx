---
---
---
title: 又
---



代人赋





扑面征尘去路遥，香篝渐觉水沉销。山无重数周遭碧，花不知名分外娇。　人历历，马萧萧。旌旗又过小红桥。愁边剩有相思句，摇断吟鞭碧玉梢。





【校】


〔题〕广信书院本无题，兹从四卷本甲集。花庵词选作“东阳道中”。

〔沉销〕花庵词选作“沉消”。





【笺注】


〔山无句〕贺铸 感皇恩词：“回首旧游，山无重数。”刘禹锡 金陵怀古诗：“山围故国周遭在。”

〔人历历〕白居易 游悟真寺诗一百三十韵：“却顾来时路，萦纡映朱栏。历历上山人，一一遥可观。”

〔马萧萧〕诗 小雅 车攻：“萧萧马鸣。”