---
---
---
title: 水调歌头
---







落日古城角，把酒劝君留。长安路远，何事风雪敝貂裘？散尽黄金身世，不管秦楼人怨，归计狎沙鸥。明夜扁舟去，和月载离愁。

功名事，身未老，几时休？诗书万卷，致身须到古伊 周。莫学班超投笔，纵得封侯万里，憔悴老边州。何处依刘客，寂寞赋登楼。





【笺注】


〔敝貂裘〕战国策 秦策一：“苏秦始将连衡说秦惠王……书十上而说不行，黑貂之裘敝，黄金百斤尽。”余参本卷水调歌头（落日塞尘起阕）“季子二句”注。

〔散尽句〕李白 魏郡别苏明府因北游诗：“洛阳 苏季子，剑戟森词锋。……黄金数百镒，白璧有几双。散尽空掉臂，高歌赋还邛。”

〔秦楼〕李白 忆秦娥词：“箫声咽，秦娥梦断秦楼月。”

〔狎沙鸥〕列子 黄帝篇：“海上之人有好鸥鸟者，每旦之海上，从鸥鸟游，鸥鸟之至者百数而不止。其父曰：‘吾闻鸥鸟皆从汝游，汝取来吾玩之。’明日之海上，鸥鸟舞而不下。”

〔诗书二句〕杜甫 奉赠韦左丞丈二十二韵诗：“读书破万卷，下笔如有神。……致君尧 舜上，再使风俗淳。”伊 周，伊尹与周公 旦，分别为商、周之开国勋臣。晋 傅玄 答程晓诗：“伊 周作弼，王室惟康。”

〔莫学三句〕后汉书 班超传：“班超字仲升，扶风 平陵人。家贫，常为宫佣书。尝辍业投笔叹曰：‘大丈夫无他志略，犹当效傅介子、张骞，立功异域，以取封侯，安能久事笔研间乎？’其后行诣相者……相者指曰：‘生燕颔虎颈，飞而食肉，此万里侯相也。’……留焉耆半岁，慰抚之，于是西域五十余国悉皆纳质内属焉。……封超为定远侯。……超以久在异域，年老思土。十二年，上疏曰：‘……蛮夷之俗，畏壮侮老。臣超犬马齿歼，常恐年衰，奄忽僵仆，孤魂弃捐。……臣不敢望到酒泉郡，但愿生入玉门关。……’书奏，帝感其言，乃征超还。……超在西域三十一年……十四年八月至洛阳……九月卒，年七十一。”晁补之 摸鱼儿 东皋寓居：“功名浪语。便做得班超，封侯万里，归计恐迟暮。”

〔何处二句〕文选 王粲 登楼赋五臣注：“时董卓作乱，仲宣避难荆州依刘表，遂登江陵城楼，因怀归而有此作，述其进退危惧之情也。”





【编年】


淳熙元年（一一七四）冬。——玩上词语意，当是送人赴行都之作。据“依刘客”语，疑是作于任江东安抚司参议官时。盖此后稼轩所任多为方面大吏，似不得再以此自称矣。