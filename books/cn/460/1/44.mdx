---
---
---
title: 满江红
---



题冷泉亭





直节堂堂，看夹道冠缨拱立。渐翠谷群仙东下，佩环声急。谁信天峰飞堕地，傍湖千丈开青壁。是当年玉斧削方壶，无人识。

山木润，琅玕泾。秋露下，琼珠滴。向危亭横跨，玉渊澄碧。醉舞且摇鸾凤影，浩歌莫遣鱼龙泣。恨此中风物本吾家，今为客。





【校】


〔题〕广信书院本无“题”字，兹从四卷本甲集。

〔谁信〕四卷本作“闻道”。

〔风物〕四卷本作“风月”。





【笺注】


〔冷泉亭〕咸淳临安志卷二十三：“冷泉亭在飞来峰下，唐刺史河南 元藇建，刺史白居易记，刻石亭上。”白居易 冷泉亭记：“东南山水余杭郡为最，就郡言灵隐寺为尤，由寺观冷泉亭为甲。亭在山下，水中央，寺西南隅。高不倍寻，广不累丈，而撮奇得要，地搜胜概，物无遁形。……山树为盖，岩石为屏，云从栋生，水与阶平。”

〔直节二句〕“直节”谓竹，“冠缨”谓松。

〔佩环声〕谓水声。柳宗元 至小丘西小石潭记：“隔篁竹，闻水声，如鸣佩环。”

〔谁信句〕咸淳临安志卷二十三引晏殊 舆地志：“晋 咸和中，西僧慧理登兹山，叹曰：‘此是中天竺国 灵 鹫山之小岭，不知何年飞来。佛在世日多为仙灵所隐，今此亦复尔耶？’因挂锡造灵隐寺，号其峰曰飞来。”

〔方壶〕列子 汤问篇：“渤海之东，有大壑焉。……其中有五山焉：一曰岱舆，二曰员峤，三曰方壶，四曰瀛洲，五曰蓬莱。其山高下周旋三万里。……所居之人皆仙圣之种。”

〔浩歌句〕范成大 爱雪歌：“歌呼达晓鱼龙愁。”

〔吾家〕指济南。按济南有大明湖 趵突泉诸名胜，景色佳丽，略似西湖，故稼轩有此联想。