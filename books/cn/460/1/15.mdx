---
---
---
title: 又
---



寿范倅





七十古来稀，人人都道：不是阴功怎生到。松姿虽瘦，偏耐雪寒霜晓。看君双鬓底，青青好。　楼雪初晴，庭闱嬉笑。一醉何妨玉壶倒。从今康健，不用灵丹仙草。更看一百岁，人难老。





【校】


〔题〕广信书院本无，兹从四卷本乙集。永乐大典卷二六〇八老字韵作“寿人七十”。

〔雪寒霜晓〕四卷本作“云寒霜冷”。





【笺注】


〔范倅〕前阕滁州寿范倅之感皇恩，起句为“春事到清明，十分花柳”，与本阕之“雪寒霜晓”及“楼雪初晴”诸语，时令不合，则此范倅与彼范倅盖非一人。刘宰 漫塘集三十四范如山行述，谓如山之父名邦彦，仕金为蔡州之新息县令，绍兴辛巳以其县归宋。如山之女弟归稼轩先生。牟陵阳集十五书范雷卿家谱，谓范邦彦南归之后，添差湖州之长兴县丞，其后改签书镇江军节度使判官厅事，召赴都堂审查，又改为添差通判镇江府。至顺镇江志，谓范邦彦之通判镇江在乾道四年以后，年七十四卒于任所。曩曾据上引诸文，以为此阕所寿之范倅应即为范邦彦。然审思之亦殊未合。范邦彦为稼轩妇翁，似不应径呼为“范倅”，且据漫塘集及陵阳集，范邦彦未仕则有“河朔孟尝”之称号，既仕为金之新息县令，则率豪杰开蔡州城以迎宋师，因与稼轩忠义相知。是则范邦彦并非庸庸碌碌、无志业可以称述者，而词中仅泛泛然称道其“阴功”，则与范邦彦之行谊亦显不相符。因知旧日之笺注为非是。至此范倅究为何人，恐终难确考矣。

〔七十句〕杜甫曲江之二：“酒债寻常行处有，人生七十古来稀。”

〔难老〕诗 鲁颂泮水：“既饮旨酒，永锡难老。”





【编年】


范倅既不知究系何人，此词作年因亦难定。姑依广信书院本次第，附次于“滁州寿范倅”一首之后。