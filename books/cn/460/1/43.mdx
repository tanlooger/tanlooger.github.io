---
---
---
title: 又
---



送人





唱彻阳关泪未干，功名余事且加餐。浮天水送无穷树，带雨云埋一半山。　今古恨，几千般；只应离合是悲欢？江头未是风波恶，别有人间行路难。





【校】


〔题〕广信书院本无题，兹从四卷本甲集。

〔只应〕王诏校刊本及四印斋本作“只今”。





【笺注】


〔唱彻句〕王维 送元二使安西诗：“渭城朝雨浥轻尘，客舍青青柳色新。劝君更尽一杯酒，西出阳关无故人。”后入乐府，名渭城曲，别名阳关曲、阳关，为送别之曲。李商隐 赠歌妓：“红绽樱桃含白雪，断肠声里唱阳关。”

〔浮天二句〕许浑 呈裴明府诗：“江村夜涨浮天水，泽国秋生动地风。”杨徽之 嘉阳川诗：“浮花水入瞿塘峡，带雨云归越隽州。”

〔只应句〕苏轼 水调歌头丙辰中秋：“人有悲欢离合，月有阴晴圆缺，此事古难全。”

〔江头二句〕刘禹锡 竹枝词：“瞿塘嘈嘈十二滩，人言道路古来难。长恨人心不如水，等闲平地起波澜。”又白居易 太行路：“行路难，不在水，不在山，只在人情反复间。”





【编年】


淳熙五年（一一七八）——上鹧鸪天四首，或云“梦断辇路”，或云“当年金陵种柳”；第三首题作“代人赋”，即用别人语气而为自己写照者，词中有“去路遥”及“山无重数”句，第四首有“江头”句，知均为本年自豫章赴行在途中所作。今全依广信书院本顺序编次于此。