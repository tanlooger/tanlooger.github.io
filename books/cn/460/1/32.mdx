---
---
---
title: 满江红
---



赣州席上呈太守陈季陵侍郎





落日苍茫，风才定片帆无力。还记得眉来眼去，水光山色。倦客不知身远近，佳人已卜归消息。便归来只是赋行云，襄王客。

此个事，如何得？知有恨，休重忆。但楚天特地，暮云凝碧。过眼不如人意事，十常八九今头白。笑江州司马太多情，青衫湿。





【校】


〔题〕四卷本甲集作“赣州席上吴陈季陵太守”。

〔远近〕四卷本作“近远”。





【笺注】


〔赣州〕在今江西省南部，为章、贡二水合流之地。隋、唐为虔州，宋绍兴二十三年改赣州。故治即今江西 赣县。

〔陈季陵〕赣州府志卷四十二名宦：“陈天麟，字季陵，宣城人，绍兴进士。自广德簿知襄阳事，所至有惠政。寻知赣州。时茶商寇赣、吉间，天麟预为守备，民恃以安。江西宪臣辛弃疾讨贼，天麟给饷补军，事平，弃疾奏：‘今成功，实天麟之方略也。’”宛陵群英集：“陈天麟字季陵，绍兴中进士，累官集贤殿修撰。尝编易三传及西汉、南北史、左氏征节等书，所著曰撄宁居士集。”

〔还记得二句〕王观 卜算子词：“水是眼波横，山是眉峰聚，欲问行人去那边，眉眼盈盈处。”苏轼 临江仙 惠州改前韵：“水光都眼净，山色总眉愁。”

〔赋行云〕楚襄王与宋玉游于云梦之台，望高唐之观，其上独有云气，崪兮直上，忽兮改容，须臾之间，变化无穷，玉因作高唐赋以纪其事。序中有高唐神女“旦为行云，暮为行雨”语。

〔过眼二句〕晋书 羊祜传：“祜叹曰：天下不如意，恒十居七八，故有当断不断，天与不取，岂非更事者恨于后时哉！”参前满江红（快上西楼阕）“十常八九”注。

〔笑江州二句〕白居易贬江州司马，因送客湓浦，闻长安倡女夜弹琵琶，始觉有迁谪意，遂作琵琶行。其结句云：“座中泣下谁最多？江州司马青衫湿。”





【编年】


淳熙二年（一一七五）。——稼轩于淳熙二年任江西提刑，于是年九月扑灭茶商军。陈氏于次年即去职（参年谱 淳熙三年），知此词必作于二年茶商军既平之后也。