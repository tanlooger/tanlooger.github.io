---
---
---
title: 水调歌头
---



和赵景明知县韵





官事未易了，且向酒边来。君如无我，问君怀抱向谁开？但放平生丘壑，莫管旁人嘲骂，深蛰要惊雷。白发还自笑，何地置衰颓。 五车书，千石饮，百篇才。新词未到，琼瑰先梦满吾怀。已过西风重九，且要黄花入手，诗兴未关梅。君要花满县，桃李趁时栽。





【笺注】


〔赵景明〕名奇暐，与叶水心、丘宗卿等俱相友善。于淳熙六年宰江陵县，八年任满替归。叶水心文集卷六送赵景明知江陵县诗云：“吾友赵景明，材绝世不近。疏通无流连，豪俊有细谨。尤精人间事，照见肝鬲隐。忽然奋须髯，万事供指准。汉士兴伐胡，唐军业诛镇。久已受褒封，谁能困嘲摈。四十七年前，时节忧患尽。去作江陵公，风雨结愁愠。“……勉发才钧机，一射强虏殒。”赵氏行谊据此略可概见。（余参年谱 淳熙八年记事。）

〔官事句〕晋书 傅咸传：“杨骏弟济素与咸善，与咸书曰：‘江海之流混混，故能成其深广也。天下大器，非可稍了，而相观每事欲了。生子痴，了官事，官事未易了也。’”

〔问君句〕杜甫 奉待严大夫诗：“身老时危思会面，一生怀抱向谁开？”简薛华醉歌：“千里犹残旧冰雪，百壶且试开怀抱。”

〔平生丘壑〕汉书 叙传：“渔钓于一壑，则万物不奸其志；栖迟于一丘，则天下不易其乐。”张方平 都官叶舒郎中归三衢诗：“一丘一壑平生志。”

〔莫管句〕苏轼 定惠院寓居月夜偶出诗：“但当谢客对妻子，倒冠落佩从嘲骂。”

〔深蛰句〕庄子 天运篇：“蛰虫始作，吾惊之以雷霆。”

〔五车书〕庄子 天下篇：“惠施多方，其书五车。”

〔百篇才〕杜甫 饮中八仙歌：“李白一斗诗百篇，长安市上酒家眠。”

〔琼瑰句〕左传 成公十七年：“声伯梦涉洹，或与己琼瑰食之，泣而为琼瑰，盈其怀。从而歌之曰：‘济洹之水，赠我以琼瑰。归乎归乎，琼瑰盈吾怀乎。’”集解谓：“泪下化为珠玉满其怀。”苏轼 送郑户曹诗：“迟君为坐客，新诗出琼瑰。”

〔诗兴句〕杜甫 和裴迪逢早梅相忆见寄诗：“东阁官梅动诗兴，还如何逊在扬州。”

〔君要二句〕晋 潘岳为河阳县令，于县境内遍植桃李，时人称为花县。庾信 春赋：“河阳一县并是花。”





【编年】


淳熙七年（一一八〇）。——赵景明宰江陵县三年，于淳熙八年秋东归，见后沁园春（伫立潇湘阕）笺注及编年。此词下片有“新词未到”和“桃李趁时栽”云云数句，知作于赵氏东归过豫章之先，因编于此年。