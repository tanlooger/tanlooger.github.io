---
---
---
title: 贺新郎
---







柳暗凌波路。送春归猛风暴雨，一番新绿。千里潇湘葡萄涨，人解扁舟欲去。又樯燕留人相语。艇子飞来生尘步，唾花寒唱我新番句。波似箭，催鸣橹。　黄陵祠下山无数。听湘娥泠泠曲罢，为谁情苦。行到东吴春已暮，正江阔潮平稳渡。望金雀觚棱翔舞。前度刘郎今重到，问玄都千树花存否。愁为倩，么弦诉。





【校】


〔凌波〕四卷本乙集作“清波”。





【笺注】


〔凌波、生尘〕曹植 洛神赋：“凌波微步，罗袜生尘。”

〔葡萄涨〕李白 襄阳歌：“遥看汉水鸭头绿，恰似葡萄初酦醅。”宋祁 蝶恋花词：“雨过蒲萄新涨绿。”苏轼 武昌西山诗：“春江绿涨葡萄醅，武昌官柳知谁栽。”

〔又樯燕句〕杜甫 发潭州诗：“岸花飞送客，樯燕语留人。”

〔黄陵祠〕水经注 湘水条：“黄陵水上承大湖，湖水西流，径二妃庙南，世谓之黄陵庙。言舜之陟方也，二妃从征，溺于湘江，神游洞庭之渊，出入潇 湘之浦，故民为立祠于水侧。”按：黄陵山在今湖南 湘阴县北四十五里。

〔湘娥〕郭璞 江赋称湘妃为湘娥。杜甫 湘夫人 祠南夕望诗：“湘娥倚暮花。”

〔江阔句〕王湾 次北固山下：“潮平两岸阔，风正一帆悬。”

〔望金雀句〕班固 西都赋：“周庐千列，徼道绮错，辇路经营，修途飞阁。……设璧门之凤阙，上觚棱而栖金爵。”文选五臣注：“凤阙，阙名也。南有璧门。觚棱，阙角也。角上栖金爵，金爵，凤也。”苏轼 元祐三年春帖子词皇太妃阁：“雪残乌鹊喜，翔舞下觚棱。”

〔前度二句〕见前新荷叶（人已归来阙）“兔葵二句”注。

〔么弦〕唐诗纪事载：“刘梦得曰：诗僧多出江右，么弦孤韵，瞥入人耳，非大音之乐。”按：么弦，为琵琶第四弦，最细，故称么弦。欧阳修 千秋梦词：“莫把丝弦拨，怨极弦能说。”





【编年】


淳熙七年（一一八〇）。——玩词中语意，当是在长沙时送人归临安之作。