---
---
---
title: 霜天晓角
---



旅兴





吴头楚尾，一棹人千里。休说旧愁新恨，长亭树，今如此！

宦游吾倦矣，玉人留我醉：明日落花寒食，得且住，为佳耳。





【校】


〔题〕广信书院本无题，兹从四卷本甲集、王诏校刊本及四印斋本。花庵词选作“惜别”。

〔落花〕四卷本作〔万花〕。





【笺注】


〔吴头句〕见前声声慢（征埃成阵阕）“楚尾吴头”注。

〔树今如此〕见前水龙吟（楚天千里清秋阕）“树犹如此”注。

〔宦游句〕史记 司马相如传：“相如归而家贫，无以自业，素与临邛令王吉相善，吉曰：‘长卿久宦游不遂，而来过我。’”又：“长卿故倦游，虽贫，其人材足依也。”

〔明日三句〕晋人帖：“天气殊未佳，汝定成行否？寒食近，且住为佳尔。”





【编年】


淳熙五年（一一七八）。——据此词起句，知是离豫章时作。稼轩前后二次帅江西，第二次之去职，事在淳熙八年冬季，与此词所述时令不合，知此词作于淳熙五年。