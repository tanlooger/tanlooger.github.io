---
---
---
title: 临江仙
---



为岳母寿





住世都知菩萨行，仙家风骨精神。寿如山岳福如云。金花汤沐诰，竹马绮罗群。　更愿升平添喜事，大家祷祝殷勤。明年此地庆佳辰：一杯千岁酒，重拜太夫人。





【校】


〔都知〕四卷本乙集作“都无”。

〔绮罗群〕王诏校刊本及四印斋本改作“绮罗裙”。





【笺注】


〔金花句〕宋敏求 春明退朝录卷中：“凡官诰之制……郡夫人常使金花罗纸七张，法锦褾袋。”汉书 外戚传：“邓皇后 新野君汤沐邑万户。”颜师古注云：“凡言汤沐邑者，谓以其赋税供汤沐之具也。”漫塘文集卷三十四故公安范大夫及夫人张氏行述：“夫人张氏，家巨鹿，少以同郡结姻，禀资孝敬。姑赵夫人，皇叔士经女，贵重，夫人事之惟谨，甚暑不敢挟扇。有以姑命至，必拱立而听。”按：稼轩岳母为赵士经之女，则此句之意，盖谓其既享高寿，且将有封赏也。苏轼 送程建用诗：“会看金花诏，汤沐奉朝请。”

〔竹马〕后汉书 郭伋传：“童儿数百，各骑竹马。”





【编年】


至晚当在淳熙五年（一一七八）。——据“明年此地”句，知此词非远地寄奉者。稼轩及其岳家均寓居镇江，在淳熙六年以前，稼轩曾数度居官临安，其时当有可能至镇江为岳母祝寿；非然者则是范南伯宰公安时，奉母以行，于时稼轩将漕湖北，公安适在部封之内，因得就近赋词以贺。淳熙六年之后，稼轩宦游湘 赣，大都挈眷同行，无缘再得至其岳家矣。