---
---
---
title: 贺新郎
---



和吴明可给事安抚





世路风波恶。喜清时边夫袖手，□将帷幄。正值春光二三月，两两燕穿帘幕。又怕个江南花落。与客携壶连夜饮，任蟾光飞上阑干角。何时唱，从军乐？　归欤已赋居岩壑。悟人世正类春蚕，自相缠缚。眼畔昏鸦千万点，□欠归来野鹤。都不恋黑头黄阁。一咏一觞成底事，庆康宁天赋何须药。金盏大，为君酌。





【校】


“□欠”稼轩集钞存“欠”字与上句“点”字相接，兹从朱孝臧校本补一空格。





【笺注】


〔吴明可〕宋史 吴芾传：“吴芾字明可，台州仙居人。……知婺州，孝宗初即位，陛辞……知绍兴府。……权刑部侍郎，迁给事中，改吏部侍郎，以敷文阁直学士知临安府。……提举太平 兴国宫。……起知太平州。……知隆兴府。芾前后守六郡，各因其俗为宽猛，吏莫容奸，民怀惠利。再奉太平祠，屡告老，以龙图阁直学士致仕。后十年卒，年八十。……晚退闲者十有四年，自号湖山居士。为文豪健俊整。”

〔世路句〕欧阳修 读易诗：“昔贤轩冕如遗屣，世路风波偶脱身。”圣无忧：“世路风波险。”苏轼 李行中醉眠亭三首：“从教世路风波恶，贺监偏不水底眠。”

〔从军乐〕王粲 从军诗：“从军有苦乐，但问所从谁。”韩愈 李正封 晚秋郾城夜会联句：“从军古云乐，谈笑青油幕。”

〔眼畔二句〕隋炀帝诗：“寒鸦千万点，流水绕孤村。”杜甫 野望：“独鹤归何晚，昏鸦已满林。”

〔黑头〕谓三公。世说新语 识鉴篇：“诸葛道明初过江左，自名道明，名亚王、庾之下。先为临沂令，丞相谓曰：‘明府当为黑头公。’”

〔黄阁〕见卷一满江红（鹏翼垂宫阕）“黄阁”注。

〔一咏句〕见卷一满庭芳（急管哀弦阕）“一觞二句”注。





【编年】


上词各本俱不收，唯见辛启泰本补遗中。吴氏是否与稼轩相识，全无可考，因而此词是否果为稼轩所作，亦难遽断。据朱文公文集 吴氏神道碑，吴氏卒于淳熙十年，其致仕当在淳熙初元，奉祠闲退在乾道五六年顷。此词有“归欤”云云之句，必作于吴氏退隐之后。但题中仍以“给事安抚”相称，疑当作于吴氏以直龙图阁致仕之前，即乾道六年至乾道九年间。周必大 近体乐府有“次江西帅吴明可韵”之醉落魄二首，题“庚寅四月”，即乾道六年。