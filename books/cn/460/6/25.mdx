---
---
---
title: 霜天晓角
---



赤壁





雪堂迁客，不得文章力。赋写曹 刘兴废，千古事，泯陈迹。

望中矶岸赤，直下江涛白。半夜一声长啸，悲天地，为予窄。





【笺注】


〔雪堂〕见卷二水调歌头（寄我五云字阕）“雪堂”注。

〔不得句〕见卷一满江红（笳鼓归来阕）“浑未得二句”注。

〔赋写句〕赤壁，为刘备、孙权合力破曹操处。苏轼 赤壁赋：“西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉。”

〔矶岸赤〕陆游 入蜀记第四：“至（黄州）竹楼……楼下稍东即赤壁矶，亦茅冈尔，略无草木，故韩子苍待制诗云：‘岂有危巢与栖鹘，亦无陈迹但飞鸥。’”

〔半夜句〕后赤壁赋：“划然长啸，草木震动，山鸣谷应，风起水涌。”

〔悲天地二句〕杜甫 送李校书诗：“每愁悔吝作，如觉天地窄。”





【编年】


淳熙四年（一一七七）。