---
---
---
title: 又
---



和马叔度游月波楼





客子久不到，好景为君留。西楼著意吟赏，何必问更筹。唤起一天明月，照我满怀冰雪，浩荡百川流。鲸饮未吞海，剑气已横秋。

野光浮，天宇迥，物华幽。中州遗恨，不知今夜几人愁。谁念英雄老矣，不道功名蕞尔，决策尚悠悠。此事费分说，来日且扶头。





【笺注】


〔马叔度〕名籍事历均不详。

〔月波楼〕王禹偁 黄冈竹楼记：“因作小楼二间，与月波楼通。远吞山光，平浥江濑，幽阒辽夐，不可具状。”文中所写楼外景象，与词中“野光浮，天宇迥，物华幽”相合，知即指黄冈 月波楼也。叶水心文集有月波楼诗云：“爱君楼高出江上，百里江山开四向。”当亦指此。又，嘉兴亦有月波楼，见至元嘉禾志。

〔鲸饮〕杜甫 饮中八仙：“饮如长鲸吸百川。”

〔野光〕滕元发 月波楼诗：“野色更无山遮断，天光直与水相连。”





【编年】


淳熙四年（一一七七）。——稼轩本年差知江陵府兼湖北安抚，词或作于是时。