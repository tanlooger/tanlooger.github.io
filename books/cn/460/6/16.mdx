---
---
---
title: 渔家傲
---



湖州幕官作舫室





风月小斋模画舫，绿窗朱户江湖样。酒是短桡歌是桨。和情放，醉乡稳到无风浪。　自有拍浮千斛酿，从教日日蒲桃涨。门外独醒人也访。同俯仰，赏心却在鸱夷上。





【笺注】


〔湖州〕三国 吴于乌程置吴兴郡，隋于吴兴郡置湖州。宋曰湖州 吴兴郡，后改安吉州，属两浙西路。今浙江湖州市其旧治也。

〔醉乡句〕李煜 乌夜啼词：“醉乡路稳宜频到，此外不堪行。”

〔拍浮〕世说新语 任诞：“毕茂世（卓）云：‘……拍浮酒池中便足了一生’”。

〔蒲桃涨〕见卷一贺新郎（柳暗凌波路阕）“葡萄涨”注。

〔独醒〕楚辞 卜居：“众人皆醉我独醒。”

〔鸱夷〕见卷二永遇乐（紫陌长安阕）“鸱夷二句”注。