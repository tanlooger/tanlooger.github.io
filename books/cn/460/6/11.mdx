---
---
---
title: 绿头鸭
---



七夕





叹飘零，离多会少堪惊。又争如天人有信，不同浮世难凭。占秋初桂花散彩，向夜久银汉无声。凤驾催云，红帷卷月，泠泠一水会双星。素杼冷临风休织，深诉隔年诚。飞光浅青童语款，丹鹊桥平。 看人间争求新巧，纷纷女伴欢迎。避灯时采丝未整，拜月处蛛网先成。谁念监州，萧条官舍，烛摇秋扇坐中庭。笑此夕金钗无据，遗恨满蓬瀛。欹高枕梧桐听雨，如是天明。





【笺注】


〔离多句〕张耒 七夕歌：“七月七夕河边渡，别多会少知奈何。”

〔又争如二句〕谓牛女虽一年一会，然终有凭准，不似人世之反复无常也。

〔桂花〕指月光。周邦彦 解语花上元词：“桂华流瓦，纤云散，耿耿素娥欲下。”

〔银汉无声〕苏轼 阳关曲中秋词：“暮云收尽溢清寒，银汉无声转玉盘。”

〔泠泠至桥平〕荆楚岁时记：“天河之东有织女，天帝之子也，年年织杼劳役，织成云锦天衣。天帝怜其独处，许嫁河西牵牛郎。嫁后，遂废织纴。天帝怒，责令归河东，唯每年七月七日夜渡河一会。”风俗记：“织女七夕当渡河，使鹊为桥。相传七日鹊首无故皆髠，因为梁以渡织女故也。”青童喻牛郎。陈邵 通幽记载天女青童与赵旭欢娱事。

〔看人间至先成〕荆楚岁时记：“七夕，妇人结彩缕，穿七孔针，或以金银石为针，陈瓜果于庭中以乞巧。有子网于瓜上则以为得。

〔监州〕即通判。

〔笑此夕二句〕白居易 长恨歌：“含情凝睇谢君王，一别音容两渺茫。……惟将旧物表深情，钿合金钗寄将去。……七月七日长生殿，夜半无人私语时。在天愿为比翼鸟，在地愿为连理枝。天长地久有时尽，此恨绵绵无绝期。”

〔梧桐听雨〕温庭筠 更漏子词：“梧桐树，三更雨，不道离情正苦。一叶叶，一声声，空阶滴到明。”





【编年】


稼轩于绍兴三十二年南归后任江阴签判，其后继任广德军通判，乾道四年任建康通判。上词有“谁念监州，萧条官舍”句，未知究作于何时。