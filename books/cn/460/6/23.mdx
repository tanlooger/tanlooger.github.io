---
---
---
title: 水调歌头
---



巩采若寿





泰岳倚空碧，汶水卷云寒。萃兹山水奇秀，列宿下人寰。八世家传素业，一举手攀丹桂，依约笑谈间。宾幕佐储副，和气满长安。

分虎符，来近甸，自金銮。政平讼简无事，酒社与诗坛。会看沙堤归去，应使神京再复，款曲问家山。玉佩揖空阔，碧雾翳苍鸾。





【校】


〔汶水〕朱孝臧云：“原本作‘汶文’，误。”今径改作“汶水”。





【笺注】


〔巩采若〕名湘。武义人，廷芝子。绍兴十二年（一一四〇）进士及第。历任湖州守，明州长史，知广州兼广南东路安抚使等官。均散见宋会要辑稿各门。籍贯未详，玩此词意，其祖籍为东平 须城，在泰山 汶水附近。叶水心文集有巩仲至（丰）墓志铭，谓巩丰原籍郓州 须城，渡江寓居婺州之武义。郓州之地，与泰山 汶水相去不远，颇疑巩采若之祖籍亦在于斯。

〔宾幕句〕宋会要辑稿 职官四八之三：“淳熙四年六月十二日，诏明州长史巩湘除直敷文阁。以皇子魏王 恺言湘赞佐有补故也。”按：据咸淳临安志，乾道七年四月二十七日以皇太子领尹，置少尹。

〔和气句〕柳宗元 酬韶州裴曹长使君寄道州吕八大使诗：“德风流海外，和气满人寰。”

〔分虎符三句〕嘉泰吴兴志卷十四郡守题名：“巩湘，朝奉大夫，淳熙三年四月到，转朝散大夫，四年十二月除明州长史。”按：巩氏佐治临安，有补政教，至明州长史任内方受褒奖，知其守吴兴必与其佐治临安相衔接。则此诸语必指其守吴兴言也。

〔沙堤〕见卷二水调歌头（相公倦台鼎阕）“沙堤”注。





【编年】


淳熙三年或四年（一一七六或一一七七）。——据词中“分虎符”以下五句，知此词盖作于巩湘守吴兴时。