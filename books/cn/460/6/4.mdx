---
---
---
title: 又
---



谢王广文双姬词





西真姊妹，料凡心忽起，共辞瑶阙。燕燕莺莺相并比，的当两团儿雪。合韵歌喉，同茵舞袖，举措脱体别。江梅影里，迥然双蕊奇绝。　还听别院笙歌，仓皇走报，笑语浑重叠。拾翠洲边携手处，疑是桃根桃叶。并蒂芳莲，双头红药，不意俱攀折。今宵鸳帐，有同对影明月。





【校】


〔脱体〕彊邨丛书本稼轩词补遗改作“□□”，末附朱孝臧 校记云：“原本作‘脱体’，误。”





【笺注】


〔王广文〕未详。

〔西真句〕见卷二西江月（宫粉厌涂娇额阕）“西真人”注。

〔燕燕句〕叶梦得 石林诗话卷下：“张先郎中字子野……年已八十余，视听尚精强，家犹蓄声伎。子瞻尝赠以诗云：‘诗人老去莺莺在，公子归来燕燕忙。’全用张氏故事戏之。”此词用“燕燕莺莺”则以喻双姬也。

〔的当〕恰是。

〔江梅〕即野梅，范成大 梅谱谓：“遗核野生不经而栽接者……花稍小而疏瘦有韵。”

〔别院笙歌〕秦观 海棠春词：“宿酲未解宫娥报，道别院笙歌会早。”

〔拾翠洲〕唐 陆龟蒙 送李明甫之任南海诗：“居人爱近沉珠浦，候吏多来拾翠洲。”按：拾翠洲在今广州西南，地属南海县，古有津亭。

〔桃根桃叶〕古今乐录：“晋 王献之爱妾名桃叶，其妹曰桃根，献之尝临渡歌以送之。”李商隐 燕台诗冬诗：“当时欢向掌中销，桃叶 桃根双姊妹。”

〔并蒂芳莲〕杜甫 进艇诗：“并蒂芙蓉本自双。”

〔对影明月〕李白 月下独酌诗：“举杯邀明月，对影成三人。”