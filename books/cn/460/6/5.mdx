---
---
---
title: 又
---



三友同饮，借赤壁韵





论心论相，便择术，满眼纷纷何物。踏碎铁鞋三百，不在危峰绝壁。龙友相逢，洼尊缓举，议论敲冰雪。何妨人道，圣时同见三杰。　自是不日同舟，平戎破虏，岂由言轻发。任使穷通相鼓弄，恐是真□难灭。寄食王孙，丧家公子，谁握周公发？冰□皎皎，照人不下霜月。





【笺注】


〔赤壁韵〕谓苏轼所赋“大江东去”之韵也。

〔论心二句〕荀子 非相篇：“故相形不如论心，论心不如择术。”

〔踏碎句〕古谚有“踏破铁鞋无觅处，得来全不费工夫”之句，不知源于何时。

〔龙友〕三国志 魏书 管宁传：“管宁字幼安……与平原 华歆、同县邴原相友。”又华歆传注引魏略：“歆与北海邴原、管宁俱游宁，三人相善，时人号三人为一龙，歆为龙头，原为龙腹，宁为龙尾。”

〔洼尊〕颜真卿 岘山石樽联句：“李公登饮处，因石为洼樽。”谈迁 嘉泰吴兴志事物杂志：“石樽在乌程县 岘山。唐 开元中李适之为湖州别驾，每视事之余，携所亲登山恣饮，望帝乡时有一醉。后适之为相，土人因呼为李相石樽。大历中，刺史颜真卿及门生弟侄多携壶檥楫以浮，乃作故李相石樽宴集联句。”

〔三杰〕汉高祖谓张良、韩信、萧何三人皆人杰，世因称为三杰。

〔寄食句〕史记 淮阴侯列传：“淮阴侯 韩信者……常数从其下乡 南昌亭长寄食。数月，亭长妻患之，乃晨炊蓐食。食时信往，不为具食，信亦知其意，怒，竟绝去。信钓于城下，诸母漂，有一母见信饥，饭信，竟漂数十日，信喜，谓漂母曰：‘吾必有以重报母。’母怒曰：‘大丈夫不能自食，吾哀王孙而进食，岂望报乎！’”

〔丧家句〕用信陵君事。史记 魏公子列传：“魏王怒公子之盗其兵符，矫杀晋鄙，公子亦自知也，已却秦存赵，使将将其军归魏，而公子独与客留赵……十年不归。”

〔谁握句〕史记 鲁周公世家：“周公戒伯禽曰：‘我一沐三握发，一饭三吐哺，起以待士，犹恐失天下之贤人。’”