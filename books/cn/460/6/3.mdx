---
---
---
title: 念奴娇
---



赠夏成玉





妙龄秀发，湛灵台一点，天然奇绝。万壑千岩归健笔，扫尽平山风月。雪里疏梅，霜头寒菊，迥与余花别。识人青眼，慨然怜我疏拙。　遐想后日蛾眉，两山横黛，谈笑风生颊。握手论文情极处，冰玉一时清洁。扫断尘劳，招呼萧散，满酌金蕉叶。醉乡深处，不知天地空阔。





【笺注】


〔夏成玉〕疑为夏中玉之昆仲，词中有“扫尽平山风月”句，正可证其为扬州人也。

〔灵台一点〕庄子 庚桑楚：“不可内于灵台，灵台者有持。”注云：“灵台，心也。”裴度 自题画像：“一点灵台，丹青莫状。”

〔万壑千岩〕世说新语 言语：“顾长康从会稽还，人问山川之美，顾云：‘千岩竞秀，万壑争流，草木蒙笼其上，若云兴霞蔚。’”

〔平山〕平山堂，欧阳修建，在扬州 瘦西湖北蜀冈上，以登堂可见江南诸山，故名平山。避暑录话卷一：“欧阳文忠公在扬州作平山堂，壮丽为淮南第一。堂据蜀冈，下临江南数百里，真润 金陵三州，隐隐可见。”

〔青眼〕晋书 阮籍传：“籍能为青白眼，见俚俗之士，以白眼对之。”

〔冰玉句〕晋书卫玠传：“玠风神秀异，妻父乐广有海内重名，议者以为妇公冰清，女婿玉润。”

〔金蕉叶〕见卷二谒金门（山吐月阕）“金蕉句”注。





【编年】


二夏事历莫考。据念奴娇“识人青眼，慨然怜我疏拙”句，疑上三词作年甚早，盖当南归之初也。