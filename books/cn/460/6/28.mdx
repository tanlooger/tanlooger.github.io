---
---
---
title: 苏武慢
---



雪





帐暖金丝，杯干云液，战退夜□。障泥系马，扫路迎宾，先借落花春色。歌竹传觞，探梅得句，人在玉楼琼室。唤吴姬学舞，风流轻转，弄娇无力。　尘世换，老尽青山，铺成明月，瑞物已深三尺。丰登意绪，婉娩光阴，都作暮寒堆积。回首驱羊旧节，入蔡奇兵，等闲陈迹。总无如现在，尊前一笑，坐中赢得。





【校】


〔夜□〕稼轩词钞存“夜”字下原无空格，兹从朱孝臧校本补入。





【笺注】


〔帐暖句〕杜阳杂编：“元载所幸薛瑶英，处金丝之帐。”

〔〕即戾。潘岳 西征赋：“吐清风之戾。”

〔障泥句〕见卷二蝶恋花（泪眼送君倾似雨阕）“老马至障泥”注。

〔扫路迎宾〕开元天宝遗事上扫雪迎宾条：“巨豪王元宝每至冬月大雪之际，令仆夫自本家坊巷口扫雪为径路，躬亲立于坊巷前，迎揖宾客，就本家具酒炙宴乐之，为暖寒之会。”

〔娇无力〕见本卷一剪梅（歌罢尊空月坠西阕）“娇羞句”注。

〔婉娩〕礼记 内则：“女子十年不出，姆教婉娩听从。”周礼 九嫔注云：“妇容婉娩。”此云“婉娩光阴”，犹言光阴明媚，或大好光阴也。欧阳修 渔家傲词：“三月清明天婉娩。”

〔驱羊旧节〕汉书 苏武传：“单于愈益欲降之，乃幽武置大窖中，绝不饮食。天雨雪，武卧啮雪与旃毛并咽之，数日不死。匈奴以为神，乃徙武 北海上无人处，使牧羝，羝乳乃得归。武既至海上，廩食不至，掘野鼠、去草实而食之。杖汉节牧羊，卧起操持，节旄尽落。”

〔入蔡句〕唐书 李愬传：“愬字元直，有筹略，善骑射。……宪宗讨吴元济……愬求自试，宰相李逢吉亦以愬可用，遂检校左散骑常侍为隋唐邓节度使。……元和十一年十月……会大雨雪，天晦，凛风偃旗裂肤，马皆缩栗，士抱戈冻死于道十一二。始发，吏请所向，愬曰：‘入蔡州取吴元济！’……行七十里，夜半至悬瓠城，雪甚，城旁皆鹅鹜池，愬令击之以乱军声。……黎明雪止，愬入驻元济外宅，蔡吏惊曰：‘城陷矣！’”





【编年】


上苏武慢一首，据“尘世换”四句，疑作于绍熙五年冬。盖是年七月宁宗即位不久，稼轩即被劾，罢闽帅，复归上饶，故有此数句。上词二十八首，各本俱不载，唯见辛启泰编稼轩集钞存，云自永乐大典辑出者。钞存中原共收三十六首，就中菩萨蛮（稼轩日向儿童说）一首，“为叶丞相寿”之洞仙歌一首，“赠妓”之南乡子一首，糖多令（淑景斗清明）一首，“送粉卿行”之鹊桥仙一首，踏歌（厥）一首，均与四卷本相复，已分别编入本书各卷内，此不重出。鹧鸪天（“天上人间酒最尊”及“有个仙人捧玉卮”）二首，则为朱敦儒所作，见朱氏词集樵歌中，此亦剔除。在此二十八首中，疑仍有误收者。以无可确证，姑汇附于此，作补遗。又，辛启泰原对补遗诸词之排列，并无条理，既非按年排列，又不以词调长短为序，故今次重编，对各词皆稍作考证，均依时代先后大致编年，以与本集各卷体例一致。