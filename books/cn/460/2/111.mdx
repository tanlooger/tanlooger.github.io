---
---
---
title: 蝶恋花
---



送祐之弟





衰草斜阳三万顷，不算飘零，天外孤鸿影。几许凄凉须痛饮，行人自向江头醒。　会少离多看两鬓，万缕千丝，何况新来病。不是离愁难整顿，被他引惹其他恨。





【校】


〔斜阳〕四卷本甲集及花庵词选并作“残阳”。

〔整顿〕广信书院本作“顿整”，兹从四卷本。





【笺注】


〔孤鸿影〕苏轼 卜算子 黄州 定惠院寓居作：“谁见幽人独往来，飘渺孤鸿影。”

〔会少离多〕古诗：“百年能几何？会少别还多。”