---
---
---
title: 水调歌头
---



元日投宿博山寺，见者惊叹其老





头白齿牙缺，君勿笑衰翁。无穷天地今古，人在四之中。臭腐神奇俱尽，贵贱贤愚等耳，造物也儿童。老佛更堪笑，谈妙说虚空。　坐堆豗，行答飒，立龙钟。有时三盏两盏，淡酒醉蒙鸿。四十九年前事，一百八盘狭路，拄杖倚墙东。老境竟何似？只与少年同。





【校】


〔老境〕王诏校刊本及六十家词本俱作“老景”。

〔竟何似〕四卷本乙集作“何所似”。





【笺注】


〔博山寺〕见本卷鹧鸪天（不向长安路上行阕）“博山寺”注。

〔臭腐神奇〕庄子 知北游：“故万物一也。是其所美者为神奇，其所恶者为臭腐；臭腐复化为神奇，神奇复化为臭腐。故曰通天下一气耳。圣人故贵一。”

〔贵贱句〕白居易 浩歌行：“贤愚贵贱同归尽。”苏轼 任师中挽词：“贵贱贤愚同尽耳，君家不尽缘贤子。”

〔造物句〕新唐书 杜审言传：“审言病甚，宋之问、武平一等省候何如，答曰：‘甚为造化小儿所苦，尚何言！’”

〔堆豗〕豗音灰。欧阳修 清明前一日韩子华以靖节斜川诗见招邀李园诗：“三日不出门，堆豗类寒鸦。”

〔答飒〕南史 郑鲜之传：“时傅亮、谢晦位遇日隆，范泰尝众中让诮鲜之曰：‘卿与傅、谢俱从圣主有功关洛，卿乃居僚首，今日答飒，去人辽远，何不肖之甚！’鲜之熟视不对。”

〔有时二句〕李清照 声声慢词：“三杯两盏淡酒，怎敌他、晚来风急。”蒙鸿，即鸿蒙。庄子 在宥“适遭鸿蒙”司马彪注：“自然元气也。”

〔一百八盘〕黄庭坚 竹枝词：“浮云一百八盘萦，落日四十八渡明。”任渊注：“一百八盘及四十八渡，皆自峡州往黔中路名。”陆游 入蜀记：“二十四日早抵巫山县。……临江南陵山极高大，有路如线，盘屈至绝顶，谓之一百八盘。”按此处乃泛指，以喻世路及本人生活历程之艰险，非实有所指也。





【编年】


淳熙十六年（一一八九）。——据词中“四十九年前”句，知此词作于稼轩五十岁时，即淳熙十六年也。陈同甫于十五年岁杪至上饶相访。别后恋恋，追路至鹭鹚林，以雪深泥滑，遂废然而返，均见贺新郎题中。归途适在元日，乃投宿博山寺中，故旧重见，惊叹其老，因有感而赋此词。