---
---
---
title: 踏莎行
---



庚戌中秋后二夕，带湖篆冈小酌





夜月楼台，秋香院宇，笑吟吟地人来去。是谁秋到便凄凉？当年宋玉悲如许。　随分杯盘，等闲歌舞，问他有甚堪悲处？思量却也有悲时：重阳节近多风雨。





【校】


〔题〕广信书院本、王诏校刊本俱脱“夕”字，兹从六十家词本及四印斋本补。





【笺注】


〔当年句〕宋玉九辩：“悲哉秋之为气也，萧瑟兮草木摇落而变衰。”

〔重阳句〕释惠洪 冷斋夜话卷四满城风雨近重阳条：“黄州 潘大临工诗，多佳句，然甚贫。东坡 山谷尤喜之。临川 谢无逸以书问有新作否？潘答书曰：‘秋来景物，件件是佳句，恨为俗氛所蔽翳。昨日闲卧，闻搅林风雨声，欣然起，题其壁曰：满城风雨近重阳。忽催租人至，遂败意。止此一句奉寄。’闻者笑其迂阔。”