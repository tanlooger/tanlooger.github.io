---
---
---
title: 念奴娇
---



和信守王道夫席上韵





风狂雨横，是邀勒园林，几多桃李。待上层楼无气力，尘满栏干谁倚？就火添衣，移香傍枕，莫卷珠帘起。元宵过也，春寒犹自如此。　为问几日新晴，鸠鸣屋上，鹊报檐前喜。揩拭老来诗句眼，要看拍堤春水。月下凭肩，花边系马，此兴今休矣。溪南酒贱，光阴只在弹指。





【笺注】


〔风狂句〕欧阳修 蝶恋花：“雨横风狂三月暮。”

〔邀勒〕箝制、抑勒之意。

〔鸠鸣句〕陆佃 埤雅：“鸠，阴则屏逐其妇，晴则呼之。语曰：天欲雨，鸠逐妇；既雨，鸠呼妇。”又，欧阳修 感春杂言诗：“鸠鸣兮屋上，雀噪檐间。”

〔鹊报句〕鹊性最恶湿，故遇雨后新晴，则喜而噪。田家杂占：“鹊噪檐前，主有佳客及喜事。”

〔拍堤春水〕欧阳修 浣溪沙湖上：“堤上游人逐画船，拍堤春水四垂天。”王安石 送王蒙州诗：“请郡东南促去程，拍堤江水照红旌。”

〔溪南二句〕韩愈 醉后诗：“人生如此少，酒贱且勤置。”





【编年】


绍熙三年（一一九二）正月。——据“元宵过也”句，知此词之作，盖稍后于“元夕立春”之好事近。