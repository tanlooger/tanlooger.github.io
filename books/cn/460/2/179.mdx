---
---
---
title: 又
---



双韵赋摘阮





阮琴斜挂香罗绶，玉纤初试琵琶手。桐叶雨声乾，真珠落玉盘。　朱弦调未惯，笑倩春风伴。莫作别离声，且听双凤鸣。





【校】


〔题〕广信书院本无“双韵”二字，兹从四卷本乙集。

〔真珠〕王诏校刊本、六十家词本及四印斋本作“珍珠”。

〔春风〕王诏校刊本、六十家词本及四印斋本作“东风”。





【笺注】


〔摘阮〕阮谓阮咸，为琵琶之一种。晋书 阮咸传：“咸字仲容。……妙解音律，善弹琵琶。”新唐书 元行冲传：“有人得古铜器似琵琶，身正圆，人莫能辨，行冲曰：‘此阮咸所作器也。’命易以木，弦之，其声亮雅，乐家遂谓之阮咸。”摘音惕，奏也。

〔真珠句〕白居易 琵琶行：“嘈嘈切切错杂弹，大珠小珠落玉盘。”

〔笑倩句〕“春风”亦指琵琶。黄庭坚 次韵答曹子方杂言：“侍儿琵琶春风手。”姜夔 解连环词：“为大乔能拨春风，小乔妙移筝，雁啼秋水。”句谓请琵琶伴奏，故下云“且听双凤鸣”也。