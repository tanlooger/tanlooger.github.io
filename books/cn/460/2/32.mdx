---
---
---
title: 又
---



用前韵，和赵文鼎提举赋雪





莫上扁舟访剡溪，浅斟低唱正相宜。从教犬吠千家白，且与梅成一段奇。　香暖处，酒醒时，画檐玉筯已偷垂。笑君解释春风恨，倩拂蛮笺只费诗。





【校】


〔题〕四卷本乙集作“和赵文鼎雪”。

〔访剡溪〕四卷本作“向剡溪”。

〔筯〕广信书院本误作“筋”，此从四卷本。





【笺注】


〔莫上句〕世说新语 任诞篇：“王子猷居山阴，夜大雪，眠觉，开室，命酌酒，四望皎然，因起徬徨，咏左思 招隐诗。忽忆戴安道，时戴在剡，即便夜乘小舟就之，经宿方至。造门，不前而返。人问其故，王曰：‘吾本乘兴而行，兴尽而返，何必见戴。’”

〔浅斟句〕柳永 鹤冲天词：“忍把浮名，换了浅斟低唱。”苏轼 赵成伯家有姝丽吟春雪谨依元韵诗中有自注云：“世传陶谷学士买得党太尉家故妓，遇雪，陶取雪水烹团茶，谓妓曰：‘党家应不识此。’妓曰：‘彼粗人，安有此景，但能于销金暖帐中浅斟低唱，吃羊羔儿酒耳。’陶默然，媿其言。”

〔犬吠千家白〕南方少雪，故犬见之多惊异而吠。柳宗元 答韦中立书：“仆来南二年，冬大雪，逾岭，被南越中数州，数州之犬皆苍黄吠噬狂走者累日。”

〔一段奇〕苏轼次韵王巩留别：“不辞千里别，成此一段奇。”

〔解释春风恨〕李白 清平调：“解释春风无限恨，沉香亭北倚阑干。”

〔蛮笺〕天中记：“唐中国纸未备，故唐人诗多用‘蛮笺’字。”余参本卷贺新郎（著厌霓裳素阕）“十样蛮笺”注。





【编年】


（疑淳熙）十一年（一一八四）。——上鹧鸪天二首，用同韵，当作于一时。其作年虽无可考，唯次阕题中既标明为和赵文鼎之作，与“送郑元英”之蝶恋花当相先后。今即附编该词之后。