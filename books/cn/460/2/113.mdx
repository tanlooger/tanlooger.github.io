---
---
---
title: 满江红
---



和杨民瞻送祐之弟还侍浮梁





尘土西风，便无限凄凉行色。还记取明朝应恨，今宵轻别。珠泪争垂华烛暗，雁行欲断哀筝切。看扁舟幸自涩清溪，休催发。 白石路，长亭侧。千树柳，千丝结。怕行人西去，棹歌声阕。黄卷莫教诗酒污，玉阶不信仙凡隔。但从今伴我又随君，佳哉月。





【校】


〔题〕四卷本甲集无“杨”字。

〔欲断〕四卷本作“中断”。

〔白石〕四卷本作“白首”。

〔长亭侧〕四卷本作“长亭仄”。





【笺注】


〔雁行〕礼记 曲礼：“兄之齿雁行。”黄庭坚 宜阳别元明用觞字韵诗：“千林风雨莺求友，万里云天雁断行。”

〔黄卷〕新唐书 狄仁杰传：“仁杰为儿时，门人有被害者，吏就诘，众争辩对，仁杰诵书不置，吏让之，答曰：‘黄卷中方与圣贤对，何暇偶俗吏语耶。’”

〔玉阶〕汉 张衡 思玄赋：“勉自强而不息兮，蹈玉阶之峣峥。”按，词中玉阶盖指朝廷。