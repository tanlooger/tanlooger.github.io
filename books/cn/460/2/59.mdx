---
---
---
title: 清平乐
---



博山道中即事





柳边飞鞚，露湿征衣重。宿鹭窥沙孤影动，应有鱼虾入梦。

一川明月疏星，浣纱人影娉婷。笑背行人归去，门前稚子啼声。





【校】


〔露湿〕王诏校刊本及四印斋本作“雾湿”。

〔窥沙孤影〕四卷本甲集作“惊窥沙影”。

〔明月〕四卷本作“淡月”。

〔浣纱〕广信书院本、王诏校刊本及四卷本作“浣沙”。兹从四印斋本。





【笺注】


〔鞚〕马勒。