---
---
---
title: 最高楼
---



醉中有索四时歌者，为赋





长安道，投老倦游归。七十古来稀。藕花雨湿前湖夜，桂枝风淡小山时。怎消除？须酒，更吟诗。　也莫向竹边辜负雪，也莫向柳边辜负月。闲过了，总成痴。种花事业无人问，惜花情绪只天知。笑山中：云出早，鸟归迟。





【校】


〔题〕广信书院本无“者”字，兹从四卷本甲集。

〔辜负〕四卷本均作“孤负”。

〔惜花情绪〕四卷本作“对花情味”。





【笺注】


〔云出二句〕陶渊明 归去来辞：“云无心以出岫，鸟倦飞而知还。”