---
---
---
title: 沁园春
---



戊申岁，奏邸忽腾报谓余以病挂冠，因赋此





老子平生，笑尽人间，儿女怨恩。况白头能几，定应独往；青云得意，见说长存。抖擞衣冠，怜渠无恙，合挂当年神武门。都如梦；算能争几许，鸡晓钟昏。　此心无有亲冤，况抱瓮年来自灌园。但凄凉顾影，频悲往事；殷勤对佛，欲问前因。却怕青山，也妨贤路，休斗尊前见在身。山中友，试高吟楚些，重与招魂。





【校】


〔怨恩〕王诏校刊本作“怨根”。

〔亲冤〕广信书院本作“新冤”，兹从历代诗余。按稼轩丙寅年所作“来年将告老”诗有句云：“有我故应还起灭，无求何自别冤亲？”则此处以作“亲冤”为是。





【笺注】


〔奏邸忽腾报〕宋朝于京城置进奏院，诸路州郡各有进奏吏。凡朝廷已行之命令，已定之差除黜罢，由门下后省逐日编为定本，经宰执审阅，报行四方，是为邸报，亦称朝报。至南宋，乃有所谓小报，其中所载，或是朝报未报之事，或是官员陈乞未曾施行之事，且有撰造命令，妄传事端，以无为有者。当时竟有阁门院子专以探报此等事为生，或得于省院之漏泄，或得于街市之剽闻，或即任意杜撰，亦日书一纸以出。出局之后，省部寺监知杂司及进奏官悉皆传授，坐获不赀之利。以至遍达于州郡监司。邸报与小报间杂流布，真伪亦遂不辨。（以上据宋会要辑稿 刑法二之一二五，绍熙四年十月四日臣僚论小报奏章所述。）稼轩于淳熙八年因王蔺之弹章罢官，嗣即闲居信州，乃于六年之后而复有“以病挂冠”之说，则此一消息必即“小报”所凭空撰造者。

〔儿女怨恩〕见本卷蝶恋花（莫向楼头听漏点阕）“人间句”注。

〔白头、独往〕、〔亲冤〕、〔青山、妨贤路〕叶梦得 避暑录话卷上：“白乐天……不汲汲于进而志在于退，是以能安于去就爱憎之际，每裕然有余也。……至甘露十家之祸，乃有‘当君白首同归日，是我青山独往时’之句，得非为王涯发乎？览之使人太息。空花、妄想，初何所有，而况冤亲相寻，缴绕何已？乐天不唯能外世故，固自以为深得于佛氏，犹不能旷然一洗，电扫冰释于无所有之地，习气难除至是。要之，若飘瓦之击，虚舟之触，庄周以为至人之用心也，宜乎。”（按：白居易诗题为“九年十一月二十一日感事而作”，其下自注“其日独游香山寺”。诗云：“祸福茫茫不可期，大都早退似先知。当君白首同归日，是我青山独往时。顾索素琴应不暇，忆牵黄犬定难追。麒麟作脯龙为醢，何似泥中曳尾龟。”）五灯会元：“佛教慈悲，冤亲平等。”

〔青云〕史记 范睢蔡泽列传：“不意君能自致于青云之上。”

〔抖擞三句〕南史 陶弘景传：“陶弘景字通明，丹阳 秣陵人也。……善琴棋，工草隶。未弱冠，齐高帝作相，引为诸王侍读，除奉朝请。虽在朱门，闭影不交外物。……永明十年，脱朝服挂神武门，上表辞禄，诏许之。”

〔抱瓮句〕庄子 天地篇：“子贡南游于楚，反于晋，过汉阴，见一丈人，方将为圃畦，凿隧而入井，抱瓮而出灌。搰搰然用力甚多而见功寡。”

〔凄凉顾影〕苏轼 永遇乐寄孙巨源：“凄然顾影，共伊到明无寐。”

〔休斗句〕牛僧孺 席上赠刘梦得诗：“休论世上升沉事，且斗尊前见在身。”“斗”字在此处有“受用”意。

〔楚些〕指楚辞 招魂，句尾用“些”字。

按：稼轩之帅江西，本以被劾去职，洎淳熙十五年戊申，赋闲信上已五六载矣，而奏邸乃反有以病挂冠之讹传，稼轩于山居时见邸报，觉其可笑，故赋此词解嘲。梁启超编稼轩年谱，于戊申年下曾有大段之考证文字，其解释此词语意者，有云：“先生落职，本缘被劾，而邸报误为引疾，词中‘笑尽儿女怨恩’，‘此心无有亲冤’，谓胸中绝无芥蒂，被劾与引退原可视同一律也。‘白头能几，定应独往’，‘衣冠无恙，合挂当年神武门’，言早当勇退，不必待劾也。‘都如梦；算能争几许，鸡晓钟昏’，言奏邸竟为我延长若干年做官生涯，然所差能几，不足较也。‘抱瓮年来自灌园’，‘凄凉顾影，频悲往事’，此明是罢斥后情状。……‘却怕青山，也妨贤路’，极言忧谗畏讥，恐虽山居犹不免物议也。‘山友重与招魂’，言本已罢官，奏邸又为我再罢一次，山友不妨再赋招隐也。”其言均颇的当。





【编年】


淳熙十五年（一一八八）。