---
---
---
title: 定风波
---



施枢密圣与席上赋





春到蓬壶特地晴，神仙队里相公行。翠玉相挨呼小字，须记：笑簪花底是飞琼。　总是倾城来一处，谁妒？谁携歌舞到园亭？柳妒腰肢花妒艳，听看：流莺直是妒歌声。





【校】


〔题〕四卷本乙集作“施枢密席上赋”。





【笺注】


〔施枢密圣与〕宋史 施师点传：“施师点字圣与，上饶人。……淳熙十四年除知枢密院事。……十五年春，以资政殿大学士知泉州，除提举临安府 洞霄宫。绍熙二年除知隆兴府、江西安抚使。师点尝谓诸子曰：‘吾平生仕宦，皆任其升沉，初未尝容心其间。不枉道附丽。独人主知之，遂至显用。夫人穷达有命，不在巧图，惟忠孝乃吾事也。’三年，得疾薨，年六十九。”

〔蓬壶〕拾遗记：“三壶，则海中三山也：一曰方壶，则方丈也；二曰蓬壶，则蓬莱也；三曰瀛壶，则瀛洲也。”

〔飞琼〕许飞琼，西王母之侍女。

〔流莺句〕韩愈 和武相公早春闻莺诗：“春风红树惊眠处，似妒歌童作艳声。”





【编年】


绍熙元年（一一九〇）。——据宋史 施师点传及宋宰辅编年录，知施氏于罢枢密后，唯绍熙元年得家居上饶，次年春即除知隆兴矣。