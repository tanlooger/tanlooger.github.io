---
---
---
title: 贺新郎
---



赋水仙





云卧衣裳冷。看萧然风前月下，水边幽影。罗袜生尘凌波去，汤沐烟波万顷。爱一点娇黄成晕。不记相逢曾解佩，甚多情为我香成阵？待和泪，收残粉。　灵均千古怀沙恨，记当时匆匆忘把，此仙题品。烟雨凄迷僝僽损，翠袂摇摇谁整？谩写入瑶琴幽愤。弦断招魂无人赋，但金杯的皪银台润。愁酒，又独醒。





【校】


〔调〕阳春白雪作“贺新凉”。

〔题〕阳春白雪无“赋”字。

〔生尘〕四卷本甲集作“尘生”，阳春白雪及全芳备祖前集引并同四卷本。

〔烟波〕四卷本作“烟江”。

〔收残粉〕阳春白雪及全芳备祖并作“揾残粉”。

〔记当时〕四卷本作“□当时”。阳春白雪及全芳备祖并作“恨当时”。

〔此仙〕全芳备祖及翰墨全书后戊集卷五引并作“此花”。

〔摇摇〕翰墨大全作“轻轻”。

〔独醒〕全芳备祖作“还醒”。





【笺注】


〔云卧句〕杜甫 游龙门奉先寺诗：“天阙象纬逼，云卧衣裳冷。”

〔罗袜句〕黄庭坚 王充道送水仙花诗：“凌波仙子生尘袜，水上轻盈步微月。是谁招此断肠魂，种作寒花寄幽绝。”余见卷一贺新郎（柳暗凌波路阕）“凌波、生尘”注。

〔解佩〕神仙传：“江妃二女，游于江滨，逢郑交甫，交甫不知何人也，目而挑之，女遂解佩与之。行数步，空怀无佩，女亦不见。”

〔灵均句〕史记 屈原列传：“上官大夫短屈原于顷襄王，顷襄王怒而迁之，屈原至于江滨……乃作怀沙之赋。”离骚：“字余曰灵均。”王嘉 拾遗记卷十：“屈原以忠见斥，隐于沅湘……被王逼逐，乃赴清泠之水，楚人思慕，谓之水仙。”

〔僝僽〕见本卷蝶恋花（点检笙歌多酿酒阕）“闲把句”注。

〔瑶琴幽愤〕琴调有水仙操。晋 嵇康有幽愤诗。

〔但金杯句〕杨万里 千叶水仙花诗有序云：“世以水仙为金盏玉台，盖单叶者甚似真有一酒盏，深黄而金色。至千叶水仙，其中花片卷皱密蹙，一片之中，下轻黄而上淡白，如染一截者，与酒杯之状殊不相似，而千叶者乃真水仙云。”