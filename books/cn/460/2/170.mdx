---
---
---
title: 醉翁操
---



顷予从廓之求观家谱，见其冠冕蝉联，世载勋德。廓之甚文而好修，意其昌未艾也。今天子即位，覃庆中外，命国朝勋臣子孙之无见任者官之；先是，朝廷屡诏甄录元祐党籍家：合是二者，廓之应仕矣。将告诸朝，行有日，请予作诗以赠。属予避谤，持此戒甚力，不得如廓之请。又念廓之与予游八年，日从事诗酒间，意相得欢甚，于其别也，何独能恝然。顾廓之长于楚词而妙于琴，辄拟醉翁操，为之词以叙别。异时廓之绾组东归，仆当买羊沽酒，廓之为鼓一再行，以为山中盛事云





长松，之风。如公，肯余从，山中。人心与吾兮谁同？湛湛千里之江，上有枫。噫送子于东，望君之门兮九重。女无悦己，谁适为容？　不龟手药，或一朝兮取封。昔与游兮皆童，我独穷兮今翁。一鱼兮一龙，劳心兮忡忡。噫命与时逢。子取之食兮万钟。





【校】


〔题〕（一）“予从廓之”广信书院本作“余从范先之”。又“廓之”均作“先之”。（二）“今天子”至“官之”，广信书院本作“时覃庆，勋臣子孙无见仕者，命官之”。（三）“朝廷屡诏”广信书院本无“朝廷”二字。（四）“如廓之请”广信书院本作“如先之之请”。以上皆从四卷本丁集。“作诗”四卷本作“作歌”。

〔于东〕四卷本脱“于”字。广信书院本“东”系墨钉。

〔一朝兮〕四卷本无“兮”字。

〔子取之食〕王诏校刊本及四印斋本俱作“子之所食”。





【笺注】


〔今天子即位〕据宋史 孝宗纪，淳熙十六年二月初二日，孝宗禅位于皇太子惇，是为光宗。

〔元祐党籍〕徽宗 崇宁元年九月，籍元祐及元符末司马光、文彦博以下宰执、侍从、余官、内侍、武臣一百二十人为邪党，立党人碑于端礼门。崇宁三年六月再籍元祐奸党三百九人，由徽宗书而刊之石，置于文德殿门之东壁。高宗即位，诏还元祐党人及上书人恩数，后又屡诏追复。

〔买羊沽酒〕韩愈 寄卢仝诗：“买羊沽酒谢不敏。”

〔为鼓一再行〕指鼓琴。史记 司马相如传：“酒酣，临邛令前奏琴曰：‘窃闻长卿好之，愿以自娱。’相如辞谢，为鼓一再行。”索隐：“乐府长歌行、短歌行，行者曲也。此言‘鼓一再行’，谓一两曲。”

〔长松二句〕世说新语 言语篇：“刘尹云：人想王荆产佳，此想长松下当有清风耳。”

〔人心句〕楚辞 九章 抽思：“何灵魂之信直兮，人之心不与吾心同。”

〔湛湛二句〕楚辞 招魂：“湛湛江水兮上有枫，目极千里兮伤春心。”

〔望君句〕楚辞 九辩：“岂不郁陶而思君兮，君之门以九重。”

〔女无悦己〕司马迁 报任少卿书：“士为知己者用，女为悦己者容。”

〔谁适为容〕诗 卫风 伯兮：“自伯之东，首如飞蓬。岂无膏沐，谁适为容。”

〔不龟手二句〕庄子 逍遥游：“宋人有善为不龟手之药者，世世以洴澼絖为事。客闻之，请买其方百金。聚族而谋曰：‘我世世为洴澼絖，不过数金，今一朝而鬻技百金，请与之。’客得之，以说吴王。越有难，吴王使之将，冬与越人水战，大败越人。裂地而封之。能不龟手一也，或以封，或不免于洴澼絖，则所用之异也。”

〔一鱼句〕龙可飞腾于天，鱼则只能浮沉水中，亦犹云泥异路之意。

〔劳心句〕诗 召南 草虫：“未见君子，忧心忡忡。”

〔万钟〕孟子 公孙丑下：“（齐）王谓时子曰：‘我欲中国而授孟子室，养弟子以万钟，使诸大夫皆有所矜式，子盍为我言之！’”





【编年】


淳熙十六年（一一八九）。——宋宁宗名扩，即位后凡“扩”字之同音字均须避讳。上醉翁操词题中犹作“廓之”，知所谓“今天子即位”者，乃指光宗言（参年谱 淳熙九年纪事）。廓之于淳熙九年来从稼轩受学，至光宗即位，因朝廷甄录元祐党籍家，遂前往临安，以家世告诸朝，并预定顺路作建康之游，因疑定风波、醉翁操乃同时之作。词序谓“今天子即位”，而不云“绍熙改元”，故知其必作于光宗已即位未改元之时。其外柳梢青一阕，谒金门二阕，既未经廓之编入甲集之内，当作于淳熙十五年后者，因亦汇录于上。