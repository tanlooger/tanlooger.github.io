---
---
---
title: 满江红
---



送李正之提刑入蜀





蜀道登天，一杯送绣衣行客。还自叹中年多病，不堪离别。东北看惊诸葛表，西南更草相如檄。把功名收拾付君侯，如椽笔。　儿女泪，君休滴。荆 楚路，吾能说。要新诗准备，庐山山色。赤壁矶头千古浪，铜鞮陌上三更月。正梅花万里雪深时，须相忆。





【校】


〔题〕四卷本甲集无“入蜀”二字。

〔看惊〕六十家词本作“看剩”。

〔庐山〕四卷本作“庐江”。





【笺注】


〔李正之〕王明清 玉照新志卷四：“绍兴己卯，张安国为右史，明清与仲信兄在左。郑举善、郭世模 从范、李大正 正之、李泳 子永多馆于安国家。……俯仰今四十余年矣，主宾六人俱为泉下之尘。明清独苟存于世。”知李正之名大正，与李子永诸人同为张孝祥 安国之客。建安县志卷六人物志：“李大正字正之，乾道中尉遂昌，去为会稽令，念遂民不忘，求知其邑事。既至，判滞案，均赋税。淳熙中由提点知南安军，理赋税，计利害，皆穷源剔末，所莅事判决如流，毫发快人心。”按：李氏仕历建安县志所载过简，据宋会要辑稿、建炎以来朝野杂记及韩南涧 胆泉铭及范成大 壶天观题名所载，李氏于乾道中及淳熙中，曾两度任江淮 荆浙 福建 广南路提点坑冶铸钱公事，其后又任利州路提刑及四川都大茶马各官。据赵蕃 淳熙稿及韩元吉 南涧甲乙稿中与李氏往还各诗文观之，李氏当时必亦寓居信州，故与信上诸人过从均繁，友谊均深。坑冶司分设饶、赣二州，而信州在其时为产铜主要地区，故李氏身任泉使而常驻信州。又彭龟年 止棠集卷十三迎李泉使启：“擢从辅郡，出拥轺封。……恭惟某官文出胸中之浑厚，学非纸上之拘挛。视天下事，无烦简剧易之不周；置诸公间，以献纳论思而甚允。尝缔班于九寺，旋分节于三官。人皆惜施设之未充，士已知经画之已立。”李氏学行，由此略可概见。

〔蜀道句〕李白 蜀道难：“蜀道之难，难于上青天。”

〔还自叹二句〕见卷一水调歌头（折尽武昌柳阕）“离别句”注。

〔诸葛 表〕诸葛亮出师北伐曹魏，有出师表上蜀汉后主。

〔相如檄〕司马相如有喻巴蜀檄。史记 司马相如传：“相如为郎数岁，会唐蒙使略通夜郎西中，发巴蜀吏卒千人，郡又多为发转漕万余人，用兴法诛其渠帅，巴蜀民大惊恐。上闻之，乃使相如责唐蒙，因喻告巴蜀民以非上意。”

〔如椽笔〕晋书 王珣传：“珣梦人以大笔如椽与之。既觉，语人曰：‘此当有大手笔事。’”

〔荆楚二句〕韩愈 题临泷寺诗：“潮阳未到吾能说，海气昏昏水拍天。”按，李正之由信入蜀，荆 楚是其必经之途，故有此及“庐山、赤壁”数句。

〔新诗准备〕苏轼 和张昌言喜雨诗：“秋来定有丰年喜，剩有新诗准备君。”

〔赤壁矶〕一曰赤鼻矶，在今湖北 黄冈县西北，即苏东坡误以为周瑜破曹操之赤壁而为前后赤壁赋者也。又，东坡 赤壁怀古之念奴娇，起云：“大江东去，浪淘尽千古风流人物。”

〔铜鞮陌〕隋书 音乐志上：“初，梁武帝在雍镇，有童谣云：‘襄阳白铜蹄，反缚扬州儿。’识者言白铜谓金色，蹄谓马也。及义师之兴，实以铁骑，扬州之士皆面缚。果如谣言。”后人改蹄为鞮，未知何义。铜鞮陌谓襄阳。雍陶 送客归襄阳旧居诗：“唯有白铜鞮上月，水楼闲处待君归。”

〔正梅花二句〕杜甫 寄杨五桂州谭诗：“五岭皆炎热，宜人独桂林。梅花万里外，雪片一冬深。闻此宽相忆，为邦复好音。”





【编年】


淳熙十一年（一一八四）。——据韩南涧 胆泉铭（此文仅见铅山县志 艺文志，辑本南涧甲乙稿失收），李正之之再任诸路坑冶提点，事在淳熙八年，至十一年应即任满。周益公文集有与“利路李宪大正”书稿二通，列于淳熙十二年内；又，南涧甲乙稿卷十九，有为李大正之父李文渊所作墓碑，碑载李文渊卒于绍兴十六年（一一四六），后四十年（当为淳熙十二年，即一一八五年）方作此墓碑，其中谓“二子：大卞，今为朝散郎知澧州；大正，朝散郎，潼州府路提点刑狱”；宋会要辑稿 职官七二之四四，于淳熙十三年三月亦载有利路提刑李大正奏劾知洋州 李师夔刑狱淹延一事。知李氏之入蜀任提刑，即在其泉使年满之后。词中有“梅花万里”句，则必在十一年冬季也。