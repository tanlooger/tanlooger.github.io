---
---
---
title: 水调歌头
---



九日游云洞，和韩南涧尚书韵





今日复何日，黄菊为谁开。渊明谩爱重九，胸次正崔嵬。酒亦关人何事，政自不能不尔，谁遣白衣来。醉把西风扇，随处障尘埃。

为公饮，须一日，三百杯。此山高处东望，云气见蓬莱。翳凤骖鸾公去，落佩倒冠吾事，抱病且登台。归路踏明月，人影共徘徊。





【校】


〔题〕四卷本甲集无“尚书”二字。

〔谩〕四卷本作“漫”。

〔踏明月〕四卷本作“有明月”。





【笺注】


〔云洞〕南涧甲乙稿 云洞诗题下自注云：“在信州西。”诗云：“挥策度穷谷，撑空见楼台。丹崖几千仞，中有佛寺开。老僧如巳公，譍门走蒿莱。下马问所适，搴衣指崔嵬。飞栏倚石磴，旷荡无纤埃。坐久意颇惬，爽气生樽罍。仙棺是何人？白骨藏莓苔。举酒一酌之，慨然兴我怀。丹砂固未就，白鹤何时来？不若生前乐，长啸衔此杯。”上饶县志卷五山川志：“云洞在县西三十里开化乡，天欲雨则兴云。”

〔渊明句〕陶潜 九日闲居诗序：“余闲居，爱重九之名。”诗有“日月依辰至，举俗爱其名”之句，汤汉注：“魏文帝书云：‘九为阳数，而日月并应，俗嘉其名，以为宜于长久。’”

〔胸次句〕黄庭坚 次韵子瞻武昌西山：“平生四海苏太史，酒浇不下胸崔嵬。”又送王郎：“酒浇胸次之磊隗。”陶潜 九日闲居诗：“酒能袪百虑，菊为制颓龄。如何蓬庐士，空视时运倾！尘爵耻虚罍，寒华徒自荣。敛襟独闲谣，缅焉起深情。”即其胸中之郁结不平也。

〔政自句〕晋书 谢安传：“谓温曰：‘安闻诸侯有道，守在四邻，明公何须壁后置人邪？’温笑曰：‘政自不能不尔耳。’遂笑语移日。”

〔白衣〕续晋阳秋：“陶潜九日无酒，出篱边怅望久之，见白衣人至，乃王弘送酒使也。即便就酌，醉而后归。”

〔醉把二句〕晋书王导传：“于时庾亮以望重地逼，出镇于外……而执朝廷之权，既据上流，拥强兵，趋向者多归之。导内不能平，常遇西风起，举扇自蔽，徐曰：‘元规尘污人。’”

〔须一日二句〕李白 襄阳歌：“百年三万六千日，一日须倾三百杯。”

〔云气句〕史记 封禅书：“蓬莱、方丈、瀛洲此三神山者，其传在勃海中，未至，望之如云。”王直方诗话：“‘璧门金阙倚天开，五见宫花落古槐。明日扁舟沧海去，却将云气望蓬莱。’此刘贡甫诗也，自馆中出知曹州时作。旧云‘云里’，荆公改作‘云气’。”

〔翳凤骖鸾〕意驾鸾凤而登仙也。杜甫 寄韩谏议诗：“或骑麒麟翳凤凰。”杜牧 早春阁下寓直诗：“王乔在何处？清汉正骖鸾。”张孝祥 水调歌头与喻子才登金山：“挥手从兹去，翳凤更骖鸾。”

〔落佩句〕杜牧 晚晴赋：“若予者则谓何如，倒冠落佩兮与世阔疏，敖敖休休兮，真徇其愚而隐居者乎。”

〔抱病句〕杜甫 九日五首：“重阳独酌杯中酒，抱病起登江上台。”

〔归路二句〕李白 月下独酌诗：“月既不解饮，影徒伴我身。我歌月徘徊，我舞影凌乱。”苏轼 同王胜之游蒋山诗：“归来踏人影，云细月娟娟。”





【附录】


韩无咎 元吉原唱（见南涧甲乙稿卷七）

水调歌头 云洞

今日我重九，莫负菊花开。试寻高处携手，蹑屐上崔嵬。放目苍崖千仞，云护晓霜成阵，知我与君来。古寺倚修竹，飞槛绝纤埃。　笑谈间，风满座，酒盈杯。仙人跨海休问，随处是蓬莱。（洞有仙骨岩。）落日平原西望，彭角秋深悲壮，戏马但荒台。细把茱萸看，一醉且徘徊。