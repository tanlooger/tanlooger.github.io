---
---
---
title: 又
---



答杨世长





我醉狂吟，君作新声，倚歌和之。算芬芳定向，梅间得意；轻清多是，雪里寻思。朱雀桥边，何人会道，野草斜阳春燕飞。都休问：甚元无霁雨，却有晴霓。　诗坛千丈崔嵬，更有笔如山墨作溪。看君才未数，曹刘敌手；风骚合受，屈宋降旗。谁识相如，平生自许：慷慨须乘驷马归。长安路，问垂虹千柱，何处曾题？





【笺注】


〔杨世长〕事历未详，疑亦信州人也。

〔倚歌和之〕苏轼 赤壁赋：“客有吹洞箫者，倚歌而和之。”

〔朱雀桥三句〕刘禹锡 金陵五题乌衣巷云：“朱雀桥边野草花，乌衣巷口夕阳斜。旧时王谢堂前燕，飞入寻常百姓家。”

〔甚元无二句〕杜牧 阿房宫赋：“复道行空，不霁何虹？”按霓即虹。

〔曹 刘、屈 宋〕谓曹植、刘桢、屈原、宋玉。杜甫 壮游诗：“归帆拂天姥，中岁贡旧乡。气劘屈 贾垒，目短曹 刘墙。”

〔相如至曾题〕华阳国志卷三蜀志：“郡治少城……城北十里有升仙桥，有送客观。司马相如初入长安，题市门曰：‘不乘高车驷马，不过汝下也。’”





【编年】


绍熙三年（一一九二）前。——上同韵沁园春三首，当为同时作。绍熙晚年自闽归来后所赋之沁园春（一水西来阕）题云“再到期思卜筑”，而上第一首题中方在详述其改“奇狮”为“期思”之故，当是作于赴闽之前者。因亦次带湖诸作之后。