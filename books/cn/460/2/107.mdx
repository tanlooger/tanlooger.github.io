---
---
---
title: 临江仙
---



醉宿崇福寺，寄祐之弟。祐之以仆醉先归





莫向空山吹玉笛，壮怀酒醒心惊。四更霜月太寒生。被翻红锦浪，酒满玉壶冰。　小陆未须临水笑，山林我辈钟情。今宵依旧醉中行。试寻残菊处，中路候渊明。





【校】


〔题〕四卷本甲集无“祐之弟”三字。





【笺注】


〔崇福寺〕广信府志：“崇福寺在上饶附郭之乾元乡。宋 淳化中建。”

〔祐之〕陈傅良 止斋文集卷四十二跋辛简穆公书云：“简穆公行藏见国史，且天下能道之，余不复道。曩余守桂阳，岁旱，流言往往以郴 桂间民略死徙矣。祐之时在长沙幕府，具以所闻言之故帅直徽猷阁潘公德鄜，潘公下其说两郡，盖甚侵余与丁端叔也。余二人心颇恨，然忌幕府不敢白。已而识祐之，乃佳士耳。余既相得，会他郡巡检下军人廪不继，属祐之即其庐劳苦之。天大寒，弥两月，雨雪没马股，祐之崎岖行尽阖郡，得军中人之心以归。余方恨贤劳，而祐之欣欣无一咎言。以是益知其人：苟便于民，虽极言不以为口过；苟不便于身，虽忘言可也。简穆公为有后矣。”韩元吉跋辛企李得孙诗云：“辛公以直道劲节竟忤时相，闲废退藏者十有余年。既得一孙，赋诗自慰。……晚预大政，名德昭垂，以享高寿。今其孙颀然出而世其家矣，天之祐善顾可量耶。”据此二文，知祐之为辛次膺之孙。又，稼轩有西江月一首，广信本题为“寿祐之弟”，四卷本丁集则为“寿钱塘弟”，是必祐之曾为钱塘县令。查咸淳临安志所载南宋 钱塘县令中，程松之后为辛助，“助”与“祐”义颇相属，其即为祐之当无疑。又查刘宰撰范南伯行述，谓范南伯有女四人，辛助即范氏四婿之一也。

〔太寒生〕参本卷江神子（梨花着雨晚来晴阕）“太狂生”注。

〔被翻句〕柳永 凤栖梧词：“鸳鸯绣被翻红浪。”李清照 凤凰台上忆吹箫词：“被翻红浪。”

〔玉壶冰〕鲍照 白头吟：“直如朱丝绳，清如玉壶冰。”

〔小陆句〕晋书 陆云传：“少与兄机齐名，虽文章不及机而持论过之，号曰二陆。……吴平入洛。机初诣张华，华问云何在？机曰：‘云有笑疾，未敢自见。’俄而云至。华为人多姿制，又好帛绳缠须，云见而大笑不能自已。先是，尝著缞绖上船，于水中顾见其影，因大笑落水，人救获免。”

〔我辈钟情〕世说新语有“情之所钟，正在我辈”句。详后水调歌头（酒罢且勿起阕）“我辈句”注。

〔中路句〕宋书 陶潜传：“江州刺史王弘欲识之，不能致也。潜尝往庐山，弘令潜故人庞通之赍酒具于半道栗里要之。潜有脚疾，使一门生二儿舆篮舆，既至，欣然便共饮酌。俄顷弘至，亦无忤也。”苏轼 次韵答孙侔诗：“但得低头拜东野，不辞中路伺渊明。”