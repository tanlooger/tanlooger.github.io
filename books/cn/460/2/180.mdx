---
---
---
title: 又
---



赠张医道服为别，且令馈河豚





万金不换囊中术，上医元自能医国。软语到更阑，绨袍范叔寒。　江头杨柳路，马踏春风去。快趁两三杯，河豚欲上来。





【笺注】


〔张医〕名籍事历均不详。

〔上医句〕国语 晋语八：“平公有疾，秦景公使医和视之。……赵文子曰：‘医及国家乎？’对曰：‘上医医国，其次疾人，固医官也。’”

〔软语句〕杜甫 赠蜀僧闾丘师兄诗：“夜阑接软语，落月如金盆。”

〔绨袍句〕史记 范睢传：“范睢既相秦，秦号曰张禄，而魏不知，以为范睢已死久矣。魏闻秦且东伐韩、魏，魏使须贾于秦，范睢闻之，为微行，敝衣闲步至邸，见须贾，须贾见之而惊曰：‘范叔固无恙乎？’范睢曰：‘然。’须贾笑曰：‘范叔有说于秦耶？’曰：‘不也。睢前日得过于魏相，故亡逃至此，安敢说乎？’须贾曰：‘今叔何事？’范睢曰：‘臣为人庸赁。’须贾意哀之，留与坐，饮食，曰：‘范叔一寒至此哉！’乃取其绨袍以赐之。”

〔河豚句〕苏轼 惠崇春江晚景诗：“蒌蒿满地芦芽短，正是河豚欲上时。”





【编年】


宋会要辑稿 职官七二之五五载：“〔淳熙十六年〕十二月二十六日，诏知衡州 郑如崈放罢，以本路漕臣奏如崈于总领所合解大军钱米，辄凭奏检固拒不解，于法合行给还民间之钱，辄贪利不顾，横欲拘没。故有是命。”又，同书七四之二载：“庆元四年二月二十四日，朝请大夫主管建宁府 武夷山 冲佑观 郑如崈放罢。以臣僚言如崈昨知荆门军，未赴，中风，其子公庠强其之官，并不出厅，凡状牒并公庠代之，不问曲直，非钱不行。根刷坊场，监决流血，人不堪命。”据此两段记事，颇疑郑氏之赴阙，当在已罢衡州之后，未赴荆门之前。以难确知，姑附次于此。余菩萨蛮三首，广信书院本均编列“送郑守”一词之后，作年既均难确考，因一并附次于此。