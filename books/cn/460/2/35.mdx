---
---
---
title: 虞美人
---



寿赵文鼎提举





翠屏罗幕遮前后，舞袖翻长寿。紫髯冠佩御炉香，看取明年归奉万年觞。　今宵池上蟠桃席，咫尺长安日。宝烟飞焰万花浓，试看中间白鹤驾仙风。





【校】


〔题〕四卷本乙集作“赵文鼎生日”。





【笺注】


〔紫髯冠〕李白 司马将军歌：“紫髯如戟冠崔嵬。”

〔看取句〕后汉书 班超传：“班超字仲升，扶风 平陵人。使西域，超欲因此叵平诸国，乃上书请兵曰：‘……窃冀未便僵仆，目见西域平定，陛下举万年之觞，荐勋祖庙，布大喜于天下。’书奏，帝知其功可成。”刘贡父诗话：“自唐以来，试进士诗号省题，近时能诗者亦时有佳句。滕 甫西旅来王云：‘……传闻汉都护，归奉万年觞。’”

〔池上蟠桃〕池谓瑶池。十洲记：“东海有山，名度索山，上有大桃树，蟠屈三千里，曰蟠桃。”