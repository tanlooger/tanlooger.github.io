---
---
---
title: 鹧鸪天
---



博山寺作





不向长安路上行，却教山寺厌逢迎。味无味处求吾乐，材不材间过此生。　宁作我，岂其卿。人间走遍却归耕。一松一竹真朋友，山鸟山花好弟兄。





【笺注】


〔博山寺〕广丰县志：“博山寺在邑西南崇善乡，本名能仁寺，五代时天台韶国师开山，有绣佛罗汉留传寺中。宋绍兴间悟本禅师奉诏开堂，辛稼轩为记。”嘉靖 永丰县志卷四人物：“辛幼安名弃疾，其先历城人，后家铅山，往来于永丰 博山寺，旧有辛稼轩读书堂。”

〔味无味〕老子：“为无为，事无事，味无味。”

〔材不材间〕庄子 山木篇：“明日弟子问于庄子曰：‘昨日山中之木以不材得终其天年，今主人之雁以不材死，先生将何处？’庄子笑曰：‘周将处乎材与不材之间。’”

〔宁作我〕世说新语 品藻篇：“桓公少与殷侯齐名，常有竞心。桓问殷：‘卿何如我？’殷云：‘我与我周旋久，宁作我。’”

〔岂其卿〕扬雄 法言 问神卷第五：“或曰：‘君子病没世而无名，盍势诸名卿，可几也。’曰：‘君子德名为几，梁、齐、赵、楚之君，非不富且贵也，恶乎成名？谷口郑子真不屈其志而耕乎岩石之下，名震于京师。岂其卿，岂其卿。’”

〔人间句〕苏轼 江城子词：“梦中了了醉中醒，只渊明，是前生。走遍人间，依旧却躬耕。”

〔一松句〕元结丐论：“古人乡无君子，则与云山为友；里无君子，则与松竹为友；座无君子，则与琴酒为友。”

〔山鸟句〕杜甫 岳麓山道林二寺行：“一重一掩吾肺腑，山鸟山花共友于。”