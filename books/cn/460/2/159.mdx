---
---
---
title: 归朝欢
---



寄题三山 郑元英 巢经楼。楼之侧有尚友斋，欲借书者就斋中取读，书不借出





万里康成西走蜀，药市船归书满屋。有时光彩射星躔，何人汗简雠天禄？好之宁有足。请看良贾藏金玉。记斯文，千年未丧，四壁闻丝竹。　试问辛勤携一束，何似牙签三万轴。古来不作借人痴，有朋只就云窗读。忆君清梦熟。觉来笑我便便腹。倚危楼，人间谁舞，扫地八风曲。





【校】


〔题〕“三山 郑元英 巢经楼”四卷本丁集作“郑元英 文山 巢经楼”。

〔云窗〕王诏校刊本及六十家词本作“芸窗”。

〔谁舞〕四卷本作“何处”。





【笺注】


〔巢经楼、尚友斋〕迹址已无可考。

〔万里句〕康成，后汉 郑玄字，此以喻郑元英。参本卷蝶恋花（莫向楼头听漏点阕）“郑元英”注。

〔药市句〕成都古今记：“正月灯市，二月花市……九月药市，十月酒市。”陆游 老学庵笔记卷六：“成都药市以玉局化为最盛，用九月九日，杨文公谈苑云七月七，误也。”按：韩淲 涧泉集挽李正之诗有“为约言犹在，收书德不孤”句，自注云：“公作坟约，先公跋之。公在蜀收书，将为义学。”据知南宋一代蜀中最多书，游宦其地多载书而归。则郑氏巢经楼中所储，亦必多从蜀中得来者也。

〔汗简〕后汉书 吴祐传注：“以火炙简令汗，取其青，易书，复不蠹，谓之杀青，亦谓汗简。”

〔雠天禄〕刘向别传：“向校书天禄阁，夜暗，独坐诵书，有老人，黄衣，植青藜杖，叩阁而入，吹杖端烟燃，与向说开辟以前，向因受五行洪范之文。至曙而去，曰：‘我太乙之精，天帝闻卯金之子有博学者，下而观焉。’”别传又谓：“雠校者，一人读书，校其上下，得谬误，为校；一人持本，一人读书，如怨家相对，为雠。”

〔记斯文二句〕论语 子罕篇：“子曰：天之将丧斯文也，后死者不得与于斯文也；天之未丧斯文也，匡人其如予何。”

〔四壁句〕水经注 泗水条：“汉武帝时，鲁恭王坏孔子旧宅，得尚书、春秋、论语、孝经，于时闻堂上有金石丝竹之音，乃不坏。”

〔试问句〕韩愈 示儿诗：“昔我来长安，只携一束书。”

〔牙签三万轴〕见本卷水调歌头（文字觑天巧阕）“插架句”注。

〔古来句〕李匡乂 资暇集：“借借书籍（上借子亦反，下借子夜反）：俗曰借一痴，借二痴，索三痴，还四痴。”

〔便便腹〕后汉书 边韶传：“韶曾昼日假卧，弟子私嘲之曰：‘边孝先，腹便便，懒读书，但欲眠。’韶潜闻之，应时对曰：‘边为姓，孝为字，腹便便，五经笥。但欲眠，思经事。寐与周公通梦，静与孔子同意。师而可嘲，出何典记？’”

〔扫地句〕左传 隐公五年：“夫舞，所以节八音而行八风。”（八风，谓八方之风也。）新唐书 祝钦明传：“祝钦明字文思，京兆 始平人。……擢明经，为东台典仪。永淳、天授间又中英才杰出、业奥六经等科。……初，后属婚，上食禁中，帝与群臣宴，钦明自言能八风舞，帝许之。钦明体肥丑，据地摇头睆目，左右顾眄，帝大笑，吏部侍郎卢藏用叹曰：‘是举五经扫地矣。’”