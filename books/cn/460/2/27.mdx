---
---
---
title: 水龙吟
---



甲辰岁寿韩南涧尚书





渡江天马南来，几人真是经纶手？长安父老，新亭风景，可怜依旧。夷甫诸人，神州沉陆，几曾回首！算平戎万里，功名本是，真儒事，公知否。　况有文章山斗，对桐阴满庭清昼。当年堕地，而今试看：风云奔走。绿野风烟，平泉草木，东山歌酒。待他年整顿，乾坤事了，为先生寿。





【校】


〔题〕四卷本甲集作“为韩南涧尚书寿，甲辰岁”。花庵词选作“寿韩南涧”。花草粹编卷十一引同。

〔公知否〕四卷本、花庵词选及花草粹编作“君知否”。





【笺注】


〔渡江句〕晋书 元帝纪：“太安之际，童谣云：‘五马浮渡江，一马化为龙。’及永嘉中……王室沦覆，帝与西阳、汝南、南顿、彭城五王获济，而帝竟登大位焉。”张孝祥 满江红词：“渡江天马龙为匹。”

〔长安句〕晋书 桓温传：“温遂统步骑四万发江陵，水军自襄阳入均口，至南乡，步自淅川，以征关中。……温进至霸上，（苻）健以五千人深沟自固，人皆安堵复业，持牛酒迎温于路者十八九，耆老感泣曰：‘不图今日复见官军！’”

〔新亭句〕世说新语 言语篇：“过江诸人，每至美日，辄相邀新亭，借卉饮宴。周侯（）中坐而叹曰：‘风景不殊，正自有山河之异！’皆相视流泪。唯王丞相（导）愀然变色曰：‘当共勠力王室，克复神州，何至作楚囚相对。’”

〔夷甫二句〕晋书 、桓温传：“温自江陵北伐……过淮、泗，践北境，与诸寮属登平乘楼眺瞩中原，慨然曰：‘遂使神州陆沉，百年丘墟，王夷甫诸人不得不任其责！’”按：夷甫，王衍字；平乘楼指船。晋书 王衍传载：“（衍）妙善玄言，唯谈老庄为事。……拜尚书令、司空、司徒，衍虽居宰辅之重，不以经国为念，而思自全之计。……及石勒、王弥寇京师，以衍都督征讨诸军事、持节、假黄钺以距之。……举军为石勒所破……自说少不豫事，欲求自免，因劝勒称尊号，勒怒曰：‘君名盖四海，身居重任，少壮登朝，至于白首，何得言不豫世事邪！破坏天下，正是君罪。’……使人夜排墙填杀之。”

〔功名二句〕荀子 儒效：“彼大儒者虽隐于穷阎漏屋，无置锥之地，而王公不能与之争名；……用百里之地，而千里之国莫能与之争胜；笞捶暴国，齐一天下，而莫能倾也。是大儒之征也。”

〔文章山斗〕见本卷太常引（君王着意履声间阕）“道吏部句”注。

〔桐阴〕按：北宋有两韩氏并盛，一为相州 韩氏，一为颍川 韩氏。颍川 韩氏京师第门前多植桐木，故世称“桐木韩家”，以别于相州 韩琦。韩无咎有桐阴旧话十卷，记其家世旧事。（参直斋书录解题及四库提要 桐阴旧话条。）

〔当年句〕黄庭坚 次韵邢敦夫诗：“渥洼麒麟儿，堕地志千里。”又次韵子瞻送李豸诗：“骥子堕地追风日，未试千里谁能识。”

〔风云句〕后汉书 刘玄传：“圣公靡闻，假我风云。”李贤注：“言圣公初无所闻，假我中兴风云之便。”苏轼 和张昌言喜雨诗：“百神奔走会风云。”

〔绿野句〕见本卷临江仙（风雨催春寒食近阕）“绿野先生”注。

〔平泉草木〕宋王谠 唐语林卷七：“平泉庄去洛城三十里。……庄周围十余里，台榭百余所。四方奇花异草与松石，靡不置其后。石上皆刻‘支遁’二字，后为人取去。其所传雁翅桧、珠子柏、莲房玉蕊等，仅有存者。（原注：桧叶婆娑，如鸿雁之翅。柏实皆如珠子，丛生叶上，香闻数十步。莲房玉蕊，每跗萼之上，花分五朵，而实同其一房也。）怪石名品甚众，各为洛阳城族有力者取去，有礼星石、狮子石，好事者传玩之。”

〔东山歌酒〕晋书 谢安传：“谢安寓居会稽，虽放情丘壑，然每游赏，必以妓女从。”余参卷一念奴娇（我来吊古阕）“却忆至棋局”注。

〔待他年二句〕见卷一千秋岁（塞垣秋草阕）“整顿句”注。





【编年】


淳熙十一年（一一八四）。