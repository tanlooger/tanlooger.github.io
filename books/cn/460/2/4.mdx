---
---
---
title: 踏莎行
---



赋稼轩，集经句





进退存亡，行藏用舍。小人请学樊须稼。衡门之下可栖迟，日之夕矣牛羊下。　去卫灵公，遭桓司马。东西南北之人也。长沮 桀溺耦而耕，丘何为是栖栖者。





【笺注】


〔进退句〕易 乾文言：“亢之为言也，知进而不知退，知存而不知亡，知得而不知丧。其惟圣人乎，知进退存亡而不失其正者，其惟圣人乎。”

〔行藏句〕论语 述而篇：“子谓颜渊曰：‘用之则行，舍之则藏，唯我与尔有是夫。’”

〔小人句〕论语 子路篇：“樊迟请学稼，子曰：‘吾不如老农。’请学为圃，曰：‘吾不如老圃。’樊迟出，子曰：‘小人哉，樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼？’”史记仲尼弟子列传：“樊须，字子迟。”

〔衡门句〕诗 陈风 衡门：“衡门之下，可以栖迟。泌之洋洋，可以乐饥。”

〔日之夕句〕诗 王风 君子于役：“日之夕矣，羊牛下来。”

〔去卫二句〕论语 卫灵公篇：“卫灵公问陈于孔子，对曰：‘俎豆之事则尝闻之矣，军旅之事未之学也。’明日遂行，在陈绝粮，从者病，莫能兴。”孟子 万章上：“孔子不悦于鲁、卫，遭宋 桓司马，将要而杀之，微服而过宋。是时孔子当阨。”

〔东西句〕礼记 檀弓上：“孔子既得合葬于防，曰：‘吾闻之：古者墓而不坟。今丘也，东西南北之人也，不可以弗识也。’”

〔长沮句〕论语 微子篇：“长沮、桀溺耦而耕，孔子过之，使子路问津焉。”

〔丘何为句〕论语 宪问篇：“微生亩谓孔子曰：‘丘何为是栖栖者与？无乃为佞乎？’孔子曰：‘非敢为佞也，疾固也。’”





【编年】


疑淳熙九年（一一八二）。——上词作年难确定。玩全词语意，当是居于带湖之初所作，兹姑附次于盟鸥词之后。