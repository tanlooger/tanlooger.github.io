---
---
---
title: 念奴娇
---



赋白牡丹，和范廓之韵





对花何似？似吴宫初教，翠围红阵。欲笑还愁羞不语，惟有倾城娇韵。翠盖风流，牙签名字，旧赏那堪省。天香染露，晓来衣润谁整？　最爱弄玉团酥，就中一朵，曾入扬州咏。华屋金盘人未醒，燕子飞来春尽。最忆当年，沉香亭北，无限春风恨。醉中休问，夜深花睡香冷。





【校】


〔题〕“范廓之”广信书院本作“范先之”，兹从四卷本甲集。





【笺注】


〔似吴宫二句〕史记 孙子列传：“孙子武者，齐人也。以兵法见于吴王阖庐……阖庐曰：‘可试以妇人乎？’曰：‘可。’于是许之。出宫中美女，得百八十人，孙子分为二队，以王之宠姬二人各为队长，皆令持戟。……妇人左右前后跪起，皆中规矩绳墨，无敢出声。”

〔天香二句〕唐 李正封 牡丹诗：“国色朝酣酒，天香夜染衣。”

〔弄玉团酥〕玉、酥当均形容白色，弄玉、团酥当均为形容白牡丹之色泽。〔一朵、扬州咏〕云溪友议卷中辞雍氏条：“崔涯者吴 楚之狂生也，与张祜齐名。每题一诗于倡肆，无不诵之于衢路。誉之则车马继来，毁之则杯盘失错。……又嘲李端端：‘黄昏不语不知行，鼻似烟囱耳似铛。……’端端得此诗，忧心如病。使院饮回，遥见二子，再拜兢灼，伏望哀之。又重赠一绝句粉饰之，于是大贾居豪竞臻其户。赠诗曰：‘觅得黄骝被绣鞍，善和坊里取端端。扬州近日浑成诧，一朵能行白牡丹。’”

〔华屋金盘〕苏轼 咏定惠院东土山海棠诗：“自然富贵出天姿，不待金盘荐华屋。”

〔沉香亭二句〕松窗杂录：“开元中，禁中初重木芍药，即今牡丹也。得四本：红、紫、浅红、通白者，上因移植于兴庆池东沉香亭前。会花方繁开，上乘月夜，召太真妃，以步辇从。……命李龟年持金花笺宜赐翰林学士李白，进清平调词三章。”清平调三首有云：“解释春风无限恨，沉香亭北倚阑干。”

〔夜深花睡〕苏轼 海棠诗：“只恐夜深花睡去，高烧银烛照红妆。”