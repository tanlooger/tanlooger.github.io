---
---
---
title: 又
---



继杨济翁韵饯范南伯知县归京口





泪眼送君倾似雨。不折垂杨，只倩愁随去。有底风光留不住，烟波万顷春江橹。　老马临流痴不渡，应惜障泥，忘了寻春路。身在稼轩安稳处，书来不用多行数。





【笺注】


〔京口〕即今镇江。元和郡县志：“孙权自吴徙治丹徒，号曰京城。后徙建业，于此置京口镇。”

〔有底〕所有的。

〔老马至障泥〕世说新语 术解篇：“王武子（济）善解马性。尝乘一马，著连钱障泥，前有水，终日不肯渡。王云：‘此必是惜障泥。’使人解去，便径渡。”苏轼 与周长官李秀才游径山诗：“痴马惜障泥，临流不肯渡。”按：障泥，马鞯之两旁下垂者，用以障蔽尘土，故名。亦称蔽泥。

〔书来句〕黄庭坚 新喻道中寄元明诗：“但知家里俱无恙，不用书来细作行。”





【附录】


杨济翁 炎正原唱（见西樵语业）

蝶恋花 别范南伯

离恨做成春夜雨。添得春江，刬地东流去。弱柳系船都不住，为君愁绝听鸣橹。 君到南徐芳草渡，想得寻春，依旧当年路。后夜独怜回首处，乱山遮隔无重数。