---
---
---
title: 又
---



同父见和，再用韵答之





老大那堪说。似而今元龙臭味，孟公瓜葛。我病君来高歌饮，惊散楼头飞雪。笑富贵千钧如发。硬语盘空谁来听？记当时只有西窗月。重进酒，换鸣瑟。　事无两样人心别。问渠侬神州毕竟，几番离合？汗血盐车无人顾，千里空收骏骨。正目断关河路绝。我最怜君中宵舞，道“男儿到死心如铁”。看试手，补天裂。





【校】


〔题〕四卷本乙集作“同父见和，再用前韵”。

〔那堪〕四卷本作“犹堪”。

〔换鸣瑟〕四卷本作“唤呜瑟”。





【笺注】


〔元龙臭味〕左传 襄八年：“今譬于草木，寡君在君，君之臭味也。”注：“言同类。”刘备推崇陈登（字元龙）语，见卷一水龙吟（楚天千里清秋阕）“求田三句”注。

〔孟公句〕汉书 游侠列传：“陈遵字孟公，杜陵人也。……居长安中，列侯、近臣、贵戚皆贵重之。牧守当之官，及郡国豪杰至京师者，莫不相因到遵门。”瓜葛指交游。按：元龙 孟公皆切陈亮姓。

〔千钧如发〕韩愈 与孟尚书书：“其危如一发引千钧。”按：此与卷三最高楼（吾衰矣阕）“富贵是危机”意同。

〔硬语句〕韩愈 荐士诗：“横空盘硬语，妥帖力排奡。”

〔人心别〕郑谷 十日菊诗：“自缘今日人心别，未必秋香一夜衰。”

〔汗血〕汉书 武帝纪 应劭注：“大宛旧有天马种，蹋石汗血，汗从前肩髆出，如血，号一日千里。”

〔盐车〕战国策 楚策四：“骥之齿至矣，服盐车而上太行，蹄申膝折，尾湛胕溃，漉汁洒地，白汗交流，外阪迁延，负辕而不能上。”

〔千里句〕战国策 燕策一：“燕昭王即位，卑身厚币以招贤者，欲将报仇，故往见郭隗先生。……郭隗先生曰：‘臣闻古之君人有以千金求千里马者，三年不能得，涓人言于君曰：请求之。君遣之，三月得千里马，马已死，买其首五百金，反以报君。君大怒曰：所求者生马，安事死马，而捐五百金！涓人对曰：死马且买之五百金，况生马乎？天下必以王为能市马，马今至矣。’于是不期年千里马之至者三。今王诚欲致士，先从隗始。”

〔怜〕爱重之意。

〔中宵舞〕晋书 祖逖传：“与司空刘琨俱为司州主簿，情好绸缪，共被同寝。中夜，闻荒鸡鸣，蹴琨觉曰：‘此非恶声也。’因起舞。琨 逖并有英气，每语世事，或中宵起坐，相谓曰：‘若四海鼎沸，豪杰并起，吾与足下当相避于中原耳。’”

〔补天裂〕见卷一满江红（鹏翼垂空阕）“袖里二句”注。





【附录】


陈同甫和章

贺新郎 酬辛幼安再用韵见寄

离乱从头说。爱吾民金缯不爱，蔓藤累葛。壮气尽消人脆好，冠盖阴山观雪。亏杀我一星星发。涕出女吴成倒转，问鲁为齐弱何年月。丘也幸，由之瑟。

斩新换出旗麾别。把当时一桩大义，拆开收合。据地一呼吾往矣，万里摇肢动骨。这话欛只成痴绝。天地洪炉谁扇鞴，算于中安得长坚铁。淝水破，关东裂。