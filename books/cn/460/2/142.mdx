---
---
---
title: 贺新郎
---



陈同父自东阳来过余，留十日，与之同游鹅湖，且会朱晦庵于紫溪，不至，飘然东归。既别之明日，余意中殊恋恋，复欲追路，至鹭鹚林，则雪深泥滑，不得前矣。独饮方村，怅然久之，颇恨挽留之不遂也。夜半投宿吴氏泉湖 四望楼，闻邻笛悲甚，为赋乳燕飞以见意。又五日，同父书来索词，心所同然者如此，可发千里一笑





把酒长亭说。看渊明风流酷似，卧龙 诸葛。何处飞来林间鹊，蹙踏松梢残雪。要破帽多添华发。剩水残山无态度，被疏梅料理成风月。两三雁，也萧瑟。　佳人重约还轻别。怅清江天寒不渡，水深冰合。路断车轮生四角，此地行人销骨。问谁使君来愁绝？铸就而今相思错，料当初费尽人间铁。长夜笛，莫吹裂。





【校】


〔题〕四卷本乙集“吴氏泉湖”作“泉湖 吴氏”，“乳燕飞”作“贺新郎”。阳春白雪外集引题作“寄同甫”。

〔看渊明〕阳春白雪作“爱渊明”。

〔残雪〕四卷本作“微雪”。





【笺注】


〔陈同父〕名亮，婺州 永康人，才气超迈，曾再三上书孝宗，反对和议。光宗策进士，擢第一，授签书建康府判官，未赴任卒。有龙川集行世。宋史卷一百九十五有传。

〔朱晦庵〕名熹，徽州 婺源人，父松官福建，因家焉。晚年筑舍武夷山，讲学其中。为南宋理学宗师。宋史卷四百二十九有传。

〔紫溪〕镇名，在江西 铅山县南四十里，路通瓯 闽，居民麕集。朱文公文集戊申与陈同甫书有“承见访于兰溪，甚幸”等语，兰溪疑为紫溪之别称。

〔鹭鹚林〕未详所在。韩淲 涧泉集及俞德邻 佩韦斋集均有咏鹭鹚林诗。查常山县志载有鹭鹚山，谓在县治文笔峰西麓。常山县为信州入浙之道，疑鹭鹚林即在鹭鹚山之附近也。

〔方村〕常山县志载有芳村溪，谓在县东北四十里，不知与此为一为二。

〔吴氏泉湖 四望楼〕未详。

〔邻笛悲甚〕向秀 思旧赋序，谓经行嵇康 吕安竹林旧居时，“日薄虞渊，寒冰凄然，邻人有吹笛者，发声寥亮，追思曩昔游宴之好，感音而叹，故作赋云”。

〔乳燕飞〕贺新郎调之别名。

〔剩水残山〕杜甫 陪郑广文游何将军山林诗：“剩水沧江破，残山碣石开。”剩水残山谓穿池垒石，指园林之人工山水。

〔无态度〕陈与义 陪粹翁举酒于君子亭诗：“去国衣冠无态度。”

〔路断句〕见卷一木兰花慢（汉中开汉业阕）“车轮四角”注。

〔销骨〕孟东野 答韩愈李观因献张徐州诗：“富别愁在颜，贫别愁销骨。”

〔铸就二句〕通鉴卷二六五：“朱全忠留魏半岁，罗绍威供亿所杀牛羊豕近七十万，资粮称是，所赂遗又近百万。比去，蓄积为之一空。绍威虽去其逼，而魏兵自是衰弱。绍威悔之，谓人曰：‘合六州四十三县铁不能为此错也。’”按：孙光宪 北梦琐言卷十四亦载此事，与通鉴所载稍不同。

〔长夜二句〕太平广记卷二〇四李謩条引逸史：“謩 开元中吹笛为第一部，近代无比。有故，自教坊请假至越州，公私更宴，以观其妙。时州客……同会镜湖，欲邀李生湖上吹之。……有独孤生者，年老，久处田野，人事不知……到会所，澄波万顷，景物皆奇，李生拂笛……其声始发之后，昏曀齐开，水木森然，仿佛如有鬼神之来，坐客皆更赞咏之，以为钧天之乐不如也。独孤生乃无一言，会者皆怒……独孤生乃徐曰：‘公安知仆不会也！’……独孤生乃取吹之，李生更有一笛，拂拭以进，独孤视之曰：‘此都不堪取，执者粗通耳。’乃换之，曰：‘此至入破，必裂，得无恡惜否？’李生曰：‘不敢。’遂吹，声发入云，四座震栗，李生蹙踖不敢动……及入破，笛遂败裂，不复终曲。李生再拜，众皆帖息，乃散。”





【附录】


陈同甫和章（见龙川文集卷十七）

贺新郎寄辛幼安和见怀韵

老去凭谁说？看几番神奇臭腐，夏裘冬葛。父老长安今余几，后死无仇可雪。犹未燥当时生发！二十五弦多少恨，算世间那有平分月。胡妇弄，汉宫瑟。

树犹如此堪重别。只使君从来与我，话头多合。行矣置之无足问，谁换妍皮痴骨。但莫使伯牙弦绝。九转丹砂牢拾取，管精金只是寻常铁！龙共虎，应声裂。





【编年】


淳熙十五年冬（一一八九）。——据陈同甫与稼轩及朱熹往复各书推考，陈氏之至上饶相访，应在淳熙十五年岁杪。上词当即作于是时。（参拙编稼轩年谱 淳熙十五年记事。）