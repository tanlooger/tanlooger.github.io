---
---
---
title: 鹧鸪天
---



徐衡仲惠琴不受





千丈阴崖百丈溪，孤桐枝上凤偏宜。玉音落落虽难合，横理庚庚定自奇。山谷听摘阮歌云：“玄璧庚庚有横理。”　人散后，月明时。试弹幽愤泪空垂。不如却付骚人手，留和南风解愠诗。





【校】


〔题〕广信书院本“徐衡仲”下有“抚干”二字，兹从四卷本乙集。

〔玉音〕广信书院本作“玉香”，兹从四卷本。

〔注〕“奇”字下注文四卷本无。





【笺注】


“徐衡仲”上饶县志卷二十二孝友传：“徐安国字衡仲，号西窗。绍兴壬子进士（绍兴疑当作绍熙）。幼育于龚氏，后事龚氏父母，养生送死，克供子职。年逾五十，为岳州学官，迁连山令。有感于正本明宗之义，言于朝，愿归徐姓，诏可，遂别为龚氏立后而身归于徐。时徐姓父母俱存，兄安仁、安蹈、弟安通皆无故。相与孝养二老，名所居之堂曰一乐堂，张南轩为之记。”张南轩文集卷十三一乐堂记：“上饶 徐衡仲幼育于龚氏，后长，读书取科第，事龚氏父母养生送终，克共其子事。年逾五十矣，游宦四方，求友访道，有感于昔人正本明宗之义，乃言于朝，愿归徐姓，诏可其请。方是时，衡仲之父母俱存，合百有五十六春秋，而其伯氏某、仲氏某及其季某亦皆无故。……他日伯氏取孟子所谓一乐者以名其居之堂，而衡仲求予为记。予惟念往岁道岳阳，衡仲适为其州学官，相与语于洞庭之野，怆然及兹事。今衡仲中诚恳恻，卒能成就其志。又为龚氏调护，立之后人。……衡仲名安国，今为连山令。”永乐大典卷三五二五门字韵引岳阳志，载王枢 重建谯门记一文，云：“乾道八年正月庚辰，左朝请郎、权通判岳州……王枢记，左迪功郎充岳州州学教授龚安国书。”杨万里 题徐衡仲西窗诗编：“江东诗老有徐郎，语带江西句子香。秋月春花入牙颊，松风涧水出肝肠。居仁衣钵新分似，吉甫波澜并取将。岭表旧游君记否？荔枝林里折桄榔。”据此知徐氏为江西诗派中人也。

〔孤桐句〕庄子 秋水：“南方有鸟，其名为鹓雏，非梧桐不止，非练实不食，非醴泉不饮。”鹓雏即凤之同类。

〔玉音句〕后汉书 耿弇传：“帝谓弇曰：‘将军前在南阳，建此大策，常以为落落难合；有志者事竟成也。’”

〔横理庚庚〕汉书 文帝纪：“代王报太后，计犹豫未定，卜之，兆得大横。占曰：‘大横庚庚，余为天王，夏启以光。’”服虔注云：“庚庚，横貌也。”

〔幽愤〕见本卷水调歌头（君莫赋幽愤阕）“赋幽愤”注。

〔南风解愠〕文选 琴赋注引尸子：“舜作五弦之琴以歌南风：‘南风之薰兮，可以解吾民之愠。’是舜歌也。”孔子家语辩乐解：“昔者舜弹五弦之琴，造南风之诗，其诗曰：‘南风之薰兮，可以解吾民之愠兮。南风之时兮，可以阜吾民之财兮。’”