---
---
---
title: 洞仙歌
---



红梅





冰姿玉骨，自是清凉〔态〕。此度浓妆为谁改。向竹篱茅舍，几误佳期，招伊怪，满脸颜红微带。　寿阳妆鉴里，应是承恩，纤手重匀异香在。怕等闲春未到，雪里先开，风流㬠，说与群芳不解。更总做北人未识伊，据品调难作，杏花看待。





【校】


〔态〕字原阙，臆补。





【笺注】


〔冰姿二句〕苏轼 洞仙歌：“冰肌玉骨，自清凉无汗。”

〔寿阳句〕太平御览 时序部引杂五行书：“宋武帝女寿阳公主，人日卧于含章殿檐下，梅花落公主额上，成五出花，拂之不去。皇后留之，看得几时，经三日洗之，乃落。宫女奇其异，竞效之。今梅花妆是也。”

〔㬠〕甚也。

〔更总做三句〕西清诗话：“红梅清艳两绝，昔独盛于姑苏，晏元献始移植西冈第中，特称赏之。……公尝与客饮花下，赋诗曰：‘若更迟开三二月，北人应作杏花看。’客曰：‘公诗固佳，待北俗何浅也。’公笑曰：‘顾伧父安得不然。’一坐绝倒。”苕溪渔隐丛话：“王介甫 红梅诗云：‘春半花才发，多应不奈寒。北人初未识，浑作杏花看。’与元献之诗暗合。”范成大 范村梅谱：“红梅，粉红色，标格犹是梅，而繁密则如杏，香亦类杏，诗人有‘北人初未识，浑作杏花看’之句。”总做，意即纵使。