---
---
---
title: 南歌子
---



独坐蔗庵





玄入参同契，禅依不二门。细看斜日隙中尘，始觉人间何处不纷纷。　病笑春先到，闲知懒是真。百般啼鸟苦撩人。除却提壶此外不堪闻。





【校】


〔题〕“蔗庵”广信书院本作“庶庵”，兹从四卷本乙集。

〔细看〕四卷本作“静看”。

〔先到〕四卷本作“先老”。

〔闲知〕四卷本作“闲怜”。





【笺注】


〔参同契〕书名。葛洪 神仙传称魏伯阳作。名参同契者，谓以周易、黄老、炉火三家相参同，归于一方，契大道也。

〔禅依句〕“不二门”，佛家语，即“不二法门”。佛教谓有八万四千法门，不二法门在诸法门之上，能直见圣道者也。维摩经：“文殊师利问维摩诘：‘何等是不二法门？’维摩默然不应。殊曰：‘善哉善哉，无有文字言语，是真不二法门也。’”

〔隙中尘〕刘禹锡 有僧言罗浮事诗：“下视生物息，霏如隙中尘。”

〔懒是真〕杜甫 漫成：“近识峨嵋老，知余懒是真。”

〔提壶〕鸟名。盖以鸣声而得名。王禹偁 初入山闻提壶鸟诗：“迁客由来长合醉，不烦幽鸟道提壶。”





【编年】


疑淳熙十三年（一一八六）。——此词作年难确知。唯稼轩之独坐蔗庵，必在郑舜举尚未去信之前，因编次于此。