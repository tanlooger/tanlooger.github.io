---
---
---
title: 又
---







簪履竞晴昼，画戟插层霄。红莲幕底风定，香雾不成飘。螺髻梅妆环列，凤管檀槽交奏，回雪舞纤腰。觞酒荡寒玉，冰颊醉江潮。　颂丰功，祝难老，沸民谣。晓庭梅蕊初绽，定报鼎羹调。龙衮方思勋旧，已覆金瓯名姓，行看紫泥褒。重试补天手，高插侍中貂。





【校】


〔舞纤腰〕诗渊第二十五册原作“无纤腰”，“无”字于文意及平仄俱不顺，径改。





【笺注】


〔红莲幕〕南史 庾杲之传：“（王俭）乃用杲之为卫将军长史。安陆侯 萧缅与俭书曰：‘盛府元僚，实难其选，庾景行泛绿衣，依芙蓉，何其丽也。’时人以入俭府为莲花池，故缅书美之。”

〔梅妆〕见本卷洞仙歌（冰姿玉骨阕）“寿阳句”注。

〔回雪句〕张衡 舞赋：“裾似飞燕，袖如回雪。”温庭筠 鸿胪寺诗：“萦盈舞回雪，宛转歌绕梁。”

〔祝难老〕见卷一感皇恩（七十古来稀阕）“难老”注。

〔鼎羹调〕尚书 说命：“若作和羹，尔惟盐梅。”后皆用以称美相业。释贯休 酬李相公见寄诗：“盐梅金鼎美调和。”

〔已覆句〕见本卷水调歌头（上古八千岁阕）“金瓯”注。

〔紫泥〕汉旧仪：“皇帝六玺……皆以武都紫泥封。”此谓诏书。

〔补天〕见卷一满江红（鹏翼垂空阕）“袖里二句”注。

〔侍中貂〕后汉书 舆服志下：“武冠，一曰武弁大冠，诸武臣冠之。侍中、中常侍加黄金珰，附蝉为文，貂尾为饰，谓之赵惠文冠。”王安石 贾魏公挽词：“戎冠再插侍中貂。”





【编年】


上词为祝寿词，仅见于诗渊，所寿者为谁及作年均莫考。据下片“龙衮方思勋旧”句，此词或作于孝宗时。因次于淳熙诸词之末。