---
---
---
title: 谒金门
---



和廓之五月雪楼小集韵





遮素月，云外金蛇明灭。翻树啼鸦声未彻，雨声惊落叶。

宝炬成行嫌热，玉腕藕丝谁雪？流水高山弦断绝，怒蛙声自咽。





【校】


〔题〕广信书院本无，兹从四卷本丁集。王诏校刊本及四印斋本俱作“无题”。

〔宝炬〕四卷本作“宝蜡”。

〔藕丝〕四卷本作“藕花”。





【笺注】


〔金蛇〕苏轼 望海楼晚景五绝：“雨过潮平江海碧，电光时掣紫金蛇。”

〔玉腕句〕杜甫 陪诸贵公子丈八沟携妓纳凉诗：“公子调冰水，佳人雪藕丝。”

〔流水句〕见卷一满庭芳（倾国无媒阕）“高山流水”注。范廓之善鼓琴，见下醉翁操题语。