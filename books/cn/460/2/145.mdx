---
---
---
title: 破阵子
---



为陈同甫赋壮词以寄之





醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。马作的卢飞快，弓如霹雳弦惊。了却君王天下事，赢得生前身后名。可怜白发生！





【校】


〔题〕四卷本丁集作“为陈同父赋壮语以寄”。





【笺注】


〔挑灯看剑〕刘斧 青琐高议卷三载高言诗：“男儿慷慨平生事，时复挑灯把剑看。”

〔八百里〕谓牛。世说新语 汰侈篇：“王君夫（恺）有牛，名八百里驳，常莹其蹄角。王武子（济）语君夫：‘我射不如卿，今指赌卿牛，以千万对之。’君夫既恃手快，且谓骏物无有杀理，便相然可，令武子先射。武子一起便破的，却据胡床、叱左右：‘速探牛心来！’须臾炙至，一脔便去。”韩愈 元和圣德诗：“万牛脔炙，万瓮行酒。”苏轼 约公择饮是日大风诗：“要当啖公八百里，豪气一洗儒生酸。”云溪友议卷下杂嘲戏条载李日新 题仙娥驿诗曰：“商山食店大悠悠，陈古头。更有台中牛肉炙，尚盘数脔紫光毬。”

〔五十弦〕谓瑟。史记 封禅书：“太帝使素女鼓五十弦瑟，悲，帝禁不止，故破其瑟为二十五弦。”李商隐 锦瑟诗：“锦瑟无端五十弦。”

〔的卢〕相马经：“马白额入口齿者，名曰榆雁，一名的卢。”蜀志 先主传注引世语：“刘备屯樊城，刘表惮其为人，不甚信用。曾请备宴会，蒯越、蔡瑁欲因会取备，备觉之，潜遁出。所乘马名的卢，骑的卢走渡襄阳城西檀溪水中，溺不得出，备急曰：‘的卢，今日厄矣，可努力！’的卢乃一踊三丈，遂得过。”

〔弓如句〕南史 曹景宗传：“景宗谓所亲曰：‘我昔在乡里，骑快马如龙，与年少辈数十骑，拓弓弦作霹雳声，箭如饿鸱叫……此乐使人忘死，不知老之将至。’”





【编年】


上词作年莫考，姑附缀于与陈同甫唱和诸词之后。