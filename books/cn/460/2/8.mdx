---
---
---
title: 六幺令
---



用陆氏事，送玉山令陆德隆侍亲东归吴中





酒群花队，攀得短辕折。谁怜故山归梦，千里莼羹滑。便整松江一棹，点检能言鸭。故人欢接。醉怀霜橘，堕地金圆醒时觉。　长喜刘郎马上，肯听诗书说。谁对叔子风流，直把曹 刘压？更看君侯事业，不负平生学。离觞愁怯。送君归后，细写茶经煮香雪。





【校】


〔题〕四卷本甲集无“侍亲东归吴中”六字。

〔霜橘〕四卷本作“双橘”。





【笺注】


〔陆德隆〕按玉山县志所著宋代县令甚简略，其中陆姓者有陆翼言一人，汪应辰 文定集昭烈庙记则谓陆翼年曾于淳熙中任玉山令。苏州府志 选举志谓翼年等为吴县人，知“翼”字为吴县 陆族之联名字，则翼言亦必为吴县人，疑即稼轩所饯送之陆德隆也。陆氏其他事历莫考，唯曾丰 缘督集有“别陆德隆、黄叔万”诗，起数语为“辛丑随浮梗，钟陵得盍簪。潜藩门若市，敛板客如林。气宇黄陂阔，词源陆海深。二豪谈正剧，一座口俱瘖”。

〔攀得句〕艺文类聚卷七一引东观汉记：“第五伦为会稽守，为事征，百姓攀辕扣马呼曰：‘舍我何之！’”

〔故山归梦〕李商隐 归墅诗：“故山归梦喜，先入读书堂。”

〔千里句〕世说新语 言语篇：“陆机诣王武子，武子前置数斛羊酪，指以示陆曰：‘卿江东何以敌此？’陆云：‘有千里莼羹，但未下盐豉耳。’”

〔便整二句〕甫里文集附录杨文公谈苑：“唐陆龟蒙善为赋，绝妙。……相传龟蒙多智数，狡狯，居笠泽。有内养自长安使杭州，舟出舍下，小童奴以小舟驱群鸭出，内养弹其一绿头雄鸭，折头。龟蒙遽舍出，大呼云：‘此绿鸭有异，善人言，适将献状本州，贡天子，今持此死鸭以诣官自言耳。’内养少长宫禁，不知外事，信然，甚惊骇，厚以金帛遗之，龟蒙乃止。因徐问龟蒙曰：‘此鸭何言？’龟蒙曰：‘常自呼其名。’巧捷多类此。”

〔故人三句〕三国志 吴志 陆绩传：“绩年六岁，于九江见袁术，术出橘，绩怀三枚去，拜辞，堕地，术谓曰：‘陆郎作宾客而怀橘乎？’绩跪答曰：‘欲归遗母。’术大奇之。”

〔长喜二句〕刘郎指汉高帝言。余见卷一满江红（笳鼓归来阕）“诗书马上”注。

〔谁对二句〕晋书 羊祜传：“祜字叔子，泰山 南城人也。……在军常轻裘缓带，身不被甲。……吴 西陵督步阐举城来降，吴将陆抗攻之甚急，诏祜迎阐，祜率兵五万出江陵。……祜与陆抗相对，使命交通，抗称祜之德量虽乐毅、诸葛孔明不能过也。抗尝病，祜馈之药，抗服之无疑心，人多谏抗，抗曰：‘羊祜岂酖人者。’时谈以为华元、子反复见于今日。”曹刘指魏与蜀言。

〔不负句〕旧唐书 陆贽传：“贽以受人主殊遇，不敢爱身，事有不可，极言无隐。朋友规之，以为太峻，贽曰：‘吾上不负天子，下不负吾所学，不恤其他。’”

〔细写句〕唐 陆羽字鸿渐，竟陵人。隐苕溪，杜门著书，有茶经三卷。