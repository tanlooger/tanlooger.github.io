---
---
---
title: 菩萨蛮
---







功名饱听儿童说，看公两眼明如月。万里勒燕然，老人书一编。 　玉阶方寸地，好趁风云会。他日赤松游，依然万户侯。





【笺注】


〔看公句〕苏轼 台头寺雨中送李邦直赴史馆诗：“看君两眼明如镜。”

〔勒燕然〕后汉书 窦宪传：“会南单于请兵北伐，乃拜宪车骑将军，以执金吾耿秉为副，与北单于战于稽落山，大破之。……宪、秉遂登燕然山，去塞三千余里，刻石勒功，纪汉威德，令班固作铭。”

〔老人书〕见卷一木兰花慢（汉中开汉业阕）“一编句”注。

〔玉阶句〕新唐书 员半千传：“陛下何惜玉阶方寸地，不使臣披露肝胆乎？”

〔风云会〕吴质 答魏太子笺：“臣幸得下愚之才，值风云之会。”

〔他日二句〕史记 留侯世家：“留侯乃称曰：‘家世相韩，今以三寸舌为帝者师，封万户，位列侯，此布衣之极，于良足矣。愿弃人间事，欲从赤松子游耳。’乃学辟谷道引轻身。”