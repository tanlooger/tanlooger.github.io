---
---
---
title: 又
---



席上再用韵





水底明霞十顷光，天教铺锦衬鸳鸯。最怜杨柳如张绪，却笑莲花似六郎。　方竹簟，小胡床，晚来消得许多凉。背人白鸟都飞去，落日残鸦更断肠。





【校】


〔晚来〕四卷本乙集作“晚风”。

〔残鸦〕汲古阁影抄四卷本原作“残鸦”，后用粉涂去“鸦”字，未补。





【笺注】


〔铺锦〕开成录：“文宗论德宗奢靡云：闻得禁中老宫人，每引泉先于池底铺锦。王建宫词曰：‘鱼藻宫中锁翠娥，先皇行处不曾过。只今池底休铺锦，菱角鸡头积教多’是也。”

〔杨柳如张绪〕南史 张绪传：“张绪字思曼。……宋明帝每见绪，辄叹其清淡。……刘悛之为益州，献弱柳数株，树条甚长，状若丝缕。时旧宫芳林苑始成，武帝以植于太昌 灵和殿前，常赏玩咨嗟，曰：‘此杨柳风流可爱，似张绪当年时。’其见赏爱如此。”

〔莲花似六郎〕旧唐书 宋璟传：“当时朝列，皆以二张内宠，不名官，呼易之为五郎，昌宗为六郎。”杨再思传：“昌宗以姿貌见宠幸，再思又谀之曰：‘人言六郎面似莲花；再思以为莲花似六郎，非六郎似莲花也。’”

〔背人句〕温庭筠 渭上题诗：“至今江鸟背人飞。”杜甫 归雁诗：“万里衡阳雁，今年又北归。双双瞻客上，一一背人飞。”





【编年】


淳熙十四年（一一八七）前。——上词十五首，起临江仙（莫向空山吹玉笛阕），迄鹧鸪天，均与辛祐之之还浮梁及范廓之、杨民瞻有关。各词亦多见于甲集，知祐之之归至晚当在淳熙十四年，因将以上各词汇录于此。