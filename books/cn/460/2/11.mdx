---
---
---
title: 蝶恋花
---







洗尽机心随法喜。看取尊前，秋思如春意。谁与先生宽发齿，醉时惟有歌而已。　岁月何须溪上记，千古黄花，自有渊明比。高卧石龙呼不起，微风不动天如醉。





【笺注】


〔机心〕庄子 天地篇：“有机械者必有机事，有机事者必有机心。”成玄英疏：“有机关之器者，必有机动之务，有机动之务者，必有机变之心。”

〔法喜〕维摩诘所说经卷中佛道品第八：“于是维摩诘以偈答曰：‘智度菩萨母，方便以为父，一切众导师，无不由是生。法喜以为妻，慈悲心为女。’”苏轼 和渊明止酒诗：“子室有孟光，我室惟法喜。”按：佛语法喜，谓见法生欢喜。

〔宽发齿〕人老则齿落发白，故多用齿发为年龄征象。宽发齿即宽延齿落发白之期，亦即延年益寿之意。

〔高卧句〕苏轼 寄吴德仁兼简陈季常诗：“溪堂醉卧呼不醒，落花如雪春风颠。”

〔微风句〕黄庭坚 二月丁卯喜雨吴体为北门留守文潞公作：“微风不动天如醉，润物无声春有功。”