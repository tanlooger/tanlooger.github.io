---
---
---
title: 清平乐
---



寿信守王道夫





此身长健，还却功名愿。枉读平生三万卷，满酌金杯听劝。

男儿玉带金鱼，能消几许诗书？料得今宵醉也，两行红袖争扶。





【校】


〔题〕四卷本乙集作“寿道夫”。





【笺注】


〔王道夫〕魏了翁 鹤山 大全集卷七十六宋故藉田令知信州王公墓志铭：“淳熙十年，分水县令王公自中以中书舍人王公蔺荐，召赴都堂审察。……奏对之明日，特命改令入官，除藉田令。数语大臣：‘朕急欲用自中。可与超迁。’未几，又语大臣：‘自中必有善类，令举其所知。’……庆元五年八月癸未赍志以殁。……公名自中，淳熙元年就试两浙转运司，为诗赋第一。四年再举，登明年进士第。……绍熙二年入见，光宗皇帝云：‘闻卿有忠直之誉。’又问：‘常时作郡来，当为何官？’欲留之，公固辞。翌日，帝谓宰执曰：‘王自中以母老，再三不肯留，近郡孰阙守？’以常、信对，遂差知信州。……期年，被命奏事。”陈傅良 止斋集卷五十王道甫圹志：“道甫登淳熙五年进士第……知光化军、信州，召赴行在，丁太夫忧，服阕，再被召，以论罢。主管建宁府 武夷山 冲佑观，起知邵州 兴化军，连以论罢。兴化之命下，道甫已病，庆元五年七月也。八月二十三日卒，官至朝请郎，年六十。”

〔枉读句〕陈师道 送苏尚书知定州诗：“枉读平生三万卷，貂蝉当复作兜鍪。”

〔男儿二句〕韩愈 示儿诗：“开门问谁来，无非卿大夫。不知官高卑，玉带悬金鱼。”

〔两行句〕杜牧 兵部尚书席上作：“两行红袖一时回。”寄杜子诗：“且教红袖醉来扶。”