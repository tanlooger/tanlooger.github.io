---
---
---
title: 江神子
---



和陈仁和韵





玉箫声远忆骖鸾。几悲欢，带罗宽。且对花前，痛饮莫留残。归去小窗明月在，云一缕，玉千竿。　吴霜应点鬓云斑。绮窗闲，梦连环。说与东风，归兴有无间。芳草姑苏台下路，和泪看，小屏山。





【校】


〔归兴〕四卷本甲集作“归意”。





【笺注】


〔玉箫句〕杜牧 伤友人悼吹箫妓诗：“玉箫声远没流年。”江淹 别赋：“驾鹤上汉，骖鸾腾天。”韩愈 送桂州严大夫诗：“远胜登仙去，飞鸾不假骖。”余见卷一满江红（天与文章阕）“算人人句”注。

〔痛饮句〕庾信 舞媚娘诗：“少年唯有欢乐，饮酒那得留残。”

〔云一缕二句〕王安石 金陵报恩大师西堂方丈诗：“萧萧出屋千竿玉，霭霭当窗一炷云。”李壁注：“谓对竹烧香也。”

〔吴霜句〕李贺 还自会稽歌：“吴霜点归鬓，身与塘蒲晚。”

〔梦连环〕韩愈 送张道士：“昨宵梦倚门，手取连环持。”魏怀忠注引孙汝听曰：“持连环以示还意。”黄庭坚 次韵斌老赠子舟归诗：“昨宵连环梦，秣马待君发。”

〔姑苏台〕在今江苏 吴县西南姑苏山上。越绝书：“胥门外有九曲路，阖闾造以游姑胥之台而望太湖。”

〔小屏山〕屏风也。欧阳修渔家傲词：“云垂玉枕屏山小。”