---
---
---
title: 又
---



访泉于奇师村，得周氏泉，为赋





飞流万壑，共千岩争秀。孤负平生弄泉手。叹轻衫短帽，几许红尘；还自喜：濯发沧浪依旧。　人生行乐耳，身后虚名，何似生前一杯酒。便此地结吾庐，待学渊明，更手种门前五柳。且归去父老约重来；问如此青山，定重来否？





【校】


〔题〕“奇师村”广信书院本作“期思”，盖后来所追改，兹从四卷本甲集。





【笺注】


〔奇师村〕在铅山县，后由稼轩更名期思，详后沁园春（有美人兮阕）题语。

〔飞流二句〕世说新语 言语篇：“顾长康从会稽还，人问山川之美，顾云：‘千岩竞秀，万壑争流，草木蒙笼其上，若云兴霞蔚。’”

〔弄泉手〕苏轼 别雩泉诗：“还将弄泉手，遮日向西秦。”

〔濯发句〕见本卷六幺令（倒冠一笑阕）“手把二句”注。

〔人生句〕见卷一水调歌头（折尽武昌柳阕）“富贵句”注。

〔身后二句〕见本卷水龙吟（玉皇殿阁微凉阕）“我评二句”注。

〔待学二句〕陶潜 五柳先生传：“宅边有五柳树，因以为号焉。”

〔定〕究竟。





【编年】


淳熙十二三年（一一八五或一一八六）。——上词作年无可考。题中奇师村即期思村，周氏泉即后来经稼轩更名为“瓢泉”者。稼轩“题瓢泉”之水龙吟，作于陈德明谪居上饶之时。据稼轩与陈氏唱和诸词推考，陈氏之离上饶至晚当在淳熙十四年，此词作于发见瓢泉之初，且在尚未更名为瓢泉之时，则至晚当在淳熙十二三年顷也。