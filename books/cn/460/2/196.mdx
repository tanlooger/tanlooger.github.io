---
---
---
title: 醉花阴
---



为人寿





黄花漫说年年好，也趁秋光老。绿鬓不惊秋，若斗尊前，人好花堪笑。　蟠桃结子知多少，家住三山岛。何日跨归鸾，沧海飞尘，人世因缘了。





【校】


〔题〕四卷本丁集无。

〔归鸾〕广信书院本作“飞鸾”，兹从四卷本。





【笺注】


〔斗尊前〕见本卷沁园春（老子平生阕）“休斗句”注。

〔家住句〕三山谓海内之瀛洲、方壶、蓬莱三神山，居其地者均长生不老。见史记 封禅书。

〔沧海飞尘〕神仙传：“麻姑自说云：‘接侍以来，已见东海三为桑田。向到蓬莱，又水浅于往日，会时略半耳，岂将复为陵陆乎？’（王）远叹曰：‘圣人皆言海中行复扬尘也。’”