---
---
---
title: 又
---



再用韵送祐之弟归浮梁





钟鼎山林都是梦，人间宠辱休惊。只消闲处过平生：酒杯秋吸露，诗句夜裁冰。　记取小窗风雨夜，对床灯火多情。问谁千里伴君行？晓山眉样翠，秋水镜般明。





【校】


〔题〕四卷本甲集作“和前韵”。

〔晓山〕四卷本作“晚山”。





【笺注】


〔浮梁〕县名，宋属饶州。浮梁县志 官司志：“辛次膺字企李，莱州人，政和二年进士，靖康初，奉亲来知浮梁，遂留居溪东之南城最高山下。”

〔钟鼎句〕见本卷水调歌头（上界足官府阕）“山林钟鼎”注。

〔宠辱休惊〕老子：“何谓宠辱若惊？宠为下，得之若惊，失之若惊，是谓宠辱若惊。”

〔记取二句〕王直方诗话：“东坡喜韦苏州诗‘宁知风雨夜，复此对床眠’之句，故在郑别子由云：‘寒灯相对记畴昔，夜雨何时听萧瑟。’……在东府者有云：‘对床空悠悠，夜雨今萧瑟。’……又云：‘对床老兄弟，夜雨鸣竹屋。’此其兄弟所赋也。”