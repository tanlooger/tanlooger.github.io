---
---
---
title: 鹧鸪天
---



郑守厚卿席上谢余伯山，用其韵





梦断京华故倦游，只今芳草替人愁。阳关莫作三叠唱，越女应须为我留。　看逸韵，自名流，青衫司马且江州。君家兄弟真堪笑，个个能修五凤楼。





【笺注】


〔余伯山〕名禹绩，上饶人，淳熙二年进士。官太府丞。见上饶县志 选举志。绍熙中曾任江州州学教授。永乐大典卷六六九七江字韵九江府志 碑碣门载有江州重建烟水亭记，末署“绍熙甲寅孟冬望日，文林郎充江州州学教授余禹绩撰”。岳珂 桯史卷十三范碑诗跋：“赵履常（崇宪）所刊四说堂 山谷 范滂传，余前记之矣。后见跋卷，乃太府丞余伯山（禹绩）之六世祖若著倅宜州日，因山谷谪居是邦……一日携纸求书。……伯山前辈老成，尝为九江校官，余犹及同班行。”

〔故倦游〕史记 司马相如传：“长卿故倦游。”集解引郭璞云：“厌游宦也。”

〔阳关句〕苏轼和孔密州五绝：“阳关三叠君须秘，除却胶西不解歌。”王十朋注引次公曰：“王维诗：‘渭城朝雨裛轻尘，客舍青青柳色新。劝君更尽一杯酒，西出阳关无故人。’其后人以声曲歌之，故谓之阳关曲。按先生诗话：‘旧传阳关三叠，然今世歌者，每句再叠而已。若通一首言之，又是四叠，皆非是。或每句三唱，以应三叠之说，则丛然无复节奏。余在密州，有文勋长官者，以事至密，自云得古本阳关，其声宛转凄断，不类向之所闻。每句皆再唱，而第一句不叠，乃知古本三叠盖如此。及在黄州，偶读乐天 对酒诗云：“相逢且莫推辞醉，听唱阳关第四声。”注云：“第四声劝君更尽一杯酒。”以此验之，若第一句再叠，则此句为第五句。今为第四声，则第一句不叠审矣。’”

〔越女句〕韩愈 刘生歌：“洪涛舂天禹穴幽，越女一笑三年留。”

〔逸韵〕李白 与常赞府游五松山诗：“逸韵动海上，高情出人间。”

〔青衫句〕见卷一满江红（落日苍茫阕）“笑江州二句”注。

〔君家二句〕杨文公谈苑：“韩浦、韩洎能为古文，洎常轻浦，语人曰：‘吾兄为文，譬如绳缚草舍，庇风雨而已。予之文造五凤楼手。’浦闻其言，因人遗蜀笺，作诗与洎曰：‘十样蛮笺出益州，寄来新自浣花头。老兄得此全无用，助尔添修五凤楼。’”