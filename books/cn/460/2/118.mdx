---
---
---
title: 南歌子
---



山中夜坐





世事从头减，秋怀彻底清。夜深犹送枕边声，试问清溪底事未能平？　月到愁边白，鸡先远处鸣。是中无有利和名，因甚山前未晓有人行？





【校】


〔题〕广信书院本及四卷本乙集俱无题，兹从王诏校刊本及四印斋本补。

〔犹送〕四卷本作“犹道”。

〔未能〕四卷本作“不能”。





【笺注】


〔试问句〕韩愈 送孟东野序：“大凡物不得其平则鸣。草木之无声，风挠之鸣；水之无声，风荡之鸣。”

〔月到愁边〕黄庭坚 减字木兰花丙子仲秋黔守席上戏作：“月到愁边总未知。”