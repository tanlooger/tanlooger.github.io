---
---
---
title: 水调歌头
---



庆韩南涧尚书七十





上古八千岁，才是一春秋。不应此日，刚把七十寿君侯。看取垂天云翼，九万里风在下，与造物同游。君欲计岁月，尝试问庄周。　醉淋浪，歌窈窕，舞温柔。从今杖屦南涧，白日为君留。闻道钧天帝所，频上玉卮春酒，冠盖拥龙楼。快上星辰去，名姓动金瓯。





【校】


〔题〕四卷本甲集无“尚书”二字。

〔尝试〕四卷本作“当试”。

〔冠盖〕四卷本作“冠珮”。





【笺注】


〔上古二句〕见本卷水龙吟（玉皇殿阁微凉阕）“八千秋”注。

〔看取二句〕庄子 逍遥游：“鹏之背不知其几千里也，怒而飞，其翼若垂天之云……抟扶摇而上者九万里。……风之积也不厚，则其负大翼也无力，故九万里则风斯在下矣。”

〔与造物句〕庄子 天下篇：“上与造物者游而下与外死生无终始者为友。”

〔醉淋浪〕韩愈 醉客诗：“淋浪身上衣，颠倒笔下字。”苏轼 捕蝗至浮云岭山行疲苦有怀子由诗：“尚能村醉舞淋浪。”和张子野见寄诗：“醉墨淋浪不整齐。”

〔歌窈窕〕苏轼 前赤壁赋：“诵明月之诗，歌窈窕之章。”窈窕之章指诗 陈风月出。

〔舞温柔〕赵飞燕善舞，与女弟合德并得宠，汉成帝谓为温柔乡，见赵飞燕外传。

〔白日句〕意谓延年。

〔钧天帝所〕见卷一八声甘州（把江山好处付公来阕）“钧天梦”注。

〔玉卮〕汉书 高帝纪：“上置酒未央宫前殿，奉玉卮为太上皇寿。”

〔春酒〕诗豳风七月：“为此春酒，以介眉寿。”

〔龙楼〕汉书成帝纪：“帝为太子，居桂宫，上尝急召，太子出龙楼门，不敢绝驰道。”颜师古注：“门楼上有铜龙，若白鹤 飞廉之为名也。”按：宋孝宗本太祖之后，高宗无嗣，选入，遂得以外藩承大统。而能始终奉身以尽宫庭之孝，父子怡愉，同享高寿，最为一时所称颂。稼轩词中“闻道钧天”以下三语，当亦指此。

〔金瓯〕新唐书 崔琳传：“明皇每命相，先书其名。一日，书琳等名，覆以金瓯，会太子入，帝谓曰：‘此宰相名，若自意之，谁乎？’太子曰：‘非崔琳 卢从愿乎？’帝曰：‘然。’”





【编年】


淳熙十四年（一一八七）。——据南涧甲乙稿 南剑道中诗自注，称“生于戊戌，至甲子年二十七”。查戊戌为徽宗重和元年，至淳熙十四年丁未，恰为七十岁。

又按：陆放翁 剑南诗稿卷十九，有闻韩无咎下世诗，编次于丁未年初夏及夏日诸诗之间，是则韩氏于七十寿辰后不久即下世矣。