---
---
---
title: 小重山
---



席上和人韵送李子永提干





旋制离歌唱未成，阳关先画出，柳边亭。中年怀抱管弦声。难忘处：风月此时情。　夜雨共谁听？尽教清梦去，两三程。商量诗价重连城。相如老，汉殿旧知名。





【校】


〔题〕四卷本甲集无“提干”二字。





【笺注】


〔阳关二句〕苏轼 书林次中所得李伯时归去来阳关二图后 查慎行补注：“张芸叟（舜民）画墁集云：‘京兆 安汾叟赴辟临洮幕府，南舒 李伯时自画阳关图并诗以送行。’”查注本并附李伯时诗云：“画出离筵已怆神，那堪真别渭城春。渭城柳色休相恼，西出阳关有故人。”余见卷一鹧鸪天（唱彻阳关泪未干阕）“唱彻句”注。

〔中年句〕见卷一水调歌头（折尽武昌柳阕）“离别句”注。

〔夜雨句〕苏轼 送刘寺丞赴余姚诗：“中和堂后石楠树，与君对床听夜雨。”

〔连城〕史记 廉颇蔺相如列传：“赵 惠文王时，得楚 和氏璧，秦昭王闻之，使人遗赵王书，愿以十五城请易璧。”后因谓和氏璧为连城璧。

〔相如二句〕史记 司马相如列传：“相如既奏大人之颂，天子大说。……相如既病免，家居茂陵，天子曰：‘司马相如病甚，可往从悉取其书，若不然，后失之矣。’”





【编年】


淳熙九年（一一八二）。——李氏之为提干，始于淳熙六年，则其去职至晚当在九年，韩元吉南涧甲乙稿有送李子永赴调改秩诗，中有句云：“会课未妨更美秩，趣班聊喜近天颜。”则子永离信后盖即入为朝官也。