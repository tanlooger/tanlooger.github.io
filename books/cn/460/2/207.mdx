---
---
---
title: 沁园春
---



期思旧呼奇狮，或云碁师，皆非也。余考之荀卿书云：孙叔敖，期思之鄙人也。期思属弋阳郡。此地旧属弋阳县。虽古之弋阳、期思，见之图记者不同，然有弋阳则有期思也。桥坏复成，父老请余赋，作沁园春以证之





有美人兮，玉佩琼琚，吾梦见之。问斜阳犹照，渔樵故里；长桥谁记，今古期思？物化苍茫，神游仿佛，春与猿吟秋鹤飞。还惊笑：向晴波忽见，千丈虹霓。　觉来西望崔嵬，更上有青枫下有溪。待空山自荐，寒泉秋菊；中流却送，桂棹兰旗。万事长嗟，百年双鬓，吾非斯人谁与归。凭阑久，正清愁未了，醉墨休题。





【笺注】


〔荀卿书至期思也〕荀子 非相：“楚之孙叔敖，期思之鄙人也。”注：“期思，楚邑名，今弋阳 期思县。”

〔桥〕铅山县志：“期思桥，在县东二十里，因渡为之。”

〔有美人二句〕诗 郑风 有女同车：“有女同车，颜如舜华。将翱将翔，佩玉琼琚。彼美孟姜，洵美且都。”

〔物化〕庄子 齐物论：“昔者庄周梦为胡蝶，栩栩然胡蝶也。……俄然觉，则蘧蘧然周也。……此之谓物化。”

〔神游〕见卷一声声慢（征埃成阵阙）“华胥梦”注。

〔春与句〕韩愈 罗池庙碑：“侯出游兮暮来归，春与猿吟兮秋鹤与飞。”

〔更上有句〕楚辞 招魂：“湛湛江水兮上有枫。”

〔待空山二句〕苏轼 书林逋诗后：“我笑吴人不好事，好作祠堂傍修竹。不然配食水仙王，一盏寒泉荐秋菊。”

〔桂棹兰旗〕楚辞 九歌：“桂櫂兮兰枻。”又，“荃桡兮兰旌”。

〔百年双鬓〕杜甫 戏题上汉中王诗：“百年双白鬓。”

〔吾非句〕范仲淹 岳阳楼记：“微斯人吾谁与归。”