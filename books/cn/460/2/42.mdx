---
---
---
title: 念奴娇
---



和韩南涧载酒见过雪楼观雪





兔园旧赏，怅遗踪，飞鸟千山都绝。缟带银杯江上路，惟有南枝香别。万事新奇，青山一夜，对我头先白。倚岩千树，玉龙飞上琼阙。　莫惜雾鬓云鬟，试教骑鹤，去约尊前月。自与诗翁磨冻砚，看扫幽兰新阕。便拟明年，人间挥汗，留取层冰洁。此君何事，晚来曾为腰折。





【校】


〔题〕四卷本甲集无“韩”字。

〔云鬟〕四卷本作“风鬟”。

〔明年〕四卷本作“□□”。

〔曾为〕四卷本作“还易”。





【笺注】


〔兔园句〕西京杂记卷二：“梁孝王好营宫室苑囿之乐，作曜华之宫，筑兔园，园中有百灵山……雁池……其诸宫观相连延，亘数十里。”谢惠连 雪赋：“岁将暮，时既昏，寒风积，愁云繁。梁王不悦，游于兔园。……俄而微霰零，密雪下。王乃歌北风于卫 诗，咏南山于周 雅。”

〔怅遗踪二句〕柳宗元 江雪诗：“千山鸟飞绝，万径人踪灭。孤舟蓑笠翁，独钓寒江雪。”

〔缟带句〕韩愈 咏雪赠张籍诗：“随车翻缟带，逐马散银杯。”

〔南枝〕谓梅。白孔六帖：“大庾岭上梅，南枝落，北枝开。”

〔青山二句〕刘禹锡 苏州白舍人寄新诗有叹早白无儿之句因以赠之：“雪里高山头白早，海中仙果子生迟。”

〔玉龙句〕蔡絛 西清诗话：“华州狂子张元，天圣间坐累终身，每托兴吟咏，如雪诗：‘战退玉龙三百万，败鳞残甲满空飞。’……怪谲类是。”

〔幽兰新阕〕宋玉 讽赋：“臣尝行至，主人独有一女，置臣兰房之中，臣援琴而鼓之，为幽兰 白雪之曲。”

〔层冰〕楚辞 招魂：“层冰峨峨，飞雪千里。”

〔此君二句〕“此君”指竹。世说新语 任诞篇：“王子猷尝暂寄人空宅住，便令种竹。或问：‘暂住何烦尔？’王啸咏良久，直指竹曰：‘何可一日无此君？’”下句盖谓晚来积雪厚重，压竹使弯曲也。





【编年】


上词不知作于何年。南涧卒于淳熙十四年夏，则此词至晚当作于十三年冬，因附于十三年寿韩词后。