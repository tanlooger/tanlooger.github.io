---
---
---
title: 渔家傲
---



为余伯熙察院寿。信之谶云：“水打乌龟石，三台出此时。”伯熙旧居城西，直龟山之北，溪水啮山足矣，意伯熙当之耶？伯熙学道有新功，一日语余云：“溪上尝得异石，有文隐然，如记姓名，且有长生等字。”余未之见也。因其生朝，姑摭二事为词以寿之





道德文章传几世，到君合上三台位。自是君家门户事。当此际，龟山正抱西江水。　三万六千排日醉，鬓毛只恁青青地。江里石头争献瑞，分明是：中间有个“长生”字。





【校】


〔题〕“为余伯熙察院寿”四卷本乙集作“为余伯熙寿”。





【笺注】


〔余伯熙〕事历未详，据此词题，知为信州人。江西通志卷二十二选举表载绍兴末至绍熙初，上饶之余姓进士中，以“禹”字行者有成、和、绩、畴、安、言数人。禹绩字伯山，已见本卷鹧鸪天（梦断京华故倦游阕）笺注。则伯熙当亦为禹字辈中之一人，广韵谓“熙即和也”，则或当为禹和之字。禹和，淳熙二年进士。

〔乌龟石〕见本卷水调歌头（相公倦台鼎阕）“乌龟石”注。

〔三台〕后汉称尚书为中台，御史为宪台，谒者为外台，合称三台。宋代之监察御史隶察院，属御史台。

〔自是句〕晋书 孙盛传：“盛著魏氏春秋、晋阳秋，晋阳秋词直而理正，咸称良史焉。既而桓温见之，怒谓盛子曰：‘枋头诚为失利，何至乃如尊君所说？若此史遂行，自是关君门户事。’”

〔三万句〕李白 襄阳歌：“百年三万六千日，一日须倾三百杯。”