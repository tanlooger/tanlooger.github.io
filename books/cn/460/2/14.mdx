---
---
---
title: 又
---



再用韵，呈南涧





千古老蟾口，云洞插天开。涨痕当日，何事汹涌到崔嵬。攫土抟沙儿戏，翠谷苍崖几变，风雨化人来。万里须臾耳，野马骤空埃。

笑年来，蕉鹿梦，画蛇杯。黄花憔悴风露，野碧涨荒莱。此会明年谁健，后日犹今视昔，歌舞只空台。爱酒陶元亮，无酒正徘徊。





【笺注】


〔涨痕二句〕此处记述云洞内有涨水之痕迹，至判断其地当年为川海，可见稼轩对远古海陆之降升变迁，曾有所探索。

〔攫土句〕苏轼 游白水山诗：“伟哉造物真豪纵，攫土抟沙为此弄。”

〔翠谷句〕诗 小雅 十月之交：“百川沸腾，山冢萃崩，高岸为谷，深谷为陵。”

〔化人〕列子 周穆王：“西极之国，有化人来。”苏轼 和黄龙清老诗：“静嘿堂中有相忆，清江谁遣化人来。”

〔野马句〕庄子 逍遥游：“野马也，尘埃也。”注：“青春之时，阳气发动，遥望薮泽，犹如奔马，故谓之野马。扬土曰尘，尘之细者曰埃。”

〔蕉鹿梦〕列子 周穆王篇：“郑人有薪于野者，遇骇鹿，御而击之，毙之，恐人见之也，遽而藏诸隍中，覆之以蕉，不胜其喜；俄而遗其所藏之处，遂以为梦焉。顺途而咏其事。傍人有闻者，用其言而取之，既归，告其室人曰：‘向薪者梦得鹿而不知其处，吾今得之，彼直真梦者矣。’室人曰：‘若将是梦见薪者之得鹿耶，讵有薪者耶？今真得鹿，是若之梦真耶？’夫曰：‘吾据得鹿，何用知我梦彼梦耶。’”

〔画蛇杯〕见本卷水调歌头（寄我五云字阕）“雕弓二句”注。

〔此会句〕杜甫 九日蓝田崔氏庄诗：“明年此会知谁健，醉把茱萸仔细看。”五百家注杜诗云：“苏氏曰：阮瞻九日会亲友曰：‘人生如风中烛，樽酒何必拒其满。不知明年今日再开此会，是谁强健。’”

〔后日句〕王羲之 兰亭序：“固知一死生为虚诞，齐彭、殇为妄作，后之视今，亦犹今之视昔，悲夫！”

〔爱酒句〕苏轼 乘舟过贾收诗：“爱酒陶元亮，能诗张志和。”