---
---
---
title: 又
---



用瓢泉韵戏陈仁和，兼简诸葛元亮，且督和词





被公惊倒瓢泉，倒流三峡词源泻。长安纸贵，流传一字，千金争舍。割肉怀归，先生自笑，又何廉也。渠坐事失官。但衔杯莫问：“人间岂有，如孺子，长贫者。”　谁识稼轩心事，似风乎舞雩之下。回头落日，苍茫万里，尘埃野马。更想隆中，卧龙千尺，高吟才罢。倩何人与问：“雷鸣瓦釜，甚黄钟哑？”





【校】


〔注〕“也”字下注文，广信书院本无，兹从四卷本丁集。





【笺注】


〔诸葛元亮〕事历未详。

〔倒流句〕杜甫 醉歌行：“词源倒流三峡水，笔阵独扫千人军。”

〔长安纸贵〕晋书 左思传：“思欲赋三都，遂构思十年。……及赋成，时人未之重，皇甫谧为其赋序，张载为注魏都，刘逵注吴、蜀，于是豪贵之家竞相传写，洛阳为之纸贵。”

〔割肉三句〕汉书 东方朔传：“伏日，诏赐从官肉，大官丞日晏不来，朔独拔剑割肉，谓其同官曰：‘伏日当早归，请受赐。’即怀肉去。大官奏之，朔入，上曰：‘昨赐肉，不待诏，以剑割肉而去之，何也？’朔免冠谢。上曰：‘先生起自责也。’朔再拜曰：‘朔来朔来，受赐不待诏，何无礼也；拔剑割肉，壹何壮也；割之不多，又何廉也；归遗细君，又何仁也！’上笑曰：‘使生自责，乃反自誉。’复赐酒一石，肉百斤，归遗细君。”

〔人间三句〕陈平字孺子。史记 陈丞相世家：“张负女孙五嫁而夫辄死，人莫敢娶，平欲得之。……张负谓其子仲曰：‘吾欲以女孙予陈平。’张仲曰：‘平贫，不事事，一县中尽笑其所为，独奈何予女乎？’负曰：‘人固有好美如陈平而长贫贱者乎？’卒予女。”

〔风乎舞雩〕论语 先进篇：“浴乎沂，风乎舞雩，咏而归。”

〔尘埃句〕见本卷水调歌头（千古老蟾口阕）“野马句”注。

〔更想三句〕后汉末，诸葛亮于隆中山畔结草庐，隐居其中。好为梁父吟。时人称为卧龙。

〔与问〕意即“为问”。

〔雷鸣二句〕楚辞 卜居：“世溷浊而不清：蝉翼为重，千钧为轻；黄钟毁弃，瓦釜雷鸣；谗人高张，贤士无名。吁嗟默默兮，谁知吾之廉贞？”