---
---
---
title: 又
---







洞庭春晚，□旧传，恐是人间尤物。收拾瑶池倾国艳，来向朱栏一壁。透户龙香，隔帘莺语，料得肌如雪。月妖真态，是谁教避人杰？　酒罢归对寒窗，相留昨夜，应是梅花发。赋了高唐犹想像，不管孤灯明灭。半面难期，多情易感，愁点星星发。绕梁声在，为伊忘味三月。





【校】


〔人杰〕疑为“仁杰”之误。





【笺注】


〔瑶池〕西王母传：“所居宫阙，在龟山 春山，西那之都，昆仑之圃，阆风之苑……左带瑶池，右环翠水。”

〔龙香〕指龙涎香。

〔月妖二句〕甘泽谣：“素娥者，武三思之妓人也……相州 凤阳门 宋媪女。善弹五弦，世之殊色。三思乃以帛三百段往聘焉。素娥既至，三思大悦，盛宴以出素娥，公卿大夫毕至，唯纳言狄仁杰称疾不来，三思怒，于座中有言。宴罢，有告仁杰者，明日谒谢三思曰：‘……不睹丽人亦分也，他后或有良宴，敢不先期到门！’素娥闻之，谓三思曰：‘梁公强毅之士……请不召梁公也！’……后数日复宴，客未来，梁公果先至，三思特延梁公坐于内寝。……请先出素娥，略观其艺，遂停杯，设榻召之。有顷苍头出曰：‘素娥藏匿，不知所在。’三思自入召之，皆不见。忽于堂奥隙中闻兰麝芬馥，乃附耳而听，即素娥语音也……曰：‘请公不召梁公，今固召之，不复生也。……某非他怪，乃花月之妖，上帝遣来，亦以多言荡公之心，将兴李氏。今梁公乃时之正人，某固不敢见……愿公勉事梁公，勿萌他志。……’言迄更问，亦不应也。”

〔相留二句〕卢仝 有所思：“相思一夜梅花发，忽到窗前疑是君。”

〔赋了高唐〕苏轼 满庭芳佳人词：“报道金钗坠也，十指露春笋纤长。亲曾见，全胜宋玉，想象赋高唐。”辛词句意，谓不见伊人，虽已赋词，意犹未尽。

〔多情二句〕黄庭坚 满庭芳词：“鸳鸯，头早白，多情易感，红蓼池塘。”

〔绕梁句〕列子 汤问篇：“韩娥东之齐，匮粮，过雍门，鬻歌假食，既去，而余音绕梁，三日不绝。”

〔忘味三月〕论语 述而篇：“子在齐闻韶，三月不知肉味。”





【编年】


绍熙元年或二年（一一九〇或一一九一）。——上念奴娇三首，用同韵，当是同时作。绍熙三年丹桂开时稼轩早已赴闽，知其必作于元年或二年秋冬之际也。