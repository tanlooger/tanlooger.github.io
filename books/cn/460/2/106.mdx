---
---
---
title: 又
---







人面不如花面，花到开时重见。独倚小阑干，许多山。　落叶西风时候，人共青山都瘦。说道梦阳台，几曾来？





【校】


〔说道〕四卷本丙集同，王诏校刊本及四印斋本俱作“说到”。





【笺注】


〔人面二句〕本事诗 情感篇：“博陵 崔护，姿质甚美，而孤洁寡合。举进士下第，清明日独游于都城南，得居人庄……有女子自门隙窥之。……酒渴求饮，女入，以杯水至，开门设床命坐，独倚小桃斜柯伫立，而意属殊厚。妖姿媚态，绰有余妍。……彼此注目者久之，崔辞去，送至门，如不胜情而入。……及来岁清明日……径往寻之，门墙如故，而已扃锁之，崔因题诗于左扉曰：‘去年今日此门中，人面桃花相映红；人面不知何处去，桃花依旧笑春风。’”

〔说道二句〕诗话总龟前集卷三十五：“濠州有高唐馆，俯近淮水，御史阎钦授宿此馆，题诗曰：‘借问襄王安在哉？山川此地胜阳台。今朝寓宿高唐馆，神女何曾入梦来。’”





【编年】


上三词作年俱无可考，以晁氏已见前阕词题中，姑附次与杨民瞻唱和诸词之后。