---
---
---
title: 满江红
---



游南岩，和范廓之韵





笑拍洪崖，问“千丈翠岩谁削？”依旧是西风白鸟，北村南郭。似整复斜僧屋乱，欲吞还吐林烟薄。觉人间万事到秋来，都摇落。

呼斗酒，同君酌。更小隐，寻幽约。且丁宁休负，北山猿鹤。有鹿从渠求鹿梦，非鱼定未知鱼乐？正仰看飞鸟却譍人，回头错。





【校】


〔范廓之〕广信书院本作“范先之”，兹从四卷本甲集。

〔白鸟〕四卷本作“白马”。





【笺注】


〔南岩〕上饶县志 山川志：“南岩一名卢家岩，在县治西南十里，朱子读书处。谺然空嵌，可容数百人。岩下朱子祠及僧舍十数楹，不假瓦覆，虽大雨无檐漏声。有文公祠、大义石、一滴泉、千人室、五级峰、百丈壁、开鉴塘、濯缨井八景。历代名人多题咏焉。”明 龚斅 次韵吴自修游南岩诗：“溪南十里南岩寺，老柏经年泣象龙。林屋山光春皎皎，石阑云影午重重。胜游佳客身亲到，惠寄新诗手自封。南渡老臣遗墨在，想因忠愤久填胸。”

〔范廓之〕广信书院本“廓之”均作“先之”，盖为避宋宁宗之嫌名而改者。按：廓之当即编次稼轩词甲集 之范 开，为范祖禹后裔。参年谱淳熙九年记事。

〔笑拍洪崖〕神仙传：“卫叔卿归华山，汉武帝令叔卿子度求之，见其父与数人博，度问曰：‘向与博者为谁？’叔卿曰：‘是洪崖先生、王子晋、薛容也。’”郭璞 游仙诗：“左挹浮丘袖，右拍洪崖肩。”

〔似整复斜〕杜牧 台城曲：“整整复斜斜，隋旂簇晚沙。”

〔觉人间二句〕楚辞 九辩：“悲哉秋之为气也，萧瑟兮草木摇落而变衰。”

〔小隐〕王康琚 反招隐诗：“小隐隐陵薮，大隐隐朝市。”

〔北山猿鹤〕见卷一沁园春（三径初成阕）“鹤怨句”注。

〔有鹿句〕见本卷水调歌头（千古老蟾口阕）“蕉鹿梦”注。

〔非鱼句〕庄子 秋水篇：“庄子与惠子游于濠梁之上，庄子曰：‘鯈鱼出游从容，是鱼之乐也。’惠子曰：‘子非鱼，安知鱼之乐！’庄子曰：‘子非我，安知我不知鱼之乐？’”

〔正仰看二句〕杜甫 漫成之二：“江皋已仲春，花下复清晨。仰面贪看鸟，回头错应人。”