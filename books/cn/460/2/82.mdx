---
---
---
title: 又
---



鹅湖归，病起作





枕簟溪堂冷欲秋，断云依水晚来收。红莲相倚浑如醉，白鸟无言定自愁。　书咄咄，且休休，一丘一壑也风流。不知筋力衰多少，但觉新来懒上楼。





【校】


〔题〕花庵词选题作“秋意”。

〔如醉〕花庵词选作“如怨”。





【笺注】


〔书咄咄二句〕世说新语 黜免篇：“殷中军（浩）被废，在信安，终日恒书空作字。扬州吏民寻义逐之，窃视，唯作‘咄咄怪事’四字而已。”新唐书 卓行传：“司空图字表圣。……本居中条山 王官谷，有先人田，遂隐不出。作亭观素室……名亭曰休休，作文以见志，曰：‘休，美也。既休而美具。故量才，一宜休，揣分，二宜休，耄而瞆，三宜休。又，少也堕，长也率，老也迂，三者非济时用，则又宜休。’因自目为耐辱居士，其言诡激不常，以免当时祸灾云。”又，旧唐书 司空图传引图所作耐辱居士歌曰：“咄咄！休休休！莫莫莫！伎俩虽多性情恶，赖是长教闲处着。”

〔一丘句〕世说新语 品藻篇：“明帝问谢鲲：‘君自谓何如庾亮？’答曰：‘端委庙堂，使百僚准则，臣不如亮；一丘一壑，自谓过之。’”又巧艺篇：“顾长康画谢幼舆在岩石里，人问其所以，顾曰：‘谢云一丘一壑自谓过之，此子宜置丘壑中。’”

〔不知二句〕刘禹锡 秋日书怀寄白宾客诗：“兴情逢酒在，筋力上楼知。”俞文豹 吹剑录：“古今诗人，间见层出，极有佳句，无人收拾，尽成遗珠。……陈秋塘诗：‘不知筋力衰多少，但觉新来懒上楼。’……”今按：陈秋塘名善，字敬甫，号秋塘，里籍不详。张端义 贵耳集卷上，谓秋塘著有“雪篷夜话三卷，淳熙间一豪士。……上李季章（按即李壁）启云：‘父子太史公，提千古文章之印……’送辅汉卿（按即朱熹门人辅广）过考亭诗云：‘闻说平生辅汉卿，武夷山下啜残羹。’”据知秋塘虽淳熙间已以豪士知名，而行辈则稍晚于稼轩。（另有著扪虱新话之陈善，字子兼，福州罗源人，卒于乾道年间，与秋塘非同一人。四库扪扪虱新话提要误二陈善为一人。）俞氏所记，仅摘录其二句而未录全诗，秋塘诗集又不传，其何以与稼轩词句全同，颇不可解。但稼轩此词见稼轩词甲集，淳熙末已刊布，断无钞袭陈诗之理。意者俞文豹先读稼轩此词，其后误记为陈氏诗句，随手札记，未检原文，故遂不免张冠李戴也。况周颐 蕙风词话云：“按此二句乃稼轩词鹧鸪天歇拍。稼轩倚声大家，行辈在秋塘稍前，何至取材秋塘诗句。秋塘平昔以才气自豪，亦岂肯沿袭近人所作。或者俞文豹氏误记辛词为陈诗耶？此二句入词则佳，入诗便稍觉未合。诗与词体格不同处，其消息即此可参。”