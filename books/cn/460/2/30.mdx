---
---
---
title: 又
---



客有“燕语莺啼人乍远”之句，用为首句





燕语莺啼人乍远。却恨西园，依旧莺和燕。笑语十分愁一半，翠围特地春光暖。　只道书来无过雁，不道柔肠，近日无肠断。柄玉莫摇湘泪点，怕君唤作秋风扇。





【笺注】


〔燕语句〕皇甫冉 春思诗：“莺啼燕语报新年，马邑 龙堆路几千。”分类草堂诗余载朱敦儒 念奴娇词，内有“燕语莺啼人乍远，还是他乡寒食”二句，稼轩之客盖袭用其句也。

〔近日句〕苏轼 临江仙送王缄：“坐上别愁君未见，归来欲断无肠。”

〔湘泪〕湘竹亦称湘妃竹。博物志：“尧之二女，舜之二妃，曰湘夫人。舜崩苍梧，二妃追至，哭帝极哀，泪染于竹，故斑斑如泪痕。”

〔秋风扇〕班婕妤 怨歌行咏合欢扇云：“常恐秋节至，凉风夺炎热。弃捐箧笥中，恩情中道绝。”





【编年】


上词广信书院本紧次于同调“莫向楼头听漏点”之后，其写作时次或当相去不远，因录于此。