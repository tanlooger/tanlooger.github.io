---
---
---
title: 念奴娇
---



赋雨岩，效朱希真体





近来何处，有吾愁，何处还知吾乐。一点凄凉千古意，独倚西风寥廓。并竹寻泉，和云种树，唤做真闲客。此心闲处，未应长借丘壑。　休说往事皆非，而今云是，且把清尊酌。醉里不知谁是我，非月非云非鹤。露冷松梢，风高桂子，醉了还醒却。北窗高卧，莫教啼鸟惊著。





【校】


〔题〕四卷本甲集无“效朱希真体”五字。

〔寥廓〕广信书院本作“寥阔”，兹从四卷本。

〔并竹〕王诏校刊本及四印斋本作“剪竹”。

〔闲客〕广信书院本作“闲个”，兹从四卷本。

〔未应〕四卷本作“不应”。

〔露冷松梢〕四卷本作“露冷风高”。

〔风高桂子〕四卷本作“松梢桂子”。





【笺注】


〔雨岩〕涧泉集卷十二有诗题为“朱卿入雨岩，本约同游，一诗呈之”。诗云：“雨岩只在博山隈，往往能令俗驾回。挈杖失从贤者去，住庵应喜谪仙来。中林卧壑先藏野，盘石鸣泉上有梅。早夕金华 鹿田寺，斯游重省又遐哉。”舆地纪胜 江南东路 信州：“博山在永丰县西二十里。……唐 德韶禅师建刹其中，寺后有卓锡泉。”

〔朱希真〕宋史 文苑传：“朱敦儒字希真，河南人。……志行高洁，虽为布衣而有朝野之望。……素工诗及乐府，婉丽清畅。”花庵词选：“朱希真名敦儒，博物洽闻，东都名士。南渡初以词章擅名。天资旷远，有神仙风致。”按：朱希真有樵歌三卷行于世。

〔休说二句〕陶渊明 归去来辞：“实迷途其未远，觉今是而昨非。”

〔北窗句〕陶渊明 与子俨等疏：“常言五六月中，北窗下卧，遇凉风暂至，自谓是羲皇上人。”