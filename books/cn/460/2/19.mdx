---
---
---
title: 又
---



赋海棠





著厌霓裳素。染胭脂苎罗山下，浣沙溪渡。谁与流霞千古酝，引得东风相误。从臾入吴宫深处。鬓乱钗横浑不醒，转越江刬地迷归路。烟艇小，五湖去。　当时倩得春留住，就锦屏一曲种种，断肠风度。才是清明三月近，须要诗人妙句。笑援笔殷勤为赋。十样蛮笺纹错绮，粲珠玑渊掷惊风雨。重唤酒，共花语。





【笺注】


〔霓裳素〕楚辞 九歌 东君：“青云衣兮白霓裳”。

〔苎罗山〕吴越春秋 句践阴谋篇：“越王得苎萝山鬻薪之女曰西施。”注云：“苎萝山在诸暨县南五里，西施、郑旦所居。下临浣江，江中有浣纱石。”

〔流霞〕见卷一水调歌头（千里渥洼种阕）“流霞”注。

〔从臾〕即怂恿、鼓动。

〔吴宫〕越王 句践为吴所败，乃以西施献于吴王 夫差，深得宠幸。

〔鬓乱句〕太真外传：“上皇登沉香亭召太真妃子，妃子时卯醉未醒，命力士从侍儿扶掖而至。妃子醉颜残妆，鬓乱钗横，不能再拜。上皇笑曰：‘岂是妃子醉，直海棠睡未足耳。’”

〔转越江三句〕世传越复平吴，西施仍随范蠡去，后随范蠡泛舟湖中。“刬地”在此应作“无端”或“反而”解。

〔断肠风度〕嫏嬛记卷中引采兰杂志：“昔有妇人思所欢不见，辄涕泣，恒洒泪于北墙之下，后洒处生草，其花甚媚，色如妇面……名曰断肠花，又名八月春，即今之秋海棠也。”

〔十样蛮笺〕蜀笺谱：“谢公有十色笺。……杨文公亿 谈苑载韩浦 寄弟诗云：‘十样蛮笺出益州，寄来新自浣花头’，谢公笺出于此乎？”杨慎 升庵诗话卷一引宋赵朴 成都古今记谓十样为：“深红、粉红、杏红、明黄、深青、浅青、深绿、浅绿、铜绿、浅云十色。”

〔惊风雨〕杜甫 寄李白二十韵：“笔落惊风雨，诗成泣鬼神。”