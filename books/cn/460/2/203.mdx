---
---
---
title: 浣溪沙
---



席上赵景山提干赋溪台，和韵





台倚崩崖玉灭瘢，青山却作捧心颦。远林烟火几家村。

引入沧浪鱼得计，展成寥阔鹤能言。几时高处见层轩？





【校】


〔题〕四卷本丙集作“偶赵景山席上用赋溪台和韵”。

〔瘢〕王诏校刊本及四印斋本俱改作“痕”，下首同。夏敬观 跋毛钞本稼轩词云：“稼轩词往往以乡音叶韵，全集中不胜枚举。如浣溪沙词用元寒韵之瘢、言、轩与真谆韵颦、村同叶，殆亦其乡音如此。而三本瘢皆作痕，匪特不典，且忘言轩亦在元寒韵。此类妄为窜改之迹实不可掩。”





【笺注】


〔赵景山〕名籍事历均不详。王质 雪山集卷十四有诗题云：“赵景山、程德绍视旱，有诗成编。”

〔溪台〕未详。

〔玉灭瘢〕汉书 王莽传：“后莽疾，孔休候之，莽缘恩意，进其玉具宝剑，欲以为好，休不肯受。莽因曰：‘诚见君面有瘢，美玉可以灭瘢。’”颜师古注云：“瘢，创痕也。”

〔捧心颦〕庄子 天运篇：“西施病心而颦其里，其里之丑人见而美之，归亦捧心而颦其里。”

〔鱼得计〕庄子 徐无鬼篇：“于鱼得计。”

〔鹤能言〕参本卷最高楼（相思苦阕）“是化为句”注。按此二句，“引入沧浪”切“溪”字，“展成寥阔”则谓台高且广也。