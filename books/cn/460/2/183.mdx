---
---
---
title: 念奴娇
---



瓢泉酒酣，和东坡韵





倘来轩冕，问还是，今古人间何物？旧日重城愁万里，风月而今坚壁。药笼功名，酒垆身世，可惜蒙头雪。浩歌一曲，坐中人物三杰。　休叹黄菊凋零，孤标应也，有梅花争发。醉里重揩西望眼，惟有孤鸿明灭。万事从教，浮云来去，枉了冲冠发。故人何在？长庚应伴残月。





【校】


〔题〕四卷本乙集作“用东坡 赤壁韵”。

〔今古〕四印斋本作“古今”。

〔三杰〕四卷本作“之杰”。

〔休叹〕四卷本作“堪叹”。

〔万事〕四卷本作“世事”。

〔长庚〕四卷本作“长歌”。





【笺注】


〔和东坡韵〕此词用苏东坡“赤壁怀古”之念奴娇韵。

〔倘来句〕庄子 缮性篇：“古之所谓得志者，非轩冕之谓也，谓其无益其乐而已矣。今之所谓得志者，轩冕之谓也。轩冕在身，非性命也，物之倘来，寄者也。寄之，其来不可圉，其去不可止。故不为轩冕肆志，不为穷约趋俗；其乐彼与此同，故无忧而已矣。”

〔药笼功名〕新唐书 元行冲传：“元澹字行冲，以字显。……及进士第，累迁通事舍人，狄仁杰器之。尝谓仁杰曰：‘下之事上，譬富家储积以自资也。脯腊膎胰以供滋膳，参术芝桂以防疾疢。门下充旨味者多矣，愿以小人备一药石，可乎？’仁杰笑曰：‘君正吾药笼中物，不可一日无也。’”

〔酒垆身世〕汉书 司马相如传：“相如与（卓文君）俱之临邛，尽卖车骑，置酒舍，令文君当垆，相如自著犊鼻裈，与庸保杂作，涤器于市中。卓王孙耻之，为闭门不出。”

〔蒙头雪〕指白发。苏轼 行宿泗间见徐州张天骥诗：“只今霜雪已蒙头。”

〔西望眼〕韩愈 奉和虢州刘给事使君三堂二十一咏：“为遮西望眼，终是懒回头。”

〔冲冠发〕史记 蔺相如传：“相如奉璧西入秦，相如视秦王无意偿赵城，因持璧却立，倚柱怒，发上冲冠。”

〔长庚句〕诗 小雅 大东：“东有启明，西有长庚。”韩愈 东方半明诗：“东方半明大星没，犹有太白配残月。”苏轼 送张轩民寺丞赴省试诗：“人竞春兰笑秋菊，天教明月伴长庚。”