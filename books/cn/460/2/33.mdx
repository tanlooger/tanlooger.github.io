---
---
---
title: 水龙吟
---



次年南涧用前韵为仆寿，仆与公生日相去一日，再和以寿南涧





玉皇殿阁微凉，看公重试薰风手。高门画戟，桐阴闻道，青青如旧。兰佩空芳，蛾眉谁妒？无言搔首。甚年年却有，呼韩塞上，人争问：公安否？　金印明年如斗。向中州锦衣行昼。依然盛事：貂蝉前后，凤麟飞走。富贵浮云，我评轩冕，不如杯酒。待从公痛饮，八千余岁，伴庄椿寿。





【校】


〔题〕花庵词选题作“再寿韩南涧”。

〔殿阁〕花庵词选作“金殿”。

〔重试〕花庵词选作“一试”。

〔闻道〕四卷本甲集作“阁道”。

〔行昼〕花庵词选作“如昼”。

〔从公〕花庵词选作“从今”。

〔庄椿〕花庵词选作“庄松”。





【笺注】


〔玉皇二句〕新唐书 柳公权传：“文宗尝召与联句，帝曰：‘人皆苦炎热，我爱夏日长。’公权属曰：‘薰风自南来，殿阁生微凉。’他学士亦属继，帝独讽公权者，以为情词皆足。命题于殿壁。”余参本卷鹧鸪天（千丈阴崖百丈溪阕）“南风解愠”注。

〔高门句〕唐制，三品以上官员得私门立戟。

〔桐阴二句〕参本卷水龙吟（渡江天马南来阕）“桐阴”注。

〔蛾眉句〕见卷一摸鱼儿（更能消几番风雨阕）“蛾眉句”注。

〔呼韩三句〕汉时匈奴有呼韩邪单于。王辟之 渑水燕谈录卷二君臣：“韩魏公元勋旧德，夷夏具瞻。每（辽）使至于国，必问侍中（按：指魏公）安否。”按，韩元吉曾于乾道九年以礼部尚书出使金国，贺金主生辰，故以韩琦拟之。

〔金印句〕见卷一西江月（秀骨青松不老阕）“金印句”注。

〔中州〕南涧本颍川人，南渡后方寓居上饶。中州，河、济之间也。

〔锦衣行昼〕史记 项羽本纪：“富贵不归故乡，如锦衣夜行，谁知之者。”后代遂以富贵归故乡为锦衣昼行。韩琦有昼锦堂。此数句乃以复归中州相期也。

〔貂蝉句〕见卷一洞仙歌（江头父老阕）“貂蝉”注。

〔凤麟〕礼记 礼运：“凤皇麒麟，皆在郊薮。”本谓祥瑞，后用以拟才俊之士。苏轼 送子由使契丹诗：“不辞驲骑凌风雪，要使天骄识凤麟。”陆游 哀北诗：“穷追殄犬羊，旁招出凤麟。努力待传檄，勿谓吴无人！”

〔富贵句〕论语 述而篇：“不义而富且贵，于我如浮云。”

〔我评二句〕世说新语 任诞篇：“张季鹰纵任不拘，时人号为江东步兵。或谓之曰：‘卿乃可纵适一时，独不为身后名耶？’答曰：‘使我有身后名，不如即时一杯酒。’”

〔八千二句〕见卷一信八声甘州（把江山好处付公来阕）“八千秋”注。





【附录】


韩无咎 元吉和词（见南涧诗余）

水龙吟 寿辛侍郎

南风五月江波，使君莫袖平戎手。燕然未勒，渡泸声在，宸衷怀旧。卧占湖山，楼横百尺，诗成千首。正菖蒲叶老，芙蕖香嫩，高门瑞，人知否？　凉夜光躔牛斗，梦初回长庚如昼。明年看取，纛旗南下，六骡西走。功画凌烟，万钉宝带，百壶清酒。便留下剩馥，蟠桃分我，作归来寿。

按：韩无咎此词，聚珍丛书本南涧甲乙稿失收。彊村丛书中有南涧诗余一卷，收南涧佚词数十首，上词亦在其中，云是据吴伯宛校补本南涧甲乙稿收录者。吴氏校补原书未见，不知其辑自何处。题云“寿辛侍郎”，当系后来所追改者，稼轩晚年方除兵部侍郎，其时南涧谢世已二十年矣。





【编年】


淳熙十二年（一一八五）。