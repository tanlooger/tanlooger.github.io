---
---
---
title: 满江红
---



送汤朝美司谏自便归金坛





瘴雨蛮烟，十年梦尊前休说。春正好故园桃李，待君花发。儿女灯前和泪拜，鸡豚社里归时节。看依然舌在齿牙牢，心如铁。

活国手，封侯骨。腾汗漫，排阊阖。待十分做了，诗书勋业。当日念君归去好，而今却恨中年别。笑江头明月更多情，今宵缺。





【校】


〔题〕四卷本甲集作“送汤朝美自便归”。

〔活国〕四卷本作“治国”。

〔当日〕四卷本作“常日”。





【笺注】


〔题语〕汤朝美事历已详本卷水调歌头（白日射金阙阕）笺注中。彼于淳熙三年因罪贬谪，送边远之新州编管，后遇赦量移信州，后再遇赦而得“自便”归还金坛（宋为江南东路 镇江府之属县）。

〔春正好二句〕唐语林卷六补遗：“韩退之有二妾，一曰绛桃，一曰柳枝，皆能歌舞。初使王庭凑，至寿阳驿绝句云……盖寄意二姝。逮归，柳枝逾垣遁去，家人追获；故镇州初归诗云：‘别来杨柳街头树，摆乱春风只欲飞。惟有小园桃李在，留花不发待郎归。’自是专宠绛桃矣。”

〔儿女句〕诗话总龟前集卷九：“山谷对余言，谢师厚七言绝类老杜，但人少知之耳。如‘倒著衣裳迎户外，尽呼儿女拜灯前’，编之杜集无愧也。”

〔鸡豚句〕韩愈 南溪始泛诗：“愿为同社人，鸡豚燕春秋。”张演（一说王驾）社日诗：“鹅湖山下稻粱肥，豚栅鸡栖对掩扉。桑柘影斜春社散，家家扶得醉人归。”

〔看依然句〕说苑 敬慎篇：“常摐有疾，老子往问焉。……张其口而示老子曰：‘吾舌存乎？’老子曰：‘然。’‘吾齿存乎？’老子曰：‘亡。’常摐曰：‘子知之乎？’老子曰：‘夫舌之存也，岂非以其柔耶？齿之亡也，岂非以其刚耶？’曰：‘嘻，是已。’”苏轼 送刘攽通判泰州诗：“君不见阮嗣宗臧否不挂口，莫夸舌在牙齿牢，是中惟可饮醇酒。”

〔活国〕南史 王广之传：“子珍国为南谯太守，发米散财以赈穷乏，高帝手敕云：‘卿爱人活国，甚副吾意。’”按：汤氏亦有以私积赈穷乏事。京口耆旧传云：“邦彦性开爽，善论，乐施与，少时颇有积谷，尽散以拯乡党之急。平时周人之急，惟力是视。南归坐贫，自譬乾义井云。”

〔封侯骨〕汉书 翟方进传：“为小史，号迟顿不及事，数为掾史所詈辱。方进自伤，乃从汝南 蔡父相，问己能所宜，蔡父大奇其形貌，曰：‘小史有封侯骨，当以经术进。’”

〔腾汗漫〕淮南子 道应训：“‘吾与汗漫期于九垓之外，吾不可以久驻。’若士举臂而竦身，遂入云中。”

〔排阊阖〕离骚：“倚阊阖而望予。”淮南子 原道训：“昔者冯夷 大丙之御也……经纪山川，蹈腾昆仑，排阊阖，沦天门。”

〔中年别〕见卷一水调歌头（折尽武昌柳阕）“离别句”注。





【编年】


淳熙十年（一一八三）。——据刘宰 颐棠集序，知汤氏之归金坛当在淳熙十年。词中有“春正好”句，必作于十年春间。