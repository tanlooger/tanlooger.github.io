---
---
---
title: 西江月
---



和杨民瞻赋丹桂韵





宫粉厌涂娇额，浓妆要压秋花。西真人醉忆仙家，飞佩丹霞羽化。 十里芬芳未足，一亭风露先加。杏腮桃脸费铅华，终惯秋蟾影下。





【校】


〔要压〕王诏校刊本及四印斋本作“再压”。





【笺注】


〔宫粉句〕王安石与微之同赋梅花得香字诗：“汉宫娇额半涂黄，粉色凌寒透薄妆。”参前洞仙歌（冰姿玉骨阕）“寿阳句”注。

〔西真人〕曾慥 类说四六引续青琐高议贤鸡君传：“贤鸡君 鲁敢，西城道上遇青衣曰：‘君东斋客伺久矣。’归步庭际，见女子揉英弄蕊，映身花阴。君疑狐妖，正色远之，女亦徐去。月余，飞空而来，曰：‘奴西王母之裔，家于瑶池 西真阁。’恍如梦中，引君同跨彩麟，在寒光碧虚中，临万丈绝壑，陟蟠桃岭，西顾琼林，烂若金银世界，曰：‘此瑶池也。’……命君升西真阁……见千万红妆，珠佩丁当，星眸丹脸霞裳人，面特秀丽艳发，其旁，西真曰：‘此吾西王母也。’……须臾，觥筹递举，霞衣吏请奏鸾凤和鸣曲，又奏云雨庆先期曲。酒酣，复入一洞，碧桃艳杏，香凝如雾。西真曰：‘他日与君人间还，双栖于此。’君乃辞归。”





【编年】


上词六首，起最高楼（长安道阕）迄西江月，均与杨民瞻唱和之作，以其多见于甲集，且民瞻为与范廓之同时从学于稼轩之人，因附次与廓之唱和诸词之后。