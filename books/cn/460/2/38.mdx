---
---
---
title: 水调歌头
---



和信守郑舜举蔗庵韵





万事到白发，日月几西东。羊肠九折歧路，老我惯经从。竹树前溪风月，鸡酒东家父老，一笑偶相逢。此乐竟谁觉，天外有冥鸿。 味平生，公与我，定无同。玉堂 金马，自有佳处着诗翁。“好锁云烟窗户，怕入丹青图画，飞去了无踪。”此语更痴绝，真有虎头风。





【校】


〔题〕四卷本甲集无“信守”二字。





【笺注】


〔郑舜举〕青田县志人物志：“郑汝谐字舜举，绍兴丁丑进士。颖悟贯洽，出入五经，权衡诸史。辛稼轩见之，曰：‘老子胸中兵百万。’丞相洪景伯荐于朝，孝宗书于御屏曰：‘郑汝谐威而能惠。’授两浙转运判官。时两浙苦旱，举行荒政。转江西转运使。……入为大理少卿，持公论释陈亮。历官吏部侍郎。既老，以徽猷阁待制致仕。自号东谷居士。居乡多惠爱，邑人生祠之。”元 郑陶孙 论语意原跋：“曾大父东谷先生，宋 绍熙初，由江南西路提点刑狱迁转运副使，会帅府诸台适皆阙官，躬佩五司之印而总听之，曾不知其为烦剧也。暇则诣学，亲为诸生讲析疑义。未几被召。”

〔蔗庵〕南涧甲乙稿题郑舜举蔗庵诗：“吾州富佳山，修竹连峻岭。……岂知刺史宅，跬步清景。古木盘城隅，石径幽且迥。……郑公闭阁暇，独步毘庐顶。曰‘此气象殊’，逍遥步方永。”据知蔗庵为郑氏居第，在上饶城隅一山巅。

〔万事句〕王安石 愁台诗：“万事因循今白发，一年容易即黄花。”

〔歧路〕列子 说符：“杨子之邻人亡羊，既率其党，又请杨子之竖追之。杨子曰：‘嘻，亡一羊何追者之众？’邻人曰：‘多歧路。’既反，问：‘获羊乎？’曰：‘亡之矣。’曰：‘奚亡之？’曰：‘歧路之中又有歧焉，吾不知所之，所以反也。’”

〔一笑句〕苏轼 游西菩寺诗：“一笑相逢那易得。”

〔冥鸿〕扬雄 法言 问明卷第六：“鸿飞冥冥，弋人何篡焉。”注：“君子潜神重玄之域，世网不能制御之。”

〔定无同〕世说新语 文学篇：“阮宣子有令闻，太尉王夷甫见而问曰：‘老庄与圣教同异？’对曰：‘将无同。’”

〔玉堂 金马〕史记 滑稽列传：“金马门者，宦署门也，门傍有铜马，故谓之金马门。”扬雄 解嘲：“今子幸得遭明盛之世，处不讳之朝，与群贤同行，历金门，上玉堂，有日矣。”应劭曰：“金门，金马门也。”晋灼曰：“黄图有大玉堂、小玉堂殿也。”

〔好锁三句〕当均为郑舜举语。

〔此语二句〕世说新语 巧艺篇注引续晋阳秋曰：“恺之尤好丹青，妙绝于时。曾以一厨画寄桓玄，皆其绝者。深所珍惜，悉糊题其前。桓乃发厨后取之，好加理复。恺之见封题如初，而画并不存，直云‘妙画通灵，变化而去，如人之登仙矣。’”按：顾恺之字长康，小字虎头。世谓顾有三绝：画绝，文绝，痴绝。





【编年】


淳熙十二年（一一八五）。——据宋会要辑稿 食货七〇之七四，载淳熙十二年三月宰执进呈权发遣信州 郑汝谐云云一事，知郑氏之守信当始于十二年春，建造居第疑即在该年内也。