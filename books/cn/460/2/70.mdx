---
---
---
title: 定风波
---



用药名招婺源 马荀仲游雨岩。马善医





山路风来草木香。雨余凉意到胡床。泉石膏肓吾已甚，多病，隄防风月费篇章。　孤负寻常山简醉，独自，故应知子草玄忙。湖海早知身汗漫，谁伴？只甘松竹共凄凉。





【校】


〔题〕四卷本乙集无“婺源”二字。





【笺注】


〔药名〕词中嵌有木香、雨余凉（禹余粮）、石膏、防风、常山、知（栀）子、海早（藻）、甘松等药名。

〔马荀仲〕事历未详。

〔泉石句〕新唐书 田游岩传：“入箕山，居许由祠旁，自号由东邻。高宗幸嵩山，亲至其门，游岩野服出拜，帝谓曰：‘先生比佳否？’对曰：‘臣所谓泉石膏肓，烟霞痼疾者。’”

〔山简醉〕世说新语 任诞篇：“山季伦为荆州，时出酣畅，人为之歌曰：‘山公时一醉，径造高阳池。日暮倒载归，酩酊无所知。复能乘骏马，倒著白接䍠。举手问葛彊，何如并州儿。’高阳池在襄阳，彊是其爱将，并州人也。”季伦，晋 山简字。

〔故应知〕苏轼 张先生诗：“熟视空堂竟不言，故应知我未天全。”

〔身汗漫〕见本卷满江红（瘴雨蛮烟阕）“腾汗漫”注。