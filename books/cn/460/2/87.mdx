---
---
---
title: 又
---



败棋，罚赋梅雨





漠漠轻阴拨不开，江南细雨熟黄梅。有情无意东边日，已怒重惊忽地雷。　云柱础，水楼台，罗衣费尽博山灰。当时一识和羹味，便道为霖消息来。





【校】


〔题〕四卷本乙集无“罚”字。

〔轻阴〕汲古阁影抄四卷本原作“轻阴”，后用粉涂去“阴”字，未补。





【笺注】


〔漠漠句〕韩愈 同水部张员外曲江春游诗：“漠漠轻阴晚自开，青天白日映楼台。”苏轼 有美堂暴雨诗：“游人脚底一声雷，满座顽云拨不开。”

〔江南句〕杜甫 梅雨诗：“四月熟黄梅，冥冥细雨来。”苏轼 赠岭上梅诗：“不趁青梅尝煮酒，要看细雨熟黄梅。”

〔有情句〕刘禹锡 竹枝词：“杨柳青青江水平，闻郎江上唱歌声。东边日出西边雨，道是无晴（情）却有晴（情）。”

〔云柱础〕陆佃 埤雅：“江 湘二浙，梅欲黄时，柱础皆汗，郁蒸成雨。”

〔博山灰〕考古图：“香炉象海中博山，下盘贮汤，使润气蒸香。”周邦彦 满庭芳夏日溧水无想山作：“衣润费炉烟。”

〔和羹二句〕和羹，切梅字；为霖，切雨字。尚书 说命上：“若岁大旱，用汝作霖雨。”说命下：“若作和羹，尔惟盐梅。”