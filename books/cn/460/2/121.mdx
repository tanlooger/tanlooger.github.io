---
---
---
title: 念奴娇
---



双陆，和陈仁和韵





少年横槊，气凭陵，酒圣诗豪余事。袖手旁观初未识，两两三三而已。变化须臾，鸥翻石镜，鹊抵星桥外。捣残秋练，玉砧犹想纤指。　堪笑千古争心，等闲一胜，拚了光阴费。老子忘机浑谩与，鸿鹄飞来天际。武媚宫中，韦娘局上，休把兴亡记。布衣百万，看君一笑沉醉。





【校】


〔题〕四卷本乙集作“双陆，和坐客韵”。

〔横槊〕四卷本作“握槊”。

〔袖手〕四卷本作“缩手”。

〔鸥翻〕四卷本作“鸥飞”。





【笺注】


〔双陆〕博具，五杂俎：“双陆本是胡戏。……子随骰行，若得双六则无不胜，故名。”洪遵 陆序：“以异木为槃，槃中彼此内外各有六梁，故名”。

〔陈仁和〕稼轩“送陈仁和自便东归”之永遇乐，四卷本乙集题作“送陈光宗知县”，是陈氏必曾作县于仁和，而光宗则其字也。据淳熙三山志卷二十九科名载：“陈德明，字光宗，宁德人。”为隆兴元年木待问榜进士及第。八琼室金石补正卷一一六载袁说友 吴下同年会诗小序云：“说友缪司（宪）畿（甸），适遇提举郎中（詹）元善年兄持节仓事，相与思念同年之在吴门者凡数人……乃以绍熙改元之五日会于姑苏台……说友遂赋唐律一章稍纪其事，抑以为异日佳话云。同集：成仲邻……赵景安……期不至者：章仲济……陈光宗。”其下备载诸同年和诗。陈光宗和章之署名为“三山 陈德明”。查詹元善即詹体仁，宋史本传谓系建宁 浦城人，登隆兴元年进士第。从知与光宗为同年。赵景安即撰云麓漫钞之赵彦卫，盖与陈均寓居于吴中者，故稼轩和陈之江神子中有“吴霜”及“姑苏台”等句。皇宋中兴两朝圣政卷六十三载一事云：“淳熙十三年冬十月，仁和知县陈德明坐赃污不法，免真决，刺面配信州。其元举主叶翥、齐庆胄、郭棣各贬秩三等。”据知光宗必即陈德明之字。咸淳临安志所载南宋一代仁和县令极详备，唯均不载其到任及去职之年月。陈德明名列陈巩之后，而陈巩则在名宦传中载有简历云：“陈巩，简斋之孙，淳熙十一年为仁和令，以能称。……”另据周必大 省斋文稿卷十八“跋陈去非帖”有云：“陈公之子本之藏手泽甚富……本之之子仁和宰复示此轴。”下署“淳熙丙年二月十三日”。颇似其时陈巩尚在仁和任上者。若然，则二陈之交代最早应为淳熙十三年春夏间。而是年十月陈德明即失官谪居信州，则其任仁和县令最多不过半年。陈氏和袁说友诗云：“旧交牢落寸心违，门掩苍苔省见稀。幸遇星郎分刺举，忝联桂籍得归依。公方阔步鸣先路，我独冥行怨落晖。遥想登台高会处，应怜乌鹊正南飞。”盖自信上归吴中后即家居终其身矣。

〔横槊〕南史 垣荣祖传：“荣祖少学骑射，或曰：‘何不学书？’荣祖曰：‘曹操、曹丕，上马横槊，下马谈论，此可不负饮食矣。君辈无自全之伎，无异犬羊乎。’”稼轩于南归前曾鸠众数千人隶耿京军中，此云“少年横槊气凭陵，酒圣诗豪余事”，亦自道其旧事也。按：双陆又称握槊。宋 葛立方 韵语阳秋卷十七：“余谓双陆之制，初不用棋，但以黑白小棒槌，每边各十二枚，主客各一色，以骰子两只掷之，依点数行，因有客主相击之法。故赵抟双陆诗云：‘紫牙镂合方如斗，二十四星衔月口。贵人迷此华筵中，运木手交如阵斗。’”

〔袖手旁观〕韩愈 祭柳子厚文：“不善为斫，血指汗颜；巧匠旁观，缩手袖间。”

〔鸥翻四句〕当谓戏双陆情状。诗话总龟卷十三警句门引郡阁雅谈：“廖凝字熙绩，十岁，咏棋诗云：‘满汀鸥不散，一局黑全输。’”又，双陆棋为杵状。

〔浑谩与〕姑漫然应付之意。杜甫 江上值水诗：“老去诗篇浑漫与，春来花鸟莫深愁。”

〔鸿鹄句〕孟子 告子上：“弈秋，通国之善弈者也。使弈秋诲二人弈，其一人专心致志，惟弈秋之为听；一人虽听之，一心以为有鸿鹄将至，思援弓缴而射之。虽与之俱学，弗若之矣。”

〔武媚宫中〕新唐书 高宗后武氏传：“太宗闻士彟女美，召为才人……赐号武媚。”吴曾 能改斋漫录卷六双陆条：“王建 宫词：‘分朋同坐赌樱桃，休却投壶玉腕劳。各把沉香双陆子，局中斗垒阿谁高？’按，狄仁杰家传载武后语仁杰曰：‘朕昨夜梦与人双陆，频不胜，何也？’对曰：‘双陆输者，盖谓宫中无子。此是上天之意，假此以示陛下，安可虚储位哉！’今新唐史削去‘宫中’二字，止云‘双陆不胜，无子也’。余尝与善博者论之，博局有宫，其字不可削。盖削之则无以见宫中之意，故王建诗中亦云。”

〔韦娘局上〕新唐书 中宗后韦氏传：“初，帝幽废，与后约：‘一朝见天日，不相制。’至是，与（武）三思升御床博戏，帝从旁典筹，不为忤。”

〔布衣百万〕晋书 刘毅传：“于东府聚摴蒱，大掷，一判应至数百万。”杜甫 今夕行：“咸阳客舍一事无，相与博塞为欢娱。……君莫笑刘毅从来布衣愿，家无儋石输百万。”