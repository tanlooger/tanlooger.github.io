---
---
---
title: 满江红
---



饯郑衡州 厚卿席上再赋





莫折荼䕷，且留取一分春色。还记得青梅如豆，共伊同摘。少日对花浑醉梦，而今醒眼看风月。恨牡丹笑我倚东风，头如雪。　榆荚阵，菖蒲叶。时节换，繁华歇。算怎禁风雨，怎禁鹈。老冉冉兮花共柳，是栖栖者蜂和蝶。也不因春去有闲愁；因离别。





【校】


〔题〕四卷本甲集作“稼轩居士花下与郑使君惜别，醉赋。侍者飞卿奉命书”。

〔莫折〕四卷本作“折尽”。

〔且留取〕四卷本作“尚留得”。

〔记得〕四卷本作“记取”。

〔如豆〕四卷本作“如弹”。

〔浑醉〕四卷本作“昏醉”。

〔头如雪〕四卷本作“形如雪”。

〔榆荚六句〕四卷本作“人渐远，君休说。榆荚阵，菖蒲叶。算不因风雨，只因鶗”。





【笺注】


〔青梅〕李白 长干行：“郎骑竹马来，绕床弄青梅。”欧阳修 阮郎归词：“南园春半踏青时，风和闻马嘶。青梅如豆柳如眉，日长蝴蝶飞。”

〔老冉冉兮〕见本卷蝶恋花（九畹芳菲兰佩好阕）“冉冉句”注。

〔是栖栖者〕见本卷踏莎行（进退存亡阕）“丘何为句”注。





【编年】


淳熙十五年（一一八八）。——上水调歌头、满江红各一阕，均为送郑厚卿赴衡州而作。水调歌头有“衡阳 石鼓城下，记我旧停骖”句，知二词必作于淳熙七年之后。郑厚卿始末不详，唯查淳熙七年后至稼轩卒前，衡州守之郑姓者仅有郑如崈一人，为继刘清之之后任者。永乐大典卷八六四七至四八衡字韵引有宋衡州府图经志全文，其郡守题名中有：“郑如崈，朝散郎，淳熙十五年四月到，绍熙元年正月罢。”宋会要辑稿 职官七二之五五亦载郑如崈罢职因缘云：“淳熙十六年十二月二十六日，诏知衡州 郑如崈放罢。以本路漕臣奏如崈于总领所合解大军粮米，辄凭奏检，固拒不解；于法合行给还民间之钱，辄贪利不顾，横欲拘没。故有是命。”“崈”与“厚”义甚相近，知厚卿必即如崈之字。据衡州图经志所载其抵任年月，知上二词必作于淳熙十五年春。其满江红一阕，见四卷本甲集，依范开序文所署年月推论，似可证其至晚亦当作于十四年内；然查甲集之编次，凡同调诸词莫不汇集一处，唯声声慢、满江红二调，前后复出，卷尾满江红共七首，上“折尽荼䕷”阕即其中之一。凡此必为甲集已经刊成之后，又陆续附入者，则上二词固仍须为十五年春季之作也。