---
---
---
title: 鹊桥仙
---



寿余伯熙察院





豸冠风采，绣衣声价，曾把经纶少试。看看有诏日边来，便入侍明光殿里。　东君未老，花明柳媚，且引玉船沉醉。好将三万六千场，自今日从头数起。





【校】


〔题〕王诏校刊本及四印斋本“余”俱误“徐”。四卷本乙集作“贺余察院生日”。

〔玉船〕四卷本作“玉尘”。





【笺注】


〔豸冠〕为獬豸冠之简称。后汉书 舆服志：“法冠，一曰柱后……执法者服之，侍御史廷尉正监平也。或谓之獬豸冠。獬豸神羊，能别曲直，楚王尝获之，故以为冠。秦灭楚，以其君服赐执法近臣御史服之。”

〔绣衣〕见卷一水调歌头（折尽武昌柳阕）“绣衣”注。

〔明光殿〕汉官仪：“尚书奏事于明光殿。”

〔玉船〕酒器。武林旧事卷七乾淳奉亲：“淳熙六年三月十五日，车驾过宫，恭请太上、太后幸聚景园。……上亲捧玉酒船上寿酒。酒满玉船，船中人物多能举动如活。”

〔三万六千场〕苏轼 赠张刁二老诗：“共成二百七十岁，各饮三万六千场。”满庭芳词：“百年里，浑教是醉，三万六千场。”





【编年】


上二词作年无可考，以余氏为上饶人，姑附于带湖诸作之后。