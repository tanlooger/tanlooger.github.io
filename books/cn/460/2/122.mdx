---
---
---
title: 水龙吟
---



题瓢泉





稼轩何必长贫，放泉檐外琼珠泻。乐天知命，古来谁会，行藏用舍？人不堪忧，一瓢自乐，贤哉回也。料当年曾问：“饭蔬饮水，何为是，栖栖者？”　且对浮云山上，莫匆匆去流山下。苍颜照影，故应零落，轻裘肥马。绕齿冰霜，满怀芳乳，先生饮罢。笑挂瓢风树，一鸣渠碎，问何如哑。





【校】


〔题〕广信书院本无“题”字，兹从四卷本乙集。

〔零落〕四卷本作“流落”。





【笺注】


〔瓢泉〕铅山县志：“瓢泉在县东二十五里，辛弃疾得而名之。其一规圆如臼，其一直规如瓢。周围皆石径，广四尺许，水从半山喷下，流入臼中，而后入瓢。其水澄渟可鉴。”按，据铅山志，期思渡亦在县东二十五里，则瓢泉者当即稼轩访泉于期思村所得之周氏泉也。韩淲瓢泉诗：“凿石为瓢意若何？泉声流出又风波。我来石上弄泉水，只道希颜情味多。”

〔乐天句〕易 系辞：“旁行而不流，乐天知命故不忧。”

〔行藏用舍〕见本卷踏莎行（进退存亡阕）“行藏句”注。

〔人不三句〕论语 雍也篇：“子曰：贤哉回也，一箪食，一瓢饮，在陋巷，人不堪其忧，回也不改其乐，贤哉回也。”

〔饭蔬饮水〕论语 述而篇：“子曰：饭蔬食饮水，曲肱而枕之，乐亦在其中矣。”

〔何为二句〕见踏莎行（进退存亡阕）“丘何为句”注。

〔轻裘肥马〕论语 雍也篇：“赤之适齐也，乘肥马，衣轻裘。”

〔绕齿句〕苏轼 寄高令诗：“诗成锦绣开胸臆，论极冰霜绕齿牙。”

〔笑挂瓢〕逸士传：“许由手捧水饮，人遗一瓢，饮讫，挂木上，风吹有声，由以为烦，去之。”