---
---
---
title: 山鬼谣
---



雨岩有石，状怪甚，取离骚 九歌，名曰山鬼，因赋摸鱼儿，改今名





问何年此山来此？西风落日无语。看君似是羲皇上，直作太初名汝。溪上路，算只有红尘不到今犹古。一杯谁举？笑我醉呼君，崔嵬未起，山鸟覆杯去。　须记取：昨夜龙湫风雨。门前石浪掀舞。四更山鬼吹灯啸，惊倒世间儿女。依约处，还问我：清游杖屦公良苦。神交心许。待万里携君，鞭笞鸾凤，诵我远游赋。石浪，庵外巨石也，长三十余丈。





【校】


〔调〕广信书院本作“摸鱼儿”，兹从四卷本甲集。

〔题〕广信书院本“状怪甚”作“状甚怪”，“改今名”作“改名山鬼谣”，兹均从四卷本。

〔注〕“远游赋”下注文，四卷本无。





【笺注】


〔四更句〕杜甫 移居公安山馆诗：“山鬼吹灯灭，厨人语夜阑。”

〔鞭笞句〕见本卷水调歌头（上界足官府阕）“上界句”注。

〔远游赋〕远游，楚辞篇名。