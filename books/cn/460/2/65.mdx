---
---
---
title: 水龙吟
---



题雨岩。岩类今所画观音补陀。岩中有泉飞出，如风雨声





补陀大士虚空，翠岩谁记飞来处？蜂房万点，似穿如碍，玲珑窗户。石髓千年，已垂未落，嶙峋冰柱。有怒涛声远，落花香在，人疑是，桃源路。　又说春雷鼻息，是卧龙弯环如许。不然应是：洞庭张乐，湘灵来去。我意长松，倒生阴壑，细吟风雨。竟茫茫未晓，只应白发，是开山祖。





【校】


〔补陀〕王诏校刊本及四印斋本俱作“普陀”。





【笺注】


〔观音补陀、补陀大士〕观音即观世音之略称，自唐初避李世民讳，故省去“世”字，菩萨名，亦称观自在菩萨。法华经：“苦恼从生，一心称名，菩萨即时观其音声，皆得解脱，以是名观世音。”“补陀”者，华严经谓有补陀洛伽山，且谓系善财童子第二十八参观音菩萨说法处。稼轩此词题中所称之“观音补陀”及首句所称之“补陀大士”，当均指观音菩萨而言。稼轩另有赋石中观音像之玉楼春（琵琶亭畔多芳草阕）一首，其中亦有“补陀大士神通妙”句。盖南宋学人多误以补陀大士为观音菩萨之另一称号也。

〔蜂房三句〕黄庭坚 题落星寺诗：“蜂房各自开户牗。”

〔桃源路〕参本卷江神子（一川松竹任横斜阕）“桃源”注。

〔春雷鼻息〕韩愈 石鼎联句诗序：“道士倚墙，鼻息如雷鸣。”元稹 八骏图诗：“鼻息吼春雷，蹄声裂寒瓦。”

〔洞庭张乐〕庄子 天运篇：“北门成问于黄帝曰：‘帝张咸池之乐于洞庭之野，吾始闻之惧，复闻之怠，卒闻之而惑。荡荡默默，乃不自得。’帝曰：‘汝殆其然哉。吾奏之以人，征之以天，行之以礼义，建之以太清。’”

〔湘灵〕楚辞 远游：“使湘灵鼓瑟兮，令海若舞冯夷。”

〔开山祖〕释氏多择名山，建立寺观。其始创基业者，谓之开山祖师。后来对于凡首创一宗一派者均以是称之。