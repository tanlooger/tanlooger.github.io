---
---
---
title: 太常引
---



寿韩南涧尚书





君王着意履声间，便合押，紫宸班。今代又尊韩，道吏部文章泰山。　一杯千岁，问公何事，早伴赤松闲？功业后来看，似江左风流谢安。





【校】


〔题〕四卷本甲集作“寿南涧”。

〔便合〕四卷本作“便令”。





【笺注】


〔韩南涧〕陆心源 宋史翼 韩元吉传：“韩元吉字无咎，开封 雍丘人，门下侍郎维之元孙。徙居信州之上饶。所居之前有涧水，号南涧。词章典丽，议论通明，为故家翘楚。乾道三年除江东转运判官。八年权吏部侍郎。九年权礼部尚书、贺金生辰使。凡所以觇敌者，虽驻车乞浆，下马盥手，遇小儿妇女，皆以言挑之，往往得其情。淳熙元年，以待制知婺州。明年移知建安府。旋召赴行在，以朝议大夫试吏部尚书，进正奉大夫，除吏部尚书。五年，乞州郡，除龙图阁学士，复知婺州。东莱 吕祖谦其婿也。元吉少受业于尹和靖之门。与叶梦得、陆游、沈明远、赵蕃、张浚相唱和。政事文学为一代冠冕。著有易系辞解、焦尾集、南涧甲乙稿。”

〔君王句〕汉书 郑崇传：“郑崇字子游，本高密大族，世与王家相嫁娶。……哀帝擢为尚书仆射，数求见，谏争，上初纳用之，每见曳革履，上笑曰：‘我识郑尚书履声。’”

〔押紫宸班〕宋制，凡朝会奏事，例由参知政事、宰相分日知印押班，余官则随班朝谒。押班盖即领班之意。紫宸，殿名。唐会要 大明宫条：“开元十六年施敬本等连名上疏曰：紫宸殿者陛下所以飨万国、朝诸侯，人臣致敬之所，犹玄极可见不可得而升也。”

〔道吏部句〕韩愈官至吏部侍郎。新唐书 韩愈传赞：“自愈之没，其言大行，学者仰之如泰山北斗云。”欧阳修 寄王介甫诗：“翰林风月三千首，吏部文章二百年。”

〔赤松〕史记 留侯世家：“今以三寸舌为帝者师，封万户，位列侯，此布衣之极，于良足矣，愿弃人间事，欲从赤松子游耳。”王琪 国老谈苑卷二载魏野诗：“西祀东封俱礼毕，好来相伴赤松游。”

〔江左风流谢安〕南史 王俭传：“俭尝谓人曰：‘江左风流宰相惟有谢安。’”





【编年】


淳熙九年（一一八二）。——稼轩于淳熙九年方定居广信，南涧之卒在淳熙十四年，其间所赋韩氏寿词，现存者凡有五阕，其水龙吟两阕，题中已明著其作年为甲辰与乙巳，庆韩氏七十之水调歌头一阕，为淳熙十四年作，所余则此阕与“席上用王德和推官韵”之水调歌头而已。王德和官信约在淳熙十年前后，而此词中有“问公何事，早伴赤松闲”句，疑是寿韩词中最早之一首。