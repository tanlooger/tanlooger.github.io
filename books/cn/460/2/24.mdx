---
---
---
title: 临江仙
---



即席和韩南涧韵





风雨催春寒食近，平原一片丹青。溪头唤渡柳边行。花飞蝴蝶乱，桑嫩野蚕生。　绿野先生闲袖手，却寻诗酒功名。未知明日定阴晴。今宵成独醉，却笑众人醒。





【校】


〔题〕四卷本乙集作“和南涧韵”。

〔溪头〕四卷本作“溪边”。





【笺注】


〔绿野先生〕新唐书 裴度传：“时阉竖擅威，天子拥虚器，搢绅道丧；度不复有经济意，乃治第东都 集贤里，沼石林丛，岑缭幽胜。午桥作别墅，具燠馆凉台，号绿野堂，激波其下。度野服萧散，与白居易、刘禹锡为文章，把酒穷昼夜相欢，不问人间事。”

〔闲袖手〕韩愈 祭柳子厚文：“巧匠旁观，缩手袖间。”

〔今宵二句〕楚辞渔父：“举世皆浊我独清，众人皆醉我独醒，是以见放。”





【编年】


上词作年无可考，姑列于甲辰年寿韩词之前。