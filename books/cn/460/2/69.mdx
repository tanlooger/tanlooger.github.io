---
---
---
title: 又
---



用前韵，送人行





意态憨生元自好。学画鸦儿，旧日偏他巧。蜂蝶不禁花引调，西园人去春风少。　春已无情秋又老。谁管闲愁，千里青青草。今夜倩簪黄菊了。断肠明日霜天晓。





【校】


〔题〕四卷本乙集作“送行人”。

〔明日〕四卷本作“明月”。





【笺注】


〔意态三句〕隋遗录：“炀帝幸江都，洛阳人献合蒂迎辇花，帝令御车女袁宝儿持之，号曰司花女。时召虞世南草征辽指挥德音敕于帝侧，宝儿注视久之，帝谓世南曰：‘昔传飞燕可掌上舞，朕常谓儒生饰于文字，岂人能若是乎？及今得宝儿，方昭前事。然多憨态。今注目于卿，卿才人，可便嘲之。’世南应诏为绝句曰：‘学画鸦黄半未成，垂肩嚲袖太憨生。缘憨却得君王惜，长把花枝傍辇行。’”苏轼 浣溪沙席上赠楚守田待问小鬟：“学画鸦儿正妙年。”又，“憨生”之“生”字为语助词。

〔不禁〕不耐。

〔千里句〕后汉书 五行志：“献帝践阼之初，京师童谣曰：‘千里草，何青青。十日卜，不得生。’”按：“千里草”为董，“十日卜”为卓。疑稼轩此词，为送董姓侍者而赋也。