---
---
---
title: 又
---



严子文同傅安道和前韵，因再和谢之





寄我五云字，恰向酒边开。东风过尽归雁，不见客星回。闻道琐窗风月，更着诗翁杖屦，合作雪堂猜。子文作雪斋，寄书云：“近以旱，无以延客。”岁旱莫留客，霖雨要渠来。　短灯檠，长剑铗，欲生苔。雕弓挂壁无用，照影落清杯。多病关心药裹，小摘亲锄菜甲，老子政须哀。夜雨北窗竹，更倩野人栽。





【校】


〔题〕四卷本乙集作“严子文同傅安道和盟鸥韵，和以谢之”。

〔酒边开〕四卷本作“酒边来”。

〔闻道〕广信书院本作“均道”，兹从四卷本。

〔注〕“猜”字下四卷本无注。

〔短灯檠〕四卷本作“短檠灯”。





【笺注】


〔傅安道〕名自得，泉州人。历任福建转运副使、浙东提点刑狱等官。晚年闲废，杜门自守，客至则觞酒论文，道说古今，唱酬诗什，以相娱乐。苍颜白发，意气伟然，未尝以留落不偶几微见于颜面。淳熙十年卒，年六十八。见朱文公文集傅氏行状。李心传 建炎以来朝野杂记乙集卷八“傅安道不见曾觌”条亦谓傅氏“喜吏事，工文章，而性复高简”。据宋会要辑稿 职官七二之二二，知傅氏于淳熙五年八月罢浙东提刑，此后即闲居泉州以终。

〔五云字〕新唐书 韦陟传：“常以五采笺为书记，使侍妾主之，其裁答受意而已，皆有楷法，陟唯署名。自谓所书陟字若五朵云，时人慕之，号郇公五云体。”按：陟为韦安石子，安石卒赠郇国公，陟袭其封号，故人称郇公。

〔客星〕后汉书 严光传：“共偃卧，光以足加帝腹上。明日，太史奏：‘客星犯御座甚急。’帝笑曰：‘朕故人严子陵共卧耳。’”

〔雪堂〕苏轼于元丰二年贬黄州，寓居临皋亭，就东坡筑雪堂，号东坡居士。见东坡先生年谱。

〔霖雨句〕尚书 说命上：“说筑傅岩之野，惟肖，爰立作相，王置诸左右，命之曰：‘……若岁大旱，命汝作霖雨。’”按，“客星”句以严光况严子文，此句乃以傅说况傅安道也。

〔短灯檠〕韩愈 短灯檠歌：“太学儒生东鲁客，二十辞家来射策。夜书细字缀语言，两目眵昏头雪白。此时提携当案前，看书到晓那能眠。一朝富贵还自恣，长檠高张照珠翠。吁嗟世事无不然，墙角君看短檠弃。”

〔长剑铗〕见卷一满江红（汉水东流阕）“腰间二句”注。

〔雕弓二句〕应劭 风俗通义卷九世间多有见怪惊怖以自伤者条：“予之祖父郴为汲令，以夏至日诣见主簿杜宣，赐酒。时北壁上有悬赤弩，照于杯，形如蛇，宣畏恶之，然不敢不饮，其日便得胸腹痛切。妨损饮食，大用羸露，攻治万端不为愈。后郴因事过至宣家窥视，问其变故，云畏此蛇，蛇入腹中。郴还听事，思惟良久，顾见悬弩，必是也。则使门下史将铃下侍，徐扶辇载宣于故处设酒，杯中故复有蛇。因谓宣：‘此壁上弩影耳，非有他怪。’宣遂解，甚夷怿。由是瘳平。”又晋书乐广传载一事，与此相类。苏轼 刘顗宫苑退老于庐山石碑庵诗：“雕弓挂壁耻言勋，笑入渔樵便作群。”

〔多病句〕杜甫 酬郭十五判官诗：“药裹关心诗总废，花枝照眼句还成。”

〔小摘句〕杜甫 有客诗：“自锄稀菜甲，小摘为情亲。”

〔老子句〕后汉书 马援传：“诸曹时白外事，援辄曰：‘此丞掾之任，何足相烦，颇哀老子，使得遨游。’”