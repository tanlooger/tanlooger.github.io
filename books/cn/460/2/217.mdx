---
---
---
title: 水龙吟
---



寄题京口 范南伯家文官花。花先白，次绿，次绯，次紫。唐会要载学士院有之





倚栏看碧成朱，等闲褪了香袍粉。上林高选，匆匆又换，紫云衣润。几许春风，朝薰暮染，为花忙损。笑旧家桃李，东涂西抹，有多少，凄凉恨。　拟倩流莺说与：记荣华易消难整。人间得意，千红百紫，转头春尽。白发怜君，儒冠曾误，平生官冷。算风流未减，年年醉里，把花枝问。





【校】


〔题〕广信书院本无“次绿”二字，兹从四卷本乙集。又广信书院本“范南伯”下有“知县”二字。

〔百紫〕王诏校刊本及四印斋本俱改作“万紫”。





【笺注】


〔范南伯家文官花〕牟巘 陵阳集卷十五题范氏文官花：“韩魏公守维扬，郡圃芍药有腰金紫者四，置酒召同僚王岐公、荆公，而陈秀公亦与。四人皆先后为首相，亦异矣。……京口鹤林亭花，久归阆苑，近世称盛。邢台 范氏文官花，粉碧绯紫见于一日之间，变态尤异于腰金紫。辛稼轩尝为赋水龙吟，‘白发儒冠误’，盖属卢溪令君。……休宁令君，卢溪孙而稼轩外诸孙，刻其词置花右，至今犹存，若有护持之者。其子雷卿遂以斯文发祥。领学事，主文盟，文官之应不虚矣。人皆曰：‘花，范氏瑞也。’夫以雷卿之贤，两家百年忠义之脉、文物之传，在其一身，宜造物以功名事业付之。花本出唐翰苑中，雷卿既为翰林主人，花亦荣耀。吾方贺兹花之遭。然则花瑞范氏乎？范氏瑞花乎？”元张伯淳 养蒙集卷五题范雷卿二卷：“范氏故园有花一本，先白，次绿，而绯，而紫，以文官花得名。稼轩辛公为赋长短句。殆与麻姑坛所记红莲变白变碧者同一奇也。鲁公之记，稼轩之词，皆非食烟火人语。范令尹于稼轩翁为外孙，能追记于真迹散落之后。……噫，故家文献，日就凋零……流芳余美，畅茂敷腴，豹变当从今始。”

〔看碧成朱〕王僧孺 夜愁示诸宾诗：“谁知心眼乱，看朱忽成碧。”

〔上林高选〕三辅黄图卷四苑囿：“汉上林苑，即秦之旧苑也。……（武）帝初修上林苑，群臣远方，各献名果异卉三千余种植其中，亦有制为美名，以标奇异。”

〔东涂西抹〕唐摭言卷三：“薛监晚年厄于宦途，尝策骡赴朝，值新进士榜下缀行而出，时进士团所由辈数十人，见逢行李萧条，前导曰：‘回避新郎君。’逢辗然，即遣一介语之曰：‘报道莫贫相，阿婆三五少年时，也曾东涂西抹来。’”

〔人间得意三句〕唐诗纪事卷三十五：“孟郊及第，有诗曰：‘……青春得意马蹄疾，一日看尽长安花。’一日之间，花即看尽，何其速也。”

〔白发句〕苏轼 次韵刘景文西湖席上诗：“白发怜君略相似，青山许我定相从。”

〔儒冠句〕杜甫 奉赠韦左丞丈诗：“纨袴不饿死，儒冠多误身。”

〔平生官冷〕杜甫 醉时歌：“诸公衮衮登台省，广文先生官独冷。”按：范氏一生唯曾任卢溪令及公安令，官终忠训郎，详见刘宰 漫塘集 故公安范大夫行述。





【编年】


上词作年绝无可考。范南伯卒于庆元二年，此词当为淳熙或绍熙间所作，今姑附于带湖诸作之后。