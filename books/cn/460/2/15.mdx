---
---
---
title: 又
---



再用韵答李子永提干





君莫赋幽愤，一语试相开：长安车马道上，平地起崔嵬。我愧渊明久矣，犹借此翁湔洗，素壁写归来。斜日透虚隙，一线万飞埃。　断吾生，左持蟹，右持杯。买山自种云树，山下斸烟莱。百炼都成绕指，万事直须称好，人世几舆台。刘郎更堪笑，刚赋看花回。





【校】


〔题〕四卷本甲集无“提干”二字。

〔犹借〕四卷本作“独借”。





【笺注】


〔李子永〕黄昇 花庵词选卷五：“李子永名泳。”又：“李子大名洪，家世同登桂籍，跻仕，号淮甸儒族。子大，其弟漳、泳、洤、淛，皆以文鸣，有李氏花萼词五卷，其侄直伦为之序。庐陵人。”陈振孙 直斋书录解题：“庐陵 李氏兄弟五人：洪 子大，漳 子清，泳 子永，洤 子召，淛 子秀，皆有官阀。”江西诗征卷十六：“李泳字子永，号兰泽，庐陵人，淳熙中尝为溧水令，又为坑冶司干官。”按：上引各书均谓李氏兄弟为庐陵人，但花庵词选则又谓李子大家世号淮甸儒族，殊为牴牾。查楼钥 攻媿集卷五十二檗庵居士文集序云：“江都 李氏，名族也。余生晚，犹及识将作监端民平叔及其子泳，皆有诗声。”是子永实扬州人也。又查李洪 芸庵类稿 陈贵谦序，谓洪为李正民 方叔之子，而李正民即己酉航海记及大隐集之作者，亦扬州人也。盖端民、正民俱李定之孙。王明清 挥麈前录卷四有云：“李定字资深，元丰御史中丞。其孙方叔 正民兄弟皆显名一时。扬州人。”各书俱不载其迁徙里居事，知花萼集中李氏群从断不得为庐陵人。扬州府志 人物志中又有：“李直养字无害，正民之孙，绍熙元年摄华亭令。”其人与序花萼集之李直伦必为兄弟行，则直伦亦不得为庐陵人也。因知花庵词选中之“庐陵”必为“广陵”之误。其后书录解题及江西诗徵乃沿袭其误而未加深考，世遂误认诸李为庐陵人矣。（说本劳格 读书杂识。）

〔赋幽愤〕晋书嵇康传：“东平 吕安服康高致，每一相思，千里命驾，康友而善之。后安为兄所枉诉，以事系狱，辞相引证，遂复收康。康性慎言行，一旦缧绁，乃作幽愤诗。”刘琨传：“初，琨之去晋阳也，虑及危亡而大耻不雪……每见将佐，发言慷慨，悲其道穷，欲率部曲死于贼垒。斯谋未果，竟为匹䃅所拘……为五言诗赠其别驾卢谌……托意非常，摅畅幽愤，远想张陈，感鸿门 白登之事，用以激谌。”

〔一语句〕东坡 减字木兰花词：“一语相开，匹似当初本不来。”

〔崔嵬〕诗周南卷耳：“陟彼崔嵬。”毛传：“土山之戴石者。”说文“嵬”字云：“山石崔嵬，高而不平也。”稼轩稼轩 水调歌头三阕中，于“崔嵬”或用其本义，或用其引申义。此阕谓平地上忽起高山，意指仕途中每多意外风波也。

〔素壁句〕白氏六帖：“王子敬过戴安道，饮酣，安道求子敬文，子敬攘臂大言曰：‘我辞翰虽不如古人，与君一扫素壁。’今山阴草堂碑是也。”

〔斜日二句〕景德传灯录卷十三圭峰 禅源诸诠序：“虚隙日光，纤埃扰扰；清潭水底，影像昭昭。”苏轼和陶杂诗十一首：“斜日照孤隙，始知空有尘。”

〔断〕了也。

〔左持蟹二句〕见本卷水调歌头（白日射金阙阕）“未应二句”注。

〔买山〕世说新语 言语篇：“支道林因人就深公买印山，深公答曰：‘未闻巢由买山而隐。’”

〔山下句〕聂夷中 田家诗：“父耕原上田，子斸山下荒。”

〔百炼句〕应劭 汉书注云：“说者以金刚百炼不耗。”刘琨 赠卢谌诗：“何意百炼刚，化为绕指柔。”

〔万事句〕世说新语注引司马徽别传：“徽有人伦鉴，居荆州，知刘表性暗，必害善人，乃囊括不谈议时人。有以人物问徽者，初不辨其高下，每辄言佳。其妇谏曰：‘人质所疑，君宜辨论，而一皆言佳，岂人所以咨君之意乎。’徽曰：‘如君所言亦复佳。’其婉约逊遁如此。”黄庭坚 次韵任道食荔支有感诗：“一钱不值程卫尉，万事称好司马公。”

〔舆台〕左传 昭七年：“天有十日，人有十等：王臣公，公臣大夫，大夫臣士，士臣皁，皁臣舆，舆臣隶，隶臣僚，僚臣仆，仆臣台。”

〔刘郎二句〕参卷一新荷叶（人已归来阕）“兔葵二句”注。





【编年】


淳熙九年（一一八二）。上同韵水调歌头三首，当为同时作。弋阳县志：“李泳子永……淳熙六年为坑冶司干官，分局信州，次年被檄至弋阳。”据知李氏之任期，适至淳熙九年而满，稼轩与相过从，必即在初居信上之时。