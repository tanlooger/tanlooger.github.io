---
---
---
title: 定风波
---



大醉归自葛园，家人有痛饮之戒，故书于壁





昨夜山公倒载归，儿童应笑醉如泥。试与扶头浑未醒，休问，梦魂犹在葛家溪。　欲觅醉乡今古路，知处：温柔东畔白云西。起向绿窗高处看，题遍；刘伶元自有贤妻。





【校】


〔题〕四卷本乙集作“大醉自诸葛溪亭归，窗间有题字令戒饮者，醉中戏作”。

〔山公〕广信书院本作“山翁”，兹从四卷本。

〔欲觅句〕四卷本作“千古醉乡来往路”。





【笺注】


〔葛园、葛家溪〕太平寰宇记 江南西道 信州：“葛溪水出上饶县 灵山，过当县李诚乡，在〔弋阳〕县西二里。昔欧冶子居其侧，以此水淬剑，又有葛仙冢焉，因曰葛水。”葛园不详。

〔昨夜二句〕李白 襄阳歌：“襄阳小儿齐拍手，拦街争唱白铜鞮。傍人借问笑何事，笑杀山公醉如泥。”余见本卷定风波（山路风来草木香阕）“山简醉”注。

〔醉乡〕唐王绩有醉乡记。

〔温柔句〕飞燕外传：“后德嬺计，是夜进合德，帝大悦，以辅属体，无所不靡，谓为温柔乡。谓嬺曰：‘吾老是乡矣，不能效武皇帝求白云乡也。’”

〔刘伶句〕世说新语 任诞篇：“刘伶病酒，渴甚，从妇求酒，妇捐酒毁器，涕泣谏曰：‘君饮太过，非摄生之道，必宜断之。’伶曰：‘甚善。我不能自禁，唯当祝鬼神，自誓断之耳，便可具酒肉。’妇曰：‘敬闻命。’……伶跪而祝曰：‘天生刘伶，以酒为名。一饮一斛，五斗解酲。妇人之言，慎不可听。’”