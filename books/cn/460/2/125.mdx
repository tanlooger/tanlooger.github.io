---
---
---
title: 又
---



和陈仁和韵





宝钗飞凤鬓惊鸾。望重欢，水云宽。肠断新来，翠被粉香残。待得来时春尽也：梅着子，笋成竿。　湘筠帘卷泪痕斑。佩声闲，玉垂环。个里温柔，容我老其间。却笑将军三羽箭，何日去，定天山？





【校】


〔题〕广信书院本无题，兹从四卷本乙集。

〔粉香〕汲古阁影抄四卷本原作“暗香”，后用粉涂去“暗”字，未补。

〔梅着子〕广信书院本作“梅结子”，兹从四卷本。

〔温柔〕王诏校刊本及四印斋本作“柔温”。

〔将军〕广信书院本作“平生”，兹从四卷本。





【笺注】


〔翠被句〕何逊 嘲刘孝绰诗：“稍闻玉钏远，犹怜翠被香。”李商隐 夜冷诗：“西亭翠被余香薄。”

〔湘筠〕即湘竹。见本卷蝶恋花（燕语莺啼人乍远阕）“湘泪”注。

〔个里二句〕见本卷定风波（昨夜山公倒载归阕）“温柔句”注。

〔却笑三句〕新唐书 薛仁贵传：“薛仁贵 绛州 龙门人。……诏副郑仁泰为铁勒道行军总管。……时九姓众十余万，令骁骑数十来挑战，仁贵发三矢辄杀三人，于是虏气慑，皆降。仁贵虑为后患，皆阬之。……军中歌曰：‘将军三箭定天山，壮士长歌入汉关。’”