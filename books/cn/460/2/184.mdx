---
---
---
title: 又
---



再用韵，和洪莘之通判丹桂词





道人元是，道家风，来作烟霞中物。翠裁犀遮不定，红透玲珑油壁。借得春工，惹将秋露，薰做江梅雪。我评花谱，便应推此为杰。　憔悴何处芳枝，十郎手种，看明年花发。坐断虚空香色界，不怕西风起灭。别驾风流，多情更要，簪满常娥发。等闲折尽，玉斧重倩修月。





【校】


〔题〕四卷本乙集作“用前韵，和丹桂”。

〔坐断〕四卷本作“坐对”。

〔常娥〕四卷本作“姮娥”。





【笺注】


〔洪莘之〕名。洪迈长子。钱大昕 洪文敏公年谱：“绍熙三年，长子通判信州。”洪迈 夷坚志支丁卷七信州鹿鸣燕条：“绍熙三年秋，信州解试，揭榜毕，当作鹿鸣燕以享随计之士。……时大儿通判州事，张振之监赡军酒库。”

〔道人〕列仙传：“桂父者，象林人也。……常服桂及葵，以龟脑和之，千丸十斤桂，累世见之。”

〔十郎句〕未详。

〔坐断〕即坐定、住定之意。

〔别驾句〕别驾，官名，汉置，为州刺史之佐吏。从刺史行部，别乘传车，故称别驾。宋初削藩镇权，命朝臣通判州军事，与知州知军共治政事，改称通判。苏轼 与梁左藏会饮傅国博家诗：“风流别驾贵公子，欲把笙歌暖锋镝。”傅时为通判。

〔玉斧〕见卷一满江红（快上西楼阕）“最怜句”注。