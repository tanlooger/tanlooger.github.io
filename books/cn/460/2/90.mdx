---
---
---
title: 清平乐
---



村居





茅檐低小，溪上青青草。醉里吴音相媚好，白发谁家翁媪？

大儿锄豆溪东。中儿正织鸡笼。最喜小儿亡赖，溪头卧剥莲蓬。





【校】


〔题〕广信书院本及四卷本甲集均无题，兹从花庵词选。

〔吴音〕四卷本作“蛮音”。

〔中儿〕花庵词选作“中男”。

〔卧剥〕广信书院本作“看剥”，兹从四卷本及花庵词选。





【笺注】


〔茅檐句〕杜甫 绝句漫兴：“熟知茅斋绝低小，江上燕子故来频。”

〔亡赖〕汉书 高帝纪：“始大人常以臣亡赖，不能治产业。”注云：“江 淮之间，谓小儿多诈狡狯为亡赖。”按：此处之亡赖应作“顽皮”解。