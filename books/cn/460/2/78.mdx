---
---
---
title: 鹧鸪天
---



送廓之秋试





白苎新袍入嫩凉，春蚕食叶响回廊。禹门已准桃花浪，月殿先收桂子香。　鹏北海，凤朝阳，又携书剑路茫茫。明年此日青云上，却笑人间举子忙。





【校】


〔题〕广信书院本“廓之”作“范先之”，兹从四卷本乙集。

〔白苎〕四卷本作“白纻”。

〔新袍〕广信书院本作“千袍”，兹从四卷本。

〔青云上〕四卷本作“青云去”。





【笺注】


〔白苎新袍〕王直方诗话：“梅圣俞在礼部考校时和欧公 春雪诗云：‘有梦皆蝴蝶，逢袍只纻麻。’”按：宋代举子均著纻麻袍。

〔春蚕句〕欧阳修 礼部贡院阅进士就试诗：“无哗战士衔枚勇，下笔春蚕食叶声。”

〔禹门句〕龙门为禹治洪水时所凿，故亦称禹门。三秦记：“河津一名龙门，桃花浪起，江海鱼集龙门下，跃而上之，跃过者化龙，否则点额暴腮。”

〔月殿句〕宋制，各州郡漕试解试均于八月举行，正桂子飘香时节。

〔鹏北海〕庄子 逍遥游：“北冥有鱼，其名为鲲……化而为鸟，其名为鹏。”注：“北冥一作北溟，北海也。”

〔凤朝阳〕诗 大雅 卷阿：“凤凰鸣矣，于彼高冈；梧桐生矣，于彼朝阳。”

〔又携书剑〕许浑 留别裴秀才诗：“更携书剑客天涯。”

〔青云上〕史记 范雎传：“须贾顿首言死罪，曰：‘贾不意君能自致于青云之上。’”

〔举子忙〕南部新书乙：“长安举子自六月已后落第者不出京，谓之过夏。……七月后投献新课，并于诸州府拔解，人为语曰：‘槐花黄，举子忙。’”