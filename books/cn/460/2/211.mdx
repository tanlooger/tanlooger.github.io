---
---
---
title: 又
---



赋梅，寄余叔良





暗香横路雪垂垂，晚风吹，晓风吹。花意争春，先出岁寒枝。毕竟一年春事了，缘太早，却成迟。　未应全是雪霜姿，欲开时，未开时。粉面朱唇，一半点胭脂。醉里谤花花莫恨；浑冷澹，有谁知。





【笺注】


〔暗香〕林逋 山园小梅诗：“疏影横斜水清浅，暗香浮动月黄昏。”

〔雪垂垂〕吴防 雪梅赋：“带冷雪之垂垂。”

〔雪霜姿〕苏轼 红梅诗：“故作小红桃杏色，尚余孤瘦雪霜姿。”又“咏红梅”之定风波词亦有此二句。

〔谤花〕苏轼 西江月 戏曹子方：“谤花面有惭红。”