---
---
---
title: 千年调
---



蔗庵小阁名曰卮言，作此词以嘲之





卮酒向人时，和气先倾倒。最要然然可可，万事称好。滑稽坐上，更对鸱夷笑。寒与热，总随人，甘国老。　少年使酒，出口人嫌拗。此个和合道理，近日方晓。学人言语，未会十分巧。看他门，得人怜，秦吉了。





【校】


〔题〕“蔗庵”广信书院本作“庶庵”，兹从王诏校刊本及四印斋本。





【笺注】


〔卮言〕庄子 寓言篇：“寓言十九，重言十七，卮言日出，和以天倪。”经典释文卷二十八庄子音义下寓言第二十七：“卮言，字略云：‘卮，圆酒器也。’王云：‘夫卮器，满即倾，空则仰，随物而变，非执一守固者也。施之于言而随人从变，己无常主者也。’”

〔然然可可〕庄子 寓言篇：“恶乎然？然于然。恶乎不然？不然于不然。恶乎可？可于可。恶乎不可？不可于不可。物固有所然，物固有所可。无物不然，无物不可。”

〔万事句〕见本卷水调歌头（君莫赋幽愤阕）“万事句”注。

〔滑稽二句〕扬雄 酒赋：“鸱夷、滑稽（按：二者均酒器），腹如大壶。”

〔寒与热三句〕本草草部 上品之上：“甘草，国老，味甘平，无毒，主五脏六腑寒热邪气。”注引药性论云：“甘草……诸药众中为君，治七十二种乳石毒，解一千二百般草木毒，调和使诸药有功，故号国老之名。”

〔秦吉了〕唐会要卷九十八林邑国：“有结辽鸟，能解人语，亦谓之结了鸟，盖夷音讹也。”白居易新乐府 秦吉了：“秦吉了，出南中。彩毛青黑花颈红。耳聪心慧舌端巧，鸟语人言无不通。”范成大 桂海虞衡志志禽篇：“秦吉了如鸲鹆，绀黑色，丹咮黄距，目下连顶有深黄文，顶毛有缝，如人分发。能人言，比鹦鹉尤慧。大抵鹦鹉如儿女，吉了声则如丈夫。出邕州溪洞中。”





【编年】


上词当作于和郑舜举蔗庵韵水调歌头之后，因附于此。