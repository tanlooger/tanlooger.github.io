---
---
---
title: 又
---



答余叔良





我试评君，君定何如，玉川似之。记李花初发，乘云共语；梅花开后，对月相思。白发重来，画桥一望，秋水长天孤鹜飞。同吟处，看珮摇明月，衣卷青霓。　相君高节崔嵬，是此处耕岩与钓溪。被西风吹尽，村箫社鼓；青山留得，松盖云旗。吊古愁浓，怀人日暮，一片心从天外归。新词好，似凄凉楚些，字字堪题。





【笺注】


〔余叔良〕事历未详。据其与稼轩酬唱之迹推考之，当为信州人。

〔玉川〕新唐书 卢仝传：“卢仝居东都，（韩）愈为河南令，爱其诗，厚礼之。仝自号玉川子。尝为月蚀诗，讥切元和逆党，愈称其工。”

〔李花、梅花〕均玉川子事。韩愈 寒食日出游诗：“李花初发君始病。”又李花诗：“谁将平地万堆雪，剪刻作此连天花。日光赤色照未好，明月暂入都交加。夜领张彻投卢仝，乘云共至玉皇家。”又寄卢仝诗：“买羊沽酒谢不敏，偶逢明月曜桃李。”卢仝 有所思：“娟娟姮娥月，三五盈又缺。……相思一夜梅花发，忽到窗前疑是君。”

〔秋水句〕见卷一贺新郎（高阁临江渚阕）“王郎句”注。

〔看珮摇二句〕楚辞 九章 涉江：“被明月兮佩宝璐。”又九歌 东君：“青云衣兮白霓裳。”

〔耕岩、钓溪〕耕岩谓傅说于相殷之前隐于傅岩之下；钓溪谓吕尚于相周之前，年已老而隐居垂钓渭南之磻溪。

〔云旗〕九歌：“乘回风兮载云旗。”

〔一片句〕诗话总龟卷十雅什门引郡阁雅谈：“刘禹昭字休明，婺州人。少师林宽，为诗刻苦，不惮风雪。有句云：‘句向夜深得，心从天外归。’”刘斧 青琐高议前集卷九诗渊清格条：“欧阳永叔尝言，苦吟句云：‘一句坐中得，片心天外来。’兹所谓苦吟破的之句也。”