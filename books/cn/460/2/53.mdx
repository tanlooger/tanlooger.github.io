---
---
---
title: 又
---



和人韵





梨花着雨晚来晴。月胧明，泪纵横。绣阁香浓，深锁凤箫声。未必人知春意思，还独自，绕花行。　酒兵昨夜压愁城。太狂生，转关情。写尽胸中，磈磊未全平。却与平章珠玉价，看醉里，锦囊倾。





【校】


〔题〕广信书院本无题，兹从四卷本乙集。

〔月胧〕广信书院本误作“月笼”，兹从四卷本等。





【笺注】


〔凤箫〕见卷一满江红（天与文章阕）“算人人句”注。

〔酒兵句〕南史 陈暄传：“酒犹兵也，兵可千日而不用，不可一日而不备；酒可千日而不饮，不可一饮而不醉。”黄庭坚 行次巫山宋楙宗遣骑送折花厨酝诗：“攻许愁城终不开，青州从事斩关来。”

〔太狂生〕张泌 浣溪沙词：“依稀闻道太狂生。”“生”字为语助词，无义。与“太”字同用，如太憨生、太瘦生等。

〔胸中磈磊〕世说新语 任诞篇：“王孝伯问王大：‘阮籍何如司马相如？’王大曰：‘阮籍胸中垒块，故须酒浇之。’”

〔锦囊〕新唐书 李贺传：“每旦日出，骑弱马，从小奚奴，背古锦囊，遇所得，书投囊中，及暮归，足成之。”





【编年】


上江神子三首，两首见四卷本甲集，第三首不见甲集，但用韵与第二首同，其作平均不得晚于淳熙十四年。因汇录于博山道中诸词之前。