---
---
---
title: 又
---



重叶梅





百花头上开，冰雪寒中见。霜月定相知，先识春风面。　主人情意深，不管江妃怨。折我最繁枝，还许冰壶荐。





【笺注】


〔重叶梅〕范成大 范村梅谱：“重叶梅花头甚丰，叶重数层，盛开如小白莲，梅中之奇品。”

〔百花句〕谈苑：“王曾布衣时以梅花诗献吕蒙正云：‘而今未问和羹事，且向百花头上开。’蒙正云：‘此生已安排状元宰相也。’”

〔先识句〕杜甫 咏怀古迹：“画图省识春风面。”

〔江妃〕唐明皇 开元中，高力士使闽、粤，见江采少而丽，选归，侍明皇，大见宠幸。性喜梅，所居悉植之。帝以其所好，戏名曰梅妃。

〔折我句〕苏轼 再和杨公济梅花十绝：“湖面初惊片片飞，尊前折我最繁枝。”

按：上生查子一阕，见永乐大典卷三八一〇梅字韵，云出辛幼安 稼轩集。广信书院本及四卷本俱失收。辛启泰辑稼轩集钞存收入佚诗中，非也。