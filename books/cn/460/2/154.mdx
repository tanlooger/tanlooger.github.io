---
---
---
title: 御街行
---



山中问盛复之提干行期





山城甲子冥冥雨，门外青泥路。杜鹃只是等闲啼，莫被他催归去。垂杨不语，行人去后，也会风前絮。　情知梦里寻鹓鹭，玉殿追班处。怕君不饮太愁生，不是苦留君住。白头笑我，年年送客，自唤春江渡。





【校】


〔笑我〕四卷本乙集作“自笑”。





【笺注】


〔盛复之〕洪迈 夷坚志支丁卷七灵山水精条：“水精出于信州 灵山之下，唯以大为贵。……丽水人盛庶字复之，名士也。曾仕于信，得二片，高四寸许，阔称之。”丽水县志 选举门载盛庶于淳熙五年姚颖榜进士及第，仕至福建提举。

〔山城句〕张朝野佥载卷一：“谚云：‘春雨甲子，赤地千里。夏雨甲子，乘船入市。秋雨甲子，禾头生耳。’”杜甫 雨诗：“冥冥甲子雨，已度立春时。”

〔情知二句〕鹓鹭谓朝官之行列，因其整齐有序如鹓与鹭也。隋书 音乐志：“怀黄绾白，鹓鹭千行；文赞百揆，武镇四方。”

〔太愁生〕生字为形容词后之语助词，即李白 戏杜甫诗中“借问别来太瘦生”之用法也。