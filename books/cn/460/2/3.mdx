---
---
---
title: 又
---



汤朝美司谏见和，用韵为谢





白日射金阙，虎豹九关开。见君谏疏频上，谈笑挽天回。千古忠肝义胆，万里蛮烟瘴雨，往事莫惊猜。政恐不免耳，消息日边来。 笑吾庐，门掩草，径封苔。未应两手无用，要把蟹螯杯。说剑论诗余事，醉舞狂歌欲倒，老子颇堪哀。白发宁有种，一一醒时栽。





【校】


〔题〕四卷本甲集“汤朝美司谏”作“汤坡”。

〔谈笑〕四卷本作“高论”。





【笺注】


〔汤朝美〕京口耆旧传卷八汤邦彦传：“邦彦，鹏举孙，字朝美。以祖荫入官。主昆山簿。未几，中乾道壬辰博学宏词科。丞相虞允文一见如旧，除枢密院编修官。允文宣抚四川，辟充大使司干办公事。明年允文薨。……时孝宗锐意远略，邦彦自负功名，议论英发，上心倾向之，除秘书丞、起居舍人、兼中书舍人，擢左司谏兼侍读。论事风生，权幸侧目。上手书以赐，称其‘以身许国，志若金石，协济大计，始终不移’。及其他圣意所疑，辄以诹问。使金还，坐贬。淳熙末，复故官，归乡里，其才益老，朝廷将收用之，未几卒。”另据宋会要辑稿 职官五一之二六，谓汤邦彦于淳熙三年四月，以臣僚言其“奉使虏廷，颇乖使指……又于虏廷辄有所受”，于是诏邦彦送新州编管。

〔虎豹句〕楚辞 招魂：“魂兮归来，君无上天些。虎豹九关，啄害下人些。”〔见君至义胆〕漫塘集卷十九颐堂集序：“颐堂先生司谏汤公……薄举子业不为，去试博学鸿词科，一上即中选。同时之士，亦有与公文相轧者，而公意气激昂，议论慷慨，独颖脱而出，故贵名之起如轰雷霆。……（淳熙二年）秋八月出使，又明年三月以使事谪。中间立螭坳，登谏垣，演纶凤阁，劝讲金华，君臣之间，气合道同，言听谏行，仅期月耳。”

〔万里句〕汤氏被谪送新州编管，新州为今广东 新兴县。

〔政恐句〕世说新语 排调篇：“初，谢安在东山居布衣时，兄弟已有富贵者，翕集家门，倾动人物。刘夫人戏谓安曰：‘大丈夫不当如此乎？’谢乃捉鼻曰：‘但恐不免耳。’”

〔未应二句〕世说新语 任诞篇：“毕茂世云：‘一手持蟹螯，一手持酒杯……便足了一生。’”

〔说剑句〕张祜 到广陵诗：“逢人说剑三攘臂，对镜吟诗一掉头。”苏轼与梁左藏会饮傅国博家：“将军破贼自草檄，论诗说剑均第一。”

〔老子句〕见前首“老子句”注。

〔白发句〕黄庭坚 次韵裴仲谋同年诗：“白发齐生如有种，青山好去坐无钱。”





【编年】


淳熙九年（一一八二）。——上同韵水调歌头三首，当是同时作。稼轩于淳熙八年岁杪方解官而归，前阕必作于九年春初，其时严子文必正任福建市舶，与傅安道同居泉州，稼轩以词寄视，得其和章，因有次阕之作也。刘宰颐堂集序谓汤朝美于淳熙三年被谪，谪后八年始得归。韩元吉送汤朝美还金坛诗有“几年卧新州……朅来灵山隈”等句，知汤氏于谪居新州数年后又量移近里之信州。据此词推考，汤氏至晚于淳熙八年冬已移居信州矣。