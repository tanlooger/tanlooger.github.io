---
---
---
title: 金菊对芙蓉
---



重阳





远水生光，遥山耸翠，霁烟深锁梧桐。正零瀼玉露，淡荡金风。东篱菊有黄花吐，对映水几簇芙蓉。重阳佳致，可堪此景，酒酽花浓。　追念景物无穷。叹年少胸襟，忒煞英雄。把黄英红萼，甚物堪同。除非腰佩黄金印，座中拥红粉娇容。此时方称情怀，尽拚一饮千钟。





【校】


〔年少〕草堂诗余原作“少年”，拗律，从万树 词律卷十六康与之同调词注引稼轩此词改。





【笺注】


〔远水二句〕柳永 诉衷情近词：“澄明远水生光，重叠暮山耸翠。”

〔正零瀼句〕诗 郑风 野有蔓草：“野有蔓草，零露瀼瀼。”秦观 满庭芳词：“夜深玉露初零。”

〔菊有黄花〕礼记 月令：“季秋之月……鞠有黄华。”鞠即“菊”字。

〔尽拚句〕欧阳修 朝中措词：“文章太守，挥毫万字，一饮千钟。”秦观 望海潮词：“最好挥毫万字，一饮千钟。”





【编年】


上金菊对芙蓉一阕，各本俱不收，唯见草堂诗余后集节序门。草堂诗余成书在庆元以前（见四库提要），谓系稼轩所作，当可凭信。因附于带湖期内诸作之后。