---
---
---
title: 又
---



无题





阑干四面山无数。供望眼，朝与暮。好风催雨过山来，吹尽一帘烦暑。纱厨如雾，簟纹如水，别有生凉处。　冰肌不受铅华污，更旎旎，真香聚。临风一曲最妖娇，唱得行云且住。藕花都放，木犀开后，待与乘鸾去。





【校】


〔行云〕四卷本乙集作“行人”。





【笺注】


〔簟纹句〕苏轼 南堂五首：“扫地焚香闭阁眠，簟纹如水帐如烟。客来梦觉知何处，挂起西窗浪接天。”

〔唱得句〕列子 汤问篇：“薛谭学讴于秦青，未穷青之技，自谓尽之，遂辞归，秦青弗止，饯于郊衢，抚节悲歌，声振林木，响遏行云。”

〔乘鸾〕异闻录：“开元中，明皇与申天师游月中，见素娥十余人，皓衣乘白鸾，笑舞于广庭大桂树下，乐音嘈杂清丽，明皇归制霓裳羽衣曲。”





【编年】


至晚当在淳熙末年。——宋会要辑稿 选举二二之一二谓盛庶于庆元二年任司农寺丞。夷坚志支丁成书于庆元二年春间，其中谓盛复之“曾仕于信”，知其事必在庆元以前。洪迈于此条记事下注云，其事“得之张思顺”，不云得之其子莘之，知盛氏之仕于信必犹在绍熙之前（洪莘之于绍熙初为信州通判），故至晚当在淳熙末年也。第二首以同见乙集，因亦附载于此。