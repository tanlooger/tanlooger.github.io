---
---
---
title: 八声甘州夜读
---



李广传，不能寐，因念晁楚老、杨民瞻约同居山间，戏用李广事，赋以寄之





故将军饮罢夜归来，长亭解雕鞍。恨灞陵醉尉，匆匆未识，桃李无言。射虎山横一骑，裂石响惊弦。落魄封侯事，岁晚田园。　谁向桑麻杜曲，要短衣匹马，移住南山。看风流慷慨，谭笑过残年。汉开边功名万里，甚当时健者也曾闲。纱窗外，斜风细雨，一阵轻寒。





【校】


〔落魄〕四卷本丙集作“落托”。

〔田园〕四卷本作“田间”。

〔一阵〕四卷本作“一障”。





【笺注】


〔李广传〕史记 李将军列传略云：“李将军广者，陇西 成纪人也。……广家与故颍阴侯孙屏野居蓝田 南山中，射猎，尝夜从一骑出，从人田间饮，还至霸陵亭，霸陵尉醉，呵止广，广骑曰：‘故李将军。’尉曰：‘今将军尚不得夜行，何乃故也。’止广宿亭下。……广出猎，见草中石，以为虎而射之，中石没镞，视之，石也。因复更射之，终不能复入石矣。……诸广之军吏及士卒，或取封侯，广尝与望气王朔燕语曰：‘自汉击匈奴而广未尝不在其中，而诸部校尉以下，才能不及中人，然以击胡军功取侯者数十人，而广不为后人，然无尺寸之功以得封邑者何也？岂吾相不当侯耶？且固命也？’……太史公曰：余睹李将军，悛悛如鄙人，口不能道辞；及死之日，天下知与不知，皆为尽哀，彼其忠实心诚，信于士大夫也。谚曰：‘桃李不言，下自成蹊。’此言虽小，可以谕大也。”

〔晁楚老〕上饶县志卷二十三寓贤：“晁谦之字恭祖，澶州人，渡江亲族离散，极力收恤，因居信州。仕宋，官敷文阁直学士，卒葬铅山 鹅湖，子孙因家焉。”按：晁楚老始末未详，疑即谦之之后人也。

〔谁向至残年〕杜甫 曲江三章：“自断此生休问天，杜曲幸有桑麻田。故将移住南山边，短衣匹马随李广，看射猛虎终残年。”

〔健者〕后汉书 袁绍传：“天下健者，岂惟董公。”

〔纱窗外三句〕用苏轼和刘道原咏史诗“独掩陈编吊兴废，窗前山雨夜浪浪”句意。