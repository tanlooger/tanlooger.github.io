---
---
---
title: 江神子
---



闻蝉蛙戏作





簟铺湘竹帐笼纱，醉眠些，梦天涯。一枕惊回，水底沸鸣蛙。借问喧天成鼓吹，良自苦，为官哪？　心空喧静不争多。病维摩，意云何。扫地烧香，且看散天花。斜日绿阴枝上噪，还又问：是蝉么？





【校】


〔笼纱〕四卷本丁集作“垂纱”。





【笺注】


〔水底二句〕苏轼 赠王子直秀才诗：“水底笙歌蛙两部。”余见卷一满庭芳（倾国无媒阕）“听群蛙句”注。

〔为官哪〕晋书 惠帝纪：“帝常在华林园，闻虾蟆声，谓左右曰：‘此鸣者为官乎私乎？’或对曰：‘在官地为官，在私地为私。’”

〔心空句、枝上噪、是蝉么〕王籍 若耶溪诗：“蝉噪林逾静，鸟鸣山更幽。”

〔病维摩四句〕维摩诘所说经 观众生品第七：“维摩诘以身疾，广为说法。佛告文殊师利：‘汝诣问疾。’时维摩室有一天女，见诸大人，闻所说法，便现其身，即以天花散诸菩萨大弟子上。花至诸菩萨即皆堕落，至大弟子便著不堕。”