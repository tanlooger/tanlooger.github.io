---
---
---
title: 菩萨蛮
---



席上分赋得樱桃





香浮乳酪玻璃碗，年年醉里尝新惯。何物比春风？歌唇一点红。 　江湖清梦断，翠笼明光殿。万颗写轻匀，低头愧野人。





【校】


〔题〕四卷本甲集作“坐中赋樱桃”。

〔写轻匀〕广信书院本作“泻轻匀”，兹从四卷本。





【笺注】


〔翠笼两句〕杜甫 野人送朱樱诗：“西蜀樱桃也自红，野人相赠满筠笼。数回细写愁仍破，万颗匀圆讶许同。忆昨赐沾门下省，退朝擎出大明宫。金盘玉箸无消息，此日尝新任转蓬。”韩愈 和张水部敕赐樱桃诗：“汉家旧种明光殿，炎帝还书本草经。岂似满朝承雨露，共看传赐出青冥。香随翠笼擎初到，色映银盘写未停。食罢自知无所报，空然惭汗仰皇扃。”（按：韩诗“写未停”之“写”，与辛词“写轻匀”之“写”，均有作“泻”者，说文：“写，置物也。”段玉裁注：“谓去此注彼也。……俗作泻者，写之俗字。”）

〔低头句〕杜甫 独酌成诗：“苦被微官缚，低头愧野人。”