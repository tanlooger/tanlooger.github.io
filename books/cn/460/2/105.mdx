---
---
---
title: 昭君怨
---



送晁楚老游荆门





夜雨剪残春韭，明日重斟别酒。君去问曹瞒，好公安。　试看如今白发，却为中年离别。风雨正崔嵬，早归来。





【笺注】


〔荆门〕荆门军宋属荆湖北路，在江陵府 公安县之北。

〔夜雨句〕杜甫 赠卫八处士诗：“夜雨剪春韭，新炊间黄粱。”

〔君去二句〕三国志 蜀书 先主传：“与曹公战于赤壁，大破之，焚其舟船。先主与吴军水陆并进，追到南郡。时又疾疫，北军多死，曹公引归。……群下推先主为荆州牧，治公安。”注引江表传云：“周瑜为南郡太守，分南岸地以给备。备别立营于油江口，改名为公安。”又，三国志 鲁肃传：“曹公闻权以土地业备，方作书，落笔于地。”

〔中年离别〕见卷一水调歌头（折尽武昌柳阕）“离别句”注。