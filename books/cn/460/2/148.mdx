---
---
---
title: 卜算子
---



齿落





刚者不坚牢，柔底难摧挫。不信张开口角看，舌在牙先堕。

已阙两边厢，又豁中间个。说与儿曹莫笑翁，狗窦从君过。





【校】


〔柔底〕四卷本丁集作“柔者”，王诏校刊本及四印斋本作“柔的”。

〔口角〕四卷本及广信书院本并作“口了”，兹依王诏校刊本及四印斋本。





【笺注】


〔刚者四句〕见本卷满江红（瘴雨蛮烟阕）“看依然句”注。

〔狗窦句〕世说新语 排调篇：“张吴兴年八岁，齿亏，先达知其不常，故戏之曰：‘君口中何为开狗窦？’张应声答曰：‘正使君辈从此中出入。’”





【编年】


上词作年无可考，以水调歌头有“头白齿牙缺”句，姑依类附次于此。