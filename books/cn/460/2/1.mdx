---
---
---
title: 水调歌头
---



盟鸥





带湖吾甚爱，千丈翠奁开。先生杖屦无事，一日走千回。凡我同盟鸥鹭，今日既盟之后，来往莫相猜。白鹤在何处，尝试与偕来。 破青萍，排翠藻，立苍苔。窥鱼笑汝痴计，不解举吾杯。废沼荒丘畴昔，明月清风此夜，人世几欢哀。东岸绿阴少，杨柳更须栽。





【校】


〔杖屦无事〕花庵词选作“无事杖屦”。

〔鸥鹭〕四卷本甲集作“鸥鸟”。

〔相猜〕花庵词选作“嫌猜”。





【笺注】


〔一日句〕杜甫 三绝句：“门外鸬鹚去不来，沙头忽见眼相猜。自今已后知人意，一日须来一百回。”又百忧集行：“一日上树能千回。”

〔凡我三句〕左传 僖九年：“齐侯盟诸侯于葵丘曰：‘凡我同盟之人，既盟之后，言归于好。’”

〔窥鱼〕黄庭坚 刘邦直送早梅水仙花诗：“白鹭窥鱼凝不知。”

〔废沼句〕洪迈 稼轩记：“郡治之北可里所，故有旷土存，三面附城，前枕澄湖如宝带。……而前乎相攸者皆莫识其处。”

〔明月句〕苏轼 后赤壁赋：“月白风清，如此良夜何。”

〔东岸二句〕杜甫 舍弟占归草堂检校聊示此诗：“东林竹影薄，腊月更须栽。”