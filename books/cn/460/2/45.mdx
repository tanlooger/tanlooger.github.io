---
---
---
title: 又
---







春色饶君白发了，不妨倚绿偎红。翠鬟催唤出房栊。垂肩金缕窄，蘸甲宝杯浓。　睡起鸳鸯飞燕子，门前沙暖泥融。画楼人把玉西东。舞低花外月，唱彻柳边风。





【笺注】


〔翠鬟句〕黄庭坚 清人怨戏效徐庾慢体：“秋水无言度，荷花趁意红。主人敬爱客，催唤出房笼。”此诗首二句写女子，亦即词中之“翠鬟”也。

〔蘸甲〕猗觉寮杂记：“酒斟满，捧觞必蘸指甲。牧之云：‘为君蘸甲十分饮。’”

〔睡起二句〕杜甫 绝句：“泥融飞燕子，沙暖睡鸳鸯。”

〔玉西东〕玉东西谓酒杯，以趁韵故，作“玉西东”。

〔舞低二句〕晏几道 鹧鸪天词：“舞低杨柳楼心月，歌尽桃花扇底风。”