---
---
---
title: 蝶恋花
---



戊申元日立春，席间作





谁向椒盘簪彩胜？整整韶华，争上春风鬓。往日不堪重记省，为花长把新春恨。　春未来时先借问，晚恨开迟，早又飘零近。今岁花期消息定，只愁风雨无凭准。





【校】


〔题〕广信书院本作“元日立春”，花庵词选作“戊申元日立春”，兹从四卷本乙集。

〔长把〕王诏校刊本及四印斋本并作“常把”，花庵词选作“长抱”。





【笺注】


〔椒盘〕尔雅翼：“后世率以正月一日以盘进椒，号椒盘。”

〔彩胜〕即旛胜。续汉礼仪志：“立春之日，立青旛于门外。”贾充 典戒：“人日造华胜相遗，像瑞图金胜之形，又像西王母戴胜。”文昌杂录卷三：“唐制，立春日赐三省官彩胜有差。”东京梦华录：“立春日自郎官、御史、寺监长贰以上，皆赐春旛胜，以罗为之。宰执亲王近臣，皆赐金银旛胜。入贺讫，戴归私第。”宋代士大夫家亦多于立春日剪彩为小旛，谓之春旛，或悬于家人之头，或缀于花枝之下，或剪为春蝶春钱春胜以为戏。





【编年】


淳熙十五年（一一八八）。——按：王淮、周必大同为丞相，自淳熙十四年二月起至十五年五月止，此间王淮拟除稼轩一帅之议见沮于周必大，遂以稼轩主管宫祠，以备缓急之用。稼轩罢归六七年之后始得奉祠，故不能不深致叹息。此词作于戊申元日，然借春花为喻，以其开迟且又飘零过早，故有“往日不堪重记省，为花长把新春恨”及“今岁花期消息定，只愁风雨无凭准”之句，盖于此颇致其感慨也。