---
---
---
title: 菩萨蛮
---



乙巳冬南涧举似前作，因和之





锦书谁寄相思语？天边数遍飞鸿数。一夜梦千回，梅花入梦来。 　涨痕纷树发，霜落沙洲白。心事莫惊鸥，人间千万愁。





【校】


〔题〕广信书院本作“用前韵”，兹从四卷本乙集。“南涧”四卷本误作“前间”，兹改正。

〔沙洲〕广信书院本作“潇湘”，兹从四卷本。





【笺注】


〔前作〕指卷一“金陵 赏心亭为叶丞相赋”之菩萨蛮而言。

〔锦书至入梦来〕此追忆叶衡。叶氏于淳熙二年乙未罢右相，淳熙十年卒。此词盖因韩南涧 淳熙十二年乙巳举似前作而寄追思也。

〔涨痕句〕张祜和岳州徐员外云梦新亭诗：“树失湘潭发。”

〔惊鸥〕杜甫题玄武禅师屋壁诗：“锡飞常近鹤，杯度不惊鸥。”





【编年】


淳熙十二年（一一八五）。