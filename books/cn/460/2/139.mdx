---
---
---
title: 水调歌头
---



送郑厚卿赴衡州





寒食不小住，千骑拥春衫。衡阳 石鼓城下，记我旧停骖。襟以潇湘 桂岭，带以洞庭 青草，紫盖屹西南。文字起骚 雅，刀剑化耕蚕。　看使君，于此事，定不凡。奋髯抵几堂上，尊俎自高谈。莫信君门万里，但使民歌五袴，归诏凤凰衔。君去我谁饮，明月影成三。





【校】


〔襟以、带以〕四卷本乙集“以”均作“似”。

〔青草〕四卷本作“春草”。

〔西南〕四卷本作“东南”。





【笺注】


〔郑厚卿〕见下首。

〔寒食句〕见卷一霜天晓角（吴头楚尾阕）“明日三句”注。

〔衡阳二句〕舆地纪胜：“石鼓山在衡州城东三里。”按：稼轩于淳熙六年任湖南转运副使，继改湖南安抚使，衡州为其属郡，当时必以按视而一再至其地也。

〔桂岭〕亦名香花岭，在今湖南 临武县北。

〔洞庭青草〕均湖名。张舜民 南迁录：“岳州 洞庭湖，南名青草，北名洞庭，所谓重湖也。”范致明 岳阳风土记：“青草湖在磊石山，与洞庭相通，其南罗水出焉。荆江出巴蜀，自高注下，浊流汹涌。夏秋暴涨，则逆泛洞庭，潇 湘清流，顿皆混浊，岳人谓之翻流水。南至青草湖，或三五日乃还。俗云神水朝君山。”

〔紫盖〕荆州记：“衡山有三峰极秀，曰：紫盖、石囷、芙蓉。”长沙记：“衡山轩翔耸拔，九千余丈，尊卑差次，七十二峰。最大者五：芙蓉、紫盖、石廪、天柱、祝融。紫盖为最高。”

〔刀剑句〕见卷一满江红（倦客新丰阕）“卖剑”注。

〔看使君三句〕见卷一念奴娇（我来吊古阕）“却忆至棋局”注。

〔奋髯句〕汉书 朱博传：“博迁瑯琊太守，齐郡舒缓养名，博新视事，右曹掾史皆移病卧，博奋髯抵几曰：‘观齐儿欲以此为俗耶！’……皆罢斥诸病吏。”

〔民歌五袴〕后汉书廉范传：“建初中迁蜀郡太守……旧制禁民夜作以防火灾，而更相隐蔽，烧者日属。范乃毁削先令，但严使储水而已。百姓为便，乃歌之曰：‘廉叔度，来何暮。不禁火，民安作。平生无襦今五袴。’”

〔归诏句〕见卷一满庭芳（柳外寻春阕）“凤凰独绕天池”注。

〔君去二句〕李白 月下独酌诗：“花间一壶酒，独酌无相亲。举杯邀明月，对影成三人。”