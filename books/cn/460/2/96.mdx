---
---
---
title: 水龙吟
---



盘园任帅子严，挂冠得请，取执政书中语，以“高风”名其堂，来索词，为赋水龙吟。芗林，侍郎向公告老所居，高宗皇帝御书所赐名也，与盘园相并云





断崖千丈孤松，挂冠更在松高处。平生袖手，故应休矣，功名良苦。笑指儿曹：“人间醉梦，莫嗔惊汝。”问黄金余几，旁人欲说，田园计，君推去。　叹息芗林旧隐，对先生竹窗松户。一花一草，一觞一咏，风流杖屦。野马尘埃，扶摇下视，苍然如许。恨当年九老，图中忘却，画盘园路。





【校】


〔题〕广信书院本作“盘园 任子严安抚挂冠得请，客以高风名其堂，书来索词，为赋”。兹从四卷本乙集。





【笺注】


〔盘园至相并〕范成大 骖鸾录：“（乾道癸巳闰正月十二日宿临江军，）十四日……游芗林及盘园。芗林，故户部侍郎向公伯恭所作，本负郭平地，旧亦人家阡陇，故多古木修篁。……盘园者，前湖南倅任诏子严所居，去芗林里许。其始，酒家之后有古梅，盘结如盖，可覆一亩，枝四垂，以木架之，如坐大酴醿下。子严以为天下尤物，买得之。时芗林尚无恙，亦极叹赏，劝子严作凌云阁以瞰之，迄今方能鸠工。梅后坡垅畇畇，子严悉进筑焉。地广过芗林，种植大盛，桂径梅坡，极其繁庑。”按：向子字伯恭，绍兴初除户部侍郎，以议迎金使忤秦桧，致仕家居十五年，卒年六十八，所居号为芗林，在临江军。宋史有向子 諲 传。任诏，宋史无传，其高风堂，章颖 茂献曾为作记，今佚。隆庆临江府志卷十三：“任诏字子严，蜀人（今按：项安世 平庵悔稿卷九任安抚挽诗自注：“诏，上蔡人。”诗中且有“新息 任夫子”、“只余盘叟在”等句，则志作蜀人盖误），历令、守、部使，所至有政绩。后退居清江，筑圃富寿冈之傍，扁曰盘园，堂曰高风，有盘园集、高风录，皆群贤所赋咏云。”题中称帅，项安世挽任氏诗亦题作任安抚挽诗，究不知任氏曾帅何路。

〔莫嗔句〕卢仝 村醉诗：“昨夜村饮归，健倒三四五。摩娑青莓苔，莫嗔惊着汝。”

〔问黄金四句〕汉书疏广传：“广既归乡里，日令家共具设酒食，请族人故旧宾客与相娱乐。数问其家金余尚有几所，趣卖以共具。居岁余，广子孙窃谓其昆弟老人曰：‘宜从丈人所，劝说君买田宅。’老人即以闲暇时为广言此计。广曰：‘此金者圣主所以惠养老臣也，故乐与乡宗族共飨其赐，以尽吾余日。’”

〔一觞一咏〕王羲之 兰亭序：“一觞一咏，亦足以畅叙幽情。”

〔野马三句〕庄子 逍遥游：“野马也，尘埃也。生物之以息相吹也。天之苍苍，其正色耶？其远而无所至极耶？其下视也亦若是则已矣。”

〔九老〕新唐书 白居易传：“尝与胡杲、吉旼、郑据、刘真、卢真、张浑、狄兼谟、卢贞燕集，皆高年不事者，人慕之，绘为九老图。”





【附录】


项平甫 安世 高风台歌（见平庵悔稿后编）

台之高不知其几仞兮，但见燕雀仰视如冥鸿。风之来不知其几里兮，但见南海北海声逢逢。我时醉卧洞庭之北巴山东，耳边洞呼汹怖杀侬。起来欠伸拍鸿蒙，问谁作此狡狯变化惊盲聋，乃是清江江上盘园翁。翁本自与时人同：袍带靴笏从儿童。亦尝随牒作小史，亦尝建纛称元戎。偶然兴尽自返盘园中，意行倦止由心胸，岂与郢中小儿论雌雄。儿曹颠倒鸡著笼，金朱眯眼视梦梦。仰见骥脱鞅行青空，便欲俎豆老子配食蜚廉宫。纷纷俗论安足穷，二三君子人中龙：南安太守科甲高，袖有桂馆之香风（章茂献作记）；庐陵相公名位高，笔有造化之春风（周丞相作跋）；雨岩居士卧榻高，句有湖海之美风（辛幼安作词）。三君合谋奏天公，急羁此老勿使慵。国于羊角九万里，奄有九霄寒露之空濛。封师巽伯为附庸，不许抗表辞官封。向来挂冠冠愈穹，老子一笑朱颜红。





【编年】


淳熙十三四年左右。——任子严以“高风”名堂之年月无可考。周益公文集有跋临江军任盘园高风堂记一文，末署“绍熙改元二月既望”，中有云：“任侯子严，出于名家，少年已负隽声，下笔辄数百言，莅官所至办治。……惟其才高志大，不肯下人，以是屡起屡仆，在官之日少，闲居之日多。敛藏智略，尽力斯园，殆与芗林为鸿雁行。数上书致仕，予顷在榻前，明言其才，愿勿听所请，仍畀祠禄待它日之用，天子然之。而侯必欲希踪向公，恳请弗已，后二年竟伸其志，是可贵也。郡人南安太守章君茂献尝作高风堂记，诵侯之美，识者韪之。”此中之所谓“后二年竟伸其志”，当即指遂其“致仕”之请而言。然周必大执政之年岁甚久，任氏闲退之年岁仍不能借此考定。章氏之高风堂记，必作于任氏初以“高风”名堂之时，此词亦当作于其时，周氏跋文既云“尝作”，是去记文作成之岁月已不甚近。今姑定此词为淳熙十三四年所作，或亦不中不远乎。