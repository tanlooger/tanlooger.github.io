---
---
---
title: 又
---



怀辛幼安用前韵

话杀浑闲说。不成教齐民也解，为伊为葛。尊酒相逢成二老，却忆去年风雪。新着了几茎华发。百世寻人犹接踵，叹只今两地三人月。写旧恨，向谁瑟？

男儿何用伤离别。况古来几番际会，风从云合。千里情亲长晤对，妙体本心次骨。卧百尺高楼斗绝。天下适安耕且老，看买犁卖剑平家铁。壮士泪，肺肝裂。





又

用前韵送杜叔高





细把君诗说：恍余音钧天浩荡，洞庭胶葛。千丈阴崖尘不到，惟有层冰积雪。乍一见寒生毛发。自昔佳人多薄命，对古来一片伤心月。金屋冷，夜调瑟。　去天尺五君家别。看乘空鱼龙惨淡，风云开合。起望衣冠神州路，白日消残战骨。叹夷甫诸人清绝！夜半狂歌悲风起，听铮铮阵马檐间铁。南共北，正分裂。





【校】


〔题〕广信书院本作“用前韵赠金华 杜仲高”，兹从四卷本乙集。

〔恍余音〕四卷本作“怅余音”。

〔千丈〕四卷本作“千尺”。

〔消〕四卷本作“销”。





【笺注】


〔杜叔高〕名斿，金华 兰溪人。兄旟，字伯高；旃，字仲高；弟旞，字季高；旝，字幼高。五人俱博学工文，人称金华五高。端平初，以布衣与稼轩婿范黄中（炎）及刘后村等八人同时受召。中兴馆阁续录 秘阁校勘门：“绍定以后二人：杜斿字叔高，婺州人。六年十一月以布衣特补迪功郎，差充。端平元年七月与在外合入差遣。”陈亮 龙川文集卷十九复杜仲高书：“伯高之赋，如奔风逸足，而鸣以和鸾；叔高之诗，如干戈森立，有吞虎食牛之气；而左右发春妍以辉映于其间：非独一门之盛，可谓一时之豪。”叶适 水心文集卷七赠杜幼高诗：“杜子五兄弟，词林俱上头。规模古乐府，接续后春秋。奇崛令谁赏，羁栖浪自愁。故园如镜水，日日抱村流。”

〔钧天〕见卷一八声甘州（把江山好处付公来阕）“钧天梦”注。

〔洞庭胶葛〕庄子天运篇：“黄帝张咸池之乐于洞庭之野……其声能短能长，能柔能刚，变化齐一，不主故常。”司马相如 上林赋：“张乐乎胶葛之㝢。”

〔层冰积雪〕楚辞 九歌 湘君：“桂櫂兮兰枻，斫层冰兮积雪。”

〔自昔句〕苏轼 薄命佳人诗：“自古佳人多命薄，闭门春尽杨花落。”

〔金屋〕汉武故事：“若得阿娇作妇，当作金屋贮之也。”

〔去天句〕辛氏三秦记：“城南韦、杜，去天尺五。”杜甫 赠韦七赞善诗：“乡里衣冠不乏贤，杜陵 韦曲 未央前。尔家最近魁三象，时论同归尺五天。”

〔叹夷甫句〕晋书 王衍传：“衍字夷甫，神情明秀，风姿详雅。……口不论世事，唯雅咏玄虚而已。……既有盛才美貌，明悟若神。常自比子贡。兼声名藉甚，倾动当世，妙善玄言，唯谈老、庄为事。每捉玉柄麈尾，与手同色。……众共推衍为元帅……俄而举军为石勒所破，勒呼王公，与之相见……使人夜排墙填杀之。衍将死，顾而言曰：‘呜呼，吾曹虽不如古人，向若不祖尚浮虚，戮力以匡天下，犹可不至今日。’”余参本卷水龙吟（渡江天马南来阕）“夷甫二句”注。按：南宋时士大夫间亦有趋尚清谈风气，孝宗亦曾以为言（见建炎以来朝野杂记），故稼轩于此深致慨叹。

〔听铮铮句〕芸窗私志：“元帝时临池观竹，竹既枯，后每思其响，夜不能寐，帝为作薄玉龙数十枚，以缕线悬于檐外，夜中因风相击，听之与竹无异。民间效之，不敢用龙，以什骏代。今之铁马，是其遗制。”





【编年】


淳熙十六年（一一八九）春。——据陈同甫和章中“却忆去年风雪”句，知“老大那堪说”阕为十六年春间寄陈之作。是时杜叔高或适来访晤，故又用同韵赋词送之。