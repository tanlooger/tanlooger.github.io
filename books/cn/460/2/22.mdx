---
---
---
title: 水调歌头
---



席上用王德和推官韵，寿南涧





上界足官府，公是地行仙。青毡剑履旧物，玉立近天颜。莫怪新来白发，恐是当年柱下，道德五千言。南涧旧活计，猿鹤且相安。

歌秦缶，宝康瓠，世皆然。不知清庙钟磬，零落有谁编。莫问行藏用舍一，毕竟山林钟鼎，底事有亏全？再拜荷公赐，双鹤千年。公以双鹤见寿。





【校】


〔题〕四卷本乙集作“和德和上南涧韵”。“王”广信书院本误作“黄”，兹改正，考证详笺注中。

〔近天颜〕四卷本作“侍天颜”。

〔莫问〕四卷本作“堪笑”。

〔毕竟〕四卷本作“试问”。

〔注〕“一千年”下注文四卷本无。





【笺注】


〔王德和〕韩元吉 南涧甲乙稿卷五有送王德和赴调改秩诗，卷七有“席上次韵王德和”之水调歌头一阕，用韵与稼轩此词全同，知二人所和为同一人，而其人姓氏，韩集中均作“王”不作“黄”。查上饶县志 秩官志中，淳熙间任推官者有王宁一人，而不著其人之字里。李心传 建炎以来朝野杂记乙集卷二十龙州蕃部寇边条有“郭杲与总赋官王宁 德和不叶”等语，知王德和即王宁，而广信书院本之作“黄德和”者，以黄 王声似而致误也。江阴县志卷十六人物志乡贤：“王宁字德和，三魁乡荐，乾道丙戌中乙科，终中奉大夫、直徽猷阁。逮事三朝，凡所扬历，绰有休闻。有笑庵集十卷。”

〔上界二句〕韩愈 酬卢给事曲江荷花行见寄诗：“上界真人足官府，岂如散仙鞭笞鸾凤终日相追陪。”楞严经：“众生坚固，服饵草木，药道圆成，名地行仙。”苏轼 以拄杖寿张安道诗：“先生真是地行仙，住世因循五百年。”顾况集 五源诀：“番阳仙人王遥琴 子高言：‘下界功满方超上界，上界多官府，不如地仙快活。’”

〔青毡句〕晋书 王献之传：“夜卧斋中，有偷人入其室，盗物都尽，献之徐曰：‘偷儿，青毡我家旧物，可特置之。’群盗惊走。”

〔剑履〕汉官仪：“上公九命则剑履。”

〔柱下〕史记 张丞相列传索隐：“周秦皆有柱下史，谓御史也。所掌及侍立恒在殿柱之下，故老聃为周柱下史。”

〔道德句〕老子有道德经五千言。

〔猿鹤句〕见卷一沁园春（三径初成阕）“鹤怨句”注。

〔歌秦缶〕李斯 上秦始皇书：“夫击瓮扣缶，弹筝搏髀而歌，呜呜快耳者，真秦之声也。”史记 廉颇蔺相如列传：“赵王鼓瑟……蔺相如前曰：‘赵王窃闻秦王善为秦声，请奉盆缶秦王，以相娱乐。’……于是秦王不怿，为一击缶。”集解：“缶者，瓦器，所以盛酒浆，秦人鼓之以节歌也。”

〔宝康瓠〕贾谊 吊屈原赋：“斡弃周鼎兮而宝康瓠。”尔雅 释器：“康瓠谓之甈。”疏曰：“即壶也，说文云破瓠是也。”

〔不知二句〕据宋史 乐志载，北宋之乐凡六改作，至徽宗时制大晟乐，金部乐器有景钟镈钟编钟等，石部有特磬编磬。迨靖康之难，乐器皆亡。南渡之后大抵用先朝之旧，而不详古今制作之本原。又苏轼 和田国博喜雪诗：“岁丰君不乐，钟磬几时编。”

〔行藏句〕见本卷踏莎行（进退存亡阕）“行藏句”注。

〔山林钟鼎〕杜甫 清明诗：“钟鼎山林各天性，浊醪粗饭任吾年。”





【附录】


韩南涧词（见涧甲乙稿卷七）

水调歌头 席上次韵王德和

世事不须问，我老但宜仙。南溪一曲，独对苍翠与孱颜。月白风清长夏，醉里相逢林下，欲辩已忘言。无客问生死，有竹报平安。　少年期，功名事，觅燕然。如今憔悴，萧萧华发抱尘编。万里蓬莱归路，一醉瑶台风露，因酒得天全。笑指云阶梦，今夕是何年。





【编年】


淳熙十年（一一八三）。——康熙上饶县志卷十二载淳熙十年癸卯推官王宁所撰之修学记一文，据知王德和任信州推官在淳熙十年前后。九年稼轩既已有太常引词寿南涧，则此词自当为十年之作。