---
---
---
title: 最高楼
---



庆洪景卢内翰七十





金闺老，眉寿正如川。七十且华筵。乐天诗句香山里，杜陵酒债曲江边。问何如，歌窈窕，舞婵娟？　更十岁太公方出将；又十岁武公方入相。留盛事，看明年。直须腰下添金印，莫教头上欠貂蝉。向人间，长富贵，地行仙。





【校】


〔题〕四卷本乙集作“为洪内翰庆七十”。花庵词选作“洪内翰庆七十”。

〔方入相〕四卷本及花庵词选作“才入相”。





【笺注】


〔洪景卢〕见卷一满庭芳（急管哀弦阕）“景卢内翰”注。

〔金闺〕谢朓 始出尚书省诗：“既通金闺籍，复酌琼筵醴。”江淹 别赋：“金闺之诸彦，兰台之群英。”文选 李善注本“金闺”作“金门”，注云：“承明 金马，著作之庭。东方朔云公孙弘等待诏金马门是也。”

〔眉寿〕诗 豳风 七月：“为此春酒，以介眉寿。”疏云：“人年老者，必有毫毛秀出。”方言：“齐东谓老曰眉。”

〔如川〕诗 小雅 天保：“天保定尔，以莫不兴。……如川之方至，以莫不增。”苏轼 次韵郑介夫诗：“祝君眉寿似增川。”

〔乐天句〕新唐书 白居易传：“白居易字乐天。……东都所居履道里，疏沼种树，构石楼，香山凿八节滩，自号醉吟先生，为之传。暮节惑浮屠道尤甚，至经月不食荤，称香山居士。尝与胡杲、吉旼、郑据……燕集，皆高年不事者。人慕之，绘为九老图。”

〔杜陵句〕杜甫居杜陵，自称杜陵布衣。其曲江诗之二有“酒债寻常行处有”之句。康骈 剧谈录：“曲江池本秦州。开元中疏凿为胜境。其南有紫云楼、芙蓉苑；其西有杏园、慈恩寺。花卉环列，烟水明媚，都人游赏，盛于中和、上巳二节。”

〔更十岁句〕世传姜太公年七十余钓于渭滨，其后周文王出猎，遇于渭水之阳，载与俱归，立为师，时太公已八十矣。

〔又十岁句〕史记 卫世家：“武公即位，修康叔之政，百姓和集。四十二年犬戎杀周幽王，武公将兵往佐周，平戎，甚有功，周平王命武公为公。”国语 楚语上：“昔卫武公年数九十有五矣，犹箴儆于国曰：‘自卿以下，至于师长士，无谓我老耄而舍我，必恭恪于朝，朝夕以交戒我。’”

〔貂蝉〕见卷一水调歌头（我饮不须劝阕）“头上貂蝉”注。

〔地行仙〕见本卷水调歌头（上界足官府阕）“地行仙”注。





【编年】


绍熙三年（一一九二）春。——据洪文敏公年谱，绍熙三年洪景卢年七十。是年洪莘之犹在信州通判任，此词之作必尚在稼轩赴闽之前也。