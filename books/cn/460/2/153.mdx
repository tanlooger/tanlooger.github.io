---
---
---
title: 满江红
---



送徐抚干衡仲之官三山，时马叔会侍郎帅闽





绝代佳人，曾一笑倾城倾国。休更叹旧时青镜，而今华发。明日伏波堂上客，“老当益壮”翁应说。恨苦遭邓禹笑人来，长寂寂。 诗酒社，江山笔。松菊径，云烟屐。怕一觞一咏，风流弦绝。我梦横江孤鹤去，觉来却与君相别。记功名万里要吾身，佳眠食。





【校】


〔题〕广信书院本作“送徐行仲抚干”，兹从四卷本乙集。

〔青镜〕四卷本作“清镜”。





【笺注】


〔三山〕今福建省会福州。曾巩 道山亭记：“城中凡有三山，东曰九仙，西曰闽山，北曰越王，故郡有三山之名。”

〔马叔会〕景定严州续志卷三人物门：“马大同字会叔，郡人。登绍兴二十四年进士第。自为小官，即以刚介闻。改秩，除国子监簿。对便殿，上与语，辄奏不然，明日，谓宰执曰：‘夜来马大同奏对，朕与之辩论，凡不然朕说者三，气节可喜。’由是简知孝庙，有大用意。后每对上，辄陈恢复大计。历中外要官，必求尽职，以洗冤泽物为己任。所至虽遐僻，童孺无不知公名。仕至户部侍郎。”按：据上引续志，知大同字会叔，题作“叔会”，盖刻本误倒。

〔绝代二句〕见卷一满江红（天与文章阕）“倾国二句”注。

〔明日二句〕后汉书 马援传：“马援字文渊，扶风茂陵人也。……常谓宾客曰：‘丈夫为志，穷当益坚，老当益壮。’……交阯女子徵侧及女弟徵贰反……侧自立为王，于是玺书拜援伏波将军。”

〔恨苦遭二句〕南史 王融传：“融躁于名利，自恃人地，三十内望为公辅。及为中书郎，尝抚案叹曰：‘为尔寂寂，邓禹笑人。’”

〔松菊径〕陶渊明 归去来辞：“三径就荒，松菊犹存。”

〔横江孤鹤〕苏轼 后赤壁赋：“时夜将半，四顾寂寥，适有孤鹤，横江东来。”





【编年】


淳熙十六年（一一八九）。——据淳熙三山志，马大同于淳熙十六年四月以朝散大夫直显谟阁帅福建，于绍熙元年三月被召。