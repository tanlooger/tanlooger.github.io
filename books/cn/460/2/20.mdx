---
---
---
title: 又
---



赋琵琶





凤尾龙香拨。自开元 霓裳曲罢，几番风月？最苦浔阳江头客，画舸亭亭待发。记出塞黄云堆雪。马上离愁三万里，望昭阳宫殿孤鸿没。弦解语，恨难说。　辽阳驿使音尘绝。琐窗寒轻拢慢撚，泪珠盈睫。推手含情还却手，一抹梁州哀彻。千古事云飞烟灭。贺老定场无消息，想沉香亭北繁华歇。弹到此，为呜咽。





【校】


〔题〕四卷本乙集作“听琵琶”。

〔泪珠〕王诏校刊本、六十家词本、四印斋本作“珠泪”。





【笺注】


〔凤尾句〕郑嵎 津阳门诗：“玉奴琵琶龙香拨。”自注云：“贵妃妙弹琵琶，其乐器闻于人间者，有逻逤檀为槽，龙香柏为拨者。”苏轼 听琵琶诗：“数弦已品龙香拨，半面犹遮凤尾槽。”

〔自开元句〕白居易新乐府法曲注：“霓裳羽衣曲，起于开元，盛于天宝。”又长恨歌：“渔阳鼙鼓动地来，惊破霓裳羽衣曲。”

〔最苦二句〕白居易 琵琶行序云：“元和十年，予左迁九江郡司马。明年秋，送客湓浦口，闻船中夜弹琵琶者。听其音，铮铮然有京都声。……予出官二年，恬然自安……是夕始有迁谪意。”诗有云：“浔阳江头夜送客，枫叶荻花秋瑟瑟。……忽闻水上琵琶声，主人忘归客不发。”又，郑文宝 咏柳诗：“亭亭画舸系寒潭，直到行人酒半酣。”

〔记出塞三句〕盖用王昭君琵琶出塞故事。石崇乐府王明君辞序云：“昔公主嫁乌孙，令琵琶马上作乐，以慰其道路之思。其送明君，亦必尔也。”欧阳修 明妃曲：“不识黄云出塞路，岂知此声能断肠。”三辅黄图卷二：“未央宫有增城、昭阳殿。”

〔弦解语二句〕杜甫 咏怀古迹：“千载琵琶作胡语，分明怨恨曲中论。”

〔辽阳句〕李白 忆秦娥：“乐游原上清秋节，咸阳古道音尘绝。”沈佺期 独不见诗：“十年征戍忆辽阳。白狼河北音书断。”（按：白狼河在辽阳境。）温庭筠 诉衷情词：“辽阳音信稀，梦中归。”毛文锡 何满子词：“梦断辽阳音信，那堪独守空闺。”

〔轻拢慢撚〕琵琶行：“低眉信手续续弹，说尽心中无限事。轻拢慢撚抹复挑，初为霓裳后六幺。”

〔推手句〕释名卷七释乐器：“枇杷，本出于胡中，马上所鼓也。推手前曰枇，引手却曰杷，象其鼓时，因以为名也。”（按：史焰 通鉴释文引释名此条作“琵琶”，据知枇杷本亦作琵琶。）欧阳修 明妃曲：“推手为琵却手琶，胡人共听亦咨嗟。”

〔梁州哀彻〕元稹 连昌宫词：“逡巡大遍梁州彻，色色龟兹轰陆续。”按，琵琶曲有濩索梁州。见蔡宽夫诗话。

〔贺老句〕元稹 连昌宫词：“夜半月高弦索鸣，贺老琵琶定场屋。”按：贺老谓贺怀智，开元、天宝时之善弹琵琶者。

〔沉香亭北〕李白 清平调：“解释春风无限恨，沉香亭北倚阑干。”雍录：“兴庆宫 图龙池东有沉香亭。”余参卷二念奴娇（对花何似阕）“沉香亭二句”注。





【编年】


上赋水仙、海棠、琵琶之贺新郎词三首，当均为稼轩赋闲时所作。广信书院本置三词于淳熙十五年赠陈同父一词之前，知为带湖之作。赋琵琶词且置于淳熙七年所作“柳暗凌波路”之后，知作年亦不当过晚。今姑依广信本次第编置于淳熙九年诸作之后。