---
---
---
title: 又
---



和杨民瞻席上用前韵，赋牡丹





西园买，谁载万金归？多病胜游稀。风斜画烛天香夜，凉生翠盖酒酣时。待重寻，居士谱，谪仙诗。　　看黄底御袍元自贵，看红底状元新得意。如斗大，笑花痴。汉妃翠被娇无奈，吴娃粉阵恨谁知。但纷纷，蜂蝶乱，笑春迟。





【校】


〔题〕广信书院本“用前韵”作“用韵”，兹从四卷本甲集。又四卷本无“和”字。

〔笑花痴〕四卷本作“只花痴”。

〔笑春迟〕四卷本作“送春迟”。





【笺注】


〔杨民瞻〕其名莫考，当亦居上饶者。韩淲 闻民瞻久归一诗寄之：“我居溪南望城北，最高园台竹树碧。眼前带湖歌舞空，耳畔茶山 陆子宅。知君才自天竺归，那得缁尘染客衣？日携研席过阿连，怡神散发思采薇。”又，和民瞻所寄诗：“南北一峰高可仰，东西二馆隐谁招？园居好在带湖水，冰雪春须积渐消。”赵蕃 以归来后与斯远倡酬诗卷寄辛卿：“人家馈岁何所为？纷纷酒肉相携持。我曹馈岁复何有，酬倡之诗十余首。……公乎比复何所作？想亦高吟动清酌。宾朋杂遝孰为佳？咸推杨、范工词华。”按：所谓“杨、范工词华”，范必指范廓之，杨则当为杨民瞻也。果尔，则民瞻当与范廓之一同从游于稼轩者。惜其生平别无可考耳。

〔万金〕谓牡丹。李肇 国史补卷中：“京师贵游，尚牡丹三十余年矣，车马若狂，不以耽玩为耻，执金吾铺官围外寺观，种以求利，一本有直数万者。”

〔天香夜、酒酣时〕见本卷念奴娇（对花何似阕）“天香二句”注。

〔居士谱〕欧阳修号六一居士，著有洛阳牡丹记。

〔谪仙诗〕指李白 清平调言，见本卷念奴娇（对花何似阕）“沉香亭二句”注。〔看黄底二句〕御袍黄、状元红均牡丹之品种。洛阳牡丹记：“御袍黄，千叶黄花也。色与开头大率类女真黄。元丰时，应天院神御花圃中植山篦数百，忽于其中变此一种，因目之为御袍黄。”又云：“状元红，千叶深红花也。色类丹砂而浅。叶杪微淡，近萼渐深。有紫檀心。开头可七八寸。其色甚美，迥出众花之上，故洛人以状元呼之。其花出于安国寺 张氏家，熙宁初方有之。”

〔如斗大〕王溥 咏牡丹诗：“堪笑牡丹如斗大，不成一事又空枝。”

〔汉妃翠被〕未详。

〔吴娃粉阵〕见本卷念奴娇（对花何似阕）“似吴宫二句”注。