---
---
---
title: 又
---



再用前韵





倒冠一笑，华发玉簪折。阳关自来凄断，却怪歌声滑。放浪儿童归舍，莫恼比邻鸭。水连山接。看君归兴，如醉中醒梦中觉。 江上吴侬问我，一一烦君说：坐客尊酒频空，剩欠真珠压；手把渔竿未稳，长向沧浪学。问愁谁怯。可堪杨柳，先作东风满城雪。





【校】


〔坐客〕广信书院本缺此二字，兹从四卷本甲集。王诏校刊本及四印斋本俱作“忍使”。

〔真珠〕王诏校刊本及四印斋本俱作“珍珠”。





【笺注】


〔阳关二句〕见卷一鹧鸪天（唱彻阳关泪未干阕）“唱彻句”注。白居易 晚春欲携酒寻沈四著作先以六韵寄之诗：“最忆阳关唱，真珠一串歌。”自注：“沈有讴者，善唱‘西出阳关无故人’词。”

〔放浪二句〕杜甫 将赴成都草堂寄严郑公诗：“休怪儿童延俗客，不教鹅鸭恼比邻。”王安石 和惠思岁二日二绝：“为嫌归舍儿童聒。”

〔如醉句〕苏轼 江城子词：“梦中了了醉中醒。”

〔坐客句〕后汉书 孔融传：“及退闲职，宾客日盈其门，常叹曰：‘坐上客恒满，尊中酒不空，吾无忧矣。’”

〔剩欠句〕意即甚少酿造。“真珠”寓酒。罗隐 江南行：“夜槽压酒银船满。”李贺 将进酒诗：“琉璃钟，琥珀浓，小槽酒滴真珠红。”稼轩 临江仙词（冷雁寒云渠有恨阕）亦有“多病近来浑止酒，小槽空压新醅”句。

〔手把二句〕言尚未习惯于赋闲生涯。楚辞 渔父：“渔父莞尔而笑，鼓枻而去，乃歌曰：‘沧浪之水清兮，可以濯吾缨；沧浪之水浊兮，可以濯吾足。’”





【编年】


淳熙九年（一一八二）。——上六幺令二首，当是同时作。玩其语意，亦均为送别玉山令陆德隆者。查曾丰 缘督集有别陆德隆黄叔万诗，序云：“岁在辛丑，始识陆德隆、黄叔万于江西帅辛大卿坐上，握手论交而去。戊申又会于中都，德隆得倅夔，叔万得宰公安，言别次韵赠之。”疑陆氏于此后即去为玉山令。陈亮于淳熙十年致书稼轩，有“去年东阳一宗子来自玉山，具说辱见问甚详，且言欲幸临教之”

等语，知稼轩该年有玉山之行。当是其时适值陆氏之去，因赋此词以送之也。