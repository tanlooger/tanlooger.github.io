---
---
---
title: 又
---



送曹君之庄所





人间岁月堂堂去，劝君快上青云路。圣处一灯传，工夫萤雪边。　曲生风味恶，辜负西窗约。沙岸片帆开，寄书无雁来。





【笺注】


〔曹君〕未详何人。

〔堂堂去〕薛能 春日使府寓怀诗：“青春背我堂堂去，白发欺人故故生。”

〔一灯传〕释氏以灯喻法，故纪载其衣钵相传之史迹者名传灯录。

〔萤雪〕晋书 车胤传：“胤博学多通，家贫，不常得油，夏月则练囊盛数十萤火以照书，以夜继日焉。”尚友录：“晋 孙康，京兆人，性敏好学，家贫，灯无油，于冬月尝映雪读书。”

〔曲生〕谓酒。开天传信记：“道士叶法善精于符箓之术。……尝有朝客数十人诣之，解带淹留，满座思酒。忽有人叩门，云曲秀才……傲倪直入。年二十余，肥白可观。笑揖诸公，居末席，伉声谈论，援引古人。……法善密以小剑击之，随手丧元，坠于阶下，化为瓶榼。一座惊慑惶遽。视其处所，乃盈瓶酝也。咸大笑。饮之，其味甚佳。坐客醉而揖其瓶曰：‘曲生 曲生，风味不可忘也。’”

〔风味恶〕黄庭坚 醇道得蛤蜊复索舜泉舜泉已酌尽官酝不堪不敢送诗：“商略督邮风味恶，不堪持到蛤蜊前。”

〔西窗约〕李商隐 夜雨寄北诗：“君问归期未有期，巴山夜雨涨秋池。何当共剪西窗烛，却话巴山夜雨时。”