---
---
---
title: 又
---



提干李君索余赋秀野、绿绕二诗，余诗寻医久矣，姑合二榜之意，赋水调歌头以遗之。然君才气不减流辈，岂求田问舍而独乐其身耶





文字觑天巧，亭榭定风流。平生丘壑，岁晚也作稻粱谋。五亩园中秀野，一水田将绿绕，䅉不胜秋。饭饱对花竹，可是便忘忧？ 吾老矣，探禹穴，欠东游。君家风月几许，白鸟去悠悠。插架牙签万轴，射虎南山一骑，容我揽须不？更欲劝君酒，百尺卧高楼。





【笺注】


〔诗寻医〕苏轼 七月五日诗：“避谤诗寻医，畏病酒入务。”

〔求田问舍〕见卷一水龙吟（楚天千里清秋阕）“求田三句”注。

〔文字句〕韩愈 答孟东野诗：“规模背时利，文字觑天巧。人皆余酒肉，子独不得饱。”

〔丘壑〕见卷一水调歌头（官事未易了阕）“平生丘壑”注。

〔稻粱谋〕杜甫 同诸公登慈恩寺塔诗：“君看随阳雁，各有稻粱谋。”

〔五亩句〕苏轼 司马君实独乐园诗：“中有五亩园，花竹秀而野。”

〔一水句〕王安石 书湖阴先生壁诗：“一水护田将绿绕，两山排闼送青来。”

〔䅉〕稻名。

〔可是〕即“何至”、“岂能”意。

〔探禹穴〕史记 太史公自序：“二十而南游江、淮，上会稽，探禹穴。”杜甫 送孔巢父谢病归游江东兼呈李白诗：“南寻禹穴见李白，道甫问讯今何如。”

〔君家句〕欧阳修 寄王介甫诗：“翰林风月三千首，吏部文章二百年。”翰林指李白，故此云君家。

〔插架句〕韩愈 送诸葛觉往随州读书诗：“邺侯家多书，插架三万轴。一一悬牙签，新若手未触。”按：唐 李泌封邺侯。

〔射虎句〕见卷一水调歌头（落日塞尘起阕）“莫射句”注。

〔揽须〕苏轼 次韵答邦直子由诗：“潇洒使君殊不俗，尊前容我揽须不？”晋书 桓伊传：“伊便抚筝而歌怨诗……声节慷慨，俯仰可观。（谢）安泣下沾衿，乃越席而就之，捋其须曰：‘使君于此不凡！’”

〔百尺句〕见卷一水龙吟（楚天千里清秋阕）“求田三句”注。