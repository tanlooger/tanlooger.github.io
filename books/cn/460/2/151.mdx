---
---
---
title: 水调歌头
---



送信守王桂发





酒罢且勿起，重挽使君须。一身都是和气，别去意何如。我辈情钟休问，父老田头说尹，泪落独怜渠。秋水见毛发，千尺定无鱼。　望青阙，左黄阁，右紫枢。东风桃李陌上，下马拜除书。屈指吾生余几，多病妨人痛饮，此事正愁余。江湖有归雁，能寄草堂无？





【校】


〔题〕四卷本乙集作“送太守王秉”。

〔使君〕广信书院本及四卷本作“史君”，兹从王诏校刊本及四印斋本。

〔妨人〕四卷本作“故人”。





【笺注】


〔王桂发〕据四卷本题，知桂发名秉。唯广信府志 职官志中未及其人，其守信州之年月亦别无可考。

〔重挽句〕苏轼 庆源宣义王丈求红带戏作诗：“青衫半作霜叶枯，遇民如儿吏如奴。吏民莫作官长看，我是识字耕田夫。妻啼儿号刺史怒，时有野人来挽须。拂衣自注下下考，芋魁饭豆吾岂无。”

〔我辈句〕世说新语 伤逝篇：“王戎丧儿万子，山简往省之，王悲不自胜，简曰：‘孩抱中物，何至于此？’王曰：‘圣人忘情，最下不及情，情之所钟，正在我辈。’”

〔父老句〕杜甫 遭田父泥饮美严中丞诗：“酒酣夸新尹，畜眼未见有。……语多虽杂乱，说尹终在口。”

〔秋水二句〕东方朔 答客难：“水至清则无鱼，人至察则无徒。”

〔黄阁〕谓中书门下省。

〔紫枢〕谓枢密院。

〔多病句〕陈师道 赠王聿脩商子常诗：“畏病忍狂妨痛饮。”





【编年】


淳熙十六年（一一八九）。——王桂发守信年月无可考，上词作年遂亦难定。以其有“多病妨人痛饮”句，与前阕最高楼中语意正相同，疑作于同时。稼轩寓居带湖期内，信守之更替大都可考，史阙无征者亦唯淳熙末之二三年，其时当即王氏为守时也。