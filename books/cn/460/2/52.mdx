---
---
---
title: 又
---



和人韵





剩云残日弄阴晴。晚山明，小溪横。枝上绵蛮，休作断肠声。但是青山山下路，春到处，总堪行。　当年彩笔赋芜城。忆平生，若为情？试把灵槎，归路问君平。花底夜深寒较甚，须拚却，玉山倾。





【校】


〔春到处〕广信书院本作“青到处”，兹从四卷本甲集。

〔试把〕四卷本作“试取”。

〔寒较甚〕四卷本作“寒色重”。





【笺注】


〔绵蛮〕诗 小雅 绵蛮：“绵蛮黄鸟，止于丘隅。”

〔赋芜城〕鲍照有芜城赋。文选五臣注云：“宋 孝武帝时临海王 子瑱镇荆州，明远为其下参军，随至广陵，子瑱叛逆。照见广陵故城荒芜，乃汉 吴王 濞所都，濞亦叛逆，为汉所灭，照以子瑱事同于濞，遂感为此赋以讽之。”

〔试把二句〕博物志：“天河与海通，近世有人居海渚者，年年八月有浮槎去来不失期。人有奇志，立飞阁于槎上，多赍粮，乘槎而去。至一处，有城郭状，屋舍甚严，遥望宫中多织妇，见一丈夫牵牛渚次饮之，此人问此是何处，答曰：‘君还至蜀郡问严君平则知之。’”

〔玉山倾〕世说新语 容止篇：“山公曰：‘嵇叔夜之为人也，岩岩若孤松之独立；其醉也，傀俄若玉山之将崩。’”刘肃 大唐新语卷十：“旧制：京城内，金吾晓暝传呼以戒行者，马周献封章，始置街鼓，俗号冬冬，公私便焉。有道人裴翛然，雅有篇咏，善画，好酒，常戏为渭川歌，词曰：‘遮莫冬冬动，须倾湛湛杯。金吾傥借问，报道玉山颓。’甚为时人所赏。”