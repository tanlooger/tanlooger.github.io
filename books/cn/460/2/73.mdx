---
---
---
title: 又
---



和廓之雪





天上飞琼，毕竟向人间情薄。还又跨玉龙归去，万花摇落。云破林梢添远岫，月临屋角分层阁。记少年骏马走韩卢，掀东郭。

吟冻雁，嘲饥鹊。人已老，欢犹昨。对琼瑶满地，与君酬酢。最爱霏霏迷远近，却收扰扰还寥廓。待羔儿酒罢又烹茶，扬州鹤。





【校】


〔题〕广信书院本作“和范先之雪”，兹从四卷本甲集。

〔月临〕广信书院本作“月明”，兹从四卷本。

〔寥廓〕广信书院本作“空阔”，盖因避宋宁宗嫌名而改，兹从四卷本。





【笺注】


〔飞琼〕汉武内传：“王母乃命侍女许飞琼鼓震灵之簧。”按：此处之飞琼，盖亦兼指降雪事。

〔玉龙〕见本卷念奴娇（兔园旧赏阕）“玉龙句”注。

〔韩卢、东郭〕战国策 齐策三：“韩子卢者，天下之疾犬也；东郭逡者，海内之狡兔也。韩子卢逐东郭逡，环山者三，腾山者五，兔极于前，犬废于后，犬兔俱罢，各死其处。田父见之，无劳勌之苦而擅其功。”

〔琼瑶〕韩愈 酬王二十舍人雪中见寄诗：“今朝踏作琼瑶迹。”

〔羔儿酒〕本草纲目载宋宣和年化成殿羊羔酒真方，用糯米肥羊肉等与曲同酿，十日熟。余见本卷鹧鸪天（莫上扁舟访剡溪阕）“浅斟句”注。

〔扬州鹤〕殷芸小说：“有客相从，各言所志：或愿为扬州刺史，或愿多赀财，或愿骑鹤上升，其一人曰：‘腰缠十万贯，骑鹤上扬州，欲兼三者。’”苏轼 於潜僧绿筠轩诗：“若对此君仍大嚼，世间那有扬州鹤。”