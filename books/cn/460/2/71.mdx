---
---
---
title: 又
---



再和前韵，药名





仄月高寒水石乡。倚空青碧对禅房。白发自怜心似铁，风月，使君子细与平章。　平昔生涯笻竹杖，来往，却惭沙鸟笑人忙。便好剩留黄绢句，谁赋，银钩小草晚天凉。





【校】


〔题〕广信书院本无“再和前韵”四字，兹从四卷本乙集。

〔禅房〕四卷本作“禅床”。

〔使君〕广信书院本作“史君”，兹从四卷本。

〔平昔〕四卷本作“已判”。





【笺注】


〔药名〕词中嵌有寒水石、空青、发自（法子，即半夏）、怜（莲）心、使君子、笻（邛）竹、惭沙（蚕砂）、留（硫）黄、小草（即远志）等药名。

〔使君句〕王安石和微之药名劝酒诗：“史君子细看流光。”

〔剩留〕即多留。

〔黄绢句〕世说新语 捷悟篇：“魏武尝过曹娥碑下，杨修从，碑背上见题作‘黄绢幼妇，外孙虀臼’八字，魏武谓修曰：‘解不？’答曰：‘解。’魏武曰：‘卿未可言，待我思之。’行三十里，魏武乃曰：‘吾已得。’令修别记所知，修曰：‘黄绢，色丝也；于字为绝。幼妇，少女也；于字为妙。外孙，女子也；于字为好。虀臼，受辛也；于字为辞。所谓绝妙好辞也。’”

〔银钩〕见本卷蝶恋花（何物能令公怒喜阕）“银钩”注。





【编年】


上起江神子（梅梅柳柳斗纤秾阕），迄定风波（仄月高寒水石乡阕），共词二十一首，当非一时所作，唯其中有数首见于四卷本甲集，则是淳熙十五年（一一八八）以前之作为多。以其多与博山寺及雨岩有关，姑汇录于此。