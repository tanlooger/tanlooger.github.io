---
---
---
title: 声声慢
---



送上饶黄倅秩满赴调





东南形胜，人物风流，白头见君恨晚。便觉君家叔度，去人未远。长怜士元骥足，道直须别驾方展。问个里，待怎生销杀，胸中万卷？　况有星辰剑履，是传家，合在玉皇香案。零落新诗，我欠可人消遣。留君再三不住，便直饶万家泪眼，怎抵得，这眉间黄色一点？





【校】


〔题〕“秩”王诏校刊本、六十家词本及四印斋本俱作“职”。





【笺注】


〔黄倅〕未详。

〔君家叔度〕后汉书 黄宪传：“黄宪字叔度，汝南 慎阳人也。……郭林宗少游汝南，先过袁闳，不宿而退；进往从宪，累日方还。或以问林宗，林宗曰：‘奉高之器，譬诸泛滥，虽清而易挹；叔度汪汪若千顷陂，澄之不清，淆之不浊，不可量也。’”

〔去人未远〕晋书 郭奕传：“叹曰：‘羊叔子去人远矣。’”

〔长怜二句〕三国志 蜀书 庞统传：“庞统字士元，襄阳人也。……先主领荆州，统以从事守耒阳令，在县不治，免官。吴将鲁肃遗先主书曰：‘庞士元非百里才也，使处治中别驾之任，始当展其骥足耳。’”

〔星辰剑履〕杜甫 上韦左相诗：“持衡留藻鉴，听履上星辰。”杜诗镜铨注谓“殿廷象太微帝座，故曰上星辰”。星辰剑履意谓剑履上殿。

〔玉皇香案〕元稹 以州宅夸乐天诗：“我是玉皇香案吏，谪居犹得住蓬莱。”

〔便直饶三句〕韩愈 赠马侍郎冯李二员外诗：“城上赤云呈胜气，眉间黄色见归期。”苏轼 浣溪沙 彭门送梁左藏：“怪见眉间一点黄，诏书催发羽书忙。从教娇泪洗红妆。”又送李公恕赴阙诗：“忽然眉上有黄气，吾君渐欲收英髦。”