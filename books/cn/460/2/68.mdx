---
---
---
title: 蝶恋花
---



月下醉书雨岩石浪





九畹芳菲兰佩好。空谷无人，自怨蛾眉巧。宝瑟泠泠千古调，朱丝弦断知音少。　冉冉年华吾自老。水满汀洲，何处寻芳草？唤起湘累歌未了。石龙舞罢松风晓。





【校】


〔题〕“雨岩”四卷本甲集误作“两岩”。





【笺注】


〔九畹〕离骚：“余既滋兰之九畹兮，又树蕙之百亩。”

〔兰佩〕离骚：“扈江离与辟芷兮，纫秋兰以为佩。”

〔空谷〕杜甫 佳人诗：“绝代有佳人，幽居在空谷。”

〔自怨句〕离骚：“众女嫉余之娥眉兮，谣诼谓余以善淫。”

〔朱丝句〕杜甫 寄岳州贾司马六丈巴州严八使君两阁老诗：“朱丝有断弦。”岳飞 小重山词：“欲将心事付瑶琴，知音少，弦断有谁听。”

〔冉冉句〕离骚：“老冉冉其将至兮，恐修名之不立。”

〔湘累〕扬雄 反离骚：“钦吊楚之湘累。”注：“诸不以罪死曰累。屈原赴湘死，故曰湘累。”