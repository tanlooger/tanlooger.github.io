---
---
---
title: 瑞鹤仙
---



寿上饶倅洪莘之，时摄郡事，且将赴漕举





黄金堆到斗。怎得似长年，画堂劝酒。蛾眉最明秀。向水沉烟里，两行红袖。笙歌就。争说道明年时候。被姮娥做了殷勤，仙桂一枝入手。　知否：风流别驾，近日人呼，文章太守。天长地久，岁岁上，乃翁寿。记从来人道，相门出相，金印累累尽有。但直须周公拜前，鲁公拜后。





【校】


〔题〕四卷本乙集及花庵词选作“上洪倅寿”。

〔就〕广信书院本作“拥就”，兹从四卷本及花庵词选。

〔姮娥〕花庵词选作“常娥”。





【笺注】


〔水沉〕香名。

〔两行句〕杜牧 兵部尚书席上作：“两行红袖一时回。”

〔就〕宋人常用语，此处当为“温存体贴”之意。

〔仙桂句〕晋书 郤诜传：“累迁雍州刺史。武帝于东堂会送，问诜曰：‘卿自以为如何？’诜对曰：‘臣举贤良，对策为天下第一，犹桂林之一枝，昆山之片玉。’”

〔风流别驾〕见本卷念奴娇（道人元是阕）“别驾句”注。

〔文章太守〕欧阳修 朝中措 平山堂：“文章太守，挥毫万字，一饮千钟。”此指以通判摄知州事之洪莘之。

〔天长地久〕白居易 长恨歌：“天长地久有时尽。”

〔相门出相〕史记 孟尝君列传：“文闻将门必有将，相门必有相。”

〔金印句〕汉书 石显传：“与中书仆射牢梁、少府五鹿充宗为党，附者得位，民歌之曰：‘牢耶？石耶？五鹿客耶？印何累累，绶何若若耶？’”

〔但直须二句〕公羊传 文十三年：“周公何以称大庙于鲁？封鲁公以为周公也。周公拜乎前，鲁公拜乎后，曰：生以养周公，死以为周公主。”史记 鲁周公世家：“封周公 旦于少昊之虚曲阜，是为鲁公。周公不就封，留佐武王。……而使其子伯禽代就封于鲁。”





【编年】


绍熙二年（一一九一）。——夷坚志谓洪莘之于绍熙三年适通判信州，知此词当作于稼轩赴闽之前。二年秋稼轩有寿信守王道夫词，守郡有人，无须兼摄，又知此词当更作于二年秋季之前。查宋会要辑稿 职官六一之五六，绍熙二年春载信守张稜与章冲两易事，嗣后又有章冲 王道夫之更替，洪氏之得摄郡符，必即在此二次新旧交替之期。三年壬子适为解试之年，词中谓“明年时候……仙桂一枝入手”，亦正是二年语也。