---
---
---
title: 水调歌头
---



送杨民瞻





日月如磨蚁，万事且浮休。君看檐外江水，滚滚自东流。风雨瓢泉夜半，花草雪楼春到，老子已菟裘。岁晚问无恙，归计橘千头。

梦连环，歌弹铗，赋登楼。黄鸡白酒，君去村社一番秋。长剑倚天谁问，夷甫诸人堪笑，西北有神州。此事君自了，千古一扁舟。





【笺注】


〔日月句〕晋书 天文志：“周髀家云：‘日月东行而天牵之以西没，譬之蚁行磨石之上，磨左旋而蚁右去，磨急而蚁迟，故不得不随磨以左旋焉。’”

〔浮休〕庄子 刻意篇：“其生若浮，其死若休。”

〔君看二句〕苏轼 次韵前篇：“长江衮衮空自流，白发纷纷宁少借。”

〔菟裘〕左传 隐公十一年：“羽父请杀桓公，将以求太宰，公曰：‘为其少故也，吾将授之矣。使营菟裘，吾将老焉。’”注：“菟裘，鲁邑，在泰山 梁父县南。不欲复居鲁朝，故别营外邑。”

〔橘千头〕见卷一水调歌头（落日塞尘起阕）“橘千头”注。

〔梦连环〕见本卷江神子（玉箫声远忆骖鸾阕）“梦连环”注。

〔歌弹铗〕见卷一满江红（汉水东流阕）“腰间二句”注。

〔赋登楼〕见卷一水调歌头（落日古城角阕）“何处二句”注。

〔黄鸡白酒〕李白 南陵别儿童入京诗：“白酒新熟山中归，黄鸡啄黍秋正肥。”

〔长剑句〕宋玉 大言赋：“方地为车，圜天为盖，长剑耿耿倚天外。”

〔夷甫二句〕见本卷水龙吟（渡江天马南来阕）“夷甫二句”注。

〔此事句〕晋书 山涛传：“钟会作乱于蜀，而文帝将西征，时魏氏诸王公并在邺，帝谓涛曰：‘西偏吾自了之，后事深以委卿。’”

〔扁舟〕见卷一破阵子（掷地刘郎玉斗阕）“挂帆句”注。





【编年】


淳熙 绍熙之间（一一八九或一一九〇）。——据“风雨瓢泉”及“花草雪楼”二句，知此词之作，必在已经买得瓢泉之后，带湖居第犹未焚毁之前，是则当在淳熙末或绍熙初也。