---
---
---
title: 水调歌头
---



送施枢密圣与帅江西。信之谶云：“水打乌龟石，方人也大奇。”“方人也实”“施”字





相公倦台鼎，要伴赤松游。高牙千里东下，笳鼓万貔貅。试问东山风月，更著中年丝竹，留得谢公不？孺子宅边水，云影自悠悠。　占古语，方人也，正黑头。穹龟突兀，千丈石打玉溪流。金印沙堤时节，画栋珠帘云雨，一醉早归休。贱子亲再拜：西北有神州。





【校】


〔题〕广信书院本“实施字”上原无“方人也”三字，兹据四卷本丙集增。四卷本“施枢密圣与”作“施圣与枢密”，“帅江西”作“帅隆兴”。

〔亲再拜〕广信书院本作“祝再拜”，兹从四卷本。





【笺注】


〔乌龟石〕广信府志：“乌龟山在上饶西南五里，一名五桂山。谚云：‘水打乌龟石，信州出状元。’”余参本卷渔家傲（道德文章传几世阙）词题。

〔相公句〕韩愈 送郑十校理诗：“相公倦台鼎，分正新洛邑。”

〔要伴句〕见本卷太常引（君王着意履声间阕）“赤松”注。

〔东山风月〕见卷一念奴娇（我来吊古阕）“却忆至棋局”注。

〔中年丝竹〕见卷一水调歌头（折尽武昌柳阕）“离别句”注。

〔孺子宅二句〕后汉 徐穉字孺子，南昌人。太平寰宇记：“洪州 南昌县 徐孺子宅，在州东北三里。孺子美梅福之德，于福宅东立宅。”王勃 滕王阁序：“人杰地灵，徐孺下陈蕃之榻。”诗云：“闲云潭影日悠悠，物换星移几度秋。”

〔黑头〕世说新语 识鉴篇：“诸葛道明初过江左，自名道明，名亚王、庾之下。先为临沂令，丞相谓曰：‘明府当为黑头公。’”

〔玉溪〕信江源出怀玉山，故亦称玉溪。

〔金印〕汉书 百官公卿表：“相国、丞相皆秦官，金印、紫绶。”

〔沙堤〕唐故事：宰相初拜，京兆使人载沙填路，自私第至于城东街，名沙堤。见唐国史补卷下。

〔画栋句〕见卷一贺新郎（高阁临江渚阕）“高阁句”注。

〔贱子〕汉书 楼护传：“成都侯商，子邑，贵重，商故人皆敬事邑，唯护自安如旧节。时请召宾客，邑居樽下称贱子上寿。”杜甫 奉赠韦左丞诗：“丈人试静听，贱子请具陈。”





【编年】


绍熙二年（一一九一）。