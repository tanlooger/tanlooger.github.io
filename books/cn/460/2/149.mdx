---
---
---
title: 最高楼
---



送丁怀忠教授入广。渠赴调都下，久不得书，或谓从人辟置，或谓径归闽中矣





相思苦，君与我同心。鱼没雁沉沉。是梦他松后追轩冕，是化为鹤后去山林？对西风，怅望，到如今。　待不饮奈何君有恨；待痛饮奈何吾又病。君起舞，试重斟。苍梧云外湘妃泪，鼻亭山下鹧鸪吟。早归来，流水外，有知音。





【校】


〔题〕四卷本乙集作“送丁怀忠”。

〔吾又病〕四卷本作“吾有病”。





【笺注】


〔丁怀忠〕赵蕃 淳熙稿卷五有送丁怀忠朝佐赴象州教授诗。欧阳文忠公文集卷末附载编定校正人姓名中有云：“绍熙三年承直郎前桂阳军军学教授丁朝佐字怀忠。”据知怀忠名朝佐，即曾与曾三异等同编校欧阳文忠公文集者。周必大 跋欧阳文集有云：“承直郎丁朝佐，博览群书，尤长考证。”陈傅良 止斋集有送丁怀忠教授象州诗。欧集卷一丁氏校语有云：“虾蟆碚诗，诸本皆作碚。朝佐考字书无此字。今秘书正字项安世尝自蜀来，云土人写作背字，音佩。”据知一时名流与丁氏交游者甚多。据词题及丁氏跋玉堂杂记自署“樵溪 丁朝佐”，知丁氏为闽人。洪迈 夷坚丁志卷二张注梦条有云：“邵武人张注，绍兴丁卯秋试……既而不利。至乾道己丑始以免举再行，而同里丁朝佐亦预计偕，二人同登科。朝佐正生于丁卯。”据知丁氏为闽之邵武县人。（邵武县志不载丁氏行实。）郡斋读书志 赵希弁附志卷一杂史类：“朝野遗事一卷，右赵文崧 伯山所著记……淳熙中周益公帅长沙，命项安世、丁朝佐、杨长孺雠校而刻之。”职官类：“玉堂杂记三卷，右周益公 必大记玉堂中事也，丁朝佐谓‘九重之德美，前辈之典型，恩数之异同，典故之沿革，皆因事而见之’云。”

〔是梦他句〕吴录：“丁固初为尚书，梦松树生其腹上，谓人曰：‘松字，十八公也；后十八岁，吾其为公乎。’卒如梦焉。”“后”，略似今口语中之“啊”字，不作先后解。

〔是化为句〕陶潜 搜神后记：“丁令威本辽东人，学道于灵虚山，后化鹤归辽，集郡城门华表柱。时有少年举弓欲射之，鹤乃飞，徘徊空中而言曰：‘有鸟有鸟丁令威，去家千年今始归，城郭如故人民非，何不学仙冢累累。’遂高上冲天。”

〔苍梧句〕舜南巡，崩于苍梧之野，二妃追至，哭之极哀，后投水而死，为湘水之神，遂称湘妃，亦曰湘君或湘夫人。杜甫 同诸公登慈恩寺塔诗：“回首叫虞舜，苍梧云正愁。”

〔鼻亭山句〕湖南 道州境内之有庳墟，相传舜封其弟象于此。其地有山，原名鼻墟山，括地志作鼻亭山。山下有象庙，唐元和中道州刺史薛伯高撤其屋、墟其地。柳宗元为作道州毁鼻亭神记以刻于山石。黄庭坚 戏咏零陵李宗古屋士家驯鹧鸪诗：“终日忧兄行不得，鹧鸪应是鼻亭公。”任渊注：“汉书 昌邑王传曰：‘舜封象于有鼻。’颜师古注曰：‘有鼻在零陵，今鼻亭是也。’又按：柳子厚有斥鼻亭神记，盖在道州，道与永实相接云。舜至苍梧，不复能巡狩，而孟子谓象以爱兄之道来，故此诗因鹧鸪之声以寄意。”





【编年】


淳熙十六年（一一八九）春。——据止斋集送丁诗自注云：“应仲实帅广西。”

查应仲实名孟明，其帅广西始于淳熙十五年秋，十六年春正月有奏论广西盐法事，均见李心传 建炎以来朝野杂记乙集十六广西盐法条。赵蕃送丁诗亦有“我今方从湖外归，君行重向湖外去”之句，赵氏之自湖南归信上，事在十五年秋，知丁氏赴桂必在十六年。止斋时方提举湖南，其诗结句为“所恨冥冥雨，梅天不肯开”。依此逆推丁氏行程，其由信州启行时节必在春初。