---
---
---
title: 玉楼春
---



寄题文山郑元英巢经楼





悠悠莫向文山去，要把襟裾牛马汝。遥知书带草边行，正在雀罗门里住。　平生插架昌黎句，不似拾柴东野苦。侵天且拟凤凰巢，扫地从他鸲鹆舞。





【笺注】


〔文山〕大明一统名胜志 福州 侯官县名胜：“稍南为文山，宋隐士郑育居之，太守黄裳数造访焉，因砌石为路，榜曰文山。文山有小浦缭绕而纳潮汐，江口万安桥跨之。”按，黄裳于北宋末守福州，则元英必即郑育之后人也。

〔要把句〕韩愈 符读书城南诗：“人不通古今，马牛而襟裾。”

〔书带草〕三齐记略：“郑康成居不其城南山中教授，山下草如薤，叶长尺余，人号康成书带草。”

〔雀罗门〕史记 汲黯郑当时传赞：“夫以汲 郑之贤，有势则宾客十倍，无势则否，况众人乎！下邽 翟公有言，始翟公为廷尉，宾客阗门；及废，门外可设雀罗。……汲、郑亦云，悲夫！”

〔平生句〕见本卷水调歌头（文字觑天巧阕）“插架句”注。

〔不似句〕孟郊字东野，湖州人。张为诗主客图取郊诗“食荠肠亦苦，强歌声无欢”等句以为清奇僻苦主。郊有喜卢仝书船归洛诗云：“我愿拾遗柴，巢经于空虚。”

〔凤凰巢〕韩愈 南山有高树行：“南山有高树，花叶何衰衰，上有凤凰巢，凤凰乳且栖。”

〔扫地〕参前阕“扫地句”注。

〔鸲鹆舞〕晋书 谢尚传：“司徒王导辟为掾，始到府通谒，导谓曰：‘闻君能作鸲鹆舞，一座倾想，宁有此理不？’尚曰：‘佳。’便著衣帻而舞。”





【编年】


淳熙十六年（一一八九）。——郑元英于淳熙十一年入蜀，见蝶恋花（莫向楼头听漏点阕）笺注。其东归事在何年，虽绝无可考，但以宋代士人仕宦恒例推之，元英在蜀至多不过三数年。携书而归，建楼以贮，楼成而函索品题，稼轩因赋二词以寄。以其节次推之，二词之作应在稼轩入闽之前，姑编入淳熙之末。