---
---
---
title: 满江红
---



病中俞山甫教授访别，病起寄之





曲几团蒲，记方丈君来问疾。更夜雨匆匆别去，一杯南北。“万事莫侵闲鬓发，百年正要佳眠食。”最难忘此语重殷勤，千金直。

西崦路，东岩石。携手处，今尘迹。望重来犹有，旧盟如日。莫信蓬莱风浪隔，垂天自有扶摇力。对梅花，一夜苦相思，无消息。





【校】


〔团蒲〕四卷本甲集作“蒲团”。

〔记方丈〕四卷本作“方丈里”。

〔尘迹〕四卷本作“陈迹”。





【笺注】


〔俞山甫〕未详。

〔曲几句〕黄庭坚 以小龙团得半挺赠无咎并诗：“曲几团蒲听煮汤。”

〔记方丈句〕白居易 斋戒满夜戏招梦得诗：“方丈若能来问疾，不妨兼有散花天。”

〔万事二句〕当为俞氏访别时相劝之语。

〔旧盟句〕诗 王风 大车：“谓予不信，有如皦日。”

〔莫信句〕史记 封禅书：“自威宣 燕昭使人入海求蓬莱、方丈、瀛洲……未至，望之如云，及到，三神山反居水下，临之，风辄引去，终莫能至云。”

〔垂天句〕庄子 逍遥游：“鹏之背不知其几千里也，怒而飞，其翼若垂天之云。……水击三千里，抟扶摇而上者九万里。”

〔对梅花二句〕卢仝 有所思诗：“相思一夜梅花发，忽到窗前疑是君。”





【编年】


上词见四卷本甲集，作年亦难的知，以题中谓为病后所作，姑附次“鹅湖归，病起作”诸词之后。