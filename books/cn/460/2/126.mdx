---
---
---
title: 永遇乐
---



送陈仁和自便东归。陈至上饶之一年，得子，甚喜





紫陌长安，看花年少，无限歌舞。白发怜君，寻芳较晚，卷地惊风雨。问君知否：鸱夷载酒，不似井瓶身误。细思量悲欢梦里，觉来总无寻处。　芒鞋竹杖，天教还了，千古玉溪佳句。落魄东归，风流赢得，掌上明珠去。起看清镜，南冠好在，拂了旧时尘土。向君道云霄万里，这回稳步。





【校】


〔题〕四卷本乙集作“送陈光宗知县”。





【笺注】


〔紫陌二句〕见卷一新荷叶（人已归来阕）“兔葵二句”注。

〔白发句〕苏轼 次韵刘景文西湖席上诗：“白发怜君略相似，青山许我定相从。”

〔寻芳句〕杜牧 叹花诗：“自是寻春去较迟，不须惆怅怨芳时。”

〔鸱夷二句〕扬雄 酒赋：“观瓶之居，居酒之眉。……身提黄泉，骨肉为泥。自用如此，不如鸱夷。鸱夷滑稽，腹如大壶。尽日盛酒，人复借酤。”释宝月 估客乐：“有信数寄书，无信心相忆，莫作瓶落井，一去无消息。”李白 寄远十二首之八：“金瓶落井无消息，令人行叹复坐思。”毛幵 玉楼春词：“金瓶落井翻相误，可惜馨香随手故。”

〔芒鞋三句〕苏轼 庐山诗：“芒鞋青竹杖，自挂百钱游。”玉溪即信江。稼轩探梅之临江仙有“一枝先破玉溪春”句，送施圣与之水调歌头有“千丈石打玉溪流”句。周煇 清波杂志卷五茶山诗：“煇在上饶三四年，日从寓士游，遍历溪山奇胜。煇尝欲裒集赋咏为一编，目为玉溪酬唱，以侈一时人物之盛，因循不克成。”徐元杰楳埜集卷十二挽辛宪若（稼轩第三子）诗云：“在昔我先翁，礼廑先正隆。潭潭带湖府，凛凛玉溪风。”上引诸处之“玉溪”皆指信江言。三句云云，盖谓信江胜概，遇陈氏诗句方得摹写也。

〔掌上明珠〕杜甫 戏作寄上汉中王诗：“掌中贪看一珠新。”自注：“王新诞明珠。”

〔南冠〕左传 成九年：“晋侯观于军府，见钟仪，问之曰：‘南冠而絷者谁也？’有司对曰：‘郑人所献楚囚也。’”

〔好在〕即“且喜”、“幸而”之意。





【编年】


淳熙十四年（一一八七）。——上起“双陆和陈仁和韵”之念奴娇，迄“送陈仁和自便东归”之永遇乐，共词六首。其中江神子一阕，见四卷本甲集，中有“归去小窗明月在”及“归兴有无间”等句，知陈氏之得旨自便及离信东归，必在淳熙十五年之前。