---
---
---
title: 好事近
---



席上和王道夫赋元夕立春





彩胜斗华灯，平把东风吹却。唤取雪中明月，伴使君行乐。

红旗铁马响春冰，老去此情薄。惟有前村梅在，倩一枝随着。





【校】


〔题〕四卷本乙集仅“元夕立春”四字。

〔平把〕四卷本作“平地”。





【笺注】


〔彩胜〕见本卷蝶恋花（谁向椒盘荐彩胜阕）“彩胜”注。

〔红旗句〕苏轼 上元夜诗：“牙旗穿夜市，铁马响春冰。”

〔前村二句〕陶岳 五代史补卷三僧齐己条：“僧齐己，长沙人……天性颖悟，于风雅之道日有所得。……时郑谷在袁州，齐己因携所为诗往谒焉。有早梅诗曰：‘前村深雪里，昨夜数枝开。’谷笑谓曰：‘数枝非早，不若一枝则佳。’齐己矍然，不觉搴衣叩地膜拜。自是，士林以谷为齐己一字之师。”





【编年】


绍熙三年（一一九二）正月。——王道夫于绍熙二年知信州，朱文公大全集卷八十九旌忠愍节庙碑谓王道夫本年十月之后被召还，参以魏鹤山所作墓志铭，知道夫寻即丁母忧而家居，但绍熙三年正月尚在信州任，稼轩春间离信赴闽，至绍熙五年秋方归，因知此词必作于三年春赴闽之前者。据陈垣 中西回史日历，绍熙二年之冬至为十一月二十七日，是则绍熙三年正月十五恰应为立春日也。