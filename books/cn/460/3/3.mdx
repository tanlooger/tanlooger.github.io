---
---
---
title: 贺新郎
---



三山雨中游西湖，有怀赵丞相经始





翠浪吞平野。挽天河谁来照影，卧龙山下。烟雨偏宜晴更好，约略西施未嫁。待细把江山图画。千顷光中堆滟滪，似扁舟欲下瞿塘马。中有句，浩难写。　诗人例入西湖社。记风流重来手种，绿成阴也。陌上游人夸故国，十里水晶台榭。更复道横空清夜。粉黛中洲歌妙曲，问当年鱼鸟无存者。堂上燕，又长夏。





【校】


〔题〕四卷本丙集作“福州游西湖”。

〔成阴〕广信书院本及四卷本作“阴成”。兹从四印斋本。王诏校刊本脱“阴”字。

〔中洲〕四卷本“中”下空一格，无“洲”字。

〔妙曲〕广信书院本作“何曲”，兹从四卷本。





【笺注】


〔题〕按据淳熙三山志及宋中兴百官题名，赵汝愚于淳熙九年五月除集英殿修撰帅福建，到任半年后，上疏论福州便民事，其首项即为“疏浚西湖旧迹”事，略谓：“契勘本州元有西湖，在城西三里，迤逦并城，南流接大濠、通南湖，潴蓄水泽，灌溉民田，事载闽中记甚详。父老相传，旧时湖周回十数里，天时旱暵，则发其所聚，高田无干涸之忧；时雨泛涨，则泄而归浦，卑田无渰浸之患。……岁时浸久，填淤殆尽。今来若不申明朝廷，诚恐向后转见湮废，难以兴复，并湖之民，永被其害。欲乞圣慈特降指挥，行下本州，告示有田之家，许于农事之隙，稍循旧迹开浚，令附城为壕，上下流注。虽未能尽复古来丈尺，庶几西湖与南湖通接，负郭之田尽沾水利而长享有年之效。”

〔三山〕福州城内有越王山、九仙山、乌石山，故郡有三山之名。

〔赵丞相〕宋史 赵汝愚传：“赵汝愚字子直，汉恭宪王 元佐七世孙，居饶之余干县。……早有大志，每曰：‘大丈夫得汗青一幅纸，始不负此生。’擢进士第一。……孝宗方锐意恢复，始见即陈自治之策，孝宗称善。……以集英殿修撰帅福建……进直学士，制置四川兼知成都府。……进敷文阁学士，知福州。绍熙二年，召为吏部尚书。……除同知枢密院事。……为光禄大夫右丞相。”

〔挽天河〕杜甫 洗兵马：“安得壮士挽天河，净洗甲兵长不用。”

〔卧龙山〕淳熙三山志：“卧龙山在北关外。旧记云：‘陈宝应（？）时，此山有巨石，无故自移。’有得爱亭、笺经台。”

〔烟雨二句〕苏轼 饮湖上初晴后雨诗：“水光潋滟晴偏好，山色空蒙雨亦奇，欲把西湖比西子，淡妆浓抹总相宜。”

〔堆滟滪、瞿塘马〕太平寰宇记：“滟滪堆周围二十丈，在蜀江中心瞿塘峡口。”李肇 唐国史补卷下：“蜀之三峡……皆险急之所……四月五月为尤险时。故曰：‘滟滪大如马，瞿唐不可下。滟滪大如牛，瞿唐不可留。’”按：此处滟滪盖指西湖中之孤山，详见后词。

〔中有二句〕朱文公大全集卷二十九与赵汝愚书：“去冬见议开湖事，熹谓须先计所废田若干，所溉田若干，所用工料若干，灼见利多害少，然后为之。后来但见匆匆兴役，至今议者犹以费多利少为疑。浮说万端，虽不足听，然恐亦初计之未审也。”又别集卷六与林择之书：“赵帅久不得书，湖事想已毕，自此宜且安静，勿兴工役为佳。相见亦可力劝之也。”按据二书语意，知赵氏于开浚西湖事必曾遭受若干责难，词中云云，必亦指此而言。

〔西湖社〕梦粱录卷十九社会条：“文士有西湖诗社，此乃行都缙绅之士及四方流寓儒人寄兴适情，赋咏脍炙人口，流传四方，非其他社集之比。”

〔记风流二句〕据淳熙三山志，赵氏第一次帅闽事在淳熙九年至十二年，第二次在绍熙元年至二年。此谓赵氏再帅闽时，原先所种杉柳，已绿树成阴矣。——详见后水调歌头（说与西湖客阕）“种柳人”句注。

〔故国〕五代时王审知受梁封，为闽王，所据地即福州。后其子鏻更建国称帝，为其时十国之一。

〔水晶台榭〕十国春秋：“闽 王延钧于城西筑水晶宫，与其后陈金凤采莲湖中，后制乐游曲，宫女倚声歌之。”

〔复道横空〕闽都记：“西湖周回十数里，闽 王延钧筑室其上，号水晶宫。时携后庭游宴，不出庄陌，乃由子城复道跨罗城而下，不数十步至其所。”