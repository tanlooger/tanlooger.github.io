---
---
---
title: 感皇恩
---







露染武夷秋，千峦耸翠。练色泓澄玉清水。十分冰鉴，未吐玉壶天地。精神先付与，人中瑞。　青琐步趋，紫微标致。凤翼看看九千里。任挥金碗，莫负凉飚佳致。瑶台人度曲，千秋岁。





【校】


〔千峦〕诗渊第二十五册原作“千蛮”，当系笔误，径改。此词各本词集俱失收。

〔九千里〕诗渊原作“九十里”，“十”当系笔误，径改。





【笺注】


〔冰鉴、玉壶〕苏轼 元祐三年端午帖子词：“水殿开冰鉴，琼浆冻玉壶。”

〔人中瑞〕旧唐书 郑肃传：“仁表（肃孙）文章尤称俊拔，然恃才傲物……尝曰：‘天瑞有五色云，人瑞有郑仁表。’”又，世谓寿高者为人瑞，此处当是用此义。

〔青琐〕汉书 元后传：“曲阳侯 根，骄奢僭上，赤墀青琐。”注：“青琐者，刻为连环文而青涂之也。”

〔紫微〕唐 开元元年改中书省为紫微省，中书令为紫微令。

〔凤翼句〕宋玉 对楚王问：“鸟有凤而鱼有鲲，凤凰上击九千里，绝云霓，负青天，足乱浮云，翱翔乎杳冥之上。”

〔挥金碗〕杜甫 崔驸马山亭宴集诗：“客醉挥金碗，诗成得绣袍。”





【编年】


上词见诗渊寿各地倅贰之诸词内。其感皇恩调名下，唯收稼轩词三首，前二首为“春事到清明”阕及“七十古来稀”阕，均系滁州寿范倅者。据上词首句，知其为寿闽中某倅贰之作，惟所寿何人，作于稼轩居闽之某秋，则均难确考矣。