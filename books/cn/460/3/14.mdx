---
---
---
title: 满江红
---



和卢国华





汉节东南，看驷马光华周道。须信是七闽还有，福星来到。庭草自生心意足，榕阴不动秋光好。问不知何处着君侯，蓬莱岛。　还自笑，人今老；空有恨，萦怀抱。记江湖十载，厌持旌纛。濩落我材无所用，易除殆类无根潦。但欲搜好语谢新词，羞琼报。





【笺注】


〔卢国华〕丽水县志：“卢彦德字国华。知广德军 建平县。旧籍有绝户物力钱，抑民代输绢匹，民苦之，多逃亡；彦德至，大搜隐漏，所入三倍于旧，遂以充赋。削虚户二千有余，逃者复归。两守蜀郡，再历宪漕，并著声绩。召为户部郎官，除福建转运判官，官至朝请大夫。”福建通志 职官志 提点刑狱文臣提刑门：“卢彦德，丽水人，绍兴二十四年进士，绍熙间任。”

〔汉节〕汉代置绣衣使者，均衣绣持节，捕逐盗贼。宋代之提刑使即其官。

〔周道〕诗 桧风 匪风：“顾瞻周道，中心怛兮。”按：“周道”谓东西大道。

〔七闽〕周礼 职方氏：“掌天下之图，以掌天下之地，辨其邦国都鄙，四夷、八蛮、七闽、九貉、五戎、六狄之人民。”疏：“叔熊避难于濮蛮，随其俗后分七种，故谓之七闽。”

〔福星〕秦观 淮海集卷三十六鲜于子骏行状：“公讳侁，字子骏。……及二圣临御，图任老成，于是拜温公为门下侍郎……复除公为京东转运使。温公曰：‘子骏不当使外，顾东土承使者聚敛之后，民不聊生，烦子骏往救之耳。’比公行，又谓所亲曰：‘福星往矣。安得百子骏布在天下乎！’”

〔榕阴〕榕为常绿乔木，高四五丈，干既生枝，枝复生根，下垂至地，又复为干，故其阴极广大。福州最多生之，故亦号榕城。

〔记江湖二句〕稼轩自乾道八年（一一七二）至淳熙八年（一一八一），曾屡任郡守、提刑、漕使、安抚使等职，为期恰为十年左右。杜甫 冬狩行：“十年厌见旌旗红。”

〔濩落句〕庄子 逍遥游：“惠子谓庄子曰：‘魏王贻我大瓠之种，我树之成，而实五石……剖之以为瓢，则瓠落无所容。非不呺然大也，吾为其无用而掊之。’”按：瓠亦作濩。苏轼 与金山长老诗：“我材濩落本无用，虚名惊世终何益。”

〔易除句〕韩愈 符读书城南诗：“潢潦无根源，朝满夕已除。”

〔琼报〕诗 卫风 木瓜：“投我以木桃，报之以琼瑶。非报也，永以为好也。”





【编年】


绍熙四年（一一九三）。——宋会要辑稿 职官七三之一六，于绍熙四年八月三日，载福建提刑卢彦德论劾同安县尉钟安老及录事参军郑继功事，知卢氏之任提刑乃继稼轩之后任者，则此词必为稼轩帅闽时作。