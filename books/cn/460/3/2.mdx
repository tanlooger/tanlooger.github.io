---
---
---
title: 临江仙
---



和信守王道夫韵，谢其为寿。时仆作闽宪





记取年年为寿客，只今明月相随。莫教弦管便生衣。引壶觞自酌，须富贵何时。　入手清风词更好，细书白茧乌丝。海山问我几时归。枣瓜如可啖，直欲觅安期。





【校】


〔题〕四卷本丁集“信守王道夫”作“王道夫信守”。又脱“仆”字。





【笺注】


〔弦管生衣〕谓弦管如久置不御，则将蛛网尘封也。苏轼 次韵刘贡父李公择见寄二首：“何人劝我此间来，弦管生衣甑有埃。”

〔引壶句〕归去来辞：“引壶觞以自酌，眄庭柯以怡颜。”

〔须富贵句〕杨恽 报孙会宗书：“人生行乐耳，须富贵何时？”

〔清风〕苏轼 袁公济和刘景文登介亭诗复次韵答之：“君诗如清风。”诗 大雅 烝民：“吉甫作诵，穆如清风。”

〔白茧乌丝〕均蚕茧纸之属，用以书写者。李肇唐国史补卷下：“宋、亳间，有织成界道绢素，谓之乌丝栏、朱丝栏，又有茧纸。”苏轼 文与可有诗见寄次韵答之诗：“为爱鹅溪白茧光，扫残鸡距紫毫铓。”

〔海山句〕太平广记卷四十八逸史：“唐会昌元年，李师稷中丞为浙东观察使。有商客遭风飘荡，不知所止，月余至一大山……山侧有人迎问，与语曰：……此蓬莱山也。……遣左右引于宫内游观……至一院，扃锁甚严，因窥之，众花满庭，堂有裀褥，焚香阶下。客问之，答曰：‘此是白乐天院，乐天在中国未来耳。’乃潜记之，遂别之归，旬日至越，具白廉使，李公尽录以报白公。先是白公平生唯修上生业，及览李公所报，乃自为诗二首以记其事及答李浙东云：‘近有人从海上回，海山深处见楼台。中有仙龛开一室，皆言此待乐天来。’又曰：‘吾学空门不学仙，恐君此语是虚传。海山不是吾归处，归即应归兜率天。’”

〔枣瓜二句〕史记 封禅书：“是时李少君亦以祠灶谷道却老方见上……言上曰：‘……臣尝游海上，见安期生，安期生食巨枣大如瓜。安期生仙者，通蓬莱中，合则见人，不合则隐。’于是天子始亲祠灶，遣方士入海求蓬莱 安期生之属，而事化丹沙诸药齐为黄金矣。”





【编年】


绍熙三年（一一九二）夏。