---
---
---
title: 水调歌头
---



题张晋英提举玉峰楼





木末翠楼出，诗眼巧安排。天公一夜，削出四面玉崔嵬。畴昔此山安在，应为先生见晚，万马一时来。白鸟飞不尽，却带夕阳回。　劝公饮，左手蟹，右手杯。人间万事变灭，今古几池台。君看庄生达者，犹对山林皋壤，哀乐未忘怀。我老尚能赋，风月试追陪。





【校】


〔见晚〕四卷本丁集作“见挽”。

〔劝公〕王诏校刊本及四印斋本作“劝君”。





【笺注】


〔张晋英〕夷坚志支乙卷八骆将仕家条：“淳熙癸卯岁，张晋英涛自西外宗教授入为敕令删定官，挈家到都城，未得官舍，僦冷水巷 骆将仕屋暂处。……其地卑湿特甚，不数月徙去。”据知晋英名涛。攻媿集卷三十九福建提举张涛提点坑冶铸钱制词：“国家分道遣使，各扬乃职。惟货泉之寄，总六道百郡之权归于一大有司，视汉之钟官、辩铜，其重甚矣，非得通儒，不以轻畀。以尔抱负不凡，词章精赡；出入朝行，见谓老成；使于二部，皆有声绩：举以命汝。其为朕谨调度，察奸欺，使邦财阜通，朕岂久汝于外哉。”宋会要辑稿 职官七三之二二：“（庆元元年）十二月九日大理少卿张涛罢黜，以言者论涛因周朴狂妄，鼓众上书，鞠之天狱，平昔与伪学之党同恶相济。”南宋馆阁续录卷九“同修国史”门及“实录院同修撰”门中均载张涛于嘉泰二年八月以中书舍人兼领其事。蔡戡 定斋集卷十七张晋英侍郎挽诗二首：“当代推耆旧，如公能几人。典型唐国老，风采汉廷臣。直笔书青史，巍冠侍紫宸。壶公非不遇，犹未究经纶。”“贾傅方年少，词场屡策勋。贤关驰隽誉，仕路蔼清芬。德望三朝重，声名四海闻。仙游向何许，地下亦修文。”据此可略知张氏行谊及事历。据福建通志 职官志，张涛为武进人。（按：南宋馆阁录“史馆修撰”门另有一张涛，名下注云：“字子公，鄱阳人。”查此乃张焘之误。张焘 宋史有传，卒于隆兴二年。）

〔玉峰楼〕未详。

〔诗眼〕苏轼 僧清顺新作垂云亭诗：“天工争向背，诗眼巧增损。”

〔玉崔嵬〕王安石 次韵和甫咏雪：“奔走风云四面来，坐看山陇玉崔嵬。”

〔安在、见晚〕史记 平津侯主父列传：“主父偃者，齐临菑人也。……上书阙下，朝奏，暮召入见。……是时赵人徐乐、齐人严安俱上书言世务。……天子召见三人，谓曰：‘公等皆安在，何相见之晚也。’”

〔左手蟹，右手杯〕见卷二水调歌头（白日射金阙阕）“未应二句”注。

〔君看三句〕庄子 知北游：“山林与！皋壤与！使我欣欣然而乐与！乐未毕也，哀又继之。哀乐之来，吾不能御；其去，弗能止。悲夫，世人直为物逆旅耳！”





【编年】


绍熙五年（一一九四）。——据福建通志，张涛之任福建路提举茶盐公事，为继李沐之后任者。上年稼轩由闽赴召，经由建安时，李沐尚在提举任上，则张氏任福建提举最早当始于绍熙四年，而此词则稼轩任闽帅时所作也。