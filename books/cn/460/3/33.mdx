---
---
---
title: 水龙吟
---



过南剑 双溪楼





举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看，凭栏却怕，风雷怒，鱼龙惨。　峡束苍江对起，过危楼欲飞还敛。元龙老矣，不妨高卧，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆。





【校】


〔题〕王诏校刊本及四印斋本“南剑”误作“南涧”。花庵词选“过”作“题”。

〔苍江〕吴讷 唐宋名贤百家词本及花庵词选并作“沧江”。汲古阁影钞四卷本原亦作“苍江”，后用粉涂去“苍”字，未补。

〔沙岸〕花庵词选作“沙际”。





【笺注】


〔南剑〕州名。十国闽王延政置镡州，南唐曰剑州，宋改称南剑州，属福建路。元改延平府。

〔双溪楼〕弘治八闽通志：“延平府，负山阻水，为七闽襟喉。剑溪环其左，樵川带其右。（宋 余良弼 双溪楼记：七闽号东南山水佳处，延平又冠绝于他郡云云。）二水交流……占溪山之雄，当水陆之会。（宋 黄裳 双溪阁致语：襟带高下，瓯闽占溪水之雄；舟车往来，延平当水陆之会。）”张元幹有风流子词，题云：“政和间过延平，双溪阁落成，席上赋。”

〔举头句〕古诗十九首：“西北有高楼，上与浮云齐。”曹丕 杂诗：“西北有浮云，亭亭如车盖。”

〔倚天句〕宋玉 大言赋：“方地为车，圆天为盖，长剑耿耿倚天外。”庄子 说剑：“上抉浮云，下绝地纪，此剑一用，匡诸侯，天下服矣。”

〔人言三句〕晋书 张华传：“初，吴之未灭也，斗牛之间常有紫气……及吴平之后，紫气愈明。华闻豫章人雷焕妙达纬象，乃要焕宿，屏人曰：‘可共寻天文，知将来吉凶。’因登楼仰观。焕曰：‘仆察之久矣，惟斗牛之间颇有异气。’华曰：‘是何祥也？’焕曰：‘宝剑之精上彻于天耳。’……因问曰：‘在何郡？’焕曰：‘在豫章 丰城。’……华大喜，即补焕为丰城令。焕到县掘狱屋基，入地四丈余，得一石函，光气非常，有双剑并刻题，一曰龙泉，一曰太阿。其夕，斗牛间气不复见焉。……华得剑，宝爱之，常置坐侧。……华诛，失剑所在。焕卒，子华为州从事，持剑行经延平津，剑忽于腰间跃出，堕水；使人没水取之，不见剑，但见两龙，各长数丈，蟠萦有文章。没者惧而反。须臾，光彩照水，波浪惊沸，于是失剑。”

〔我觉三句〕舆地纪胜 南剑州谓剑溪 樵川“二水交流，汇为龙潭，是为宝剑化龙之津”。曹操 短歌行：“月明星稀。”

〔燃犀〕晋书 温峤传：“至牛渚矶，水深不可测，世云其下多怪物，峤遂燃犀角而照之，须臾见水族覆火，奇形异状，或乘马车、著赤衣者。”

〔峡束句〕杜甫 秋日夔府咏怀：“峡束苍江起，岩排古树圆。”舆地纪胜 南剑州引古诗：“双溪分二水，万古水溶溶。”按：八闽通志谓延平为剑溪 樵川二水交流之地，故建楼于此名双溪楼，因亦有“苍江对起”之句也。

〔元龙二句〕见卷一水龙吟（楚天千里清秋阕）“求田三句”注。