---
---
---
title: 浣溪沙
---



壬子春，赴闽宪，别瓢泉





细听春山杜宇啼，一声声是送行诗。朝来白鸟背人飞。

对郑子真岩石卧，赴陶元亮菊花期。而今堪诵北山移。





【校】


〔题〕四卷本丙集作“泉湖道中赴闽宪别诸君”。

〔赴〕四卷本作“趁”。





【笺注】


〔背人飞〕见卷二鹧鸪天（水底明霞十顷光阕）“背人句”注。

〔对郑句〕扬子法言 问神篇：“谷口 郑子真，不屈其志而耕乎岩石之下，名震于京师。”

〔而今句〕文选孔稚珪 北山移文 吕向注：“钟山在都北，其先周彦伦隐于此，后应诏出为海盐县令，欲却过此山，孔生乃假山灵之意移之，使不许得至。”宋史 种放传：“种放字明逸……与母俱隐终南 豹林谷之东明峰。……放屡至阙下，俄复还山，人有诒书嘲其出处之迹，且劝以弃位居岩谷，放不答。……尝曲宴令群臣赋诗，杜镐以素不属辞，诵北山移文以讥之。”王安石松间诗（题下自注：“被召将行作。”）：“野人休诵北山移。”