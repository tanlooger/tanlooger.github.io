---
---
---
title: 定风波
---



三山送卢国华提刑，约上元重来





少日犹堪话别离，老来怕作送行诗。极目南云无过雁，君看：梅花也解寄相思。　无限江山行未了，父老，不须和泪看旌旗。后会丁宁何日是？须记：春风十里放灯时。





【校】


〔题〕四卷本丙集作“送卢提刑，约上元重来”。

〔过雁〕广信书院本及王诏校刊本作“雁过”，兹从四卷本丙集及四印斋本。

〔父老〕广信书院本及王诏校刊本作“父母”，兹从四卷本及四印斋本。

〔何日是〕汲古阁影抄四卷本原作“何日是”，后用粉涂去“是”字，未补。

〔十里〕四卷本作“十日”。





【笺注】


〔后会句〕柳永 夜半乐词：“叹后约丁宁竟何据。”