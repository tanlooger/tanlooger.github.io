---
---
---
title: 又
---



和前韵





觅句如东野。想钱塘风流处士，水仙祠下。更忆小孤烟浪里，望断彭郎欲嫁。是一色空濛难画。谁解胸中吞云梦，试呼来草赋看司马。须更把，上林写。　鸡豚旧日渔樵社。问先生：带湖春涨，几时归也？为爱琉璃三万顷，正卧水亭烟榭。对玉塔微澜深夜。雁鹜如云休报事，被诗逢敌手皆勍者。春草梦，也宜夏。





【校】


〔题〕四卷本丙集无。

〔更忆〕四卷本作“更隐”。

〔微澜〕六十家词本作“澂澜”。





【笺注】


〔东野〕唐 孟郊字东野，其诗均苦思而得，深为韩愈所推重。又，三山志谓福州 东禅院有东野亭，蔡襄书额。未知此处果何所指。

〔风流处士〕指林逋。

〔水仙祠〕在杭州 西湖。苏轼 题林逋诗：“不然待配水仙王，一盏寒泉荐秋菊。”咸淳临安志七十一祠祀一：“水仙王庙，在西湖第三桥北。”同卷载袁韶 水仙祠记有云：“质诸临安志，广润龙君祠即水仙王庙。按钱塘水仙之事，始见于苏文忠公诗。石本今存，自书其左方曰：‘今西湖有水仙王庙。’仙之庙于湖，公在守时盖无恙。后莫知庙所在。……故赵君夔注苏公诗，考验无所得。”

〔小孤、彭郎〕归田录卷二：“江南有大小孤山，在江水中，嶷然独立。而世俗转孤为姑。江侧有一石矶，谓之澎浪矶，遂转为彭郎矶。云彭郎者小姑婿也。”苏轼 李思训画长江绝岛图诗：“舟中贾客莫漫狂，小姑前年嫁彭郎。”按：小孤山在今江西 彭泽县北，安徽 宿松县东。彭郎矶在其对岸。二山与此词自不相及，盖借指福州 西湖耳。读史方舆纪要卷九十六谓福州 西湖中有孤山，辛词因由此而及彼也。

〔谁解至上林写〕司马相如 子虚赋：“子虚曰：‘……臣闻楚有七泽，尝见其一……名曰云梦。云梦者方九百里……’乌有先生曰：‘是何言之过也！……齐东陼巨海，南有琅邪……秋田乎青丘，傍偟乎海外，吞若云梦者八九，于其胸中曾不蒂芥。’”史记 司马相如列传：“蜀人杨得意为狗监，侍上，上读子虚赋而善之，曰：‘朕独不得与此人同时哉。’得意曰：‘臣邑人司马相如自言为此赋。’上惊，乃召问相如，相如曰：‘有是。然此乃诸侯之事，未足观也，请为天子游猎赋。’……奏之天子，天子大说。其辞曰：‘……楚则失矣，齐亦未为得也。……独不闻天子之上林乎？’”按：稼轩用司马相如 子虚上林事，其意即以福州 西湖方之临安 西湖也。

〔鸡豚句〕韩愈 南溪始泛诗：“愿为同社人，鸡豚燕春秋。”

〔琉璃〕杜甫 渼陂行：“波涛万顷堆琉璃。”

〔对玉塔句〕苏轼 惠州作江月五首其一云：“一更山吐月，玉塔卧微澜；正似西湖上，涌金门外看。”辛词此句即用苏诗意，谓福州 西湖亦似杭州 西湖也。“玉塔”非实指某塔，乃指月在水中之倒影而言。查慎行注苏诗，谓玉塔指惠州 丰湖旁之大圣塔，非是。陆游 入蜀记七月十六日：“是夜月白如昼，影入溪中，摇荡如玉塔，始知东坡‘玉塔卧微澜’之句为妙也。”又元好问 济南杂诗：“白烟消尽冻云凝，山月飞来夜气澄。且向波间看玉塔，不须桥畔觅金绳。”此均可证知玉塔为指月在水中倒影为达诂也。

〔雁鹜〕喻文吏。韩愈 蓝田县丞厅壁记：“文书行吏抱成案诣丞，卷其前，钳以左手，右手摘纸尾，雁鹜行以进。”陆游 送张叔潜编修造朝“安用雁行排院吏”，官居戏咏“衙退庭中立雁空”，灯下阅吏牍有感“正苦雁行须束缚”，皆用韩文。

〔春草二句〕见卷二鹧鸪天（木落山高一夜霜阕）“春草梦池塘”注。