---
---
---
title: 一枝花
---



醉中戏作





千丈擎天手，万卷悬河口。黄金腰下印，大如斗。更千骑弓刀，挥霍遮前后。百计千方久。似斗草儿童，赢个他家偏有。　算枉了，双眉长恁皱，白发空回首。那时闲说向，山中友。看丘陇牛羊，更辨贤愚否。且自栽花柳。怕有人来，但只道“今朝中酒”。





【笺注】


〔悬河口〕晋书 郭象传：“王衍每言：听象言，如悬河泻水，注而不竭。”

〔黄金二句〕见卷一西江月（秀骨青松不老阕）“金印句”注。

〔千骑弓刀〕晁无咎 摸鱼儿 东皋寓居：“弓刀千骑成何事，荒了邵平瓜圃。”

〔斗草〕荆楚岁时记：“五月五日有斗百草之戏。”白居易 观儿戏诗：“抚尘复斗草，尽日乐嬉嬉。”

〔丘垅牛羊〕古乐府：“今日牛羊上丘垅，当时近前面发红。”