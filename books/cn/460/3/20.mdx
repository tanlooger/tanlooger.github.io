---
---
---
title: 满江红
---



卢国华由闽宪移漕建安，陈端仁给事同诸公饯别，余为酒困，卧青涂堂上，三鼓方醒。国华赋词留别，席上和韵。青涂，端仁堂名也





宿酒醒时，算只有清愁而已。人正在青涂堂上，月华如洗。纸帐梅花归梦觉，莼羹鲈鲙秋风起。问人生得意几何时，吾归矣。　君若问，相思事，料长在，歌声里。这情怀只是，中年如此。明月何妨千里隔，顾君与我如何耳。向尊前重约几时来，江山美。





【校】


〔题〕四卷本丙集无“国华由闽”四字，“建安”作“建宁”，“国华赋词”作“卢赋词”。

〔如何〕四卷本作“何如”。





【笺注】


〔纸帐梅花〕朱敦儒 鹧鸪天咏岁暮：“添老大，转痴顽。谢天教我老来闲。道人还了鸳鸯债，纸帐梅花醉梦间。”宋 林洪 山家清事 梅花纸帐条：“法用独床，旁置四黑漆柱，各挂以半锡瓶，插梅数枝，后设黑漆板约二尺，自地及顶，欲靠以清坐。左右设横木一，可挂衣，角安斑竹书贮一，藏书三四，挂白麈一。上作大方目顶，用细白楮衾作帐罩之。前安小踏床，于左植绿漆小荷叶一，寘香鼎，然紫藤香。中只用布单、楮衾、菊枕、蒲褥，乃相称‘道人还了鸳鸯债，纸帐梅花醉梦间’之意。古语云：‘服药千朝，不如独宿一宵。’傥未能以此为戒，宜亟移去梅花，毋污之。”明 高濂 遵生八笺卷八起居安乐笺晨昏怡养动用事具：“纸帐，用藤皮茧纸缠于木上，以索缠紧，勒作绉纹，不用糊，以线折缝缝之。顶不用纸，以布为顶，取其透气。或画以梅花，或画以蝴蝶，自是分外清致。”

〔莼羹句〕见卷一木兰花慢（老来情味减阕）“秋晚句”注。

〔中年句〕见卷一水调歌头（折尽武昌柳阕）“离别句”注。

〔明月句〕谢庄 月赋：“美人迈兮音尘阙，隔千里兮共明月。”

〔顾君句〕汉书 陈平传：“吕媭常以平前为高帝谋执樊哙，数谗平曰：‘为丞相不治事，日饮醇酒戏妇人。’平闻，日益甚。吕太后闻之私喜，面质吕媭于平前曰：‘鄙语曰：儿妇人口不可用。顾君与我何如耳，无畏吕媭谮。’”