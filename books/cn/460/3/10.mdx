---
---
---
title: 水调歌头
---



壬子三山被召，陈端仁给事饮饯席上作





长恨复长恨，裁作短歌行。何人为我楚舞，听我楚狂声？余既滋兰九畹，又树蕙之百畮，秋菊更餐英。门外沧浪水，可以濯吾缨。　一杯酒，问何似，身后名。人间万事，毫发常重泰山轻。悲莫悲生离别，乐莫乐新相识，儿女古今情。富贵非吾事，归与白鸥盟。





【校】


〔题〕四卷本丙集作“壬子被召，端仁相饯，席上作”。





【笺注】


〔陈端仁〕淳熙三山志卷二十九科名志，谓陈岘字端仁，闽县人，状元陈诚之之子，绍兴二十七年王十朋榜进士。另据朝野杂记甲集卷十七公使库条及乙集卷十二蜀帅聘币不入私家者三人条之记事，知其于淳熙中曾帅四川。据宋史 食货志及宋会要各门，知其于帅四川前曾任平江守、两浙转运判官及福建市舶等官，其罢免蜀帅事在淳熙九年。攻媿集有缴陈岘差知靖江府之奏札，中有“闲废虽久，众尚龂龂”诸语。楼钥于绍熙三年后方入词掖，其缴驳札子当即绍熙四年左右所奏进者。据知陈氏其时正在废退家居，故得于稼轩被召时置酒相送也。

〔短歌行〕乐府歌辞曲名。

〔何人二句〕史记 留侯世家：“戚夫人泣，上曰：‘为我楚舞，吾为若楚歌。’……歌数阕，戚夫人嘘唏流涕，上起去，罢酒。”

〔余既三句〕离骚：“余既滋兰之九畹兮，又树蕙之百亩。”又：“朝饮木兰之堕露兮，夕餐秋菊之落英。”

〔门外二句〕见卷二六幺令（倒冠一笑阕）“手把二句”注。

〔一杯酒三句〕见卷二水龙吟（玉皇殿阁微凉阕）“我评二句”注。

〔人间二句〕庄子 齐物论：“天下莫大于秋毫之末，而泰山为小。”

〔悲莫悲二句〕九歌 少司命：“悲莫悲兮生别离，乐莫乐兮新相知。”

〔富贵句〕归去来辞：“富贵非吾愿，帝乡不可期。”

〔归与句〕黄庭坚 登快阁诗：“万里归船弄长笛，此心吾与白鸥盟。”





【编年】


绍熙三年岁杪（一一九三年二月）。