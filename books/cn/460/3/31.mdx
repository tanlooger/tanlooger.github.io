---
---
---
title: 念奴娇
---



戏赠善作墨梅者





江南尽处，堕玉京仙子，绝尘英秀。彩笔风流偏解写，姑射冰姿清瘦。笑杀春工，细窥天巧，妙绝应难有。丹青图画，一时都愧凡陋。　还似篱落孤山，嫩寒清晓，只欠香沾袖。淡伫轻盈谁付与，弄粉调朱纤手。疑是花神，朅来人世，占得佳名久。松篁佳韵，倩君添做三友。





【校】


〔题〕四卷本乙集（吴讷 唐宋名贤百家词本）作“赠妓。善作墨梅”。汲古阁影钞本“妓”字原作“奴”，后用粉涂去右旁未改正。





【笺注】


〔姑射句〕见卷二蝶恋花（莫向楼头听漏点阕）“冰雪面”注。

〔还似三句〕冷斋夜话：“衡州 花光仁老以墨为梅花，鲁直观之，叹曰：‘如嫩寒春晓行孤山篱落间，但欠香耳。’”

〔朅来句〕“朅”为发语词，以“来”为义。言疑是花神来到人世也。