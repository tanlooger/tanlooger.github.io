---
---
---
title: 又
---



题梅





疏疏淡淡，问阿谁堪比，天真颜色？笑杀东君虚占断，多少朱朱白白。雪里温柔，水边明秀，不借春工力。骨清香嫩，迥然天与奇绝。　尝记宝篽寒轻，琐窗人睡起，玉纤轻摘。漂泊天涯空瘦损，犹有当年标格。万里风烟，一溪霜月，未怕欺他得。不如归去，阆苑有个人惜。





【校】


〔题〕广信书院本作“韵梅”，四卷本乙集作“梅”，兹从王诏校刊本及四印斋本。

〔天真〕四卷本同，王诏校刊本及四印斋本俱改作“太真”。

〔阆苑〕广信书院本作“阆风”，兹从四卷本。

〔人惜〕四卷本作“人忆”。





【笺注】


〔朱朱白白〕韩愈 感春三首：“晨游百花林，朱朱兼白白。”

〔宝篽〕即名园。

〔阆苑〕神仙传：“昆仑 阆风苑有玉楼十二层，左瑶池，右翠水。”西王母传：“女子之登仙者，得道者，咸所隶焉。所居宫阙……昆仑之圃，阆风之苑，有城千里，玉楼十二。”





【编年】


上起一枝花，迄念奴娇，共词四首，前阕有“千骑弓刀”等语，后三首梅词亦有“家山何在”、“江南尽处”及“漂泊天涯”等语，知皆为仕宦期内所作，据各词词意推知皆作于闽地，今姑汇录于卷末。