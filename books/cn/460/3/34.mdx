---
---
---
title: 瑞鹤仙
---



南剑 双溪楼





片帆何太急？望一点须臾，去天咫尺。舟人好看客。似三峡风涛，嵯峨剑戟。溪南溪北。正遐想幽人泉石。看渔樵指点危楼，却羡舞筵歌席。　叹息。山林钟鼎，意倦情迁，本无欣戚。转头陈迹。飞鸟外，晚烟碧。问谁怜旧日，南楼老子，最爱月明吹笛？到而今扑面黄尘，欲归未得。





【校】


〔题〕王诏校刊本及四印斋本“南剑”误作“南涧”。花庵词选“南剑”上有“题”字。





【笺注】


〔舟人句〕唐摭言卷十三张祜 回令：“上水船，船底破，好看客，莫依柂。”苏轼 送杨杰诗：“过江风急浪如山，寄语舟人好看客。”

〔山林钟鼎〕见卷二水调歌头（上界足官府阕）“山林钟鼎”注。

〔南楼二句〕见卷一水调歌头（折尽武昌柳阕）“南楼佳处”注。





【编年】


上二词当在闽中按部时所作，其确在何年无可考，姑附于此。