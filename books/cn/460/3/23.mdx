---
---
---
title: 又
---







桃李漫山过眼空，也曾恼损杜陵翁。若将玉骨冰姿比，李蔡为人在下中。　寻驿使，寄芳容，陇头休放马蹄松。吾家篱落黄昏后，剩有西湖处士风。





【校】


〔也曾〕王诏本、六十家词本、四印斋本俱作“也宜”。四卷本无此首。





【笺注】


〔桃李二句〕苏轼 定惠院海棠诗：“嫣然一笑竹篱间，桃李漫山总粗俗。”杜甫 漫兴九首有云：“手种桃李非无主，野老墙低还是家。恰似春风相欺得，夜来吹折数枝花。”九首大意皆言春不暂留，风摧花败，不胜恼恨也。又江畔独步寻花诗有云：“江上被花恼不彻。”

〔玉骨冰姿〕谓梅。苏轼 西江月 惠州咏梅词：“玉骨那愁瘴雾，冰姿自有仙风。”稼轩咏红梅之洞仙歌，起云：“冰姿玉骨。”

〔李蔡句〕史记 李将军列传：“初，广之从弟李蔡，与广俱事孝文帝。……蔡为人在下中，名声出广下甚远，然广不得爵邑，官不过九卿，而蔡为列侯，位至三公。”按：此句指桃李。

〔寻驿使三句〕见卷一沁园春（伫立潇湘阕）“君逢二句”注。

〔篱落黄昏〕林逋 梅花：“雪后园林才半树，水边篱落忽横枝。”山园小梅：“疏影横斜水清浅，暗香浮动月黄昏。”

〔剩有句〕“剩有”即“甚有”、“颇有”意。“西湖处士”指林逋。详见卷一念奴娇（晚风吹雨阕）“遥想二句”注。





【编年】


绍熙四年（一一九三）。——上鹧鸪天三首，用同韵，自是同时作。绍熙三年赴闽宪任时已在梅花开后，知此三词为四年冬间作。