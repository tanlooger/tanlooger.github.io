---
---
---
title: 瑞鹤仙
---



赋梅





雁霜寒透幕。正护月云轻，嫩冰犹薄。溪奁照梳掠。想含香弄粉，艳妆难学。玉肌瘦弱，更重重龙绡衬着。倚东风一笑嫣然，转盼万花羞落。　寂寞。家山何在？雪后园林，水边楼阁。瑶池旧约，鳞鸿更仗谁托？粉蝶儿只解，寻桃觅柳，开遍南枝未觉。但伤心冷落黄昏，数声画角。





【校】


〔艳妆〕绝妙好词作“靓妆”。

〔鳞鸿〕花草粹编十一引，作“邻翁”。

〔寻桃〕阳春白雪二、全芳备祖前集一及绝妙好词作“寻花”。

〔冷落〕绝妙好词作“冷淡”。





【笺注】


〔一笑嫣然〕宋玉 登徒子好色赋：“嫣然一笑，惑阳城，迷下蔡。”

〔雪后二句〕林逋 梅花诗：“雪后园林才半树，水边篱落忽横枝。”

〔开遍句〕黄庭坚 虞美人 宜州见梅作：“夜阑风细得香迟，不道晓来开遍向南枝。”