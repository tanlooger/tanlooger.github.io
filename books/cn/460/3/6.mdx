---
---
---
title: 小重山
---



三山与客泛西湖





绿涨连云翠拂空。十分风月处，着衰翁。垂杨影断岸西东。君恩重，教且种芙蓉。　十里水晶宫。有时骑马去，笑儿童。殷勤却谢打头风。船儿住，且醉浪花中。





【校】


〔题〕四卷本丙集无“三山”二字，“泛”作“游”。





【笺注】


〔君恩二句〕陈与义“甲寅岁出守湖州，道中荷花无复存者，乙卯岁以病得请奉祠，卜居青墩”之虞美人词：“今年何以报君恩，一路荷花相送到青墩。”

〔十里句〕参前贺新郎（翠浪吞平野阕）“复道横空”注。

〔打头风〕欧阳修 归田录及叶梦得 避暑录话俱谓“打”音滴耿反，则当读若“顶”，即今所称顶头风也。