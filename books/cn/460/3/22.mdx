---
---
---
title: 又
---



用前韵赋梅。三山梅开时犹有青叶甚盛，余时病齿





病绕梅花酒不空，齿牙牢在莫欺翁。恨无飞雪青松畔，却放疏花翠叶中。　冰作骨，玉为容，常年宫额鬓云松。直须烂醉烧银烛，横笛难堪一再风。





【校】


〔题〕四卷本丙集无“前”字。广信书院本无“甚盛”二字。

〔常年〕四卷本作“当年”。





【笺注】


〔余时病齿〕王执中 针灸资生经卷六牙疼：“辛帅旧患伤寒。方愈，食青梅，既而牙疼甚。有道人为之灸，屈手大指本节后陷中，灸三壮，初灸觉病牙痒，再灸觉牙有声，三壮痛止。今二十年矣，恐阳溪穴也。”按：王执中字叔权，瑞安人，宋孝宗 乾道五年进士，官澧州教授，将作丞，温州府志卷十九有传。资生经一书作于嘉定初，上距绍熙初约二十年，其所记“辛帅牙疼”事，与此词题参看，正稼轩帅闽时事也。

〔酒不空〕后汉书 孔融传：“融尝曰：‘座上客常满，樽中酒不空，吾无忧矣。’”

〔齿牙句〕韩愈 赠刘师服诗：“羡君齿牙牢且洁。”余见卷二满江红（瘴雨蛮烟阕）“看依然句”注。

〔宫额〕见卷二洞仙歌（冰姿玉骨阕）“寿阳句”注。

〔烧银烛〕苏轼海棠诗：“只恐夜深花睡去，高烧银烛照红妆。”

〔横笛〕横笛调名有落梅花。