---
---
---
title: 鹧鸪天
---







点尽苍苔色欲空，竹篱茅舍要诗翁。花余歌舞欢娱外，诗在经营惨淡中。　听软语，笑衰容，一枝斜坠翠鬟松。浅颦深笑谁堪醉，看取萧然林下风。





【校】


〔深笑〕四卷本丙集作“轻笑”。

〔萧然〕广信书院本作“潇然”，兹从四卷本。





【笺注】


〔诗在句〕杜甫 丹青引：“诏谓将军拂绢素，意匠惨淡经营中。”

〔看取句〕世说新语 贤媛篇：“王夫人神情散朗，故有林下风气。顾家妇清心玉映，自是闺房之秀。”苏轼 题王逸少帖诗：“谢家夫人淡丰容，萧然自有林下风。”