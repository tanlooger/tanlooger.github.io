---
---
---
title: 清平乐
---



寿赵民则提刑。时新除，且素不喜饮





诗书万卷，合上明光殿。案上文书看未遍，眉里阴功早见。

十分竹瘦松坚，看君自是长年。若解尊前痛饮，精神便是神仙。





【笺注】


〔赵民则〕杨万里 诚斋集卷一一九朝请大夫将作少监赵公行状：“公讳像之，字民则；秦悼王之六世孙也。今居高安。……孝宗诏侍从举宗室文学政事可为中外之用者各二人，吏部尚书萧公燧首以公应书，除知郢州。……拜福建路提点刑狱公事，建台之始，风采一新。……公少无宦情，年未三十，即治别墅，号曰南畴。……一觞一咏，左琴右书，飘然有违世之想。”绍兴十八年同年小录：“赵像之，一甲第三十三人，字民则。年二十一，三月十七日生。”江西通志卷一四一：“赵像之字明则，高安人，绍兴进士。授临川司户，较艺庐陵，得周益公、杨诚斋为门生。仕至军器少监。像之为诗文平淡简远，虽持节秉旄，而家犹贫焉。”

〔明光殿〕汉官仪：“汉尚书奏事于明光殿。”





【编年】


绍熙五年（一一九四）。——据福建通志，赵像之继卢彦德任福建提刑，卢之去职在绍熙四年岁暮，赵氏之就任当在五年岁初，而此词则是年三月十七日为庆祝其六十七岁寿辰而作也。