---
---
---
title: 又
---



又和





碧海成桑野。笑人间江翻平陆，水云高下。自是三山颜色好，更着雨婚烟嫁。料未必龙眠能画。拟向诗人求幼妇，倩诸君妙手皆谈马。须进酒，为陶写。　回头鸥鹭瓢泉社。莫吟诗莫抛尊酒，是吾盟也。千骑而今遮白发，忘却沧浪亭榭。但记得灞陵呵夜。我辈从来文字饮，怕“壮怀激烈”须歌者。蝉噪也，绿阴夏。





【校】


〔成桑野〕广信书院本及王诏校刊作“桑成野”，此从六十家词本及四印斋本。四卷本无此首。





【笺注】


〔碧海句〕用沧海桑田意。见卷二醉花阴（黄花漫说年年好阕）“沧海飞尘”注。

〔江翻平陆〕陶渊明 停云诗：“八表同昏，平陆成江。”

〔龙眠〕宋史 李公麟传：“李公麟字伯时，舒州人。第进士。……元符三年病痹，遂致仕。既归老，肆意于龙眠山岩壑间。雅善画，自作山庄图，为世宝传。写人物尤精。识者以为顾恺之、张僧繇之亚。”

〔幼妇〕见卷二定风波（仄月高寒水石乡阕）“黄绢句”注。

〔谈马〕青箱杂记卷七：“徐铉父延休，博物多学，尝事徐温为义兴令。县有后汉太守许馘庙，庙碑即许劭记，岁久多磨灭。至开元中，许氏诸孙重刻之。碑阴有八字云：‘谈马砺毕，壬田数七。’时人多不能晓。延休一见为之解曰：‘谈马，言午；言午，许字。砺毕，石卑；石卑，碑字。壬田，千里；千里，重字。数七，是六一；六一，立字。’此亦杨修辨臼之比也。”

〔鸥鹭瓢泉社〕卷二有“盟鸥”之水调歌头数阕，又有“题瓢泉”之水龙吟二词。

〔沧浪亭榭〕指带湖家园。按，范成大 吴郡志卷十四园亭载：“郡学之南，积水弥数十亩，傍有小山，高下曲折与水相萦带。……庆历间，苏舜钦 子美得之，傍水作亭曰沧浪。”苏舜钦 沧浪亭记：“予以醉废，无所归，扁舟南游，旅于吴中。……一日过郡学东，顾草树郁然，崇阜广水，不类乎城中……予爱而徘徊，遂以钱四万得之，构亭北碕，号沧浪焉。”

〔灞陵呵夜〕见卷二八声甘州（故将军饮罢夜归来阕）“李广传”注。

〔文字饮〕韩愈 醉赠张秘书诗：“长安众富儿，盘馔罗膻荤。不解文字饮，惟能醉红裙。”

〔壮怀激烈〕岳飞 满江红词句。





【编年】


绍熙三年（一一九二）。——上水调歌头三首，均应作于闽宪任内。赵汝愚于绍熙二年自闽帅任召归，稼轩前阕有“堂上燕，又长夏”句，知上三词作于绍熙三年。赵氏于时未为丞相，题中丞相之称必是后来所改。