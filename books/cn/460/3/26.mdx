---
---
---
title: 最高楼
---



吾拟乞归，犬子以田产未置止我，赋此骂之





吾衰矣，须富贵何时。富贵是危机。暂忘设醴抽身去，未曾得米弃官归。穆先生，陶县令，是吾师。　待葺个园儿名“佚老”，更作个亭儿名“亦好”，闲饮酒，醉吟诗。千年田换八百主，一人口插几张匙。便休休，更说甚，是和非。





【校】


〔题〕广信书院本及小草斋本俱作“名了”，兹从四卷本乙集。王诏校刊本及四印斋本标题俱与四卷本同。

〔便休休〕四卷本作“休休休”。王诏校刊本及六十家词本，末三句俱作“咄豚奴，愁产业，岂佳儿”，当是后人以词中未有“骂”之内容而妄改。





【笺注】


〔吾衰矣〕论语 述而篇：“子曰：甚矣吾衰矣，久矣吾不复梦见周公。”

〔须富贵句〕见卷一水调歌头（折尽武昌柳阕）“富贵句”注。

〔富贵句〕晋书 诸葛长民传：“贫贱常思富贵，富贵必履危机，今日欲为丹徒布衣，岂可得也。”苏轼 宿州次韵刘泾：“晚觉文章真小技，早知富贵有危机。”

〔暂忘句、穆先生〕汉书 楚元王传：“初，元王敬礼申生等，穆生不嗜酒，元王每置酒，常为穆生设醴。及王戊即位，常设，后忘设焉，穆生退曰：‘可以逝矣。醴酒不设，王之意怠，不去，楚人将钳我于市。’遂称疾卧。”

〔未曾句、陶县令〕宋书 陶潜传：“为彭泽令，公田悉令吏种秫稻，妻子固请种秔，乃使二顷五十亩种秫，五十亩种秔。郡遣督邮至，县吏白，应束带见之，潜叹曰：‘我不能为五斗米折腰向乡里小人。’即日解印绶去职，赋归去来。”

〔佚老〕庄子 大宗师：“夫大块载我以形，劳我以生，佚我以老，息我以死。”中山诗话：“陈文惠尧佐以使相致仕，年八十，有诗云：‘青云歧路游将遍，白发光阴得最多。’构亭号‘佚老’，后归政者往往多效之。”

〔亦好〕戎昱 中秋感怀诗：“远客归去来，在家贫亦好。”

〔千年句〕景德传灯录卷十一韶州 灵树如敏禅师：“有僧问：‘如何是和尚家风？’师云：‘千年田，八百主。’僧云：‘如何是千年田、八百主？’师云：‘郎当屋舍勿人修。’”

〔一人句〕范成大 丙午新正书怀诗：“口不两匙休足谷，身能几屐莫言钱。”自注：“吴谚云：‘一口不能著两匙。’”





【编年】


绍熙五年（一一九四）。——梁启超编稼轩年谱，列上词于闽中诸作之后，并附考证云：“此词题中虽无三山等字样，细推当为闽中作。盖先生之去湖南乃调任，其去江西乃被劾，皆非乞归也。若帅越时又太老，其子不应不解事乃尔。故以附闽词之末。”按：稼轩之帅闽，亦由被劾去声，此词当作于被劾之前。梁氏所持理由，大体均甚是，兹从之。