---
---
---
title: 西江月
---



三山作





贪数明朝重九，不知过了中秋。人生有得许多愁，只有黄花如旧。　万象亭中酒，九仙阁上扶头。城鸦唤我醉归休，细雨斜风时候。





【校】


〔只有〕四卷本丁集作“惟有”。

〔九仙〕四卷本作“九江”。





【笺注】


〔万象亭〕韩元吉 南涧甲乙稿卷一万象亭赋序：“绍兴十有三年，石林先生自建康留钥移帅长乐。……时闽人岁饥，余盗且扰；曾未易岁，既怀且威。仓廪羡赢，野无燧烟，民饱而歌。乃辟府治燕寝后，筑台建亭，尽揽四山之胜，字曰万象。公时以宴闲临之，命宾客觞酒赋诗，以纪一时之盛。”淳熙三山志卷七公厅：“万象亭，燕堂之北。绍兴十四年叶观文梦得创。”

〔九仙阁〕淳熙三山志卷七公厅：“九仙楼，楼下：东衣锦阁，西五云阁。旧小厅之西南有清风楼、爽心阁，即此也。楼，旧有之；阁，嘉祐八年元给事绛创。熙宁间更名九仙楼、赏心阁。”

〔细雨句〕张志和 渔父词：“青箬笠，绿蓑衣，斜风细雨不须归。”