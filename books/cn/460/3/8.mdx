---
---
---
title: 添字浣溪沙
---



三山戏作





记得瓢泉快活时，长年耽酒更吟诗。蓦地捉将来断送，老头皮。　绕屋人扶行不得，闲窗学得鹧鸪啼。却有杜鹃能劝道：不如归！





【笺注】


〔长年三句〕苕溪渔隐丛话前集四十二：“宋真宗既东封，访天下隐者，杞人杨朴能为诗，召对，自言不能。上问：‘临行有人作诗送卿否？’朴曰：‘惟臣妻有一首云：“更休落魄耽杯酒，且莫猖狂爱咏诗。今日捉将官里去，这回断送老头皮。”’上大笑，放还山。”

〔绕屋二句〕杜甫 呈苏涣侍御诗：“此身已愧须人扶。”本草谓鹧鸪鸣声如云“行不得也，哥哥”。

〔却有二句〕本草谓杜宇鸣声若曰“不如归去”。