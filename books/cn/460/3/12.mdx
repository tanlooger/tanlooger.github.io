---
---
---
title: 西江月
---



癸丑正月四日，自三山被召，经从建安，席上和陈安行舍人韵





风月亭危致爽，管弦声脆休催。主人只是旧情怀，锦瑟旁边须醉。　玉殿何须侬去，沙堤正要公来。看看红药又翻阶，趁取西湖春会。





【校】


〔题〕四卷本丁集作“正月四日和建宁陈安行舍人。时被召”。

〔情怀〕四卷本作“时怀”。

〔何须〕王诏校刊本及四印斋本俱误作“何曾”。

〔正要〕四卷本作“只要”。





【笺注】


〔陈安行〕楼钥 攻媿集卷八十九华文阁直学士奉政大夫致仕赠金紫光禄大夫陈公行状：“本贯兴化军莆田县，陈公居仁字安行，绍兴二十一年登进士科。隆兴二年，寿春 魏公使金，公尝学事之，辟公为书状官。卒遂成礼减岁币而还，公之赞画为多。……除户部右曹郎官，特旨转行朝议大夫，且语丞相曰：‘治行方为天下第一，一官不足道。’……会枢属阙员，上曰：‘岂有人才如陈某而可久为郎乎。’即除枢密院检详诸房文字。……兼直学士院。王言俱出公手，应之不繁。上曰：‘向来中书或用三人，今内外制独陈某一人当之，略不见其难。’……绍熙三年进焕章阁待制，移建宁府。建去行在所不远，朝家益知公为详。改知镇江府。少以文受知于魏丞相、汪端明 应辰，进学不倦，文亦愈工。尚书韩公元吉称之曰：‘文词温润，有制诰体，异时必以名世。’周益公尤爱公之文，时以佳句诵于百僚上，又荐之孝宗，曰：‘某交游多矣，耐岁寒者，惟公一人。’此相知之最深者也。”

〔锦瑟句〕杜甫 曲江对雨诗：“何时诏此金钱会，暂醉佳人锦瑟傍。”

〔沙堤〕见卷二水调歌头（相公倦台鼎阕）“沙堤”注。

〔看看〕转眼之意。

〔红药翻阶〕谢朓 直中书省诗：“红药当阶翻，苍苔依砌上。”





【编年】


绍熙四年（一一九三）。