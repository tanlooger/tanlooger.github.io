---
---
---
title: 水调歌头
---



三山用赵丞相韵，答帅幕王君，且有感于中秋近事，并见之末章





说与西湖客，观水更观山。淡妆浓抹西子，唤起一时观。种柳人今天上，对酒歌翻水调，醉墨卷秋澜。老子兴不浅，歌舞莫教闲。　看尊前，轻聚散，少悲欢。城头无限今古，落日晓霜寒。谁唱黄鸡白酒，犹记红旗清夜，千骑月临关。莫说西州路，且尽一杯看。





【笺注】


〔赵丞相韵〕赵汝愚原唱已不存。定斋集卷二十载蔡戡“送赵帅镇成都”之水调歌头一首，永乐大典卷二二六五湖字韵载林淳“次赵帅开西湖韵”之水调歌头三首，均为步赵氏原韵奉和之作。

〔帅幕王君〕未详所指。

〔中秋近事〕疑指闽帅林之卒。

〔观水句〕黄庭坚 题胡逸老致虚庵诗：“观山观水皆得妙，更将何物污灵台。”

〔淡妆句〕见前贺新郎（翠浪吞平野阕）“烟雨二句”注。

〔种柳人句〕刘光祖 宋丞相忠定赵公墓志铭：“（福）州有二湖，附郭田数万亩，旱则湖可溉，涝则可泄，故无凶岁。或租其潴水泽各封域之，官利其入，不之禁，湖以塞。公奏罢之；浚西湖使与南湖通，筑长堤，植杉柳，创六闸堰，以时潴泄，遂为一方永久之利。”按：赵汝愚以绍熙二年召入为吏部尚书，其后历迁至右丞相，数年之内，均居朝内，所谓“天上”当指此言。

〔老子句〕见卷一水调歌头（折尽武昌柳阕）“南楼佳处”注。

〔黄鸡白酒〕李白 南陵别儿童入京诗：“白酒新熟山中归，黄鸡啄黍秋正肥。”

〔红旗〕白居易 与刘十九同宿诗：“红旗破贼非吾事，黄纸除书无我名。”按：红旗千骑指使君巡行，卷二“和信守王道夫”之好事近词有“红旗铁马响春冰，老去此情薄”句可证。

〔月临关〕杜甫 秦州杂诗：“无风云出塞，不夜月临关。”

〔莫说句〕晋书 谢安传：“安虽受朝寄，然东山之志，始末不渝，每形于言色。及镇新城，尽室而行。造泛海之装，欲须经略粗定，自江道还东。雅志未就，遂遇疾笃，上疏请量移旋旆。……诏遣侍中慰劳，遂还都。闻当舆入西州门，自以本志不遂，深自慨失。……寻薨，年六十六。……羊昙者，太山人，知名士也，为安所爱重。安薨后，辍乐弥年，行不由西州路。尝因石头大醉，扶路唱乐，不觉至州门，左右白曰：‘此西州门。’昙悲感不已，以马策扣扉，诵曹子建诗曰：‘生存华屋处，零落归山丘。’因恸哭而去。”





【编年】


绍熙三年（一一九二）。——稼轩任闽宪，闽帅为林（此据山志卷二十二郡守）。朱熹 答刘晦伯书有云：“林帅固贤，然近闻其与宪司不协……抑为州者固得以捍制使者，而使者果不可以察县耶？……使渠自作监司，能堪此耶？”黄榦 与庵朱先生书亦云：“刘仲则来访，云渠见摄帅幕，帅于同列多不相下……渠欲得>先生道其姓名于辛宪。”据上引二书，知稼轩按行州县，且亦为林所牵制，帅幕刘仲则至欲因朱熹以结识稼轩，则稼轩于林氏任帅时未必得与王姓幕僚相唱酬也。又据后章“西州路”二句，疑此词作于本年九月林氏卒后稼轩摄帅之际。“西州路”

为羊昙悼谢安故实，词题“答王君”者，殆指此二句。