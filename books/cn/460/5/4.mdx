---
---
---
title: 又
---



答李兼善提举和章





心似孤僧，更茂林修竹，山上精庐。维摩定自非病，谁遣文殊。白头自昔，叹相逢语密情疏。倾盖处论心一语，只今还有公无。　最喜阳春妙句，被西风吹堕，金玉铿如。夜来归梦江上，父老欢予。荻花深处，唤儿童吹火烹鲈。归去也绝交何必，更修山巨源书。





【笺注】


〔李兼善〕名浃，彦颖子。叶适 水心文集卷十九太府少卿福建运判直宝谟阁李公墓志铭：“少卿讳浃，字兼善，有夙成之度。少游太学，诸生畏其能。授承务郎，监淮西惠民局，复锁厅试礼部，词致瑰特，有司异之。……改知徽州，寻提举浙东常平。会稽督零税急，械系满府县，值公摄帅，尽释之。士民歌呼，叉手至额，曰：‘真李参政儿也。’”张淏会稽续志浙东提举：“李浃，嘉泰三年十月初八以朝散大夫到任。”

〔茂林修竹〕兰亭序：“此地有崇山峻岭，茂林修竹。”

〔维摩二句〕见卷二江神子（簟铺湘竹帐笼纱阕）“病维摩四句”注。

〔白头、倾盖〕史记 邹阳列传：“谚曰：白头如新，倾盖如故。何则，知与不知也。”索隐引家语云：“孔子遇程子于途，倾盖而语。”

〔最喜三句〕宋玉 对楚王问：“客有歌于郢中者……其为阳春白雪，国中属而和者数十人。其曲弥高，其和弥寡。”世说新语 文学：“孙兴公作天台赋成，以示范荣期云：‘卿试掷地，要作金石声。’”

〔荻花二句〕唐郑谷 渔者诗：“一尺鲈鱼新钓得，儿孙吹火荻花中。”

〔绝交、山巨源书〕晋山涛字巨源，与嵇康友善，为吏部郎，欲举康自代，康怨其不知己，因自说其不堪流俗而致绝交书。