---
---
---
title: 汉宫春
---



会稽 蓬莱阁观雨





秦望山头，看乱云急雨，倒立江湖。不知云者为雨，雨者云乎。长空万里，被西风变灭须臾。回首听月明天籁，人间万窍号呼。　谁向若耶溪上，倩美人西去，麋鹿姑苏？至今故国人望，一舸归欤。岁云暮矣，问何不鼓瑟吹竽？君不见王亭谢馆，冷烟寒树啼乌。





【校】


〔题〕广信书院本汉宫春（亭上秋风阕）原题作“会稽 秋风亭观雨”，而并无观雨之意境，此阕原题作“会稽 蓬莱阁怀古”，却有“乱云急雨”句，写雨天景色。因径将两词题中之“观雨”与“怀古”二语词互换。又，阳春白雪二引此词，作“秋风亭”。

〔长空〕阳春白雪作“长安”。

〔谁向〕阳春白雪作“谁问”。





【笺注】


〔会稽 蓬莱阁〕张淏 会稽续志：“蓬莱阁在设厅后卧龙山之下，吴越 钱镠所建。淳熙元年其八世孙端礼重修。其名以蓬莱者，旧志云：‘蓬莱山正偶会稽。元微之诗云：谪居犹得小蓬莱。钱公辅诗云：后人慷慨慕前修，高阁雄名由此起。故云。’……又四十八年，汪纲复修，纲自记岁月于柱云：‘蓬莱阁，登临之胜，甲于天下。’”

〔秦望山〕舆地纪胜卷十绍兴府古迹：“秦望山在会稽东南四十里。舆地纪云：‘在城南，为众峰之杰。’史记云：‘秦始皇登之以望东海。’十道志云：‘秦始皇登秦望山，使李斯刻石。其碑尚存。’”

〔看乱云二句〕杜甫 太清宫赋：“九天之云下垂，四海之水皆立。”苏轼 有美堂暴雨诗：“天外黑风吹海立，浙东飞雨过江来。”

〔不知二句〕庄子 天运：“云者为雨乎？雨者为云乎？”

〔长空二句〕维摩诘所说经上卷方便品第二：“是身如影，从业缘现。是身如响，属诸因缘。是身如浮云，须臾变灭。”苏轼 念奴娇中秋：“凭高眺远，见长空万里，云无留迹。”

〔回首二句〕庄子 齐物论：“汝闻人籁而未闻地籁，汝闻地籁而未闻天籁夫。……夫大块噫气，其名为风，是唯无作，作则万窍怒号。而独不闻之翏翏乎。”

〔谁向三句〕会稽志：“若耶溪在会稽县南二十五里，北流与镜湖合。”按：若耶溪为西子浣纱之所。吴越春秋谓越王句践进西施于吴王阖庐。吴王得之，为筑姑苏台，游宴其上。又，相传句践灭吴，范蠡取西施泛舟五湖而去。史记淮南王安传：“伍被怅然曰：‘臣闻子胥谏吴王，吴王不用，乃曰：臣今见麋鹿游姑苏之台也。臣今亦见宫中生荆棘、露沾衣也。’”

〔一舸句〕杜牧 秋娘诗：“西子下姑苏，一舸逐鸱夷。”

〔岁云二句〕诗 小雅 小明：“岁聿云暮。”又，唐风 山有枢：“子有酒食，何不日鼓瑟，且以喜乐，且以永日。”杜甫 岁晏行：“岁云暮矣多北风，潇湘 洞庭白雪中。”战国策 齐策一：“苏秦为赵合从，说齐宣王曰：‘……临淄甚富而实，其民无不吹竽鼓瑟，击筑弹琴，斗鸡走犬，六博蹹踘者。’”

〔王亭谢馆〕王谢为东晋大族，多居会稽。王羲之曾宴集会稽 山阴之兰亭，谢安曾隐居会稽之东山。又，宋书 谢灵运传：“灵运父祖并葬始宁县，并有故宅及墅，遂移籍会稽，修营别业，傍山带江，尽幽居之美……有终焉之志。作山居赋并自注以言其事。”“谢馆”或指此。





【附录】


姜尧章 夔和韵（见白石道人歌曲集）

汉宫春 次韵稼轩 蓬莱阁

一顾倾吴，苎萝人不见，烟杳重湖。当时事如对弈，此亦天乎。大夫仙去，笑人间千古须臾。有倦客扁舟夜泛，犹疑水鸟相呼。　秦山对楼自绿，怕越王故垒，时下樵苏。只今倚阑一笑，然则非与。小丛解唱，倩松风为我吹竽。更坐待千岩月落，城头眇眇啼乌。