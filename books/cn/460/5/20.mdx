---
---
---
title: 归朝欢
---



丁卯岁寄题眉山李参政石林





见说岷 峨千古雪，都作岷 峨山上石。君家右史老泉公，千金费尽勤收拾。一堂真石室。空庭更与添突兀。记当时，长编笔砚，日日云烟湿。　野老时逢山鬼泣，谁夜持山去难觅。有人依样入明光，玉阶之下岩岩立。琅玕无数碧。风流不数平泉物。欲重吟，青葱玉树，须倩子云笔。





【校】


〔石室〕王诏校刊本误作“石石”。

〔平泉〕广信书院本作“平原”，兹从王诏校刊本及四印斋本。





【笺注】


〔眉山李参政〕宋史 李壁传：“李壁字季章，眉之丹棱人，父焘。”又宋史 宰辅表：“开禧二年丙寅，七月癸卯，李壁自礼部尚书除参知政事。三年丁卯，十一月甲戌，李壁罢参知政事。”

〔石林〕李氏眉山宅第堂名。陆游 剑南诗稿六十二，有乙丑岁寄题李季章侍郎石林堂诗一首，有句云：“侍郎筑堂聚众石，坐卧对之旰忘食。千金博取直易尔，要是尤物归精识。”按：据词中语意，石林堂上众石应为李仁甫所搜聚，放翁诗则谓系季章所聚，亦不知其孰是。又，程公许 沧洲尘缶编卷二拟九颂小序云：“雁湖先生 李公，以嗣世之贤，为儒林哲匠。参贰几政，协谋锄奸。”其第五为石林颂，有云：“胡拳拳兮石友，期岁晚兮相守。……彼平原兮森离立，纷品第兮罗甲乙。吾何嗜兮狷介，宁与汝兮同癖。……”

〔岷 峨〕岷山在今四川 松潘县北，峨嵋山在今四川 峨嵋县西南，两山相对如蛾眉。

〔右史老泉公〕苏洵家有老人泉，因自号老泉。宋史 李壁传谓：“壁父子与弟皆以文学知名，蜀人比之三苏。”故此词以老泉拟李焘。又，焘曾屡为史官，故称右史。

〔长编〕宋史 李焘传：“李焘字仁甫，眉州 丹棱人。……博极载籍，搜罗百氏，慨然以史自任。本朝典故，尤悉力研核。仿司马光 资治通鉴例，断自建隆，迄于靖康，为编年一书，名曰长编。”

〔谁夜句〕见卷四玉楼春（何人半夜推山去阕）“何人句”注。

〔明光〕见卷三清平乐（诗书万卷阕）“明光殿”注。

〔岩岩立〕世说新语 赏誉篇：“王公目太尉：岩岩清峙，壁立千仞。”又，同书容止篇：“嵇康身长七尺八寸，风姿特秀。……山公曰：‘嵇叔夜之为人也，岩岩若孤松之独立。’”

〔平泉物〕王谠 唐语林卷七：“平泉庄在洛城三十里……庄周围十余里，台榭百余所，四方奇花异草与松石，靡不置其后。……怪石名品甚众，各为洛阳城族有力者取去，有礼星石、狮子石，好事者传玩之。”原注：“礼星石，从广一丈，厚尺余，上有斗极之象。狮子石，高三四尺，孔窍千万，递相通贯，如狮子，首尾眼鼻皆全。”平泉为唐李德裕园墅，此处切李姓。

〔青葱二句〕见卷四贺新郎（逸气轩眉宇阕）“儿曹三句”注。





【编年】


开禧三年（一二〇七）。——此自临安归后作，时间当在夏季之后。