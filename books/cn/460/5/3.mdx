---
---
---
title: 又
---



会稽 秋风亭怀古





亭上秋风，记去年袅袅，曾到吾庐。山河举目虽异，风景非殊。功成者去，觉团扇便与人疏。吹不断斜阳依旧，茫茫禹迹都无。　千古茂陵词在，甚风流章句，解拟相如。只今木落江冷，眇眇愁余。故人书报：“莫因循忘却莼鲈。”谁念我新凉灯火，一编太史公书。





【校】


〔题〕“怀古”原作“观雨”，今与前首题中末二字互换。





【笺注】


〔秋风亭〕张淏 会稽续志：“秋风亭在观风堂之侧，其废已久，嘉定十五年，汪纲即旧址再建。纲自记于柱云：‘秋风亭 辛稼轩曾赋词，脍炙人口，今废矣。余即旧基面东为亭，复创数椽于后，以为宾客往来馆寓之地，当必有高人胜士如宋玉、张翰来游其间，游目骋怀，幸为我留，其毋遽起悲吟思归之兴云。’”按：续志此文，不著秋风亭创始于何人，唯据下引张镃和章题中“稼轩帅浙东，作秋风亭成，以长短句寄余”诸语，知其为稼轩手创也。

〔亭上二句、只今二句〕楚辞 九歌：“帝子降兮北渚，目眇眇兮愁予。袅袅兮秋风，洞庭波兮木叶下。”

〔山河二句〕见卷二水龙吟（渡江天马南来阕）“新亭句”注。

〔功成句〕战国策 秦策三：“蔡泽谓应侯曰：‘四时之序，成功者去。’”

〔团扇〕见卷二朝中措（年年团扇怨秋风阕）“年年句”注。

〔茫茫句〕左传 襄四年：“虞人之箴曰：‘芒芒禹迹，画为九州。’”史记 夏本纪集解云：“越传曰：‘禹到大越，上苗山，大会计，爵有德，封有功，因而更名苗山曰会稽。’”

〔茂陵词〕茂陵，汉武帝陵名。汉武帝 秋风辞云：“秋风起兮白云飞，草木黄落兮雁南归。兰有秀兮菊有芳，怀佳人兮不能忘。泛楼船兮济汾河，横中流兮扬素波。箫鼓鸣兮发棹歌，欢乐极兮哀情多。少壮几时兮奈老何。”

〔拟相如〕汉书 扬雄传：“蜀有司马相如，作赋甚弘丽温雅，雄心壮之，每作赋常拟以为式。”

〔江冷〕见卷四玉楼春（人间反覆成云雨阕）“枫落吴江”注。

〔莼鲈〕见卷一木兰花慢（老来情味减阕）“秋晚句”注。

〔新凉灯火〕韩愈 符读书城南：“时秋积雨霁，新凉入郊墟。灯火稍可亲，简编可卷舒。”





【附录】


丘、姜、张诸人和章

一、汉宫春 丘崈（见丘文定公词）

和辛幼安 秋风亭韵。癸亥中秋前二日

闻说瓢泉，占烟霏空翠，中著精庐。旁连吹台燕榭，人境清殊。犹疑未足，称主人胸次恢疏。天自与相攸佳处，除今禹会应无。　选胜卧龙东畔，望蓬莱对起，岩壑屏如。秋风夜凉弄笛，明月邀予。三英笑粲，更吴天不隔莼鲈，新度曲银钩照眼，争看阿素工书。

二、汉宫春 姜夔（见白石道人歌曲集）

次韵稼轩

云曰归欤，纵垂天曳曳，终反衡庐。扬州十年一梦，俯仰差殊。秦碑越殿，悔旧游作计全疏。分付与高怀老尹，管弦丝竹宁无。知公爱山入剡，若南寻李白，问讯何如。年年雁飞波上，愁亦关予。临皋领客，向月边携酒携鲈，今但借秋风一榻，公歌我亦能书。

三、汉宫春 张镃（见南湖词）

稼轩帅浙东，作秋风亭成，以长短句寄余，欲和久之，偶霜晴，小楼登眺，因次来韵，代书奉酬

城畔芙蓉，爱吹晴映水，光照园庐。清霜乍雕岸柳，风景偏殊。登楼念远，望越山青补林疏。人正在秋风亭上，高情远解知无。　江南久无豪气，看规恢意概，当代谁如。乾坤尽归妙用，何处非余。骑鲸浪海，更那须采菊思鲈。应会得文章事业，从来不在诗书。