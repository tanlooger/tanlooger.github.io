---
---
---
title: 上西平
---



会稽 秋风亭观雪





九衢中，杯逐马，带随车。问谁解爱惜琼华。何如竹外，静听窣窣蟹行沙。自怜是，海山头种玉人家。　纷如斗，娇如舞，才整整，又斜斜。要图画还我渔蓑。冻吟应笑，羔儿无分谩煎茶。起来极目，向弥茫数尽归鸦。





【笺注】


〔杯逐马二句〕韩愈 咏雪赠张籍诗：“随车翻缟带，逐马散银杯。”

〔种玉〕搜神记卷十一：“杨公伯雍……性笃孝，父母亡葬无终山，遂家焉。山高八十里，上无水，公汲水作义浆于阪头，行者皆饮之。三年，有一人就饮，以一斗石子与之，使至高平好地有石处种之，云：‘玉当生其中。’杨公未娶，又语云：‘汝后当得好妇。’语毕不见，乃种其石。……有徐氏者，右北平著姓女，甚有行，时人求多不许，公乃试求徐氏，徐氏笑以为狂，因戏云：‘得白璧一双来，当听为婚。’公至所种玉田中，得白璧五双以聘，徐氏大惊，遂以女妻公。”

〔整整、斜斜〕黄庭坚 咏雪奉呈广平公诗：“夜听疏疏还密密，晓看整整复斜斜。”

〔要图画句〕郑谷 雪中偶题：“江上晚来堪画处，渔人披得一蓑归。”苏轼 谢人见和前篇诗：“渔蓑句好应须画，柳絮才高不道盐。”

〔冻吟〕苏轼 谢人见和前篇：“忍冻孤吟笔退尖。”

〔羔儿句〕见卷二鹧鸪天（莫上扁舟访剡溪阕）“浅斟句”注。





【编年】


嘉泰三年（一二〇三）。——上词五首均作于嘉泰三年任浙东帅时。