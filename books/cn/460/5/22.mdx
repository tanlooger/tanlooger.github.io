---
---
---
title: 六州歌头
---







西湖万顷，楼观矗千门。春风路，红堆锦，翠连云，俯层轩。风月都无际，荡空蔼，开绝境，云梦泽，饶八九，不须吞。翡翠明珰，争上金堤去，勃窣媻姗。看贤王高会，飞盖入云烟。白鹭振振，鼓咽咽。 　记风流远，更休作，嬉游地，等闲看。君不见：韩献子，晋将军，赵孤存；千载传忠献，两定策，纪元勋。孙又子，方谈笑，整乾坤。直使长江如带，依前是〔存〕赵须韩。伴皇家快乐，长在玉津边，只在南园。





【校】


“〔存〕赵须韩”“存”字原阙，以意径补。





【笺注】


〔云梦三句〕司马相如 子虚赋：“臣闻楚有七泽，尝见其一，未睹其余也。臣之所见盖特其小小者耳，名曰云梦。云梦者方九百里，其中有山焉。……秋田乎青丘，徬徨乎海外，吞若云梦者八九于其胸中，曾不蒂芥。”

〔翡翠三句〕子虚赋：“于是郑女曼姬，被阿，揄纻缟……错翡翠之葳蕤，缪绕玉绥，眇眇忽忽，若神仙之仿佛。于是乃相与獠于蕙圃，媻姗勃窣而上乎金隄。”

〔白鹭二句〕诗 鲁颂 有駜：“夙夜在公，在公明明。振振鹭，鹭于下。鼓咽咽，醉言舞。于胥乐兮。”

〔韩献子三句〕史记 韩世家：“晋景公之三年，晋司寇屠岸贾将作乱，诛灵公之贼赵盾，赵盾已死矣，欲诛其子赵朔。韩厥止贾，贾不听，厥告赵朔令亡，朔曰：‘子必能不绝赵祀，死不恨矣。’韩厥许之。及贾诛赵氏，厥称疾不出。程婴公孙杵臼之藏赵孤赵武也，厥知之。……于是晋作六卿，而韩厥在一卿之位，号为献子。晋景公十七年，病，卜大业之不遂者为祟，韩厥称赵成季之功，今后无祀，以感景公。景公问曰：‘尚有世乎？’厥于是言赵武，而复与故赵氏田邑，续赵氏祀。”

〔千载三句〕宋史 韩琦传：“韩琦字稚圭，相州 安阳人。……嘉祐六年……帝既连失三王，自至和中，得疾不能御殿，中外惴恐，争以立嗣固根本为言。……帝曰：‘宫中尝养二子，小者甚纯，近不慧；大者可也。’琦请其名，帝以宗实告。宗实，英宗旧名也。琦等遂力赞之，议乃定。……乃下诏立为皇子，明年，英宗嗣位。琦既辅立英宗，门人亲客或从容语及定策事，琦必正色曰：‘此仁宗圣德神断，为天下计，皇太后内助之力，臣子何与焉。’……帝寝疾，琦入问起居，言曰：‘陛下久不视朝，愿早建储以安社稷。’帝颔之，即召学士草制立颍王。神宗立，拜司空兼侍中。……熙宁八年换节永兴军，再任，未拜而薨。年六十八。……帝发哀苑中，哭之恸。……发两河卒为治冢，瑑其碑曰‘两朝顾命定策元勋’。赠尚书令，谥曰忠献。”

〔孙又子〕谓韩侂胄。宋史 奸臣四韩侂胄传：“韩侂胄字节夫，魏忠献王琦曾孙也。”

〔长江如带〕南史 陈后主纪：“岂可以一衣带水不拯之乎？”

〔玉津〕周密 武林旧事卷四御园：“玉津园，嘉会门外。绍兴间北使燕射于此。淳熙中孝宗两幸，绍熙中光宗临幸。”

〔南园〕韩侂胄园名。武林旧事卷五湖山胜概：“南园，中兴后所创。光宗朝赐平原郡王 韩侂胄，陆放翁为记。”放翁逸稿上南园记：“庆元三年二月丙午，慈福有旨，以别园赐今平原郡王韩公。其地实武林之东麓，而西湖之水汇于其下。……公即受命，乃……葺为南园。”按：武林旧事谓赐园事在光宗朝，显误。