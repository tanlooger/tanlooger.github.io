---
---
---
title: 南乡子
---



登京口 北固亭有怀





何处望神州？满眼风光北固楼。千古兴亡多少事，悠悠，不尽长江滚滚流。　年少万兜鍪，坐断东南战未休。天下英雄谁敌手？曹 刘。生子当如孙仲谋。





【笺注】


〔京口〕见卷二蝶恋花（泪眼送君倾似雨阕）“京口”注。

〔北固亭〕读史方舆纪要卷二十五镇江府：“北固山在城北一里府治后，下临长江。自晋以来，郡治皆据其上。三面临水，回岭斗绝，势最险固，因名，盖郡之主山也。蔡谟起楼其上，以贮军实，谢安复营葺之。……大同十年，武帝登望，久之曰：‘此岭下足须固守，然于京口，实乃壮观’于是改楼曰北顾楼。”北固山志卷二建置：“北固楼在山上，晋 蔡谟建。梁纪云：‘大同十年春三月乙酉幸京口城 北固楼，改名北顾。’乾道己丑守臣待制陈天麟补建，有碑记（嘉定甲戌，待制史弥坚命吏访得，裂为三而失其一）。楼或名亭。旧亭在郡圃后，绍熙壬子殿撰赵彦逾徙于山，西向。嘉泰壬戌阁学黄由增广之。”

〔不尽句〕杜甫 登高诗：“无边落木萧萧下，不尽长江滚滚来。”苏轼 次韵前篇：“长江滚滚空自流。”

〔坐断〕即“占据住”之意。

〔天下二句〕三国志 蜀先主传：“是时曹公从容谓先主曰：‘今天下英雄惟使君与操耳，本初之徒不足数也。’”

〔生子句〕三国志注引吴历：“曹公出濡须……坚守不出，权乃自来，乘轻船从濡须口入公军，诸将皆以为是挑战者，欲击之。公曰：‘此必孙权，欲身见吾军部伍也。’敕军中皆精严，弓弩不得忘发。权行五六里，回还作鼓吹，公见舟船、器仗、军伍整肃，喟然叹曰：‘生子当如孙仲谋，刘景升儿子若豚犬耳。’”





【附录】


重建北固楼记（节录）陈天麟（北固山志卷十二艺文）

予观京口诸山起伏缭绕，出于城府，率如瓜蔓斿缀。今甘露最近江，迄立西乡，而山南北皆（下阙）田，盖昔江道也，与史所云合矣。予于连沧观之西为亭，面之，而复其旧名，则甘露之为北固，其亦安之而不辞矣。夫六朝之所以名山，盖自固耳。其君臣厌厌若九泉下人，宁复有远略？兹地控吴负楚，襟山带江，登高北望，使人有焚龙庭、空漠北之志。神州陆沉殆五十年，岂无忠义之士奋然自拔，为朝廷快宿愤，报不共戴天之仇，而乃甘心恃江为固乎？则予是亭之复，不特为登览也。

按：北固山志卷七杂识：“陈天麟，右朝散郎，敷文阁，乾道四年任。”





【编年】


嘉泰四年（一二〇四）。