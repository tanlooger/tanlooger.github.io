---
---
---
title: 瑞鹧鸪
---



乙丑奉祠归，舟次余干赋





江头日日打头风，憔悴归来邴曼容。郑贾正应求死鼠，叶公岂是好真龙。　孰居无事陪犀首，未办求封遇万松。却笑千年曹孟德，梦中相对也龙钟。





【笺注】


〔乙丑奉祠〕宋会要辑稿 职官七五之三七：“开禧元年七月二日新知隆兴府辛弃疾与宫观，理作自陈。”

〔余干〕读史方舆纪要：“余干县在饶州南百二十里，春秋时为越西境，所谓干越也。汉为余汗县，刘宋改汗为干。隋平陈，县属饶州。”

〔打头风〕逆风也。俗谓顶头风。见卷三小重山（绿涨连云翠拂空阕）“打头风”注。

〔邴曼容〕汉书 两龚传：“琅邪 邴汉亦以清行征用，至京兆尹，后为太史大夫。……汉兄子曼容，亦养志自修，为官不肯过六百石，辄自免去。”

〔郑贾句〕战国策 秦策三：“郑人谓玉未理者璞，周人谓鼠未腊者朴。周人怀朴过郑贾，曰：‘欲买朴乎？’曰：‘欲之。’出其朴，视之，乃鼠也，因谢不取。今平原君自以贤显名天下，然降其主父 沙丘而臣之，天下之王尚犹尊之，是天下之王不如郑贾之智也，眩于名不知其实也。”

〔叶公句〕新序 杂事：“叶公 子高之好龙，雕文画之，于是天龙闻而示之，窥头于牖，施尾于堂，叶公见之，五色无主。是叶公非好龙也，好其似龙非龙也。”

〔孰居句〕史记 张仪列传所附犀首传：“犀首者魏之阴晋人也。名衍，姓公孙氏。”又，陈轸传：“陈轸使于秦，过梁欲见犀首……犀首见之，陈轸曰：‘公何好饮也？’犀首曰：‘无事也。’”庄子 天运：“孰居无事，推而行是？”

〔未办句〕汉书 王莽传：“居摄元年四月，安众侯 刘崇与相张绍谋曰：‘安汉公莽专制朝政，必危刘氏。……吾率宗族为先，海内必和。’绍等从者百余人，遂进攻宛，不得入而败。绍者，张竦之从兄也。竦与崇族父刘嘉诣阙自归，莽赦弗罪，竦因为嘉作奏……愿为宗室倡始，父子兄弟负笼荷锸，驰之南阳，猪崇宫室。……于是莽大说……封嘉为师礼侯，嘉子七人皆赐爵关内侯。后又封竦为淑德侯。长安为之语曰：‘欲求封，过张伯松，力战斗，不如巧为奏。’”按：竦字伯松。词中作“万松”，不知何故。

〔却笑二句〕其意或为：曹操所作龟虽寿中虽有“烈士暮年，壮心未已”之句，然与之梦中相遇，却已是老态龙钟之衰翁矣。稼轩盖借此为自身暮年之出处遭遇解嘲也。





【编年】


开禧元年（一二〇五）。