---
---
---
title: 洞仙歌
---



丁卯八月病中作





贤愚相去，算其间能几？差以毫厘缪千里。细思量义利，舜跖之分，孳孳者，等是鸡鸣而起。　味甘终易坏，岁晚还知，君子之交淡如水。一饷聚飞蚊，其响如雷；深自觉昨非今是。羡安乐窝中泰和汤，更剧饮无过，半醺而已。





【笺注】


〔差以句〕大戴礼 保傅：“失之毫厘，差之千里。”史记 太史公自序集解：“一云‘差以毫厘’，一云‘缪以千里’。”

〔细思量四句〕孟子 尽心上：“鸡鸣而起，孳孳为善者，舜之徒也。鸡鸣而起，孳孳为利者，跖之徒也。欲知舜与跖之分，无他，利与善之间也。”

〔味甘三句〕礼记 表记：“故君子之接如水，小人之接如醴。君子淡以成，小人甘以坏。”庄子 山木篇：“君子之交淡若水，小人之交甘若醴。君子淡以亲，小人甘以绝。彼无故以合者，则无故以离。”按：稼轩此数句，盖有感于晚年再出之遭遇。谢枋得 祭辛稼轩先生墓记：“稼轩垂殁，乃谓枢府曰：‘侂胄岂能用稼轩以立功名者乎？稼轩岂肯依侂胄以求富贵者乎？’”可与此相参。

〔一饷二句〕汉书 中山靖王传：“夫众喣漂山，聚蚊成雷；朋党执虎，十夫桡椎。”韩愈 醉赠张秘书诗：“虽得一饷乐，有如聚飞蚊。”

〔昨非今是〕陶潜 归去来辞：“觉今是而昨非。”

〔羡安乐窝三句〕宋史 邵雍传：“邵雍字尧夫。……初至洛，蓬荜环堵，不芘风雨……岁时耕稼，仅给衣食。名其居曰安乐窝，因自号安乐先生。旦则焚香燕坐，晡时酌酒三四瓯，微醺即止，常不及醉也。”邵雍 无名公传：“性喜饮酒，尝命之曰泰和汤。所饮不多，微醺而罢，不喜过量。”林下五吟诗：“安乐窝深初起后，太和汤酽酒半醺。”





【编年】


开禧三年（一二〇七）八月。——稼轩卒于九月十日，此绝笔也。