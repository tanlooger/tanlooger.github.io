---
---
---
title: 又
---



停云偶作





偶向停云堂上坐，晓猿夜鹤惊猜。主人何事太尘埃？低头还说向：“被召又还来。”　多谢北山山下老，殷勤一语佳哉：“借君竹杖与芒鞋，径须从此去，深入白云堆。”





【校】


〔还来〕王诏校刊本、六十家词本及四印斋本俱作“重来”。





【笺注】


〔晓猿句〕见卷一沁园春（三径初成阕）“鹤怨句”注。

〔北山山下老〕此盖用北山移文故实，借指铅山诸友。

〔竹杖、芒鞋〕苏轼 初入庐山：“芒鞋青竹杖，自挂百钱游。”定风波 沙湖道中遇雨：“竹杖芒鞋轻胜马。”