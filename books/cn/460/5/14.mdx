---
---
---
title: 永遇乐
---



京口 北固亭怀古





千古江山，英雄无觅，孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年金戈铁马，气吞万里如虎。　元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问：廉颇老矣，尚能饭否？





【笺注】


〔斜阳二句〕见卷一酒泉子（流水无情阕）“春声二句”注。

〔寄奴〕南朝 宋武帝 刘裕字德舆，小字寄奴。自其高祖随晋渡江，即居于晋陵郡 丹徒县之京口里。

〔金戈铁马〕五代 后唐 李袭吉 谕梁书：“毒手尊拳，交相于暮夜；金戈铁马，蹂践于明时。”

〔元嘉〕南朝 宋文帝年号。

〔封狼居胥〕史记 骠骑列传：“元狩四年春，上令大将军青，骠骑将军去病，将各五万骑……骠骑始为出定襄，当单于。……约轻赍，绝大幕，涉获章渠，以诛比车耆。……封狼居胥山，禅于姑衍，登临翰海。”宋书 王玄谟传：“玄谟每陈北侵之策，上谓殷景仁曰：‘闻玄谟陈说，使人有封狼居胥意。’”

〔仓皇北顾〕宋书 索虏传：“（元嘉八年）上以滑台战守弥时，遂至陷没，乃作诗曰：‘逆虏乱疆埸，边将婴寇仇。……惆怅惧迁逝，北顾涕交流。’”

〔四十三年〕稼轩于绍兴三十二年（一一六二）正月奉表南归，至开禧元年（一二〇五）春于京口作此词，恰为四十三年。

〔烽火扬州路〕指隆兴二年金兵渡淮攻陷濠州、滁州而至扬州事。

〔佛狸祠〕后魏 太武帝小字佛狸，见宋书 索虏传。陆游入蜀记第二：“（乾道六年七月）四日，风便，解缆挂帆，发真州。……舟行甚疾，过瓜步山。山蜿蜒蟠伏，临江起小峰，颇巉峻。绝顶有元魏 太武庙。庙前大木可三百年，一井已眢，传以为太武所凿，不可知也。太武以宋文帝 元嘉二十七年南侵，至瓜步，建康戒严，太武凿瓜步山为蟠道，于其上设毡庐，大会群臣，疑即此地。王文公诗所谓‘丛祠瓜步认前朝’是也。梅圣俞题庙云：‘魏武败忘归，孤军驻山顶。’按太武初未尝败，圣俞误以佛狸为曹瞒耳。”

〔凭谁问二句〕史记 廉颇蔺相如列传：“廉颇居梁，久之，魏不能信用。赵以数困于秦兵，赵王思复得廉颇，廉颇亦思复用于赵。赵王使使者视廉颇尚可用否，廉颇之仇郭开多与使者金，令毁之。赵使者既见廉颇。廉颇为之一饭斗米，肉十斤，被甲上马，以示尚可用。赵使还报王曰：‘廉将军虽老，尚善饭，然与臣坐顷之，三遗矢矣。’赵王以为老，遂不召。”





【附录一】


岳珂 桯史 稼轩论词

辛稼轩守南徐，已多病谢客，予来筮仕委吏，实隶总所，例于州家殊参辰，旦望贽谒刺而已。余时以乙丑南宫试，岁前莅事仅两旬，即谒告去。稼轩偶读余通名启而喜，又颇阶父兄旧，特与其洁。余试既不利，归官下，时一招去。稼轩有词名，每燕必命侍姬歌其所作。特好歌贺新郎一词，自诵其警句曰：“我见青山多妩媚，料青山见我应如是。”又曰：“不恨古人吾不见，恨古人不见吾狂耳。”每至此，辄拊髀自笑，顾问坐客何如，皆叹誉如出一口。既而又作一永遇乐，序北府事，首章曰：“千古江山，英雄无觅，孙仲谋处。”又曰：“寻常巷陌，人道寄奴曾住。”其寓感慨者则曰：“可堪回首，佛狸祠下，一片神鸦社鼓。凭谁问廉颇老矣，尚能饭否。”特置酒召数客，使妓迭歌，益自击节，遍问客，必使摘其疵，逊谢不可。客或措一二辞，不契其意，又弗答，然挥羽四视不止。余时年少，勇于言，偶坐于席侧，稼轩因诵启语，顾问再四，余率然对曰：“待制词句，脱去今古轸辙，每见集中有‘解道此句，真宰上诉，天应嗔耳’之序，尝以为其言不诬。童子何知，而敢有议？然必欲以范文正以千金求严陵祠记一字之易，则晚进尚窃有疑也。”稼轩喜，促膝亟使毕其说。余曰：“前篇豪视一世，独首尾二腔警语差相似；新作微觉用事多耳。”于是大喜，酌酒而谓坐中曰：“夫君实中予痼。”乃味改其语，日数十易，累月犹未竟。其刻意如此。余既以一语之合，益加厚，颇取视其骩骳，欲以家世荐之朝，会其去，未果。





【附录二】


姜尧章 夔和章

永遇乐 次稼轩 北固楼韵

云隔迷楼，苔封很石，人向何处？数骑秋烟，一篙寒汐，千古空来去。使君心在，苍厓绿嶂，苦被北门留住。有尊中酒差可饮，大旗尽绣熊虎。　前身诸葛，来游此地，数语便酬三顾。楼外冥冥，江皋隐隐，认得征西路。中原生聚，神京耆老，南望长淮金鼓。问当时依依种柳，至今在否？





【编年】


开禧元年乙丑（一二〇五）。——词中之“四十三年，望中犹记，烽火扬州路”

诸句，当即指其“壮岁旌旗拥万夫，锦襜突骑渡江初”（鹧鸪天中语）之事而言，以此诸句及桯史中所记诸事节次考之，知此词为开禧元年春作。立春后第五个戊日为春社，稼轩本年秋即归铅山，不及在京口逢秋社。此词有“神鸦社鼓”句，知应作于本年二三月间。白石和章，有“人向何处”句，显系写于稼轩已离京口归铅山之后，故以“数骑秋烟，一篙寒汐，千古空来去”诸句深致其感慨也。