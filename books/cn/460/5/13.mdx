---
---
---
title: 又
---







胶胶扰扰几时休？一出山来不自由。秋水观中山月夜，停云堂下菊花秋。　随缘道理应须会，过分功名莫强求。先去声自一身愁不了，那堪愁上更添愁。





【校】


〔山月〕花草粹编六引，作“秋月”。

〔更添〕花草粹编作“又添”。





【笺注】


〔胶胶扰扰〕见卷四卜算子（百郡怯登车阕）“胶胶扰扰”注。

〔随缘句〕景德传灯录卷三十菩提达磨略辩大乘入道四行：“夫入道多途，要而言之，不出三种，一是理入，二是行入。……行入者，谓四行。……一，报冤行；二，随缘行；三，无所求行；四，称法之行。……随缘行者，众生无我，并缘业所转，苦乐齐受，皆从缘生，若得胜报荣誉等事，是我过去宿因所感，今方得之，缘尽还无，何喜之有？得失从缘，心无增减，喜风不动，冥顺于道，是故说言随缘行也。”





【编年】


嘉泰四年（一二〇四）。——上瑞鹧鸪三首，皆为表述欲归老山中之作，当在京口欲归未得之时期内。开禧元年秋稼轩已罢归，此三词必系嘉泰四年秋所作，今依广信书院本次序列置于此。