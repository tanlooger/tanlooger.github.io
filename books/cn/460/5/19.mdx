---
---
---
title: 瑞鹧鸪
---







期思溪上日千回，樟木桥边酒数杯。人影不随流水去，醉颜重带少年来。　疏蝉响涩林逾静，冷蝶飞轻菊半开。不是长卿终慢世，只缘多病又非才。





【笺注】


〔疏蝉句〕王籍 若耶溪诗：“蝉噪林逾静，鸟鸣山更幽。”

〔长卿终慢世〕世说新语 品藻篇注引高士传 司马相如赞：“长卿慢世，越礼自放。犊鼻居市，不耻其状。托疾避官，蔑此卿相。乃赋大人，超然莫尚。”

〔只缘句〕唐诗纪事卷二十三：“明皇以张说之荐，召孟浩然，令诵所作，乃诵‘北阙休上书，南山归敝庐。不才明主弃，多病故人疏。……’帝曰：‘卿不求朕，岂朕弃卿？’”苏轼 乔太博见和复次韵答之：“非才更多病，二事可并案。”





【编年】


开禧元年（一二〇五）。——上临江仙二首，广信书院本均列置瓢泉诸词之后，四卷本未收，详词意，均为自镇江归铅山后所赋。瑞鹧鸪一词不唯列置镇江及归途所作同调诸词之后，且与稼轩晚年所作和前人韵诗“昨日溪南鸡酒社，长卿多病不能临”语意相同，知亦重归铅山之作，因汇录于此。