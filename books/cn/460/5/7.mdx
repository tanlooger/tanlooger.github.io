---
---
---
title: 满江红
---







紫陌飞尘，望十里雕鞍绣毂。春未老已惊台榭，瘦红肥绿。睡雨海棠犹倚醉，舞风杨柳难成曲。问流莺能说故园无？曾相熟。　岩泉上，飞凫浴。巢林下，栖禽宿。恨荼䕷开晚，谩翻红玉。莲社岂堪谈昨梦，兰亭何处寻遗墨？但羁怀空自倚秋千，无心蹴。





【校】


〔红玉〕广信书院本作“船玉”，兹从王诏校刊本及四印斋本。





【笺注】


〔紫陌句〕刘禹锡 戏赠看花诸君子诗：“紫陌红尘拂面来，无人不道看花回。”

〔雕鞍绣毂〕秦观 水龙吟：“小楼连苑横空，下窥绣毂雕鞍骤。”

〔瘦红肥绿〕李清照 如梦令词：“应是绿肥红瘦。”

〔杨柳〕折杨柳，六朝曲名。柳枝，唐曲名。

〔莲社〕见卷四汉宫春（行李溪头阕）“知翁二句”注。

〔兰亭句〕王羲之曾与诸友于上巳日宴集于会稽山阴之兰亭，自为序文并自书之。





【编年】


嘉泰四年（一二〇四）。——词中有“问故园”句，知非闲退期内之作。据“莲社”、“兰亭”二句，知在任浙东安抚使后，又据起数语，知必作于本年春临安召见时。