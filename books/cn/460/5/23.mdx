---
---
---
title: 西江月
---







堂上谋臣帷幄，边头猛将干戈。天时地利与人和，燕可伐与曰可。　此日楼台鼎鼐，他时剑履山河。都人齐和大风歌，管领群臣来贺。





【校】


〔帷幄〕吴师道 礼部诗话作“尊俎”。兹从四卷本丁集，下同。

〔猛将〕吴礼部诗话作“将士”。

〔此日〕吴礼部诗话作“今日”。

〔他时剑履〕吴礼部诗话作“明年带砺”。

〔都人齐和〕吴礼部诗话作“大家齐唱”。

〔管领群臣〕吴礼部诗话作“不日四方”。





【笺注】


〔天时句〕孟子 公孙丑下：“天时不如地利，地利不如人和。”

〔燕可句〕孟子 公孙丑下：“沈同以其私问曰：‘燕可伐与？’孟子曰：‘可。’”

〔大风歌〕史记 高祖本纪：“高祖还归过沛，留，置酒沛宫，悉召故人父老子弟纵酒，发沛中儿得百二十人，教之歌。酒酣，高祖击筑，自为歌诗曰：‘大风起兮云飞扬，威加海内兮归故乡，安得猛士兮守四方。’”

按：此词又见刘过 龙洲词，字句与吴礼部诗话全同。