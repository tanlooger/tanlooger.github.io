---
---
---
title: 瑞鹧鸪
---



京口有怀山中故人





暮年不赋短长词，和得渊明数首诗。君自不归归甚易，今犹未足足何时。　偷闲定向山中老，此意须教鹤辈知。闻道只今秋水上，故人曾榜北山移。





【笺注】


〔君自句〕唐 崔涂 春夕旅怀：“自是不归归便得，五湖烟景有谁争。”苏轼 次韵子由相地筑亭种柳诗：“剑关大道车方轨，君自不去归何难。”

〔今犹句〕参卷五满江红（几个轻鸥阕）“若要二句”注。

〔教鹤辈知、北山移〕南齐 周彦伦初隐钟山，后应诏出为海盐县令，欲却过钟山，孔稚珪乃假山灵之意移之，使不许得至，故名北山移文。中有句云：“至于还飙入幕，写雾出楹，蕙帐空兮夜鹤怨，山人去兮晓猿惊。”此词后章，盖谓既已决定回向山中度晚岁，须将此意告知鹤猿，令其勿再怨惊也。





【附录】


韩涧泉 淲和章（见涧泉词）

瑞鹧鸪 辛镇江有长短句，因韵偶成，愧非禹步尔

南兰陵郡鹧鸪词，底用登临更赋诗。贵不能淫非一日，老当益壮未多时。人间天上风云会，眼底眉间岁月知。只有海门横北固，宦情随牒想推移。