---
---
---
title: 又
---



京口病中起登连沧观偶成





声名少日畏人知，老去行藏与愿违。山草旧曾呼远志，故人今又寄当归。　何人可觅安心法？有客来观杜德机。却笑使君那得似：清江万顷白鸥飞！





【校】


〔又寄〕王诏校刊本、四印斋本俱作“有寄”。





【笺注】


〔连沧观〕舆地纪胜卷七镇江府景物下：“连沧观在府治，乃一郡之胜绝处也。”北固山志卷二建置：“连沧观在正峰府治燕寝后，守胡世将（改）望海楼为之（取王存中“连山涌沧江”句意），城中最高处也（即今府宅后城东北隅）。”

〔与愿违〕嵇康 幽愤诗：“事与愿违。”王安石 次韵酬王太祝诗：“飘然身与愿相违。”

〔山草句〕见卷四洞仙歌（旧交贫贱阕）“看匆匆三句”注。

〔寄当归〕蜀志 姜维传注引孙盛 杂语：“姜维诣诸葛亮，与母相失。复得母书，令求当归。维曰：‘良田百顷，不在一亩；但有远志，不在当归。’”吴志 太史慈传：“太史慈字子义，东莱 黄人也。……曹公闻其名，遗慈书，以箧封之；发省，无所道，而但贮当归。”苏轼 寄刘孝叔诗：“故人屡寄山中信，只有当归无别语。”

〔安心法〕契嵩 传法正宗记慧可传：“神光曰：‘我心未安，乞师与安。’尊者曰：‘将心来与汝安。’曰：‘觅心了不可得。’尊者曰：‘我与汝安心竟。’”苏轼 和子由寄题孔平仲草庵诗：“逢人欲觅安心法，到处先为问道庵。”

〔有客句〕庄子 应帝王篇：“郑有神巫曰季咸，知人之生死存亡，祸福寿夭。列子与之见壶子，出而谓列子曰：‘嘻，子之先生死矣，弗活矣。……’列子入，泣涕沾襟，以告壶子，壶子曰：‘乡吾示之以地文，萌乎不震不正，是殆见吾杜德机也。’”按：杜谓杜塞，德机不发，故曰杜德机。





【附录】


顾炎武 日知录卷十三辛幼安条

辛幼安词：“山草旧曾呼远志，故人今有寄当归。”此非用姜伯约事也。吴志：“太史慈，东莱 黄人也。后立功于孙策，曹公闻其名，遗慈书，以箧封之。发省无所道，但贮当归。”幼安久宦南朝，未得大用，晚年多有沦落之感，亦廉颇思用赵人之意尔。观其与陈同甫酒后之言，不可知其心事哉。

书顾亭林论稼轩词后（稼轩集抄存卷末）辛启泰

公词中“故人今有寄当归”句，与苏长公“山中故人应有招我归来篇”句，意正相同。当归故事，特泛用以对远志，非指金言也。乃顾亭林以为有廉颇思用赵人之意，而引稗说以证之，谬矣。公此词作于知镇江府时，年已六十余，其仕宋亦几四五十年，所不获大用者，徒以不能事时宰相韩侂胄耳。初，公以周易筮得离，为南方，志遂以定，金固非尝试之国也。其时金宰相亦未必不如韩侂胄也。以暮齿而违筮言，以直道而思他适，以奋人而切新图，虽庸夫且知其不可，况公常与晦庵、同父诸贤道德仁义相与切劘者乎？余既斥稗说，因读日知录，遂并书其后。今按：顾亭林 日知录为习见之书，但其中论稼轩词条之议论，确极谬误，辛启泰特作书后加以驳证，的当可取，故附著于顾氏文后，亦借以表见鄙见之在此而不在彼也。