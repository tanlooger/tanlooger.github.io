---
---
---
title: 吕太后本纪第九
---

吕太后者，高祖微时妃也，生孝惠帝、女鲁元太后。及高祖为汉王，得定陶戚姬，爱幸，生赵隐王如意。孝惠为人仁弱，高祖以为不类我，常欲废太子，立戚姬子如意，如意类我。戚姬幸，常从上之关东，日夜啼泣，欲立其子代太子。吕后年长，常留守，希见上，益疏。如意立为赵王後，几代太子者数矣，赖大臣争之，及留侯策，太子得毋废。

    　* 微时妃：贫贱时的配偶。
    　* 孝惠帝：名盈，公元前194年至前188年在位。
    　* 鲁元太后：孝惠帝之姊，嫁与张耳之子张敖为妻，生子张偃。敖失国，齐王刘肥尊鲁元公主为王太后，偃因得封为鲁王，故鲁元公主死后谥为鲁元太后。
    　* 定陶：秦县名，县治在今山东定陶西北。
    　* 关东：泛指函谷关以东广大地区。
    　* 年长：年老。
    　* 希：同“稀”。
    　* 争：劝阻。
    　* 留侯策：张良建言太子刘盈迎商山四皓，示天下归心，得以不废。事见《留侯世家》。

吕后为人刚毅，佐高祖定天下，所诛大臣多吕后力。吕后兄二人，皆为将。长兄周吕侯死事，封其子吕台为郦侯，子产为交侯；次兄吕释之为建成侯。

    　* 所诛大臣多吕后力：指吕后诛韩信、彭越等。
    　* 周吕侯：即吕泽，从高祖击韩王信余寇时战死。

高祖十二年四月甲辰，崩长乐宫，太子袭号为帝。是时高祖八子：长男肥，孝惠兄也，异母，肥为齐王；馀皆孝惠弟，戚姬子如意为赵王，薄夫人子恆为代王，诸姬子子恢为梁王，子友为淮阳王，子长为淮南王，子建为燕王。高祖弟交为楚王，兄子濞bì为吴王。非刘氏功臣番君吴芮子臣为长沙王。

    　* 高祖十二年四月甲辰：公元前195年4月25日。
    　* 番君吴芮ruì：吴芮本秦鄱pó阳令，故称番(鄱)君，秦末起兵反秦。刘邦称帝，封芮为长沙王。是汉唯一非刘氏而王者。

吕后最怨戚夫人及其子赵王，乃令永巷囚戚夫人，而召赵王。使者三反，赵相建平侯周昌谓使者曰：“高帝属臣赵王，赵王年少。窃闻太后怨戚夫人，欲召赵王并诛之，臣不敢遣王。王且亦病，不能奉诏。”吕后大怒，乃使人召赵相。赵相徵至长安，乃使人复召赵王。王来，未到。孝惠帝慈仁，知太后怒，自迎赵王霸上，与入宫，自挟与赵王起居饮食。太后欲杀之，不得间。孝惠元年十二月，帝晨出射。赵王少，不能蚤起。太后闻其独居，使人持酖饮之。犁明，孝惠还，赵王已死。於是乃徙淮阳王友为赵王。

    　* 永巷：宫中的牢狱。
    　* 召：征召。
    　* 周昌：刘邦临死前置周昌为赵相保护赵王，故称旨不遣赵王。事详《张丞相列传》。
    　* 属：委托。
    　* 霸上：即灞水西岸的白鹿原，在今陕西长安之东。
    　* 自挟：亲自带在身边加以保护。
    　* 孝惠元年：公元前194年。
    　* 鸩zhèn：毒酒。
    　* 黎明：等到天亮以后。黎，等到。

夏，诏赐郦侯父追谥为令武侯。

    　* 诏赐郦侯父追谥为令武侯：吕太后下诏给吕泽追赐谥号为令武侯。

太后遂断戚夫人手足，去眼，煇耳，饮瘖药，使居厕中，命曰“人彘”。居数日，乃召孝惠帝观人彘。孝惠见，问，乃知其戚夫人，乃大哭，因病，岁馀不能起。使人请太后曰：“此非人所为。臣为太后子，终不能治天下。”孝惠以此日饮为淫乐，不听政，故有病也。

    　* 煇耳：烧灼耳朵。
    　* 饮瘖yīn药：灌哑药，使其不能说话。
    　* 彘zhì：猪。

二年，楚元王、齐悼惠王皆来朝。十月，孝惠与齐王燕饮太后前，孝惠以为齐王兄，置上坐，如家人之礼。太后怒，乃令酌两卮鸩，置前，令齐王起为寿。齐王起，孝惠亦起，取卮欲俱为寿。太后乃恐，自起泛孝惠卮。齐王怪之，因不敢饮，详醉去。问，知其鸩，齐王恐，自以为不得脱长安，忧。齐内史士说王曰：“太后独有孝惠与鲁元公主。今王有七十馀城，而公主乃食数城。王诚以一郡上太后，为公主汤沐邑，太后必喜，王必无忧。”於是齐王乃上城阳之郡，尊公主为王太后。吕后喜，许之。乃置酒齐邸，乐饮，罢，归齐王。

    　* 燕饮：家常便宴。
    　* 卮zhī：酒杯。
    　* 为寿：为祝福别人的健康长寿而自己干杯。
    　* 泛：倒掉。
    　* 内史：辅助诸侯王国相管理民政的官。
    　* 诚：如果。
    　* 汤沐邑：皇帝、皇后、公主等收取赋税供沐浴之用的私邑。
    　* 城阳：汉郡名，郡治莒县，即今山东莒县。
    　* 齐邸： 齐王在京的官邸。

三年，方筑长安城，四年就半，五年六年城就。诸侯来会。十月朝贺。

七年秋八月戊寅，孝惠帝崩。发丧，太后哭，泣不下。留侯子张辟彊为侍中，年十五，谓丞相曰：“太后独有孝惠，今崩，哭不悲，君知其解乎？”丞相曰：“何解？”辟彊曰：“帝毋壮子，太后畏君等。君今请拜吕台、吕产、吕禄为将，将兵居南北军，及诸吕皆入宫，居中用事，如此则太后心安，君等幸得脱祸矣。”丞相乃如辟彊计。太后说，其哭乃哀。吕氏权由此起。乃大赦天下。九月辛丑，葬。太子即位为帝，谒高庙。

    　* 七年秋八月戊寅：公元前188年阴历8月12日。
    　* 侍中：官名，有此头衔者可出入宫中，成为皇帝近臣。
    　* 丞相：此时右丞相是王陵，左丞相是陈平。
    　* 解：缘故。
    　* 南北军：宫中禁军，南军守卫未央宫，北军守卫长乐宫。
    　* 九月辛丑：9月5日。
    　* 太子：非真太子，故不记名。
    　* 谒高庙：到刘邦庙里行朝拜之礼，然后登基。

元年，号令一出太后。

    　* 元年：公元前187年，吕太后称制之始。

太后称制，议欲立诸吕为王，问右丞相王陵。王陵曰：“高帝刑白马盟曰‘非刘氏而王，天下共击之’。今王吕氏，非约也。”太后不说。问左丞相陈平、绛侯周勃。勃等对曰：“高帝定天下，王子弟，今太后称制，王昆弟诸吕，无所不可。”太后喜，罢朝。王陵让陈平、绛侯曰：“始与高帝喋血盟，诸君不在邪？今高帝崩，太后女主，欲王吕氏，诸君从欲阿意背约，何面目见高帝地下？”陈平、绛侯曰：“於今面折廷争，臣不如君；夫全社稷，定刘氏之後，君亦不如臣。”王陵无以应之。

    　* 称制：即代行天子之权。
    　* 王陵：汉将，封安国侯，后继曹参为丞相。传附《陈丞相世家》。
    　* 刑白马盟：古代订盟或宣誓时，常常杀牲以血涂口，是谓“歃血”，以示庄重。刘邦此举，意在防止诸吕篡权。
    　* 昆弟：兄弟。
    　* 让：责备。
    　* 喋血：即歃shà血。
    　* 纵欲阿意：纵容太后的欲望，曲从她的心意。阿，曲意献媚。
    　* 面折廷争：面对面地驳斥皇帝，在朝廷上公开坚持自己的主张。
    　* 全社稷：维护国家安全。社稷，古代帝王祭土神和谷神的地方，后代指国家。

十一月，太后欲废王陵，乃拜为帝太傅，夺之相权。王陵遂病免归。乃以左丞相平为右丞相，以辟阳侯审食其为左丞相。左丞相不治事，令监宫中，如郎中令。食其故得幸太后，常用事，公卿皆因而决事。乃追尊郦侯父为悼武王，欲以王诸吕为渐。

    　* 太傅：周官三公(太师、太傅、太保)之一，行辅导帝王施行政教之职。东周以来，此职已废。吕太后权设此职，明升暗降，夺了王陵的相权。
    　* 审食其：吕后宠臣。
    　* 郎中令：九卿之一，负责守卫宫门及管理内庭事务。
    　* 故得幸太后：故，从前。审食其曾与吕后一起被项羽所俘，留项羽军中多年。
    　* 公卿皆因而决事：朝廷大臣都要通过审食其才能决断国家政务。
    　* 欲以王诸吕为渐：想借追封郦侯之父为悼武王来作为封诸吕为王的开头。

四月，太后欲侯诸吕，乃先封高祖之功臣郎中令无择为博城侯。鲁元公主薨，赐谥为鲁元太后。子偃为鲁王。鲁王父，宣平侯张敖也。封齐悼惠王子章为硃虚侯，以吕禄女妻之。齐丞相寿为平定侯。少府延为梧侯。乃封吕种为沛侯，吕平为扶柳侯，张买为南宫侯。

    　* 无择：姓冯，在楚、汉战争中立有军功，曾保护吕泽杀出重围，故吕后德而侯之。
    　* 宣平侯张敖：敖原袭父爵为赵王，后因其相贯高等欲谋杀刘邦，被降为宣平侯。
    　* 朱虚侯：刘章，齐王刘肥次子，刘襄之弟。
    　* 寿：齐寿，曾为齐相。
    　* 延：阳城延。
    　* 吕种：吕后兄建成侯吕释之的儿子。
    　* 吕平：吕后姊长姁的儿子。
    　* 张买：刘邦骑将张越人的儿子。

太后欲王吕氏，先立孝惠後宫子彊为淮阳王，子不疑为常山王，子山为襄城侯，子朝为轵侯，子武为壶关侯。太后风大臣，大臣请立郦侯吕台为吕王，太后许之。建成康侯释之卒，嗣子有罪，废，立其弟吕禄为胡陵侯，续康侯後。二年，常山王薨，以其弟襄城侯山为常山王，更名义。十一月，吕王台薨，谥为肃王，太子嘉代立为王。三年，无事。四年，封吕嬃为临光侯，吕他为俞侯，吕更始为赘其侯，吕忿为吕城侯，及诸侯丞相五人。

    　* 后宫子：宫中一般嫔妃、美人所生之子。
    　* 风：暗示。
    　* 建成康侯：吕释之封建成侯，死后谥曰康，故云。
    　* 吕嬃xū：吕后之妹，舞阳侯樊哙之妻。此为妇人封侯之始。
    　* 吕他：吕婴之子。
    　* 吕更始为赘其侯：据《惠景间侯者年表》，吕更始为滕侯，赘其侯是吕胜。
    　* 吕忿：与吕更始、吕胜均为太后之侄。
    　* 及诸侯丞相五人：另有五人以诸侯丞相为侯。

宣平侯女为孝惠皇后时，无子，详为有身，取美人子名之，杀其母，立所名子为太子。孝惠崩，太子立为帝。帝壮，或闻其母死，非真皇后子，乃出言曰：“后安能杀吾母而名我？我未壮，壮即为变。”太后闻而患之，恐其为乱，乃幽之永卷中，言帝病甚，左右莫得见。太后曰：“凡有天下治为万民命者，盖之如天，容之如地，上有欢心以安百姓，百姓欣然以事其上，欢欣交通而天下治。今皇帝病久不已，乃失惑惛乱，不能继嗣奉宗庙祭祀，不可属天下，其代之。”群臣皆顿首言：“皇太后为天下齐民计所以安宗庙社稷甚深，群臣顿首奉诏。”帝废位，太后幽杀之。五月丙辰，立常山王义为帝，更名曰弘。不称元年者，以太后制天下事也。以轵侯朝为常山王。置太尉官，绛侯勃为太尉。

    　* 宣平侯女：即张敖女，鲁元公主所生。
    　* 美人：嫔妃称号之一。名之：名义上称惠帝子。
    　* 凡有天下治为万民命者：为、命二字疑衍，意为凡是拥有天下治理万民的人。
    　* 其代之：更换他。
    　* 顿首：叩头。
    　* 齐民：平民。
    　* 计：考虑。
    　* 五月丙辰：5月11日。
    　* 置太尉官：西汉时太尉时设时废，先后五次，至汉武帝时彻底废除。太尉，掌管全国军事。

五年八月，淮阳王薨，以弟壶关侯武为淮阳王。

六年十月，太后曰吕王嘉居处骄恣，废之，以肃王台弟吕产为吕王。夏，赦天下。封齐悼惠王子兴居为东牟侯。

七年正月，太后召赵王友。友以诸吕女为受后，弗爱，爱他姬，诸吕女妒，怒去，谗之於太后，诬以罪过，曰：“吕氏安得王！太后百岁後，吾必击之”。太后怒，以故召赵王。赵王至，置邸不见，令卫围守之，弗与食。其群臣或窃馈，辄捕论之，赵王饿，乃歌曰：“诸吕用事兮刘氏危，迫胁王侯兮彊授我妃。我妃既妒兮诬我以恶，谗女乱国兮上曾不寤。我无忠臣兮何故弃国？自决中野兮苍天举直！于嗟不可悔兮宁蚤自财。为王而饿死兮谁者怜之！吕氏绝理兮讬天报仇。”丁丑，赵王幽死，以民礼葬之长安民冢次。

    　* 七年：公元前181年。
    　* 卫：侍卫之卒。
    　* 群臣：指赵王的僚属。馈：送食物。
    　* 论：判罪，这里指处死。
    　* 谗女：指赵妃吕氏。
    　* 曾：竟然。
    　* 何故：同“何辜”，有什么罪过。
    　* 自决：自杀。
    　* 苍天举直：谓让老天爷来看看我所受的冤屈吧！
    　* 丁丑：正月18日。
    　* 民冢次：平民百姓的坟墓旁。

己丑，日食，昼晦。太后恶之，心不乐，乃谓左右曰：“此为我也。”

    　* 己丑：正月30日。

二月，徙梁王恢为赵王。吕王产徙为梁王，梁王不之国，为帝太傅。立皇子平昌侯太为吕王。更名梁曰吕，吕曰济川。太后女弟吕嬃有女为营陵侯刘泽妻，泽为大将军。太后王诸吕，恐即崩後刘将军为害，乃以刘泽为琅邪王，以慰其心。

    　* 梁王不之国：指吕产不去封国，仍留京师。
    　* 梁：高祖五年改砀郡为梁国，都睢阳，在今河南商丘南。
    　* 吕：吕后二年割齐国济南郡为吕国，都历城，在今山东济南。
    　* 刘泽：刘邦堂兄弟，以军功封侯。
    　* 琅邪：郡名，郡治东武，在今山东诸城。

梁王恢之徙王赵，心怀不乐。太后以吕产女为赵王后。王后从官皆诸吕，擅权，微伺赵王，赵王不得自恣。王有所爱姬，王后使人鸩杀之。王乃为歌诗四章，令乐人歌之。王悲，六月即自杀。太后闻之，以为王用妇人弃宗庙礼，废其嗣。

    　* 微伺：暗中监视。
    　* 用妇人弃宗庙礼：因妇人而自杀，抛弃了祭祀宗庙的职责。
    　* 废其嗣：废掉了他的继位人，后代不再继任为王。

宣平侯张敖卒，以子偃为鲁王，敖赐谥为鲁元王。

秋，太后使使告代王，欲徙王赵。代王谢，原守代边。

    　* 代王谢：刘恒谢绝内迁，实为韬晦避祸。

太傅产、丞相平等言，武信侯吕禄上侯，位次第一，请立为赵王。太后许之，追尊禄父康侯为赵昭王。九月，燕灵王建薨，有美人子，太后使人杀之，无後，国除。八年十月，立吕肃王子东平侯吕通为燕王，封通弟吕庄为东平侯。

    　* 武信侯吕禄上侯：吕禄初封胡陵侯，改封武信侯，是上等侯爵。
    　* 位次第一：吕太后二年重新排定侯爵位次，时萧、曹等皆死，故以吕禄为第一。

三月中，吕后祓，还过轵道，见物如苍犬，据高后掖，忽弗复见。卜之，云赵王如意为祟。高后遂病掖伤。

    　* 祓fú：祈求免祸去灾的祭祀。
    　* 轵zhǐ道：古亭名，在陕西西安东北。
    　* 据：冲撞。
    　* 祟suì：古称神鬼作怪以害人。

高后为外孙鲁元王偃年少，蚤失父母，孤弱，乃封张敖前姬两子，侈为新都侯，寿为乐昌侯，以辅鲁元王偃。及封中大谒者张释为建陵侯，吕荣为祝兹侯。诸中宦者令丞皆为关内侯，食邑五百户。

    　* 中大谒者：谒者，主管为皇帝接收文件、传达诏命、接待宾客诸事，加“中”字，即为宦官任谒者。
    　* 诸中宦者令丞：由宦官充任的各部令、丞。
    　* 关内侯：有侯爵而无封地、食邑京师者，其地位低于有封地的列侯。
    　* 食邑：受封者征收赋税的领地。

七月中，高后病甚，乃令赵王吕禄为上将军，军北军；吕王产居南军。吕太后诫产、禄曰：“高帝已定天下，与大臣约，曰‘非刘氏王者，天下共击之’。今吕氏王，大臣弗平。我即崩，帝年少，大臣恐为变。必据兵卫宫，慎毋送丧，毋为人所制。”辛巳，高后崩，遗诏赐诸侯王各千金，将相列侯郎吏皆以秩赐金。大赦天下。以吕王产为相国，以吕禄女为帝后。

    　* 军北军：统领并驻镇北军。
    　* 辛巳：8月1日。
    　* 以秩：按级别。

高后已葬，以左丞相审食其为帝太傅。

硃虚侯刘章有气力，东牟侯兴居其弟也。皆齐哀王弟，居长安。当是时，诸吕用事擅权，欲为乱，畏高帝故大臣绛、灌等，未敢发。硃虚侯妇，吕禄女，阴知其谋。恐见诛，乃阴令人告其兄齐王，欲令发兵西，诛诸吕而立。硃虚侯欲从中与大臣为应。齐王欲发兵，其相弗听。八月丙午，齐王欲使人诛相，相召平乃反，举兵欲围王，王因杀其相，遂发兵东，诈夺琅邪王兵，并将之而西。语在齐王语中。

    　* 有气力：既有气节，又有勇力。
    　* 哀王：名刘襄，悼惠王刘肥之子，刘邦之孙，谥哀王。
    　* 绛、灌：指绛侯周勃、颍阴侯灌婴。
    　* 阴知其谋：暗中知道诸吕欲为乱的阴谋。
    　* 八月丙午：8月26日。
    　* 遂发兵东：于是计划东征。
    　* 诈夺琅邪王兵：琅邪在齐之东，刘襄起兵为解后顾之忧，派人将琅邪王刘泽骗至齐国拘起，而后尽发琅邪之兵。
    　* 语在齐王语中：意谓有关此事的详况已记在《齐悼惠王世家》中。

齐王乃遗诸侯王书曰：“高帝平定天下，王诸子弟，悼惠王王齐。悼惠王薨，孝惠帝使留侯良立臣为齐王。孝惠崩，高后用事，春秋高，听诸吕，擅废帝更立，又比杀三赵王，灭梁、赵、燕以王诸吕，分齐为四。忠臣进谏，上惑乱弗听。今高后崩，而帝春秋富，未能治天下，固恃大臣诸侯。而诸吕又擅自尊官，聚兵严威，劫列侯忠臣，矫制以令天下，宗庙所以危。寡人率兵入诛不当为王者。”汉闻之，相国吕产等乃遣颍阴侯灌婴将兵击之。灌婴至荥阳，乃谋曰：“诸吕权兵关中，欲危刘氏而自立。今我破齐还报，此益吕氏之资也。”乃留屯荥阳，使使谕齐王及诸侯，与连和，以待吕氏变，共诛之。齐王闻之，乃还兵西界待约。

    　* 留侯良：即张良，刘邦谋臣，功封留侯，事详《留侯世家》。
    　* 春秋高：年纪大了。春秋，指岁月、年龄。
    　* 比杀三赵王：一连杀了三个赵王。即赵隐王刘如意，赵幽王刘友，赵王刘恢。
    　* 灭梁、赵、燕以王诸吕：刘恢封梁王，吕太后徙为赵王而杀之，改封吕产为梁王；吕太后连杀三赵王而封吕禄为赵王；刘建封燕王，建死，吕太后杀其子而封吕通为燕王，则是刘氏之梁赵燕灭，而诸吕为王。
    　* 分齐为四：吕太后削夺齐地以建吕、琅邪、城阳三国，合齐为四。
    　* 春秋富：年纪轻。
    　* 擅自尊官：自己随心所欲地提高官职。
    　* 聚兵严威：集中兵权以扩大权威。
    　* 矫制：假传圣旨。
    　* 入诛不当为王者：即诛灭诸吕。
    　* 荥阳：汉县名，系军事要地，在今河南荥阳东北。
    　* 权兵：拥兵。
    　* 益吕氏之资：增添了吕氏的资本。

吕禄、吕产欲发乱关中，内惮绛侯、硃虚等，外畏齐、楚兵，又恐灌婴畔之，欲待灌婴兵与齐合而发，犹豫未决。当是时，济川王太、淮阳王武、常山王朝名为少帝弟，及鲁元王吕后外孙，皆年少未之国，居长安。赵王禄、梁王产各将兵居南北军，皆吕氏之人。列侯群臣莫自坚其命。

    　* 惮dàn：害怕。
    　* 合：交战。
    　* 名为少帝弟：名，称说。意谓刘太、刘武、刘朝等皆惠帝后宫与诸吕交媾所生子，非刘氏血统。
    　* 莫自坚其命：没有人能自己掌握自己的命运。自坚，自保。

太尉绛侯勃不得入军中主兵。曲周侯郦商老病，其子寄与吕禄善。绛侯乃与丞相陈平谋，使人劫郦商。令其子寄往绐说吕禄曰：“高帝与吕后共定天下，刘氏所立九王，吕氏所立三王，皆大臣之议，事已布告诸侯，诸侯皆以为宜。今太后崩，帝少，而足下佩赵王印，不急之国守籓，乃为上将，将兵留此，为大臣诸侯所疑。足下何不归印，以兵属太尉？请梁王归相国印，与大臣盟而之国，齐兵必罢，大臣得安，足下高枕而王千里，此万世之利也。”吕禄信然其计，欲归将印，以兵属太尉。使人报吕产及诸吕老人，或以为便，或曰不便，计犹豫未有所决。吕禄信郦寄，时与出游猎。过其姑吕嬃，嬃大怒，曰：“若为将而弃军，吕氏今无处矣。”乃悉出珠玉宝器散堂下，曰：“毋为他人守也”

    　* 郦商：刘邦开国功臣之一，《史记》有传。
    　* 劫：挟持以作人质。
    　* 绐dài：欺骗。
    　* 刘氏所立九王：即楚王刘交、吴王刘濞bì、齐王刘肥、淮南王刘长、赵王刘如意、代王刘恒、梁王刘恢、淮阳王刘友、燕王刘建，均为高祖所立。
    　* 吕氏所立三王：即梁王吕产、赵王吕禄、燕王吕通，另有吕王吕台，因已死，故称三王。
    　* 之国守籓fān：回到自己的封国上遵守籓臣的职责。
    　* 若：你。
    　* 弃军：离开军队。
    　* 今无处：马上就要没有命了。

左丞相食其免。

八月庚申旦，平阳侯窋行御史大夫事，见相国产计事。郎中令贾寿使从齐来，因数产曰：“王不蚤之国，今虽欲行，尚可得邪？”具以灌婴与齐楚合从，欲诛诸吕告产，乃趣产急入宫。平阳侯颇闻其语，乃驰告丞相、太尉。太尉欲入北军，不得入。襄平侯通尚符节。乃令持节矫内太尉北军。太尉复令郦寄与典客刘揭先说吕禄曰：“帝使太尉守北军，欲足下之国，急归将印辞去，不然，祸且起。”吕禄以为郦兄不欺己，遂解印属典客，而以兵授太尉。太尉将之入军门，行令军中曰：“为吕氏右襢，为刘氏左襢。”军中皆左袒为刘氏。太尉行至，将军吕禄亦已解上将印去，太尉遂将北军。

    　* 八月庚申旦：当是九月庚申，即9月10日。旦，早上。
    　* 窋：即曹窋，曹参之子，袭父爵为平阳侯。
    　* 行：代理。
    　* 贾寿使从齐来：贾寿出使从齐回来。使，出使。
    　* 合从：联合。
    　* 趣产急入宫：敦促吕产赶快进宫拥兵自卫，并控制皇帝以发号施令。
    　* 丞相、太尉：陈平、周勃。
    　* 襄平侯通：即纪通，刘邦功臣纪成之子。
    　* 尚符节：为皇帝掌管兵符印信。尚，掌管。符节，木、竹或金属制成的凭证信物。
    　* 矫内太尉北军：假传皇帝的命令让太尉进入北军。
    　* 典客：九卿之一，主管国内民族事务。
    　* 守：掌握、统率。
    　* 郦兄：即郦寄，字兄。兄，同“况”。
    　* 将之：接受了兵权。
    　* 襢：袒，露出臂膀。

然尚有南军。平阳侯闻之，以吕产谋告丞相平，丞相平乃召硃虚侯佐太尉。太尉令硃虚侯监军门。令平阳侯告卫尉：“毋入相国产殿门。”吕产不知吕禄已去北军，乃入未央宫，欲为乱，殿门弗得入，裴回往来。平阳侯恐弗胜，驰语太尉。太尉尚恐不胜诸吕，未敢讼言诛之，乃遣硃虚侯谓曰：“急入宫卫帝。”硃虚侯请卒，太尉予卒千馀人。入未央宫门，遂见产廷中。日餔时，遂击产。产走，天风大起，以故其从官乱，莫敢斗。逐产，杀之郎中府吏厕中。

    　* 卫尉：九卿之一，主管宫门禁卫。
    　* 裴péi回：同“徘徊”。
    　* 恐弗胜：担心卫尉胜不了吕产的南军。
    　* 讼言：公开说。
    　* 日餔bū时：傍晚的时候。
    　* 郎中府：郎中令的官府。

硃虚侯已杀产，帝命谒者持节劳硃虚侯。硃虚侯欲夺节信，谒者不肯，硃虚侯则从与载，因节信驰走，斩长乐卫尉吕更始。还，驰入北军，报太尉。太尉起，拜贺硃虚侯曰：“所患独吕产，今已诛，天下定矣。”遂遣人分部悉捕诸吕男女，无少长皆斩之。辛酉，捕斩吕禄，而笞杀吕嬃。使人诛燕王吕通，而废鲁王偃。壬戌，以帝太傅食其复为左丞相。戊辰，徙济川王王梁，立赵幽王子遂为赵王。遣硃虚侯章以诛诸吕氏事告齐王，令罢兵。灌婴兵亦罢荥阳而归。

    　* 从与载：登上谒车的车，与之同车共载。
    　* 因节信驰走：凭借谒者的节在宫禁之中奔走。
    　* 辛酉：9月11日。
    　* 笞杀：用棍活活打死。
    　* 壬戌：9月12日。
    　* 戊辰：9月18日。
    　* 徙济川王王梁： 把济川王改封梁王，而将济川地还给齐国。

诸大臣相与阴谋曰：“少帝及梁、淮阳、常山王，皆非真孝惠子也。吕后以计诈名他人子，杀其母，养後宫，令孝惠子之，立以为後，及诸王，以彊吕氏。今皆已夷灭诸吕，而置所立，即长用事，吾属无类矣。不如视诸王最贤者立之。”或言“齐悼惠王高帝长子，今其適子为齐王，推本言之，高帝適长孙，可立也”。大臣皆曰：“吕氏以外家恶而几危宗庙，乱功臣今齐王母家驷，驷钧，恶人也。即立齐王，则复为吕氏。”欲立淮南王，以为少，母家又恶。乃曰：“代王方今高帝见子，最长，仁孝宽厚。太后家薄氏谨良。且立长故顺，以仁孝闻於天下，便。”乃相与共阴使人召代王。代王使人辞谢。再反，然後乘六乘传。後九月晦日己酉，至长安，舍代邸。大臣皆往谒，奉天子玺上代王，共尊立为天子。代王数让，群臣固请，然後听。

    　* 阴谋：暗中商量、谋画。
    　* 置所立：留着吕氏所立的少帝刘弘。
    　* 无类：绝种，指被全部杀死。
    　* 外家：外戚。
    　* 母家驷：母家姓驷。
    　* 驷钧：人名，齐襄王的舅舅。
    　* 见子：仍在世的儿子。
    　* 最长：代王刘恒是刘邦第三子，其兄齐王刘肥、惠帝刘盈此时均已死，故云最长。
    　* 立长故顺：立长子名正言顺，符合宗法制度。
    　* 乘六乘传：乘坐六匹马拉的驿车。传，驿车。
    　* 后九月：即闰9月。
    　* 晦日己酉：9月29日。晦日，阴历月终。

东牟侯兴居曰：“诛吕氏吾无功，请得除宫。”乃与太仆汝阴侯滕公入宫，前谓少帝曰：“足下非刘氏，不当立。”乃顾麾左右执戟者掊兵罢去。有数人不肯去兵，宦者令张泽谕告，亦去兵。滕公乃召乘舆车载少帝出。少帝曰：“欲将我安之乎？”滕公曰“出就舍。”舍少府。乃奉天子法驾，迎代王於邸。报曰：“宫谨除。”代王即夕入未央宫。有谒者十人持戟卫端门，曰：“天子在也，足下何为者而入？”代王乃谓太尉。太尉往谕，谒者十人皆掊兵而去。代王遂入而听政。夜，有司分部诛灭梁、淮阳、常山王及少帝於邸。

    　* 除宫：清扫宫室，指清除那些妨碍文帝登基的人事。
    　* 太仆：九卿之一，掌管皇帝车马。
    　* 滕公：即夏侯婴，刘邦的开国功臣之一。
    　* 麾左右执戟者掊póu兵罢去：挥手让警卫少帝的卫士放下武器离开。麾：挥手示意。掊兵：放下武器。
    　* 不肯去兵：不愿放下武器。
    　* 乘舆车：天子所乘坐的一般车子。
    　* 出就舍：住到宫廷外面去。
    　* 法驾：天子举行隆重典礼时乘坐的车驾。
    　* 即夕：当天晚上。
    　* 端门：宫殿正南门。
    　* 有司：主管该事务的官员。设官分职，各有所司，故云有司。司：主管。

代王立为天子。二十三年崩，谥为孝文皇帝。

    　* 二十三年崩：文帝于公元前179年即位，在位23年，卒于公元前157年。

太史公曰：孝惠皇帝、高后之时，黎民得离战国之苦，君臣俱欲休息乎无为，故惠帝垂拱，高后女主称制，政不出房户，天下晏然。刑罚罕用，罪人是希。民务稼穑，衣食滋殖。

    　* 无为：这是一种以休养生息、发展生产、减少干扰为主的政治政策，汉初实行无为而治，对于安邦治国、发展经济起了巨大作用。
    　* 垂拱：垂衣拱手，不参与政事。
    　* 女主称制：吕太后主宰天下大事。制：皇帝裁决法令称“制曰”。
    　* 政不出房户：指皇帝不用出屋，政事就能处理好。
    　* 晏然：安然，指国家太平无事。
    　* 稼穑：播种收获。
    　* 衣食滋殖：丰衣足食。滋殖：逐渐增加。

高祖犹微，吕氏作妃。及正轩掖，潜用福威。志怀安忍，性挟猜疑。置鸩齐悼，残彘戚姬。孝惠崩殒，其哭不悲。诸吕用事，天下示私。大臣菹醢，支孽芟夷。祸盈斯验，苍狗为菑。

    　* 菹zū醢hǎi：把人剁成肉酱。
    　* 支孽niè：旁生的树枝，喻旁出的宗族。
    　* 芟shān夷yí：除草，铲除。
    　* 菑zī：古同“灾”。