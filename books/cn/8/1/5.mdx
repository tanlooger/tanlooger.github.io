---
---
---
title: 秦本纪第五
---

秦之先，帝颛顼之苗裔孙曰女脩。女脩织，玄鸟陨卵，女脩吞之，生子大业。大业取少典之子，曰女华。女华生大费，与禹平水土。已成，帝锡玄圭。禹受曰：“非予能成，亦大费为辅。”帝舜曰：“咨尔费，赞禹功，其赐尔皁游。尔後嗣将大出。”乃妻之姚姓之玉女。大费拜受，佐舜调驯鸟兽，鸟兽多驯服，是为柏翳。舜赐姓嬴氏。

    　* 颛zhuān顼xū：详《五帝本纪》。
    　* 苗裔：后代。
    　* 女脩：同“修”。女脩，颛顼的孙女，实为秦人之祖。
    　* 玄鸟：燕子。玄，黑色，燕子是黑色的，故名为玄鸟。
    　* 少典：部族名。取少典之子，即娶少典族的女儿为妻。
    　* 平：治。
    　* 锡：通“赐”。
    　* 玄圭guī：黑色的玉圭。
    　* 咨：叹词，表赞赏。
    　* 赞：助。
    　* 皁游：黑色的旌旗飘带。皁同“皂”。
    　* 尔後嗣将大出：你的后代将要繁衍昌盛。

大费生子二人：一曰大廉，实鸟俗氏；二曰若木，实费氏。其玄孙曰费昌，子孙或在中国，或在夷狄。费昌当夏桀之时，去夏归商，为汤御，以败桀於鸣条。大廉玄孙曰孟戏、中衍，鸟身人言。帝太戊闻而卜之使御，吉，遂致使御而妻之。自太戊以下，中衍之後，遂世有功，以佐殷国，故嬴姓多显，遂为诸侯。

    　* 鸟俗氏：因大费之后孟戏、中衍鸟身人言，故称为鸟俗氏。乃古代图腾崇拜的一种反映。
    　* 遂致使御而妻之：太戊于是招中衍为御，并把女儿嫁给他做妻子。

其玄孙曰中潏，在西戎，保西垂。生蜚廉。蜚廉生恶来。恶来有力，蜚廉善走，父子俱以材力事殷纣。周武王之伐纣，并杀恶来。是时蜚廉为纣石北方，还，无所报，为坛霍太山而报，得石棺，铭曰“帝令处父不与殷乱，赐尔石棺以华氏”。死，遂葬於霍太山。蜚廉复有子曰季胜。季胜生孟增。孟增幸於周成王，是为宅皋狼。皋狼生衡父，衡父生造父。造父以善御幸於周缪王，得骥、温骊、骅骝、騄耳之驷，西巡狩，乐而忘归。徐偃王作乱，造父为缪王御，长驱归周，一日千里以救乱。缪王以赵城封造父，造父族由此为赵氏。

    　* 潏yù：水涌出的样子。
    　* 西垂：西部边境。垂，同“陲”。
    　* 蜚fěi廉：
    　* 为纣石北方：替纣在北方寻找石材。
    　* 无所报：指没有接受报告的人，因纣已死。下云“为坛霍太山而报”，是说就在霍太山筑坛报祭。
    　* 霍太山：即霍山，也称太岳山，在山西霍县东南。
    　* 处父：蜚廉之号。
    　* 华氏：光耀你的氏族。
    　* 宅皋狼：名号。传说孟增曾居皋狼县，故以居地为号。
    　* 骥jì、温骊lí、骅huá骝liú、騄lù耳：皆良马名，周穆王八骏之四。
    　* 徐偃王：徐国的国君。
    　* 赵城：今山西赵城县西南。

自蜚廉生季胜已下五世至造父，别居赵。赵衰其後也。

恶来革者，蜚廉子也，蚤死。有子曰女防。女防生旁皋，旁皋生太几，太几生大骆，大骆生非子。以造父之宠，皆蒙赵城，姓赵氏。

    　* 皆蒙赵城：都蒙恩住在赵城。

非子居犬丘，好马及畜，善养息之。犬丘人言之周孝王，孝王召使主马于汧渭之间，马大蕃息。孝王欲以为大骆適嗣。申侯之女为大骆妻，生子成为適。申侯乃言孝王曰：“昔我先郦山之女，为戎胥轩妻，生中潏，以亲故归周，保西垂，西垂以其故和睦。今我复与大骆妻，生適子成。申骆重婚，西戎皆服，所以为王。王其图之。”於是孝王曰：“昔伯翳为舜主畜，畜多息，故有土，赐姓嬴。今其後世亦为朕息马，朕其分土为附庸。”邑之秦，使复续嬴氏祀，号曰秦嬴。亦不废申侯之女子为骆適者，以和西戎。

    　* 犬丘：又名槐里、废丘，在今陕西兴平县东南。
    　* 汧qiān、渭之间：汧水与渭水之间，即关中宝鸡一带地方。
    　* 邑之秦：赐给他秦地作封邑。秦，即秦亭，在今甘肃清水县东北。

秦嬴生秦侯。秦侯立十年，卒。生公伯。公伯立三年，卒。生秦仲。

秦仲立三年，周厉王无道，诸侯或叛之。西戎反王室，灭犬丘大骆之族。周宣王即位，乃以秦仲为大夫，诛西戎。西戎杀秦仲。秦仲立二十三年，死於戎。有子五人，其长者曰庄公。周宣王乃召庄公昆弟五人，与兵七千人，使伐西戎，破之。於是复予秦仲後，及其先大骆地犬丘并有之，为西垂大夫。

庄公居其故西犬丘，生子三人，其长男世父。世父曰：“戎杀我大父仲，我非杀戎王则不敢入邑。”遂将击戎，让其弟襄公。襄公为太子。庄公立四十四年，卒，太子襄公代立。襄公元年，以女弟缪嬴为丰王妻。襄公二年，戎围犬丘，世父击之，为戎人所虏。岁馀，复归世父。七年春，周幽王用襃姒废太子，立襃姒子为適，数欺诸侯，诸侯叛之。西戎犬戎与申侯伐周，杀幽王郦山下。而秦襄公将兵救周，战甚力，有功。周避犬戎难，东徙雒邑，襄公以兵送周平王。平王封襄公为诸侯，赐之岐以西之地。曰：“戎无道，侵夺我岐、丰之地，秦能攻逐戎，即有其地。”与誓，封爵之。襄公於是始国，与诸侯通使聘享之礼，乃用骝驹、黄牛、羝羊各三，祠上帝西畤。十二年，伐戎而至岐，卒。生文公。

    　* 西犬丘：即西垂，在今甘肃省天水地区，为秦发祥地。
    　* 用褒bāo姒sì废太子：因为宠爱褒姒的缘故废黜太子。
    　* 欺：欺骗，指燃烽火戏诸侯事。
    　* 郦山：山名，在今陕西临潼县东南。
    　* 岐以西之地：岐山以西一带地方。
    　* 骝liú驹：赤色黑鬃马。
    　* 羝dī羊：公羊。
    　* 祠上帝西畤zhì：在西畴祭祀上帝。西畤，秦祭天地的地方，在西县(今甘肃天水县西南)。

文公元年，居西垂宫。三年，文公以兵七百人东猎。四年，至汧渭之会。曰：“昔周邑我先秦嬴於此，後卒获为诸侯。”乃卜居之，占曰吉，即营邑之。十年，初为鄜畤，用三牢。十三年，初有史以纪事，民多化者。十六年，文公以兵伐戎，戎败走。於是文公遂收周馀民有之，地至岐，岐以东献之周。十九年，得陈宝。二十年，法初有三族之罪。二十七年，伐南山大梓，丰大特。四十八年，文公太子卒，赐谥为竫公。竫为太子，是文公孙也。五十年，文公卒，葬西山。竫公子立，是为宁公。

    　* 西垂宫：就在上面说的西县。
    　* 汧qiān渭之会：汧水和渭水交会的地方。文公在汧渭交会的地方所作都邑即汧邑，故城在今陕西陇南县。
    　* 鄜fū畤zhì：设立在鄜的祭天地之处。鄜，一说即今陕西富县；一说在今陕西凤翔县三畤原。
    　* 三牢：指牛、羊、猪。
    　* 陈宝：陈仓宝石。传说文公在陈仓山上得神雉，化而为石，于是立祠祭祀，称陈宝，并改陈仓为宝鸡。
    　* 三族之罪：诛灭三族(父族、母族、妻族)的刑罚。
    　* 丰大特：丰、丰水。大特，大公牛。传说文公在雍南山砍伐一株大梓树，树断生出一条有色大公牛走入丰水中，于是在武都立怒特祠，祠大青牛。这与陈宝之说都属神话。

宁公二年，公徙居平阳。遣兵伐荡社。三年，与亳战，亳王奔戎，遂灭荡社。四年，鲁公子翚弑其君隐公。十二年，伐荡氏，取之。宁公生十岁立，立十二年卒，葬西山。生子三人，长男武公为太子。武公弟德公，同母鲁姬子。生出子。宁公卒，大庶长弗忌、威垒、三父废太子而立出子为君。出子六年，三父等复共令人贼杀出子。出子生五岁立，立六年卒。三父等乃复立故太子武公。

    　* 平阳：今陕西岐山县西南。
    　* 荡社：西戎之君所居邑，在今陕西兴平县。
    　* 亳bó：西戎中的一支；或说是汤的后裔。
    　* 翚huī：古书中指一种有五彩羽毛的野鸡。
    　* 大庶长：官名。职掌公室庶子之戒命与教育。

武公元年，伐彭戏氏，至于华山下，居平阳封宫。三年，诛三父等而夷三族，以其杀出子也。郑高渠眯杀其君昭公。十年，伐邽、冀戎，初县之。十一年，初县杜、郑。灭小虢。

    　* 高渠眯：有说高渠弥，春秋时期郑国大夫，于郑庄公时被任命为卿。
    　* 彭戏氏：戎族一支，其地即彭衙(今陕西白水县东北)。
    　* 邽guī、冀：皆当时戎地。邽，即上邽(在今甘肃天水市西南)；冀，即冀县(在今甘肃甘谷县南)。
    　* 初县之：开始把这两个地方作为秦国的县。
    　* 杜、郑：杜，古杜柏国，在今陕西长安县东；郑，原周畿内之国，周宣王封其弟友于郑，在今陕西华县北。
    　* 小虢guó：西虢(周文王第虢仲封地)东迁时仍留原地者为小虢，其地在今宝鸡市东。又说小虢是羌族的一支。

十三年，齐人管至父、连称等杀其君襄公而立公孙无知。晋灭霍、魏、耿。齐雍廪杀无知、管至父等而立齐桓公。齐、晋为彊国。

    　* 雍廪lǐn：又作雍林。春秋时期齐国大夫。
    　* 彊：强。

十九年，晋曲沃始为晋侯。齐桓公伯於鄄。

    　* 晋曲沃始为晋侯：指曲沃武公灭晋侯缗mín，自为晋君。
    　* 齐桓公伯于鄄juàn：齐桓公在鄄称霸。鄄，在今山东鄄城县西北。

二十年，武公卒，葬雍平阳。初以人从死，从死者六十六人。有子一人，名曰白，白不立，封平阳。立其弟德公。

    　* 雍平阳：平阳属雍。雍，在今陕西凤翔县南。
    　* 以人从死：用活人殉葬。

德公元年，初居雍城大郑宫。以牺三百牢祠鄜畤。卜居雍。後子孙饮马於河。梁伯、芮伯来朝。二年，初伏，以狗御蛊。德公生三十三岁而立，立二年卒。生子三人：长子宣公，中子成公，少子穆公。长子宣公立。

    　* 鄜fū畤zhì：设立在鄜的祭天地之处。鄜，一说即今陕西富县；一说在今陕西凤翔县三畤原。
    　* 梁伯、芮ruì伯：梁伯国，嬴姓，在今陕西韩城市南；芮，姬姓，在今陕西大荔县。
    　* 初伏：开始在历法上规定出伏日。
    　* 以狗御蛊gǔ：杀狗来禳除热毒邪气。蛊，热毒恶气。

宣公元年，卫、燕伐周，出惠王，立王子穨。三年，郑伯、虢叔杀子穨而入惠王。四年，作密畤。与晋战河阳，胜之。十二年，宣公卒。生子九人，莫立，立其弟成公。

    　* 穨tuí：同“颓”。
    　* 密畤：位于渭南，秦国祭天地的地方之一。
    　* 河阳：晋地，在今河南孟县西一带地区。

成公元年，梁伯、芮伯来朝。齐桓公伐山戎，次于孤竹。。

    　* 山戎：也称北戎，即后来的匈奴，居今河北东部。
    　* 孤竹：在今河北卢龙县东，殷代为孤竹国。次，驻扎。

成公立四年卒。子七人，莫立，立其弟缪公。

缪公任好元年，自将伐茅津，胜之。四年，迎妇於晋，晋太子申生姊也。其岁，齐桓公伐楚，至邵陵。

    　* 任好：穆公名。
    　* 茅津：渡口名。在山西平陸县西南黄河北岸。
    　* 邵陵：在今河南郾yǎn城县东。

五年，晋献公灭虞、虢，虏虞君与其大夫百里傒，以璧马赂於虞故也。既虏百里傒，以为秦缪公夫人媵於秦。百里傒亡秦走宛，楚鄙人执之。缪公闻百里傒贤，欲重赎之，恐楚人不与，乃使人谓楚曰：“吾媵臣百里傒在焉，请以五羖羊皮赎之。”。楚人遂许与之。当是时，百里傒年已七十馀。缪公释其囚，与语国事。谢曰：“臣亡国之臣，何足问！”缪公曰：“虞君不用子，故亡，非子罪也。”固问，语三日，缪公大说，授之国政，号曰五羖大夫。百里傒让曰：“臣不及臣友蹇叔，蹇叔贤而世莫知。臣常游困於齐而乞食綍人，蹇叔收臣。臣因而欲事齐君无知，蹇叔止臣，臣得脱齐难，遂之周。周王子穨好牛，臣以养牛干之。及穨欲用臣，蹇叔止臣，臣去，得不诛。事虞君，蹇叔止臣。臣知虞君不用臣，臣诚私利禄爵，且留。再用其言，得脱，一不用，及虞君难：是以知其贤。”於是缪公使人厚币迎蹇叔，以为上大夫。

    　* 虞、虢guó：二国相邻，在今山西平陸县境。虢，指北虢。
    　* 媵yìng：古代贵族妇女出嫁时陪嫁的奴隶。
    　* 亡秦走宛yuān：从秦逃亡到宛地。宛，即今河南南阳市。
    　* 鄙人：边境的人。
    　* 羖gǔ：黑色公羊。
    　* 蹇jiǎn叔：春秋时著名的政治家和军事家。民间有秦无“蹇”不成霸与“百里致霸”的说法。
    　* 常：通“尝”，曾经。
    　* 綍fú：古同“绋”。

秋，缪公自将伐晋，战於河曲。晋骊姬作乱，太子申生死新城，重耳、夷吾出饹。

    　* 河曲：在今山西永济县。黄河在山西、陕西之间由北向南流，自永济折而向东，形成河曲。
    　* 新城：在今山西闻喜县东北。
    　* 重耳、夷吾：晋献公二子，太子申生弟。骊姬之难，重耳奔于翟，后来回国为晋文公；夷吾奔于少梁，先重耳回国为君，即晋惠公。

九年，齐桓公会诸侯於葵丘。

    　* 葵丘：宋地名，在今河南兰考县东。

晋献公卒。立骊姬子奚齐，其臣里克杀奚齐。荀息立卓子，克又杀卓子及荀息。夷吾使人请秦，求入晋。於是缪公许之，使百里傒将兵送夷吾。夷吾谓曰：“诚得立，请割晋之河西八城与秦。”及至，已立，而使丕郑谢秦，背约不与河西城，而杀里克。丕郑闻之，恐，因与缪公谋曰：“晋人不欲夷吾，实欲重耳。今背秦约而杀里克，皆吕甥、郤芮之计也。原君以利急召吕、郤，吕、郤至，则更入重耳便。”缪公许之，使人与丕郑归，召吕、郤。吕、郤等疑丕郑有间，乃言夷吾杀丕郑。丕郑子丕豹奔秦，说缪公曰：“晋君无道，百姓不亲，可伐也。”缪公曰：“百姓苟不便，何故能诛其大臣？能诛其大臣，此其调也。”不听，而阴用豹。

    　* 卓子：又作悼子。
    　* 求人晋：请求秦派兵送他人晋即位。
    　* 河西八城：黄河西岸地区的八个城邑，指同州(今陕西大荔县)、华州(今陕西华县)等地方。
    　* 调：指君臣协调。
    　* 阴用豹：穆公表面不听丕豹之计，而暗中却任用丕豹以图晋。

十二年，齐管仲、隰朋死。

晋旱，来请粟。丕豹说缪公勿与，因其饥而伐之。缪公问公孙支，支曰：“饥穰更事耳，不可不与。”问百里傒，傒曰：“夷吾得罪於君，其百姓何罪？”於是用百里傒、公孙支言，卒与之粟。以船漕车转，自雍相望至绛。

    　* 饥穰ráng，更事耳：灾荒和丰收，是交替出现的事。
    　* 自雍相望至绛jiàng：自秦首都雍到晋首都绛络绎不绝。绛，晋都，在今山西侯马市东北。

十四年，秦饥，请粟於晋。晋君谋之群臣。虢射曰：“因其饥伐之，可有大功。”晋君从之。十五年，兴兵将攻秦。缪公发兵，使丕豹将，自往击之。九月壬戌，与晋惠公夷吾合战於韩地。晋君弃其军，与秦争利，还而马騺。缪公与麾下驰追之，不能得晋君，反为晋军所围。晋击缪公，缪公伤。於是岐下食善马者三百人驰冒晋军，晋军解围，遂脱缪公而反生得晋君。初，缪公亡善马，岐下野人共得而食之者三百馀人，吏逐得，欲法之。缪公曰：“君子不以畜产害人。吾闻食善马肉不饮酒，伤人。”乃皆赐酒而赦之。三百人者闻秦击晋，皆求从，从而见缪公窘，亦皆推锋争死，以报食马之德。於是缪公虏晋君以归，令於国，齐宿，吾将以晋君祠上帝。周天子闻之，曰“晋我同姓”，为请晋君。夷吾姊亦为缪公夫人，夫人闻之，乃衰绖跣，曰：“妾兄弟不能相救，以辱君命。”缪公曰：“我得晋君以为功，今天子为请，夫人是忧。”乃与晋君盟，许归之，更舍上舍，而馈之七牢。十一月，归晋君夷吾，夷吾献其河西地，使太子圉为质於秦。秦妻子圉以宗女。是时秦地东至河。

    　* 韩地：在今陕西韩城市西南韩原上。
    　* 还而马騺zhì：还，通“旋”，转弯也；马騺，车马陷于泥泞之中。
    　* 驰冒：奔驰冲杀。冒，不顾危险地冲击。
    　* 岐下野人：岐山下的乡下人。
    　* 齐宿：齐通“斋”。斋戒独宿。
    　* 衰cuī绖dié：丧服胸前所缀麻布饰物叫“衰”，头上、腰上所系麻绳叫“绖”。这里指穿戴孝服。
    　* 跣xiǎn：光着脚。
    　* 更舍上舍：更换安置在上等的房舍里居住。
    　* 馈：送食物。
    　* 秦妻子圉yǔ以宗女：秦把同宗的女儿嫁给子圉作妻子。
    　* 秦地东至河：秦国的地盘东面直抵黄河。照应了前面“子孙饮马于河”的预言。

十八年，齐桓公卒。二十年，秦灭梁、芮。

二十二年，晋公子圉闻晋君病，曰：“梁，我母家也，而秦灭之。我兄弟多，即君百岁後，秦必留我，而晋轻，亦更立他子。”子圉乃亡归晋。二十三年，晋惠公卒，子圉立为君。秦怨圉亡去，乃迎晋公子重耳於楚，而妻以故子圉妻。重耳初谢，後乃受。缪公益礼厚遇之。二十四年春，秦使人告晋大臣，欲入重耳。晋许之，於是使人送重耳。二月，重耳立为晋君，是为文公。文公使人杀子圉。子圉是为怀公。

    　* 百岁后：指死后。

其秋，周襄王弟带以翟伐王，王出居郑。二十五年，周王使人告难於晋、秦。秦缪公将兵助晋文公入襄王，杀王弟带。二十八年，晋文公败楚於城濮。三十年，缪公助晋文公围郑。郑使人言缪公曰：“亡郑厚晋，於晋而得矣，而秦未有利。晋之彊，秦之忧也。”缪公乃罢兵归。晋亦罢。三十二年冬，晋文公卒。

    　* 郑：此指郑国的汜邑，在今河南襄城县南。
    　* 城濮：卫地名，在今山东鄄城县西南。晋楚城濮之战是晋楚争霸的一次重要战争。
    　* 彊：强。

郑人有卖郑於秦曰：“我主其城门，郑可袭也。”缪公问蹇叔、百里傒，对曰：“径数国千里而袭人，希有得利者。且人卖郑，庸知我国人不有以我情告郑者乎？不可。”缪公曰：“子不知也，吾已决矣。”遂发兵，使百里傒子孟明视，蹇叔子西乞术及白乙丙将兵。行日，百里傒、蹇叔二人哭之。缪公闻，怒曰：“孤发兵而子沮哭吾军，何也？”二老曰：“臣非敢沮君军。军行，臣子与往；臣老，迟还恐不相见，故哭耳。”二老退，谓其子曰：“汝军即败，必於殽阨矣。”三十三年春，秦兵遂东，更晋地，过周北门。周王孙满曰：“秦师无礼，不败何待！”兵至滑，郑贩卖贾人弦高，持十二牛将卖之周，见秦兵，恐死虏，因献其牛，曰：“闻大国将诛郑，郑君谨修守御备，使臣以牛十二劳军士。”秦三将军相谓曰：“将袭郑，郑今已觉之，往无及已。”灭滑。滑，晋之边邑也。

    　* 径：取道，路过。
    　* 希：通“稀”，少见、罕有的意思。
    　* 沮：毁也，指败坏士气。
    　* 殽yáo阨è：殽山的险要处。殽，指崤山。
    　* 更：经过，越过。
    　* 无礼：指秦军经过天子门时不卷甲束兵而超乘示勇的举动。
    　* 滑：姬姓小国，后归晋，在今河南偃师东南。

当是时，晋文公丧尚未葬。太子襄公怒曰：“秦侮我孤，因丧破我滑。”遂墨衰绖，发兵遮秦兵於殽，击之，大破秦军，无一人得脱者。虏秦三将以归。文公夫人，秦女也，为秦三囚将请曰：“缪公之怨此三人入於骨髓，原令此三人归，令我君得自快烹之。”晋君许之，归秦三将。三将至，缪公素服郊迎，乡三人哭曰：“孤以不用百里傒、蹇叔言以辱三子，三子何罪乎？子其悉心雪耻，毋怠。”遂复三人官秩如故，愈益厚之。

    　* 墨衰绖：把丧服染成黑色。军中不宜穿丧服，不穿丧服又违背孝道，所以把丧服染成黑色，是一种变通的做法。
    　* 文公夫人：晋襄公嫡母，并非生母。
    　* 缪公：“缪”是秦君任好死后的谥号，此处称“缪公”是后世史官的追述。从下文可知，此处应称“我君”。
    　* 蹇jiǎn叔：
    　* 官秩：官职和俸禄。

三十四年，楚太子商臣弑其父成王代立。

    　* 商臣：即楚穆王。

缪公於是复使孟明视等将兵伐晋，战于彭衙。秦不利，引兵归。

    　* 彭衙：邑名，在今陕西白水县东北。

戎王使由余於秦。由余，其先晋人也，亡入戎，能晋言。闻缪公贤，故使由余观秦。秦缪公示以宫室、积聚。由余曰：“使鬼为之，则劳神矣。使人为之，亦苦民矣。”缪公怪之，问曰：“中国以诗书礼乐法度为政，然尚时乱，今戎夷无此，何以为治，不亦难乎？”由余笑曰：“此乃中国所以乱也。夫自上圣黄帝作为礼乐法度，身以先之，仅以小治。及其後世，日以骄淫。阻法度之威，以责督於下，下罢极则以仁义怨望於上，上下交争怨而相篡弑，至於灭宗，皆以此类也。夫戎夷不然。上含淳德以遇其下，下怀忠信以事其上，一国之政犹一身之治，不知所以治，此真圣人之治也。”於是缪公退而问内史廖曰：“孤闻邻国有圣人，敌国之忧也。今由余贤，寡人之害，将奈之何？”内史廖曰：“戎王处辟匿，未闻中国之声。君试遗其女乐，以夺其志；为由余请，以疏其间；留而莫遣，以失其期。戎王怪之，必疑由余。君臣有间，乃可虏也。且戎王好乐，必怠於政。”缪公曰：“善。”因与由余曲席而坐，传器而食，问其地形与其兵势尽察，而後令内史廖以女乐二八遗戎王。戎王受而说之，终年不还。於是秦乃归由余。由余数谏不听，缪公又数使人间要由余，由余遂去降秦。缪公以客礼礼之，问伐戎之形。

    　* 阻：仗恃。
    　* 责督：责罚监督。
    　* 内史廖：内史，在宫中备顾问之官。廖，人名，即王廖。
    　* 遗女乐：赠送歌舞伎女。
    　* 夺其志：迷乱其心，使之丧失志气。
    　* 疏其间：疏远他们的关系。后文“君臣有间”的“间”，乃间隙、裂痕之意。
    　* 曲席而坐：一说盘膝而坐于一席；一说席一纵一横，相连如矩尺，叫做曲席。
    　* 传器而食：同一盘菜互相推让转食，表示亲近。
    　* 尽察：全部了解清楚。
    　* 二八：十六人。
    　* 说：同“悦”。终年不还，是说因沉溺于声色，乐而不返。
    　* 间要：暗中邀请。要，通“邀”。

三十六年，缪公复益厚孟明等，使将兵伐晋，渡河焚船，大败晋人，取王官及鄗，以报殽之役。晋人皆城守不敢出。於是缪公乃自茅津渡河，封殽中尸，为发丧，哭之三日。乃誓於军曰：“嗟士卒！听无譁，余誓告汝。古之人谋黄发番番，则无所过。”以申思不用蹇叔、百里傒之谋，故作此誓，令後世以记余过。君子闻之，皆为垂涕，曰：“嗟乎！秦缪公之与人周也，卒得孟明之庆。”

    　* 王官、鄗hào：王官，邑名，在今山西闻喜县西。鄗，这里同“郊”，《左传》文公三年作“郊”，二字古音同义通。郊邑，在王官附近。
    　* 譁：哗。
    　* 黄发番番：老人之称。番，同“皤pó”，白发苍苍的样子。
    　* 与人周：待人周到。
    　* 卒得孟明之庆：终于得到孟明等人的报答，即取得胜利。

三十七年，秦用由余谋伐戎王，益国十二，开地千里，遂霸西戎。天子使召公过贺缪公以金鼓。

    　* 益国十二，开地千里：地在陇西郡、北地郡(今甘肃南部及宁夏南部)等地。
    　* 金鼓：用金属制成的钲zhēng，因其外形像鼓，故得名金鼓。

三十九年，缪公卒，葬雍。从死者百七十七人，秦之良臣子舆氏三人名曰奄息、仲行、针虎，亦在从死之中。秦人哀之，为作歌《黄鸟》之诗。君子曰：“秦缪公广地益国，东服彊晋，西霸戎夷，然不为诸侯盟主，亦宜哉。死而弃民，收其良臣而从死。且先王崩，尚犹遗德垂法，况夺之善人良臣百姓所哀者乎？是以知秦不能复东征也。”缪公子四十人，其太子䓨代立，是为康公。

    　* 哀：同情。
    　* 《黄鸟》之诗：《黄鸟》诗见《诗经·秦风》，是刺穆公以人从死的诗。
    　* 彊：强。
    　* 䓨yīng：古同“英”。

康公元年。往岁缪公之卒，晋襄公亦卒；襄公之弟名雍，秦出也，在秦。晋赵盾欲立之，使随会来迎雍，秦以兵送至令狐。晋立襄公子而反击秦师，秦师败，随会来奔。二年，秦伐晋，取武城，报令狐之役。四年，晋伐秦，取少梁。六年，秦伐晋，取羁马。战於河曲，大败晋军。晋人患随会在秦为乱，乃使魏雠馀详反，合谋会，诈而得会，会遂归晋。康公立十二年卒，子共公立。

    　* 秦出：指其母是秦女。
    　* 赵盾：晋卿，当时晋国的执政者。
    　* 随会：晋卿。
    　* 武城：邑名，在今陕西华县东北。
    　* 令狐：邑名，在今山西临猗县西南。
    　* 少梁：邑名，在今陕西韩城市南。
    　* 羁马：邑名，在今山西永济县。
    　* 魏雠chóu馀详反：魏雠馀，人名，晋大夫。详，通“佯”，假装。

共公二年，晋赵穿弑其君灵公。三年，楚庄王彊，北兵至雒，问周鼎。共公立五年卒，子桓公立。

桓公三年，晋败我一将。十年，楚庄王服郑，北败晋兵於河上。当是之时，楚霸，为会盟合诸侯。二十四年，晋厉公初立，与秦桓公夹河而盟。归而秦倍盟，与翟合谋击晋。二十六年，晋率诸侯伐秦，秦军败走，追至泾而还。桓公立二十七年卒，子景公立。

    　* 倍：通“背”。

景公四年，晋栾书弑其君厉公。十五年，救郑，败晋兵於栎。是时晋悼公为盟主。十八年，晋悼公彊，数会诸侯，率以伐秦，败秦军。秦军走，晋兵追之，遂渡泾，至棫林而还。二十七年，景公如晋，与平公盟，已而背之。三十六年，楚公子围弑其君而自立，是为灵王。景公母弟后子鍼有宠，景公母弟富，或谮之，恐诛，乃奔晋，车重千乘。晋平公曰：“后子富如此，何以自亡？”对曰：“秦公无道，畏诛，欲待其後世乃归。”三十九年，楚灵王彊，会诸侯於申，为盟主，杀齐庆封。景公立四十年卒，子哀公立。后子复来归秦。

    　* 栎lì：邑名，在今河南禹县。
    　* 械林：秦地，故址在今陕西泾阳县西南。这句是说晋师深入秦境，渡过泾河，到了械林才撤军。
    　* 后子鍼zhēn：人名，景公舅。
    　* 车重：辎重，指行李载重之车。
    　* 申：古申国，后为楚邑，在今河南南阳市北。
    　* 庆封：齐崔杼zhù之党，乱齐者。
    　* 后子复来归秦：指后子鍼还秦。

哀公八年，楚公子弃疾弑灵王而自立，是为平王。十一年，楚平王来求秦女为太子建妻。至国，女好而自娶之。十五年，楚平王欲诛建，建亡；伍子胥奔吴。晋公室卑而六卿彊，欲内相攻，是以久秦晋不相攻。三十一年，吴王阖闾与伍子胥伐楚，楚王亡奔随，吴遂入郢。楚大夫申包胥来告急，七日不食，日夜哭泣。於是秦乃发五百乘救楚，败吴师。吴师归，楚昭王乃得复入郢。哀公立三十六年卒。太子夷公，夷公蚤死，不得立，立夷公子，是为惠公。

    　* 六卿：晋国之范氏、中行氏、智氏、赵氏、韩氏、魏氏六家，世代为晋卿，称六卿。
    　* 楚王：指楚昭王。
    　* 随：楚属国名，在今湖北随县。
    　* 郢yǐng：楚国都城，故址在今湖北江陵县东北。

惠公元年，孔子行鲁相事。五年，晋卿中行、范氏反晋，晋使智氏、赵简子攻之，范、中行氏亡奔齐。惠公立十年卒，子悼公立。

悼公二年，齐臣田乞弑其君孺子，立其兄阳生，是为悼公。六年，吴败齐师。齐人弑悼公，立其子简公。九年，晋定公与吴王夫差盟，争长於黄池，卒先吴。吴彊，陵中国。十二年，齐田常弑简公，立其弟平公，常相之。十三年，楚灭陈。秦悼公立十四年卒，子厉共公立。孔子以悼公十二年卒。

    　* 黄池：卫邑，在今河南封丘县南。
    　* 卒先吴：晋定公与吴王夫差争长，终于让吴王先歃shà。
    　* 凌中国：欺压中原各国。
    　* 田常：本名恒，《史记》避汉文帝刘恒讳改其名为常。

厉共公二年，蜀人来赂。十六年，巉河旁。以兵二万伐大荔，取其王城。二十一年，初县频阳。晋取武成。二十四年，晋乱，杀智伯，分其国与赵、韩、魏。二十五年，智开与邑人来奔。三十三年，伐义渠，虏其王。三十四年，日食。厉共公卒，子躁公立。躁公二年，南郑反。十三年，义渠来伐，至渭南。十四年，躁公卒，立其弟怀公。

    　* 蜀人来赂lù：蜀国向秦进献财物。
    　* 巉chán河旁：在黄河边修筑高大险峻城墙。巉，山势高险。
    　* 王城：大荔戎王所居之城，在今陕西大荔县东。
    　* 频阳：在今陕西富平县东北。
    　* 分其国与赵、韩、魏：三家分晋是进入战国的标志事件。
    　* 义渠：义渠戎，居今甘肃陇东地区。
    　* 南郑：邑名，故城在今陕西汉中市。

怀公四年，庶长晁与大臣围怀公，怀公自杀。怀公太子曰昭子，蚤死，大臣乃立太子昭子之子，是为灵公。灵公，怀公孙也。

灵公六年，晋城少梁，秦击之。十三年，城籍姑。灵公卒，子献公不得立，立灵公季父悼子，是为简公。简公，昭子之弟而怀公子也。

    　* 十三年：秦灵公共在位十年。
    　* 籍姑：秦邑，故城在今陕西韩城市北。

简公六年，令吏初带剑。巉洛。城重泉。十六年卒，子惠公立。

    　* 重泉：故城在今陕西蒲城县东南。
    　* 十六年：秦简公共在位十五年。

惠公十二年，子出子生。十三年，伐蜀，取南郑。惠公卒，出子立。

出子二年，庶长改迎灵公之子献公于河西而立之。杀出子及其母，沈之渊旁。秦以往者数易君，君臣乖乱，故晋复彊，夺秦河西地。

    　* 改：人名。
    　* 易：改换。

献公元年，止从死。二年，城栎阳。四年正月庚寅，孝公生。十一年，周太史儋见献公曰：“周故与秦国合而别，别五百岁复合，合十七岁而霸王出。”十六年，桃冬花。十八年，雨金栎阳。二十一年，与晋战於石门，斩首六万，天子贺以黼黻。二十三年，与魏晋战少梁，虏其将公孙痤。二十四年，献公卒，子孝公立，年已二十一岁矣。

    　* 栎lì阳：故城在今陕西临潼县东北，秦献公从雍迁都到这里。
    　* 儋dàn：古同“担”。
    　* 雨金：下金雨，雨作动词用(因龙卷风形成，古人以为吉利)。
    　* 晋：指魏国。
    　* 石门：在今陕西旬邑县东南。或说在今山西运城市，一名径岭，左右壁立，间不容轨，是通陕西的险要之道。
    　* 黼fǔ黻fú：古代礼服，其上绣有斧形白黑交错花纹的称为黼；绣有两己字相背青黑交错花纹的称为黻。
    　* 献公卒：按《六国年表》，秦献公死于少梁之战当年。先秦有新君继位当年改元和逾年改元两种方法，且因诸侯混战而无定制，故《史记》关于战国时期的纪年多有谬误和矛盾之处。

孝公元年，河山以东彊国六，与齐威、楚宣、魏惠、燕悼、韩哀、赵成侯并。淮泗之间小国十馀。楚、魏与秦接界。魏筑长城，自郑滨洛以北，有上郡。楚自汉中，南有巴、黔中。周室微，诸侯力政，争相并。秦僻在雍州，不与中国诸侯之会盟，夷翟遇之。孝公於是布惠，振孤寡，招战士，明功赏。下令国中曰：“昔我缪公自岐雍之间，修德行武，东平晋乱，以河为界，西霸戎翟，广地千里，天子致伯，诸侯毕贺，为後世开业，甚光美。会往者厉、躁、简公、出子之不宁，国家内忧，未遑外事，三晋攻夺我先君河西地，诸侯卑秦、丑莫大焉。献公即位，镇抚边境，徙治栎阳，且欲东伐，复缪公之故地，脩缪公之政令。寡人思念先君之意，常痛於心。宾客群臣有能出奇计彊秦者，吾且尊官，与之分土。”於是乃出兵东围陕城，西斩戎之獂王。

    　* 河山：黄河和崤山。
    　* 燕悼：又称燕文侯。
    　* 力政：以武力征伐。政，通“征”。
    　* 夷翟遇之：春秋时东方诸侯视秦为夷狄之国。
    　* 振：通“赈”。
    　* 天子致伯：天子封秦为西戎霸主。
    　* 未遑：顾不上，没空暇。
    　* 三晋：指赵、魏、韩三国。
    　* 彊：强。
    　* 陕城：今河南陕县。
    　* 獂huán王：獂是戎族的一支。獂邑，在今甘肃陇县东南。

卫鞅闻是令下，西入秦，因景监求见孝公。

    　* 卫鞅：即商鞅。鞅本卫人，故称卫鞅。
    　* 景监：名叫景的宦官。监，宦官。

二年，天子致胙。

    　* 致胙zuò：送来祭肉(表示祝福)。

三年，卫鞅说孝公变法修刑，内务耕稼，外劝战死之赏罚，孝公善之。甘龙、杜挚等弗然，相与争之。卒用鞅法，百姓苦之；居三年，百姓便之。乃拜鞅为左庶长。其事在《商君》语中。

    　* 劝战死：主要指二十等军功爵制度。新法规定，士兵斩获敌人首级，可以得到爵位，无军功者不得继承官爵。二十等爵是：一公士，二上造，三簪袅，四不更，五大夫，六官大夫，七公大夫，八公乘，九五大夫，十左庶长，十一右庶长，十二左更，十三中更，十四右更，十五少良造，十六大良造，十七驷车庶长，十八大庶长，十九关内侯，二十彻侯。

七年，与魏惠王会杜平。八年，与魏战元里，有功。十年，卫鞅为大良造，将兵围魏安邑，降之。

    　* 杜平：邑名，在今陕西澄城县东。
    　* 元里：邑名，在今陕西澄城县南。
    　* 大良造：秦的爵位名，亦称大上造，第十六级爵。
    　* 安邑：原魏都，在今山西夏县西北。

十二年，作为咸阳，筑冀阙，秦徙都之。并诸小乡聚，集为大县，县一令，四十一县。为田开阡陌。东地渡洛。十四年，初为赋。

    　* 作为咸阳：兴建咸阳都城。
    　* 冀阙：门观，秦公布法令处。
    　* 开阡qiān陌mò：废井田之界，任人开垦以广农事。一说开为置，置阡陌是划定田界，承认土地私有。阡陌是田间界道，东西为阡，南北为陌。
    　* 渡洛：越过洛水，即侵入魏河西之地。
    　* 初为赋：首次征人头税。又说开始制定赋税新法，承认土地私有，按面积征收赋税。

十九年，天子致伯。

二十年，诸侯毕贺。秦使公子少官率师会诸侯逢泽，朝天子。

    　* 逢泽：邑名，在今河南开封市南。

二十一年，齐败魏马陵。

    　* 马陵：在今河南范县西南。

二十二年，卫鞅击魏，虏魏公子卬。封鞅为列侯，号商君。

    　* 卬áng：

二十四年，与晋战雁门，虏其将魏错。

    　* 雁门：应作“岸门”。在今山西河津县南岸头亭。

孝公卒，子惠文君立。是岁，诛卫鞅。鞅之初为秦施法，法不行，太子犯禁。鞅曰：“法之不行，自於贵戚。君必欲行法，先於太子。太子不可黥，黥其傅师。”於是法大用，秦人治。及孝公卒，太子立，宗室多怨鞅，鞅亡，因以为反，而卒车裂以徇秦国。

    　* 黥qíng：墨刑，以刀刻面涂墨。
    　* 车裂：俗称“五马分尸”的酷刑。徇：示众。

惠文君元年，楚、韩、赵、蜀人来朝。二年，天子贺。三年，王冠。四年，天子致文武胙。齐、魏为王。

    　* 天子致文武胙zuò：周显王贺秦，赠送祭祀文王、武王的祭肉。
    　* 齐、魏为王：指齐威王、魏惠王称王。

五年，阴晋人犀首为大良造。六年，魏纳阴晋，阴晋更名宁秦。七年，公子卬与魏战，虏其将龙贾，斩首八万。八年，魏纳河西地。九年，渡河，取汾阴、皮氏。与魏王会应。围焦，降之。十年，张仪相秦。魏纳上郡十五县。十一年，县义渠。归魏焦、曲沃。义渠君为臣。更名少梁曰夏阳。十二年，初腊。十三年四月戊午，魏君为王，韩亦为王。使张仪伐取陕，出其人与魏。

    　* 阴晋人犀首：阴晋，魏地，秦更名为宁秦，汉以后改称华阴，在陕西华阴县东。犀首，官名以为人称之号，姓公孙，名衍。
    　* 汾阴：邑名，在今山西河津县汾水之南；皮氏，邑名，在今山西河津县西。
    　* 应：邑名，在今河南鲁山县东。
    　* 焦：邑名，在今河南陕县。
    　* 初腊：初次举行腊祭。腊，祭名，岁终猎禽兽以祭先祖。
    　* 魏君为王，韩亦为王：指魏襄王、韩宣惠王称王。
    　* 陕：地名，属魏，在今河南陕县境内。下文“出其人与魏”，是说把陕县人赶出，使之人魏。

十四年，更为元年。二年，张仪与齐、楚大臣会齧桑。三年，韩、魏太子来朝。张仪相魏。五年，王游至北河。七年，乐池相秦。韩、赵、魏、燕、齐帅匈奴共攻秦。秦使庶长疾与战修鱼，虏其将申差，败赵公子渴、韩太子奂，斩首八万二千。八年，张仪复相秦。九年，司马错伐蜀，灭之。伐取赵中都、西阳十年，韩太子苍来质。伐取韩石章。伐败赵将泥。伐取义渠二十五城。十一年，樗里疾攻魏焦，降之。败韩岸门，斩首万，其将犀首走。公子通封於蜀。燕君让其臣子之。十二年，王与梁王会临晋。庶长疾攻赵，虏赵将庄。张仪相楚。十三年，庶长章击楚於丹阳，虏其将屈匄，斩首八万；又攻楚汉中，取地六百里，置汉中郡。楚围雍氏，秦使庶长疾助韩而东攻齐，到满助魏攻燕。十四年，伐楚，取召陵。丹、犁臣，蜀相壮杀蜀侯来降。

    　* 更为元年：指把这一年作为后元元年。
    　* 齧niè桑：啮桑，魏地，在今江苏沛县西南。
    　* 北河：指今内蒙河套地区黄河以北的支流乌加河，当时为黄河主流。
    　* 乐池：人名。
    　* 疾：人名。
    　* 修鱼：地名，一名修泽，属韩国，在今河南原阳县西。
    　* 申差：韩将。
    　* 司马错：秦将。
    　* 中都：在今山西平遥县西；西阳，在今山西孝义县。
    　* 石章：韩地名，今地不详。
    　* 泥：赵将名。
    　* 樗chū里疾：秦将名。
    　* 岸门：地名，即岸头亭，在山西河津县南。
    　* 燕君让其臣子之：燕王哙kuài让国于子之，导至燕乱。
    　* 临晋：地名，在今陕西大荔县。
    　* 丹阳：楚地名，在今河南内乡县境。一说在今陕西西南部。不要误解为湖北省的丹阳。
    　* 匄gài：
    　* 雍氏：韩邑，在今河南禹县境。
    　* 到满：秦将名。
    　* 召陵：在今河南郾城县东。
    　* 丹、犁：戎族的两支，属西南夷，在今四川境；一说丹犁为一支，在今四川青衣江下游丹棱、洪雅一带。
    　* 壮：人名。

惠王卒，子武王立。韩、魏、齐、楚、越皆宾从。

武王元年，与魏惠王会临晋。诛蜀相壮。张仪、魏章皆东出之魏。伐义渠、丹、犁。二年，初置丞相，樗里疾、甘茂为左右丞相。张仪死於魏。三年，与韩襄王会临晋外。南公揭卒，樗里疾相韩。武王谓甘茂曰：“寡人欲容车通三川，窥周室，死不恨矣。”其秋，使甘茂、庶长封伐宜阳。四年，拔宜阳，斩首六万。涉河，城武遂。魏太子来朝。武王有力好戏，力士任鄙、乌获、孟说皆至大官。王与孟说举鼎，绝膑。八月，武王死。族孟说。武王取魏女为后，无子。立异母弟，是为昭襄王。昭襄母楚人，姓琇氏，号宣太后。武王死时，昭襄王为质於燕，燕人送归，得立。

    　* 南公揭：人名，事迹不详。
    　* 容车：有威仪的游车。
    　* 宜阳：韩的重要城市，通洛阳要道，在今河南宜阳县。
    　* 武遂：韩邑，在今山西垣曲县东南。一说在今山西临汾县西南。
    　* 绝膑bìn：折断膝盖骨。
    　* 族：灭族。

昭襄王元年，严君疾为相。甘茂出之魏。二年，彗星见。庶长壮与大臣、诸侯、公子为逆，皆诛，及惠文后皆不得良死。悼武王后出归魏。三年，王冠。与楚王会黄棘，与楚上庸。四年，取蒲阪。彗星见。五年，魏王来朝应亭，复与魏蒲阪。六年，蜀侯煇反，司马错定蜀。庶长奂伐楚，斩首二万。泾阳君质於齐。日食，昼晦。七年，拔新城。樗里子卒。八年，使将军羋戎攻楚，取新市。齐使章子，魏使公孙喜，韩使暴鸢共攻楚方城，取唐眛。赵破中山，其君亡，竟死齐。魏公子劲、韩公子长为诸侯。九年，孟尝君薛文来相秦。奂攻楚，取八城，杀其将景快。十年，楚怀王入朝秦，秦留之。薛文以金受免。楼缓为丞相。十一年，齐、韩、魏、赵、宋、中山五国共攻秦，至盐氏而还。秦与韩、魏河北及封陵以和。彗星见。楚怀王走之赵，赵不受，还之秦，即死，归葬。十二年，楼缓免，穰侯魏厓为相。予楚粟五万石。

    　* 严君疾：即樗里疾，封严君。
    　* 及惠文后皆不得良死：及：牵连到；惠文后，惠文王的王后，武王母，因参与公子壮的谋反，壮等伏诛后，忧死，故云不得良死。
    　* 黄棘：又名棘阳，在今河南南阳市南，一说在河南新野县东北。
    　* 上庸：在今湖北竹山县东南。
    　* 蒲阪bǎn：在今山西永济县西。
    　* 应亭：亭名，在应城。而《魏世家》、《六国年表》应亭都作“临晋”。
    　* 蜀侯煇huī：据《华阳国志》，“秦封王子煇为蜀侯”。煇一作恽。
    　* 泾阳君：昭王同母弟封泾阳君，泾阳在甘肃平凉县。
    　* 新城：韩邑，在今河南伊川县。
    　* 羋mǐ：
    　* 新市：在今湖北京山县东北。
    　* 方城：即缯关，在今河南方城县。
    　* 唐眛：楚将名。取唐眛，即取胜于唐眛。
    　* 中山：国名，在今河北定县一带。
    　* 薛文以金受免：薛文，即孟尝君田文，因封于薛，故称薛文。以金受免，有两说：一说金受是人名，秦丞相，以金受免，即因被金受离间而被免官；一说金受疑为“受金”之倒，即因接受金钱而被免官。
    　* 盐氏：地名，在今山西运城县境。
    　* 封陵：又称凤陵，在今山西永济县西南，凤陵渡东。
    　* 穰ráng侯魏厓yá：亦作魏冉、魏焻。

十三年，向寿伐韩，取武始。左更白起攻新城。五大夫礼出亡奔魏。任鄙为汉中守。十四年，左更白起攻韩、魏於伊阙，斩首二十四万，虏公孙喜，拔五城。十五年，大良造白起攻魏，取垣，复予之。攻楚，取宛。十六年，左更错取轵及邓。厓免，封公子市宛，公子悝邓，魏厓陶，为诸侯。十七年，城阳君入朝，及东周君来朝。秦以垣为蒲阪、皮氏。王之宜阳。十八年，错攻垣、河雍，决桥取之。十九年，王为西帝，齐为东帝，皆复去之。吕礼来自归。齐破宋，宋王在魏，死温。任鄙卒。二十年，王之汉中，又之上郡、北河。二十一年，错攻魏河内。魏献安邑，秦出其人，募徙河东赐爵，赦罪人迁之。泾阳君封宛。二十二年，蒙武伐齐。河东为九县。与楚王会宛。与赵王会中阳。

    　* 武始：地名，在今河北邯郸西南；一说在今河南洛阳地区。
    　* 左更：秦爵名，第十二级。
    　* 五大夫：秦爵名，第九级。
    　* 礼：人名，即吕礼。
    　* 伊阙：洛阳南的要塞。
    　* 垣yuán：在今山西垣曲县西。
    　* 宛：即今河南南阳市。
    　* 轵zhǐ：在今河南济源县东南。
    　* 邓：在今河南孟县西。
    　* 城阳君：韩国人，事迹不详。
    　* 秦以垣为蒲阪、皮氏：《索隐》曰：“「为」当为「易」，盖字讹也。”按，蒲阪、皮氏临近黄河与秦境相连，垣邑在魏腹地，故秦以垣易蒲阪、皮氏也。
    　* 河雍：即河阳，在今河南孟县。
    　* 决桥取之：拆断桥梁夺取了它们。
    　* 王为西帝，齐为东帝，皆复去之：指秦昭襄王称西帝，齐湣王称东帝，后来又都取消了“帝”的尊号。
    　* 温：魏地，在今河南温县西南。
    　* 河内：在今河南武陟县西南。
    　* 安邑：魏旧都，在今山西夏县。
    　* 中阳：在今山西中阳县。

二十三年，尉斯离与三晋、燕伐齐，破之济西。王与魏王会宜阳，与韩王会新城。二十四年，与楚王会鄢，又会穰。秦取魏安城，至大梁，燕、赵救之，秦军去。魏厓免相。二十五年，拔赵二城。与韩王会新城，与魏王会新明邑。二十六年，赦罪人迁之穰。侯厓复相。二十七年，错攻楚。赦罪人迁之南阳。白起攻赵，取代光狼城。又使司马错发陇西，因蜀攻楚黔中，拔之。二十八年，大良造白起攻楚，取鄢、邓，赦罪人迁之。二十九年，大良造白起攻楚，取郢为南郡，楚王走。周君来。王与楚王会襄陵。白起为武安君。三十年，蜀守若伐楚，取巫郡，及江南为黔中郡。三十一年，白起伐魏，取两城。楚人反我江南。三十二年，相穰侯攻魏，至大梁，破暴鸢，斩首四万，鸢走，魏入三县请和。三十三年，客卿胡攻魏卷、蔡阳、长社，取之。击芒卯华阳，破之，斩首十五万。魏入南阳以和。三十四年，秦与魏、韩上庸地为一郡，南阳免臣迁居之。三十五年，佐韩、魏、楚伐燕。初置南阳郡。三十六年，客卿灶攻齐，取刚、寿，予穰侯。三十八年，中更胡攻赵阏与，不能取。

    　* 尉：武官名。
    　* 斯离：人名。
    　* 济西：济水以西。
    　* 鄢yān：楚之别都，在今湖北宜城县南。
    　* 穰：在今河南邓县。
    　* 安城：在今河南原阳县西南。
    　* 大梁：魏国都，在今河南开封市。
    　* 新明邑：地名。
    　* 光狼城：在今山西商平县西。
    　* 邓：楚邑，在湖北襄樊市北。
    　* 周君：不知是西周君还是东周君。
    　* 襄陵：在今河南睢县。
    　* 若：人名，即张若。
    　* 巫郡：治所在巫县，今四川巫山县东；黔中郡：治所临沅，在今湖南常德市。
    　* 卷：在今河南原阳县西南;蔡阳，在今河南上蔡县东南；长社，在今河南长葛县西。
    　* 芒卯：魏将名。
    　* 华阳：在今河南新郑县北。
    　* 南阳：此南阳为魏河内修武(今河南获嘉县)，非韩国的南阳。
    　* 上庸：在今湖北竹山县。
    　* 免臣：指已降服的南阳臣民。
    　* 刚、寿：刚城在今山东东平县西南。寿城在山东郓城东北。
    　* 中更：秦爵名，第十三级。
    　* 胡伤：人名，亦作胡阳。
    　* 阏yān与：在今山西和顺县西北。

四十年，悼太子死魏，归葬芷阳。四十一年夏，攻魏，取邢丘、怀。四十二年，安国君为太子。十月，宣太后薨，葬芷阳郦山。九月，穰侯出之陶。四十三年，武安君白起攻韩，拔九城，斩首五万。四十四年，攻韩南，取之。四十五年，五大夫贲攻韩，取十城。叶阳君悝出之国，未至而死。四十七年，秦攻韩上党，上党降赵，秦因攻赵，赵发兵击秦，相距。秦使武安君白起击，大破赵於长平，四十馀万尽杀之。四十八年十月，韩献垣雍。秦军分为三军。武安君归。王龁将伐赵皮牢，拔之。司马梗北定太原，尽有韩上党。正月，兵罢，复守上党。其十月，五大夫陵攻赵邯郸。四十九年正月，益发卒佐陵。陵战不善，免，王龁代将。其十月，将军张唐攻魏，为蔡尉捐弗守，还斩之。五十年十月，武安君白起有罪，为士伍，迁阴密。张唐攻郑，拔之。十二月，益发卒军汾城旁。武安君白起有罪，死。龁攻邯郸，不拔，去，还奔汾军。二月馀攻晋军，斩首六千，晋楚流死河二万人。攻汾城，即从唐拔宁新中，宁新中更名安阳。初作河桥。

    　* 芷zhǐ阳：秦县名，在今陕西长安县东。
    　* 邢丘：邑名，在今河南温县。
    　* 怀：邑名，在今河南武陟县西。
    　* 叶阳君：疑为“高陵君”之误；悝：昭王母弟，封高陵君。
    　* 上党：韩郡名，治所长冶，在今山西东南部。
    　* 长平：在今山西高平县西北。
    　* 垣雍：在今河南阳原县西。
    　* 皮牢：在今山西翼城县东。
    　* 邯郸：赵国都，在今河北邯郸。
    　* 蔡尉： 人名，张唐部将。
    　* 捐：弃，丢失。
    　* 为士伍：指被夺官爵，降为士兵。
    　* 阴密：地名，在今甘肃灵台县西。
    　* 郑：疑是“酂zàn”字之讹，说见《史记志疑·秦本纪》。
    　* 汾城：即今山西临汾。
    　* 龁hé：
    　* 流死河二万人：被河水流冲而死者二万人。
    　* 唐：指张唐。
    　* 宁新中：在今河南安阳市。全句意为随即跟从张唐攻克宁新中。
    　* 初作河桥：始建河桥。此桥即蒲津桥，在陕西大荔县东，渡河即至蒲州(山西永济县)。

五十一年，将军摎攻韩，取阳城、负黍，斩首四万。攻赵，取二十馀县，首虏九万。西周君背秦，与诸侯约从，将天下锐兵出伊阙攻秦，令秦毋得通阳城。於是秦使将军摎攻西周。西周君走来自归，顿首受罪，尽献其邑三十六城，口三万。秦王受献，归其君於周。五十二年，周民东亡，其器九鼎入秦。周初亡。

    　* 阳城：在今河南登封县东。
    　* 负黍：亭名，在今河南登封县西。
    　* 周初亡：初亡，基本上灭亡了。 因还有东周君存在，不算完全灭亡。后七年灭东周，周全亡。

五十三年，天下来宾。魏後，秦使摎伐魏，取吴城。韩王入朝，魏委国听令。五十四年，王郊见上帝於雍。五十六年秋，昭襄王卒，子孝文王立。尊唐八子为唐太后，而合其葬於先王。韩王衰绖入吊祠，诸侯皆使其将相来吊祠，视丧事。

    　* 吴城：又名虞城，在今山西平睦。
    　* 唐八子：孝文王的生母。唐，姓；八子，妃嫔的一种等级。
    　* 入吊祠：前来悼念，祭奠。

孝文王元年，赦罪人，修先王功臣，襃厚亲戚，弛苑囿。孝文王除丧，十月己亥即位，三日辛丑卒，子庄襄王立。

庄襄王元年，大赦罪人，修先王功臣，施德厚骨肉而布惠於民。东周君与诸侯谋秦，秦使相国吕不韦诛之，尽入其国。秦不绝其祀，以阳人地赐周君，奉其祭祀。使蒙骜伐韩，韩献成皋、巩。秦界至大梁，初置三川郡。二年，使蒙骜攻赵，定太原。三年，蒙骜攻魏高都、汲，拔之。攻赵榆次、新城、狼孟，取三十七城。四月日食。王龁攻上党。初置太原郡。魏将无忌率五国兵击秦，秦卻於河外。蒙骜败，解而去。五月丙午，庄襄王卒，子政立，是为秦始皇帝。

    　* 骨肉：指至亲。
    　* 阳人：即阳人聚，在今河南临汝县西北。
    　* 蒙骜ào：蒙骜本是齐国人，后来投靠秦国，官至上卿。
    　* 成皋：即虎牢关，在今河南荥阳县西之汜水镇。
    　* 巩：在今河南巩县。
    　* 三川郡：治所洛阳，辖今河南洛阳以西一带，其地有黄河、伊水、洛水，故名三川。
    　* 高都：在今山西晋城县东北。
    　* 汲：即今河南汲县。
    　* 榆次：在今山西榆次县。
    　* 新城：在今山西朔县西南。
    　* 狼孟：在今山西阳曲县西北。
    　* 无忌：即魏信陵君，信陵君名无忌。
    　* 秦却于河外：秦军败退到了黄河以外。河外指黄河以南的河南灵宝、陕西华阴一带。

秦王政立二十六年，初并天下为三十六郡，号为始皇帝。始皇帝五十一年而崩，子胡亥立，是为二世皇帝。三年，诸侯并起叛秦，赵高杀二世，立子婴。子婴立月馀，诸侯诛之，遂灭秦。其语在始皇本纪中。

    　* 五十一年：指五十一岁。
    　* 胡亥hài：

太史公曰：秦之先为嬴姓。其後分封，以国为姓，有徐氏、郯氏、莒氏、终黎氏、运奄氏、菟裘氏、将梁氏、黄氏、江氏、脩鱼氏、白冥氏、蜚廉氏、秦氏。然秦以其先造父封赵城，为赵氏。

    　* 以国为姓：应为“以国为氏”。徐、江、黄、秦、赵等都是嬴姓国，而氏是姓的分支，所以上述诸侯国同姓而不同氏。秦汉时，姓、氏合一，很多人混淆了二者的概念，南宋史学家郑樵在《通志·氏族略》中说：“虽子长（司马迁）、知几（刘知几）二良史犹昧于此。”
    　* 郯tán：
    　* 菟tù裘qiú：
    　* 脩：修。
    　* 蜚fěi：

柏翳佐舜，皁斿是旌。蜚廉事纣，石椁斯营。造父善驭，封之赵城。非子息马，厥号秦嬴。礼乐射御，西垂有声。襄公救周，始命列国。金祠白帝，龙祚水德。祥应陈宝，妖除丰特。里奚致霸，卫鞅任刻。厥後吞并，卒成凶慝。

    　* 慝tè：意为隐藏，把心隐藏起来，存有邪念。