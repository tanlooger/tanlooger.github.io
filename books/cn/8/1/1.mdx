---
---
---
title: 五帝本纪第一
---

黄帝者，少典之子，姓公孙，名曰轩辕。生而神灵，弱而能言，幼而徇齐，长而敦敏，成而聪明。

    　* 子：后代。
    　* 徇齐：思维敏捷。

轩辕之时，神农氏世衰。诸侯相侵伐，暴虐百姓，而神农氏弗能征。於是轩辕乃习用干戈，以征不享，诸侯咸来宾从。而蚩尤最为暴，莫能伐。炎帝欲侵陵诸侯，诸侯咸归轩辕。轩辕乃修德振兵，治五气，蓺五种，抚万民，度四方，教熊罴貔貅貙虎，以与炎帝战於阪泉之野。三战，然後得其志。蚩尤作乱，不用帝命。於是黄帝乃徵师诸侯，与蚩尤战於涿鹿之野，遂禽杀蚩尤。而诸侯咸尊轩辕为天子，代神农氏，是为黄帝。天下有不顺者，黄帝从而征之，平者去之，披山通道，未尝宁居。

    　* 干戈：干是盾牌，戈是一种长柄横刃兵器。
    　* 咸：都。
    　* 蚩chī尤：
    　* 五气：五行之气。古时候以五行和四时相配，春为木，夏为火，季夏为土，秋为金，冬为水。
    　* 蓺：种植。
    　* 熊、罴pí、貔pí、貅、貙chū、虎：都是猛兽名。《索隐》认为这些猛兽经过训练可以作战。《正义》认为是用来给军队命名的，借以威吓敌人。也可能是六个氏族的图腾。
    　* 徵zhēng：召也。
    　* 涿zhuō鹿：今河北涿鹿县。
    　* 禽：通“擒”。
    　* 从而征之：从，去。去征服他。
    　* 平者去之：平定之后离开。
    　* 披山：开山。

东至于海，登丸山，及岱宗。西至于空桐，登鸡头。南至于江，登熊、湘。北逐荤粥，合符釜山，而邑于涿鹿之阿。迁徙往来无常处，以师兵为营卫。官名皆以云命，为云师。置左右大监，监于万国。万国和，而鬼神山川封禅与为多焉。获宝鼎，迎日推筴。举风后、力牧、常先、大鸿以治民。顺天地之纪，幽明之占，死生之说，存亡之难。时播百穀草木，淳化鸟兽蟲蛾，旁罗日月星辰，水波土石金玉，劳勤心力耳目，节用水火材物。有土德之瑞，故号黄帝。

    　* 丸山：别名凡山，现称为吉山也称纪山，位于山东省潍坊市临朐县柳山镇。
    　* 岱宗：泰山。
    　* 空桐：在今河南虞城县东北。
    　* 鸡头：鸡头山位于今天的甘肃省庆阳市镇原县开边镇。
    　* 熊、湘：熊山，又名熊耳山，在今长沙益阳县安化附近。湘山又名艑山，在今湖南北部洞庭湖君山。
    　* 荤粥：古代北方民族，秦汉以后称“匈奴”。
    　* 合符：将信物一分为二，以后合二为一则可信。
    　* 釜山：河北徐水县山名。
    　* 邑于涿鹿之阿：邑，建城。阿，特指三面环山的环形山中间的山脚下，像口袋。
    　* 封禅：祭祀天地。
    　* 推䇲：推演历数。䇲，同“策”。
    　* 幽明：阴阳。
    　* 时播：按季节播种。一说通“莳”，栽种。
    　* 旁罗：测天度的器具。借指测度。。有土德之瑞，故号黄帝。
    　* 水波土石金玉：水波,是水利工程。土石，是改良田地。金玉，是原材料。
    　* 节用：节约。
    　* 五德：古代阴阳家把金、木、水、火、土五行看成五德，认为历代王朝各代表一德，按照五行相克或相生的顺序，交互更替，周而复始。

黄帝二十五子，其得姓者十四人。

黄帝居轩辕之丘，而娶於西陵之女，是为嫘祖。嫘祖为黄帝正妃，生二子，其後皆有天下：其一曰玄嚣，是为青阳，青阳降居江水；其二曰昌意，降居若水。昌意娶蜀山氏女，曰昌仆，生高阳，高阳有圣德焉。黄帝崩，葬桥山。其孙昌意之子高阳立，是为帝颛顼也。

    　* 嫘léi祖：据说她发明了养蚕。
    　* 颛zhuān顼xū：

帝颛顼高阳者，黄帝之孙而昌意之子也。静渊以有谋，疏通而知事；养材以任地，载时以象天，依鬼神以制义，治气以教化，絜诚以祭祀。北至于幽陵，南至于交阯，西至于流沙，东至于蟠木。动静之物，大小之神，日月所照，莫不砥属。

    　* 静渊：深沉稳重。
    　* 幽陵：今北京，河北北部地区一带。
    　* 交阯：一般指交趾，位于今越南北部红河流域。

帝颛顼生子曰穷蝉。颛顼崩，而玄嚣之孙高辛立，是为帝喾。

    　* 喾kù：

帝喾高辛者，黄帝之曾孙也。高辛父曰蟜极，蟜极父曰玄嚣，玄嚣父曰黄帝。自玄嚣与蟜极皆不得在位，至高辛即帝位。高辛於颛顼为族子。

    　* 蟜(qiáo)极：

高辛生而神灵，自言其名。普施利物，不於其身。聪以知远，明以察微。顺天之义，知民之急。仁而威，惠而信，脩身而天下服。取地之财而节用之，抚教万民而利诲之，历日月而迎送之，明鬼神而敬事之。其色郁郁，其德嶷嶷。其动也时，其服也士。帝喾溉执中而遍天下，日月所照，风雨所至，莫不从服。

    　* 脩身：修身
    　* 其色郁郁：色，仪表。郁郁，有文采的样子。
    　* 嶷：高峻的样子，指品德高尚。
    　* 其动也时：他行动合乎时宜。
    　* 其服也士：他的穿着如同普通士人。
    　* 执中：公正。

帝喾娶陈锋氏女，生放勋。娶娵訾氏女，生挚。帝喾崩，而挚代立。帝挚立，不善，而弟放勋立，是为帝尧。

    　* 娵jū訾zī：

帝尧者，放勋。其仁如天，其知如神。就之如日，望之如云。富而不骄，贵而不舒。黄收纯衣，彤车乘白马。能明驯德，以亲九族。九族既睦，便章百姓。百姓昭明，合和万国。

    　* 知：同智。
    　* 黄收纯衣：裴駰 集解：“《太古冠冕图》云：‘夏名冕曰收。’《礼记》曰：‘野夫黄冠。’”
    　* 纯衣：缁衣，黑色朝服。
    　* 彤车：朱漆车；王侯之乘。
    　* 乘：四马拉一车。
    　* 便章：辨别彰明。

乃命羲、和，敬顺昊天，数法日月星辰，敬授民时。分命羲仲，居郁夷，曰旸谷。敬道日出，便程东作。日中，星鸟，以殷中春。其民析，鸟兽字微。申命羲叔，居南交。便程南为，敬致。日永，星火，以正中夏。其民因，鸟兽希革。申命和仲，居西土，曰昧谷。敬道日入，便程西成。夜中，星虚，以正中秋。其民夷易，鸟兽毛毨。申命和叔；居北方，曰幽都。便在伏物。日短，星昴，以正中冬。其民燠，鸟兽氄毛。岁三百六十六日，以闰月正四时。信饬百官，众功皆兴。

    　* 昊天：苍天。昊，元气博大貌。
    　* 数法：数，历法。法，根据。
    　* 敬道：在道上恭敬迎接。
    　* 便程：分别次第，使做事有步骤。便，通“辨”，别。
    　* 东作：春耕。
    　* 日中：指春分。
    　* 星鸟：朱雀，即二十八宿中的南方七宿。
    　* 以殷中春：据此来确定仲春的节气。
    　* 字微：也作“孳尾”，交配繁衍。】。申命羲叔，居南交。
    　* 敬致：致，指太阳回归。
    　* 日永：指夏至。
    　* 星火：指心宿，二十八宿中东方七宿之一。
    　* 其民因：因，甲骨文本义是席子，可能是去高处。
    　* 希革：指夏季炎热，鸟兽皮上毛羽稀少。希，同“稀”。革，兽皮。
    　* 夜中：指秋分。
    　* 西成：指秋收。
    　* 星虚：虚宿，二十八宿中北方七宿之一。
    　* 夷易：两个字都做平的意思，引申为平地，可能是到低处去。
    　* 毛毨xiǎn：鸟兽新长出的整齐的毛。
    　* 便在伏物：方便观察动物的蛰伏。
    　* 日短：指冬至。
    　* 星昴mǎo：昴宿，二十八宿中西方七宿之一。
    　* 燠yù：指温暖的室内。
    　* 氄rǒng毛：鸟兽身上细软茂密的毛。
    　* 岁：一年。
    　* 以闰月正四时：置设闰月来校正各年的四季。
    　* 信饬：申敕，告诫。

尧曰：“谁可顺此事？”放齐曰：“嗣子丹硃开明。”尧曰：“吁！顽凶，不用。”尧又曰：“谁可者？”讙兜曰：“共工旁聚布功，可用。”尧曰：“共工善言，其用僻，似恭漫天，不可。”尧又曰：“嗟，四岳，汤汤洪水滔天，浩浩怀山襄陵，下民其忧，有能使治者？”皆曰鲧可。尧曰：“鲧负命毁族，不可。”岳曰：“异哉，试不可用而已。”尧於是听岳用鲧。九岁，功用不成。

    　* 嗣sì子：有继承权的嫡长子。
    　* 讙huān兜：丁零人的祖先。
    　* 旁聚：朱右曾 校释：“旁，大也。”指广泛安集。
    　* 布功：做出了业绩。
    　* 用僻：心术不正。
    　* 似恭漫天：漫，欺骗。
    　* 汤汤：水流盛大的样子。
    　* 怀山襄xiāng陵：包围山岳，漫过丘陵。
    　* 鲧gǔn：有崇部落的首领。

尧曰：“嗟！四岳：朕在位七十载，汝能庸命，践朕位？”岳应曰：“鄙德忝帝位。”尧曰：“悉举贵戚及疏远隐匿者。”众皆言於尧曰：“有矜在民间，曰虞舜。”尧曰：“然，朕闻之。其何如？”岳曰：“盲者子。父顽，母嚚，弟傲，能和以孝，烝烝治，不至奸。”尧曰：“吾其试哉。”於是尧妻之二女，观其德於二女。舜饬下二女於妫汭，如妇礼。尧善之，乃使舜慎和五典，五典能从。乃遍入百官，百官时序。宾於四门，四门穆穆，诸侯远方宾客皆敬。尧使舜入山林川泽，暴风雷雨，舜行不迷。尧以为圣，召舜曰：“女谋事至而言可绩，三年矣。女登帝位。”舜让於德不怿。正月上日，舜受终於文祖。文祖者，尧大祖也。

    　* 汝：你们。
    　* 庸命：指顺应天命。庸，同“用”。
    　* 忝tiǎn：不配。
    　* 矜：通“鳏”，无妻的成年男子。
    　* 嚚yín：愚昧。
    　* 妫guī汭ruì：汭，河流拐弯处。在山西省永济县南，源出历山，向西流入黄河。
    　* 五典：指父义、母慈、兄友、弟恭、子孝五种伦理教化。
    　* 遍入百官：广泛参与百官事务。
    　* 宾于四门：在四门迎接宾客。
    　* 女：通“汝”，你。
    　* 让于德：觉得自己德不配位。
    　* 不怿yì：不高兴。正月上日，舜受终于文祖。文祖者，尧大祖也。
    　* 受终：受命。
    　* 文祖：文祖庙。

於是帝尧老，命舜摄行天子之政，以观天命。舜乃在璇玑玉衡，以齐七政。遂类于上帝，禋于六宗，望于山川，辩于群神。揖五瑞，择吉月日，见四岳诸牧，班瑞。岁二月，东巡狩，至於岱宗，祡，望秩於山川。遂见东方君长，合时月正日，同律度量衡，脩五礼五玉三帛二生一死为挚，如五器，卒乃复。五月，南巡狩；八月，西巡狩；十一月，北巡狩：皆如初。归，至于祖祢庙，用特牛礼。五岁一巡狩，群后四朝。遍告以言，明试以功，车服以庸。肇十有二州，决川。象以典刑，流宥五刑，鞭作官刑，扑作教刑，金作赎刑。眚灾过，赦；怙终贼，刑。钦哉，钦哉，惟刑之静哉！

    　* 摄行：代行。
    　* 璇xuán玑玉衡：指北斗七星。璇玑是美玉。玉衡是古代玉饰的天文望远镜。
    　* 齐七政：整顿七种政务。七政，指下文中的祭祀、班瑞、东巡、南巡、西巡、北巡、归至祖庙七项政事。
    　* 类：通“禷”，一种祭天礼。
    　* 上帝：昊天上帝。
    　* 禋yīn：一种祭天礼，烧柴升烟，向天祈福。
    　* 六宗：指天地和四季。
    　* 望：遥祭。
    　* 辩：通“遍”，普遍地祭祀。
    　* 揖：通“辑”，聚敛。
    　* 五瑞：璧、璜、圭 、琮、璋五种瑞玉。
    　* 班瑞：同“颁”，分赐，颁发。给他们颁发那五种玉。
    　* 祡：同“柴”，指烧柴祭天。
    　* 望秩：按等级望祭。秩，秩序。
    　* 合时月：统一时令月份。
    　* 正日：校正日历。
    　* 五礼：指五等爵位的朝聘礼仪。
    　* 五玉：即前文中的“五瑞”。
    　* 二生：活的羊羔和大雁。
    　* 死：死的野雉。
    　* 挚：通“贽”，礼物。
    　* 皆如初：和前面一样行事。
    　* 祖祢庙：指祖庙与父庙。
    　* 特牛：公牛。
    　* 群后：四方诸侯。
    　* 四朝：四年一入朝。
    　* 遍告以言：全部告诉他们治国方法。
    　* 明试以功：明确考察诸侯业绩。
    　* 车服以庸：按功效奖励车马服饰。
    　* 肇：开始。
    　* 决：疏浚。
    　* 象以典刑：把常用的刑律刻画在器物上。
    　* 流宥五刑：用流放的方法宽减墨、劓、剕、宫、大辟五种刑罚。
    　* 扑：戒尺，戒棍。
    　* 眚shěng灾过：因灾害而造成过失的。
    　* 怙终贼：有所凭恃终不悔改。
    　* 静：慎重。

讙兜进言共工，尧曰不可而试之工师，共工果淫辟。四岳举鲧治鸿水，尧以为不可，岳彊请试之，试之而无功，故百姓不便。三苗在江淮、荆州数为乱。於是舜归而言於帝，请流共工於幽陵，以变北狄；放驩兜於崇山，以变南蛮；迁三苗於三危，以变西戎；殛鲧於羽山，以变东夷：四罪而天下咸服。

    　* 殛：流放远方。

尧立七十年得舜，二十年而老，令舜摄行天子之政，荐之於天。尧辟位凡二十八年而崩。百姓悲哀，如丧父母。三年，四方莫举乐，以思尧。尧知子丹硃之不肖，不足授天下，於是乃权授舜。授舜，则天下得其利而丹硃病；授丹硃，则天下病而丹硃得其利。尧曰“终不以天下之病而利一人”，而卒授舜以天下。尧崩，三年之丧毕，舜让辟丹硃於南河之南。诸侯朝觐者不之丹硃而之舜，狱讼者不之丹硃而之舜，讴歌者不讴歌丹硃而讴歌舜。舜曰“天也”，夫而後之中国践天子位焉，是为帝舜。

    　* 辟位：退位。辟，同“避”。
    　* 不肖：不贤，不成才。
    　* 於南河之南：自己去了南河之南。
    　* 之：去，到。
    　* 中国：京都。

虞舜者，名曰重华。重华父曰瞽叟，瞽叟父曰桥牛，桥牛父曰句望，句望父曰敬康，敬康父曰穷蝉，穷蝉父曰帝颛顼，颛顼父曰昌意：以至舜七世矣。自从穷蝉以至帝舜，皆微为庶人。

舜父瞽叟盲，而舜母死，瞽叟更娶妻而生象，象傲。瞽叟爱後妻子，常欲杀舜，舜避逃；及有小过，则受罪。顺事父及後母与弟，日以笃谨，匪有解。

    　* 日以笃谨：天天诚心谨慎顺事。以，用也。笃，马行走缓慢，这里指沉稳、忠厚。
    　* 解：通“懈”。

舜，冀州之人也。舜耕历山，渔雷泽，陶河滨，作什器於寿丘，就时於负夏。舜父瞽叟顽，母嚚，弟象傲，皆欲杀舜。舜顺適不失子道，兄弟孝慈。欲杀，不可得；即求，尝在侧。

    　* 就时：经商。
    　* 尝：通“常”。
    　* 即求，尝在侧：他们有求于舜，舜常常陪他们。

舜年二十以孝闻。三十而帝尧问可用者，四岳咸荐虞舜，曰可。於是尧乃以二女妻舜以观其内，使九男与处以观其外。舜居妫汭，内行弥谨。尧二女不敢以贵骄事舜亲戚，甚有妇道。尧九男皆益笃。舜耕历山，历山之人皆让畔；渔雷泽，雷泽上人皆让居；陶河滨，河滨器皆不苦窳。一年而所居成聚，二年成邑，三年成都。尧乃赐舜絺衣，与琴，为筑仓廪，予牛羊。瞽叟尚复欲杀之，使舜上涂廪，瞽叟从下纵火焚廪。舜乃以两笠自扞而下，去，得不死。後瞽叟又使舜穿井，舜穿井为匿空旁出。舜既入深，瞽叟与象共下土实井，舜从匿空出，去。瞽叟、象喜，以舜为已死。象曰“本谋者象。”象与其父母分，於是曰：“舜妻尧二女，与琴，象取之。牛羊仓廪予父母。”象乃止舜宫居，鼓其琴。舜往见之。象鄂不怿，曰：“我思舜正郁陶！”舜曰：“然，尔其庶矣！”舜复事瞽叟爱弟弥谨。於是尧乃试舜五典百官，皆治。
      
    　* 苦窳yǔ：粗糙质劣。苦，通“盬”。
    　* 絺chī衣：细葛布衣。
    　* 涂廪lǐn：修补粮仓。
    　* 扞hàn：手持盾牌，自卫。
    　* 匿空：暗道。空，通“孔”。
    　* 鄂：通“愕”。
    　* 郁陶：哀伤的样子。
    　* 然，尔其庶矣：最啊，你是我的庶弟嘛。

昔高阳氏有才子八人，世得其利，谓之“八恺”。高辛氏有才子八人，世谓之“八元”。此十六族者，世济其美，不陨其名。至於尧，尧未能举。舜举八恺，使主后土，以揆百事，莫不时序。举八元，使布五教于四方，父义，母慈，兄友，弟恭，子孝，内平外成。

    　* 济：传承。
    　* 后土：地官也。
    　* 揆：度。
    　* 成：治平，安定。

昔帝鸿氏有不才子，掩义隐贼，好行凶慝，天下谓之浑沌。少昚氏有不才子，毁信恶忠，崇饰恶言，天下谓之穷奇。颛顼氏有不才子，不可教训，不知话言，天下谓之檮杌。此三族世忧之。至于尧，尧未能去。缙云氏有不才子，贪于饮食，冒于货贿，天下谓之饕餮。天下恶之，比之三凶。舜宾於四门，乃流四凶族，迁于四裔，以御螭魅，於是四门辟，言毋凶人也。

    　* 慝tè：意为隐藏，把心隐藏起来，存有邪念。
    　* 昚shèn：古同“慎”。
    　* 梼杌táo wù：
    　* 缙jìn：红色的丝织品。
    　* 饕tāo餮tiè：凶恶贪食的野兽。
    　* 螭chī魅mèi：传说山林中害人的怪物，亦喻各种坏人。
    　* 毋：同“无”。

舜入于大麓，烈风雷雨不迷，尧乃知舜之足授天下。尧老，使舜摄行天子政，巡狩。舜得举用事二十年，而尧使摄政。摄政八年而尧崩。三年丧毕，让丹硃，天下归舜。而禹、皋陶、契、后稷、伯夷、夔、龙、倕、益、彭祖自尧时而皆举用，未有分职。於是舜乃至於文祖，谋于四岳，辟四门，明通四方耳目，命十二牧论帝德，行厚德，远佞人，则蛮夷率服。舜谓四岳曰：“有能奋庸美尧之事者，使居官相事？”皆曰：“伯禹为司空，可美帝功。”舜曰：“嗟，然！禹，汝平水土，维是勉哉。”禹拜稽首，让於稷、契与皋陶。舜曰：“然，往矣。”舜曰：“弃，黎民始饥，汝后稷播时百穀。”舜曰：“契，百姓不亲，五品不驯，汝为司徒，而敬敷五教，在宽。”舜曰：“皋陶，蛮夷猾夏，寇贼奸轨，汝作士，五刑有服，五服三就；五流有度，五度三居：维明能信。”舜曰：“谁能驯予工？”皆曰垂可。於是以垂为共工。舜曰：“谁能驯予上下草木鸟兽？”皆曰益可。於是以益为朕虞。益拜稽首，让于诸臣硃虎、熊罴。舜曰：“往矣，汝谐。”遂以硃虎、熊罴为佐。舜曰：“嗟！四岳，有能典朕三礼？”皆曰伯夷可。舜曰：“嗟！伯夷，以汝为秩宗，夙夜维敬，直哉维静絜。”伯夷让夔、龙。舜曰：“然。以夔为典乐，教子，直而温，宽而栗，刚而毋虐，简而毋傲；诗言意，歌长言，声依永，律和声，八音能谐，毋相夺伦，神人以和。”夔曰：“於！予击石拊石，百兽率舞。”舜曰：“龙，朕畏忌谗说殄伪，振惊朕众，命汝为纳言，夙夜出入朕命，惟信。”舜曰：“嗟！女二十有二人，敬哉，惟时相天事。”三岁一考功，三考绌陟，远近众功咸兴。分北三苗。

    　* 麓lù：山脚大林。
    　* 奋庸：奋，起；庸，功。谓努力建立功业。
    　* 司空：舜设九官之一，主管水利。
    　* 维是勉哉：是，正确。勉，努力。
    　* 稽qǐ首：古代跪拜礼，为九拜中最隆重的一种。
    　* 弃：后稷，稷和麦的始祖。
    　* 敬敷五教：恭敬地传布施行父义、母慈、兄友、弟恭、子孝五种伦理道德的教育。
    　* 宽：宽厚。一说宽即缓，意思是要慢慢地进行。
    　* 轨：通“宄guǐ”，在外作恶。
    　* 士：理官也。
    　* 有服：要轻重适中。
    　* 三就：“大罪於原野，大夫於朝，士於市”这三个地方。
    　* 三居：远近不同的三个地方。
    　* 垂：即上文中的“倕”。
    　* 驯：熟练。
    　* 予工：工业部门。
    　* 共工：官名，非上文中流于幽陵者。
    　* 朕虞：古官名。管理山泽。
    　* 三礼：天、地、人之礼，古祭天、地、宗庙之礼。
    　* 夙：早。
    　* 直哉维静絜jié：使正直而清明。絜同“洁”，明也。静，清也。
    　* 栗：让人敬畏。
    　* 拊fǔ：拍。
    　* 殄tiǎn伪：灭绝道德的行为。伪，通“为”。
    　* 惟信：一定要诚实守信。
    　* 惟时相天事：惟在顺时，视天所宜而行事也。相，视也。
    　* 绌chù陟zhì：贬降或升迁。绌，通“黜”。
    　* 分北：分离，分解。“北”，同“背”。

此二十二人咸成厥功：皋陶为大理，平，民各伏得其实；伯夷主礼，上下咸让；垂主工师，百工致功；益主虞，山泽辟；弃主稷，百穀时茂；契主司徒，百姓亲和；龙主宾客，远人至；十二牧行而九州莫敢辟违；唯禹之功为大，披九山，通九泽，决九河，定九州，各以其职来贡，不失厥宜。方五千里，至于荒服。南抚交阯、北发，西戎、析枝、渠廋、氐、羌，北山戎、发、息慎，东长、鸟夷，四海之内咸戴帝舜之功。於是禹乃兴九招之乐，致异物，凤皇来翔。天下明德皆自虞帝始。

    　* 厥júe：他的。
    　* 宜：名词，通“仪”，法度，礼仪，可引申为：规定。
    　* 荒服：古'五服'之一。称离京师二千到二千五百里的边远地方。亦泛指边远地区。
    　* 致异物：引来灵异之物。

舜年二十以孝闻，年三十尧举之，年五十摄行天子事，年五十八尧崩，年六十一代尧践帝位。践帝位三十九年，南巡狩，崩於苍梧之野。葬於江南九疑，是为零陵。舜之践帝位，载天子旗，往朝父瞽叟，夔夔唯谨，如子道。封弟象为诸侯。舜子商均亦不肖，舜乃豫荐禹於天。十七年而崩。三年丧毕，禹亦乃让舜子，如舜让尧子。诸侯归之，然後禹践天子位。尧子丹硃，舜子商均，皆有疆土，以奉先祀。服其服，礼乐如之。以客见天子，天子弗臣，示不敢专也。
      
    　* 夔夔：和顺恭敬的样子。
    　* 如子道：遵从为子之道。
    　* 豫：通“预”，事先。
    　* 弗fú臣：不把他们视为臣。

自黄帝至舜、禹，皆同姓而异其国号，以章明德。故黄帝为有熊，帝颛顼为高阳，帝喾为高辛，帝尧为陶唐，帝舜为有虞。帝禹为夏后而别氏，姓姒氏。契为商，姓子氏。弃为周，姓姬氏。

    　* 姒sì：上古八大姓之一。
    　* 姬jī：上古八大姓之一。

太史公曰：学者多称五帝，尚矣。然《尚书》独载尧以来；而百家言黄帝，其文不雅驯，荐绅先生难言之。孔子所传《宰予问五帝德》及《帝系姓》，儒者或不传。余尝西至空桐，北过涿鹿，东渐於海，南浮江淮矣，至长老皆各往往称黄帝、尧、舜之处，风教固殊焉，总之不离古文者近是。予观《春秋》《国语》，其发明《五帝德》、《帝系姓》章矣，顾弟弗深考，其所表见皆不虚。《书》缺有间矣，其轶乃时时见於他说。非好学深思，心知其意，固难为浅见寡闻道也。余并论次，择其言尤雅者，故著为本纪书首。

    　* 太史公：司马迁的自称。司马迁曾任太史令。
    　* 尚：久远。
    　* 驯：通“训”，可以为训。事有所依，文辞优美，也就是有规范的意思。
    　* 荐绅：缙绅，指官员。
    　* 荐绅先生难言之：就算是绅士家中那些有见识的人，也很难断定他到底是真的还是假的。
    　* 宰予：孔门十三贤之一，能言善辩。
    　* 儒者或不传：当今儒家怀疑非出于孔子。
    　* 不离古文者近是：不背离《尚书》所载者接近历史的真实。
    　* 弟：同“第”，但，只。

帝出少典，居于轩丘。既代炎历，遂禽蚩尤。高阳嗣位，静深有谋。小大远近，莫不怀柔。爰洎帝喾，列圣同休。帝挚之弟，其号放勋。就之如日，望之如云。郁夷东作，昧谷西曛。明扬仄陋，玄德升闻。能让天下，贤哉二君！

    　* 爰yuán洎jì：爰，于，从，这里是发语词。洎，及，到达。
    　* 郁夷：亦作“郁铁”、“嵎夷”。传说中太阳升起的地方。
    　* 昧谷：亦作“柳谷”。传说太阳落下的地方。
    　* 曛xūn：日落时的余光。
    　* 明扬仄陋，玄德升闻：他政绩的光辉照亮了狭窄简陋的地方，潜蓄不露的德性上闻于天。