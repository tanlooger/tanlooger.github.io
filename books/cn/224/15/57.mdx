---
---
---
title: 旗帜
---




守城之法，木为苍旗，火为赤旗，薪樵为黄旗，石为白旗，水为黑旗，食为菌旗，死士为仓英之旗，竟士为雩旗，多卒为双兔之旗，五尺童子为童旗，女子为梯末之旗，弩为狗旗，戟为旌旗，剑盾为羽旗，车为龙旗，骑为鸟旗。凡所求索旗名不在书者，皆以其形名为旗。城上举旗，备具之官致财物，之足而下旗。

凡守城之法：石有积，樵薪有积，菅茅有积，雚苇有积，木有积，炭有积，沙有积，松柏有积，蓬艾有积，麻脂有积，金铁有积，粟米有积；井灶有处，重质有居，五兵各有旗，节各有辨；法令各有贞；轻重分数各有请：主慎道路者有经。

亭尉各为帜，竿长二丈五，帛长丈五，广半幅者大。寇傅攻前池外廉，城上当队鼓三，举一帜；到水中周，鼓四，举二帜；到藩，鼓五，举三帜；到冯垣，鼓六，举四帜；到女垣，鼓七，举五帜；到大城，鼓八，举六帜；乘大城半以上，鼓无休。夜以火，如此数。寇却解，辄部帜如进数，而无鼓。

城为隆，长五十尺，四面四门将长四十尺，其次三十尺，其次二十五尺，其次二十尺，其次十五尺，高无下四十五尺。

城上吏卒置之背，卒于头上，城中吏卒民男女，皆辨异衣章微职，令男女可知。城下吏卒置之肩。左军于左肩，中军置之胸。各一鼓，中军一三。每鼓三、十击之，诸有鼓之吏，谨以次应之，当应鼓而不应，不当应而应鼓，主者斩。

道广三十步，于城下夹阶者，各二，其井置铁瓮。于道之外为屏，三十步而为之圜，高丈。为民圂，垣高十二尺以上。巷术周道者，必为之门，门二人守之，非有信符，勿行，不从令者斩。

城中吏卒民男女，皆辨异衣章微职，令男女可知。诸守牲格者，三出却适，守以令召赐食前，予大旗，署百户邑若他人财物，建旗其署，令皆明白知之，曰某子旗。牲格内广二十五步，外广十步，表以地形为度。

勒卒，中教解前后左右，卒劳者更休之。