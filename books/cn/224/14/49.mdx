---
---
---
title: 备城门
---




禽滑厘问于子墨子曰：“由圣人之言，凤鸟之不出，诸侯畔殷周之国，甲兵方起于天下，大攻小，强执弱，吾欲守小国，为之柰何？”子墨子曰：“何攻之守？”禽滑厘对曰：“今之世常所以攻者：临、钩、冲、梯、堙、水、穴、突、空洞、蚁傅、轒辒轩车，敢问守此十二者柰何？”子墨子曰：“我城池修，守器具，樵粟足，上下相亲，又得四邻诸侯之救，此所以持也。且守者虽善，而君不用之，则犹若不可以守也。若君用之守者，又必能乎守者，不能而君用之，则犹若不可以守也。然则守者必善而君尊用之，然后可以守也。

凡守圉城之法，厚以高，壕池深以广，楼撕修，守备缮利，薪食足以支三月以上，人众以选，吏民和，大臣有功劳于上者多，主信以义，万民乐之无穷。不然，父母坟墓在焉；不然，山林草泽之饶足利；不然，地形之难攻而易守也；不然，则有深怨于适而有大功于上；不然则赏明可信而罚严足畏也。此十四者具，则民亦不宜上矣。然后城可守。十四者无一，则虽善者不能守矣。

故凡守城之法，备城门为县门沈机，长二丈，广八尺，为之两相如；门扇数令相接三寸，施土扇上，无过二寸。堑中深丈五，广比扇，堑长以力为度，堑之末为之县，可容一人所。客至，诸门户皆令凿而慕孔。孔之。各为二幕二，一凿而系绳，长四尺。城四面四隅皆为高楼磿撕，使重室子居亓上，磿适，视亓态状，与亓进左右所移处，失磿斩。

适人为穴而来，我亟使穴师选士，迎而穴之，为之且内弩以应之。

民室材木瓦石，可以益城之备者，尽上之。不从令者斩。

皆筑，七尺一居属，五步一垒。五筑有铁。长斧，柄长八尺。十步一长鎌，柄长八尺。十步一斲，长椎，柄长六尺，头长尺，兑亓两端。三步一大铤，前长尺，蚤长五寸。两铤交之置如平，不如平不利，兑亓两末。穴队若冲队，必审如攻队之广狭，而令邪穿亓穴，令亓广必夷客队。

疏束树木，令足以为柴抟，贯前面树，长丈七尺一以为外面，以柴抟从横施之，外面以强涂，毋令土漏。令亓广厚，能任三丈五尺之城以上。以柴木土稍杜之，以急为故。前面之长短，豫蚤接之，令能任涂，足以为堞，善涂亓外，令毋可烧拔也。

大城丈五为闺门，广四尺。

为郭门，郭门在外，为衡，以两木当门，凿亓木维敷上堞。

为斩县梁，令穿，断城以板桥，邪穿外，以板次之，倚杀如城报。城内有傅堞，因以内堞为外。凿亓闲，深丈五尺，室以樵，可烧之以待适。

令耳属城，为再重楼。下凿城外堞内深丈五，广丈二。楼若令耳，皆令有力者主敌，善射者主发，佐以厉矢。

治裾诸，延堞，高六尺，部广四尺，皆为兵弩简格。

转射机，机长六尺，狸一尺。两材合而为之辒，辒长二尺，中凿夫之为通臂，臂长至垣。二十步一，令善射者佐之，令一人下上之勿离。

城上百步一楼，楼四植，植皆为通舄，下高丈，上九尺，广、袤各丈六尺，皆为文。三十步一突，九尺，广十尺，高八尺，凿广三尺，袤二尺，为文。

城上为攒火，矢长以城高下为度，置火亓末。

城上九尺一弩、一戟、一椎、一斧、一艾，皆积絫石、蒺藜。

渠长丈六尺，夫长丈二尺，臂长六尺，亓狸者三尺，树渠毋傅堞五寸。

藉莫长八尺，广七尺，亓木也广五尺，中藉苴为之桥，索亓端；适攻，令一人下上之，勿离。

城上二十步一藉车，当队者不用此数。

城上三十步一砻灶。

持水者必以布麻斗、革盆，十步一。柄长八尺，斗大容二斗以上到三斗。敝绤、新布长六尺，中拙柄，长丈，十步一，必以大绳为箭。

城上十步一鈂。

水缶，容三石以上，小大相杂。盆、蠡各二财。

为卒干饭，人二斗，以备阴雨，面使积燥处。令使守为城内堞外行餐。

置器备，杀沙砾铁，皆为坏斗。令陶者为薄缶，大容一斗以上至二斗，即用取，三秘合束。

坚为斗城上隔。栈高丈二，剡亓一末。

为闺门，闺门两扇，令可以各自闭也。

救闉池者，以火与争，鼓橐，冯埴外内，以柴为燔。

灵丁，三丈一，犬牙施之。十步一人，居柴内帑，柴半，为狗犀者环之。墙七步而一。

救车火，为熛矢射火城门上，凿扇上为栈，涂之，持水麻斗、革盆救之。门扇薄植，皆凿半尺，一寸一涿弋，弋长二寸，见一寸，相去七寸，厚涂之以备火。城门上所凿以救门火者，各一垂水，容三石以上，小大相杂。门植关必环锢，以锢金若铁鍱之。门关再重，鍱之以铁，必坚。梳关，关二尺，梳关一苋，封以守印，时令人行貌封，及视关入桓浅深。门者皆无得挟斧、斤、凿、锯、椎。

城上二步一渠，渠立程，丈三尺，冠长十丈，辟长六尺。二步一荅，广九尺，袤十二尺。

二步置连梃、长斧、长椎各一物；枪二十枚，周置二步中。

二步一木弩，必射五十步以上。及多为矢，即毋竹箭，以楛、桃、柘、榆，可。盖求齐铁夫，播以射冲及栊枞。

二步积石，石重千钧以上者，五百枚。毋百，以亢疾犁、壁，皆可善方。

二步积苙，大一围，长丈，二十枚。

五步一罂，盛水有奚，奚蠡大容一斗。

五步积狗尸五百枚，狗尸长三尺，丧以弟，瓮亓端，坚约弋。

十步积抟，大二围以上，长八尺者二十枚。

二十五步一灶，灶有铁鐕容石以上者一，戒以为汤。及持沙，毋下千石。

三十步置坐侯楼，楼出于堞四尺，广三尺，广四尺，板周三面，密傅之，夏盖亓上。

五十步一藉车，藉车必为铁纂。

五十步一井屏，周垣之，高八尺。

五十步一方，方尚必为关钥守之。

五十步积薪，毋下三百石，善蒙涂，毋令外火能伤也。

百步一栊枞，起地高五丈，三层，下广前面八尺，后十三尺，亓上称议衰杀之。

百步一木楼，楼广前面九尺，高七尺，楼囱居坫，出城十二尺。

百步一井，井十瓮，以木为系连。水器容四斗到六斗者百。

百步一积杂秆，大二围以上者五十枚。

百步为橹，橹广四尺，高八尺。为冲术，

百步为幽窦，广三尺高四尺者千。

二百步一立楼，城中广二丈五尺二，长二丈，出枢五尺。

城上广三步到四步，乃可以为使斗。俾倪广三尺，高二尺五寸。陛高二尺五，广长各三尺，远广各六尺。城上四隅童异高五尺四尉舍焉。

城上七尺一渠，长丈五尺，狸三尺，去堞五寸，夫长丈二尺，臂长六尺。半植一凿，内后长五寸。夫两凿，渠夫前端下堞四寸而适。凿渠、凿坎，覆以瓦，冬日以马夫寒，皆待命，若以瓦为坎。

城上千步一表，长丈，弃水者操表摇之。五十步一厕，与下同圂。之厕者，不得操。

城上三十步一藉车，当队者不用。

城上五十步一道陛，高二尺五寸，长十步。城上五十步一楼，楼撕必再重。

土楼百步一，外门发楼，左右渠之。为楼加藉幕，栈上出之以救外。

城上皆毋得有室，若也可依匿者，尽除去之。

城下州道内百步一积薪，毋下三千石以上，善涂之。

城上十人一什长，属一吏士、一帛尉。

百步一亭，高垣丈四尺，厚四尺，为闺门两扇，令各可以自闭。亭一尉，尉必取有重厚忠信可任事者。

二舍共一井爨，灰、康、秕、秠马矢，皆谨收藏之。

城上之备：渠谵、藉车、行栈、行楼、到，颉皋、连梃、长斧、长椎、长兹、距、飞冲、县口、批屈。楼五十步一，堞下为爵穴，三尺而一为薪皋，二围长四尺半必有洁。

瓦石：重二升以上，上。城上沙，五十步一积。灶置铁鐕焉，与沙同处。

木大二围，长丈二尺以上，善耿亓本，名曰长从，五十步三十。木桥长三丈，毋下五十。复使卒急为垒壁，以盖瓦复之。

用瓦木罂，容十升以上者，五十步而十，盛水，且用之。五十二者十步而二。

城下里中家人，各葆亓左右前后，如城上。城小人众，葆离乡老弱国中及也大城。

寇至，度必攻，主人先削城编，唯勿烧寇在城下，时换吏卒署，而毋换亓养，养毋得上城。寇在城下，收诸盆瓮，耕积之城下，百步一积，积五百。

城门内不得有室，为周官桓吏，四尺为倪。行栈内闬，二关一堞。

除城场外，去池百步，墙垣树木小大俱坏伐，除去之。寇所从来若昵道、傒近，若城场，皆为扈楼。立竹箭天中。

守堂下为大楼，高临城，堂下周散，道中应客，客待见，时召三老在葆宫中者，与计事得先。行德计谋合，乃入葆。葆入守，无行城，无离舍。诸守者，审知卑城浅池，而错守焉。晨暮卒歌以为度，用人少易守。

守法：五十步丈夫十人、丁女二十人、老小十人，计之五十步四十人。城下楼卒，率一步一人，二十步二十人。城小大以此率之，乃足以守圉。

客冯面而蛾傅之，主人则先之知，主人利，客适。客攻以遂，十万物之众，攻无过四队者，上术广五百步，中术三百步，下术五十步。诸不尽百五步者，主人利而客病。广五百步之队，丈夫千人，丁女子二千人，老小千人，凡四千人，而足以应之，此守术之数也。使老小不事者，守于城上不当术者。

城持出必为明填，令吏民皆智知之。从一人百人以上，持出不操填章，从人非亓故人，乃亓稹章也，千人之将以上止之，勿令得行。行及吏卒从之，皆斩，具以闻于上。此守城之重禁之，夫奸之所生也，不可不审也。

城上为爵穴，下堞三尺，广亓外，五步一。爵穴大容苴，高者六尺，下者三尺，疏数自适为之。塞外堑，去格七尺，为县梁。城笮陕不可堑者，勿堑。城上三十步一聋灶，人擅苣长五节。寇在城下，闻鼓音，燔苣，复鼓，内苣爵穴中，照外。

诸藉车皆铁什，藉车之柱长丈七尺，亓狸者四尺；夫长三丈以上，至三丈五尺，马颊长二尺八寸，试藉车之力而为之困，失四分之三在上。藉车，夫长三尺，四二三在上，马颊在三分中。马颊长二尺八寸，夫长二十四尺，以下不用。治困以大车轮。藉车桓长丈二尺半，诸藉车皆铁什，复车者在之。

寇闉池来，为作水甬，深四尺，坚慕狸之。十尺一，覆以瓦而待令。以木大围长二尺四分而早凿之，置炭火亓中而合慕之，而以藉车投之。为疾犁投，长二尺五寸，大二围以上。涿弋，弋长七寸，弋闲六寸，剡亓末。狗走，广七寸，长尺八寸，蚤长四寸，犬耳施之。”

子墨子曰：“守城之法，必数城中之木，十人之所举为十挈，五人之所举为五挈，凡轻重以挈为人数。为薪樵挈，壮者有挈，弱者有挈，皆称亓任。凡挈轻重所为，吏人各得亓任。城中无食则为大杀。去城门五步大堑之，高地三丈下地至，施贼亓中，上为发梁，而机巧之，比传薪土，使可道行，旁有沟垒，毋可逾越，而出佻且比，适人遂入，引机发梁，适人可禽。适人恐惧而有疑心，因而离。”