---
---
---
title: 备蛾傅
---




禽子再拜再拜曰：“敢问适人强弱，遂以傅城，后上先断，以为法程，斩城为基，掘下为室，前上不止，后射既疾，为之柰何？”

子墨子曰：“子问蛾傅之守邪？蛾傅者，将之忿者也。守为行临射之，校机藉之，擢之，太泛迫之，烧荅覆之，沙石雨之，然则蛾傅之攻败矣。备蛾傅为县脾，以木板厚二寸，前后三尺，旁广五尺，高五尺，而折为下磨车，转径尺六寸。令一人操二丈四方，刃其两端，居县脾中，以铁璅敷县二脾上衡，为之机，令有力四人下上之，弗离。施县脾，大数二十步一，攻队所在六步一。

为累荅广从丈各二尺，以木为上衡，以麻索大编之，染其索涂中，为铁璅，钩其两端之县。客则蛾傅城，烧荅以覆之，连梃，抄大皆救之。以车两走，轴闲广大以圉，犯之。刺其两端。以束轮，遍编涂其上。室中以榆若蒸，以棘为旁，命曰火捽，一曰传汤，以当队。客则乘队，烧传汤，斩维而下之，令勇士随而击之，以为勇士前行，城上辄塞坏城。

城下足为下说镵杙，长五尺，大圉半以上，皆剡其末，为五行，行闲广三尺，狸三尺，大耳树之。为连殳，长五尺，大十尺。梃长二尺，大六寸，索长二尺。椎，柄长六尺，首长尺五寸。斧，柄长六尺，刃必利，皆筑其一后。荅广丈二尺，其长丈六尺，垂前衡四寸，两端接尺相覆，勿令鱼鳞槮，着其后行。中央木绳一，长二丈六尺，荅楼不会者以牒塞，数暴干，荅为格，令风上下。堞恶疑坏者，先狸木十尺一枚一，节坏，邓植以押虑卢薄于木，卢薄表八尺，广七寸，经尺一，数施一击而下之，为上下釫而斫之。

经一钧、禾楼、罗石、县荅，植内毋植外。

杜格，狸四尺，高者十丈，木长短相杂，兑其上，而外内厚涂之。

为前行行栈、县荅。隅为楼，楼必曲里。土五步一，毋其二十畾。雀穴十尺一，下堞三尺，广其外。转傅城上，楼及散与池革盆。若转，攻卒击其后，暖失治。车革火。

凡杀蛾傅而攻者之法，置薄城外，去城十尺，薄厚十尺。伐操之法，大小尽木断之，以十尺为断，离而深狸坚筑之，毋使可拔。

二十步一杀，有鬲，厚十尺。杀有两门，门广五步，薄门板梯狸之，勿筑，令易拔。城上希薄门而置捣。

县火，四尺一椅，五步一灶，灶门有炉炭。传令敌人尽入，车火烧门，县火次之，出载而立，其广终队，两载之间一火，皆立而待鼓音而然，即俱发之。敌人辟火而复攻，县火复下，敌人甚病。

敌引哭而榆，则令吾死士左右出穴门击遗师，令贲士、主将皆听城鼓之音而出，又听城鼓之音而入。因素出兵将施伏，夜半，而城上四面鼓噪，敌人必或，破军杀将。以白衣为服，以号相得。