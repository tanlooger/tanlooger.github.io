---
---
---
title: 备梯
---




禽滑厘子事子墨子三年，手足胼胝，面目黧黑，役身给使，不敢问欲。子墨子其哀之，乃管酒块脯，寄于大山昧葇坐之，以樵禽子。禽子再拜而叹。子墨子曰：“亦何欲乎？”禽子再拜再拜曰：“敢问守道？”

子墨子曰：“姑亡，姑亡。古有亓术者，内不亲民，外不约治，以少闲众，以弱轻强，身死国亡，为天下笑。子亓慎之，恐为身姜。”

禽子再拜顿首，愿遂问守道。曰：“敢问客众而勇，烟资吾池，军卒并进，云梯既施，攻备已具，武士又多，争上吾城，为之柰何？”

子墨子曰：“问云梯之守邪？云梯者重器也，亓动移甚难。守为行城，杂楼相见，以环亓中。以适广陕为度，环中藉幕，毋广亓处。行城之法，高城二十尺，上加堞，广十尺，左右出巨各二十尺，高、广如行城之法。

为爵穴辉鼠，施荅亓外，机、冲、钱、城，广与队等，杂亓闲以镌、剑，持冲十人，执剑五人，皆以有力者。令案目者视适，以鼓发之，夹而射之，重而射之，披机藉之，城上繁下矢、石、沙、炭以雨之，薪火、水汤以济之，审赏行罚，以静为故，从之以急，毋使生虑。若此，则云梯之攻败矣。

守为行堞，堞高六尺而一等，施剑亓面，以机发之，冲至则去之，不至则施之。雀穴三尺而一，蒺藜投必遂而立，以车推引之。

裾城外，去城十尺，裾厚十尺。伐裾，小大尽本断之，以十尺为传，杂而深埋之，坚筑，毋使可拔。二十步一杀，杀有一鬲，鬲厚十尺，杀有两门，门广五尺。裾门一，施浅埋，弗筑，令易拔。城希裾门而直桀。

县火，四尺一钩樴，五步一灶，灶门有炉炭。令适人尽入，辉火烧门，县火次之。出载而立，亓广终队。两载之闲一火，皆立而待鼓而然火，即具发之。适人除火而复攻，县火复下，适人甚病，故引兵而去。则令我死士左右出穴门击溃师，令贲士、主将皆听城鼓之音而出，又听城鼓之音而入。因素出兵施伏，夜半城上四面鼓噪，适人必或，有此必破军杀将。以白衣为服，以号相得，若此，则云梯之攻败矣。”