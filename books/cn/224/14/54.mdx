---
---
---
title: 备穴
---




禽子再拜再拜，曰：“敢问古人有善攻者，穴土而入，缚柱施火，以坏吾城，城坏，或中人为之柰何？”子墨子曰：“问穴土之守邪？备穴者城内为高楼，以谨候望适人。适人为变，筑垣聚土非常者，若彭有水浊非常者，此穴土也，急堑城内穴亓土直之。穿井城内，五步一井，傅城足，高地，丈五尺，下地，得泉三尺而止。令陶者为罂，容四十斗以上，固幎之以薄皮革，置井中，使聪耳者伏罂而听之，审知穴之所在，凿穴迎之。

令陶者为月明，长二尺五寸六围，中判之，合而施之穴中，偃一，覆一。柱之外善周涂，亓傅柱者勿烧。柱者勿烧柱善涂亓窦际，勿令泄。两旁皆如此，与穴俱前。下迫地，置康若灰亓中，勿满。灰康长五窦，左右俱杂相如也。穴内口为灶，令如窑，令容七八员艾，左右窦皆如此，灶用四橐。穴且遇，以颉皋冲之，疾鼓橐熏之，必令明习橐事者勿令离灶口。连版以穴高下、广陕为度，令穴者与版俱前，凿亓版令容矛，参分亓疏数，令可以救窦。穴则遇，以版当之，以矛救窦，勿令塞窦，窦则塞，引版而却，过一窦而塞之，凿亓窦，通亓烟，烟通，疾鼓橐以熏之。从穴内听穴之左右，急绝亓前，勿令得行。若集客穴，塞之以柴涂，令无可烧版也。然则穴土之攻败矣。

寇至吾城，急非常也，谨备穴。穴疑有应寇，急穴穴未得，慎毋追。

凡杀以穴攻者，二十步一置穴，穴高十尺，凿十尺，凿如前，步下三尺，十步拥穴，左右横行，高广各十尺杀。

俚两罂，深平城置板亓上，连板以井听。五步一密。用梓若松为穴户，户穴有两蒺藜，皆长极亓户，户为环，垒石外埻，高七尺，加堞亓上。勿为陛与石，以县陛上下出入。具炉橐，橐以牛皮，炉有两缶，以桥鼓之百十，每亦熏四十什，然炭杜之，满炉而盖之，毋令气出。适人疾近五百穴穴高若下，不至吾穴，即以伯凿而求通之。穴中与适人遇，则皆圉而毋逐，且战北，以须炉火之然也，即去而入壅穴杀。有鼠窜，为之户及关钥独顺，得往来行亓中。穴垒之中各一狗，狗吠即有人也。

斩艾与柴长尺，乃置窑灶中，先垒窑壁迎穴为连版。

凿井传城足，三丈一，视外之广陕而为凿井，慎勿失。城卑穴高从穴难。凿井城上，为三四井，内新甀井中，伏而听之。审之知穴之所在，穴而迎之。穴且遇，为颉皋，必以坚材为夫，以利斧施之，命有力者三人用颉皋冲之，灌以不洁十余石。

趣伏此井中，置艾亓上，七八员，盆盖井口，毋令烟上泄，旁亓橐口，疾鼓之。

以车轮为辒。一束樵，染麻索涂中以束之。铁锁，县正当寇穴口。铁锁长三丈，端环，一端钩。

鼠穴高七尺，五寸广，柱闲也尺，二尺一柱，柱下傅舄，二柱共一员十一。两柱同质，横员士，柱大二围半，必固亓员士，无柱与柱交者。

穴二窑，皆为穴月屋，为置吏、舍人，各一人，必置水。塞穴门以车两走，为辒，涂亓上，以穴高下广陕为度，令入穴中四五尺，维置之。当穴者客争伏门，转而塞之为窑，容三员艾者，令亓突入伏尺。伏傅突一旁，以二橐守之，勿离。穴矛以铁，长四尺半，大如铁服说，即刃之二矛。内去窦尺，邪凿之，上穴当心，亓矛长七尺。穴中为环利率，穴二。

凿井城下，俟亓身井且通，居版上，而凿亓一遍，已而移版，凿一遍。颉皋为两夫，而旁狸亓植，而数钩亓两端。诸作穴者五十人，男女相半。五十人。攻内为传士之口，受六参，约枲绳以牛亓下，可提而与投，已则穴七人守退，垒之中为大庑一，藏穴具亓中。难穴，取城外池唇木月散之什，斩亓穴，深到泉。难近穴为铁鈇。金与扶林长四尺，财自足。客即穴，亦穴而应之。

为铁钩巨长四尺者，财自足，穴彻，以钩客穴者。为短矛、短戟、短弩、虻矢，财自足，穴彻以斗。以金剑为难，长五尺，为銎、木柄；柄有虑枚，以左客穴。

戒持罂，容三十斗以上，狸穴中，丈一，以听穴者声。

为穴，高八尺，广，善为傅置。具炉牛皮橐，皮及缶，卫穴二，盖陈靃及艾，穴彻熏之以。

斧金为斫，柯长三尺，卫穴四。为垒，卫穴四十，属四。为斤、斧、锯、凿、瞿、财自足。为铁校，卫穴四。

为中橹，高十丈半，广四尺。为横穴八橹，盖具稿枲，财自足，以烛穴中。

益持酰，客即熏，以救目，救目分方鼓穴，以盆盛酰置穴中，大盆毋少四斗。即熏，以目临酰上及以洒目。”