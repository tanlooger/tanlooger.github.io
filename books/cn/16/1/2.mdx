---
---
---
title: 卷二·本纪第二·高祖下
---

○高祖下

永定元年冬十月乙亥，高祖即皇帝位於南郊，柴燎告天曰“皇帝臣霸先，敢用玄牡昭告於皇皇后帝：梁氏以圮剥荐臻，历运有极，钦若天应，以命於霸先。夫肇有烝民，乃树司牧，选贤与能，未常厥姓。放勋、重华之世，咸无意於受终，当涂、典午之君，虽有心於揖让，皆以英才处万乘，高勋御四海，故能大庇黔首，光宅区县。有梁末运，仍叶遘屯，獯丑凭陵，久移神器，承圣在外，非能祀夏，天未悔祸，复罹寇逆，嫡嗣废黜，宗枝僭诈，天地荡覆，纪纲泯绝。霸先爰初投袂，大拯横流，重举义兵，实戡多难，废王立帝，实有厥功，安国定社，用尽其力。是谓小康，方期大道。既而烟云表色，日月呈瑞，纬聚东井，龙见谯邦，除旧布新，即彰玄象，迁虞事夏，且协讼歌，九域八荒，同布衷款，百神群祀，皆有诚愿。梁帝高谢万邦，授以大宝，霸先自惟菲薄，让德不嗣，至於再三，辞弗获许。佥以百姓须主，万机难旷，皇灵眷命，非可谦拒。畏天之威，用膺嘉祚，永言夙志，能无惭德。敬简元辰，升坛受禅，告类上帝，用答民心，永保於我有陈。惟明灵是飨”先是氛雾，昼夜晦冥，至於是日，景气清晏，识者知有天道焉。礼毕，舆驾还宫，临太极前殿。诏曰“五德更运，帝王所以御天，三正相因，夏、殷所以宰世，虽色分辞翰，时异文质，揖让征伐，迄用参差，而育德振民，义归一揆。朕以寡昧，时属艰危，国步屡屯，天维三绝，肆勤先后，拯厥横流，藉将帅之功，兼猛士之力，一匡天下，再造黔黎。梁氏以天禄永终，历数攸在，遵与能之典，集大命於朕躬。顾惟菲德，辞不获亮，式从天眷，俯协民心，受终文祖，升禋上帝，继迹百王，君临万宇，若涉川水，罔知攸济。宝业初建，皇祚惟新，思俾惠泽，覃被亿兆。可大赦天下，改梁太平二年为永定元年。赐民爵二级，文武二等。鳏寡孤独不能自存者人谷五斛。逋租宿债，皆勿复收。其有犯乡里清议赃污淫盗者，皆洗除先注，与之更始。长徒敕系，特皆原之。亡官失爵，禁锢夺劳，一依旧典”又诏曰“《礼》陈杞、宋，《诗》咏二客，弗臣之重，历代斯敦。梁氏钦若人祇，宪章在昔，济河沈璧，高谢万邦，茅赋所加，宜遵旧典。其以江阴郡奉梁主为江阴王，行梁正朔，车旗服色，一依前准，宫馆资待，务尽优隆”又诏梁皇太后为江阴国太妃，皇后为江阴国妃。又诏百司依位摄职。景子，舆驾幸钟山祠蒋帝庙。戊寅，舆驾幸华林园，亲览词讼，临赦囚徒。己卯，分遣大使宣劳四方，下玺书敕州郡曰“夫四王革代，商、周所以应天，五胜相推，轩、羲所以当运。梁德不造，丧乱积年，东夏崩腾，西都荡覆。萧勃干纪，非唯赵伦，侯景滔天，逾於刘载。贞阳反篡，贼约连兵，江左累属於鲜卑，金陵久非於梁国。自有氤氲混沌之世，龙图凤纪之前，东汉兴平之，西朝永嘉之乱，天下分崩，未有若於梁朝者也。朕以虚薄，属当兴运，自昔登庸，首清诸越，徐门浪泊，靡不征行，浮海乘山，所在戡定。冒愬风尘，骋驰师旅，六延梁祀，十翦强寇，岂曰人谋，皆由天启。梁氏以天禄斯改，期运永终，钦若唐、虞，推其鼎玉，朕东西退让，拜手陈辞，避舜子於箕山之阳，求支伯於沧洲之野，而公卿敦逼，率土翘惶，天命难稽，遂享嘉祚。今月乙亥，升礼太坛，言念迁桐，但有惭德。自梁氏将末，频月亢阳，火运斯终，秋霖奄降。翌日成礼，圆丘宿设，埃云晚霁，星象夜张。朝景重轮，泫三危之膏露，晨光合璧，带五色之卿云。顾惟寡薄，弥惭休祉，昧旦丕显，方思至治。卿等拥旄方岳，相任股肱，剖符名守，方寄恤隐。王历惟新，念有欣庆，想深求民瘼，务在廉平，爱惠以抚孤贫，威刑以御强猾。若有萑蒲之盗，或犯戎商，山谷之酋，擅强幽险，皆从肆赦，咸使知闻。如或迷途，俾在无贷。今遣使人具宣往旨，念思善政，副此虚怀”庚辰，诏出佛牙於杜姥宅，集四部设无遮大会，高祖亲出阙前礼拜。初，齐故僧统法献於乌缠国得之，常在定林上寺，梁天监末，为摄山庆云寺沙门慧兴保藏，慧兴将终，以属弟慧志，承圣末，慧志密送於高祖，至是乃出。辛巳，追尊皇考曰景皇帝，庙号太祖。皇妣董太夫人曰安皇后。追谥前夫人钱氏号为昭皇后，世子克为孝怀太子。立夫人章氏为皇后。癸未，尊景帝陵曰瑞陵，昭皇后陵曰嘉陵，依梁初园陵故事。立删定郎，治定律令。戊子，迁景皇帝神主祔於太庙。辛卯，以中权将军、开府仪同三司、丹阳尹王冲为左光禄大夫。癸巳，追赠皇兄梁故散骑常侍、平北将军、兖州刺史长城县公道谭骠骑大将军、太尉，封始兴郡王。弟梁故侍中、骠骑将军、南徐州刺史武康县侯休先车骑大将军、司徒，封南康郡王。是月，西讨都督周文育、侯安都於郢州败绩，囚於王琳。十一月景申，诏曰“东都齐国，义乃亲贤，西汉城阳，事兼功烈。散骑常侍、使持节、都督会稽等十郡诸军事、宣毅将军、会稽太守长城县侯蒨，学尚清优，神凝正，文参礼乐，武定妖氛，心力谋猷，为家治国，拥旄作守，期月有成，辟彼关河，功逾萧、寇，萑蒲之盗，自反耕农，篁竹之豪，用禀声朔。朕以虚寡，属当兴运，提彼三尺，宾於四门，王业艰难，赖乎此子，宜隆上爵，称是元功。可封临川郡王，邑二千户。兄子梁中书侍郎顼袭封始兴王，弟子梁中书侍郎昙朗袭封南康王，礼秩一同正王”己亥，甘露降於钟山松林，弥满岩谷。庚子，开善寺沙门采之以献，敕颁赐群臣。景辰，以镇西将军、南豫州刺史徐度为镇右将军、领军将军。庚申，京师大火。十二月庚辰，皇后谒太庙。

二年春正月乙未，诏曰“夫设官分职，因事重轻，羽仪车马，随时隆替，晋之五校，鸣笳启途，汉之九卿，传呼并迾，虞官夏礼，岂曰同科，殷朴周文，固无恒格。朕膺兹宝历，代是天工，留念官方，庶允时衷。梁天监中，左右骁骑领朱衣直閤，并给仪从，北徐州刺史昌义之初，首为此职。乱离岁久，朝典不存，后生年少，希闻旧则。今去左右骁骑，宜通文武，文官则用腹心，武官则用功臣，所给仪从，同太子二卫率。此外众官，尚书详为条制”车骑将军、开府仪同三司侯瑱进位司空，中权将军、开府仪同三司、新除左光禄大夫王冲为太子少傅。左卫将军徐世谱为护军将军，南兖州刺史吴明彻进号安南将军，衡州刺史欧阳頠进号镇南将军。辛丑，舆驾亲祠南郊。诏曰“朕受命君临，初移星琯，孟陬嘉月，备礼泰坛，景候昭华，人祗允庆，思令亿兆，咸与惟新。且往代祅氛，於今犹梗，军机未息，征赋咸繁，事不获已，久知下弊，言念黔黎，无忘寝食。夫罪无轻重，已发觉未发觉，在今昧爽以前，皆赦除之。西寇自王琳以下，并许返迷，一无所问。近所募义军，本拟西寇，并宜解遣，留家附业。晚订军资未送者并停，元年军粮逋馀者原其半。州郡县军戍并不得辄遣使民间，务存优养。若有侵扰，严为法制”乙巳，舆驾亲祠北郊。甲辰，振远将军、梁州刺史张立表称去乙亥岁八月，丹徒、兰陵二县界遗山侧，一旦因涛水涌生，沙涨，周旋千馀顷，并膏腴，堪垦植。戊午，舆驾亲祠明堂。二月壬申，南豫州刺史沈泰奔於齐。辛卯，诏车骑将军、司空侯瑱总督水步众军以遏齐寇。三月甲午，诏曰“罚不及嗣，自古通典，罪疑惟轻，布在方策。沈泰反覆无行，遐迩所知。昔有微功，仍荷朝寄，剖符名郡，推毂累藩，汉口班师，还居方岳，良田有逾於四百，食客不止於三千，富贵显荣，政当如此。鬼害其盈，天夺之魄，无故猖狂，自投獯丑。虽复知人则哲，惟帝其难，光武有蔽於庞萌，魏武不知於於禁，但令朝廷，无我负人。其部曲妻儿，各令复业，所在及军人若有恐胁侵掠者，皆以劫论。若有男女口为人所藏，并许诣台申诉。若乐随临川王及节将立效者，悉皆听许”乙卯，高祖幸后堂听讼，还於桥上观山水，赋诗示群臣。是月，王琳立梁永嘉王萧庄於郢州。夏四月甲子，舆驾亲祠太庙。乙丑，江阴王薨，诏遣太宰吊祭，司空监护丧事，凶礼所须，随由备办。以梁武林侯萧谘息季卿嗣为江阴王。景寅，舆驾幸石头，饯司空侯瑱。戊辰，重云殿东鸱尾有紫烟属天。五月乙未，京师地震。癸丑，齐广陵南城主张显和、长史张僧那各率其所部入附。辛酉，舆驾幸大庄严寺舍身。壬戌，群臣表请还宫。六月己巳，诏司空侯瑱、领军将军徐度率舟师为前军，以讨王琳。秋七月戊戌，舆驾幸石头，亲送瑱等。己亥，江州刺史周迪擒王琳将李孝钦、樊猛、余孝顷於工塘。甲辰，遣吏部尚书谢哲谕王琳。甲寅，嘉禾一穗六岐生五城。初，侯景之平也，火焚太极殿，承圣中议欲营之，独阙一柱，至是有樟木大十八围，长四丈五尺，流泊陶家后渚，监军邹子度以闻。诏中书令沈众兼起部尚书，少府卿蔡俦兼将作大匠，起太极殿。八月景寅，以广梁郡为陈留郡。辛未，诏临川王蒨西讨，以舟师五万发自京师，舆驾幸冶城寺亲送焉。前开府仪同三司、南豫州刺史周文育，前镇北将军、南徐州刺史、新除开府仪同三司侯安都等於王琳所逃归，自劾廷尉，即日引见，并宥之。戊寅，诏复文育等本官。壬午，追封皇子立为豫章王，谥曰献。权为长沙王，谥曰思。长女为永世公主，谥曰懿。谢哲反命，王琳请还镇湘川，诏追众军缓其伐。癸未，西讨众军至自大雷。丁亥，以信威将军、江州刺史周迪为开府仪同三司，进号平南将军。改南徐州所领南兰陵郡复为东海郡。冬十月庚午，遣镇南将军、开府仪同三司周文育都督众军出豫章，讨余孝劢。乙亥，舆驾幸庄严寺，发《金光明经》题。丁酉，以仁威将军、高州刺史黄法为开府仪同三司，进号镇南将军。甲寅，太极殿成，匠各给复。十二月庚申，侍中、安东将军临川王蒨率百僚朝前殿，拜上牛酒。甲子，舆驾幸大庄严寺，设无珝大会，舍乘舆法物。群臣备法驾奉迎，即日舆驾还宫。景寅，高祖於太极殿东堂宴群臣，设金石之乐，以路寝告成也。壬申，割吴郡盐官、海盐、前京三县置海宁郡，属扬州。以安成所部广兴六洞置安乐郡。丙戌，以宁远将军、北江州刺史熊昙朗为开府仪同三司，进号平西将军。丁亥，诏曰“梁时旧仕，乱离播越，始还朝廷，多未铨序。又起兵已来，军勋甚众。选曹即条文武簿及节将应九流者，量其所拟”於是随材擢用者五十馀人。

三年春正月己丑，青龙见於东方。丁酉，以镇南将军、广州刺史欧阳頠即本号开府仪同三司。是夜大雪，及旦，太极殿前有龙迹见。甲午，广州刺史欧阳頠表称白龙见於州江南岸，长数十丈，大可八九围，历州城西道入天井岗。仙人见於罗浮山寺小石楼，长三丈所，通身洁白，衣服楚丽。辛丑，诏曰“南康、始兴王诸妹，已有封爵，依礼止是藩主。此二王者，有殊恒情，宜隆礼数。诸主仪秩及尚主，可并同皇女”戊申，诏临川王蒨省扬、徐二州辞讼。二月辛酉，以平西将军、桂州刺史淳于量为开府仪同三司，进号镇西大将军。壬午，司空侯瑱督众军自江入合州，焚齐舟舰。三月景申，侯瑱至自合肥，众军献捷。夏闰四月庚寅，诏曰“开廪赈绝，育民之大惠，巡方恤患，前王之令典。朕当斯季俗，膺此乐推，君德未孚，民瘼犹甚，重兹多垒，弥疚纳隍。良由四聪弗达，千里勿应。博施之仁，何其或爽。残弊之轨，致此未康。吴州、缙州，去岁蝗旱，郢田虽咒，郑渠终涸，室靡盈积之望，家有填壑之嗟。百姓不足，兆民何赖。近已遣中书舍人江德藻衔命东阳，与令长二千石问民疾苦，仍以入台仓见米分恤。虽德非既饱，庶微慰阻饑”甲午，诏依前代置西省学士，兼以伎术者预焉。丁酉，遣镇北将军徐度率众城南皖口。是时久不雨，景午，舆驾幸钟山祠蒋帝庙，是日降雨，迄於月晦。五月景辰朔，日有食之，有司奏：旧仪，御前殿，服朱纱袍、通天冠。诏曰“此乃前代承用，意有未同。合朔仰助太阳，宜备衮冕之服。自今已去，永可为准”景寅，扶南国遣使献方物。乙酉，北江州刺史熊昙朗杀都督周文育於军，举兵反。王琳遣其将常众爱、曹庆率兵援余孝劢。六月戊子，仪同侯安都败众爱等於左里，获琳从弟袭、主帅羊暕等三十馀人，众爱遁走，庚寅，庐山民斩之，传首京师。甲午，众师凯归。诏曰“昙朗噬逆，罪不容诛，分命众军，仍事掩讨，方加枭磔，以明刑宪”徵临川王蒨往皖口置城栅，以钱道戢守焉。丁酉，高祖不豫，遣兼太宰、尚书左仆射王通以疾告太庙，兼太宰、中书令谢哲告大社、南北郊。辛丑，高祖疾小瘳。故司空周文育之柩至自建昌。壬寅，高祖素服哭於东堂，哀甚。癸卯，高祖临讯狱讼。是夜，荧惑在天尊。高祖疾又甚。景午，崩於璇玑殿，时年五十七。遗诏追临川王蒨入纂。甲寅，大行皇帝迁殡於太极殿西阶。秋八月甲午，群臣上谥曰武皇帝，庙号高祖。丙申，葬万安陵。

高祖智以绥物，武以宁乱，英谋独运，人皆莫及，故能征伐四克，静难夷凶。至升大麓之日，居阿衡之任，恒崇宽政，爱育为本。有须发调军储，皆出於事不可息。加以俭素自率，常膳不过数品，私飨曲宴，皆瓦器蚌盘，肴核庶羞，裁令充足而已，不为虚费。初平侯景，及立绍泰，子女玉帛，皆班将士。其充闱房者，衣不重彩，饰无金翠，哥钟女乐，不列於前。及乎践祚，弥厉恭俭。故隆功茂德，光有天下焉。

陈吏部尚书姚察曰：高祖英略大度，应变无方，盖汉高、魏武之亚矣。及西都荡覆，诚贯天人。王僧辩阙伊尹之才，空结桐宫之愤，贞阳假秦兵之送，不思穆嬴之泣。高祖乃蹈玄机而抚末运，乘势隙而拯横流，王迹所基，始自於此，何至戡黎升陑之捷而已焉。故於慎徽时序之世，变声改物之辰，兆庶归以讴歌，炎灵去如释负，方之前代，何其美乎。

