---
---
---
title: 卷三·本纪第三·世祖
---

○世祖

世祖文皇帝，讳蒨，字子华，始兴昭烈王长子也。少沈敏有识量，美容仪，留意经史，举动方雅，造次必遵礼法。高祖甚爱之，常称“此儿吾宗之英秀也”。梁太清初，梦两日斗，一大一小，大者光灭坠地，色正黄，其大如斗，世祖因三分取一而怀之。侯景之乱，乡人多依山湖寇抄，世祖独保家无所犯。时乱日甚，乃避地临安。及高祖举义兵，侯景遣使收世祖及衡阳献王，世祖乃密袖小刀，冀因入见而害景。至便属吏，故其事不行。高祖大军围石头，景欲加害者数矣。会景败，世祖乃得出赴高祖营。起家为吴兴太守。时宣城劫帅纪机、郝仲等各聚众千馀人，侵暴郡境，世祖讨平之初。承圣二年，授信武将军，监南徐州。三年，高祖北征广陵，使世祖为前军，每战克捷。高祖之将讨王僧辩也，先召世祖与谋。时僧辩女婿杜龛据吴兴，兵众甚盛，高祖密令世祖还长城，立栅以备龛。世祖收兵才数百人，战备又少，龛遣其将杜泰领精兵五千，乘虚奄至。将士相视失色，而世祖言笑自若，部分益明，於是众心乃定。泰知栅内人少，日夜苦攻。世祖激厉将士，身当矢石，相持数旬，泰乃退走。及高祖遣周文育率兵讨龛，世祖与并军往吴兴。时龛兵尚众，断据冲要，水步连阵相结，世祖命将军刘澄、蒋元举率众攻龛，龛军大败，窘急，因请降。东扬州刺史张彪起兵围临海太守王怀振，怀振遣使求救，世祖与周文育轻兵往会稽以掩彪。后彪将沈泰开门纳世祖，世祖尽收其部曲家累，彪至，又破走，若邪村民斩彪，传其首。以功授持节、都督会稽等十郡诸军事、宣毅将军、会稽太守。山越深险，皆不宾附，世祖分命讨击，悉平之，威惠大振。高祖受禅，立为临川郡王，邑二千户，拜侍中、安东将军。及周文育、侯安都败於沌口，高祖诏世祖入卫，军储戎备，皆以委焉。寻命率兵城南皖。

永定三年六月景午，高祖崩，遗诏征世祖入纂。甲寅，至自南皖，入居中书省。皇后令曰“昊天不吊，上玄降祸。大行皇帝奄捐万国，率土哀号，普天如丧，穷酷烦冤，无所迨及。诸孤藐尔，反国无期，须立长主，以宁县。侍中、安东将军、临川王蒨，体自景皇，属惟犹子。建殊功於牧野，敷盛业於戡黎，纳麓时叙之辰，负扆乘机之日，并佐时雍，是同草创，祧祏所系，遐迩宅心，宜奉大宗，嗣膺宝录，使七庙有奉，兆民宁晏。未亡人假延馀息，婴此百罹，寻绎缠绵，兴言感绝”世祖固让，至於再三，群公卿士固请，其日即皇帝位於太极前殿。诏曰“上天降祸，奄集邦家，大行皇帝背离万国，率土崩心，若丧考妣。龙图宝历，眇属朕躬，运钟扰攘，事切机务，南面须主，西让礼轻，令便式膺景命，光宅四海。可大赦天下，罪无轻重，悉皆荡涤。逋租宿债，吏民愆负，可勿复收。文武内外，量加爵叙。孝悌力田为父后者，赐爵一级。庶祗畏在心，公卿毕力，胜残去杀，无待百年。兴言号哽，深增恸绝”又诏州郡悉停奔赴。秋七月景辰，尊皇后为皇太后，己未，以镇南将军、开府仪同三司、广州刺史欧阳頠进号征南将军，平南将军、开府仪同三司周迪进号镇南将军，平南将军、开府仪同三司、高州刺史黄法进号安南将军。庚申，以镇南大将军、开府仪同三司、桂州刺史淳于量进号征南大将军。辛酉，以侍中、车骑将军、司空侯瑱为太尉，镇西将军、开府仪同三司、南豫州刺史侯安都为司空，侍中、中权将军、开府仪同三司王冲为特进、左光禄大夫，镇北将军、南徐州刺史徐度为侍中、中抚军将军、开府仪同三司。壬戌，以侍中、护军将军徐世谱为特进、安右将军。侍中、忠武将军杜棱为领军将军。乙丑，重云殿灾。八月癸巳，以平北将军、南徐州刺史留异为安南将军、缙州刺史，平南将军、北江州刺史鲁悉达进号安左将军。庚戌，封皇子伯茂为始兴王，奉昭烈王后。徙封始兴嗣王顼为安成王。九月辛酉，立皇子伯宗为皇太子，王公以下赐帛各有差。乙亥，立妃沈氏为皇后。冬十一月乙卯，王琳寇大雷，诏遣太尉侯瑱、司空侯安都、仪同徐度率众以御之。

天嘉元年春正月癸丑，诏曰“朕以寡昧，嗣纂洪业，哀惸在疚，治道弗昭，仰惟前德，幽显遐畅，恭己不言，庶几无改。虽宏图懋轨，日月方弘，而清庙廓然，圣灵浸远，感寻永往，瞻言罔极。今四象运周，三元告献，华夷胥洎，玉帛骏奔，思覃遗泽，播之亿兆。其大赦天下。改永定四年为天嘉元年。鳏寡孤独不能自存立者，赐谷人五斛。孝悌力田殊行异等，加爵一级”甲寅，分遣使者宣劳四方。辛酉，舆驾亲祠南郊，诏曰“朕式飨上玄，虔奉牲玉，高禋礼毕，诚敬兼弘。且阴霾浃辰，褰霁在日，云物韶朗，风景清和，庆动人祇，忭流庶俗，思俾黎元，同此多祐。可赐民爵一级”辛未，舆驾亲祠北郊。日有冠。二月辛卯，老人星见。乙未，高州刺史纪机自军叛还宣城，据郡以应王琳，泾令贺当迁讨平之。景申，太尉侯瑱败王琳於梁山，败齐兵於博望，生擒齐将刘伯球，尽收其资储船舰，俘馘以万计，王琳及其主萧庄奔於齐。戊戌，诏曰“夫五运递来，三灵眷命，皇王因之改创，殷、周所以乐推。朕统历承基，丕隆鼎运，期理攸属，数祚斯在，岂侥幸所至，宁卜祝可求。故知神器之重，必在符命。是以逐鹿贻讥，断蛇定业，乱臣贼子，异世同尤。王琳识暗挈瓶，智惭卫足，干纪乱常，自贻颠沛，而缙绅君子，多被絷维，虽泾渭合流，兰鲍同肆，求之厥理，或有胁从。今九罭既设，八纮斯掩，天网恢恢，吞舟是漏。至如伏波游说，永作汉蕃，延寿脱归，终为魏守，器改秦、虞，材通晋、楚，行藏用舍，亦岂有恒，宜加宽仁，以彰雷作。其衣冠士族，预在凶党，悉皆原宥。将帅战兵，亦同肆眚，并随才铨引，庶收力用”又诏师旅以来，将士死王事者，并加赠谥。己亥，诏曰“日者凶渠肆虐，众军进讨，舟舰输积，权倩民丁，师出经时，役劳日久。今氛祲廓清，宜有甄被。可蠲复丁身。夫妻三年，於役不幸者，复其妻子”庚子，分遣使者赍玺书宣劳四方。乙巳，遣太尉侯瑱镇湓城。庚戌，以高祖第六子昌为骠骑将军、湘州牧，立为衡阳王。三月景辰，诏曰“自丧乱以来，十有馀载，编户凋亡，万不遗一，中原氓庶，盖云无几。顷者寇难仍接，算敛繁多，且兴师已来，千金日费，府藏虚竭，杼轴岁空。近所置军资，本充戎备，今元恶克殄，八表已康，兵戈静戢，息肩方在，思俾馀黎，陶此宽赋，今岁军粮通减三分之一。尚书申下四方，称朕哀矜之意。守宰明加劝课，务急农桑，庶鼓腹含哺，复在兹日”萧庄所署郢州刺史孙玚举州内附。丁巳，江州刺史周迪平南中，斩贼率熊昙朗，传首京师。先是，齐军守鲁山城，戊午，齐军弃城走，诏南豫州刺史程灵洗守之。甲子，分荆州之天门、义阳、南平，郢州之武陵四郡，置武州。其刺史督沅州，领武陵太守，治武陵郡。其都尉所部六县为沅州。别置通宁郡，以刺史领太守，治都尉城，省旧都尉。以安南将军、南兖州刺史、新除右卫将军吴明彻为安西将军、武州刺史，伪郢州刺史孙玚为安南将军、湘州刺史。丙子，衡阳王昌薨。丁丑，诏曰“萧庄伪署文武官属还朝者，量加录序”夏四月丁亥，立皇子伯信为衡阳王，奉献王后。乙未，以安南将军荀朗为安北将军、合州刺史。五月乙卯，改桂阳之汝城县为卢阳郡。分衡州之始兴、安远二郡，置东衡州。六月辛巳，改谥皇祖妣景安皇后曰景文皇后。壬辰，诏曰“梁孝元遭离多难，灵榇播越，朕昔经北面，有异常伦，遣使迎接，以次近路。江宁既有旧茔，宜即安卜，车旗礼章，悉用梁典，依魏葬汉献帝故事”甲午，追策故始兴昭烈王妃曰孝妃。丁酉，以开府仪同三司徐度为侍中、中军将军。辛丑，国哀周忌，上临於太极前殿，百僚陪哭。赦京师殊死已下。是月，葬梁元帝於江宁。秋七月甲寅，诏曰“朕以眇身，属当大宝，负荷至重，忧责实深，而庶绩未康，胥怨犹结，伫咨贤良，发於梦想，每有一言入听，片善可求，何尝不褒奖抽扬，缄书绅带。而傅岩虚往，穹谷尚淹，蒲币空陈，旌弓不至。岂当有乖则哲，使草泽遗才。将时运浇流，今不逮古。侧食长怀，寝兴增叹。新安太守陆山才有启，荐梁前征西从事中郎萧策，梁前尚书中兵郎王暹，并世胄清华，羽仪著族，或文史足用，或孝德可称，并宜登之朝序，擢以不次。王公已下，其各进举贤良，申荐沦屈，庶众才必萃，大厦可成，使《棫朴》载哥，《由庚》在咏”乙卯，诏曰“自顷丧乱，编户播迁，言念馀黎，良可哀惕。其亡乡失土，逐食流移者，今年内随其适乐，来岁不问侨旧，悉令著籍，同土断之例”景辰，立皇子伯山为鄱阳王。八月庚辰，老人星见。壬午，诏曰“菽粟之贵，重於珠玉。自顷寇戎，游手者众，民失分地之业，士有佩犊之讥。朕哀矜黔庶，念康弊俗，思俾阻饑，方存富教。麦之为用，要切斯甚，今九秋在节，万实可收，其班宣远近，并令播种。守宰亲临劝课，务使及时。其有尤贫，量给种子”癸未，世祖临景阳殿听讼。戊子，诏曰“污樽土鼓，诚则难追，画卵雕薪，或可易革。梁氏末运，奢丽已甚，刍豢厌於胥史，哥钟列於管库，土木被朱丹之采，车马饰金玉之珍，逐欲浇流，迁讹遂远。朕自诸生，颇为内足，而家敦朴素，室靡浮华，观览时俗，常所扼腕。今妄假时乘，临驭区极，属当沦季，思闻治道，菲食卑宫，自安俭陋，俾兹薄俗，获反淳风。维雕镂淫饰，非兵器及国容所须，金银珠玉，衣服杂玩，悉皆禁断”甲午，周将贺若敦率马步一万，奄至武陵，武州刺史吴明彻不能拒，引军还巴陵。丁酉，上幸正阳堂阅武。九月癸丑，彗星见。乙卯，周将独孤盛领水军将趣巴、湘，与贺若敦水陆俱进，太尉侯瑱自寻阳往御之。辛酉，遣仪同徐度率众会瑱於巴丘。景子，太白昼见。丁丑，诏侯瑱众军进讨巴、湘。十月癸巳，侯瑱袭破独孤盛於杨叶洲，尽获其船舰，盛收兵登岸，筑城以保之。丁酉，诏司空侯安都率众会侯瑱南讨。十二月乙未，诏曰“古者春夏二气，不决重罪。盖以阳和布泽，天秩是弘，宽网昚刑，义符含育，前王所以则天象地，立法垂训者也。朕属当浇季，思求民瘼，哀矜恻隐，念甚纳隍，常欲式遵旧轨，用长风化。自今孟春讫於夏首，罪人大辟事已款者，宜且申停”己亥，周巴陵城主尉迟宪降，遣巴州刺史侯安鼎守之。庚子，独孤盛将馀众自杨叶洲潜遁。

二年春正月庚戌，大赦天下。以云麾将军、晋陵太守杜棱为侍中、领军将军。辛亥，以始兴王伯茂为宣惠将军、扬州刺史。乙卯，合州刺史裴景徽奔於齐。辛未，周湘州城主殷亮降，湘州平。二月丙戌，以太尉侯瑱为车骑将军、湘州刺史。庚寅，曲赦、湘州诸郡。三月乙卯，太尉、车骑将军、湘州刺史侯瑱薨。丁丑，以镇东将军、会稽太守徐度为镇南将军、湘州刺史。夏四月，分荆州之南平、宜都、罗、河东四郡，置南荆州，镇河东郡。以安西将军、武州刺史吴明彻为南荆州刺史。庚寅，以安左将军鲁悉达为安南将军、吴州刺史。辛卯，老人星见。秋七月丙午，周将贺若敦自拔遁归，人畜死者十七八。武陵、天门、南平、义阳、河东、宜都郡悉平。九月甲寅，诏曰“姬业方阐，望载渭滨，汉历既融，道通圯上。若乃摛精辰宿，降灵惟岳，风云有感，梦寐是求，斯固舟楫盐梅，递相表里，长世建国，罔或不然。至於铭德太常，从祀清庙，以贻厥后来，垂诸不朽者也。前皇经济区宇，裁成品物，灵贶式甄，光膺宝命，虽谟明浚发，幽显协从，亦文武贤能，翼宣王业。故大司马、骠骑大将军瑱，故司空文育，故平北将军、开府仪同三司僧明，故中护军颖，故领军将军拟，或缔构艰难，经纶夷险。或摧锋冒刃，殉义遗生。或宣哲协规，绸缪帷幄。或披荆汗马，终始勤劬。莫不罄诚悉力，屯泰以之。朕以寡昧，嗣膺丕绪，永言勋烈，思弘典训，便可式遵故实，载扬盛轨，可并配食高祖庙庭，俾兹大猷，永传宗祏”丙辰，以侍中、中权将军、特进、左光禄大夫、开府仪同三司王冲为丹阳尹。丹阳尹沈君理为左民尚书，领步兵校尉。冬十月乙巳，霍州西山蛮率部落内属。十一月乙卯，高骊国遣使献方物。甲子，以武昌、国川为竟陵郡，以安流民。十二月辛巳，以安东将军、吴郡太守孙玚为中护军。甲申，立始兴国庙於京师，用王者之礼。太子中庶子虞荔、御史中丞孔奂以国用不足，奏立煮海盐赋及榷酤之科，诏并施行。先是，缙州刺史留异应於王琳等反，丙戌，诏司空侯安都率众讨之。

三年春正月庚戌，设帷宫於南郊，币告胡公以配天。辛亥，舆驾亲祠南郊。诏曰“朕负荷宝图，亟回星琯，兢兢业业，庶几治定，而德化不孚，俗弊滋甚，永言念之，无忘日夜。阳和布气，昭事上玄，躬奉牺玉，诚兼飨敬，思与黎元，被斯宽惠，可普赐民爵一级，其孝悌力田，别加一等”辛酉，舆驾亲祠北郊。闰二月己酉，以百济王馀明为抚东大将军，高句骊王高汤为宁东将军。江州刺史周迪举兵应留异，袭湓城，攻豫章郡，并不克。辛亥，以南荆州刺史吴明彻为安右将军。甲子，改铸五铢钱。三月景子，安成王顼至自周，诏授侍中、中书监中卫将军，置佐史。丁丑，以安右将军吴明彻为安南将军、江州刺史，督众军南讨。甲申，大赦天下。庚寅，司空侯安都破留异於桃支岭，异脱身奔晋安，东阳郡平。夏四月癸卯，曲赦东阳郡。乙巳，齐遣使来聘。六月景辰，以侍中、中卫将军安成王顼为骠骑将军、扬州刺史。以会稽、东阳、临海、永嘉、新安、新宁、晋安、建安八郡置东扬州。以扬州刺史始兴王伯茂为镇东将军、东扬州刺史，征北将军、司空、南徐州刺史侯安都为侍中、征北大将军。秋七月己丑，皇太子纳妃王氏。在位文武赐帛各有差，孝悌力田为父后者赐爵二级。九月戊辰朔，日有食之。以侍中、都官尚书到仲举为尚书右仆射、丹阳尹。丁亥，周迪请降，诏安成王顼督众军以招纳之。是岁，周所立梁王萧詧死，子岿代立。

四年春正月景子，干陀利国遣使献方物。甲申，周迪弃城走，闽州刺史陈宝应纳之，临川郡平。壬辰，以平西将军、郢州刺史章昭达为护军将军，仁武将军、新州刺史华皎进号平南将军，镇南将军、开府仪同三司、高州刺史黄法为镇北大将军、南徐州刺史，安西将军、领临川太守周敷为南豫州刺史，中护军孙玚为镇右将军。罢高州隶入江州。二月戊戌，征南将军、开府仪同三司、广州刺史欧阳頠进号征南大将军。庚戌，以侍中、司空、征北大将军侯安都为征南大将军、江州刺史。庚申，以平南将军华皎为南湘州刺史。三月辛未，以镇南将军、开府仪同三司徐度为侍中、中军大将军。辛巳，诏赠讨周迪将士死王事者。夏四月辛丑，设无珝大会於太极前殿。乙卯，以侍中、中书监、中卫将军、骠骑将军、扬州刺史安成王顼为开府仪同三司。五月丁卯，安前将军、右光禄大夫徐世谱卒。六月癸巳，太白昼见。司空侯安都赐死。七月丁丑，以镇北大将军、开府仪同三司、南徐州刺史黄法为镇南大将军、江州刺史。九月壬戌，开府仪同三司、广州刺史欧阳頠薨。癸亥，曲赦京师。辛未，周迪复寇临川，诏护军章昭达率众讨之。十一月辛酉，章昭达大破周迪，悉擒其党与，迪脱身潜窜。十二月丙申，大赦天下。诏护军将军章昭达进军建安，以讨陈宝应。信威将军、益州刺史余孝顷督会稽、东阳、临海、永嘉诸军自东道会之。癸丑，以前安南将军、江州刺史吴明彻为镇前将军。

五年春正月庚辰，以吏部尚书、领右军将军袁枢为丹阳尹。辛巳，舆驾亲祠北郊。乙酉，江州湓城火，烧死者二百馀人。三月丁丑，以征南大将军、开府仪同三司、桂州刺史淳于量为中抚军大将军。壬午，诏以故护军将军周铁虎配食高祖庙庭。夏四月庚子，周遣使来聘。五月庚午，罢南丹阳郡。是月，周、齐并遣使来聘。六月丁未，夜，有白气两道，出於北斗东南，属地。秋七月丁丑，诏曰“朕以寡昧，属当负重，星籥亟改，冕旒弗旷，不能仰协璇衡，用调玉烛，傍慰苍生，以安黔首。兵无宁岁，民乏有年，移风之道未弘，习俗之患犹在，致令氓多触网，吏繁笔削，狱犴滋章，虽由物犯，囹圄淹滞，亦或有冤。念俾纳隍，载劳负扆，加以肤凑不适，摄卫有亏，比获微痊，思覃宽惠，可曲赦京师”九月，城西城。冬十一月丁亥，以左卫将军程灵洗为中护军。己丑，章昭达破陈宝应於建安，擒宝应、留异，送京师，晋安郡平。甲辰，以护军将军章昭达为镇前将军、开府仪同三司。十二月甲子，曲赦建安、晋安二郡。讨陈宝应将士死王事者，并给棺槥，送还本乡，并复其家。疮痍未瘳者，给其医药。癸未，齐遣使来聘。

六年春正月甲午，皇太子加元服，王公以下赐帛各有差，孝悌力田为父后者赐爵一级，鳏寡孤独不能自存者谷人五斛。庚戌，以领军将军杜棱为翊左将军、丹阳尹，丹阳尹袁枢为吏部尚书，卫尉卿沈钦为中领军。三月乙未，诏侯景以来遭乱移在建安、晋安、义安郡者，并许还本土，其被略为奴婢者，释为良民。夏四月甲寅，以侍中、中书监、中卫将军、骠骑将军、开府仪同三司、扬州刺史安成王顼为司空。辛酉，有彗星见。周遣使来聘。秋七月癸未，大风至自西南，广百馀步，激坏灵台候楼。甲申，仪贤堂无故自坏。景戌，临川太守骆文牙斩周迪，传首京师，枭於朱雀航。丁酉，太白昼见。八月丁丑，诏曰“梁室多故，祸乱相寻，兵甲纷纭，十年不解，不逞之徒虐流生气，无赖之属暴及徂魂。江左肇基，王者攸宅，金行水位之主，木运火德之君，时更四代，岁逾二百。若其经纶王业，缙绅民望，忠臣孝子，何世无才，而零落山丘，变移陵谷，或皆剪伐，莫不侵残。玉杯得於民间，漆简传於世载，无复五株之树，罕见千年之表。自大祚光启，恭惟揖让，爰暨朕躬，聿修祖武，虽复旂旗服色，犹行杞、宋之邦，每车驾巡游，眇瞻河、雒之路，故乔山之祀，蘋藻弗亏，骊山之坟，松柏恒守。唯戚藩旧垄，士子故茔，掩殣未周，樵牧犹众。或亲属流隶，负土无期，子孙冥灭，手植何寄。汉高留连於无忌，宋祖惆怅於子房，丘墓生哀，性灵共恻者也。朕所以兴言永日，思慰幽泉。维前代王侯，自古忠烈，坟冢被发绝无后者，可检行修治，墓中树木，勿得樵采，庶幽显咸畅，称朕意焉”己卯，立皇子伯固为新安郡王，伯恭为晋安王，伯仁为庐陵王，伯义为江夏王。九月癸未，罢豫章郡。是月，新作大航。冬十月辛亥，齐遣使来聘。十二月乙卯，立皇子伯礼为武陵王。丁巳，以镇前将军、开府仪同三司章昭达为镇南将军、江州刺史，镇南大将军、江州刺史黄法为中卫大将军，中护军程灵洗为宣毅将军、郢州刺史，军师将军、郢州刺史沈恪为中护军，镇东将军、吴兴太守吴明彻为中领军。戊午，以东中郎将、吴郡太守鄱阳王伯山为平北将军、南徐州刺史。癸亥，诏曰“朕自居民牧之重，托在王公之上，顾其寡昧，郁於治道。加以屡亏听览，事多壅积，冤滞靡申，幽枉弗鉴。念兹罪隶，有甚纳隍。而惠泽未流，愆阳累月，今岁序云暮，元正向肇，欲使幽圄之内，同被时和，可曲赦京师”

天康元年春二月景子，诏曰“朕以寡德，纂承洪绪，日昃劬劳，思弘景业，而政道多昧，黎庶未康，兼疹患淹时，亢阳累月，百姓何咎，实由朕躬，念兹在兹，痛如疾首。可大赦天下，改天嘉七年为天康元年。三月己卯，以骠骑将军、开府仪同三司、扬州刺史、司空安成王顼为尚书令。夏四月乙卯，皇孙至泽生，在位文武赐绢帛各有差，为父后者赐爵一级。癸酉，世祖疾甚。是日，崩於有觉殿。遗诏曰“朕疾苦弥留，遂至不救，修短有命，夫复何言。但王业艰难，频岁军旅，生民多弊，无忘愧惕。今方隅乃定，俗教未弘，便及大渐，以为遗恨。社稷任重，太子可即君临，王侯将相，善相辅翊，内外协和，勿违朕意。山陵务存俭速。大敛竟，群臣三日一临，公除之制，率依旧典”六月甲子，群臣上谥曰文皇帝，庙号世祖。丙寅，葬永宁陵。

世祖起自艰难，知百姓疾苦。国家资用，务从俭约。常所调敛，事不获已者，必咨嗟改色，若在诸身。主者奏决，妙识真伪，下不容奸，人知自励矣。一夜内刺闺取外事分判者，前后相续。每鸡人伺漏，传更签於殿中，乃敕送者必投签於阶石之上，令枪然有声，云“吾虽眠，亦令惊觉也”。始终梗概，若此者多焉。

陈吏部尚书姚察曰：世称继体守文，宗枝承统，得失之间，盖亦详矣。大抵以奉而勿坠为贤能，桡而易之为不肖。其有光扬前轨，克荷曾构，固以少焉。世祖自初发迹，功庸显著，宁乱静寇，首佐大业。及国祸奄臻，入承宝祚，兢兢业业，其若驭朽，加以崇尚儒术，爱悦文义，见善如弗及，用人如由己，恭俭以御身，勤劳以济物，自昔允文允武之君，东征西怨之后，宾实之迹，可为联类。至於杖聪明，用鉴识，斯则永平之政，前史其论诸。

