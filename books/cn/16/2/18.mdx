---
---
---
title: 卷二十四·列传第十八·周弘正等
---

○周弘正  弟弘直  弘直子确  袁宪

周弘正，字思行，汝南安城人，晋光禄大夫顗之九世孙也。祖颙，齐中书侍郎，领著作。父宝始，梁司徒祭酒。弘正幼孤，及弟弘让、弘直，俱为伯父侍中护军舍所养。年十岁，通《老子》、《周易》，舍每与谈论，辄异之，曰“观汝神情颖晤，清理警发，后世知名，当出吾右”河东裴子野深相赏纳，请以女妻之。十五，召补国子生，仍於国学讲《周易》，诸生传习其义。以季春入学，孟冬应举，学司以其日浅，弗之许焉。博士到洽议曰“周郎年未弱冠，便自讲一经，虽曰诸生，实堪师表，无俟策试”起家梁太学博士。晋安王为丹阳尹，引为主簿。出为邺令，丁母忧去职。服阕，历曲阿、安吉令。普通中，初置司文义郎，直寿光省，以弘正为司义侍郎。

中大通三年，梁昭明太子薨，其嗣华容公不得立，乃以晋安王为皇太子，弘正乃奏记曰：

窃闻撝谦之象，起於羲、轩爻画，揖让之源，生於尧、舜禅受，其来尚矣，可得而详焉。夫以庙堂、汾水，殊途而同归，稷、契、巢、许，异名而一贯，出者称为元首，处者谓之外臣，莫不内外相资，表里成治，斯盖万代同规，百王不易者也。暨於三王之世，浸以陵夷，各亲其亲，各子其子。乃至七国争雄，刘项竞逐，皇汉扇其俗，有晋扬其波，谦让之道废，多历年所矣。夫文质递变，浇淳相革，还朴反古，今也其时。

伏惟明大王殿下，天挺将圣，聪明神武，百辟冠冕，四海归仁。是以皇上发德音，下明诏，以大王为国之储副，乃天下之本焉。虽复夏启、周诵，汉储、魏两，此数君者，安足为大王道哉。意者愿闻殿下抗目夷上仁之义，执子臧大贤之节，逃玉舆而弗乘，弃万乘如脱屣，庶改浇竞之俗，以大吴国之风。古有其人，今闻其语，能行之者，非殿下而谁。能使无为之化，复兴於邃古，让王之道，不坠於来叶，岂不盛欤。岂不盛欤。

弘正陋学书生，义惭稽古，家自汝、颍，世传忠烈，先人决曹掾燕抗辞九谏，高节万乘，正色三府，虽盛德之业将绝，而狂直之风未坠。是以敢布腹心，肆其愚瞽。如使刍言野说，少陈於听览，纵复委身烹鼎之下，绝命肺石之上，虽死之日，犹生之年。

其抗直守正，皆此类也。

累迁国子博士。时於城西立士林馆，弘正居以讲授，听者倾朝野焉。弘正启梁武帝《周易》疑义五十条，又请释《乾》、《坤》、《二系》曰“臣闻《易》称立象以尽意，系辞以尽言，然后知圣人之情，几可见矣。自非含微体极，尽化穷神，岂能通志成务，探赜致远。而宣尼比之桎梏，绝韦编於漆字，轩辕之所听莹，遗玄珠於赤水。伏惟陛下一日万机，匪劳神於瞬息，凝心妙本，常自得於天真，圣智无以隐其几深，明神无以沦其不测。至若爻画之苞於《六经》，文辞之穷於《两系》，名儒剧谈以历载，鸿生抵掌以终年，莫有试游其藩，未尝一见其涘。自制旨降谈，裁成《易》道，析至微於秋毫，涣曾冰於幽谷。臣亲承音旨，职司宣授，后进诜诜，不无传业。但《乾》、《坤》之蕴未剖，《系》表之妙莫诠，使一经深致，尚多所惑。臣不涯庸浅，轻率短陋，谨与受业诸生清河张讥等三百一十二人，於《乾》、《坤》、《二系》、《象》、《爻》未启，伏愿听览之闲，曲垂提训，得使微臣钻仰，成其笃习，后昆好事，专门有奉。自惟多幸，欢沐道於尧年，肄业终身，不知老之将至。天尊不闻，而冒陈请，冰谷置怀，罔识攸厝”诏答曰“设《卦》观象，事远文高，作《系》表言，辞深理奥，东鲁绝编之思，西伯幽忧之作，事逾三古，人更七圣，自商瞿禀承，子庸传授，篇简湮没，岁月辽远。田生表菑川之誉，梁丘擅琅邪之学，代郡范生，山阳王氏，人藏荆山之宝，各尽玄言之趣，说或去取，意有详略。近搢绅之学，咸有稽疑，随答所问，已具别解。知与张讥等三百一十二人须释《乾》、《坤》、《文言》及《二系》，万机小暇，试当讨论”

弘正博物知玄象，善占候。大同末，尝谓弟弘让曰“国家厄运，数年当有兵起，吾与汝不知何所逃之”及梁武帝纳侯景，弘正谓弘让曰“乱阶此矣”京城陷，弘直为衡阳内史，元帝在江陵，遗弘直书曰“适有都信，贤兄博士平安。但京师搢绅，无不附逆，王克已为家臣，陆缅身充卒伍，唯有周生，确乎不拔。言及西军，潺湲掩泪，恒思吾至，如望岁焉，松柏后凋，一人而已”王僧辩之讨侯景也，弘正与弘让自拔迎军，僧辩得之甚喜，即日启元帝，元帝手书与弘正曰“獯丑逆乱，寒暑亟离，海内相识，零落略尽。韩非之智，不免秦狱，刘歆之学，犹弊亡新，音尘不嗣，每以耿灼。常欲访山东而寻子云，问关西而求伯起，遇有今信，力附相闻，迟比来邮，慰其延伫”仍遣使迎之，谓朝士曰“晋氏平吴，喜获二陆，今我破贼，亦得两周，今古一时，足为连类”及弘正至，礼数甚优，朝臣无与比者。授黄门侍郎，直侍中省。俄迁左民尚书，寻加散骑常侍。

元帝尝著《金楼子》，曰“余於诸僧重招提琰法师，隐士重华阳陶贞白，士大夫重汝南周弘正，其於义理，清转无穷，亦一时之名士也”及侯景平，僧辩启送秘书图籍，敕弘正雠校。

时朝议迁都，朝士家在荆州者，皆不欲迁，唯弘正与仆射王裒言於元帝曰“若束脩以上诸士大夫微见古今者，知帝王所都本无定处，无所与疑。至如黔首万姓，若未见舆驾入建邺，谓是列国诸王，未名天子。今宜赴百姓之心，从四海之望”时荆陕人士咸云王、周皆是东人，志愿东下，恐非良计。弘正面折之曰“若东人劝东，谓为非计，君等西人欲西，岂成良策”元帝乃大笑之，竟不还都。

及江陵陷，弘正遁围而出，归於京师，敬帝以为大司马王僧辩长史，行扬州事。太平元年，授侍中，领国子祭酒，迁太常卿、都官尚书。高祖受禅，授太子詹事。天嘉元年，迁侍中、国子祭酒，往长安迎高宗。三年，自周还，诏授金紫光禄大夫，加金章紫绶，领慈训太仆。废帝嗣位，领都官尚书，总知五礼事。仍授太傅长史，加明威将军。高宗即位，迁特进，重领国子祭酒，豫州大中正，加扶。太建五年，授尚书右仆射，祭酒、中正如故。寻敕侍东宫讲《论语》、《孝经》。太子以弘正朝廷旧臣，德望素重，於是降情屈礼，横经请益，有师资之敬焉。

弘正特善玄言，兼明释典，虽硕学名僧，莫不请质疑滞。六年，卒於官，时年七十九。诏曰“追远褒德，抑有恒规。故尚书右仆射、领国子祭酒、豫州大中正弘正，识宇凝深，艺业通备，辞林义府，国老民宗，道映庠门，望高礼阁，卒然殂殒，朕用恻然。可赠侍中、中书监，丧事所须，量加资给”便出临哭。谥曰简子。所著《周易讲疏》十六卷，《论语疏》十一卷，《庄子疏》八卷，《老子疏》五卷，《孝经疏》两卷，《集》二十卷，行於世。子坟，官至吏部郎。

弘正二弟：弘让，弘直。弘让性简素，博学多通，天嘉初，以白衣领太常卿、光禄大夫，加金章紫绶。

弘直字思方，幼而聪敏。解褐梁太学博士，稍迁西中郎湘东王外兵记室参军，与东海鲍泉、南阳宗懔、平原刘缓、沛郡刘瑴同掌书记。入为尚书仪曹郎。湘东王出镇江、荆二州，累除录事咨议参军，带柴桑、当阳二县令。及梁元帝承制，授假节、英果将军、世子长史。寻除智武将军、衡阳内史。迁贞毅将军、平南长史、长沙内史，行湘州府州事，湘滨县侯，邑六百户。历邵陵、零陵太守、云麾将军、昌州刺史。王琳之举兵也，弘直在湘州，琳败，乃还朝。天嘉中，历国子博士、庐陵王长史、尚书左丞、领羽林监、中散大夫、秘书监，掌国史。迁太常卿、光禄大夫，加金章紫绶。

太建七年，遇疾且卒，乃遗疏敕其家曰“吾今年已来，筋力减耗，可谓衰矣，而好生之情，曾不自觉，唯务行乐，不知老之将至。今时制云及，将同朝露，七十馀年，颇经称足，启手告全，差无遗恨。气绝已后，便买市中见材，材必须小形者，使易提挈。敛以时服，古人通制，但下见先人，必须备礼，可著单衣裙衫故履。既应侍养，宜备纷帨，或逢善友，又须香烟，棺内唯安白布手巾、粗香炉而已，其外一无所用”卒於家，时年七十六。有集二十卷。子确。

确字士潜，美容仪，宽大有行检，博涉经史，笃好玄言，世父弘正特所钟爱。解褐梁太学博士、司徒祭酒、晋安王主簿。高祖受禅，除尚书殿中郎，累迁安成王限内记室。高宗即位，授东宫通事舍人，丁母忧，去职。及欧阳纥平，起为中书舍人，命於广州慰劳，服阕，为太常卿。历太子中庶子、尚书左丞、太子家令，以父忧去职。寻起为贞威将军、吴令，确固辞不之官。至德元年，授太子左卫率、中书舍人，迁散骑常侍，加贞威将军、信州南平王府长史，行扬州事，为政平允，称为良吏。迁都官尚书。祯明初，遘疾、卒於官，时年五十九。诏赠散骑常侍、太常卿，官给丧事。

袁宪，字德章，尚书左仆射枢之弟也。幼聪敏，好学，有雅量。梁武帝修建庠序，另开五馆，其一馆在宪宅西，宪常招引诸生，与之谈论，每有新议，出人意表，同辈咸嗟服焉。

大同八年，武帝撰《孔子正言章句》，诏下国学，宣制旨义。宪时年十四，被召为国子《正言》生，谒祭酒到溉，溉目而送之，爱其神彩。在学一岁，国子博士周弘正谓宪父君正曰“贤子今兹欲策试不”君正曰“经义犹浅，未敢令试”居数日，君正遣门下客岑文豪与宪候弘正，会弘正将登讲坐，弟子毕集，乃延宪入室，授以麈尾，令宪树义。时谢岐、何妥在坐，弘正谓曰“二贤虽穷奥赜，得无惮此后生耶”何、谢於是递起义端，深极理致，宪与往复数番，酧对闲敏。弘正谓妥曰“恣卿所问，勿以童稚相期”时学众满堂，观者重沓，而宪神色自若，辩论有馀。弘正请起数难，终不能屈，因告文豪曰“卿还咨袁吴郡，此郎已堪见代为博士矣”时生徒对策，多行贿赂，文豪请具束脩，君正曰“我岂能用钱为儿买第耶”学司衔之。及宪试，争起剧难，宪随问抗答，剖析如流，到溉顾宪曰“袁君正其有后矣”及君正将之吴郡，溉祖道於征虏亭，谓君正曰“昨策生萧敏孙、徐孝克，非不解义，至於风神器局，去贤子远矣”寻举高第。以贵公子选尚南沙公主，即梁简文之女也。

大同元年，释褐秘书郎。太清二年，迁太子舍人。侯景寇逆，宪东之吴郡，寻丁父忧，哀毁过礼。敬帝承制，征授尚书殿中郎。高祖作相，除司徒户曹。永定元年，授中书侍郎，兼散骑常侍。与黄门侍郎王瑜使齐，数年不遣，天嘉初乃还。四年，诏复中书侍郎，直侍中省。太建元年，除给事黄门侍郎，仍知太常事。二年，转尚书吏部侍郎，寻除散骑常侍，侍东宫。三年，迁御史中丞，领羽林监。时豫章王叔英不奉法度，逼取人马，宪依事劾奏，叔英由是坐免黜，自是朝野皆严惮焉。

宪详练朝章，尤明听断，至有狱情未尽而有司具法者，即伺闲暇，常为上言之，其所申理者甚众。尝陪宴承香阁，宾退之后，高宗留宪与卫尉樊俊徙席山亭，谈宴终日。高宗目宪而谓俊曰“袁家故为有人”，其见重如此。

五年，入为侍中。六年，除吴郡太守，以父任固辞不拜，改授明威将军、南康内史。九年，秩满，除散骑常侍，兼吏部尚书，寻而为真。宪以久居清显，累表自求解任。高宗曰“诸人在职，屡有谤书。卿处事已多，可谓清白，别相甄录，且勿致辞”十三年，迁右仆射，参掌选事。先是宪长兄简懿子为左仆射，至是宪为右仆射，台省内目简懿为大仆射，宪为小仆射，朝廷荣之。

及高宗不豫，宪与吏部尚书毛喜俱受顾命。始兴王叔陵之肆逆也，宪指麾部分，预有力焉。后主被疮病笃，执宪手曰“我儿尚幼，后事委卿”宪曰“群情喁喁，冀圣躬康复，后事之旨，未敢奉诏”以功封建安县伯，邑四百户，领太子中庶子，馀并如故。寻除侍中、信威将军、太子詹事。

至德元年，太子加元服，二年，行释奠之礼，宪於是表请解职，后主不许，给扶二人，进号云麾将军，置佐史。皇太子颇不率典训，宪手表陈谏凡十条，皆援引古今，言辞切直，太子虽外示容纳，而心无悛改。后主欲立宠姬张贵妃子始安王为嗣，尝从容言之，吏部尚书蔡徵顺旨称赏，宪厉色折之曰“皇太子国家储嗣，亿兆宅心。卿是何人，轻言废立”夏，竟废太子为吴兴王。后主知宪有规谏之事，叹曰“袁德章实骨鲠之臣”，即日诏为尚书仆射。

祯明三年，隋军来伐，隋将贺若弼进烧宫城北掖门，宫卫皆散走，朝士稍各引去，惟宪卫侍左右。后主谓宪曰“我从来待卿不先馀人，今日见卿，可谓岁寒知松柏后凋也”后主遑遽将避匿，宪正色曰“北兵之入，必无所犯，大事如此，陛下安之。臣愿陛下正衣冠，御前殿，依梁武见侯景故事”后主不从，因下榻驰去。宪从后堂景阳殿入，后主投下井中，宪拜哭而出。

京城陷，入於隋，隋授使持节、昌州诸军事、开府仪同三司、昌州刺史。开皇十四年，诏授晋王府长史。十八年卒，时年七十。赠大将军，安城郡公，谥曰简。长子承家，仕隋至秘书丞、国子司业。

史臣曰：梁元帝称士大夫中重汝南周弘正，信哉斯言也。观其雅量标举，尤善玄言，亦一代之国师矣。袁宪风格整峻，徇义履道。韩子称为人臣委质，心无有二。宪弗渝终始，良可嘉焉。

