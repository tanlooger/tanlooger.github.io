---
---
---
title: 卷十一·列传第五·黄法等
---

○黄法  淳于量  章昭达

黄法，字仲昭，巴山新建人也。少劲捷有胆力，步行日三百里，距跃三丈。颇便书疏，闲明簿领，出入郡中，为乡闾所惮。侯景之乱，於乡里合徒众。太守贺诩下江州，法监知郡事。高祖将逾岭入援建业，李迁仕作梗中途，高祖命周文育屯於西昌，法遣兵助文育。时法出顿新淦县，景遣行台於庆至豫章，庆分兵来袭新淦，法拒战，败之。高祖亦遣文育进军讨庆，文育疑庆兵强，未敢进，法率众会之，因进克笙屯，俘获甚众。

梁元帝承制授超猛将军、交州刺史资，领新淦县令，封巴山县子，邑三百户。承圣三年，除明威将军、游骑将军，进爵为侯，邑五百户。贞阳侯僭位，除左骁骑将军。敬帝即位，改封新建县侯，邑如前。太平元年，割江州四郡置高州，以法为使持节、散骑常侍、都督高州诸军事、信武将军、高州刺史，镇於巴山。萧勃遣欧阳頠攻法，法与战，破之。

永定二年，王琳遣李孝钦、樊猛、余孝顷攻周迪，且谋取法，法率兵援迪，擒孝顷等三将。进号宣毅将军，增邑并前一千户，给鼓吹一部。又以拒王琳功，授平南将军、开府仪同三司。熊昙朗於金口反，害周文育，法共周迪讨平之，语在昙朗传。

世祖嗣位，进号安南将军。天嘉二年，周迪反，法率兵会都督吴明彻，讨迪於工塘。迪平，法功居多，征为使持节、散骑常侍、都督南徐州诸军事、镇北大将军、南徐州刺史，仪同、鼓吹并如故。未拜，寻又改授都督江、吴二州诸军事、镇南大将军、江州刺史。六年，征为中卫大将军。废帝即位，进爵为公，给扶。光大元年，出为使持节、都督南徐州诸军事、镇北将军、南徐州刺史。二年，徙为都督郢、巴、武三州诸军事、镇西将军、郢州刺史，持节如故。

太建元年，进号征西大将军。二年，征为侍中、中权大将军。四年，出为使持节、散骑常侍、都督南豫州诸军事、征南大将军、南豫州刺史。五年，大举北伐，都督吴明彻出秦郡，以法为都督，出历阳。齐遣其历阳王步骑五万来援，於小岘筑城。法遣左卫将军樊毅分兵於大岘御之，大破齐军，尽获人马器械。於是乃为拍车及步舰，竖拍以逼历阳。历阳人窘蹴乞降，法缓之，则又坚守，法怒，亲率士卒攻城，施拍加其楼堞。时又大雨，城崩，克之，尽诛戍卒。进兵合肥，望旗降款，法不令军士侵掠，躬自抚劳，而与之盟，并放还北。以功加侍中，改封义阳郡公，邑二千户。其年，迁都督合、霍二州诸军事、征西大将军、合州刺史，增邑五百户。七年，徙都督豫、建、光、朔、合、北徐六州诸军事、豫州刺史，镇寿阳，侍中、散骑常侍、持节、将军、仪同、鼓吹、扶并如故。八年十月，薨，时年五十九。赠侍中、中权大将军、司空，谥曰威。子玩嗣。

淳于量，字思明。其先济北人也，世居京师。父文成，仕梁为将帅，官至光烈将军、梁州刺史。量少善自居处，伟姿容，有干略，便弓马。梁元帝为荆州刺史，文成分量人马，令往事焉。起家湘东王国常侍，兼西中郎府中兵参军。累迁府佐、常兼中兵、直兵者十馀载，兵甲士卒，盛於府中。

荆、雍之界，蛮左数反，山帅文道期积为边患，中兵王僧辩征之，频战不利，遣量助之。量至，与僧辩并力，大破道期，斩其酋长，俘虏万计。以功封广晋县男，邑三百户，授涪陵太守。历为新兴、武宁二郡太守。

侯景之乱，梁元帝凡遣五军入援京邑，量预其一。台城陷，量还荆州。元帝承制以量为假节、通直散骑常侍、都督巴州诸军事、信威将军、巴州刺史。侯景西上攻巴州，元帝使都督王僧辩入据巴陵。量与僧辩并力拒景，大败景军，擒其将任约。进攻郢州，获宋子仙。仍随僧辩克平侯景。承圣元年，以功授左卫将军，封谢沐县侯，邑五百户。寻出为持节、都督桂、定、东、西宁等四州诸军事、信威将军、安远护军、桂州刺史。

荆州陷，量保据桂州。王琳拥割湘、郢，累遣召量，量外虽与琳往来，而别遣使从间道归於高祖。高祖受禅，授持节、散骑常侍、平西大将军，给鼓吹一部，都督、刺史并如故。寻进号镇南将军。仍授都督、镇西大将军、开府仪同三司。世祖嗣位，进号征南大将军。王琳平后，频请入朝，天嘉五年，征为中抚大将军，常侍、仪同、鼓吹并如故。量所部将帅，多恋本土，并欲逃入山谷，不愿入朝。世祖使湘州刺史华皎征衡州界黄洞，且以兵迎量。天康元年，至都，以在道淹留，为有司所奏，免仪同，馀并如故。光大元年，给鼓吹一部。华皎构逆，以量为使持节、征南大将军、西讨大都督，总率大舰，自郢州樊浦拒之。皎平，并降周将长胡公拓跋定等。以功授侍中、中军大将军、开府仪同三司，进封醴陵县公，增邑一千户。未拜，出为使持节、都督南徐州诸军事、镇北将军、南徐州刺史，侍中、仪同、鼓吹并如故。

太建元年，进号征北大将军，给扶。三年，坐就江阴王萧季卿买梁陵中树，季卿坐免，量免侍中。寻复加侍中。五年，征为中护大将军，侍中、仪同、鼓吹、扶并如故。

吴明彻之西伐也，量赞成其事，遣第六子岑率所领从军。淮南克定，量改封始安郡公，增邑一千五百户。六年，出为使持节、都督郢、巴、南司、定四州诸军事、征西大将军、郢州刺史，侍中、仪同、鼓吹、扶并如故。七年，征为中军大将军、护军将军。九年，以公事免侍中。寻复加侍中。十年，吴明彻陷没，加量使持节、都督水陆诸军事，仍授散骑常侍、都督南北兖、谯三州诸军事、车骑将军、南兖州刺史，馀并如故。十三年，加左光禄大夫，增邑五百户，馀并如故。十四年四月薨，时年七十二。赠司空。

章昭达，字伯通，吴兴武康人也。祖道盖，齐广平太守。父法尚，梁扬州议曹从事。昭达性倜傥，轻财尚气。少时，尝遇相者，谓昭达曰“卿容貌甚善，须小亏损，则当富贵”梁大同中，昭达为东宫直后，因醉坠马，鬓角小伤，昭达喜之，相者曰“未也”及侯景之乱，昭达率募乡人援台城，为流矢所中，眇其一目，相者见之，曰“卿相善矣，不久当贵”

京城陷，昭达还乡里，与世祖游，因结君臣之分。侯景平，世祖为吴兴太守，昭达杖策来谒世祖。世祖见之大喜，因委以将帅，恩宠优渥，超於侪等。及高祖讨王僧辩，令世祖还长城招聚兵众，以备杜龛，频使昭达往京口，禀承计画。僧辩诛后，龛遣其将杜泰来攻长城，世祖拒之，命昭达总知城内兵事。及杜泰退走，因从世祖东进，军吴兴，以讨杜龛。龛平，又从世祖东讨张彪於会稽，克之。累功除明威将军、定州刺史。

是时留异拥据东阳，私署守宰，高祖患之，乃使昭达为长山县令，居其心腹。永定二年，除武康令。世祖嗣位，除员外散骑常侍。天嘉元年，追论长城之功，封欣乐县侯，邑一千户。寻随侯安都等拒王琳於栅口，战於芜湖，昭达乘平虏大舰，中流而进，先锋发拍中於贼舰。王琳平，昭达册勋第一。二年，除使持节、散骑常侍、都督郢、巴、武沅四州诸军事、智武将军、郢州刺史，增邑并前千五百户。寻进号平西将军。

周迪据临川反，诏令昭达便道征之。及迪败走，征为护军将军，给鼓吹一部，改封邵武县侯，增邑并前二千户，常侍如故。四年，陈宝应纳周迪，复共寇临川，又以昭达为都督讨迪。至东兴岭，而迪又退走。昭达仍逾岭，顿於建安，以讨陈宝应。宝应据建安、晋安二郡之界，水陆为栅，以拒官军。昭达与战不利，因据其上流，命军士伐木带枝叶为筏，施拍於其上，缀以大索，相次列营，夹於两岸。宝应数挑战，昭达按甲不动。俄而暴雨，江水大长，昭达放筏冲突宝应水栅，水栅尽破。又出兵攻其步军。方大合战，会世祖遣余孝顷出自海道。适至，因并力乘之，宝应大溃，遂克定闽中，尽擒留异、宝应等。以功授镇前将军、开府仪同三司。

初，世祖尝梦昭达升於台铉，及旦，以梦告之。至是侍宴，世祖顾诏达曰“卿忆梦不。何以偿梦”昭达对曰“当效犬马之用，以尽臣节，自馀无以奉偿”寻又出为使持节、都督江、郢、吴三州诸军事、镇南将军、江州刺史，常侍、仪同、鼓吹如故。

废帝即位，迁侍中、征南将军，改封邵陵郡公。华皎之反也，其移书文檄，并假以昭达为辞，又频遣使招之，昭达尽执其使，送於京师。皎平，进号征南大将军，增邑并前二千五百户。秩满，征为中抚大将军，侍中、仪同、鼓吹如故。高宗即位，进号车骑大将军，以还朝迟留，为有司所劾，降号车骑将军。

欧阳纥据有岭南反，诏昭达都督众军讨之。昭达倍道兼行，达於始兴。纥闻昭达奄至，恇扰不知所为，乃出顿洭口，多聚沙石，盛以竹笼，置於水栅之外，用遏舟舰。昭达居其上流，装造拍，以临贼栅。又令军人衔刀，潜行水中，以斫竹笼，笼篾皆解。因纵大舰随流突之，贼众大败，因而擒纥，送於京师，广州平。以功进车骑大将军，迁司空，馀并如故。

太建二年，率师征萧岿於江陵。时萧岿与周军大蓄舟舰於青泥中，昭达分遣偏将钱道戢、程文季等，乘轻舟袭之，焚其舟舰。周兵又於峡下南岸筑垒，名曰安蜀城，於江上横引大索，编苇为桥，以度军粮。昭达乃命军士为长戟，施於楼船之上，仰割其索，索断粮绝，因纵兵以攻其城，降之。三年，遘疾，薨，时年五十四。赠大将军，增邑五百户，给班剑二十人。

昭达性严刻，每奉命出征，必昼夜倍道。然有所克捷，必推功将帅，厨膳饮食，并同於群下，将士亦以此附之。每饮会，必盛设女伎杂乐，备尽羌胡之声，音律姿容，并一时之妙，虽临对寇敌，旗鼓相望，弗之废也。四年，配享世祖庙庭。

子大宝，袭封邵陵郡公，累官至散骑常侍、护军。出为丰州刺史，在州贪纵，百姓怨酷，后主以太仆卿李晕代之。至德三年四月，晕将到州，大宝乃袭杀晕，举兵反，遣其将杨通寇建安。建安内史吴慧觉据郡城拒之，通累攻不克。官军稍近，人情离异，大宝计穷，乃与通俱逃。台军主陈景详率兵追蹑大宝。大宝既入山，山路阴险，不复能行，通背负之，稍进。寻为追兵所及，生擒送都，於路死，传首枭於朱雀航，夷三族。

史臣曰：黄法、淳于量值梁末丧乱，刘、项未分，其有辩明暗见是非者盖鲜，二公达向背之理，位至鼎司，亦其智也。昭达与世祖乡壤惟旧，义等邓、萧，世祖纂历，委任隆重，至於战胜攻取，累平寇难，斯亦良臣良将，一代之吴、耿矣。

