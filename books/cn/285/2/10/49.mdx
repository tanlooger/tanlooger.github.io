---
---
---
title: 颂任公四首
---



黄梅风雨自年年，今日沙头浪拍天。最是便君多大略，笑看东海欲投鞭。

小丑猖狂捍御劳，跳梁时复似猿猱。贺兰拥众尤堪恨，李广无军也自逃。

落日孤城战尚赊，遥瞻楚幕有栖鸦。将军真肯分甘苦，士卒何人敢恋家！

轻装白袷日提兵，万死宁能顾一生。童子皆知任别驾，岿然海上作金城。

隆庆元年上幸太学赐六馆诸生宝钞陆启明与赐见分数楮万乘临雍拜素王，亲颁宝楮徧胶黉。自怜不与桥门外，隔岁来分邻女光。