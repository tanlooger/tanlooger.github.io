---
---
---
title: 自徐州至吕梁述水势大略
---



黄河漫徐方，原野层波生。万人化为鱼，凛然余孤城。仅见沮洳间，檐楹半颓倾。日月照蛟室，风波栖蝥氓。侵薄连羣山，浩荡烟霞明。山回时复圆，盂盎涵光晶。忽然覩开豁，天末翠黛横。此来顿觉异，日在江湖行。吕梁遂安流，泯泯无水声。狼牙没深沉，一夜走长鲸。三洪坐失险，蛟龙不能争。乃知房村间，尚未得泻倾。如人有疾病，腹坚中膨脝。空役数万人，绩用何年成？