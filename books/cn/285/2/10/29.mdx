---
---
---
title: 赵州石桥歌
---



余同年友蔡鸣阳守赵州，为余言石桥之奇，以图经见示。余数往来京师，恨不过此。因蔡侯之言而为作歌。

六王争鬬赵更骄，壮哉武灵尤雄枭。尝游大陵感奇梦，天锡神女有孟姚。改服骑射致其兵，拓境千里功何高！北地方从代犬通，嵬嵬灵寿起岧峣。一日沙丘变叵测，空忆前梦花如娇。后来赵迁入函谷，李牧诛死廉颇逃。此来赵地更百变，悠悠千载岁月遥。至今谁言鄗事丑，独有河薄洛水流迢迢。问之赵人懵不知，共夸洨河大石桥。此桥之建真奇獝，神师斵成班、尔屈。蛟龙若伸势敌虹，扶拔欲动光摇日。天下万里九衢通，地平如掌长河失。仙人张公倒骑驴，蹄涔印石宛然出。赵州太守政绝殊，得以余闲缀图书。呜呼，太守之名远与此桥俱！