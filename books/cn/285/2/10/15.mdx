---
---
---
title: 琼州张子的与余同年俱为县令江南子的自建德改当涂今入觐文改荣县一岁中三易县居京师旅寓相近以诗为别
---



岭表生异人，始兴最开先。余公亦崛【崛原刻误作「掘」，依大全集校改。】

起，屹屹天圣间。圣代丘文庄，富学迈昔贤。忆余童丱时，尝听家君言。吾郡有桑生，恃才颇轻儇。公见即识之，进奖席每前。夫人出佩玉，珍馔罗绮筵。当时吐哺风，与古能比肩。公文根理要，不肯事纤妍。奈何浮薄子，辄尔论议喧？子的来公乡，年往志愈坚。共余曲江宴，面带鲸海颜。问公石屋在，世业存遗编。君今为县吏，宦辙如邮传。庙堂亦无意，何以不少怜？使君自天来，万里往复旋。君才岂不办，古道多屯邅。叹息时所尚，为废循吏篇。