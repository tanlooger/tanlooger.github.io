---
---
---
title: 冰崖草堂赋
---



倚玉山之孤峙兮，前娄水之迂萦。占恺爽于邑中兮，雄面势于山阳。有默斋之主人兮，构冰崖之草堂。既命名之特异兮，讯斯义其谁当？

惟兹山之秀丽兮，日悠然其可望。览云物之生态兮，忽朝暮之无常。奚所夏暑冬寒兮，历四时而凝霜。知主人之远志兮，托幽遐以自将。少负奇以抗节兮，抱终天于蛮荒。泣苍梧之不返兮，踰五岭以傍徨。卒茕茕以自遂兮，廓天路之翱翔。执法度以匡主兮，志不毁乎直方。逭鈇钺之严诛兮，即远窜乎夜郎。旋蒙恩以内徙兮，赖天王之圣明。秉外台之宪节兮，赫金紫之辉煌。一朝去此而不顾兮，飘然来即乎故乡。

嗟夫，食肉之多鄙兮，人皆以衣锦为荣。终纷竞以火驰兮，日炎炎其无央。似夸父之逐日兮，孰知暍而慕大清凉！吾览斯堂之名兮，洒然如御夫北风之风?京。追范蠡于五湖兮，见伯夷于首阳。佩明月之宝璐兮，然犹思乎褐裳。厌鼎臑之盈望兮，志不去乎糟糠。开北牖以仰视兮，丹崖翠壁凛然冰壑之英。恍乎雪山之阳兮，冽冽乎冬气之长。朝受命而夕饮冰兮，吾尝闻此语于蒙庄。嘉君子之德音兮，志志节之弥强。爰作赋以颂祷兮，祈寿考之无疆。

嘉靖乙卯九月朔，为宪副默斋六十之诞辰，予既为文以赠；而南云与先生为布衣交，复求予作此赋；亦以见先生笃于故旧，能令南云睠睠如此云。