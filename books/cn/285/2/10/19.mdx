---
---
---
title: 赠孙太仓
---



君侯粤中产，羽林忠孝门。曾为三辅吏，遗爱至今存。昨岁来守州，芳名益腾骞。自从海水飞，蛮舟翳朝暾。吴、会日创残，江海多军屯。大兵仍凶年，凋瘵不可论。君侯勤抚字，百里载仁恩。自古设官职，事事有本原。所以置守令，无非惠元元。兹任良匪轻，天子之选抡。何以不奉天，斩伐蹶其根？粲粲元道州，名与南岳尊，追呼尚不忍，千载闻此言。哀哉诛求尽，恸哭满江村。作诗代民谣，庶以达周爰。