---
---
---
title: 邢州叙述三首
---



壮岁成濩落，末路藉先容。所恨贱姓名，蚤闻在诸公。既奉大廷对，观政于司空。得友天下士，旦夕相过从。道穷孔、孟奥，文推迁、固工。说诗慕匡鼎，草玄拟杨雄。通达如贾谊，俊少踰终童。守高称汲直，曲学陋孙弘。自以支离疏，攘臂于其中。一朝除书下，沦落故鄣东。黾勉为禄养，折腰愧微躬。

鄣东余二载，恪遵圣人经。雅志存教化，除娆去烦刑。门阑弛走卒，千人皆造庭。分遣每日旰，庭中无一人。沉冤出殊死，无盖尽羣生。时有纵囚归，皆言赋役平。引纳壮健儿，誓之以丹青。萑苻多宿盗，擒斩为一清。余粮栖陇亩，绝无犬吠惊。维以哀茕独，不能畏高明。睚眦生怨恚，憯甚镆鎁兵。风雨日飘摇，拮据徒辛勤。涕泣西河守，古道竟无成！

为令既不卒，稍迁佐邢州。虽称三辅近，不异湘水投。过家葺先庐，决意返田畴。所以泣歧路，进止不自由。亦复恋微禄，俶装戒行舟。行行到齐、鲁，园花开石榴。舍舟遵广陆，梨枣列道周。始见裁苜蓿，入郡问骅骝。维当抚雕瘵，天马不可求。闾阎省征召，上下无怨尤。汝南多名士，太守称贤侯。戴星理民政，宣风达皇猷。郡务日稀简，吾得藉余休。闭门少将迎，古书得校雠。自能容吏隐，退食每优游。但负平生志，莫分圣世忧。竚待河冰泮，税驾归林丘。