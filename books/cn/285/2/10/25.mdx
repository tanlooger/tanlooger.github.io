---
---
---
title: 火鱼
---



水畜非昔种，火鱼自新肇。仅以数寸奇，忽见五色皦。勺水停渊澄，方池恣回绕。春雨生绿萍，秋风梦红蓼。真于盆盎中，独觉江湖淼。每看银鬣起，时覩宝尾掉。濡沫蹄涔宽，吞舟坳堂小。少年共咄叱，穷日相戏嬲。饲虫疲僰童，汲泉困王媪。海上家尽然，吴中时仿效。谁思闻鹤唳，直比象龙扰。此物多变幻，为状异昏晓。鲜妍骇羽化，憔悴怅色皫。物理呈怪象，天宇信奔鸟。何者为妖祥？何者为吉兆？天子今万年，皇图日绵绍。沧海竟清晏，小夷【夷原刻墨钉，依大全集校补。】

悉刳剿。周山进白鹿，霜毛何皎皎。会当长此鱼，贡之跃灵沼。