---
---
---
title: 清梦轩诗次孺允韵
---



王生思妙道，独居自相羊。乃以清梦语，揭之在幽房。处世实大梦，于梦差为长。扰扰无时清，真精且沦亡。孰能寡嗜欲，引之大觉乡。鲁侯一何愚，欲往忧无梁。太清日渊澄，中有生者忙。吾闻接舆言，斯岂大无当！古之得道者，夏能造冰凉。西方有圣人，清净闻身香。飞龙游上天，至冬乃伏藏。谁知疑黄泉，可以登大皇。