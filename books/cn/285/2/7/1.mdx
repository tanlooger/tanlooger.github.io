---
---
---
title: 与沈敬甫【以下六首解经】
---



孔子曰：「操则存，舍则亡。出入无时，莫知其乡。」此即「人心惟危，道心惟微」之意。朱子解「心之神明不测」，不是；但说「心之神明不测」一句，甚好。人心与天地上下同流，贫贱忧患，累他不得。须知圣人「烈风雷雨不迷」。羑里之囚，此心已在六十四卦上。虽「号泣于旻天」，又有「在床琴」时也。「公孙硕肤，赤舄几几。」学者当识吾心亦如此，非独尧、舜、周、孔之心如此也。来书不能一一为答。当以此存心，便觉天地空阔。生死随大运，更无一事矣。

「民可使由」，当作日用不知看：「道之不行也」，「民鲜久矣」，夫子盖屡叹之也。

子张后来造诣尽高，如十九篇所载言论可考。务外堂堂，乃初年事也。

所疑卒未能详考。乐只是以和为本，而所用不同。射乃为防御而设。司徒六艺，如御、书、数，皆习之以为世用。悬弧之义，却不为无用而空习此虚文，以观德也。此等处，须看先王制礼之本原，不当止向末杪言语上寻讨耳。

与王子敬立字羑若。执礼字子履。马、郑之徒，解羑为道。君子之欲有立也，顺其道焉耳。礼者，履也。动无非礼，乃可以言执礼也。承二君问更字，辄以义答之。盖古人之命字，所以尊其名也。孔门如回渊、赐贡、由路、予我之称，殊无深意；而后世名字之义侈矣。