---
---
---
title: 再与余太史
---



六月中，人还，知道体渐平，不胜忻慰。且捧教札，惓惓之意，衔戢曷已。有光于世，最号为偃蹇憔悴之尤者，明公一旦振拔之，至今海内叹仰。乃徒以守职爱民之故，不知顾虑，以取仇怨，窃望明公能振拔之于其始，必能成就之于其终。所谓成就之者。非敢求上进，以与唼喋者争时取妍也，特求使之不失所而已矣。

前瞿少宰致书李相，徒亦以平日之相怜，非有光之有求。而辞不尽达其意，亦以有明公代为之言耳。

先人敕命，计此时已用玺。欲遣家人，乃寸步不能自致。适有马吏赴太仆，敬附此。敕命，即令去人赍赐，幸幸。许君画，颇尽林壑之美，玉堂清暇，可以资一玩也。