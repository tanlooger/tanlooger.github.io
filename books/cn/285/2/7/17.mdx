---
---
---
title: 与周孺允二首【以下多述宦况】
---



初至长城，寻有书寄谢。诸公皆见教，公独无所答，岂有不足于中，抑去人不能守候也？县号难治，欲以曹平阳、卓子康之道治之，俗人皆非笑。然如人病久，多服参苓，元气亦可渐还。附子大黄，终不敢用也。陈谦甫还，能具道此中事，并托面候，不一。

到县，不能致一问，可知吏之俗矣。太湖去治二十里，不一游。向到临安，与子实约游西湖，子实竟不至。又连日雨，命舆至城外，遶城一望而已，俗何可当？为吏不能作气势，人颇谓之不能，多有见教者。老人岂复肯受人见教耶？任性而已。太夫人起居万福。人便，草草附问。山茗少许，公非乏，乃致远忱耳。