---
---
---
title: 与余同麓太史以【下皆为长兴事自明者】
---



岁杪，人自北还，备道合下终始成全之大德。及两辱手教，衔戢殊深。二月当遣人受敕，邅回顾望，又不觉迁延逾春。今兹乃获遣行，伏乞指示，生死得沐光荣。

有光三月二十日离家，五月十日始到邢。适监郡者在郡。又以官舍久无人居，且比诸僚独隘，仅仅编苇聚土为书斋。度俸钱才可以自给，然不能有余以及随行家口，而百物皆贵；幸来时颇借贷，籴大米三十余石，足资半年矣。

故事，马政，郡以阅视为名，奸利由此生。今惟专委之县，既有县令为之亲临，又无郡扰，人颇以为便。自此绝不与吏民交涉，日日闭门，亦无士大夫往来，差能自安。但论者皆欲为有光择官得清闲之任，以为随材。而不知有光之所苦，乃在于犯忤奸豪，其为怨毒积毁，入于持权者已种深根，是以满朝之公论，不能胜一二人之口也。今此之官，若随资除授，更下于此，真抱关击柝亦安也。特以为以此处不肖不齿录之地，则不能甘也。

承相知之深，相援之切，感之至者，更不能为言以谢。独述区区之隐情，伏惟照察。临书，不任惶恐。