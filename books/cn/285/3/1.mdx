---
---
---
title: 归太仆赞【有序】
---



王世贞撰故太仆寺丞直文仪制敕归震川先生，讳有光，字熙甫，昆山人也。生而美风仪，性渊沉，于书无所不读，而尤邃经术，长于制科之业。自其为诸生，则已有名，及门之屦恒满。而先生方以久次膺贡，寻举应天乡试第二人。故相张文毅公治时主试，得先主文而奇之，大以国士相许。然至公车，辄报罢。

行年六十而始登第。又不得馆选，出令湖之长兴，踰三载，仅迁判顺德俯。高新郑，其座主也，以大相秉铨，怜先生屈，拔为太仆丞。寻以太仆入司制敕，气稍发舒。而浙之台使复苛摘之，先生方属疾，郁郁不乐，遂卒。

先生于古文词，虽出之自史、汉，而大较折衷于昌黎、庐陵。当其所得，意沛如也。不事雕饰，而自有风味，超然当名家矣。其晚达而终不得意，尤为识者所惜云。

赞曰：风行水上，涣为文章。当其风止，与水相忘。剪缀帖括，藻粉铺张。江左以还，极于陈、梁。千载有公，继韩、欧阳。余岂异趋？久而始伤。