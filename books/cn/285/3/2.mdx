---
---
---
title: 震川先生小传【见列朝诗集】
---



钱谦益撰震川先生归有光，字熙甫，昆山人。九岁，能属文。弱冠尽通六经、三史、八大家之书。浸溃演迤，蔚为大儒。嘉靖庚子，举南京第二人，为茶陵张文隐公所知。其后八上春官，不第。读书谈道，居嘉定之安亭江上，四方来学者，常数十百人，海内称震川先生，不以名氏。

乙丑，举进士。除长兴知县。用古教化法治其民。每听讼，引儿童妇女案前，剌剌吴语，事解，立纵去，不具狱。有所击断寝息，直行其意。大吏多恶之。有蜚语闻，量移通判顺德。隆庆庚午，入贺。新郑、内江雅知熙甫，引为南京太仆寺丞，皆掌制敕，修世庙实录。熙甫宿学大儒，久困郡邑，得为文学官，给事馆阁，欲以其间观中秘未见书，益肆力于著作。而遽以病卒，年六十有六。

熙甫为文，原本六经，而好太史公书，能得其风神脉理。其于八大家，自谓可肩随欧、曾，临川则不难抗行。其于诗，似无意求工，滔滔自运，要非流俗可及也。当是时，王弇州踵二李之后，主盟文坛，声华烜赫，奔走四海。熙甫二老举子，独抱遗经于荒江虚市之间，树牙颊相搘柱，不少下。尝为人文序，诋排俗学，以为苟得一二妄庸人为之巨子。弇州闻之，曰：「妄则有之，庸则未敢闻命。」熙甫曰：「惟妄，故庸。未有妄而不庸者也。」弇州晚岁赞熙甫画像曰：「千载有公，继韩、欧阳。余岂异趋？久而始伤。」识者谓先生之文，至是始论定，而弇州之迟暮自悔，为不可及也。

熙甫没，其子子宁辑其遗文，妄加改窜。贾人翁氏梦熙甫趣之曰：「亟成之，少稽缓，涂乙尽矣。」刻既成，贾人为文祭熙甫，具言所梦，今载集后。季子子慕，字季思，以乡举追赠待诏。冢孙昌世，字文休，与余共定熙甫全集者也。

嘉靖末，山阴诸状元大绶官翰学，置酒招乡人徐渭文长。入夜，良久乃至。学士问曰：「何迟也？」文长曰：「顷避雨士人家，见壁间悬归有光文，今之欧阳子也。回翔雒诵，不能舍去，是以迟耳！」学士命隶卷其轴以来，张灯快读，相对叹赏，至于达旦。四明余翰编分试礼闱，学士为具言熙甫之文，意度波澜所以然者。熙甫果得隽。熙甫重平生知己，每叙张文隐事，辄为流涕。岂未有以文长此事闻于熙甫者乎？为补书之于此。