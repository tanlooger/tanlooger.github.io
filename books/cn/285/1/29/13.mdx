---
---
---
title: 王氏画赞【并序】
---



余妻太原王氏，嘉靖三十年五月二十九日卒。余哀念之至，恨无善画者。因记唐人有云：「景暖风暄，霜严冰净。」此为吾妻画也。又流涕诵杨子云之词云：「春木之芚兮，援余手之鹑兮。去之百岁，其人若存兮。」

后二月，门人许进士使其弟来画。余口授之，许默然良久，为作此画。家人见之，莫不悲恸。以示诸姨，皆流涕。小姨以为真是吾姊，但不言耳。然如余所称杨子云、虞伯施语，未能画也。涕泣而为作赞曰：

哀窈窕，思关雎【雎原刻误作「睢」，依诗经改。】，杳不见，乘云霓。堕明月，遗轻裙。风萧萧，惨别离。来陈宝，景帝珠。何珊珊，是耶非？【「景帝珠」，不可晓，疑有误。】