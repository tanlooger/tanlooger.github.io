---
---
---
title: 清泉铭
---



昆山司训袁先生，宜春人，名丰，字某，别自号清泉子，盖其居地名马领清泉云。

予考袁郡图经，有大袁山、小袁山，相传汉高士袁京隐于其下，后人以名其山。又别有袁岭，以为袁闳尝所隐处。闳，汝南公族，无繇至此。史称其晦迹乱世，自投深林。其至袁岭，或当在延熹以前耶？世谓袁州之袁，皆京之后世子孙也。今先生自托于清泉，夫安知数百年后，清泉不复姓袁也耶？何豫章山水之多袁也？

先生云：「清泉发马领，演迤而东，过其居之南，出虎狼东冈。冈之南为石镜云峰。峰之东为南峰。南峰隔清泉，道适与其居相对。而马岭在其西，往往有庵院林木，泉水流布，灌田数百顷。」予爱其清泉之名，为之铭曰：天一生水，地六成之。动溶无形，孰能识窥？泚泚之泉，见于山下。我仪其德，宿污以化。