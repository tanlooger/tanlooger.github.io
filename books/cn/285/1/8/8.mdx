---
---
---
title: 昆山县倭寇始末书
---



倭寇之变，起自上年三月初旬。虽络驿无虚日，亦惟骚动缘海，尚未敢深入，犹惧归途之有梗也。乃今纠合既众，向道既明，又知吾民不素习，兵不预备，遂眇无忌惮。今年四月初七日，警报直抵昆山。官民哄然，方填门塞关，为城守之计。而都司梁凤适承抚按文檄，统处兵八百，来守兹土。士民倚为长城。讵意其贪懦无状，坐受宴犒。托言屯扎该境，遥为声援，竟尔招摇远去。分兵四逸，半从盐铁，半从周市，沿途剽掠，吾民惊窜，自是要害无守。

十三日午时，贼船五十余只，贼徒三千余人，径泊新洋江口。直犯东门，肆力攻围，烟焰烛天，哭声动地。其接踵而至者，又无虑二三四倍。夜则桅灯如列星，旦则吹螺举号，蜂附云集。较之他处，猖獗尤甚。而梁凤乃于十六日自常熟复入郡城，若不与闻者。十七、十八等日，贼遂造云梯二十余乘，攻击东北二城，势极危迫。赖官民悉力拒守，幸以不破。当夜，乡士大夫蜡书，募敢死士缒城而下，自间道往，请救于代巡孙公。十九日，即蒙复委梁凤提兵应援。而梁凤又复迁延六日，方至昆山县西九里桥。索取军需，声言每名要银五两，乃始进兵。奈此时民穷敛急，本县素乏羡余，不能一时卒办。意不相惬，复退屯兵真义地方。偶与贼遇，勉强一战。贪其辎重，反致大败。火药铳炮，半被卤去。而遗落田野，为村民俞辟等所埋藏者，又不可胜数。设使天不佑民，尽以藉寇，其声势又何如也？是日又复遁入郡城，诳言吾军一至，贼徒尽散，民不被杀，屋不被烧，麦尽刈而苗尽栽矣。一时上官咸谓信然，遂不复以昆山为意。

贼觇知援绝势孤。二十四日，复以云梯三十余乘，攻东南、东北二门。是时不独燕尾剑棱劲镞，加以佛郎铅锡大铳，一时合发。城中辟易，危急十倍于前，不得不再行请救。而孙公惑于梁凤先入之言，颇有难色。差官张国维，顿首号泣，具道梁凤不才之状；乃益以沂、邳及山西兵三百余人，本府义勇二百人，复遣梁凤统之以行。其答乡士大夫书，则有「兵虽可用，将官懦怯，某再三责以大义，而翁公则有促之不进，为之奈何」等语。愚意其使贪使过，责后效以盖前愆，未可知也。时太仓陶指挥所募款兵适至。又命二守督率并进，意在刻期剿灭。而梁凤逗留如昔，自初七日受檄出师，越四日，尚驻维亭。本县既备糗粮，旋复臭腐。且动以「将在军，君命有所不受」为词。虽张公亦莫得而谁何也。贼乘此间，又于初八日聚众四千余人，云梯无数，布列东西城下，百计冲突，伤害甚多。而官民拒守益力，杀死贼徒，数亦相当。至昏时，贼始稍退，复移屯城西林中。盖富室佳园，惜不忍毁，故遂为贼巢耳。

次蚤，皆负门扇接造飞梁，碾驾冲车，直逼城中，发掘甃石，铁椎扣门，声如雷震。百万生灵，命在顷刻；而人心愈奋，争出死力。用生刍、松脂、麻油，烧毁冲车。更从楼上穿板，灌注灰汤坠击。杀其魁名二大王者，及伙贼数人，贼始退去。是时阖城士女，摇动惊惶，缢溺而死者数人。引领援兵，复不见至。

初十日夜分，生员龚良相、徐倬、傅继善奋义冒死请兵。十一日黎明，遇梁帅于六市铺西，距县尚三十余里。反复哀恳，而梁凤骄蹇有加。赖张公督促前进，款兵踊跃东向，气雄志烈，不负狼名。梁帅徐徐既至，有司选地扎营。梁凤仍称该地四面阻水，不可遏敌。复退屯九里桥外。款兵孤悬，势难野宿。姑纳城中，待梁并进。府县文牒祈请再三方至。开门延入，欲加慰劳。已先计纵沂兵逸去，为媒孽之地矣。方议出攻，乃又妄申本县按兵不发。于是宪符严责。十五日，张三府督梁凤合兵大举。本县义勇导引款兵，直捣贼窟。血战方酣，而诸兵遥望贼来，即麾奔溃。多自溺水，甲骑铠仗，半为贼有。款兵益进，杀伤贼徒二十余人。而后援不继，致有阵亡挤水之祸。于是更令逃军造为厚款薄沂之谤，欺罔上官，致使是非不明，功过莫辨【辨原刻误作「办」，依大全集校改。】

。假令有司诚有厚薄，亦不过视上官意向。而士卒得以厚薄为去留，则将焉用彼帅哉？其失机误军之罪，恐不可推托于厚薄也。

仪部王主政，不忍官民罹此荼毒，受此萋菲，挺身冒险，仗义执言，乃至暴没。皆愤愤不平之所致也。人之云亡，邦国殄瘁。时事如此，可胜叹哉！其原盖始于当道先有款兵，防卫无锡，以厚其故人，而梁凤亦不欲强颜再入昆境，各戾初心，遂相构煽。殊不念昆山之与无锡，均为朝廷根本之地。况上游土崩，下流澜倒，又必然之势也，岂宜有所偏重哉？

是时我军虽未收全功，而款兵声已詟服贼胆，遂相引去。杀遗民，烧遗屋，数十里烟火不绝者，又四五日，以泄其余愤。盖自四月初七日至五月廿五日，孤城被围凡四十五日。临城攻击，大小三十余战。以不教之民，当日滋之寇，内无张巡、许远之略，外无蚍蜉蚁子之援，城之不陷，皆天也。其六门并攻，被杀男女五百余人，被烧房屋二万余间，被发棺冢计四十余口，是皆就耳目之所睹记者言之。其各乡村落，凡三百五十里，境内房屋，十去八九，男妇十失五六，棺椁三四，有不可胜计而周知者。君门万里，未能遽达；虽密迩当道，岂皆尽得其实哉？互相蒙蔽，以期远罪，贼何幸而民何辜也？彼梁凤若始能不离该境，则贼安敢遽尔深入？中能力战不退，则贼岂敢直捣郡城？终能如期急难，则贼岂敢冲城凿穴？贻昆山之祸者，梁凤也。乃又饰词驾罪，欺天乎？欺人乎？

更有大可怪者，其款兵先登殁阵，其渰死者，皆缘邳、处二兵争先奔溃，挤入洪流，性不善水，又甲重不能振拔，遂至胥溺，非汨水而被渰者。此情可矜，法所应恤。彼二兵正当正其望风奔溃之罪，以示惩劝。乃今与款兵一体加厚，何其颠倒之甚耶？呜呼！处败军若此，良民无故被杀者，流血成川，积骸如山，又将何以待之哉？

尝考吾昆自有国以来，未尝被兵燹，有生聚而无教训。故今遭此，皆错愕相顾，束手无策。不得已，为坚壁清野之计。纵贼猖狂，莫之敢抗。其受祸亦独惨于他处。今之急务，莫若广濠堑，造月城，筑弩台，立营寨，集乡兵，时训练，铸火器，备弓弩，积薪米，蓄油烛。其周回近城林木，须斩去里许，以绝埋伏。茔冢有碍城隍者，宜量给地价，为迁葬之费。而十家为甲之法，尤所当严。其男子十五岁以下，凡成丁者，尽令编报，排门粉壁。每甲推长一人，稽其出入。若有面生可疑，虽系商贾，非累年土著，无父兄承传者，亦须根究。庶使内贼不出，外贼不入，而奸宄之徒，无从造衅矣。

至于抚疲民，蠲逋税，勘荒田，尤时政之大端；而动支官银，又便宜之要术。盖事有常变，有轻重。处常，则仓库为重而武备为轻；处变，则军旅为重而财用为轻。况居官行法，自有大体。私罪不可有，公罪不可无。所谓公罪者，正今日动支官银以济时艰，而为法受恶之类是也。况既上官文移，则操纵由己，虽不宜冗滥，又何必拘拘常格而自取窘缩哉？且安富之道，周官所先。劝借可暂而不可常，可一而不可再。以有限之大户，而欲应无穷之巨寇，「吾不知所税驾矣？」

凡此数事，果能断自乃心，豫有成筭；则用足兵强，形势险固，人心坚励，进可以攻，退可以守。贼来犯境，便当横出四郊，与之一决。又何必填门塞关，悬悬外援之望，不获其用而反受其害，如今日之冤愤哉？愚忝与守城，与贼来去之日相终始。目击惨毒，所不忍言。姑记其始末，以备他日邑乘之纪录。其它处置，略具备倭议中。有民社之寄者，尚其鉴此衷悃，毋以出位为罪。幸甚，幸甚。

--------------------------------------------------------------------------------