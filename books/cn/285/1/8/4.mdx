---
---
---
title: 与傅体元书
---



昨见子敬寄来丁田文字。不论文之工拙，但依违两可，主意不定，不曾说得向来本意，有负使者郡太守采访之盛心。更望足下与子敬从老吏根究利害，作一议，借前箸筹之，或尚可济。

天下之事不在大。此法起于一二小夫浅见，街谈巷语。顾九和在告，熟闻此言。后来入阁，锐意更变。霸州出其门下，特承迎之。主意原不好，吴民被其流毒二十年。今不攻其本，却从枝叶上说，殊不可晓。即如拨役时，必不能复使之出银；今出银，便禁不得他拨役。祖宗以来一百七十年，不见有司于拨役外增一役。如何议书册，不过二十年，乃至增银自七厘七毫至四分有奇！此亦易晓，原本实在变法。光甫如何却极口称赞他「取于下有渐而不偏，用于上有经而不过。」如此，又何容别议耶？如此论新法，而反回护金陵也。

吾等心知其害，承有司虚心访问，又不端言，与小民同其喑哑，甚为可叹。平生为时文，不肯学黄口儿语，以致困穷。．今垂老，无用世之望，已矣。诸公壮年，于天下事不可不随事究心，庶他日立朝为有用之学也。