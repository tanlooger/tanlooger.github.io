---
---
---
title: 与沈养吾书
---



来书，极荷相念之至。山妻在殡，便欲权厝，又大草率。以此迟疑累日，幸少平静，而贼势日横。十一日，始攒于西园。方工未讫，前晚有沙船泊市中，市人皆惊恐，夜走不绝，天明始定。今亦惴惴然如在边塞，望候风尘，即为走计耳。宅内生聚，不下百口。一举足，皆有流离之苦，不得不稍镇定之。所论贼势正如此。

东南承平日久，吏无知兵者。若使知古方略，一太守、县令能办之矣。今婴城自保，不发一矢，忍以百万生灵饵贼；令贼得气，将来蔓衍未知其所极也。闻蔡操江奏，倭寇不过三四十人，皆苏、松人欲反耳。徐阁老以阖门百口保无此事。又闻近日任少府获贼帅于蔡衙前，未知信否？有便，更乞寄示。

贼据新城，陷上海，今其意在南翔。专候若到南翔，即携家行矣。匆匆殊不尽。东仓之胜，足以少创之。昨日焚烧上海略尽，其势未已也。钦甫时相见否？并为致意。