---
---
---
title: 太仆寺新立题名记【代】
---



太仆寺，秦、汉皆掌舆马，天子出，奉驾上卤簿，用大驾，则执驭。然其属有龙马五监，边郡六牧，则马之事无不统焉。汉以后，官掌大抵不异。国家自洪武六年定制，独置太仆寺于滁州，始去奉车之职，而颛掌马之事。三十年，置行太仆寺。永乐初，改北平行太仆寺为北京行太仆寺。十八年，特称太仆寺。洪熙初，复称北京。正统元年，始定称为太仆寺。寺卿一人，少卿二人，丞十二人。列圣相承，时有损益。至隆庆己巳，其员额少卿三人，丞三人。所掌验烙巡牧，劳逸人殊。藏府京营，岁月轮代。某初到官，颇为推究，非初立法之意，乃因循堕废而致然也。因条上其事。

略云：旧设少卿二名，一巡京营及各边骑操之马，一巡近京州县寄养之马，皆领敕岁代。寺丞十二员，分管畿辅八府、山东、河南之马。后复增少卿一员，施为六员。今又已虚其丞之半，丞少，不足以更事，而又偷息其间。欲乞重三丞之选，与少卿一体协行，以均劳逸，重责成。又验烙发寄，本非二事。旧制，巡验俱属一卿，今欲以二少职掌，亦如两丞东西分管，职兼验养，各以丞佐之。春秋仲季，并出近京州县，赴俵之马，就近印发，一便也；都会辐辏，得免拥聚，二便也；国门严重，潜杜呼噪，三便也；两卿分辖，事半功倍，四便也；卿巡未逮，分任寺丞，五便也；遇有缓急，就近调兑，六便也；上免朝参，下谢交托，殚力王事，七便也；营军养户，躬相授受，游贩奸胥，不得规避，八便也。奏上，天子以其章下兵部覆奏，报可。于是验牧并行，卿丞配佐，载于甲令。某又以寺宇敝坏，奏一新之。

故事，诸省寺皆有题名碑。始卿邵康僖公锐，张公舜臣，重为立石。今岁久石穷，无隙镵书。于是李君义起，与厅簿应崇元，愿捐赀以竖【竖原刻作「坚」。】

新石。而丞张君进思、郎君大伦、王君淑，咸曰：幸今日正名与诸卿埒，亦请立石，于是相率属某记之。

某窃惟圣天子改元更化之日，率作兴事，开广言路。羣工戒饬，百度振举。而微臣稍条上一二事，诏书无不俞允。此正臣等精白一心，夙夜匪懈，以助成德意，兴万世之太平者也。迩者岁灾流行，大江南北，河海啸溢；畿辅边关，雨雹徧野。夫雨水冰雹，皆阴类也。其应主戎马生郊之象，潢池盗兵之兆。臣等职领师菀，而国马伤耗，武备衰减，其责尤重且大。夫三关九塞，用马之地也。畿辅州冉邑，牧马之地也。大江南北，财赋之区，驹马之地也。是故验烙则忧种马无驹，兵政之寓农，何以复祖宗之初额？巡牧则忧刍牧非人，缓急之备用，何以御匈奴之长技？京营则忧四骊未比，何以奠百二之神州？藏府则忧九年未蓄，何以备边圉之孔棘？自古仆卿在九列，国家虽去奉车，少离亲密，而任益专重。今因仍积弊之后，尤有难者。况兹廨宇官职，丕变维新，臣等凡备列题名之石者，其可不思所以协乃心力，以祇承明天子之制哉？臣某拜手谨记。