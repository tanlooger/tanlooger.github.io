---
---
---
title: 长兴县令题名记
---



长兴为县，始于晋太康三年，初名长城。唐武德四年、五年，为绥州、雉州。七年，复为长城。梁开平元年，为长兴。元元贞二年，县为州。洪武二年，复为县。县常为吴兴属，隋开皇、仁寿之间，一再属吾苏州。丁酉之岁，国兵克长兴，耿侯以元帅即今治开府者十余年。既灭吴，耿侯始去，而长兴复专为县。至今若干年矣。遡县之初建为长城，若干年矣；长城为长兴，又若干年矣。旧未有题名之碑。余始考图志，取洪武以来为县者列之。

呜呼！彼其受百里之命，其志亦欲以有所施于民，以不负一时之委任者，盖有矣。而文字缺轶，遂不见于后世。幸而存者，又其书之之略，可慨也。抑其传于后世者既如彼，而是非毁誉之在于当时，又岂尽出于三代直道之民哉？夫士发愤以修先圣之道，而无闻于世，则已矣。余之书此，以为后之承于前者，其任宜尔；亦非以为前人之欲求着其名氏于今也。