---
---
---
title: 重修阙里庙记【代】
---



隆庆三年，阙里重修先圣庙成。某官某，以书币走京师，来请记于丽牲之碑。先是，嘉靖四十二年，衍圣公某，以庙之圮告于巡抚都御史张某，方行相度，以用之不赢而止。及是年，巡抚都御史姜廷颐，巡按监察御史罗凤翔、周咏，与藩臬诸君，会议捐岳祠之香税，与司之赎锾，得一千六百，其役人则用州县过更之卒，而以兖州府通判许际可董其役。知府张文渊时督视之。经始于仲夏，岁尽而讫工。轮奂规模，视昔若增。左布政使某，左参政吴承焘，副使吴道会，皆首为赞议者也。

唯先圣生于尼山，讲学于泗上，殁而葬于此。其地初名阙里，后亦曰孔里。先圣之殁，弟子庐其冢上而不忍去。鲁人从而家者，百余室。而鲁世世相传，以岁时奉祠，诸儒讲礼、乡饮、大射于其间。汉高祖自淮南还，过鲁，以太牢祠。其后人主登封巡狩，无不过而拜祠。我太祖高皇帝龙兴海内，干戈未戢，亟命遣祭、绍封子孙，修饬其祠宇。列圣承统，世世增修。今天子隆庆之元年，御正殿传制，遣官告祭。而车驾临幸太学，亲释奠，命儒臣坐讲。赐三氏子孙有加。海内慕学之士，喁喁向风。圣人之道，益以光大。则鲁之有司，与其有事兹土者今兹之举，固所以虔奉先圣，亦以宣明圣天子之德意，不可以不记。

夫今夫子之庙学，遍于天下。而深山穷徼，皆知诵法其书。其在天之灵，无所不之也。然孟子曰：「近圣人之居若此其甚也。」荀子曰：「学莫便乎近其人。」盖孔子殁数百年矣，学者至观其庙堂车服礼器，诸生习礼其家，有低回而不能去者；固以想象于远，不若景慕于近之为切也。抑诸君子知虔奉圣人矣，亦岂徒事于其外乎？昔者子游闻诸夫子曰：「君子学道，则爱人；小人学道，则易使也。」夫不知学道，则施于喜怒哀乐，无一而当其则，必不能有望于安上治民，而移风易俗也。颜渊问仁，夫子告以克己复礼。及请其目，夫子则曰：「非礼勿视，非礼勿听，非礼勿言，非礼勿动。」以颜子之资，犹「请事斯语」以终其身。故「问为邦」，夫子以夏时、殷辂、周冕、韶、舞告之。以颜子而夫子使之治天下国家，以为不可一日而离于礼乐法度之中。此即克己复礼之义也。后之学者，于视听言动，己之身不能治，何以谓之学道？故观感于圣人者，求仁为近；求仁以学颜子为近。余嘉是役之成也，敬述所闻，以申告学者云。【此文钱宗伯不选，今仍存。】