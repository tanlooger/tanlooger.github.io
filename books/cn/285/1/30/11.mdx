---
---
---
title: 同年祭陈封君文
---



呜呼！乙丑之岁，登于南宫，吾邑四人，郑州为荣。言念生我，高堂半空。郑州二亲，禄养独隆。府君之年，方进未穷。胡以长逝，蒙汜忽终！

于维府君，世承文学。其祖博士，卓为先觉。校文省中，所得卓荦。府君传业，遭时龌龊。以遗令子，方发其璞。衎衎衙饮食。珪璋有渥。

于呼！人之生世，何者能全？伤哉贫也，每食泫然。府君于子，欻见高轩。天若厚之，又靳其年。悠悠江水，有郁新阡。葬以大夫，亦显孝贤。呜呼！尚享。