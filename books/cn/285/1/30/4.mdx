---
---
---
title: 祭朱恭靖公文
---



孝皇御极，十有八年。覆冒区宇，其仁如天。思迟多士，六策临轩。唯昆为县，僻在海堧。三选大魁，公出其间。丰芑之遗，于今再传。皆为公相，灿烂星躔。公独难老，齿德莫先。

公之初登，属世休明。在汉廷中，年如贾生。济济振鹭，谈道虞、黄。石渠、天禄，经史是程。公守纯质，不竞于荣。卒以资叙，乃跻六卿。既长天官，居于洛京。召公之诰，未老而行。永贲丘园，令誉日隆。海内企望，天子临雍。升歌鹿鸣，下管新宫。三朝礼建，比古荣躬。云胡不慭，遽尔告终！

帝用震悼，赠恤实崇。人臣之宠，其有始终。哲人云亡，朝野所恫。奠此湑酒，以告殡宫。尚享。