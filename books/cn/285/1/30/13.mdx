---
---
---
title: 祭张贞女文
---



自古女子之见于史传者多矣。或自闲于安平无事之时，或蹈难于感慨卒然之顷。惟贞妇之所遭，殆人生之未有，以氵㸒姑之内主，值凶徒之参会。魑魅魍魉，见形于清昼之中；豺狼虎豹，聚毒于深夜之际。入地无穴，叫天不闻，备百端之荼毒，竟一死以自明。

惟彼凶徒，漫天之恶。恃其多财，力能使鬼。悬千金于市中，谓三尺之可卖。岂知神明之吏，缘梦寐以求形；童髫之女，坐公庭而辨貌。实人心之共愤，信天网之难逃。

呜呼哀哉！死何酷烈，生何艰辛！独任纲常，孑然一身。沉沉昏夜，炯炯者存。谓其不然，彼亦何人。谁无室家，谁无此心！