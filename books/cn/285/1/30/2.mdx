---
---
---
title: 祭王方伯文
---



惟公早岁，奋迹甲科。踔厉风发，令闻孔多。始莅永康，民载其德。疆理其田，石不可泐。分部南都，以厘余皇。奔走江湖，启处不遑。武宁王家，勋贵无二；独绳其私，卒屈以义。于越之臬，遂视南海，鹾政既通，黎亦知悔。受节章贡，威棱日着。帝用简在，命端台叙。

公起诸儒，武服之共。爱人下士，所向有功。桃源、华林，大帽狂猘。旌旗一麾，首骈颈系。帝嘉其休，俾藩于滇。乃以将父，弗究其年。

自公之殁，垂四十载。士习选愞，孰知敌忾。海岛小夷，敢齮我疆。于今九年，我武未扬。故老流涕，思得公等。适会里社，荐公鼐鼎。惟公孝友，宗党所称。况复才杰，起慕后人！公有令孙，辱之交游。敬进斯文，以侑醪羞。尚享。