---
---
---
title: 祭周孺亨文
---



昔恭简公倡道于星溪，而一时学者之云集。曾日月之无几，而微言之顿息。唯先生发挥遗旨，俨师门之典则。公以先生之少恢廓，而屡箴其微窄。然自公之云亡，门人学徒何啻五侯倍谲，而先生依绳循矩以无失。盖终以有所至，而无间于参鲁与商也之不及。唯先生之孝友温良，真乡里之矜式。读书养亲，岁不出于户阈。与古之笃行君子，实并驾而无惭色。中耿耿欲有所为，外靖恭而简默。使之立乎庙廊，虽不出一语，犹足以仪刑其德。何天命之不佑，而使之老于行役！

今岁之春，吾邑同党之士盖二十余人，并裒然以北。既无拔茅汇征之期，而有北风「携手同行」之戚。孰知先生中道而返，而又罹此极！呜呼！先生之不幸，盖有系于邦国。而身世之可悲，又何异于一吷！睹旨酒之在尊，共陈词而洒泣。呜呼哀哉！尚享。