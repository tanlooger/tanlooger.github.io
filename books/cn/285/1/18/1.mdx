---
---
---
title: 南京车驾司员外郎张君墓志铭
---



君讳楙，字子培，其先出自郿伯。宋之南迁，由关中来徙，居太湖包山。后徙嘉定，遂为嘉定人。曾祖墦、祖铠，家世力田。父沄，岁贡入太学，不肯禄仕，教授乡里。君少堕井中，鹿有神人扶舁之，得不死。天资绝出伦辈。年二十，举南京乡试，考官以试题得罪，尽罢是年所举士。后得旨，入太学，问一科，乃得会试。又六年，始中进士。授福清知县。

县古东侯官，依阻山海。征召不时至。君廉明仁恕，豪右怗服。符下，争趋无敢后者。先是，常熟陈君明近为福清，民爱之。盖三年，又得张君。二君皆吴产，闽人以为美谈。瓯宁李冢宰罢，家居，君独不往谒，李公憾，以为轻己，丁外艰，服除，李公复为冢宰。例，起服官试吏部，试已，自持案出。君独不肯持，留一案于堂下。李公以问堂吏，知为君，益怒。遂调孝丰。

孝丰，鄣郡山地险恶，数反，以故置新县。君以德怀柔之。田有不均，丈量以宽贫户。其豪相戒曰：「明府善政，不可挠也。」矿贼数百人为乱，君檄上调外兵，独部署县人捍御，贼皆散走。时倭夷钞两浙，州县皆相效筑新城，楼橹堆堞相望。孝丰独不肯，曰：「县皆山，贼何以至？奈何困吾民也！」县中清静无事，时时登天目山，攀萝缘磴，跻其绝顶，慨然赋诗，有高世远举之志。

升南京兵部职方司主事。大司马南昌张公器童之。南京岁造马快船，畿辅及江西、湖广积逋料解八十余万。朝廷以空名敕降兵部，兵部岁遣其属公廉者，上其名，赍敕以往。至是，君以选行。始至一郡，却馈遗，于是两省望风肃然，无敢以私奉君。君至，则与其君长议所便，惟恐伤民。凡历三十余郡，周行数千余里，触冒毒暑，还至巴陵而病。岁已暮，过家谒母，时已升驾部员外郎，欲移告，不及而卒。时嘉靖三十九年正月二十八日。享年四十有三。

君嫡母李氏，性严，少所假借。君奉其母邵氏，与其配李氏，事之甚谨。财产悉以让其弟，葬其父，族人许易墓地，已治茔兆室屋而悔之。君即移他所，无怨言。有贫士，与君旧识。至孝丰，谒入，迎延上坐。衣服垢秽，人所不堪，酌酒赋诗竟数日，复资送之。故所善马思学、殷子义，以道义相重；比君贵显，待之愈厚。及卒，两家妻子皆为流涕。自楚还，舟中萧然，独有文书数簏，未上兵部。太仓兵备副使熊公来视其丧，筐中有金二十余两，财具棺敛而已。呜呼！君可谓贤于人远矣。

子元焕，尚幼，不能治丧。弟楚，奉太夫人之命，葬于横泾先生之左。以殷君所为状来请铭。予故善君，泣曰：「予何忍而不为铭？」铭曰：关西逖祖世大梁，名与伊、洛道相望。太湖山中暂飞枪。聿来东海着南翔。蓄潜玄懿生鸾凰，两宰山县如桐乡。尚书七兵使命将，清风飒飒吹潇湘。性资宽弘复清强，仁孝蔼然厚懿常。生龄迫促志徒长，皇天不佑丧厥良。刻铭幽石固其藏，悠悠千载余芬芳。