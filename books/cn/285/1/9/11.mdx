---
---
---
title: 送狄承式青田教谕序
---



予与承式同举于乡，试于礼部，皆不第。而承式独以禄养为急，徘徊都下。送予出崇文门外，谓当得官浙中，因约余游钱塘西湖，远则在天台、鴈荡之间，欲为东道主人，然又数不果。今年，始得处之青田。青田在万山中，足以读书谈道，优游自适。而浙东学者，近岁浸被阳明之教，为致良知之学。承式为人敦朴敛约，不喜论说，而中有自得者。今为人师，不容默默，亦将出其所有，以考论其同不同何如也。

浙东道学之盛，盖自宋之季世。何文定公得黄勉斋之传，其后有王会之、金吉父、许益之，世称为婺之四先生。益之弟子为黄晋卿，而宋景濂、王子充，皆出晋卿之门。高皇帝初定健康，青田刘文成公，实与景濂及丽水叶景渊、龙泉章三益四人，首先应聘而至。当是时，居礼贤馆，日与密议。浙东儒者皆在。盖国家兴礼乐，定制度，建学养士科举之法，一出于宋儒。其渊源之所自如此。

近岁以来，处之科第，至阖郡不见一人。或者遂目为深山荒绝之区。而不知假令县岁贡数十辈，岂尽谓之才贤得人耶？以瓯粤区区二百年，有文成公为帝者师，不可谓之乏人也矣。天下承平日久，士大夫不知兵，一旦边圉有警，束手无策，徒望之勇猛强力之人。如此，则古所谓合射献馘于学宫者，何事耶？文成以书生，当方谷珍起海上，毅然建剿灭之策。佐石抹元师擒殄山寇，卒以保障乡里，挈全城以归兴王之运。其文武大略，且未可以一乡一国之士概之矣。

承武入公之里，而与其子弟游，能无慨然有感矣乎！夫山川之气，积二百年，当有发者。况以先王之道，六经孔、孟之语训廸之。将见括苍之士，必有文武忠孝出而为国家之用者矣。【昆山本与抄本同，今从之。常熟刻小异，当是初本。】