---
---
---
title: 送太仓守熊侯之任光州序
---



昔侬知高反岭南，有众万余人，所过如破竹。吏民皆望风走。天子以谓县官素不设备，而责守吏不以空手捍贼，宜原其情。故一切轻其法，凡失守者，皆夺两官。惟能任属大将，使尽其材能之所宜，卒走智高，岭南以平。

国家太平日久，东南吴、越之区，山川秀美，物产饶富，民老死不见兵革。吏以期会鞭笞，集赋税而已。不过三年，辄得京朝官以去。故天下士集于吏部，皆指以为乐土。一旦倭奴来海外，凭陵内地，则大江以南之州县，无不骚动。吏非素备，婴城自守，惴惴不能保，当是时朝廷虽有命将，而吏以罪罢去者，时时有之。议者谓宜责守城之事于有土之职，而战胜共武之服，有将帅在也。吏或失守，当如皇佑之诏。

今熊侯守太仓，太仓东边海上，贼入境即犯之。如是者三年，而城不陷。宜在褒赏之科，而为使者所劾，落职为光州固始县幕官。吴中士大夫，莫不叹惜之。昔岭南之贼敢于攻城，而今海岛之贼，利于掠野，故城之能全者不难。而太仓之城为贼冲，其全为独难。而侯之贤，尤着闻于人。

侯为人凝然有器度，虽仓卒扰攘之际，能从容以不乱。羽书狎至，而安闲自若。武夫悍卒，见之帖然，不敢出声。此亦才气有过人者，而州民之所恃以为安者也。天下无事，使者乘势作威福，以升黜州县之吏，唯其意之所之，而民之好恶莫恤也。若军兴之际，赏罚注措，一举手摇足之间，而死生存亡于是焉系。而犹以私意行之，不知其何以为心？海上之役，于今三年。百万之师，每战辄衄。原野暴人之骨，川泽流人之血，东前之祸亦惨矣。由其道而不变，吾不知其所穷也？

方贼之初至，有奸人为间，挟大吏以谋赚城，登高指顾，万目所见。侯先其未发，使人擒之。大吏愧汗，开门夜走。若非侯破散其谋，贼必据太仓城，其祸当不止于今日矣。前年之秋，贼乘西风归岛屿。余党数百人，为官军所围，假息南沙。或以为穷寇宜开其一角，使者不从，檄侯与诸帅固守，迫岁暮，诸帅皆去。侯自度力不能独支，亦解围以归，贼得乘船而远。使者之所以劾侯，以此两事。夫南沙之责，当有所分。若奸人为间，乃侯之所擒，而反谓侯荐其人于大吏。凡所刺举，以好恶变乱失实，类如此。

于是侯将行。其素所奖拔士州学生张元蒙等来告，谓予素知侯，不可无一言。吾闻侯待罪虎丘寺，日以登临为乐，穷五湖之胜。已而受帅府之檄，使还州募兵。州人父老前后欢呼，如见父母。而侯以罢官临其州之人，自以无愧色。予乃区区若为之自疏者，盖以为吾东南无穷之虑，所不能不致其怨愤之辞，实亦州人之志也。

赠阳曲王公分守太仓序阳曲王公为郡之三年，迁河南按察司副使，治兵毘陵。寻诏以常、镇旧并苏、松，命公复还理所于太仓。公职任师帅，以文学饰吏治。至是忽寄兵戎之任，而朝野无异议，若其紊然者，常以谓人材之于世，其具有不同。苟以受命效职，不过文书、狱讼、食货、兵戎、河渠之事，其治办往往亦多可观。然此特自秦以来所谓吏事而已。古之所谓大任于天下，要以读书学古，识治务知大体之为先，有非俗吏之所能者。是以不屑于文书、狱讼、食货、兵戎、河渠之事，而可以无所不通。

公起进士，守河南某州，日与诸生讲论文学。其佐大名亦然。三迁至吾郡，郡号人材渊薮，公奖进人士，孜孜不倦。当兵荒雕瘵之余，能以宽靖无事而治。以此推之，将屯百万之众，可以知其不劳指麾而有余裕矣。海内承平日久，一旦外夷【原刻墨钉，依大全集校补。】

内侮，岂武力之未竞？所以治之之道未尽也。

昔任延为会稽都尉，聘请高行，待以师友之礼。遗功曹春谒修书于龙丘先生，郡中士大夫争往归焉。后为九真、武威，所至立校官，兴儒学，而儌外蛮夷保塞，匈奴、种羗，绝不敢出。儒者之于兵戎，岂异事哉？

公以壮年，名位日进，身为大吏而问学如诸生，此古大臣宰相之事也。有光无所用于世，未尝敢交州郡，而公特加优礼。虽孤栖江海之间，自以得所向依。自公在郡，岁一再见，已如朝夕见之矣。其在毘陵，岁不一见，如旬日见之矣。常恐一旦远去。而今返驾于吴，盖枯槁沉溺之中，津津然如有生气。以有光之于公如此，凡士之于公可知也。今岁礼部会试，及对大廷，魁天下者皆吴士。公长育作成之效，已见于此。而明堂栋梁之材，公所甄识，犹或有未尽出者。自此将乘运而起，为国家社稷无穷之计，岂区区吏事之所能及哉？

公提调所贡士王执法，以公之至太仓也，郡士大夫皆往为贺。执法门下弟子，独宜以文字赞述公之盛美。以有光有一日之长，又最知公者，推使言之，而为序云尔。

送吴郡别驾段侯之京序自东南有倭夷之书，朝廷于额外增设官更，无虑百数。今年抚院奏行裁省，悉送上部。别驾蒲州段侯以海防至，当行。时属县昆山缺令，侯方署其事期年，民便安之而不忍于其去。吾乡之进士二十有四人，按故事有赠行之文，不以有光无似，辱使序之。

盖天下之所须者，才也。才不足以当其任，与之百里之地，蹐蹐焉常若无所措。其握持胶固，自以为能有所执，而大者往往废弛颓靡而不自知。其明与力仅至于其小者，而敝蹇强戾，不胜其恣睢之习。民何以堪之？盖孔子之门，论为政详矣。取其果与艺与达者，宜若非政之所先。然非是三者，莫能得乎人情也。故尝论牧民者，譬之操舟，使之张则张，使之翕则翕，以能得乎风与水之情也。不然，未有不败者也。

侯有通敏之才，于赋籍兵琐，一览悉记，狱讼大小，无不立决，而取舍操纵，皆合于情。故自士大夫至闾阎之小民，咸便安之。侯尝令嘉祥矣，又倅淮阴矣。能以治兖者治淮，以治淮者治吴，风土习俗，夫岂尽同？其达乎人情一也。故尝论牧民者，譬之父母之生子，为之择乳母焉。其乳母或以他故去，而邻母代为之乳，犹乳母也。又复为之别求乳母，则过矣。古之守令，有假，有守，有摄。然久之即真也。郡丞常行县事、亦何不可哉？而必选令，此亦法之过也。

侯，河东儒者。每至庠舍都讲，诸生服其经学。而其门人，多贵显于朝者。先是数年间，昆山令缺，栗侯永禄、任侯环、李侯敏德、王侯如瓒，皆以别驾来署县。惟王侯泰和人，而三公皆上党同县。昆山之人，并称其贤。侯今继之，又贤也。今太守王公，以盛德年少在任。公，阳曲人，而参佐以下大抵皆出山西，一时之盛，非偶然者。盖平阳、蒲坂，先王遗教，其君子有深思焉。岂非吾吴民之福哉？而继侯署县者，别驾周侯，又绛州人也。

余固惜侯之去，喜昆山之人又得侯同官同地者。夫晋之君子，其施于吾民者远矣。【昆山本篇首删去九十余字，今从常熟本。又按「兵琐」字，出汉书丙吉传：「使东曹按边长吏，琐科条其人。」张晏曰：「琐，录也。」谓考按兵吏籍也。苏子由文亦有考案边琐之语。兵琐，谓兵籍也。常熟本不得其解，遂改作兵戎，非是。】