---
---
---
title: 送郡太守历下金侯考绩序【代】
---



吴郡为太伯建国。秦置守而属之会稽。迄汉中叶，人物财赋，甲于东南。唐以降，繁盛极矣。今为王畿千里甸服之地。太守比古寰内诸侯，尤号尊重。星纪分野，环以大海，汇以具区。原田沃美，生物鬯遂；水陆之珍，包匦筐篚之贡，纤缟茶纻空方之输，三服官者，不论也。一岁中，漕挽委输，至四百万。乡邑之秀，鸣佩执玉，接武天朝。四方之宾，奉符乘轺，络绎于传舍。名为列郡，隐然一大藩云。是以任是职者，必天下之选。

金公以济南名儒，奋迹甲科，为材御史。奉使持节，风行闽峤。天子忧悯元元，思维股肱之郡，根本之寄，畴咨在庭，无踰于公，俾以临治焉。岁在壬子，当报政之期。于时清风徐来，騑驾初发，州县属吏，相率祖道于都亭。某周览阊阖之墟，缅怀前政，如韦应物、白居易之风猷远矣。国家稽古为治，妙选良二千石。二百年来，鸿名大德，媲美前古，称于父老之口，代不乏人。然当天下无事，休养滋殖，累世熙洽。吏治宽缓，节目疏略。虽赋役繁重，而触贷之政屡下。是以为郡者得优游其间，慕尚前史循良之治，煦妪覆育，以达其慈爱之心。至于上计述职，得与文学法从，锡晏赋诗，而玺书屡下，用周、汉增秩进律之典焉。

今承平日久，吏治抏敝。疆场靡宁，诏使旁午。责数年之逋负于俗奢民贫灾殣雕瘵之余，宽之则废上之供，急之则伤民之命。自非识时通变之材，其于上下损益之际，未能调剂之不失其宜也。公于是时镇以宽静，处以弘简，不震不竦，能使上安而下服之，可谓难矣。某常有事郡中，望公进止肃肃。诗曰：「敬慎威仪，维民之则。」又曰：「古训是式，威仪是力，天子是若，明命使赋。」公其有焉。

自惟生长济西，去历不二百里。乡里晚进，仰止德闻，非一日矣。今承乏为吏，得与趋走之末；瞻望德容，每事依以为师法。诚恐此行用汉刺史入为三公之例，留之台省，则何以慰吾吏民之思哉？是以与诸属吏道其所以，而书之以为序。【此文牧斋先生汰之，今仍存。】