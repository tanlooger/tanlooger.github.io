---
---
---
title: 送王汝康会试序
---



吴为人材渊薮，文字之盛，甲于天下。其人耻为他业，自髫龀以上，皆能诵习举子应主司之试。居庠校中，有白首不自已者。江以南，其俗尽然。每岁大比，棘围之外林立。京兆裁以解额，隽者百三十五人耳。故虽方州大邑，桓不能三四数。至或连岁无举者，有司以为耻。若吾王子之家，乃岁占其一人。往年，汝钦进士，光州大夫伯仲，相继震耀于闾里，其疏属不论也。斯亦奇矣。初，予与王子居留都下，宾朋环坐，王子每论及试事，辄言文而不言命，以为是举若探诸囊中。予颇怪讶其言，既而服其决也。吾知其进于礼部，亦若是焉耳。

抑吾闻之：君子不颂人以已然，而誉人以所当得。请言服官之道，可乎？夫道之用散于天下，人与己而已。人不知己，不足以行志；己不知人，不足以及物。痻人以通者，其失则流；固己以私者，其失则傲。故君子有忠恕之术，所以一人己广德意，事上泽下，而达其仁于天下也。自科举之学兴，而学与仕为二事。故以得第为士之终，而以服官为学之始。士无贤不肖，由科目而进者，终其身可以无营，而显荣可立望。士亦曰吾事毕矣。故曰士之终。占毕之事，不可以莅官也；偶俪之词，不可以临民也。士之仕也，犹始入学也。故曰学之始。夫是以不得于预养，而仓卒从其质之所近。其柔者巽懦而不立，而刚者又好愎而自用；佞者淟涊以自谋，而直者矫激而忘物；宽者废弛而自纵，而严者凌谇尽察而无所容：如是而曰古今之变，道之难行，夫岂其然乎？

君子之仕，以任事，必观其势；以达志，必尽其情；以振法，必归于厚。其刚也似柔，其直也近佞，其严也以为宽也。若是所谓忠恕之术，推而行之，无古今也。夫诵诗三百而可以授之政者，非徒以博物洽闻之故也。盖涵濡于三百篇中，而其气味与之相入，则和平之情见，而慈祥恺悌之政流矣。唐、虞知人之目，教冑之方，思欲得而用之，皆取于是也。是以其气长，而其量宏。畀之以富贵，而吾亦有以受之矣。富贵之于人，其不至不能强；其至不能拒，故有以受之。吾见若百川之注大海而不盈也。王子与予有姻娅之亲，予故不觉其言之复云。