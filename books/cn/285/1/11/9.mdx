---
---
---
title: 送柴都事之任浙江序
---



吴、越之地濒大海。天下无事二百年，宴然靡犬吠之警，百姓反若依海以为固；不如三边岁有戎马【戎马原刻墨钉，依大全集校补，或本作「胡虏」。】

之侵。扬州葆疆，古之所谓天地之中，莫能过也，承钱氏据土，宋室偏安之后，皆以钱塘为国，而皇家定鼎建业，浙为首藩，都邑之盛，物产之殷富，天下称杭州云。

自顷承平日久，海防废弛，岛夷乘风迅入寇，则杭常被其患，乃自独松岭入四安，以趋金陵；自华亭、澉浦，则轶于苏、常之境，而江、淮之间，无不骚动。杭于寇最逼，而首当之。故建督府，调天下兵四集其境，则行省之务，剧于往时百倍矣。然自使以下，有左右参政，左右参议，实前代平章政事、左右丞，参知政事之职，皆方岳大臣，总揽大纲而已。凡行省诸务，不得下责之于从事。非其才贤，莫克以任也。故从事而能其任，则使以下常逸，而省之事无不举；从事而未能其任，则使以下常务，而省之事或不能无废堕。唐制，皆大臣自辟，而后命于天子。或者以冗从视之，不可也。况今浙省时事之艰乎？

吾邑柴君秩，以太学上舍，谒选天曹，而得此官。君平日未尝出门，与人居，终日恂恂然。昔寇犯乡邑，君独率诸少年登陴，下视围城之贼，连发数矢，皆应弦而倒。人始知君有可用之才。今内外文武大臣孜孜求下之日，士稍有以自见者，多得不次之擢；此君自砥砺立功之日也。

君之先大夫黼庵公为南京兆，会太庙灾，与兵部侍郎顾公珀，太常穆公孔晖，同时罢去。议者惜其不能尽其用。公之厚德，宜有发于其子孙者矣。