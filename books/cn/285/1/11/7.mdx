---
---
---
title: 送顾公节北上序
---



汉世祖命桓荣说尚书，甚善之。每朝会公卿间，敷奏经书，未尝不加赏叹。当时儒者尊宠，莫过于荣。其后累叶皆以荣任，并至显仕。他如鲁阳、蔡阳，咸以授经，封侯传世。汉之崇儒重道，轶于前代矣。

今天子嗣位之初，太保顾文康公，昔在经幄。公音吐弘亮，奏对详明，每当进讲，天子竦听。时上方乡学，御制敬一箴、五箴注，皆自公发之。尝以冬月讲洪范，未终篇，虽祁寒，不为撒讲。其后公每进一官，圣谕未尝不以讲读旧劳为言。盖上之好学崇礼儒臣，终始不倦如此。公之冢孙，以公荫，幸符玺几二十年，位至卿少。而公节以公曾孙，复以经筵恩入冑监。今将谒选天官。盖国家之于任子，其法视前代稍狭；惟独加惠于帷幄之臣。况公，尤上所眷注者。公节兹行，天子见公姓名，思念旧学，肯以常调处之乎？

公节年壮有意气，顾自以辅臣子孙，当以恩泽进，不欲与书生争一日之长。今天下所在列位皆科目，独禁近环卫，持囊簪笔，多勋戚与公卿大臣之世冑。一日天子临朝，左右顾视，无非所谓亲臣、世臣者，祖宗之用意深矣。公节行矣，其亦无忘前人，而以忠孝事君也哉！