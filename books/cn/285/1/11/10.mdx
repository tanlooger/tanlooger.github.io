---
---
---
title: 送陈子加序
---



昔余读书邓尉山中，于郡西太湖边诸山，无所不陟。惟独其北阳山大石，闻其胜，舟行时过之，而以不得登为恨。

大石傍有陈翁居之。生平不知城市官府，其容颀然，有太古之色。而其子子加，乃以文学俊秀游郡邑。荐于乡书。然子加之诚笃，犹翁之风也。子加与同县殷一清，每出入必俱。一清之诚笃，犹子加也。每计偕，二人者必同舟，而吾邑陈子达与相善。盖三君皆以嘉靖己酉膺荐，数诎于南宫。而予之被诎尤久。每下第还三千里，三人者，舟相先后。予时与子达同舟，时相呼过从也。岁岁逾淮渡江而别。

今年天子欲亲贡举之法，思得敦朴有道之士，则一清、子加宜褎然首选，而竟落第。余幸叨荐，而子达就调元城，一清方待舍选，子加以乞恩教饶之浮梁。余与三人俱在京师南熏街，寓舍相近。虽一时聚会，然自此当离析。虽子加与一清无时不俱，而今亦异向矣。念欲如往时下第，舟先后，相呼过从，不可得也。

于是陈翁年七十，子加之乞恩为禄养以此。子加特赴浮梁，过吴，归拜其亲。余以是序而送之，且以为翁寿云。