---
---
---
title: 送吴县令张侯序
---



今之为吏者，以才智自驰骋，趣办于簿书期会之间。若此，可谓能其官矣，而未及乎爱民也。温良子爱，知人疾苦，务于葆息而安全之。若此，可谓爱民矣，而未及乎待士也。待士之礼，其轶已数千年，自两汉循吏，有称于是者盖少。今世之士，一山于学校科目，国家品式具备，吏奉行之，低昂上下，委之自然之绳墨。礼之所加，以为其所固宜，而吏无特以待士言者。其间时有所崇奖延进，必其人已有名声，足以自见。不然，虽子思、孟轲之学，吕望、伊挚之能，许由、伯夷之高，亦氓隶之而已矣，奴虏【虏原刻墨钉，依大全集校补。】

之而已矣。噫！士生于今之世，不出于学校科目，无名声以自见，岂不悲哉？

某东海之鄙人也，屏迹于田亩之间，以其耕渔之暇，稍诵习古人之书。有所感发，亦复摹仿古人言语，以为文词，而未尝敢以示于人。而当世之利病，生民之休戚，士大夫之贤不肖，虽非所及，而时或有动于中。尝闻吴邑侯张先生之贤。自吴而风海，海滨皆曰：「是今之能其官者也，是今之爱民者也。」而某无因以望见焉。

今年以老亲之命，应试于郡城。先生见之于途，而哀怜之，呼与之语，而索观其文，为之进于有司；而其意犹歉焉若有所不足者，嘅焉若其力有不能自致者，恻恻焉若有不忍弃者。夫士之处势，固世之所氓隶而奴虏【虏原刻墨钉，依大全集校补。】

者也，非出于学校科目，有声名以自见，又无相遇之素，而先生待之如此。惜施于某之非其人也。假今之世，其贤有万于某者，先生所以待之者可知矣！

适先生以考绩至京师，某固犹在于氓隶奴虏【虏原刻墨钉，依大全集校补。】

之间，无以为国士之报。于其行也，士民多诵其德美，某独致其私于己者。盖先生之用意，乃出于数千载之上；持以事明天子，真大臣宰相之事也。【此文得之汪计部苕文藏本。题称送贯泉张先生序，文称某而不名。据自序不出于学校，今按：先太仆年二十为博士弟子。若以未弱冠之年，非宫墙之士，于邻县令长之考满，辄为文以赠行，近于上交之谄，太仆不为也。当是代人作。庄识。】