---
---
---
title: 送王博甫北上序
---



吾昆山虽吴之偏邑，而人才在前世知名者不少。如范至能、卫清叔，其遗迹至今往往可寻。然欲求其子孙，有不可得者，士大夫之家，能使诗书之泽久而不绝者，盖寡矣。

宋左朝请大夫王彦光先生，有名绍兴之世。迄今而其后裔犹存。当国初，朝廷重贡土之选，州郡学每岁入贡，廷试入太学选，与进士等。高者多为九卿。朝请之后按察司使俊伯，以贡为监察御史。高皇帝命署都御史事，亲题其各于殿柱。其后历官陕臬。俊伯孙秀水博士，以布衣游京师，当宪庙时，客樊都尉所，与馆阁诸公，赋诗倡和；以博土归老于家。如吴文定公、王文恪公，皆与交善，多为其家文字。博士年九十余，与予外高祖夏太常有姻，予少时，博士以笃老尊行，邀予至舍。出其孙拜之，即博甫也。

博甫为诸生久，家日益落，又不利科试，迄今乃以年资入贡。于昔尝贡礼部，试奉天门，时张懋恭行岁贡旧法，颇有选为尚书属及御史者。然流俗终以贱简。未几，法复变。今少师徐公，每言贡法当复祖宗之旧，尚未有行。而博甫适徐公当国之时，必有峻拔如乃祖俊伯之为者；不然，亦当为郡佐县尹，或调博士，如乃祖秀水之为者。博甫于王氏不绝如线之绪，又将起而振之。夫贤者之后，至数百年而后人犹有知者，视其余诸公泯没不传，别余于博甫之进，为王氏幸多矣。于是博甫戒行，县大夫为之劝驾，博士先生与诸生为祖道，而予为之序。