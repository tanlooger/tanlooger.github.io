---
---
---
title: 赠司仪杨君序
---



吴之属邑，昆山最大。异时割县之东以建州，则滨海膏沃之壤，敦朴之民，多归太仓，而县以贫敝。尝有言于朝，欲省州还之县，事寝不行，杨君又居州之最西，今犹与县为界。盖自建州至今，仅六十年。虽为州，常不自忘其故。其民皆曰某县人云。昆山，俗号曰玉山，故君自号玉溪。

君家世力田，雄于其里。嘉靖戊午，奉例至京师，得楚府司仪以归。沈生大受，以其妻之兄弟，乞赠言于予，盖道君之所以荣朝廷之赐也。

予闻而善之。爵者，天子之所以驭天下之贵；天下之患，在于不知爵之为荣。夫不知爵之为荣，则天子之权轻，而天下之事莫与为也。士受一命之寄，无不自贵，而气势赫奕，望之可知。天下孰不知爵之为荣也？夫此非能真知为荣者也，藉此以加于人，谓为己之能而已矣，不知为君上之赐也。故诩诩焉恣其欲而已，国家之利害，生民之休戚不问也。上之所以爵吾，其谁思之也？若是，则古谓之素飱，谓之窃位，而岂所谓荣者乎？是故苟冒贪竞，而天子之爵愈轻。由此言之，士诚如一命之荣，则有不可苟者矣。

杨君登田里为王官，然未有真禄秩也。视世之受命者，其责为轻矣。然君独自以为得之之荣，而不敢轻上之赐也如此。使世之有爵者皆如杨君，则天子之权重，而天下之事，孰不竭力以为？而中国无事，四夷【夷原刻墨钉，依大全集校补。】不交侵矣。