---
---
---
title: 司训袁君督学旌奖序
---



今制御史监郡，奉诏条无所不问，尤莫先于察吏治得失，登贤显能，去其治行无状者。然率一年更之。盖其职以巡行纠察为事，驰驱咨诹，怀靡及之志，计一岁中部内之贤不肖，亦可以周知之矣。

自顷岛夷入寇，江海之间，数被侵掠。御史余姚周侯，时按苏、松，于兵戈倥偬之中，拊循劳徕，甚得民心。民诣阙保留之。至三年。始被命督学南畿。夫三年之间，其于所部吏，知之尤宜详也。

迩者周侯既得代，之留都，甫视事，即下书郡邑，旌奖贤能。吾县学博士宜春袁君，独首被之。近年以来，州郡所监临御史，无虑五六人。他御史旌奖常易得，惟巡按御史，自非为治有声迹卓异者，率不易得。其得之者，不踰岁而征书至。今周侯临部既久，复为督学；督学位望，又在诸御史之上。其于教官，临之尤专。则旌奖之尤不易得。侯之所以有取于君者，宜非苟然，而君之所以得此于侯为甚难。宜乎人之望之而以为荣也。于是泰和王侯以郡丞署县，幸御史之檄，以羊酒彩币，至学行事。诸生四百余人，以为此盛典也，不可以无序，列状来请于余。

余以昔倭贼内讧，孤城几陷。君与化州张君，率两斋之士，登陴御守。时缒城请兵，斩馘殪敌，多出于诸生之中。又劝勉士大夫，捐金出粟，以给守卒。城赖以全。诸生被掠无归，栖之学舍，遍于廊庑之间。上其名于督学，赈恤之。常时有司仍踵敝风，于学校多所简外。君知其情有所屈，必反复言之，无不得直。士或贫居郊野，经岁不至，亦不以介意。至于人情事变，立谈之间，无不洞悉。由此言之，非独为儒官，施于吏治亦有余地矣。盖御史所以奖之者如彼，而诸生所以称之者如此。夫官无崇卑，以得行其志为乐。袁君之能获于上下，其于仕岂不裕哉？予是以书之。