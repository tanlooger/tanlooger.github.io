---
---
---
title: 朱硕人寿序
---



朱硕人为尚书旅溪之女。张庄懿公之子妇。硕人生长富贵，公舅并为六卿，两族光显矣。既而与其子太学君客京师，又得今少保徐公为之子婿。而女封至一品夫人。硕人既已承藉贵盛，及其季年，又发祥于其女子。而往者其孙仲谦复举于乡。今年跻八十，少保与夫人问遗馈赠，岁月有加，乡人是以荣之。

余友秦进士光甫之姑，旅溪尚书之夫人也。硕人于光甫为女兄。先是，光甫之先人，尝以诖误几毁其家，亲族往往弃去，而硕人恩勤备至。故光甫每称硕人之德，其于仁孝蔼然也。光甫又言，硕人在公卿家，不能为闾巷女子治生纤啬之事。独其平生庄静，推其孝慈以洽于九族，岂非所谓盛德者耶？由此言之，人之居富贵，能享之终始不替也，非独天命，亦其盛德有以当之也。世谓妇人以能治生为贤，然如先王之教，亦使足以供妇事而已。若如巴寡妇、蜀卓氏之徒，直货殖之流，何足道哉？诗曰：「于以采蘩，于沼于沚。于以用之，公侯之事。」又曰：「被之僮僮，夙夜在公。被之祁祁，薄言旋归。」可以想后妃夫人幽闲贞静之容矣。

岁之某月日，硕人降诞之辰，光甫来征余文以为寿。昔少保尝家居，或以余文相示，特谬加奖诱，以为可与进于古人。今踰一纪，余落然无所遇，而公方在日月之际，使人有异世知己之叹。因光甫论硕人事，益知公内德之助。昔诗与春秋称公侯夫人，必言姬姜，其原本于硕人，尤不诬云。