---
---
---
title: 徐氏双寿序
---



天下承平，以法制抑折豪杰之气。及其久也，刬磨殆尽，靡靡然无复能在事之人。一旦求其材智勇力之士，遂至无一人出以应之。是非天下之乏材，由所以养之驭之不以其道也。

予少识徐辅卿，尝学礼于予友方思曾；思曾亟称之，然而未尝言辅卿之材也。数年以来，辅卿为博士弟子，而居于郡城。吴中士大大皆称辅卿，而慕与之交。至于御史及郡太守，尝欲求民之疾苦，必进辅卿而与之言，无不当其心。则吴民往往阴受辅卿之赐而不知者矣。而或以为士之家食，未获进用，宜无事于此。此言一出，非所以待天下之才，而务以抑折其气。如辅卿者，要为有用于世，而不可少也。辅卿家居，长者日过其门。又能以其余力治生，赀用益饶。故奉养其亲甚欢。凡为士者，汲汲惟其父母之禄养为念，虽其父母皆然。辅卿未仕，而乡里盖以为愈于禄养之荣且安也。其贤于人远矣，可不谓之才乎？况将来之富贵，方迫之而不可却也。

于是友人王万全，与邑中之素善辅卿者，来请予文为寿。予谓其亲之飨有贤子，而获寿考以保其福禄者，将必有厚德閟而莫能知也，而独于其子之显著于人者序之云。