---
---
---
title: 冯宜人六十寿序
---



予母家在吴淞江南千墩浦之内。浦上民居数百家。有寺曰延福，中有梁天监时所建浮图，矗立至云表，常在数里外往来望见之。犍为太守陈君德振家其下。予年数岁时，从舅氏过其家，则君之先大夫尚少壮，使二童子延予坐。童子者，今亦不能记其为何人矣。时君尚县学生，亡何，遂乡进士。而君之母太宜人，实先妣之姑也。故予与君每见，必执甥舅之礼。

庚戌之岁，同试南宫。君以病卧逆旅，不能入试，予时时候之。及予南还，君谒选天官，时冢宰夏公试君第二，檄守嘉定州。嘉，古犍为郡，有峨眉之胜。于今天下州，称一二。夏公奇君之文，故处以是州，云欲以变蜀之文体。君果能以自见，未期岁，有治声于蜀中，而以外艰还，不究其用。免丧，方上道，遽疾作长逝。今忽忽已五六年矣。而君之婿张应仕，以宜人之寿请序于予。顾念今昔，有不能不慨然者矣。

然有可以为贺者，宜人从君起田亩，早岁见夫君取高第，虽蹇阨于南宫垂三十年，晚以知遇释褐，得守名州，往返蜀道，涉岷江，经瞿塘，宜人常从，得见天下名胜。盖吾之邑贵显者多矣。身殁未几，以藏镪丛怨，妻子乞哀于道旁。君之取于利则薄矣，而以寿考康宁贻于宜人以及于子孙者，何可穷也？予亦宜人之甥也，故不辞而为之序。