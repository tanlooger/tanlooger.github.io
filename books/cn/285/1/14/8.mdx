---
---
---
title: 王母顾孺人六十寿序
---



王子敬欲寿其母，而乞言于予。予方有腹心之疾，辞不能为；而诸友为之请者数四，则问子敬之所欲言者。而子敬之言曰：「吾先人生长太平。吾祖为云南布政使，吾外祖为翰林，为御史，以文章政事，并驰骋于一时。先人在绮纨之间，读书之暇，饮酒博奕甚乐也。已而吾母病痿，蓐处者十有八年。先人就选，待次天官，卒于京邸。是时执礼生十年，诸姊妹四人皆少，而吾弟执法方在娠。比先人返葬，执法始生。而吾母之疾亦瘳。自是抚抱诸孤，茕茕在疚。今二十年。少者以长，长者以壮，以嫁以娶。向之在娠者，今亦颀然成人矣。盖执礼兄弟知读书，不敢堕先世之训。而执法以岁之正月，冠而受室。吾母适当六十之诞辰。回思二十年前，如梦如寐；如痛之方定；如涉大海，茫洋浩荡，颠顿于洪波巨浪之中，篙橹俱失，舟人束手，相向号呼，及大风恬浪息，放舟徐行，遵乎洲堵，举酒相酬。此吾母今日得以少安，而执礼兄弟所以自幸者也。」

噫，子敬之言如是。诸友之所以贺，与予之所言，亦无出于此矣。「恩斯勤斯，鬻子之闵斯。」子敬兄弟，其念之哉！