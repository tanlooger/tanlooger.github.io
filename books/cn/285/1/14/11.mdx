---
---
---
title: 朱君顾孺人双寿序
---



朱君官于闽者三年，寿六十。而其内顾孺人，先君一年生。其子上舍某，县学生某，欲为孺人六十寿，而不敢先也；迟之以竢今年，而征予为其夫妇集寿序，以致之于闽。

吾乡之俗，五十而称寿。自是率加十年而为寿。凡寿之礼，其馈赠燕饫必丰；又征其学士之文词诗歌；倾其国之人无不至者，此固居于其乡者之宜。若夫仕则有王事焉，且又不当以称老，固宜无及于此矣。然古之君子在位，而能宜其人民，则百姓歌思而祝颂之，不独赞其令德恺悌，必祈以寿考。而黄耇眉寿之形容，想见于车马衣裘之间，可谓盛矣。由此言之，仕而为寿，尤宜也。

吴与东瓯，在三代时，宾于蛮夷。吴有太伯、虞仲之风，其后颇与中国之会盟，至秦已为郡县。而闽悬隔东海，元鼎间，横海楼船两将军，军出武林、白沙、石邪，始建东粤。迄今数千年，俱为天子内地。文物之盛，无异邹、鲁。凡闽人之仕于吴，与吴人之仕于闽，犹东西州也。君优游台幕，非有民社之责。而妻子兄弟，欢然以官为家，岁时饮酒上寿，如不出里闬之间，岂不真可贺哉？抑君之政事，足以宜其人民，而纪于闽之士大夫者，闽之人皆知之，无俟于余言也。

独惟君与孺人，家世令族。君为大冢宰玉峯公之从弟。孺人为侍御之子，而太保文康公之从子。弘治间，吾邑毛文简公，与冢宰公相继魁天下。间二科，而文康公又魁天下。昆山小邑，数年间抡魁继出，孝宗皇帝当宁嗟异，至以吾邑里俗之谶，传于宫中。更历两朝，三公皆位台鼎。而冢宰以厚德元老，至今岿然为乡邦之望。朱、顾世为婚姻，而其子弟之才俊，与其女子之贤，此尤足以夸于闽之人矣。于是乎书。