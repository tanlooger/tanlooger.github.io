---
---
---
title: 陈丹倪硕人寿序
---



嘉靖十四年，予读书邑之马鞍山。陈君仲德为之主人。其待予有礼，所谓「公执席，妻执巾栉，舍者避席，炀者避灶」，陈氏有焉。予尝愧之。当是时，陈君家饶财，兄弟相友爱。公私之事，悉力无所推避。尝所推于其弟者，千金不惜也。推本其故，盖其内之贤有以致之如此。

明年，予应贡入太学，游两京，过齐、鲁、燕、赵之郊，所至必问其风俗，而与其地之人游，然后而知山野敦朴之老如君者，为可思也。盖其文愈盛，其实愈衰；所行愈远，而所见愈不足。虽然，退而返其乡，犹是也。岂其数十年之间风俗之变耶？抑其人之孝友重义皆不如陈氏耶？抑陈氏之内之贤者，果有以异于人耶？先是，陈君兄弟亦以谢世，独二母与诸子居。而陈君之室倪氏，于是年七十。其子太学生简，即从予马鞍山者也，来请予文，以为母寿。

予思陈氏之厚，求之于今而不可得。而简之母与陈君同起家，能相夫以成其友爱，而致其和乐，非其内之贤者耶？今数十年来，吴民困于横暴之诛求，富家豪户，往往罄然。而陈氏之力，有不迨于其先人者。然其母之贤，与简之恂恂孝谨，不随俗而变者，是其所以为家之肥者也。昔予主陈君，虽称其厚，而亦厌其积贮之为累；使遂刊落，而俾其子一意于诗、书之好，而从事于清远闲淡之中，简之学当日有得矣。虽然，至今而可也。古者养老之礼，燕饮之节，莫不有孝弟仁义之道于其间，非徒饮酒献馔而已。故曰：君子欲观仁义之道，礼其本也。吾观简也学日至于近，而异于世俗之所为寿其亲者。于是乎可以书矣。