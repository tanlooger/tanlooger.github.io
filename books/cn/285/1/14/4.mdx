---
---
---
title: 陆母缪孺人寿序
---



缪孺人为指挥使陆长卿之室。长卿者，故冢宰水村公之母弟也。昔宁藩之乱，事连冢宰。长卿与母太夫人皆殁于京师。孺人，无锡人也。归长卿未几，而遭家难。时年二十有四。迄今嘉靖三十有六年，于是年已六十。其孙婿严生垂庆，与余家有姻，来请其寿之文。

余谓为寿者，不过致其祷祝之辞，则尔之所能言；谓若饮食燕饮，婚姻子姓会聚之盛，则陆氏之所自有；至于女子之行，不出于闺门，将取其常事列之，亦非文之所取：又何用于余言乎？虽然，余闻缪孺人遭家多难，盛年寡居，着栢舟之节。「终温且惠，淑慎其身」，燕燕之所美也。「及尔颠覆，既生既育」，谷风之所叹也。「予所拮据，予所捋荼，予所蓄租，予口卒瘏，曰予未有室家」，鸱鸮之所怨也。此固陆氏子所宜述者。以此用孺人寿，其可乎？

冢宰以书生起家至通显，尝将百万兵，自山东追巨盗过江，歼之于狼山。师还过吴，所将天下精兵，皆在吴门，乡人纵观叹息。长老至今传之。及掌铨衡凡十年，士大夫辐辏其门。当是时，长卿负其兄势，甚赫奕也。一旦掇危祸，蹈不测之渊。赖天子明圣，终保全其家，然如寒林巨木，更严霜之后，生意几尽矣。物盛而衰，衰久而复，此天道之常。冢宰诗书之泽，尚绵绵不绝，今三十余年，子孙必有能复其始者。孺人当及见之。

陆氏子曰丕者，余从祖姑之夫；曰钦若、桓若者，皆余姻友也。生其并以余言示之。