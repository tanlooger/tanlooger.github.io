---
---
---
title: 震川别号记
---



余性不喜称道人号，尤不喜人以号如己；往往相字，以为尊敬。一日，诸公会聚里中，以为独无号称，不可；因谓之曰震川。

余生大江东南，东南之薮唯太湖，太湖亦名五湖，尚书谓之震泽，故谓为震川云。其后人传相呼，久之，便以为余所自号；其实谩应之，不欲受也。

今年居京师，识同年进士信阳何启图，亦号震川。不知启图何取尔？启图，大复先生之孙。汴省发解第一人。高才好学，与之居，恂恂然，盖余所忻慕焉。

昔司马相如慕蔺相如之为人，改名相如。余何幸与启图同号，因遂自称之。盖余之自称曰震川者，自此始也。因书以贻启图，发余慕尚之意云。