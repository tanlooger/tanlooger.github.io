---
---
---
title: 顺德府通判厅右记
---



国家之制，郡有守，有佐贰。佐贰则常因有事而增其员。顺德府故有通判一员。其后复设一员，责以马之政，而隶其职于太仆寺。自国初使民户养马，议者谓虽行之而善，犹不免袭宋熙宁保甲之敝法，未为马之善政，而先以疲畿内之民。其后此法亦益敝不可复振，而有官或以扰民，反若赘疣然。

隆庆二年秋，余自吴兴来迁，今少司徒赵公，以巡抚在浙，过辞之。赵公乃郡人，为言「此官于今唯以无事为得职」。余叹其真长者之言。余病不能来，明年五月始至。赵公自司徒出董淮漕，时尚在家。见之，其言如初。于是余居邢之三月，益有味其言之也。盖河北之民困久矣，不当复扰以马之事。第奉行文书之外，日闭门以谢九邑之人，使无至者。簿书一切稀简，不鞭笞一人，吏胥亦稍稍遯去。余时独步空庭，槐花黄落，遍满阶砌，殊欢然自得。而赵公又亟称前判王君之贤。

余既闲无事，欲考前官姓名，以识于壁。因问王君行事，无知者。惟一老卒能言之，谓：「王君于马政不孰何，闲居不捶楚人，颇似吾君侯。若求其有所建明抉摘，无有也。而郡人至今称官之有遗爱于民者，莫逾王君。」余又自喜，顾何以能比迹前贤？抑王君之居此者九年，而余以疏愚，度不能容于世，而老病侵寻，不久且告去矣。

王君名云衢，字道亨，山西高平人，以国子上舍来调。嘉靖二十八年至，迨嘉靖三十六年，始迁润州丞以去。余，苏州昆山人。其诸前贤之名，阙于所不知，故不书。