---
---
---
title: 重造承志堂左右夹室记
---



余既修承志堂，而左右室坏不可支，为撤而新之。其左，盖吾大父为世父与先君延师友讲习之所。时王汝矿先生居师席，而朱布政观、张佥宪宽，皆从王先生。而二公更为世父与先君师。时与先君同学，往往亦有贵者。其后世父复授徒于此室。余今亦方与学者讲论六艺，以修先业。故名其左曰论室。其右，则余先君喜恤贫士，故友张自新子宾，尝假以授徒于此室。先君为馆谷之，终岁不厌。子宾虽亡，当时从学如沈孝，犹从余游，能谈少年时事。又以为先君宾礼贤士之所，故名其右曰宾室。顾余仕宦不遂，既老而贫，无昔人开府节镇之荣贵；而妄尔改作，此余之所以已成而为之愧叹也。