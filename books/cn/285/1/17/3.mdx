---
---
---
title: 陶庵记
---



余少好读司马子长书，见其感慨激烈，愤郁不平之气，勃勃不能自抑。以为君子之处世，轻重之衡，常在于我，决不当以一时之所遭，而身与之迁徙上下。设不幸而处其穷，则所以平其心志，怡其性情者，亦必有其道。何至如闾巷小夫，一不快志，悲怨憔悴之意，动于眉眦之间哉？盖孔子亟美颜渊，而责子路之愠见，古之难其人久矣。

已而观陶子之集，则其平淡冲和，潇洒脱落，悠然势分之外，非独不困于穷，而直以穷为娱。百世之下，讽咏其词，融融然尘查俗垢与之俱化。信乎古之善处穷者也！推陶子之道，可以进于孔氏之门。而世之论者，徒以元熙易代之间，谓为大节，而不究其安命乐天之实。夫穷苦迫于外，饥寒憯于肤，而情性不挠。则于晋、宋间，真如蚍蜉聚散耳。

昔虞伯生慕陶，而并诸邵子之间。予不敢望于邵，而独喜陶也；予又今之穷者，扁其室曰陶庵云。

畏垒亭记自昆山城水行七十里，曰安亭，在吴淞江之旁；盖图志有安亭江，今不可见矣。土薄而俗浇，县人争弃之。予妻之家在焉。予独爱其宅中闲靓，壬寅之岁，读书于此。宅西有清池古木，垒石为山；山有亭，登之，隐隐见吴淞江环遶而东，风帆时过于荒墟树杪之间，华亭九峯，青龙镇古剎浮屠，皆直其前。亭旧无名，予始名之曰畏垒。

庄子称：庚桑楚得老聃之道，居畏垒之山。其臣之画然智者去之，其妾之挈然仁者远之。拥肿之与居，鞅掌之为使。三年，畏垒大熟。畏垒之民，尸而祝之，社而稷之。而予居于此，竟日闭户。二三子或有自远而至者，相与讴吟于荆棘之中。予妻治田四十亩，值岁大旱，用牛挽车，昼夜灌水，颇以得谷。酿酒数石，寒风惨栗，木叶黄落；呼儿酌酒，登亭而啸，忻忻然。谁为远我而去我者乎？谁与吾居而吾使者乎？谁欲尸祝而社稷我者乎？作畏垒亭记。【常熟本小异。今从昆山本。】