---
---
---
title: 三 论议说
---







天子诸侯无冠礼论仪礼有士冠礼，无天子诸侯冠礼，非逸也。记曰：「无大夫冠礼，而有其昏礼。古者五十而後爵，何大夫冠礼之有？公侯之有冠礼，夏之末造也。天子之元子，犹士也，天下无生而贵者也。继世以立诸侯，象贤也。」明天子诸侯大夫之无冠礼也。

冠者，将责为人子、为人弟、为人臣、为人少之礼，故冠必有主人。孤子，则父兄戒宿，盖父兄以成人之礼责子弟也。天子为元子之时，以士礼冠，所谓有父在，则礼然也。设不幸君终，世子未冠，则冕而践阼，斯为践阼之礼而已矣。已奉宗祧，君临天下，将又责之为人子、为人弟、为人臣、为人少之礼乎？

家语称孔子答孟懿子之问，吾取焉。曰：「古者王世子虽幼，其即位则尊为人君，人君治成人之事者，何冠之有？」曰：「诸侯之冠，异天子与？」曰：「君薨而世子主丧，是亦冠也已。人君无所殊也。」「诸侯之有冠礼也，夏之末造也。」此孔子之遗言也。益以祝雍颂公冠之篇焉，则诬矣。

公冠曰：公冠，自为主。迎宾，揖，升自阼，立于席。既醴，降自阼，飨之以三献之礼。无介，无乐，皆玄端。其酬币，朱锦采，四马。其庆也，天子儗焉。曰「自为主」，曰「宾降阼」，嫌尊矣。夫非为人子、为人弟、为人臣、为人少之礼也。且礼自上达，而曰天子儗冠，何也？此非孔氏之言也。

周衰，先王之礼不具。传者既失其本，但知其略，而欲求之於详；而不知礼之失在於略，而又患於求详之过。公冠又曰：「公冠四，加玄冕。」左传季武子曰：「君冠，必以祼【祼原刻误作「裸」，依周礼春官校改。】享之礼行之，以金石之乐节之，而先君之祧处之。」玉藻曰：「始冠，缁布冠。自诸侯下达，冠而敝之可也。玄冠，朱组缨，天子之冠也。缁布冠，缋緌，诸侯之冠也。」盖务为天子诸侯士庶之别，而不知先王制冠礼之义所以同之於士庶者也。

公子有宗道论大传曰：「有小宗而无大宗者，有大宗而无小宗者，有无宗，亦莫之宗者，公子是也。公子有宗道。公子之公为其士大夫之庶者，宗其士大夫之嫡者，公子之宗道也。」

夫公子者，别子为祖者也，何以为宗？曰：公子非宗也，不为宗而宗之道出焉耳。公子之大宗者，公也。已自别於正体，无大宗矣。虽其子为继别之宗，犹继祢也。迨五世当迁，而後不迁之宗於是乎出。未及五世，犹小宗也。所以谓之「小宗而无大宗」也。公子虽无大宗，而不可谓之非大宗之祖；虽为大宗之祖，而未及乎继祢之子：所以谓之「有大宗而无小宗」也。公子一人焉而已。无大宗，是「有无宗」也。无小宗，是「亦莫之宗」也。故曰公子非宗也。非宗，故谓之别子；别子，故为之祖；为之祖，故「公子之公为其士大夫之庶者，宗其士大夫之嫡者」，而宗之道於是乎出。

先王之立宗，大抵因别子之嫡庶而已。二世之庶，宗其继祢者之嫡；三世之庶，宗其继祖者之嫡；四世之庶，宗其继曾祖者之嫡；五世之庶，宗其继高祖者之嫡；而为小宗之道出矣。六世之庶，宗其继别者之嫡，而为大宗之道出矣。小宗四，大宗一，并而为五宗，而其变至於无穷。皆自於公子，故曰「不为宗而宗之道出焉」也。

郑氏曰：「公子不得宗君，君命嫡昆弟为之宗，使之宗之。所宗者嫡，则如大宗。死，为之齐衰九月。其母，则小君也。为其妻，齐衰三月。无嫡而宗庶，则如小宗。死，为之大功九月。其母妻无服。公子唯己而已，则无所宗亦莫之宗。」是公子有此三事也。郑以此为公子之宗道，则非「别子为祖」之义矣。

夫宗有散有合。族人不得以戚戚君，於是乎散，故号别子者以之。别子为祖，继别为宗，继祢为小宗，於是乎合，故号为小宗者以之。先王之道，由祖而宗，犹木之由木而为枝也。得其祖，则兄弟相宗，而宗之法行；不得其祖，则兄弟不相宗，而别子之义起。今使公子自相宗，夫公子不得祖先君矣，宗於何生？且非先君之正体，皆庶也，而郑又为嫡庶之说，过矣。

别子者，宗之始也，不可以乱。故先王正其始。正其始者，正其别也。鲁之三桓，郑之七穆，古之遗制也。【钞本「故号为小宗者以之」，「为」字之上，有「为宗」二字。】