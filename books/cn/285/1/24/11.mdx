---
---
---
title: 王烈妇墓碣
---



余生长海滨，足迹不及于天下。然所见乡曲之女子死其夫者数十人，皆得其事而纪述之。然天下尝有变矣，大吏之死，仅一二见。天地之气，岂独偏于女妇？盖世之君子不当其事，而当其事或非其人，故无由而见焉。

嘉靖三十三年，倭夷入寇。余所居安亭，有一女子自东南来奔。衣结束甚牢固。贼逐之至一佛舍，欲污之，不可得。乃剖其腹，肠胃流出。里人为藁葬北原上。竟不知其姓名。余欲为之志其墓，而未及也。至如王烈妇之死，在姻亲之间，今二十年而无一言以纪之。至是，其弟执礼始请书以勒石其墓。

盖烈妇之夫周镒蚤死，遗二孤。已而皆病疹。长者七岁而死，幼者疹愈矣，复病。病又经年，为之废寝食，百方求瘳之，不可得，亦七岁而死。烈妇于是自缢也。呜呼，岂不悲哉！执礼称：「其在室，好观古书。父谒选卒于京师，姊每哭之，闻者莫不凄然泪下。平时抚教执礼甚至。妹嫁而耻其姑之行，不肯执妇礼；一日姊妹相聚，语及之。姊曰：『妹过矣。曷若尽孝，使之自媿而不为也？』又言：『他人于死生之际诚难，姊于是直视之甚轻。』盖未尝经意也。」真可谓赴死如归者矣。

周镒父讳土，工部都水司主事。祖讳烨，封监察御史，太仓人。烈妇父讳可大，太学生。祖哗秩，云南右市政使，昆山人。其卒以嘉靖十八年十月初四日。年二十有七。葬在双凤里吴墟之原。

其明年，太仓州守上其事于巡按监察御史。奏下礼部，旌其闾。国家依古格，旌表高其外门，门安绰楔，左右建台，高一丈二尺，广狭方正称焉。圬以白，而赤其四角。人之过者有所观法。不然者，以为耻。所以扶翊世教，其意远矣。会水部君卒，其家寝其事，未有举者。而镒又不置嗣。执礼时时梦见烈妇，携其儿或长者，或幼者。盖其精爽不亡云。