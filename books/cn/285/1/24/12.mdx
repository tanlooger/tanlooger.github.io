---
---
---
title: 曹节妇碑阴
---



长洲苏宝之姑，始年十八，嫁曹君绶。二十七，夫亡。寡居四十九年，以嘉靖庚子卒，春秋七十五。亡子女。宝以甲寅十二月二十四日，葬于长洲县戴墟妍字圩之原。予为题其墓曰：「曹绶妻苏氏贞节之墓。」

宝又请书其碑阴，曰：「吾姑未死前三年，吾卧病。姑来视病。宝见姑老矣。因语及平生，歔欷曰：『男子壮年，何忧疾苦？今老且死。女不可不为吾计！吾死，慎勿葬我曹氏墓。曹氏墓迫隘。自夫死后，其宗娃率火瘗，散漫荒莽间，遥遥五十年，不复知夫处矣。苟厕诸累累间，殆与谁比？去此一里所，有界浦。其水清洁，死必燔我，扬灰浦中，令吾骨与此水同其清也。』宝是以营兹新兆，盖今十有二年而克成。」噫，可悲也已！

诗云：「谷则异室，死则同穴。」传曰：「合葬，非古也。自周公以来，未之有改也。」「卫人之祔也，离之；鲁人之祔也，合之。」孔子生而叔梁纥死，葬于防山。及孔子母死，殡于五父之衢。鄹人挽父之母，诲孔子父墓，然后往合葬焉。夫孔子之慎于葬母也如此，使无挽父之母，必不敢于防山。虽从古礼，其可也。苏氏盖得之矣。

自古女子，不幸失其所天，能守礼义，不见侵犯，见于史传者不少。然必待备述其平日闺阃之素，而后其节始着。若宝之称其姑，一言而已。要之与古易箦结缨，何以异哉？嗟夫！五十年高风劲节，可以想见；千载之下，当知其人其骨，与此水同其清也。因表着之。