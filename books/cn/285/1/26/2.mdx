---
---
---
title: 章永州家传
---



君姓章氏，讳棨，字宗肃，世为海虞人。曾祖珪，宣德中举贤良方正，拜监察御史，论三杨学士，有直声。生四子：仪，国子助教；表，广西布政司右参议；格，南京大理寺卿；律，都察院左都御史。大理有高节，致仕家居，县令杨名父以其清贫，买田给之，谢不受。名父为构亭虞山上，独时时邀与登览，相对饮酒。名其亭曰仰高云。大理生沐，赠单县知县，君之父也。

君为人孝友，入县学，以德行为博士所称举。尝从乡先生都御史陈公游，后中南京乡试，入南太学。是时增城湛公、高陵吕公，并以八座居留都，开门讲道，学者云集。君两游其门。屡上春官，不第。选调单县知县。单濒河，而地洼下。每岁桃花水发，河南人夜过河，盗决堤防，民患苦之。君至，适盗决者水将泛，率丁夫伐木增桩，昼夜捍御，卒以无虞。少年为胥卒，趋走县庭，候伺短长，规为不法。或以为言，君曰：「是于我无显迹，不宜豫逆之。」抚以恩信，皆感激思为用。山东盗贼，多逃入单县界中，单人为囊橐，积不能得。于是诸少年为君耳目，尽获之。院司所下逐盗文符，无虑百数，君一日条具申报，上官以为能。田赋法弊，乃询民所欲，而亩敛以钱，民便之。齐鲁间皆推用其法。有胡【胡原刻墨钉，依大全集校补。】

兵自宁武关趋太原，声言欲向山东。都御史议兵事，部署将帅，独留单县令辕门。会虏【虏原刻墨钉，依大全集校补。】

信不至而罢。

升安吉州知州。岁旱民饥，殚力赈救，多所全活。其民好讼，桓以理解之。有匿税者，为案籍人人阅之，鞭扑不用，而逋负悉出。君叹曰：「此岂古头会法也？吾以救弊而已。」州所治孝丰，迄君去，一无所扰。其县人至不知有州焉。

迁永州府同知。永州在楚、越间，号无事。太守日闭门高卧，以郡事委君。君亦优游而已。上疏乞休，方治行而卒。此其弟宗实之所称者云尔。宗实父涯，君之从父。初无子，以君为子。晚得宗实，君抚而教之，今为乡贡进士。

归子曰：大理公与予外高祖太常公有姻，予少时数从祖母之外家，盖闻章卿云。及登虞山，求所谓仰高亭者，已芜没于空烟翠树间矣。于是识永州君，恂恂然君子人也。往予试南宫，君自安吉来朝，过予邸舍，欢饮，上马去。予顾其弟言，君近形神不偕，久官劳悴而致然耶，抑有所不自得者？而竟死永州。悲夫！仕虽不遂，论其行事，可以不愧于先人矣。