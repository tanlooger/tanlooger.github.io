---
---
---
title: 张太孺人墓志铭
---



太孺人张氏，故户侯章君注之少室，归化令若虚宗实之母也。章氏世海虞人，若虚曾祖珪，监察御史。祖格，大理寺卿。御史四子皆登朝，二季位至九列，而大理最贤。大理生注，以赀为某卫千户。

始昆山之东鄙曰安亭，有杨氏。亦名族。大理故与杨翁旧，遂以户侯赘于杨氏。而杨女蚤亡。杨翁曰：「女不幸，吾不可以失章甥。」遂为章甥娶洪氏女，如其女。户侯以此卒居杨氏。然无子，以兄子棨为后。太儒人在诸姬中独后生子，即若虚也。已而户侯与洪孺人皆亡。太儒人抱其子日夜啼泣，遂丧其明。倚兄子为后者。而户侯与两娶，皆葬安亭矣。若虚既举于乡。太孺人抚几，遶而行，喜不自胜。及为归化令，不能之官，其孙太学生衡已能自主其家，太孺人遂与其孙归海虞，比若虚之丧自归化还，家入恐太孺人悲哀，不以告，竟太孺人死，犹以为尚在归化也。又三年，太孺人以嘉靖甲子五月二十七日卒，年八十有三。

初，太孺人十五而归户侯，久未有娠；他姬往往有娠不育。太孺人又十五年，年三十，始生若虚。他姬丰氏新寡，其父母欲嫁之。丰姬怒，断其发，哭曰：「奈何以女与人，食其茶，死，又易之茶，独贵如此乎？」竟不能夺。太孺人其后遂迎丰姬与共处。兄子为后者，后倅永州。先以单县最当封，永州请移封其本生。若虚方贡在春官，意望其兄。而永州以若虚能自得之也。及若虚久不第，颇以为惭。已调归化，曰：「吾父母不得单县封，当得归化封矣。」然竟不得云。于是衡以隆庆元年三月初六日，葬于虞山拂水岩先生之侧。若虚之葬在其北。余与若虚同学，又同举。若虚娶陆氏，故王氏也，与余妻为姑侄，故皆在安亭，同居王氏者数年。后离居矣，不得视其母子丧，以为憾。铭曰：

命也为娣，又嫠而蒙，传世绍业乃其功。母之爱子望无穷，石巉水落宰木丛，猿哀虎啸霜山空，生兮不归死来从。

龚母秦孺人墓志铭孺人姓秦氏，讳清，父讳璇，祖讳恭，赠刑部员外郎；其丈夫曰龚君河，字顺之。顺之父讳干；祖讳纮，承事郎；曾祖讳理，山东左布政使，门人私谥为清惠先生者也。孺人初归时，舅祖方伯公已殁。舅以编户长乡赋。正德庚午，岁大侵，县官不为蠲贷，尽责之长赋，舅罄其产输不足，则尽室以逃。孺人之旁舍，追者至，时方有娠，天大暑，闭密室中，几暍死。顺之常夜雨雪中行，身被涂泥，时就系棰楚，血渍衣，孺人私取衣澣濯之，不使其舅姑知。顺之时时出外，独黾勉事其二亲，抚教其儿。孺人本儒家女，其前世皆贵显，数更困阨，能怡然安之。昼夜纺织不怠。性端肃，虽老，见男子，常蔽茀。伯兄元氏知县雷，修谨之士，每敬叹之。

始，龚氏自宋殿中侍御史猗渡江南来，遇异人，得枯杏枝，教以「树之复生，则止居焉」。殿中君至昆山畯仪村，殖其树，果复生，居六世，而杏已大数十围矣。稍迁至十里所，曰青墩，又五世而方伯始显。故县中称龚氏之族最久。及顺之之世，而青炖之故居始失之，乃迁徙无常处。

嘉靖三十六年四月乙巳，孺人竟卒于学官之寓舍，年七十二。子二人，邦衡、邦伯。女二人，嫁王仁、高岱。孙，男二人，女二人，曾孙男一人。邦衡，即孺人游旁舍所妊者也。少有隽材，为县学生，以春秋教授乡里县人，尤以孺人之不远于禄养为恨。时殡于学宫，欲速葬，故以六月丁酉，葬小虞浦之新茔。铭曰：

殿中南徙，历四百春。畯仪之族，始大青墩。懿兹令母，来嫔自秦。有乔者木，百岁为薪。生无处所，殁有高坟。勒铭幽石，以俟后人。

李母陶硕人墓志铭季母，姓陶氏，昆山某里人。年二十一，归于同县季君。生子男三人，镐、龙伯、钺；女一人，适杭成乐；孙男四人，曾孙男女二人。年七十一而卒。

母少孤，鞠于其嫂，事嫂如母。及在季氏，抚其伯之孤如子。家常乏，以女工佐其费，至于充裕，母勤毖不休。龙伯读书为博士弟子员，诸公贵人爱其材，争折节与交；龙伯亦数数造请，或颇诮之。然龙伯以为士负意气，立崖岸，不可于人，非通世之资，终直行其意不顾。其游诸公问，礼数往来，必与之称，门外常有长者事。客从季氏饮者，日十数人，费皆取于母，母终不厌。龙伯以此益自喜。龙伯工于应主司之文，虽更试不第，人不谓龙伯拙，而谓其必自奋，故龙伯不以自沮，而母岁岁以望。

去年秋，母病，而龙伯妇支氏有娠。术者曰：「子丑之月，以喜冲，病有瘳乎？」母闻之悦，屈指顾支氏曰：「是已是已。」及支氏乳，而得病甚。母惊悸，抚膺曰：「吾妇贤孝，妇死，吾亦死。」顷之，支氏卒；母悲惋，踰月亦卒。噫，可伤也已！时嘉靖十八年三月己亥，遂以是年十一月庚申，葬于白马泾之新阡。龙伯请予铭，铭曰：

质之淑兮，又修能也；荣禄弗膺兮，年不待也。育子之悯兮，命奚在也？铭以藏之，永不坏也。

王母孙孺人墓志铭太湖东北，复溢为诸湖以十数，其东为淀山湖，最巨。淀山湖东北折为溪，复小汇为度城潭。盖湖水之观大矣，水欲尽而复汇，其境无穷而益胜，此吾吴之所以为泽国，而饶于水如是。昔有隐德君子曰王复斋先生，与其子南阳先生居于潭上。父子并磊落奇伟人。予之曾大父城武公，雅善复斋先生，故至今子孙犹缔婚媾之好。予岁时一至其家，多从中秋泛月湖中，或憩潭旁篁筱闲，观鱼鸟之飞泳。主人为撷嘉树之实，采芳桂之英，瀹茗清谈，指点山旁竹木之间二先生饮酒博奕之处，因登忠孝之堂，为之慨然而叹息。潭东北，盖王氏之世墓。墓之迤南，则南阳先生葬于是三十年矣。嘉靖二十有八年十月十三日，其子有亲，始奉孙孺人祔焉。先期来请铭，而自为状，曰：

「先君讳懋德，是为南阳先生。先母性孙氏，即吾家度城之近地碛礇人也。外祖讳奎，外曾祖讳源。先祖讳某，是为复斋先生。举进士，试礼部，未第而卒，不及见吾先君之婚娶也。祖母凌孺人，躬自督课，遣入县学，为弟子员。先母来未半载，祖母即付以家事。祖母性严厉，鲜当其意，先母能委曲将迎，常得其欢心。晚年遘疾，宛转床第，几及三载。先母亲调药食，扶持起居，终其身不倦。中年得痰疾，为先君置妾杨氏，生一女，爱之不异己出。比先君病卒，共处一室，食则同几，卧则同衾。杨氏亦奉事惟谨，如女之事母。此人家之所难也。自先君蚤世，吾母在艰难疾病之中三十三年。于乎痛哉！」其状云尔。

又曰：「先母八十，吾兄弟为寿，辱吾子为文序之。吾子又志吾从兄邦献之墓。知吾家者唯吾子，且又能文，兹不可以辞。」予乃铭曰：淀山之东，度城之堧，爰有王氏，世居其间。庭有古木，堂有遗编。碛礇之孙，云树其连。来嫔夫子，亦婉其贤。中途背捐，疾疚缠绵。独阅春秋，八十三年。终从厥居，何后何先。白水弥弥，绿草芊芊。我着斯铭，积德之阡。家其大昌，子孙其延。

朱母顾孺人墓志铭孺人姓顾氏，世为昆山人。高祖讳大本，赠光禄大夫、柱国、少保、太子太傅、礼部尚书、武英殿大学士。曾祖讳良，祖讳恂，赠官皆同。考讳鼎巨，光禄大大、柱国、少保、兼太子太傅、礼部尚书、武英殿大学士，赠太保，谥文康。孺人为国子生朱君讳端禧字子求之妻。子求祖讳拭，云南道监察御史；考讳绂，赠礼部左侍郎。正德中，文康公在翰林，子求应例升国子，与孺人偕入京，居文康公馆。会有诏，国子生年未二十者，令家食，及年以来。公意不忍子求行，卜之留，不吉；卜行，又不吉。公颇疑之。竟遣行。亡何，子求卒于家。

初，子求有一男子子，蚤殇。至是独有一女子子。孺人抚孤事姑，再更三年丧，哀礼其至。已而女子子又亡。子求同母弟讳隆禧，礼部左侍郎，赠其考者也。先是以其仲子世扬为孺人子。女亡而世扬又穉，乃携入京，从文康公居。时文康公已为吏部左侍郎，掌詹事府事。公尤怜之，曰：「吾女女而不妇。」盖喜其尝在侧也。公日向亲用，累迁，遂入殿阁。上遣中使至家，恩赐稠迭。公拜受，必呼夫人与女至，观视嗟叹。盖荣天子之赐，且以慰藉寡女云。夫人凝重有德，孺人绝类其母，常代夫人居中馈，家人罕见其言笑。向夕，屏居一室，独与所携儿，对灯火，黯然泪下。竟文康公世，凡八年。公薨，随丧还，遂老于朱氏。卒时，年六十有七。嘉靖四十年二月七日也。

子男，即世扬。初，礼侍有长子，后亡，以世扬少育于嫂，不忍夺其母子之爱，卒定为其兄后。男子孙一人，鹤年。女子孙三人。以其年十有二月七七日，祔子求之兆，在县城马鞍山之阳，里拱字圩之先茔。文康公及第三十年间，家无死丧哭泣，独其女蚤寡，福盖未能全也。余尝论之，以为孺人当艳阳桃李之时，独秉霜雪之操，不媿称宰相家女云。铭曰：

夫既弱丧，又折其萌。父耶母耶？不救其伤。其命也耶？抱空依亡，怀哺其婴。子耶孙耶？世有宗祊。其非命也耶？是为铭。