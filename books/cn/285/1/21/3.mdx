---
---
---
title: 沈引仁妻周氏墓志铭
---



孺人姓周氏，昆山人。嫁同县沈引仁为妻，生子男三人，友、恭、孝。引仁亡二十三年矣，恭亦已早死。孺人年六十有五，生孙男女五人而后卒。时嘉靖二十一年四月四日。是月二十日，葬蒋泾之原，合引仁之兆。

引仁之祖，为王安道家壻。安道者，故县中名医也。繇此沈氏世传其术。引仁少孤，孺人已归，即当家。时引仁医未知名，甚贫窭。内有以养其寡母而外不乏者，孺人之力为多。其后引仁医大行，家稍裕矣，而病渴，日食斗米，肉十斤。如是病者六年，医既废，赠谢绝无所得，于是益困。诸所须，必于孺人，昼夜勤瘁，事引仁愈谨。引仁齿尽落，不能食，孺人尝哺之。即欲食妇人所忌食者，亦哺之无难色。引仁卒，竟抚二子，至于有立。二子能养矣，孺人犹自劳苦，不遗余力。引仁先有所贷负，年久，主者往往弃责，或忘之。孺人皆疏记，次第以偿。比死，棺敛之属，悉手自整具。二子至无事可以尽其心，惟悲哀而已。

初，引仁与其兄不相能，兄数苦之，尝夜使酒，登屋大噪。尽去其瓦。其嫂即来谢，曰：「兄狂乃尔。今毁瓦，吾为葺之。」其嫂固贤妇人，而孺人又贤，每事相为和解，故引仁兄弟卒大欢也。呜呼，孺人之所能，可谓人之所难者矣。铭曰：嗟沈君，药惟医。有废兴，命与时。惟淑媛，实相之。阅百艰，勤若斯。为女则，视铭诗。

唐孺人墓志铭太学生嘉定沈君煦之室唐孺人。其先自晋阳徙上海。四世至右副都御史瑜，其季子铠，生三女，而两女皆归沈氏。其长归监察御史灼，君之从父兄；而季即孺人也。君同产兄弟六人，长兄刑科给事中照，致政家居奉母。持【持疑当作「时」。】节率兄弟诸妇进拜堂下，孺人于其中尤称贤孝。君卒业太学，孺人从居金陵，告归。久之，君卒。太夫人龚氏亦卒。四月中，再遭大故，持丧有礼。子兆，方童幼，保育勤至。兆多疾，每疾作，孺人辄不食饮，焚香膜拜，以祈福佑。教令绍续前业，复遣入太学。倭奴涉内海，孺人趣办装走入昆山，不数日，故居悉毁。明年，寇迫昆山，遂避居金坛，转徙白下。久之，营卒岩乱，都人恇扰，还居昆山。然卒不能至江东也，竟死昆山寓舍云。

江东者，在海上，渡吴松江而东，故土人以此为称。有鱼盐捕苇之利。沈氏世居于此，数百年巨室，兵燹为之一空。孺人生贵，为父母钟爱。入沈氏，又富贵。一旦失偶，嫠居四十年，老又遇寇，白首流播，可悲痛也。然自寇至，多见卤掠，孺人独有先识，故不及于难。临死，敕侍婢出所御服珥，分赐旁侍者，爽然不乱。以嘉靖四十二年某月日卒，年七十有八。子男，兆也。女六人，孙男一人。

先是嘉靖某年月日，权厝君于周溪，孺人从父江西按察司副使锦为铭。于是兆作周溪茔，启攒，与孺人合窆焉。实嘉靖四十三年正月某日。君家世行事，具唐志中。铭曰：

吁嗟沈君，不永其龄。孺人耄矣，所悲者生。孰是长违，而同斯坟。子则成矣，有以见君。人世哀荣，委之逝波。惟有懿行，载斯不磨。

毛孺人墓志铭余晚而知学。里中有周孺亨先生，积德累行，余师也。盖其道行于家矣。于是将葬其配毛孺人，而手述其状示余，请铭。

按孺人姓毛氏，世居县西南陈家墩。曾祖讳昱；祖讳忠；父讳震，字畏之，举辛未进士，调新昌令。到官未几。以疾引归。新昌有子而夭。惟一女，以许孺亨。孺亨方龆龀，往候焉，新昌执其手而训诲之。无何，竟卒。孺亨父南京刑部侍郎讳广，时以御史言事，再贬于沅。孺亨从居深山中，三年而后归；始葬新昌，而受室于毛氏之馆。

孺人少从女师，通古今大义，性端重而慈孝。事姑夏淑人，甚有妇道。处娣姒间，油然无间言。人以缓急告之，虽空乏，必得所欲。新昌为后之子，于孺人为从父弟，待之有加。尝自悼终鲜兄弟，虽有疏属，无所不厚。父有遗妾适人，而所适者亦死，孺人还之。孺亨以彼已自污，意不谓然。而孺人曰：「是燕人也，以吾父故南来，忍使之流落失所？」卒养之终身。至于家之罢老，不事事而饩者，常十数人。人有牾逆，怡然受之。或与孺亨相顾咨嗟，曰：「是宁有此也？」终不复言。孺亨举进士，试礼部不第还，即相从观书，问古义，了不以得失动其心，方少年，即为买妾，以广继嗣。久之未效，则增置者不一，而拊之，人人各得其所。则又曰：「胤嗣之续否，天也。君宜知保养寿命之原。」孺人先得末疾，及是，孺亨会葬他所，还而病发，已不能言。遂以嘉靖三十六年二月丁亥卒，年五十有三。夏淑人泣曰：「前二日，新妇闻酿熟，呼婢扶侍以往。首斟以奉我，讵意其至此也！」又曰：「妇能顺吾志。吾老矣，望其事我。今治其后事，痛何可忍？」孺亨不事生产，孺人主调，张弛惟宜。至是殆不能以家。忽见其手书女教诸篇，因忆平日相警诫之语，悲感益甚。术者尝谓孺亨：「子于相法当损妻。」孺亨先聘魏恭简公女，意自谓当之矣，而竟不能免也。初，为毛氏置后而不振。春秋祭祀，主之孺人。新昌有老母及严孺人，与孺人所生母，丧葬皆尽其诚焉。嗣子一人，曰邦桢。以嘉靖四十二年九月甲申，葬于先公之兆，在县北尉迟村。孺亨，公之仲子，名士淹。呜呼！有道者之言，余何敢杀其辞。铭曰：周、召、毛、原，世皆数千。新昌之禋，有女以传，而复不延。厥德之周，禄又不雠。呜呼！生有贤哲以为述，其奚尤？