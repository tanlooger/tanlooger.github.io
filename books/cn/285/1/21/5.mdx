---
---
---
title: 叶母墓志铭
---



叶裕居太湖洞庭山中。泛湖，徒步行二百里，从余游。然又不常留。数往来江海间，所至语合意，即止数日，饮酒高歌，甚欢，即又去江海间，人皆以为狂生。然与余言其母，未尝不呜咽流涕也。嘉靖三十二年五月十三月，母卒。且葬，来请铭，悲不能自止。予未为铭，会有倭奴之难，裕亦去，三年不复见。予念裕平生好游，连年兵乱，道途之梗，存亡殆不可知。一日忽复至，则又请其母之铭，悲泣如故。盖江海间以为狂生，而不知其于孝诚如此也。

洞庭人依山居，仅仅吴之一乡。然好为贾，往往天下所至，多有洞庭人。至其于父母妻子之欢，犹人也。而裕母其所遭异是，独茕茕以终其身。裕年逾四十，尚未有室家。凡生人之所宜有者，皆无之。裕自言初生时，祖母旦夕诅咒，拜其祖之主而字之曰：「叶士贞，何不以儿去？」母患之，寄之外氏。时叶氏居在澄湾，其外家在湖沙湾，东西相望一里所。外母抱裕倚门，望西山夕烟缕起，裕思母，黯然泪下。裕每道此，尤悲也。母姓陆氏，卒时年六十五。裕后娶沈氏，生子一人。予怜其意而为之铭曰：

五湖洞庭，于是焉生，于是焉死，我为是铭。其尚何恨，可慰幽灵。【铭辞，昆山本颠倒失韵。今从常熟本。】