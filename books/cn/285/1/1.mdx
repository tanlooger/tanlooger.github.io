---
---
---
title: 一 经解
---







易图论上易图非伏羲之书也，此邵子之学也。「昔者，庖羲氏之王天下也，仰则观象於天，俯则观法於地，观鸟兽之文与地之宜。於是始作八卦，以通神明之德，以类万物之情。」盖以八卦尽天地万物之理，宇宙之间，洪纤巨细，往来升降，生死消息之故，悉着之於象矣。後之人苟以一说求之，无所不通。故虽阴阳小数，纳甲飞伏、坎离填补、卜数只偶之类，人人尽自以为易，而要之皆可以易言也。

吾尝论之：以为易不离乎象数，而象数之变至於不可穷。然而有正焉，有变焉。卦之所明白而较着者为正，旁推而衍之者为变。卦之所明白而较着者，此圣者之作也；执其无端，以冒乎天下。旁推而衍之，是明者之述也；由其一方，以达於圣人。伏羲之作，止於八卦，因重之，如是而已矣。初无一定之法，亦无一定之书，而刚柔之上下，阴阳之变态极矣。夏为连山，商为归藏，周为周易。经别之卦，其数皆同。虽三代异名，而伏羲之易即连山而在连山，即归藏而在归藏，即周易而在周易，未尝别有所谓伏羲之易也。後之求之者，即其散见於周易之六十四卦者是已。今世所谓图学者，以此为周之易而非伏羲之易。别出横图於前，又左右分析之，以象天气，谓之圜图。於其中交加八宫，以象地类，谓之方图。夫易之於天气地类盖详矣，奚俟夫图而後见也？且谓其必出於伏羲？既规横以为圜，又填圜以为方，前列六十四於横图，後列一百二十八於圜图，太古无言之教，何如是之纷纷耶？

诸经遭秦火之厄，易独以卜筮存。汉儒传授甚明，虽於大义无所发越，而保残守缺，惟恐散失。不应此图交叠环布，远出姬、孔之前，乃弃而不论，而独流落於方士之家，此岂可据以为信乎？

大传曰：「神无方，易无体。」夫卦散於六十四，可圜可方。一入於圜方之形，必有曲而不该者。故散图以为卦而卦全，纽卦以为图而卦局。邵子以步算之法，衍为皇极经世之书，有分杪直事之术，其自谓先天之学固以此。要其旨不叛於圣人，然不可以为作易之本。故曰推而衍之者变也，此邵子之学也。

易图论下或曰：自孔子赞易，今世所传易大传者，虽不必尽出於孔氏，而岂无一二微言於其间？子之不信夫易图，以为邵子之学则然矣。而邵子之所据者，大传之文也。不曰「易有太极，太极生两仪，两仪生四象，四象生八卦」乎？此其所谓横图者也。又不曰「天地定位，山泽通气，雷风相薄，水火不相射」乎？此其所谓伏羲卦位者也。又不曰「帝出乎震，齐乎巽，相见乎离，致役乎坤，说言乎兑，战乎乾，劳乎坎，成言乎艮」乎？此其所谓文王卦位者也。曰此非大传之意也，邵子谓之云耳。

夫易之法，自一而两、两而四、四而八，其相生之序则然也。八卦之象，莫着於八物。而天地也，山泽也，雷风也，水火也，是八者不求为偶，而不能不为偶者也。帝之出入，传固已详之矣。以八卦配四时，夫以为四时焉，则东南西北，繄是焉定，非文王易置之而有此位也。盖说卦广论易之象数，自三才以至於八物、四时，人身之众体，与天地间之万物，何所不取？所谓推而衍之者也。此孰辩其为伏羲、文王之别哉？虽图与传无乖剌，然必因传而为此图，不当谓传为图说也。

且邵子谓先天之旨在卦气，传何为舍而曰「天地定位」？後天之旨在八用，传何为舍而曰「帝出乎震」？传言卦爻象变详矣，而未尝一言及於图，所可指以为近似者，又不过如此。自汉以来说易者，今虽不多见，然王弼、韩康伯之书尚在，其解前所称诸章，无有以图为说者。盖以图说易，自邵子始。吾怪夫儒者不敢以文王之易为伏羲之易，而乃以伏羲之易为邵子之易也，不可以不论。

易图论後或曰：子以易图为非伏羲之旧，固已明矣。若夫「河以通乾出天苞，洛以流坤出地符」，所谓河图、洛书可废耶？盖宋儒朱子之说甚详，揭中五之要，明主客君臣之位，顺五行生克之序，辨体用常变之殊，合卦范兼通之妙，纵横曲直，无不相值，可谓精矣。

曰：此愚所以恐其说之过於精也。夫事有出於圣人，而在学者有不必精求者，河图、洛书是也。圣人聪明睿智，德通於天。符瑞之生，出於世之所创见，而奇偶法象之妙，足以为作易之本，理亦有然者。然曰「河图、洛书圣人则之」者，此大传之所有也。通乾流坤，天苞地符之文，五行生成，戴九履一之数，非大传之所有也。以彼之名，合此之迹；以此之迹，符彼之名。不与大易同行，不藏於博士学官，而千载之下，山人野士持盈尺之书，而曰「古之图书者如是」，此其付受，固已沉沦诡秘而为学者之所疑矣。虽其说自以为无所不通，然此理在人，仁者、知者皆能见之。龙虎之经，金石草木之卜，轨??木片?占算之术，随其所自为说而亦无不合。岂必皆圣人之为之乎？

大传曰：「包羲氏之王天下也，仰则观象於天，俯则观法於地。」夫天地之间，何往非图，而何物非书也哉？揭图而示之曰，孰为上下，孰为左右，孰为乾、兑、离、震，孰为巽、坎、艮、坤，天之告人也何其凟？因其上下以为上下，因其左右以为左右，因其乾、兑、离、震以为乾、兑、离、震，因其巽、坎、艮、坤以为巽、坎、艮、坤，圣人之效天也何其拘？且彼所谓效变化、则垂象者，毫而析之，又何所当也？使二图者果在，如今所传，然其所谓精蕴者，圣人固已取而归之易矣，求图、书之说於易可也。子产曰：「天道远，人道迩。」天者，圣人之所独得，而人者，圣人之所以告人者也。告人以天，人则骇而惑；告人以人，人则乐而从。故圣人之作易，凡所谓深微悠忽之理，举皆推之於庸言庸行之间。而卦爻之象，吉凶悔吝之词，不亦深切而着明也哉！圣人见转蓬而造车，观鸟迹而制字，世之人求为车之说与夫书之义则有矣，而必转蓬鸟迹之求，愚未见其然也。

孔子赞易，删连山、归藏，而取周易，始於乾而终於未济，则图、书之列，粲然者莫是过矣。今夫冶之所贵者范，而用者不求范而求器也；耕之所资者耒，而食者不求耒而求粟也。有图、书而後有易，有易则无图、书可也。故论语「河不出图」，与凤鸟同瑞而已。顾命「河图在东序」，与兑弓、和矢同宝而已。是故图、书不可以精；精於易者，精於图、书者也。惟其不知其不可精而欲精之，是以测度摹拟，无所不至。故有九宫之法，有八分井文之画，有坎、离交流之卦，与夫孔安国、歆、向、杨雄、班固、刘牧、魏华父、朱子发、张文饶诸儒之论，或九或十，或合或分，纷纷不定，亦何足辩也！【旧刻直云「宋儒朱子之说详矣」，无「揭中五之要」以下四十余字，今从抄本补入。又「何物非书也哉之下，常熟刻本有「卖兔之书未必起于兔，观鱼之乐未必出于鱼」十八字。按後段有造车制字之喻，又有冶范耕耒之喻，此复有鱼兔之说，似设喻太多。疑常熟刻是初本，而崑山刻删去者是定本。今从崑本。曾孙庄识。】