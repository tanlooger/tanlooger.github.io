---
---
---
title: 菊窗记
---



去安亭二十里所，曰钱门塘，洪氏居之。吴淞江之东为顾浦，折而北，洪氏之居在其西。地平衍无丘陵，而浦之?岸隆起，远望其居，如在山坞中。

昔仲长统尝论：使居有良田广宅，背山临流，沟池环匝，竹木周布；舟车足以代步涉之劳，使令足以息四体之役；养亲有兼味之膳，妻孥无苦身之劳；良朋萃止，则陈酒肴以娱之；嘉时吉日，则烹羔豚以奉之；踌躇畦苑，游戏平林，永保性命之期，不羡入帝王之门也。大率今洪氏之居，隐然如统乐志论云。而君家多竹木，前临广池，夏日清风，芙蕖交映，其尤胜者。君不取此，顾以菊窗扁其室。盖君尝诵渊明之诗云：「酒能祛百虑，菊能【能陶渊明集作「解」。】制颓龄。」又云：「我屋南窗下，今生几丛菊。」

夫以统之论虽美，使人人必待其如此而后能乐，则其所不乐者犹多也。卒为尚书郎，濡迹于初平、建安之朝，有愧于鸿飞冥冥矣。为昌言何益哉？渊明「采菊东篱下，悠然见南山」，「笑傲东轩下，聊复得此生」，可谓无入而不自得也。今君有仲长统之乐，而慕渊明之高致，此予所以不能测其人也。将载酒访君菊窗之下，而请问焉。君名悦，字君学。