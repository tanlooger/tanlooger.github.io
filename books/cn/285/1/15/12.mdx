---
---
---
title: 汝州新造三宫庙记【代】
---



汝水自天息山东流，入汝南之境，自城北折而东，复繇东而南。滨河居者曰竹竿巷，盖因竹竿河而为名，实商贾之所凑。异时水泛溢，岸善崩，一旦居民街市尽没于水，往来者无所取道。崇府承奉樊君，捐赀市民地与屋，缩之若干步，以让行者之途。自是复通行，而居民街市繁会如故。乃创三官庙以镇之。中为神殿，左右两廊，右转而东，为神库，为神厨。又为屋数楹，使学道者居之。殿甚巨丽，三神像及诸侍从，庄严靓饰，俨然帝者之尊。重门周垣，以临水上。汝人皈依焉。经始于隆庆元年之秋，落成于三年之夏。君以奉使再过邢州，以予为其郡人，又故相知，请为之记。

予以河水坏民庐舍，至没其通行之道，此有司之所当轸念。今有司既屈于其力之所不能，而又以烦民之为难。君乃肯捐己赀，以佐国家有司之急，而拯民之溺，其亦可谓贤矣。按三官者，出于道家。其说以天、地、水府为三元，能为人赐福赦罪解厄，皆以帝君尊称焉。或又以为始皆生人，而兄弟同产，如汉茅盈之类。其说诡异，盖不可晓。然人之所奉，则其神必灵。如史载秦所祠祀多不经，亦有光景动人民，故能致其昭格。虽古圣人建天地山川之祀，皆兴于人，意不过如此。今特以出于道家，故儒者莫能知其说。抑君之为是，其造福于此方之民，盖不少也。

君名准，字某，郾城人。读书为文，好贤礼士。又能约束王国中诸校，莫敢犯法者。汝南士大大乐与之游云。