---
---
---
title: 杏花书屋记
---



杏花书屋，余友周孺允所构读书之室也。孺允自言其先大夫玉岩公为御史，谓沅、湘时，尝梦居一室，室旁杏花烂漫，诸子读书其间，声琅然出户外。嘉靖初，起官陟宪使，乃从故居迁县之东门，今所居宅是也。公指其后隙地，谓孺允曰：「他日当建一室，名之为杏花书屋，以志吾梦云。」

公后迁南京刑部右侍郎，不及归而没于金陵。孺允兄弟数见侵侮，不免有风雨飘摇之患。如是数年，始获安居。至嘉靖二十年，孺允葺公所居堂，因于园中构屋五楹，贮书万卷，以公所命名，揭之楣间，周环艺以花果竹木。方春时，杏花粲发，恍如公昔年梦中矣。而回思洞庭木叶，芳洲杜若之间，可谓觉之所见者妄，而梦之所为者实矣。登其堂，思其人，能不慨然矣乎？

昔唐人重进士科，士方登第时，则长安杏花盛开，故杏园之宴，以为盛事。今世试进士，亦当杏花时。而士之得第，多以梦见此花为前兆。此世俗不忘于荣名者为然。公以言事忤天子，间关岭海十余年，所谓铁心石肠，于富贵之念，灰灭尽矣。乃复以科名望其子孙。盖古昔君子，爱其国家，不独尽瘁其躬而已。至于其后，犹冀其世世享德，而宣力于无穷也。夫公之所以为心者如此。

今去公之殁，曾几何时，向之所与同进者，一时富贵翕赫，其后有不知所在者。孺允兄弟虽蠖屈于时，而人方望其大用。而诸孙皆秀发，可以知诗、书之泽也。诗曰：「自今以始，岁其有；君子有谷，贻孙子。于胥乐兮？」吾于周氏见之矣。