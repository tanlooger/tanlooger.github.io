---
---
---
title: 题玉女潭记
---



阳羡山水奇胜，称张公、善卷洞及玉女潭，其名皆托于神仙。余读山海经，昆仑之山，广都之野，轩辕之丘，不死之国，以为此不过如齐谐、邹衍之徒之说者。然今天下名山，在于中州，往往多仙人之遗迹，岂其事皆信然欤？

溧阳史氏，自汉杜棱壮侯以来数百年，世谓之史侯家。由溧阳至玉女潭四十里，史君于其间，为之刜莽焚茅，伐石疏土，人力既殚，天工始见。由潭以往，得二十四景。名而揭之，如所谓仙馆、佛窟、瑶台、琪树、鹤坡、鼍峡之类。好事者闻而慕之，不得至，如望见之焉。

天下太平，天子明圣，史君为中朝贵臣，而乃自逃于山泽之间。点缀苍碧，缘着怪奇，使后百年，便以史君为仙人也。由此言之，余殆疑所谓仙人之迹者，皆遯世长往之士有所托而为之，亦史君类耶？