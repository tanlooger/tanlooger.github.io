---
---
---
title: 可斋记
---



余友陈敦书，为屋于郡城之隅，而扁之曰可斋。嘉靖四十一年春，敦书与余同试春官，数来过余，命之为斋记。

念昔与敦书同举于乡，考官张文隐公以孔子命题，余一时之论，殆未能尽，尝欲为敦书质之。孟子曰：「孔子，圣之时也。」孔子「可以仕则仕，可以止则止，可以速则速，可以久则久」者也。孟子所谓可者，言孔子因时应变而不滞云耳。圣贤之于天下，非能为一定之迹。遭时之所宜，而亦不容不异。孔子之圣，于春秋之世，亦必有以自处者。非谓仕止久速，泛无所适，而特任其所之。余谓孔子既出而不隐，则可以仕可以久者，孔仔之心；特其不可以仕，不得已而止，不可以久，不得已而速耳。速与止，非孔子之心；孔子所自处者，仕与久也。故自谓异于逸民，而「无可无不可」。「无可无不可」者，乃圣人出而应世，与物委蛇之道，非谓其不可而隐也。天佑下民，作之君师。自尧、舜、三代，圣人无不在位者。孔子之自待可知矣。要之，伯夷、伊尹、柳下惠，此三子者，伊尹于孔子为近。伊尹五就汤，五就桀，自亳入夏，既丑有夏，复归于亳。孔子去鲁，斥乎齐，逐乎宋、卫，困于陈、蔡之间，十四年而反鲁。其任天下何以异哉？但世无成汤，则伊尹必不能如孔子之出；此其所以不及孔子者。孔子盖自以文王之文在兹，有不容已，而自大贤以下，若曾、闵之徒，则固未尝使之仕也。其于逸民，亦无讥焉。呜呼！士生于后世，苟非圣人，则可与不可之间，宜知所审矣。敦书以予言有发论语、孟子之义，请书以览观焉