---
---
---
title: 龚裕州寿序
---



孔子曰：「仁者寿。」夫仁者岂能必寿哉？以其能静而得寿之理也。人生百年，以区区之形，日与外物为角。夫苟役役然驰骋眩骛于富贵之途，以其所轻累其所重，若是者虽至黄耇，其道促矣。夫苟不役役然驰骋眩骛于富贵之涂，以其所轻累其所重，若是者虽不至黄耇，其道长矣。

龚先生受命守裕州，有大夫之秩，家富田宅，有封侯之奉，银朱黼缋之华，未始异于世，而得园、绮之高焉。温淳甘膬，脭醲肥厚之养，未始异于世，而得松、乔之适焉。环湖而居，鱼鸟上下，田夫野老，歌呼而笑傲，当郡邑喧嚣之间，而得武陵桃源之趣焉。先生其不役役者欤？君子之论人取其近，先生其得仁者静而寿之理欤？

予之内弟温甫，与先生世通姻好，来请予文为祝。予尝论今世有所谓寿文者，非古之制。不过谓生于世几何耳耳，奚以文为？至论先生，乃可以着之于文而为寿者也。书以归之。