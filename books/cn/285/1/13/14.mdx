---
---
---
title: 六母舅后江周翁寿序
---



有光少不能事先孺人，迨外祖之春秋高，又不能养。至今每念外家，不胜凯风寒泉之思。先孺人同祖兄弟十有二人，今皆以零谢，而唯六母舅存。隆庆二年，于是年八十矣。当六母舅之生辰，有光方会朝京师，不能从诸兄弟于其日为寿。其秋，自吴兴还，闭门不出者数月。今将有邢台之役，而外家诸弟来告：「六母舅之寿，不可无子文也。」然河南兄之序美矣，有光何以复赘！

昔吾外曾祖，世有惇德。生丈夫子四人，外祖最少，与诸伯祖并列第千墩浦之上。属时承平，家给人足，兄弟怡怡然相乐也。先皇帝之初，诸祖相继沦谢，而外祖最高年。然皆苦徭赋蹙耗矣。而河南兄以进士起家，则周氏之隆盛，特加于前。然同祖昆季多不振，惟独钟于本支。中宪公以河南之贵受诰封，而六母舅保有世业。盖四祖之家，惟伯祖故第岿然独存。至于今寿考者，六母舅一人而已。而子子夔，年亦六十有二，尤能孝养。吾外曾祖之子四人，而外祖最少最寿；伯祖之子亦四人，而六母舅最少，亦最寿。岂亦有数然耶？

夫人生百年如旦暮，此亦过者之论。先孺人长母舅一岁也，以今追先孺人之世，岁月遥遥，何其久也！短促者既如此，而长永者又如彼，百年之内，彭、殇之数，可同日而论哉？有光亦何能无感也！六母舅居乡，乡人有讼，不之官府而之其庐；其化服乡人，有陈寔、王烈之风。虽河南兄之隆，事诸父，而以文称之，非谀者，顾有光何以复赘？然河南兄祝其八十，今八十有一矣。自八而一，以至于无穷，则吾文宜续河南之后者也。