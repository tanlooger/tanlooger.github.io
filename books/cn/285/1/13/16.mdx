---
---
---
title: 戚思吶寿序
---



戚思吶先生，居城南隍壑断岸间，非车马迹所至；喧嚣之音，隐隐水外，而萧然有林野之趣。先生雅志离俗，储药于室，艺菊于圃，弹琴读书；集乡也之子弟，教以揖让容与，应答洒扫，弥老而不倦。过其门，歌诵之声锵锵也。

始吾祖为社会，先生在焉。吾祖常称戚先生长者。又于几案间，见戚先生诗。当是时，余发始垂，会中诸老皆已皤然。今余年日长矣，诸皤然者自若也；往往有及百年者，而先生亦八十矣。余是以深喜诸公之难老，而吾祖辈之多事，时道说之。

论者有以为富贵寿考，天之所悭，而兼有之为难。是以庞眉皓发之叟，必在于山林泉石、枯槁沉溺之间；而华衣鼎食，厚享累积者，多摧折于中年。以余征之，殆非事实。而要其理有不可诬者。盖物取多，则焦然不宁；有纷纭丛垢之集，而无恬愉静逸之休。是不知旦暮之变，寒暑之移，而惴惴于百年之途者也。譬诸饮食，知味者希。君子之言寿，所以必归之先生之徒欤？先生之子学，以才艺驰声郡校，将及于有司之荐。彼夫忽焉而骤至者，吾又知其不足以动先生矣。