---
---
---
title: 吏部司务太君寿序
---



陈时子行之赴试也，其姑之夫吏部朱君，实官南曹，亟称子行之文。已而，果中魁选。子行不以有司之取者为荣，而以君之知之者为德。是年冬，十月某日，君之诞辰，留都士大夫咸为之寿。于是子行归而乞言于予。

予昔读书万峯山中，盖君之所以自号者。其山下瞰具区，倚拔水际。西南七十二峯，矗立于苍波浩渺之间。中有高堂古木，橘柚千章，梅竹茶茗，崇冈连被。问之，知其为君之圃，而颇讶主人之不来者几年矣。然留都曹务清简，士大夫闭门高卧之外，相与游览赋诗，又称觞为寿。此布衣野老之所乐者，而仕宦者兼而有之，其不亦多乎？此士大夫所以乐为君寿者也。

而予又有感于子行之言。夫科举取士，不能不为一定之品式，而亦非品式之所能拘也。俗人侥幸于一日之获，其于文义尚有不能知者，嚣嚣然自谓已能，欲以规绳天下豪杰之士。亦可耻矣。昔五代时，张文宝知贡举，所放进士，中书有覆落者。下学士院，作诗赋贡举格。学士李怿曰：「予少举进士登科，盖偶然耳。后生可畏，来者未可量。假令予复就试礼部，未必不落第。安能与英俊为准格？」闻者多其知体。欧阳永叔特以此一事，为怿立传。今君之于子行，要为有得于欧阳子之所云者，予故特书之，且以为寿。