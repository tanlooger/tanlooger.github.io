---
---
---
title: 杨渐斋寿序
---



国家制州县之官，皆亲民之职，所以宣布天子惠养元元之意。其取之不一途，而选授必以才。要使之人人自尽其力，固不以其不任而苟试之也。

自进士之科重，而天下之官不得其平矣。夫委之以任而责其成，当论其人之才不才，与其事之治不治；不当问其进士非进士也。而今世则不然。非有朝廷显然一定之命，而上下相习以为是当然者，非一日也。天子重念远方之民。岁遣御史按行天下，以周知其吏之贤否。而御史所至，汲汲于问其官之所自。苟不肖也，进士也，必其所改容而礼貌之，必其所列状而荐举之也。而铨曹之陟者恒干是。既而罪迹暴着，而加之罪罚矣，犹若难之。苟贤也，非进士也，必非其所改容而礼貌之，必非其所列状而荐举之也。而铨曹之黜者恒于是。既而功显实着，而加之赏矣，犹若难之。是以暴吏恣睢于民上，莫能谁何；而豪杰之士，一不出于此途，则终身俛首，无自奋之志。间有卓然不顾于流俗，欲少行其意，不胜其排沮屈抑，浚巡而去者多矣。

吾邑杨渐斋先生，以乡进士选调台州府推官。先生之考平阳君，号为有风烈。而先生承家学，少有令名。以先生之才，宜不出于他人之下，其于理冤释滞，宁有不尽其心者？而一与御史不合，曾不得少安其位也。虽然，于先生何愧？先生今老于安亭，年已七十。赋诗饮酒，与田夫野老相追逐，其乐岂有涯也？余独惜夫天下常有遗才，而习于所偏重者不觉其弊，皆以为是当然，而莫知所以救之；岂非世之君子之责哉？

先生以八月八日为诞辰。予弟有尚，先生之外孙壻也，来索此文。予之曾大父，与平阳君同年交好，而予于先生，亦在姻娅之末，不得以不文辞。然不敢为漫衍卑谄之谈；以为世俗之文，非所以事先生也。