---
---
---
title: 周君墓志铭
---



君以嘉靖某年月日卒。先是，其子诗试礼部，下第还。会大司成奏言：「监学法久坏，天下士云会京师，一旦不为有司所录，往往去，居家自便；六馆几空，非所以为太平之观。乞下所在长吏，敦遣至京，修舍法以几化成之效，有不如诏者，罪之。」制曰：「可。」于是诗在南雍。间岁不归，不见君之殁；君殁又不以疾，可痛也。

君之配，先十年卒。诗与其弟谏、训、谟，启攒，与君合葬于县郭外小虞浦之原，请铭于余，泣且言曰：「先人少遭闵凶，孤露无依，寄于吾外家。与先妣誓志自立。从里师学，无所成；为农贾，又不能就。已而入县书狱。诗时为童子，县令见其文而爱之，以是待吾先人不与他从事比。然其教子，不为一切，优游而已。先妣独严迫不少假贷。尝曰：『吾为生良苦，汝宜自勉。吾见某某皆以贫贱发迹。汝能自立，无忘吾言。』先妣寻卒。先人井臼之事，身自为之。前此不问也。盖不欲使儿辈与闻，惧用志之分。诗所与游者，年皆与先人若，先人益和光如己友。盖游吾父子间者，欢然无间也。念吾祖之蚤殁，每祭，辄潸然泪下，叹处世之难，不敢少自宴逸。比诗获举于乡，始用自适。而诗方卒业太学，待试于礼部，几斗升之禄，而天之降割，遂至于此！自念家故微，先君、先妣勤一生之力，俾有田庐，使诗兄弟得专志于学。视前世以孤童自奋者，不及诗远矣。而不一日养，尤可痛也。愿夫子赐之铭。」按其友沈孝状云云，诗语良然。

君讳寰，字民服，年四十有九。孺人性金氏，年三十有八。葬以甲子正月日也。呜呼！人子之痛，何有穷乎。

余闻君为从事时，巡抚都御史尝捕人，误以同姓名系南京司寇狱，论死。其父老矣，且无子。诉于县，君为言县令，即日上状白其冤，取其人还。其所全活类是。稽之于古，后当有兴者。是为铭。