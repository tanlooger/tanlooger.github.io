---
---
---
title: 归府君墓志铭
---



府君姓归氏，讳椿，字天秀。大父讳仁，父讳祚，母徐氏。嘉靖十五年正月初八日卒，年七十一。娶曹氏，父讳永太，母高氏，嘉靖十年三月十九日卒，年六十八。子男三：雷、霆、电。女一，适钱操。孙男五：谏，县学生；谟、训，皆国学生；让，幼。女三。曾孙男六。以嘉靖二十六年十二月庚申日，合葬于马泾实濆泾。

按归氏出春秋胡子。后灭于楚。其子孙在吴，世为吴中着姓。至唐宣公，仍世贵显，封爵官序，具载唐史。宋湖洲判官罕仁，居太仓。其别子居常熟之白茆。居白茆已数世矣，由湖州而下，差以昭穆。府君，我曾大父城武公兄弟行也。

府君初为农，已乃延礼师儒，教训诸孙，彬彬向文学矣。府君少时亦尝学书，后弃之，夫妇晨夜力作。白茆在江海之壖，高仰瘠卤，浦水时浚时淤，无善田。府君相水远近，通溪置闸，用以灌溉。其始居民鲜少，茅舍历落，数家而已。府君长身古貌，为人倜傥好施舍，田又日垦，人稍稍就居之，遂为庐舍市肆如邑居云。晚年，诸子悉用其法。其治数千亩如数十亩，役属百人如数人。吴中多利水田，府君家独以旱田。诸富室争逐肥美，府君选取其硗者，曰：「顾吾力可不可，田无不可耕者。」人以此服府君之精。

盖古之王者之于田功勤矣。下至保介、田畯、遂师、遂大夫、县正、里宰、司稼，设官用人，如是悉也。汉「二千石遣令、长、三老、力田及里父老善田者，受田器，学耕种养苗状。」时赵过、蔡癸之徒，皆以好农为大官。今天下田，独江南治耳。中原数千里，三代畎浍之迹，未有复也。议者又欲放前元海口万户之法，治京师濒海崔苇之田，以省漕，壮国本。兹事行之实便，而久不行，岂不以任事者难其人耶？或往往叹事功之不立，谓世无其人。若府君，岂非世之所须也？铭曰：昔在颛顼，曰惟我祖。绵绵汝颍，蹙于荆楚。迄唐而昌，鸣玉接武。湖州来东，海鱼为伍。亦有别子，居白茆浦。旷然江海，寂无烟火。孰生聚之？府君之抚。府君颀颀，才无不可。实甽畮之，终古泻卤。黍稷薿薿，有万斯亩。曷不虎符，藏于兹土？