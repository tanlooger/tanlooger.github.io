---
---
---
title: 朱肖卿墓志铭
---



君世家安亭镇，其地于昆山、嘉定两属，故君为嘉定人，亦为昆山人。安亭有二沈氏。昔时有沈元寿者，慕宋柳耆卿之为人，撰歌曲，教僮奴为俳优，以此称于邑人，即君之族。君之考曰朱翁，朱氏之外孙也。君以故亦冒姓名曰朱传，而字肖卿云。

始，朱翁好侠，见恶人，必摧困之，而右助其良者。里中人莫敢忤朱翁。朱翁老而无子，年六十余矣，连举君昆弟三人；君其仲也。翁初自伤，已得子，则喜甚。三儿发稍长，日挟以出，走马射雕村落中，盖自夸说其有子也。然翁竟及其子之成人以卒。

君貌颀然，黑而髯。任气役人，欲学其父，然不如其父时。其父时，安亭号为富庶。正德以来，户口日耗，田荒不治，故家仅有存者，君以大户奔走两县，无宁居，故虽强力莫能振。君卒于嘉靖十九年月日，年五十有二。娶陈氏。男子子三人，果、善继、善述。复沈氏。女子子二人，适某、某。沈果以是年月日，葬某原。果读书好古。其妻，宋太师王文正公之二十二世孙，予妻之妹也。予是以往来安亭，而尝与果游，于其葬也，为之铭。铭曰：

维昆东境，昔称繁盛。吏失其政，人以疲命。小大伥伥，奔走四迸。君于其间，二目烱然。怒气填填，欲奋而颠。吁，奈何乎天！