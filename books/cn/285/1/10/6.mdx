---
---
---
title: 送张子忠之任南昌序
---



张子忠之令南昌也，孙子奇、赵元和与凡同事于礼部者二十有六人，于其将行，相与饯之，而属序于予。凡序之为，处者送行者之词也。予又辱与子忠善，因不敢辞。

盖昔夫子与其门人论政，载于论语之书甚详。虽其为言不一，然皆为政之道。而于为政之事，未尝及之。而求其一言以尽之者，曰「君子学道则爱人」而已。今世之所患，不知道而不能爱人。夫不知道而不能爱人，其为嵬琐恣睢之徒，固不足言；至其有所树立，号为能吏者，不过徒事声迹之间。一时赫然烨然，众人以为美，而天下之元气日以耗，而有不自知者。世亦何赖于此？故学道而能爱人，不当复论其水土之风气，与夫时之变化，而无所不可。辟之水，能流而已；至于为澭，为濋，为澜，为波，为潜，为浒，为沱，为洵，为沙，为濆，为汧，为汜，为沦，为泾，惟其流之所至，不能预期也。君子能为道而已。至于为栗，为立，为恭，为敬，为毅，为温，为廉，为塞，为义，为平康正直，为强弗友之刚克，为燮友之柔克，为沉潜之刚克，为高明之柔克，惟其道之所至，不能预期也。夫非特令于杨、粤之间宜也；令于齐、鲁、燕、赵、秦、晋之间，亦宜也。虽至于入为九卿，为天子之宰相，宜也。

今南昌，三司治所。大吏镇压于其上，可以抗而或有所当承；可以随，而或有所当执；且又独无所以感动讽谕之乎？士大夫登朝着，与其居于乡者，继踵接武。裁以法，逆于情；通以情，骫于法。又独无至公大义，且于道德之重者，不可隆南州高士之礼乎？其民好讦以讼，惩其狡猾矣，独不可使吏治蒸蒸不至于奸乎？财赋不若吾吴之繁重，而上供之不可废，搜其隐匿矣，独不可恤其灾害而蠲以与民乎？地介江、湖，盗贼多有，歼其魁杰矣；又独不可使闻教令而解散，安土乐业，如渤海之政乎？

昔太祖高皇帝建都金陵，与伪汉争天下，诸将血战，坚守豫章以挫其锋，迄成底定之功。今忠臣庙在焉。然二百年来，强藩不轨，蛮夷【夷原刻墨钉，依大全集校补。】

窃发，江、湖之盗，无处不有。而议者以今日三陲多警，唯江右晏然。以是为子忠喜，是犹以剧易利害言也。吾所言者，道而已矣。

吾闻安成有邹祭酒，吉水有罗谕德，方居深山，讲明圣贤之学。子忠试往而质之，必以吾言为然也。【昆山刻本，篇首作序之由三【三依本文当为「六」。】十三字皆削去，篇中遂无照应。今从常熟本。】