---
---
---
title: 送王子敬之任建宁序
---



余始五六岁，即知有紫阳先生，而能读其书。迨长，习进士业，于朱氏之书，颇能精诵之。然时虚心反复于圣人之本旨，则于当时之论，亦未必一一符合，而或时有过于离析附会者。然其大义，固不谬于圣人矣。其于金溪，往来论辩，终不能有同。后之学者，分门异户，自此而始。顾二先生一时所争，亦在于言语文字之间。而根本节目之大，未尝不同也。

朱子既没，其言大行于世，而世主方主张之。自九儒从祀，天下以为正学之源流，而国家取士，稍因前代，遂以其书立之学官，莫有异议。而近世一二君子，乃起而争自为说，创为独得之见。天下学者，相与立为标帜，号为讲道，而同时海内鼎立，迄不相下。余姚之说尤盛。中间暂息，而复大昌。其为之倡者，固聪明绝世之姿，其中亦必独有所见。而至于为其徒者，则皆倡一而和十，剿其成言，而莫知其所以然。独以先有当世贵显高名者为之宗，自足以鼓舞气势，相与踊跃于其间。此则一时士习好名高，而不知求其本心为「遯世不见知而不悔」之学，则流风之弊也。

夫孔氏之门，学者所为终身孜孜不怠者，求仁而已。其后子思为尊德性、道问学之说，而高明、广大、精微、中庸、新、故之目，皆示学者为仁之功，欲其全体不偏；语意如皋陶所称直温宽栗之类也。独用揭此以立门户，谓之讲学，朱、陆之辩，固已启后世之纷纷矣。至孟子所谓良知、良能者，特言孩提之童自然之知能。如此，即孟子之言性善已尽之；又何必偏揭良知以为标的耶？今世不求博学、审问、慎思、明辨【辨原刻作「辩」，依礼记校改。】、笃行之实，而嚣然以求名于天下。聚徒数千人，谓之讲学，以为名高，岂非庄子所谓「圣贤不明，道德不一，天下多得一察焉以自好」者也？夫今欲以讲学求胜朱子，而朱子平生立心行事，与其在朝居官，无不可与天地对者。讲学之徒，考其行事，果能有及于朱子万分之一否也？奈何欲以区区空言胜之！

余友王子敬举进士，得建宁推官。余固慕游朱子之乡而未获者，忻忻然愿从之而不可得。因告之以凡为吏，取法于朱子足矣。间谒紫阳之祠，以瓣香为余默致其祝。俾先生有神，知数百载之后，亦有余之自信不惑者也。【此文系昆山刻本。常熟本另是一篇。盖既作论道之文，临饯别时，又叙情款耳。今并存于后。】

送王子敬还吴奉母之建宁序嘉靖乙丑，吾昆山之士，试南宫得荐者四人。余与王子敬、陈敬甫皆赐第，而王明德请告以去。余为都水试吏，与敬甫同待选。而子敬先有建宁之命，便道还家，迎太夫人之任。敬甫当得内署，而余官内外未定，然留京师已半载。忽当秋候，凉风萧飒，起视中庭明月，悄然不寐。余与敬甫同有思家之感，羡子敬之早还也。昔潘安仁作闲居赋，以太夫人在堂，不能违膝下而远从役。意以为官者妨于养也。今子敬荣还，又得侍养，人子遂志，无如此者。

初，子敬辞太夫人，尝奉教不欲其在北。云：「吾少生长京师，北地风土，尚能识之。汝即官南方，吾虽老，当从汝行。」而子敬果得今官。又子敬之舅雍里公持宪八闽，尝为女兄道粤中山水之胜，太大人所熟闻。今遂南行之志，将倘佯武夷山水之间，不减安仁版舆轻轩之奉也。汉隽曼倩为京兆尹，每行县录囚徒还，其母辄问所平反几何？其子多有所平反，母喜笑，为饮食言语异于他时；亡所出，即怒，为之不食。故隽京兆为吏，严而不残。子敬之幸太夫人、以孝道率先闽人。而其治狱，内奉慈训，必能不愧古人。而太夫人亦将远与隽母流芳名于百世矣。

子敬之行，敬甫与余出饯崇文门，别而为书此。是岁八月朔日也。