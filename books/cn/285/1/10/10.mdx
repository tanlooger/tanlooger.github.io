---
---
---
title: 送余先生南还序
---



太史余先生，以进士第三人入翰林。今年南宫试士，先生受命司考校，所取士三十人，天下以为得人。未几，以官满一考，推封其父母。寻得予告还乡。所取士于先生之南行也，谓宜有文以送之，以齿序，属于余。

夫大人君子之得位也，观其所施于天下；其未得位也，观其所以养之者而已矣。今之馆阁，其未尝当天下之任也。夫自一命之微，皆有职业。独以为辅相育材之地，于天下之事，一无所萦其思虑，使之虚静纯明，以居其德业，而博考古人之书。自圣人之经，以至于诸子百氏之说，古今治乱之故，无不尽其心，则所以为辅相者具矣。而后一旦畀之位，以当天下之任，无不宜也。此国家所以储馆阁之意也。

予至京师，见先生与吾郡王太史先生，皆以年少登高第。入则同馆，出则联辔，其气冲然，如有所不足；其貌粥然，如有所不能；汲汲乎思有以进于古人，而不自知其地望名位之祟：可以为大臣宰相之器矣。而吾余先生于其所取士，与之处，未尝不邴邴乎其喜也。引而进之，惟恐其不可及也。所取士于先生之去也，惘惘乎其如有失也；其曰迟先生之来也。夫士以一日之相遇，而定其终身之分。非特主司之求士，欲得其人，而士亦欲得主司之贤以为归。韩吏部称陆相之考文章也甚详，而自幸在选中。以吏部之高视一世。顾亦自附于陆公，以为其门人，可以无愧。予久困于试，而特为先生之所识拔，天下尤以此多先生；其感恩宜倍于寻常。兹不敢具述者，盖为序以送行者，诸君子之意也。