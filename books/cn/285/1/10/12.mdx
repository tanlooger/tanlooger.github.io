---
---
---
title: 送许子云之任分宜序
---



嘉靖癸丑之春，余与子云北上，自句曲入南都。渡江时，北国犹劲，千里积雪。过清流关，马行高山上，相与徘徊四望而叹息。至徐、沛间，水潦方盛，流冗满道。私心恻然，以为得作一令，宁使夫人至于此？而子云为人，宽厚有度，居乡时，人多爱之。行役所至，视顿舍食饮，不自取便利。四方之士，与会逆旅中，饮酒别去，依依有情。予以是识子云之贤。

盖同行者四人，而子云独登第。明年，得袁州之分宜。议者以分宜为今宰相之乡，求其为令者，咨访数日，得子云于四百人之中。子云所以副其望者亦难矣。古称江、湖之间，山水清远，民俗敦茂，易以为治。不知今与古何如？而独知子云所以居乡与人者。以此心推之为令，无不可也。夫宰相求治其县而已。县治而宰相之望慰矣，外是何求哉？今世民俗吏治，益不如古。尝愿天子与二三大臣，留意郡县，慎择守令，庶几有反朴还淳之渐。

闻之长老云：往者宪、孝之际，禁网疏阔，吏治烝烝不格奸，盖国家太平之业，比隆于成、康、文、景之世者，莫盛于此时。今之文吏，一切以意穿凿，专求声绩。庶务号为振举，而天下之气亦以索矣。如豪民武断，田税侵匿，所在有之。今则芟夷搜抉，殆无遗力。吏之与民，其情甚狎。今而尊严若神，遇事操切，略无所纵贷。盖昔之为者非矣，而天下之民常安，田常均，而法常行；今之为者是矣，而天下之民常不安，田常不均，而法常不行。此可以思其故也已。

无察察之政者，有醇醇之德；无赫赫之名者，有冥冥之功。子云之道近之。吾惧其以为居官与平昔异，而稍变易其度，故于其行而勉之。且以为天子之大臣非私一乡，盖举子云以风天下，使天下为吏者，知其意之有所在也。