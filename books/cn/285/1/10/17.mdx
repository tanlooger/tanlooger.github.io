---
---
---
title: 赠戚汝积分教大梁序
---



余少时，与李廉甫游。廉甫与汝积尤亲善，时邀余出郭造汝积。汝积方家居授徒，至则余三人相对无一语，但啜茗至暮而返，意甚欢然。

后廉甫登第，余获荐于乡，而汝积在郡胶二十余年，始以贡计偕北上。是时廉甫以都御史自江陵还台，余将试春官，意吾三人者复当相聚，而汝积已得开封之司训以去。廉甫方病在告，余竟落落而归。已而廉甫卒于郓州，以余之无似，不足为道。而汝积抱有用之才，淹抑至此。迨廉甫之没世，汝积方始出仕，则士之穷达蚤暮，不可以一概论也。

始余过徐州，问黄河道所自，舟人往往西指遡河入汴梁处。独念大梁夷门、东苑平台之故迹，及前古帝王之陵寝，近世京邑之丽，藩省之富，与夫黄河之壮，而不得一往。今汝积旦夕游焉，且以温良淳厚之器，以作成大梁之士，其亦有足乐者矣。士所志于天下。其大者树勋绩于世，常患于不能遂，而或有累高致至之危。汝积居名都，日观仲尼庙堂，陈俎豆，与诸生揖让其间，讲论六艺之文，昔人所谓择官而仕，未有逾于此也。恨余与汝积南北乖违，不得相与共叹。廉甫今日遂无此日月。吾徒居世，随所在尽吾事而已，他尚何求哉？

汝积所教县中子弟，以其师行，未及有赠；会其子扬将至大梁，请余为序，以补送行之阙云。