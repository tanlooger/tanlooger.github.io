---
---
---
title: 送陆嗣孙之任武康序
---



昔陆子潜先生在黄门，论奏多所建明；而文章一去吴中靡丽之习，要归于古雅。以余之鄙拙，亟为先生之所称许；顾恨不获一日从之游。而其从子嗣孙，于嘉靖十九年，与余同乡荐，数相从；试于南宫，又数屈于有司，相怜也。

长洲之陆，文学功业，往往有闻于世。嗣孙号为其家才子弟，宜得显仕而今年以亲老，谒选天曹，出宰湖之武康。太湖浸汇三州，湖州与吾郡皆濒湖，壤界相连，即古会稽一郡之地。武康又其州下邑，僻在湖澳。嗣孙为令于此，不离乡郡，莅治之余，得以奉其尊君泛舟三万六千顷之中：曲限迂岭，寻仙灵之所栖；采芳撷甘，歌舞进觞以为欢，岂不足自适哉？

夫人之所处。无问其所之，要以贵于能适其意。意苟适，则凡所措置，精神丰采，事无大小，必得所处；其或不然，而徒郁郁以居，何异羁骐骥而槛凤凰也？其能有所为乎？今世仕者，其亲在数千里之外，何以一日安也？嗣孙既得奉其亲，而优游徜徉湖山之间，吾知武康之政，宜有以异于人矣。同年中加嗣孙者盖少，又余之所感而叹者也。