---
---
---
title: 赠给事中刘侯北上序【代作】
---



昔孔子之门人，皆辅相天下之姿，而以其才试于大夫之家。盖由其小，可以知其大；施于一方，而天下可推也。故子西言于楚昭王，以为王之辅相、将帅、官尹及使诸侯，无有如颜渊、子路、宰予、子贡者。以孔子据有土壤，而子弟为佐，可以王天下。盖皆常试于其小而知之也。

后世循吏之名，始自西汉。江都相董仲舒，内史公孙弘、倪宽，皆儒者通于世务，以经术饰吏治，天子器之。仲舒自引去，而弘、宽皆至三公。其后公卿有缺，必选所表郡国守相有治理者，以次用之。至如东京卓茂、刘矩之徒，无不位至三公。即其仁信笃诚，感物行化，真宰相之器也。

吾同郡刘侯某，举进士，为温之瑞安。自士大夫至于闾巷之小民，无不得其欢心。其所兴革便于民者，有八事之谣。及被召之日，奔走攀号，填溢街巷。温之属县邻界之民，无不至焉。则刘侯岂非古所谓循吏者耶？侯之召也，入为吏科给事中。天子亦将以公卿处之矣。某以为侯之所以治邑者，以之为天下，无所不可也。然天下之人才，亦有宜于小不能其大者，黄霸之治颍川是也。余独以知侯之无所不可，则既亲见而得之矣。

某为教青田，适侯在瑞安之日，而瑞安至青田，止一舍；尝往来其县，候馆饔饩将馈之礼，无不毕给。而虚己下士，不间于微贱。以某之蹇拙沦落，而待之有加焉。某尝夜辞侯去，游东塔山观海，比明登山，则道士已出迓，饩馈皆具矣。瑞安之学官，以公罪当输金，力未能偿，因某以为言。侯云：前二日已为代输报监司，而学官盖未知也。晋史称麻思还冀州，请于王猛。猛曰：「束装行矣。」至暮而符下。及出关，郡县皆已被符。其令行禁止无留事。至于纤悉，莫不皆然。猛所以为霸王之器以此。某以是知侯之才，拟之古人，可以无愧。

嘉靖三十七年春，侯请告还家，某适有南太学之命。侯未几寻北上，因书此以赠其行。盖自以为不独侯之知某，而某之所以知侯者尤深也。