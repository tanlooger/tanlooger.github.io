---
---
---
title: 送南驾部吴君考绩北上序
---



驾部吴君之先宪副公，与吾郡陆生鸣銮之先大夫，同在严郡，有寮寀之旧。陆生是以得从君游。君将以考绩北上，陆生为君请赠行之辞，且致君之意甚勤。余固鄙野之人，又不闲于世俗之文，其何以辱命？然闻君之高谊久矣，况其情之惓惓，乌得无言已乎？

国家自永乐迁都，两京并建，如古镐、洛之制。百司庶府之在南者，悉仍其旧，而稍省其员额。兵部尚书预掌留钥，寄任特隆。而车驾清吏司，得以拣选上十二卫之骁勇，翊卫皇宫，盖古光禄勋之职。领五营七署之事，所以佐大司马；寓兵机于环卫之间，非特掌舆辇车乘，邮驿厩牧而已。高皇帝以兵定天下，敛百万之师于神京，国家晏然有泰山之安，于今且二百年。

迩者营卒羣噪，极其猖狂，几如元魏神策、虎贲、羽林之祸。朝廷纪纲，所系不小矣。夫兵，众之所聚，统驭者或不能知其情。人之情不能知，其蓄之之久，则愤憾而思有所一出，此固其势然者。于是欲求其情而加慰劳之，彼方自以为得，而安于自恣。如是，则向之所谓情，不生于情，而将生于习。彼以其一旦愤憾之气而狃之以为习，国家可一日恃之以为安哉？异时辽阳之师尝嚣矣，抚之而后安；云中之师又嚣矣，抚之而后安；此边疆之患，四肢之虞也。今京辇腹心之也，惴惴如此。然又乌知不以异时之事无所惩，而效之也？如使又无所惩而效之，则吾未知其所止也！

天下之变，无不起于微。唐中叶始于平卢一军之乱，当时不折其芽萌，酿成至于五代一百六十年不可除之痼疾。武宗时，泽潞擅命，李德裕请讨之。而横水戍兵叛入太原，奉杨弁主留事。议者颇言兵皆可罢，德裕遽趣王逢起榆社军，斩弁献首京师，而泽潞亦平。德裕之为相，不尽满人意，而临事有制如此，故能使河北三镇畏胁，而会昌之政，称美于世。盖天下善者能制其机，嬴缩变化，无所不可。独患因循不决，侥于目前之无虞，而制之不出于己，此所以可虑也。

陆生言君勤敏于吏事，凡监牧、舟舰诸蠹敝，多所厘革。而亲王之国，兼兵工二部之务，沛然有余。予以为此得君之粗者。今兹北上，必能以天下之大机，赞于庙堂矣。余何词以助之哉！【昆山刻本妄删八十余字，今从常熟本。】