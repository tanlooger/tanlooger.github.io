---
---
---
title: 送顾太仆致政南还序
---



士大夫于出处进退之际，常自度于其心。非人之所能知，人亦不得而知之。夫其心有纤毫之不安，不可以一日居也；至其无所不安，虽召公之告老，周公犹谆谆留之。周、召二圣人在位，周公之为召公，犹召公之自为也；何嫌于不去，而必以去为高洁哉？今世论士之去位，徒以高洁而已。岂所以语出处进退之义，而为知道者之所无以议为哉？然使其心有纤毫于其中而去，乃亦其所以为高洁者也。疏广、受二子以年老辞位，汉史具述其事。韩退之又称之，以为送杨少尹序。亦以具见当时之人能知所慕爱二疏者。而二疏之所以去，孟坚不能言也。退之之于杨侯亦然。而曾子固之送周屯田，直以得释于烦且劳以为乐。夫士大夫致身国家，岂独以能自释于烦劳为乐耶？班与韩、曾之文，世皆以为不可及；吾犹以为未能究出处之义，而自度于其心，非为论之精者。

余与太仆顾公少相知。公之为给事中，放废二十余年。间与之言居官时事，辄笑，未尝自道。及在京师，始叩之。知当时奉使勘蜀事，能为朝廷不别疏骨肉，得大体。其请赦还大礼大狱诸得罪臣，止祷祠，尤时所难言。及起废，四迁至今官。其在寺所建明，多可纪。要之，居其职，必欲以有所为，不异往时为给事少年锋锐之时；亦可以称为得尽其职矣。一旦引年以去，岂不谓之高洁哉？然其志意之所在，不自言者，人亦莫得而测也。

先是吾吴致仕去者，阳羡万宗伯，而海虞陈奉常，则以病皆告。二公皆知吾者。公还，其以吾文示之，其必有当于其心者。吾所以论士大夫出处进退之际，韩退之、曾子固之所未及也。