---
---
---
title: 夏怀竹字说序【增入】
---



生而无名，君子以为狄道。有名有字矣，又有号者，俗之靡也。号至近世始盛，山溪水石，遍于闾巷，然使其无夸诩之心，有警勉之意，亦非君子之所鄙。

夏焕章甫之号怀竹也，吾有取焉。先太常墨迹妙天下，尤工于竹，章甫允怀于兹，托之以自见，可谓知本矣。予既为说以勉之，而没其美，非所以尽劝掖之道，因复以予所以知章甫者冠于篇。曰：

吾邑宦家子弟皆知自贵重，喜为容，在稠人中，不问可知。章甫为人滑稽，与伶人伍，衣裳偏倚，步履邪施，忽去忽来，见者咸轻之。章甫于予祖母为从孙，于予室人为姑舅之子，内外皆兄弟。室人归宁时，疾殆东还，入帷轿中，仓卒不可测。章甫亲为扶轿徐徐行，面无人色。予先驱，回顾为之陨涕。章甫又弃其家，留予视汤药，终夜不寐者二旬。室人既没，匍匐营丧事者踰月。予畸穷困顿，为世所弃，死丧之威，茕茕无倚，青灯孤影，独章甫款语其旁。章甫笃于义如此，人固不易知也。

昔太史公自以身不得志，于古豪人、侠士，周人之急，解人之难，未尝不发愤慨慕而极言之。况予亲得之章甫，此乌得而无言也？

-------------------------