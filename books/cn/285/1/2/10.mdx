---
---
---
title: 经序录序【代】
---



予昔承乏汴藩，因识宗室西亭公。修学好古，有河间大雅之风。尝得唐李鼎祚周易集解【解原刻作「传」，依书名迳改。】，椠版行於世。又为诸经序录，凡为经之传注训诂者，皆载其序之文。使世之学者，不得见其书而读其序，固已知其所以为书之意，庶以广其见闻而不安於孤陋，实嘉惠後学之盛心也。

昔孔子修述先王之经，以教其门人，传之世世不绝。遭秦燔书，汉儒存亡继绝，不遗余力。自此六艺稍稍备具。太常之所总领，凡四十博士。而古文尚书、毛诗、谷梁、左氏春秋，虽不立学官，犹推高第为讲郎，给事近署。而天子时会羣儒都讲，亲制临决。所以网罗遗轶，博存众家，其意远矣。沿至末流，旋复放失。则郑、王之易自出费氏。而贾逵、马、郑为古文尚书之学。孔氏之传最後出。三礼独存郑注。春秋公、谷浸微。传诗者，毛诗郑笺而已。

唐贞观间，始命诸儒粹章句为义疏，定为一是。於是前世儒者仅存之书，皆不复传。如李氏易解，後人仅於此见古人传注之一二。至啖助以己意说春秋，史氏极诋其穿凿。盖唐人崇进士之科，而经学几废。故杨绾、郑余庆、郑覃之徒欲拯其弊，而未能也。宋儒始以其自得之见，求圣人之心於千载之下。然虽有成书，而多所未尽，赖後人因其端以推演之。而淳佑之诏，其书已大行於世，胜国遂用以取士，本朝因之。而学校科举之格，不免有唐世义疏之弊，非汉人宏博之规。学士大夫循常守故，陷於孤陋，而不自知也。

予自屏居山林，得以徧读诸经。窃以意之所见，常以与今之传注异者。至如理、象之殊，而图、书大衍用九用六之论，未能定也。古、今文之别，而豫章晚出之书未能厘也。三百篇之全，而桑间、濮上之氵㸒音，未能黜也。褒贬实录之淆乱，而氏族名字日月地名之未能明也。郊丘混而五天帝。昆仑，神州之一，而始祖之祭不及羣庙也。洪范以後，金縢、召、洛二诰之疏脱，非朱子之遗命也。开庆师门之传，非郑氏之奥义也。绍兴进讲之书，非三传之专学也。则王栢、金履祥、吴澄、黄泽、赵汸卓越之见，岂可以其异而废之乎？

欧阳子曰：「六经非一世之书，其将与天地无终极而存也。」以无终极视千岁，於其间顷刻耳。则予之待於後者无穷也。嗟夫，士之欲待於无穷者，其不拘牵於一世之说明矣。道远，不能与西亭公订正其疑义，而序其略如此云。