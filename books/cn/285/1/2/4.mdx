---
---
---
title: 雍里先生文集序
---



雍里先生少为南都吏曹，历官两司，职务清简，惟以诗文自娱。平居，言若不能出口，或以不知时务疑之。及考其莅官所至，必以经世为心，殆非碌碌者。嗟夫！天下之俗，其敝久矣。士大夫以媕婀雷同，无所可否，为识时达变。其间稍自激励，欲举其职事，世共訾笑之，则先生之见谓不知时务也固宜。予读其应诏陈言，所论天下事，是时天子厉志中兴之治，中官镇守历世相承不可除之害，竟从罢去。昔人所谓文帝之於贾生，所陈略见施行矣。当强仕之年，进位牧伯，为外台之极品，亦不为不遇。而遂投劾以归。

家居十余年，闭门读书，恂恂如儒生。考求六经、孔、孟之旨，潜心大业，凡所着述，多儒先之所未究。至自谓甫弱冠入仕，不能讲明实学，区区徒取魏、晋诗人之余，摹拟锻链以为工。少年精力，耗於无用之地，深自追悔，往往见於文字中，不一而足。暇日以其所为文，名之曰疣赘录。予得而论序之。

以为文者，道之所形也。道形而为文，其言适与道称，谓之曰：其旨远，其辞文，曲而中，肆而隐，是虽累千万言，皆非所谓出乎形，而多方骈枝於五脏之情者也。故文非圣人之所能废也。虽然，孔子曰：「天下有道，则行有枝叶；天下无道，则言有枝叶。」夫道胜，则文不期少而自少；道不胜，则文不期多而自多。溢於文，非道之赘哉？於是以知先生之所以日进者，吾不能测矣。录凡若干卷，自举进士至谢事家居之作皆在焉。然存者不能什一，犹自以为疣赘云。