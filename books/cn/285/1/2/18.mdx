---
---
---
title: 陟台图咏序
---



南阳宋侯，繇进士出宰崑山。自以少服其考衡州君及母夫人之训，不及见其显荣，负终天之憾。有感於陟岵之诗，扁其居曰陟台。三年政成，被召。门人陈九德为陟台图咏一卷。江以南诸山，凡侯足迹之所至，悉为寄其登陟之意。

夫陟岵，孝子行役而念其亲也。方其上下冈屺，徘徊瞻跂，迫切之情可想。然采薇之诗曰：「今我来思，雨雪霏霏。」是一岁而归也。东山之诗曰：「自我不见，於今三年。」是三年而归也。盖孝子之役，有时而归，其陟有时而止矣。今侯之归有时，而其父母之归者无时。无时而归，无时而不陟也。奚独於江之南哉？九德盖道其所见云尔。

昔者三代之世，有民社之寄，必取夫孝友令德之人；以能慈祥岂弟，不肯虐用其民，而务生全之。是以其政不严而化，其效可以兴礼乐，繇出之有其本也。侯宰剧县，能以简靖为治，事事求便於民。吴中吏民，称之不容口。人谓侯之才力度越於人，而不知其本不外于此。

卷中多郡中名士，绘画之工，比兴之美，极一时之盛。昔人废蓼莪之篇，九德着陟台之事，其於尊师重谊，推广孝思於无穷，一也。予故序之。且以示崑之吏民，使知侯所以为政之本如此云。