---
---
---
title: 五岳山人前集序
---



余与玉叔别三年矣。读其文，益奇。余固鄙野，不能得古人万分之一，然不喜为今世之文。性独好史记，勉而为文，不史记若也。玉叔好史记，其文即史记若也。信夫人之才力有不可强者。

夫西子病心而矉其里，其里之丑人亦捧心而矉其里。其里之富人见之，坚闭门而不出，贫人见之，挚妻子去之而走。余固里之丑人耳。若有如西子者而为西子之矉，顾不益美也耶？故曰：「知美矉而不知矉之所以美。」夫知史记之所以为史记，则能史记矣。故曰：「喙鸣合，与天地为合，其合缗缗。」甚矣，文之难言也。每与玉叔抵掌而谈，相视而笑。今见其烨烨尔，洋洋尔，纚纚尔，别之三年而其文之富如此，能史记若也。

荆楚自昔多文人，左氏之传，荀卿之论，屈子之骚，庄周之篇，皆楚人也。试读之，未有不史记若也。玉叔生于楚，其才岂异于古耶？先是，以其稿留余者逾月，似以余为知者，而命之题其後。昔韩退之才兼众体，故叙樊绍述，则如樊绍述；叙柳子厚，则如柳子厚。余不能如玉叔也，况史记耶？夫苟能如玉叔，则亦里之捧心者也。