---
---
---
title: 沈次谷先生诗序
---



余少不自量，有用世之志。而垂老犹困於闾里，益不喜与世人交，而人亦不复见过。独沈次谷先生数数过予，必以其所为诗见示，而商榷其可否。先生今年七十有八，耳目聪明，筋力强健，时独行道中。人至山麓水涯，及佛、老之宫，往往见之。盖先生同时人多凋谢，兴之所寄，徒独往耳，无与俱也。一日，先生手自编平生所作凡若干卷，俾余序其首。

夫诗之道，岂易言哉！孔子论乐，必放郑、衞之声。今世乃惟追章琢句，模拟剽窃、氵㸒哇竁之为工，而不知其所为，敝一生以为之，徒为孔子之所放而已。今先生率口而言，多民俗歌谣，悯时忧世之语，盖大雅君子之所不废者。文中子谓：「诸侯不贡诗，天子不采风，乐官不达雅，国史不明变，斯已久矣，诗可以不续乎？」盖三百篇之後，未尝无诗也。不然，则古今人情无不同，而独於诗有异乎？夫诗者，出於情而已矣。

次谷知诗者，敢并以是质之。而其岩处高尚之志，世路艰危之迹，见于其自序者详矣。故不论。