---
---
---
title: 山斋先生文集序
---



今天子即位十年间，吾崑山之仕於朝者，遍列九卿侍从，几与大省比。刑部尚书周康僖公，与其子大理寺丞于岐，同时在位。而永嘉张文忠公方秉国，公父子皆以失张公意，先後罢去。居闲，以诗文自娱。康僖公年八十余，而大理仅余六十以终。

前岁，公次子太仆丞以贞庵漫稿见属为序。至是，大理孙廷望还自太学，复请序其祖之文。余及侍康僖公，又辱大理知爱，不可以辞。

尝读武宗毅皇帝遗事。时宁藩不轨，临安胡永清为按察司副使，奏事中阴折之。而王府交通近幸，必致胡公死地，禁系连年。而给事中御史章连上，大臣亦拥护之。故辽左之谪，姑以慰谢骄王。卒赖朝廷清论，而一时薰天之势，迄不能致胡公於死。

方永嘉用事，御史冯恩上书，历诋大臣。永嘉与吏部汪尚书尤恶其指切，欲傅致之死。会皇子生，将放赦。故事，诸司各条事款，上之公卿，平议其可行者，书之诏中。而大理条款，类有以为冯御史地。永嘉与吏部怒，大理遂去官，而冯御史亦得不死。嗟乎！直臣端士，世不可一日无；设不幸陷於罪戮，旁观者不出力以争之，则囚累孤臣，糜死无日矣。余每论此，未尝不流涕叹息也。

大理精於法律，或疑其文深，然论议未尝不引大体。易州上巨盗二人，一人瘐死，一人病。此两人皆死，则所诬引皆不能白，乃餔药之。其後获真盗，而诬引者皆出。夷【夷原刻墨钉，依嘉庆元年玉钥堂刊震川大全集(以後简称大全集)校补。】人郎撦松犯边，获其兄子郎尚加秃，坐以「亲属相容隐律」，减死论，以怀远夷【夷原刻墨钉，依嘉庆元年玉钥堂刊震川大全集(以後简称大全集)校补。】。荐都督马永任边将。尚书以有前诏永不许起用，欲奏请，曰：「若奏不可，其人终不用矣。」卒荐之，朝论翕然称服。惠安伯提督团营，寻有旨，以丰城侯佐之。丰城以侯当先伯，奏改敕，下兵部议。曰：「侯先伯者，常也。若上所命，则公以下宜。」皆不敢抗。其在朝可称纪者如此。

余尝谓土大夫不可不知文，能知文而後能知学古。故上焉者能识性命之情，其次亦能达於治乱之迹，以通当世之故，而可以施於为政。顾徒以科举剽窃之学以应世务，常至於不能措手。若大理，所谓有用者，非有得於古文乎？予故述其行事大略，以俟後之君子读其文而求论其世者。凡为文若干卷。曰山斋者，其自号也。