---
---
---
title: 浙江乡试录後序【代】
---



元年秋，当天下乡试之期，浙有司遵令式以从事，御史某监临之。竣事之日，於是以士之姓名与其文为录，而考试官某实序之。某当序其後。

仰惟圣天子承统建极，体元居正，庶务维新。天下之士，喁喁乡风，弹冠振衣，愿立于朝，以际休明之运，此千载一时也。夫天地之气，茂隆郁积，薰为泰和，盖非仓卒所能致然者。尝读诗，观於成、康之际，周家极盛之会也。成王之初即阼，其诗曰：「访予落止，率时昭考；於乎悠哉，朕未有艾；将予就之，继犹判涣。」时成王方当「嬛嬛在疚」之时，而求望於贤才切矣。当是时，文武「纯佑秉德」、「尚迪有禄」之元老犹在也。而一时俊髦，已济济咸造在庭矣。故其诗曰：「思皇多士，生此王国。王国克生，维周之祯。」盖人材之生，以扶世运，实天也。天将衍成周太平有道之长，对越骏奔走之士，已预生於丰、镐诒燕之日，而以待成王，若有期会然者。故其诗曰：「凤凰于飞，翽翽其羽，亦集爰【爰原刻作「厥」，依诗经大雅卷阿原文校改。】止。蔼蔼王多吉士，维君子使，媚于天子。」此天之所以扶翊兴运，而人材之应期而出，夫岂偶然哉？

国家有天下二百年，学校以养之，选举以进之，高爵以崇之，厚禄以优之：所以待士如此其至也。而其气之郁积茂隆至於今而止者，适会天子建元之日，方又敦召遗老，褒奖直言，思迟多士。开宽裕之路，以延天下之俊英；则海内之士，感会风云，鱼鳞辐辏，有莫知其所以然者。盖才无世而不生，亦无世而不用；乘其时，遭其会，而後为奇耳。

夫浙，古会稽鄣郡，当天下十五之一耳，而士如此其盛也。合天下同是日而十五举者，皆如此其盛也。合是十五举以贡於天子之庭。所谓「万邦黎献，共惟帝臣，惟帝时举」。於乎休哉！敬因春秋正始之义，为圣天子得贤之颂云。