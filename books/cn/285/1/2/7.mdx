---
---
---
title: 戴楚望後诗集序
---



戴楚望居环衞，好读书，不类鶡冠者。尤喜论易、尚书、风雅颂，皆究其旨。故其为诗，不规摹世俗，而独出於胸臆。经生学士往往为科举之学之所浸渍，殆不能及也。

今天子初年，郊丘、九庙、明堂诸所更大礼，楚望日执戟持橐殿陛下，以所见播为歌诗。昔太史公留滞周南，以天子建汉家之封，而己不得与从事以为恨。而楚望可谓遭遇矣。楚望尝掌诏狱，当是时，诸臣以言事忤旨，及他诖误系狱者，力保全之。予读其九哀，盖不肯迎承时意，至与权臣相失，几陷不测。其存心如此。噫，善人，国之纪也。楚望汲汲为国保全善类，其後当有兴者乎！

予谓楚望之诗，国史当有采焉。读之三复叹息。因序而归之。【跋附後。】

先皇帝修代来功，楚望得官锦衣。与楚望等比者，极人臣之宠。楚望澹然不以为意，且以直道时与之忤。锦衣勳衞，皆金、张、许、史之游，而楚望闭门读书，入其室萧然。此尤不可及者。序中略之，因题其卷末云。