---
---
---
title: 彩衣春讌图序【钱宗伯汰之，今仍存。】
---



吴、粤于三代，不在五服之内。春秋于吴犹夷之。最後秦取楚，吴始内属。及略取陆梁，皆以为郡县。然一日有事，杜横浦、阳山、湟谿之关，即与中国隔绝。及汉兵下滙、离、牂牁之水，然後五岭以南，遂为天子之邦。

至今千有余岁。会稽、南海，其文物常胜于河、雒、齐、鲁。古称冀为中州，盖天地之气有所锺，即为中州。则知今吴、粤之盛，不可泥古而论也。余数见番禺之士，往往秀颖，古所谓中州不能过。一日胥会京师。尝窃叹四方万里之外，弹冠结绶于朝，国家威灵，轶于三代矣。

南海郑祖钦昊与余同榜进士，同试吏大司空。其貌冲然，有德君子也。自始兴张冇、余襄公，皆岭海之产。至今朝丘文庄公，相继屹然为名臣。吾于同榜中尝私目之，庶几有复绍前哲而起者，盖于祖钦望之。

一日，祖钦道其尊君养新翁，居家乐志，有书史之娱，有山海之观，有荔枝洲、花坞、昌华、芳春园林之胜。因慨然起万里衡阳之感。又自计明年当得州县，便道归，可以过家上寿也。余又叹当周之盛时，士有驱驰王事，不得见其父母，如陟岵之诗者矣。今番禺去京师万里，祖钦一旦思其亲，可以计日而还，则士之生于今时者又何幸也！会有为祖钦绘彩衣春讌图者，因为序之云。

纶宠延光图序灩湖金先生，以进士出宰华容。已而自郑入为太仆丞。稍迁缮部员外郎。先生恂恂儒雅，所至官，不求为声，而人自以不可及。

嘉靖四十四年，余举进士京师，始识先生於太仆。又明年，为隆庆二年，余自吴兴入觐还，见先生於清源之官署。先是，其先大夫以天子新即位，施恩近臣，得赠太仆，如其子之官。而太夫人封为安人。先生喜不自胜，因颇道其家世之详，俾予序之，以为子孙之荣。余俛默不敢答。盖自以天子加恩臣下，而近侍独沾恩泽，州县之官顾不得与焉。人子为亲之心，有足伤者。会是年建储诏下，先大夫又再赠为缮部，亦如先生之官；而太夫人为宜人。则虽以余之仕宦不遂，而亦被旷荡之恩。因念先生所以见属者，欲为序之。

适有邢州之役，於是复见先生於清源，出其所为纶宠延光图者，士大夫歌而咏之，且成钜帙矣。先生在太仆，为京朝官，於例得赠封为易。然为京朝官者，常以不待满迁去，或不得封。而先生之始受敕命也，以登极诏。不二年而受诰命也，以建储诏。故先大夫与太夫人，二年中再受赠封云。於是先生之喜倍於前，余遂敢为之序者，盖以向隅之人，亦与於满堂之笑，是以乐为先生道之。

先生，庐江之六人。咎繇之後，封国於此。然有咎繇冢在焉。意必其始所生之地，故其後以封。自唐、虞以来，上下数千年，岂无异人生其间，而不着？英王辅汉摧楚而不终，自後寥寥矣。今先生崛起，始知六之有人，而先大夫之潜德，亦因之有闻於世。他日垂名竹帛，又不但为今之图而已也。

王梅芳时义序余与东莱王梅芳，相知二十年。乙丑之岁，同举进士，见之於内庭，执手道生平甚欢。虽在京师尘嚣中，时时过从，坐语不觉移晷。梅芳论人之命运，穷达早晚，皆有定数，惟其所以自立者，不可以少有所失。其语亦人之所能道，而言之独有旨。他人言之，不能如梅芳也。以是益信其为君子。

间出其所为时义若干首见示。梅芳初发解山东，为第一人。及试南宫，即此文也，乃数诎有司，至是方举进士。梅芳之文则一而已矣，而其命运之穷达早晚所谓定数者信然。夫人之所遇，非可前知，特以其至此若有定然，而谓之数云尔。曰数，则有可推。夫其不可知，则适然而已。虽梅芳之云数，又未有以尽之。

梅芳试政天曹，而予为令鄣东，方受命过乡郡。而江陵周相圣时在长洲，亦同年相好，将梓梅芳之文以传。余固知梅芳之深者，因为序之。

水利书序夏书曰：「淮海惟扬州。彭蠡既瀦，阳鸟攸居。三江既入，震泽底定。」周礼：「东南曰扬州。其山镇曰会稽，其泽薮曰具区，其川三江，其浸五湖。」世言震泽、具区，今太湖也。五湖在太湖之间，而吴淞江为三江之一。其说如此，然不可不考也。

汉司马迁作河渠书，班固志沟洫，於东南之水略矣。自唐而後，漕挽仰给天下经费所出，宜有经营疏凿利害之论，前史轶之。宋、元以来，始有言水事者。然多命官遣吏，苟且集事。奏复之文，滥引涂说，非较然之见。今取其颛学二三家，着于篇。