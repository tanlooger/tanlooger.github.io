---
---
---
title: 西王母图序
---



新安鲍良珊客于吴，将归寿其母，作西王母之图，而谒予问瑶池之事。

予观山海经、汲冢竹书、穆天子传称西王母之事，信奇矣。秦始皇东游海上，礼祀名山大川及八神，求蓬莱、方丈、瀛洲三神山，传其物禽兽尽白，而黄金银为宫阙。然终身不得至，但望之如云而已。汉武帝诸方士言神仙若将可得，欣然庶几遇之。穆王身极西土，至崑仑之丘，以观舂山之瑶，乃秦皇、汉武之所不能得者，宜其乐之忘归。造父何用盗骊骅骝騄耳之驷，驰归以求区区之徐偃王？穆王岂非所谓耄耶？

列子曰：穆王觞瑶池，「乃观日之所入，一日行万里。王乃叹曰：『呜呼！予一人不足于德而谐于乐，後世其追数吾过乎？』」穆王盖有悔心矣。然又曰：「穆王几神人哉。能穷当世之乐，犹百年乃殂，後世以为登遐焉。」传云：「天子西征，宿于黄鼠之山，至于西王母之邦。」执圭璧，好献锦组，西王母再拜受之，觞瑶池之上。遂驱升于弇山。乃纪丌迹于石，而树之槐，眉曰西王母之山。山海经曰：「玉山，西王母山也。在流沙之西。」而博望侯使大夏，穷河源，不覩所谓崑仑者。此殆如武陵桃源，近在人世而迷者也。武帝内传云：帝斋承华殿中。有青鸟从东方来，集殿前。上问东方朔，朔曰：「此西王母欲来也。」顷之，西王母乘紫云辇，驾五色龙上殿。自设精馔，以柈盛桃，帝食之甘美。夫武帝见西王母于甘泉、，栢梁、蜚帘、桂馆间，视穆王之车辙马迹周行天下，不又逸耶？岂公孙卿所谓「事如迂诞，积以岁年，乃可致」耶？然史云「候伺神人，入海求蓬莱，终无有验」，则又何也？史又云「时去时来，其风肃然」，岂神灵怪异，有无之间固难言也？

庄生有言，夫道在太极之先而不为高，在六极之下而不为深，先天地生而不为久，长于上古而不为老。西王母得之，坐乎少广，莫知其始，莫知其终。子其归而求之，西王母其在子之黄山之间耶？今天子治明庭，修黄帝之道，西王母方遍现中土，人人见之。穆满、秦、汉之事，其不足道矣。【此文从常熟刻本。崑山刻另是一篇，乃为王元美兄弟作者，中间同而始末异。有云「余尝序西王母，其说如此」，即谓此文也。又云：时人未能喻其旨。盖嘉靖间陶、邵诸方士并进，上颇惑于神仙，故太仆府君借题立论。观者忽之，故云未喻其旨也。末引法华经云：「妙光法师岂异人哉？我身是也。」又云：「我见灯明佛本光瑞如此，岂必求佛与西王母于崑仑之山、生天之处哉？」按儒者之文，忌用佛书，故从常熟本。曾孙庄识。】