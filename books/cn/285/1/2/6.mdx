---
---
---
title: 戴楚望集序
---



世宗皇帝自郢入继大统。戴楚望以王家从来，授锦衣衞千户。其後稍迁至衞佥事。尝典诏狱。当是时，廷臣以言事忤旨，鞫系者先後十数人。楚望亲视食饮、汤药、衣被，常保护之，故少瘐死者，其後往往更赦得出。如永丰聂文蔚，以兵书被系，楚望更从受书狱中，以故中朝土大夫籍籍称其贤。

嘉靖四十四年，予中第，居京师。楚望数见过，示以所为诗。其论欲远追汉、魏，以近代不足为。予益异之。予既调官浙西，遂与楚望别。隆庆二年春，朝京师。楚望之子枢，裒其平生所为文百卷，谒予为序。盖楚望之於道勤矣。

始，楚望先识增城湛元明。是时年甚少，已有志於求道。既而师事泰和欧阳崇一、聂文蔚。至如安成邹谦之、吉水罗达夫，未尝识面，而以书相答问。及其所交亲者，则毘陵唐以德、太平周顺之、富平杨子修，并一时海内有道高名之士。予读其所往来书，大抵从阳明之学，至於往复论难，必期於自得，非苟为名者。噫，道之难言久矣。有如前楚望所为师友，皆以卓然自立於世，而楚望更与往来上下其议论，则楚望之所自立者可知矣。予之初识之，特谓其典诏狱，为国家保护善人，以为武臣之慕义者也。及稍与之亲，观其论诗，欲上追古作者，又以为学士大夫之好文者也。盖不知楚望之於道如此。

昔魏舒为将军锺毓长史，毓每与参佐射，舒常为画筹。一日，令舒备偶。毓初不知其善射，而舒容止闲雅，发无不中。毓叹曰：「吾之不足以尽君才，如此射矣。」楚望之初不以语予者，岂其不欲以自见欤？抑何予之知之之晚耶？抑以予之不及於此欤？

予与诸公生同时，间亦颇相闻，顾平日不知所以自信。尝诵易曰：「神而明之，存乎其人。默而成之，不言而信，存乎德行。」老子曰：「多言数穷，不如守中。」故黯黯以居，未敢列於当世儒者之林，以亲就而求正之。又怪孟子与荀卿同时，而终身不相遇。及是，而楚望之所与游，一时零谢尽矣。此予之所以为恨，而羡楚望之获交於诸公间也。因读其集，慨然太息而归之。【富平杨子修，忠介公爵也。常熟本作杨用修，误。】