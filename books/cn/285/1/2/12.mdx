---
---
---
title: 平和李氏家规序
---



漳之南靖李氏，自分南靖置平和，今为平和人。以居西山，故闽人称为西山李氏。代为名族。其先有西山居士，实始起家。五世而至封文林郎太常典簿宁波教授名世浩、字硕远者，其族益大。至是，居士於世当祧文林君，不忍，乃以义创为始祖之庙。君从晋江蔡介夫先生受学，敦行古道，为义田以赡族。又仿浦江郑氏、吴兴严氏，作李氏家规六十九条。可谓有志者矣。

余因论君之为家规，盖本於不忍祧其始祖之心。既为始祖立庙，则不得不立宗子；立宗子，则不得不为法以合族而糺宗。夫义之所出，不可已者。古者宗以族得民，盖天子所以治天下，壹本於是，以能长世而不乱。宗法废而天下为无本矣。而儒者或以为秦、汉以来无世卿，而大宗之法不可复立，独可以立小宗。余以为不然。无小宗，是有枝叶而无干也；有小宗而无大宗，是有干而无根也。夫礼失而求之野，宗子之法，虽不出于格令，而苟非格令之所禁，士大夫家闻李氏之风，相率仿而行之，庶几有复古之渐矣。

文林君之子文余，嘉靖四十四年进士。居京师，间以其书示余，而为序之如此。