---
---
---
title: 淞江下三江图叙说
---



史记正义曰：在苏州东南三十里，名三江口。一江西南上七十里至太湖，名曰淞江，古笠泽江；一江东南上七十里白蚬湖，名曰上江，亦曰东江；一江东北下二百余里入海，名曰下江。亦曰娄江：其分处号三江口。顾夷吴地记：淞江东北行七十里，得三江口。

庾仲初注扬都赋：太湖东注为淞江。七十里有水口，流东北入海为娄江，东南入海为东江。盖淞江之有娄江、东江，如岷江之中江、北江、九江，其实一江耳。昔贤以此解淞江下之三江口，非以为禹贡之三江也。

吴郡续志云：淞江受太湖：一自长桥流入同里犂湖瀼，由白蚬江入薛淀湖；一自甘泉桥由淞江尾东华泽湖自急水港至白蚬江入淀湖，而注之海。以正义、吴地记求其所在，则淞江北行七十里分流者，当在今崑山之境。说者徒欲寻求二江，而不知由淞江细弱，所以奇分之水遂不可见。续郡志云：「崑山塘自娄门历崑山以达于海。」以刘家港为娄江，意亦附会也。