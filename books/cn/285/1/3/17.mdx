---
---
---
title: 周时化字说
---



周永宁时化，居娄门。年甚少，即舍所学游于诸侯王。故赵王贤而好书，时化挟书以往，王颇优遇之。既而之大梁，今镇平王中尉西亭公，尤贤而好书，故时化岁时往来大梁。一日过余，求为其字之说。

古者冠而字，宾为之辞，礼也。时化冠久矣，而其名与字又无当也。然古之命名，不必皆有其义。字而宾赠之，虽不当，冠之时可也。昔汉东平王上疏，求诸子及太史公书。大将军王凤，以为太史公书有战国纵横权谲之谋，汉初谋臣奇策、天官灾异、地形厄塞，皆不宜在诸侯王。议者多称凤策，而不知王求书而不予，何汉示之不广也！

国家太平二百年，王子虽无事任，而禁网阔略，故得时购四方之书。广厦细旃，从容论道。岂非天子之赐，而国家永宁之効欤？而时化亦得以其时弹铗而游於侯王之门，盖比于天地之陶钧，而虫鱼皆获自遂其生。此其所以自喻者，其在此也！