---
---
---
title: 二子字说
---



予昔游吴郡之西山。西山并太湖，其山曰光福，而仲子生於家，故以福孙名之。其後三年，季子生於安亭，而予在崑山之宣化里，故名曰安孙。

於是福孙且冠娶，予因尔雅之义，字福孙以子祜，字安孙以子宁。念昔与其母共处颠危困厄之中，室家欢聚之日盖少，非有昔人之勤劳天下，而弗能子其子也。以是志之，盖出於其母之意云。今母亡久矣，二子能不自伤，而思所以立身行道，求无愧於所生哉？

抑此偶与古之羊叔子、管幼安之名同。二公生於晋、魏之世，高风大节，邈不可及。使孔子称之，亦必以为夷、惠之俦。夫士期以自修其身，至於富贵，非所能必。幼安之隐，叔子之仕，予难以拟其後。若其渊雅高尚，以道素自居，则士诚不可一日而无此。不然，要为流俗之人。苟得爵禄功名显於世，亦鄙夫也。

-------------------------