---
---
---
title: 陈伯生字说
---



海虞陈生之名曰寅，未知所以尊其名也，问言於余。余字之曰伯生，而为之论。

天地生人之始，盖混混然也。既而天开於子，子者，滋也，气於此而始滋也。地辟於丑，丑之言纽也，言气之始固也。人生於寅，寅者，言万物之生螾螾然也。然则寅者，人生之时也。故谓之寅，则生气莫盛焉。三代异尚，而孔子以夏时告颜子所以治天下之道。世之君子，以为孔子之意在於改正朔而已，而不知其有取於生之道也。颜子退而得其旨，故不数数於为天下，而请事斯语，至於「三月不违仁」焉。是乃所以服膺孔子所谓「行夏之时」也。吾人相与并生於天地之间，所以知乐其羣而有礼义慈让之心者，夫亦有此生理而已。

或曰：寅者，敬畏也。「夙夜惟寅，直哉惟清」，舜之所以命伯夷也。「严恭寅畏天命，自度」，周公所以称中宗也。夫孰知夫寅者，生道也。心生，故能直清，能自检於天命。呜呼！世之君子，不知人生於寅之旨而徒曰敬畏者，鲜不至於助忘而失其本。余故以伯生为寅之字。此乃舜典与无逸之本旨也。悟者必以予言为然矣。