---
---
---
title: 谱例论
---



世之为谱学者，称欧阳氏、苏氏。予考二家之书，小异而大同。盖其法使族人各为谱，而各详其宗。夫人各详其宗，则谱大备，而可以至於无穷。此其善也。而苏氏又曰：「古者惟天子之子与始为大夫者，而後可以为大宗，其余则否。独小宗之法，犹可施於天下，故为族谱，皆从小宗，而虚其大宗之法。」而予之为说异于是。

夫古者有大宗而後有小宗，如木之有本而後有枝叶。继祢者、继祖者、继曾祖者、继高祖者，世世变也，而为大宗者不变。是以祖迁於上，宗易於下，而不至於散者，大宗以维之也。故曰：「大宗以收族也。」苟大宗废，则小宗之法，亦无所恃以能独施於天下。

予又以为谱者，载其族之世次、名讳而已。其所不可知者，无如之何；其所可知者，无不载也。夫使世次、名讳之既详，则不必县定以为宗法，而宗法存焉耳。故欧阳氏、苏氏以有法治无法，吾以无法寓有法，是吾谱之所以异也。