---
---
---
title: 东隅说
---



东海之际，谓之东隅；西海之际，谓之西隅；南海之际，谓之南隅；北海之际，谓之北隅；中央之际，谓之中隅。人知四海之际谓之隅，庸讵知中央之谓隅也？知中央之为隅，庸讵知四海之隅不谓之中耶？子适於其东而号曰东隅，庸讵知三海之际，不有与我相角者？从三海之际而观之，而号曰东隅；去三海之际而观之，庸讵知我为东隅者？故东隅者，适然者也。

方物之生，各有所适，蜀人奚必知越，越人奚必知燕哉？今子，处乎东者也。循是以西，天不加圆，地不加方。循是而又东，天不加堕，地不加倾。弭节乎阳谷之地，总辔乎扶桑之墟，仰角宿之旦，启曜灵之藏，游遨乎春宫，泛观乎溟渤，夷然隐几而嘘，倚梧而吟者也。故东隅者，适然者也。适然，则几乎道矣。