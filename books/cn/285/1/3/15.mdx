---
---
---
title: 怀竹说
---



夏太常风流雅韵，寄於楮墨间。意之所至，挥洒所及，有不自知。虽为好事者所珍袭，然不足以为太常重。盖太常非命於竹者也，适也。而其子孙怀之者，非囿於竹者也，情也。君子之於其先，虽涕唾遗物，莫不可珍，而凄怆惕怵，有不能自已者。

然予有进於是焉。子孙之身，即祖宗之身也。竹犹怀之，而况其身乎？凡人作事无法，浪言苟行，此心漫然，任其所之，皆由於无所怀之故。知所怀也，则竦息顾虑，择地而蹈，将不能以一日自安，况曰吾祖宗之身乎？被发跣袒而号於市，人谓之狂。俄而缨冠振履，揖让进退，人即以为儒者。在乎怀与不怀之间也。为太常子孙者，必慎而言，顾而行，深自贵籍。若持重宝焉，惟恐失之，斯善怀矣。苟徒出於一时感动，俄而忘之，注意於残楮败墨间，而失其所以重，非君子所谓孝思也。

予祖母，实太常之孙女。玄孙焕，与予为表弟，以怀竹自命。予故勖之如此云。