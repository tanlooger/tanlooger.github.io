---
---
---
title: 张雄字说
---



张雄既冠，请字於余。余辱为宾，不可以辞，则字之曰子谿。

闻之老子云：「知其雄，守其雌，为天下谿」，「常德不离，复归於婴儿」。此言人有胜人之德，而操之以不敢胜人之心。德处天下之上，而礼居天下之下，若谿之能受而水归之也。不失其常德而复归於婴儿，人己之胜心不生，则致柔之极矣。

人居天地之间，其才智稍异於人，常有加於愚不肖之心。其才智弥大，其加弥甚。故愚不肖常至於不胜而求反之。天下之争，始於愚不肖之不胜。是以古之君子，有高天下之才智，而退然不敢以有所加，而天下卒莫之胜，则其致柔之极也。然则雄必能守其雌，是谓天下之谿。不能守雌，不能为天下谿，不足以称雄於天下。