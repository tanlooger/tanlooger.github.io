---
---
---
title: 贞女论
---



女未嫁人，而或为其夫死，又有终身不改适者，非礼也。夫女子未有以身许人之道也。未嫁而为其夫死，且不改适者，是以身许人也。男女不相知名，婚姻之礼，父母主之。父母不在，伯父、世母主之。无伯父、世母，族之长者主之。男女无自相婚姻之礼，所以厚别而重廉耻之防也。女子在室，唯其父母为之许聘於人也，而己无所与，纯乎女道而已矣。六礼既备，壻亲御授绥，母送之门，共牢合卺，而後为夫妇。苟一礼不备，壻不亲迎，无父母之命，女不自往也，犹为奔而已。女未嫁而为其夫死且不改适，是六礼不具，壻不亲迎，无父母之命而奔者也。非礼也。阴阳配偶，天地之大义也。天下未有生而无偶者，终身不适，是乖阴阳之气，而伤天地之和也。

曾子问曰：「昏礼既纳币，有吉日，壻之父母死，则如之何？」孔子曰：「壻已葬，致命女氏，曰：『某之子有父母之丧，不得嗣为兄弟，使某致命。』女氏许诺，而弗敢嫁也。」弗敢嫁而许诺，固其可以嫁也。「壻免丧，女之父母使人请，壻弗取，而後嫁之，礼也。」夫壻有三年之丧，免丧而弗取，则嫁之也。

曾子曰：「女未庙见而死，则如之何？」孔子曰：「不迁於祖，不祔於皇姑，不杖，不菲，不次，归葬於女子氏之党，示未成妇也。」未成妇，则不系於夫也。先王之礼岂为其薄哉？

幼从父兄，嫁从夫。从夫则一听於夫，而父母之服为之降。从父则一听於父，而义不及於夫。盖既嫁而後夫妇之道成，聘则父母之事而已。女子固不自知其身之为谁属也，有廉耻之防焉。以此言之，女未嫁而不改适，为其夫死者之无谓也。