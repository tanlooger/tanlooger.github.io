---
---
---
title: 御倭议
---



日本在百济、新罗东南大海中，依山岛以居。当会稽东，与儋耳相近。而都於邪摩堆，所谓邪马台也。古未通中国，汉建武时，始遣使朝贡。前世未尝犯边。自前元於四明通互市，遂因之钞掠居人，而国初为寇始甚。然自宣德以後金线岛之捷，亦无复有至者矣。

今日启戎召衅，实自中国奸民冒禁阑出，失於防闲。事今已往，追悔无及。但国家威灵所及，薄海内外，罔不臣贡。而蕞尔小夷【夷原刻墨钉，依大全集校补。】敢肆冯陵。

魏正始中，宣武於东堂引见高丽使者。以夫余、涉罗之贡不至，宣武曰：「高丽世荷上将，专制海外，九夷【夷原刻墨钉，依大全集校补。】黠虏【虏原刻墨钉，依大全集校补。】，实得征之。方贡之愆，责在连率。」故高丽世有都督辽海征东将军、领东夷【夷原刻墨钉，依大全集校补。】中郎将之号。今世朝鲜国虽无专征之任，而形势实能制之。况其王素号恭顺，倭奴侵犯，宜可以此责之。不然，必兴兵直捣其国都，系累其王，始足以伸中国之威。如前世慕容皝、陈棱、李积、苏定方，未尝不得志於海外。而元人五龙之败，此由将帅之失。使中国世世以此创艾而甘受其侮，非愚之所知也。

顾今日财赋兵力，未易及此，独可为自守之计。所谓自守者，愚以为祖宗之制，沿海自山东、淮、浙、闽、广，衞所绎络，能复旧伍，则兵不烦徵调而足。而都司备倭指挥，俟其来於海中截杀之，则官不必多置提督总兵而具。奈何不思复祖宗之旧，而直为此纷纷也？所谓必於海中截杀之者，贼在海中，舟船火器皆不能敌我也，又多饥乏。惟是上岸则不可御矣。不御之於外海，而御之於内海；不御之於海，而御之於海口；不御之於海口，而御之於陆；不御之於陆，则婴城而已。此其所出愈下也。宜责成将领，严立条格：败贼於海者为上功；能把截海口，不使登岸，亦以功论；贼从某港得入者，把港之官，必杀无赦；其有司闭城，坐视四郊之民肝脑涂地者，同失守城池论。庶人知效死，而倭不能犯矣。