---
---
---
title: 二石说
---



乐者，仁之声，而生气之发也。孔子称「韶尽美矣，又尽善也」。在齐闻韶，则学之三月不知肉味。考之尚书，自尧「克明峻德」，至舜「重华协於帝」，四岳、九官、十二牧，各率其职。至於蛮夷率服，若予上下草木鸟兽，至仁之泽，洋洋乎被动植矣。故曰：「虞宾在位，羣后德让。」又曰：「庶尹允谐。」曰：「鸟兽跄跄」，「凤凰来仪」。又曰：「百兽率舞。」此唐、虞太和之景象，在於宇宙之间，而特形於乐耳。

传曰：「夔始制乐，以赏诸侯。」吕氏春秋曰：「尧命夔击石，以象上帝玉磬之音，以舞百兽。」击石拊石，夔之所能也。百兽率舞，非夔之所能也。此唐、虞之际仁治之极也。

颜子学於孔子，「三月不违仁」，而未至於化。孔子告之以为邦，而曰「乐则韶舞」，岂骤语以唐、虞之极哉？亦教之礼乐之事，使其行夏之时，乘殷之辂，服周之冕，而歌有虞氏之风。氵㸒声乱色，无以奸其间。是所谓非礼勿视、听、言、动，而为仁之用达矣。虽然，由其道而舞百兽，仪凤凰，岂远也哉！冉求欲富国足民，而以礼乐俟君子。孔子所以告颜子，即冉求所以俟君子也。欲富国足民而无俟於礼乐，其敝必至於聚敛。子游能以弦歌试於区区之武城，可谓圣人之徒矣。

自秦以来，长人者无意於教化之事，非一世也。江夏吕侯为青浦令，政成而民颂之。侯名调音，字宗夔，又自号二石。请予为二石之说；予故推本尚书、论语之义，以达侯之志焉。