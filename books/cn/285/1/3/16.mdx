---
---
---
title: 朱钦甫字说
---



朱钦甫，名邦奇，以其字弗协也，欲更之。

归子曰：古之有名，别称而已，不必其美也。其有字也，为卑者设也，讳名而已，不必其协也。必美以协之者，非古也。虽然，有教焉，君子不废也。子之字足以为教，而徵诸其名，何谓弗协乎？盖钦者，天下之事之所以成也。此心少不出於钦，而横溃恣肆，将隳败而不可举，而精神意虑之所遗者多矣。是以号为天下之奇材者，知其无以易乎钦；而钦者，所以用奇者也。骅骝之马，羁馽鞭策而驰骋乎千里之途；楩梓豫章，参天之木，必就规矩而充乎栋梁之用。若必泛驾，必衔橛，必拥肿屈曲以为奇者，非奇也。君子之道，智足以高天下，而不轻用其智；勇足以慑天下，而不轻用其勇；有绝世之姿，而常不敢有先乎庸人之心：故其智勇奋而天下莫能当。若必狂走叫号，挟其所贵，而希心於跅弛之士以为奇者，非奇也。

昔者帝尧之时，天下之英才并庸於朝。於是佥举治水者，莫能出鲧焉。夫英贤之聚也，治水之大任也，而莫能舍鲧也，则鲧者，天下之奇材。而弗钦焉，其与庸无几。兵之诡变，君子恶之。然吾读孙子之书，多警畏之辞，而以处女用脱兔，孙子之为奇者无出於是。钦父可以类观矣，胡可更也？