---
---
---
title: 三途并用议
---



有光为都水司试吏，太子太傅司空公以章奏课诸进士，承命作三途并用议。

议曰：所谓三途者，进士也，科贡也，吏员也。国初用人，有徵聘，有经明行修，有人材，有贤良方正，有才识兼人，有楷书，有童子诸科。其後率多罢废。承平以来，专用进士、科贡、吏员，是三者初未尝废。而迩者欲新天下之吏治，於科贡、吏员之中，稍加不次之擢，故有三途并用之说。其实前此未尝不并用也。

愚以为朝廷欲收用人之实効，於科贡、吏员所宜加之意者，当先清其源。盖清其源，而後其末流可治也。今进士之与科贡，皆出学校，皆用试经义论策。试进士不中，入国子为举人监生，试举人不中，循年资而贡之，入国子为岁贡监生。非若汉世贤良孝廉对策，与博士弟子判然为二，其实一途而已。然进士升於礼部，为高选。举人之下第与岁贡，国家亦不轻以待之，故使之学於太学，以观其成。苟成矣，虽任以进士之官可也。今成均教养之法不具，独令以资历待选而已，非复如古之舍法，此其科贡之源不清也。吏员之在古，本与士大夫无别异。迨後流品既分，遂为异物，士人不复肯诎辱於此。故本朝资格，吏员崇者止於七品，多用为掾幕、监当、管库之职。非保荐，不得为州郡。则吏道本不可与儒者并。然其始皆自藩、宪、衞、府、州、县所署置，犹有前代辟举之遗法。而今则自始为吏，先责其输纳，自提控以下，至於吏典，但以所输之赀，第其出身之等差，此吏员之源未清也。夫欲使举贡之得人，在於修太学之法，而科贡可用矣。欲使掾幕、监当、管库之得人，在於遵辟举之旧，而掾幕、监当、管库可用矣。然吏者止可以循资，如祖宗之制，非得与科贡并也。

愚於科贡犹有说焉。会试有甲乙榜。盖乙榜即亦举人之中式者，特限於钦定之制额，故次之。乙榜授以教职，其实进士无异。今特以败卷置乙榜，而与乞恩者概与教职，则教官之选轻矣。岁贡本以州县之俊，如往年所谓选贡者。今不本洪武旧制，而专累日月，则岁贡无少俊者可施以成均之教矣。

愚又怪夫今之未有以清其源，而壅其源者又不止也。自纳粟、买马、穵运、纳级之例日开，吏道杂而多端，官方所以日缪也。而科贡、吏员，皆繇此而妨阏矣。故欲振饬吏治，莫若清其源而无壅之。凡此，皆於格例之中修其废坏耳。於此二者，其源既清，於格例已复其常，而於其间简其卓异，加不次之擢。盖天下奇俊之士少，而中庸之士多。王者之道，先为其法以就天下中庸之士。而精神运用，独可於奇俊之士加於其法之外，而不为法之所限。此其所以能鼓舞一世之人材也。

或曰：「子谓吏道不得与儒并。先朝如尚书徐曦、知府况锺，皆至显用者，何也？」曰：此又不可以吏之途论也。盖先朝用人，时取之常格之外。宋景濂，一代文章之宗；杨士奇，三朝辅相之首：皆以布衣特起，乃遂掌帝制，典机密，岂譾譾於循涂者？盖自古中世，犹未尝不事旁招俊乂，博采声望，侧席幽人，思迟多士。今百余年，寥寥未之见，而专以资格进叙。今亦颇苦其胶束伏隘，而未能旷然也，是以思为三途并用之说。愚以为非大破因循之论，考国家之故事，追三代、两汉之高踪，以振作鼓舞一世之人材，恐不足以剗累世之宿弊，而收用人之实効也。谨议。【按徐曦正统七年为兵部尚书，以吏起家，在任四年。旧刻误作徐熙，今依国史正之。】