---
---
---
title: 瓯喻
---



人有置瓯道旁，倾侧堕地。瓯已败，其人方去之。适有持瓯者过，其人亟拘执之，曰：「尔何故败我瓯？」因夺其瓯，而以败瓯与之。市人多右先败瓯者。持瓯者竟不能直而去。噫！败瓯者向不见人，则去矣；持瓯者不幸值之，乃以其全瓯易其不全瓯，以其不全瓯易其全瓯。事之变如此，而彼市人亦失其本心也哉！

性不移说人之性有本恶者，荀子之论，特一偏耳，未可尽非也。小人於事之可以为善者，亦必不肯为；於可以从厚者，亦必出於薄。故凡与人处，无非害人之事。如虎豹毒蛇，必噬必螫，实其性然耳。孔子曰：「唯上智与下愚不移。」圣人之言，万世无弊者也。易曰：「小人革面。」小人仅可使之革面，已为道化之极。若欲使之豹变，尧、舜亦不能也。