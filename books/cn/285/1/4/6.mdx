---
---
---
title: 言解
---



言恶乎宜？曰：宜于用，不宜於无用。言之接物，与喜怒哀乐均也。当乎所接之物，是言之道也。终日而谈鬼，人谓之无用矣，以其不切於己也；终日而谈道，人谓之有用矣，以其切於己也。夫以切于己而终日谈之，而不当于所接之物，则与谈鬼者何异？

孔子曰：「庸言之谨。」非谓谨其所不可言，虽可言而谨耳。道之在人，若耳目口鼻。见之者不问，有之者不言。使人终日而言吾耳若何，吾目若何，吾口与鼻若何，则人以为狂谬矣，实有耳目口鼻者，不待言也。饥者言食，而饱者不言；寒者言衣，而煖者不言。

昔者宰我、子贡习闻夫子之教，而能为彷佛近似之论，其言非不依于道，而当时拟之以为言语之科。夫学者之学，舍德行而有言语之名，为宰我、子贡者，亦可耻矣。

曾子曰「唯」，颜子「如愚」，二子不为无实之言，而卒以至於圣人之道。孔子曰：「予欲无言。」圣人之重言也如是。圣人非以言为重者也。四时行，百物生，圣人之道也。