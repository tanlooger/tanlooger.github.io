---
---
---
title: 书安南事
---



安南自黎利立国之後，世修职贡。正德十一年，安南王黎晭为其下陈暠所弑，国人立其兄子譓。陈暠逃据谅山，累年讨平之。

嘉靖元年，莫登庸立譓弟懬，而专有其国。会天子新即位，诏赐外夷【夷原刻墨钉，依大全集校补。】。使者至龙州界，移告谅山衞，无所答；知其国内乱，未达而返。其後登庸鸩杀黎懬，立己子登瀛，僭号改元。而黎譓死清源府，国人奉其子宁为世孙。

十五年，天子以皇子生，谕少傅言颁诏高丽、安南。时安南不宾贡者二十一年，两广大臣岁岁牒问，未得其要领。天子慨然欲发兵诛之。而云南人亦奏安南人武严威犯边。於是少傅言言：「天子继天立极，君主华夷【夷原刻墨钉，依大全集校补。】。安南负固为逆，久不来庭，无所逃於天讨。太宗皇帝之兵，初分两道而入。盖安南地域，东起广东之钦州，迤西历广西之左江，至临安之元江为界。而广西龙州所必由之道，凭祥州则其要害也。西则由临安经蒙自县河底之莲花滩，至其东都，四五日程耳。大司马九伐之法，贼贤害民则罚，负固不服则侵，放弑其君则残。蠢兹有苗，实负三罪。上干天讨，自速灭亡。声罪正名，可传檄而定矣。」

明年，黎宁臣郑惟僚潜走京师，奏言登庸逆乱之故，乞正天讨。译问惟僚，言往者凭祥州关隘梗阻，海东、长庆、高平、安平、归化、安西沿边州峒土官，以非安南故所往来，不为假道。惟僚挟宗图奏章入商舶中，随风飘至占城。余二年，始得来见天子。

议者以朝廷方欲兴师，而使者忽至，恐有诈。请遣人到边牒验之，而置惟僚锦衣衞密室中。惟僚奏：「去国日久，不知国内存亡。牒间恐泄事机，贼将生计，旷日弥月，是绝世孙之望，阻国人之心，而显惟僚不为国之罪也。逆徒文书，多於凭祥、上下冻、龙州。昔惟僚帅师攻谅山，使黄公显迎朱埴。朱埴者，故国王所遣告急使也。可问凭祥州人。」某年月，果有谅山衞官黄公显将兵会上官李珠攻上琴，行庐社，以水牛黄牛谢李珠，可验。郑惟僚，黎氏臣也。

天子於是再下廷臣议，决攻讨之计。【少傅言，贵溪夏文愍公也。崑山刻本误作「贤」。考当时无其人，今正之。】