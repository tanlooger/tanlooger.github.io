---
---
---
title: 张贞女狱事
---



初，胡岩父子谋杀贞女。佣奴王秀，故尝与妪通，後已谢去。岩以金饵之，呼与俱来。本欲焚尸以灭迹，又欲诬贞女与王秀私而自杀，其造意为此两端。盖今豪家杀人，多篡取其尸焚之。官司以其无迹，辄置不问。故杀人往往焚尸，为吏者不可不知也。火起，人来救之。岩裸身着草履，其衣为血所溅，卒无衣易也。人或谓：「胡郎！事如是，奈何？」岩疾视曰：「若谓有何事耶？」亟令汪客诣县，且如所以诬贞女者。会汪客醉卧县门外。而贞女父张耀，已先入告之矣。耀，弱人。其妇翁已得岩金，教耀独告朱旻。及典史来騐，岩尚扬扬在外，为赂騐者。贞女喉下刀孔，容二指，尚有血沫喷涌。仵人裂其颈，谩曰无伤者。尽去其衣，肤青肿，寸断如画纹。胁及下体，皆刀伤血流。市人尽呼冤，或奋击仵人。县令亦知仵人受赂，然但睙而已。

一日，令昼寝。梦金甲神人两膊流血，持刀前曰：「杀人者，胡铎、胡岩也。不速成此狱，当刺汝心。」令惊起，问左右，知有胡岩，岩父明堂。令因谓「堂」、「铎」声近讹也。逮女奴鞫之，遂收岩等。

先是，妪赀千金，悉寄岩家。岩以是益得行金求解。时有张副使罢官家居，与丁忧丘评事，两人时时入县。县令问此两人。张顾丘曰：「老法司谓何？」丘曰：「杀一女子，而偿四五人，难以申监司也。」盖令多新进，不谙法律；又狱上御史，常虑见驳，损伤声誉，故以惑之。令果问计。两人教令以「雇工人奸家长妻律」坐王秀足矣。以故事益解，岩等皆颂系，方俟十五日再騐贞女，遂释岩等。会令至学，诸生告以大义，令方惭悔。回县，趣召岩等。岩等自谓得释，两人亦坐县治前，候狱定，即持金回也。令忽缚岩等，以朱墨涂面，迎至安亭。且遣人祭慰贞女。两人相顾变色，遁去。安亭市中，无不鼓舞称快。时吴中大旱，四月至于六月，不雨。及是，大雨如注。

岩复赂守卒，毙妪于狱，欲以绝口，且尽匿其金。令亦疑岩所为，然但睙守卒而已。先是贞女之死，数有神怪。至是，暴妪尸于市，汪客夜持棺欲窃敛之，鬼数百，羣逐汪客去。令犹以两人言，欲出为从者。会女奴指周纶实以椎击贞女，鞫问数四，不易辞。令无如之何，独贷朱旻。旻是夜实共杀者，不独于户外窃听而已。

狱已具，两人犹驰赤日中，泊舟所居数里外，竟日相谋。丘曰：「我至大理，此狱必反。」张对人称岩，犹曰胡公。其无人心如此。贞女之外祖曰金炳，炳父楷，成化乙未南宫进士第二人，为涪州知州以卒。贞女死时，炳家近，先往，见其尸。得金，遂不复言。及母党之亲，多得其金。虽张耀亦色动，其族有言而止。

予论贞女事已详。又着其狱事，以志世变。即此一事，其反覆何所不至，独恃犹有天道也。嘉靖二十七年七月书。