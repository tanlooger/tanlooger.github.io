---
---
---
title: 妇辨
---



张贞妇之事，邑宰讯鞫之详，傅爰之当，昭昭揭日月于天下矣。或疑贞妇之未得为烈也，曰：「其逊于母氏也，胡不自绝而来归也？」曰：「义不能绝于夫也。有妻道焉。遂志而乱伦，非顺也。」曰：「其来归也，胡不即死？」曰：「未得所以处死也，有妇道焉。洁身以明污，非孝也。然而守礼不犯，皭然于泥滓之中，故以氵㸒姑之悍虐，羣凶之窥闯，五阅月而逞其狂狡也。」曰：「其犯之也，安保其不污也？」曰：「童女之口，不可灭也。精贯日月，诚感天地，故庶妇一呼，桀夫披靡。水不能濡，火不能爇，盖天地鬼神亦有以相之，不可以常理论者。」

夫事有先後，迹有显闇，要之至于死而明矣。屈子之沉湘，贾生犹病其怀此故都。文山絷于幽燕，王炎午生祭之以文。彼贤者犹不相知如是哉。虽然，所见异辞，所闻异辞，所传闻异辞。贞妇之事，今日所目见者也。谓不得为烈者，东土数万口无此言也；彼为贼地者之言也。

呜呼！纲常与天地终始。而彼一人之喙，欲沉埋贞妇旷世之节，解脱羣凶滔天之罪，吾不知其何心也！作贞妇辨。