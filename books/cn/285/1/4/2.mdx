---
---
---
title: 书郭义官事
---



郭义官曰和者，有田在会昌、瑞金之间。翁一日之田所。经山中，见虎当道，策马避之，从他径行。虎辄随翁，驯扰不去。翁留妾守田舍，率一岁中数至。翁还城，虎送之江上，入山而去。比将至，虎复来。家人呼为小豹。每见虎来，其妾喜曰：「小豹来，主且至，速为具饭。」语未毕，翁已在门矣。至则随翁帖帖寝处。冬寒，卧翁足上，以覆煖之。竟翁去，复入山。如是以为常。翁初以肉饲之，稍稍与米饭。故会昌人言郭义官饭虎。镇守官闻，欲见之。虎至庭，咆哮庭中，人尽仆。翁亟将虎去。後数十年，虎暴死。翁亦寻卒。

嘉靖癸丑，翁孙惠为崑山主簿，为予言此。又言岁大旱，祷雨不应，众强翁书表焚之。有神凭童子，怒曰：「今岁不应有雨，奈何令郭义官来，今则不得不雨。」顷之，澍雨大降。然翁平日为人诚朴，无异术也。

予尝论之：以为物之鸷者莫如虎，而变化莫如龙。古之人尝有以豢之。而佛、老之书，所称异物多奇怪，学者以为诞妄，不道。然予以为人与人同类，其相戾有不胜其异者。至其理之极，虽夷【夷原刻墨钉，依大全集校补。】狄禽兽，无所不同。子思曰：「喜怒哀乐之未发，谓之中；发而皆中节，谓之和。致中和，天地位焉，万物育焉。」学者疑之。郭义官事，要不可知。呜呼！惟其不可知，而後可以极其理之所至也。

书张贞女死事张贞女，父张燿，嘉定曹巷人也。嫁汪客之子。客者，嘉兴人，侨居安亭。其妻汪妪，多与人私。客老矣，又嗜酒，日昏醉无所省。诸恶少往往相携入妪家饮酒。及客子娶妇，恶少皆在其室内，治果殽为欢宴。妪令妇出徧拜之，贞女不肯。稍稍见姑所为，私语夫曰：「某某者，何人也？」夫曰：「是吾父好友，通家往来久矣。」贞女曰：「好友乃作何事？若长大，若母如此，不愧死耶？」

一日，妪与恶少同浴，呼妇提汤。见男子，惊走，遂归母家。哭数日，人莫得其故。其母强叩之，具以实告。居久之，妪阳为好言谢贞女，贞女至，则百端凌辱之。贞女时时泣语其夫，令谢诸恶少。复乘间从容劝客，曰：「舅亦宜少饮酒。」客父子终不省，反以语妪，辄致搒掠。

恶少中有胡岩，最桀黠，羣党皆卑下之，从其指使。一日，岩众言曰：「汪妪且老，吾等不过利其财，且多饮酒耳。新娘子诚大佳，吾已寝处其姑，其妇宁能走上天乎？」遂入与妪曰：「小新妇介介不可人意。得与胡郎共寝，即懽然一家，吾等快意行乐，谁复言之者？」妪亦以为然。谋遣其子入县书狱。妪尝令贞女织帨，欲以遗所私奴。贞女曰：「奴耳，吾岂为奴织帨耶？」妪益恶之。

胡岩者四人，登楼纵饮。因共呼贞女饮酒，贞女不应。岩从後攫其金梭。贞女詈且泣。还之，贞女折梭掷地。妪以己梭与之，又折其梭。遂罢去。顷之，妪方浴，岩来共浴。浴已，妪曰：「今日与新妇宿。」岩入犯贞女，贞女大呼曰：「杀人！杀人！」以杵击岩，岩怒，走出。贞女入房，自投於地。哭声竟夜不绝。

明日，气息仅属。至薄暮，少苏，号泣欲死。岩与妪恐事泄，絷诸床足，守之。明日，召诸恶少酣饮。二鼓，共缚贞女，椎斧交下。贞女痛苦宛转，曰：「何不以刃刺我，令速死？」一人乃前刺其颈，一人刺其胁，又椓其阴。共举尸欲焚之，尸重不可举，乃纵火焚其室。邻里之救火者，以足蹴其尸，见吓然死人，因共惊报。诸恶少皆潜走。一人私谓人曰：「吾以铁椎椎妇者数四，犹不肯死。人之难死如此。」贞女死时，年十九耳。嘉靖二十三年五月十六日也。

官逮小女奴及诸恶少，鞫之。女奴历指曰：「是某者缚吾姊，某以椎击，某以刃刺。」妪骂恶少曰：「吾何负於汝？汝谓姑杀妇，无罪。今何如？」妪寻死於狱。

贞女为人淑婉，奉姑甚谨；虽遭毒虐，未尝有怨言。及与之为非，独亢然蹈白刃而不惴。可不谓贤哉！夫以羣贼行污闺闼之间，言之则重得罪，不言则为隐忍，抑其处此尤有难者矣。自为妇至死，踰一年，而处汪氏仅五月。或者疑其不蚤死，嗟乎，死亦岂易哉！

嘉定故有烈妇祠。贞女未死前三日，祠旁人皆闻空中鼓乐声，祠中火炎炎从柱中出。人以为贞女死事之徵。予来安亭，因见此事。叹其以童年妙龄，自立如此，凛然毛骨为竦。因反覆较勘，着其始末，以备史氏之采择。【按：梭，常熟本作梳。窃谓金梭，必是织帨之梭，非栉发之梳也。当以声相近而讹耳。】