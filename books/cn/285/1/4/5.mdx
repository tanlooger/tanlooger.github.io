---
---
---
title: 书里泾张氏妇【妇原刻作「妾」，依本文校改。】事
---



嘉靖三十四年冬，倭贼退屯海上，予得间【间原本误作「问」，依大全集校改。】返安亭故庐。时寇氛尚未息。而三四年来，吴中之士女被戮辱者多矣。亦往往有女子之义烈者，予方欲咨访论着之，而未及也。

去安亭二十里，近夏驾浦，地名里泾。有妇张氏，其夫死，夫之弟攘其田庐，逼嫁之。妇遁逃兄所。夫弟侦其兄出，刼以如所许陆氏者为妇。妇即绝食。陆氏妇女老妪日与居，说之，不答。十月晦，竟缢死。

予尝读汉史称荀采事。采为阴瑜妻，十九而寡。父更许妻同郡郭奕。父伪病笃，召女，扶抱载之至郭氏。女命张四灯，与奕相见。因敕左右办浴。入室揜户，以粉书扉云：尸还阴。「阴」字未成而缢。今妇之死於陆氏，与采同。然采，高阳天下名族，荀慈明之女，知书学问，为是易也。田里之妇，区区不失其志，难矣哉。命也，妇不死於贼，邂逅迫胁，与遇倭者何以异？妇之夫弟归其屍，葬於故夫之旁，以成还阴之志。予友广平尹张德芳，书来告予。予问之里泾人，良然。遂书之。