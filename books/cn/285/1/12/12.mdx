---
---
---
title: 朱夫人郑氏六十寿序
---



昔人称外戚之家以女宠，由至微体至尊，穷富贵而不以功，为道家所忌，故其后罕有全者。然余观宋显肃郑皇后之事，盖有感焉。

后侍永佑陵，以才人进。既位中宫，尤号端谨，能抑损外家。而靖康之难，卒从以北。族子居中在宰府，初不依后以进。虽一时夤缘致位，尝主蔡氏；然卒与之为异，而燕、云之事，尤能极论其害。当时若用其说，中国之祸犹有可言者。方北迁之时，后为金帅言，家属不预朝政，请留无行。故郑氏之族，不从以北。然建炎诏所在寻访，流落江南仅荥国一人耳。而华原王之子大资，乃居昆山。其后器先父子皆知名。而当时尚称为侯王家。至于今四百余年，谱系不绝。岂不以显肃之贤，未尝穷极其富贵，而蹈古今未有之难，故天之不绝其世如此！正统间，时乂举进士，有学行。其孙子充，仕为瑞安博士。生今朱夫人。以夫少宗伯之贵，荣受冠帔。士大夫之登朝，与外戚恩泽，固难以并论。然郑氏之泽，流貤后世而及其女子，可称也。

嘉靖三十九年七月五日，夫人年六十。其姻乡进士陈敬父，来请为文以寿。盖宗伯谢世已五年，而门户不改。其二子克自砥砺，不日有腾骞之望，夫人之贤，其与克享此，所谓源远而流长，基广而植固，古诸侯之夫人称姬姜，岂不以其族哉？前夫人年五十，有来请为文者，是时宗伯方受天子骈蕃之锡，余为备着其事。夫人臣而及天子之宠，宜以为其家荣，诚所当张而大之，而谄子之徒，以余有讥焉。今余复追郑氏之世，使人知夫人内外两家之盛如此。夫以天子之宠，与显肃皇后之世，以为夫人寿多矣。【此文从抄本。常熟本末段有立朝居官之大节等语，恐太仆无此曲笔。当是求文者自改之，以致其家者。庄识。】