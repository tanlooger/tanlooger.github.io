---
---
---
title: 通政立斋王先生寿序
---



士大夫致身于朝，所当得为者，人臣之事。富贵寿考，皆命也。尽性而已．命何与焉？虽然，有可以尽其人臣之事者，非富贵寿考有所不能。故曰：「乐只君子，遐不寿考！」明君子非无疆之寿，无以行其恺弟，而为邦家之光也。然则富贵寿考命也，亦所以尽性也。故古之君子不御福，然非有求焉。世之急于徼福者，其所为常违人臣之道，而不知夫福之来也不骤。若行千里之涂，优游容与，累日不止，而其至之不觉然；且求得于旦暮之间，驰骛而无所极，其力既已不胜矣。此爵禄荣名所以多患害，而失养性命之原也。

今天子御极改元之明年，策士于廷，立斋王先生与今少傅华亨徐公十数人者，年最少。徐公及第，入史馆。余多在清华之选。而先生为大行，稍迁郎署，出为湖广佥宪，升参议，得赐归养。居田里者久之。同进者多至公卿，先生始以少参入朝，而徐公已在内阁矣。于是一再迁，有南京通政之命。寻以外艰归。至是服阕，待命于家。其岁冬十有一月既望，先生六十初度之辰也。里中士征言于予，以为先生寿。

予惟先生徊翔仕路四十余年，若无意于进者，而今亦以跻卿少之列。独以登科之蚤，见谓淹滞；然可以知其纡徐不骤，而富贵寿考，将来所受之大也。初，先生为冬官属。魏恭简公为祭酒，居京师，数称其能守法。及官楚，以宽靖任职。丙申之岁，先生以佥宪上计天曹。予时计偕，附其舟行，得朝夕见。见先生孱然儒者，身若不胜衣，言若不出口，略无矜气与态色焉。及入部试，一吏持几随其后，踰时而出。考功叹其文，以为非有养者不能。以予之得于先生者如此，为不可及矣。而后如夫恬愉安静者，一时若为迟钝，要之于久，回视夫翕然取一时之快者，相去远矣。先生同进，今自徐公以下，落落可数，而沦没者不知其几！殆隆冬穷岁，百卉略尽，而长松巨柏，方有参天之势。盖上将倚先生为卿辅，予故以人臣之事颂之焉。同馆诸进士再寿立斋王先生序

国家仿前代通进进奏银台司之制，为通政使司，领天下章奏。自永乐建北，其后诸司之在南者，并存而省其员额，故南通政使司不置使，而独有通政。然实卿辅之储也。立斋先生为其官，而以先大夫之服家居。即吉者久之，方竢召命。适会其年六十之诞辰，余季父以里中诸君子之意，俾予为文以赠。而国子学同馆诸进士，以吾党尤不可缺然，秦君起仁复以赠言见属。

予惟昆山在吴郡东，濒海。论者以为山穷水汇，灵秀之所钟，故人材之出，常甲天下。今上改元更化，二十年中，号称特盛。毛文简公为大宗伯，朱恭靖公为大冢宰，而顾文康公入内阁，参侍帏幄。三先生以抡魁进。而大司寇周康僖公以下，位九卿者，犹有数公。已而诸老相继沦谢，自文康之后寥寥矣。此循环往复消息之数，非偶然也。

于是间歇者又二十年，而先生举进士，适诸老之盛时。中间扬历外服，侍养家居，今复骎骎在卿辅之次。盖向之由盛而衰者，公为之后。今之由衰而盛者，公开其始。古之君子，与天下之贤材以事其君，未有不爱其同类。至其同乡之人，尤情之不能已者。故为之先者，望其后之兴；为之后者，愿其先之达。苏子瞻以间世之才，平生于蜀之人，尤为惓惓。其与范舍人书，称蜀自相如、王褒之后，以及当时诸贤，相继登朝，以文章功业闻天下。眉山一县，其举于礼部者，岁至四五十人。以为君子无所私爱，而于父母之邦，非如行道之人漠然而已。今天将贻先生以眉寿，俾为诸公先。庶几乎踵是以起者，其云蒸龙变，不可测度耶！因书之以为先生寿。