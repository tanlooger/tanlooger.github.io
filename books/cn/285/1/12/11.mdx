---
---
---
title: 朱夫人郑氏五十寿序
---



太常卿朱公，初以南畿少尹家居，有白金文绮之赐。戊申冬入觐，宠赉有加，有太常之命；又赐飞鱼一品报，驰驿还乡。予尝读其家所藏书，皆天子使中贵人传语，恩旨丁宁，锡予优渥。虽今位在九列，从容侍从之臣，得是者少矣。昆山僻在江海之间，然自昔以文献称于天下。士大失登朝籍，鼎贵相望。至于简自帝心，宠赐稠迭，天子亲为召大司马至迎和门，命敕符乘传还乡，衣朱红飞鱼服过里门，长老叹骇焉。公为太常卿之年，年五十，里中人士往为贺；其后二年，夫人郑氏年五十，里中人复往为贺。予友某等，先期来告于予，请为文以致颂祷之意。

予尚识公为举子时也。及举进士，为行人，为给事中，声华烨然。观其意气，直欲将百万之师，射猎青海，勒功燕然而还。中为用事者所阻，然未有蒙被恩赉于去国之日，赫然殊异若此者。夫人郑氏，自宋华原王以来，乡里衣冠，代不乏人。而才德与之相配。家门隆盛，子孙满前。其寿，可贺也已。

予闻公居家，喜方药，精于内学。往者天子亲问玄帝论诗之旨，其事甚秘，不可得而知也。世传赤松子服水玉，止西王母室中，随风雨上下，炎帝少女追之，亦得仙去。果如所云，则人间百年之期，奚足为夫人祝哉？因书之以致诸君子之意云。【按太常以方药得幸。故文但言其被恩宠，绝不及其它。末复有神仙之说。先太仆之不假借如此。庄识。】