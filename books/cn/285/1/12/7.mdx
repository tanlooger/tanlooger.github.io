---
---
---
title: 顾夫人杨氏七十寿序
---



漕泾之杨，为海上大族。其子弟之贤俊者，予往往于南宫识之。夫人归于昆山，为中宪大夫桴齐顾先生之配。中宪少贵，官自禁林为御史，督学京畿。已而不得志，出守边郡。罢归。日闭门读书，性简伉，少所当意，独于夫人为宜。去中宪之世，于今二十余年矣。夫人三子，皆非己出，而今雍里方伯以壮年致政，与仲、季二君，恂恂孝养，子妇欢然无间，如中宪在时。而家势隆盛，夫人自归归氏，为妇为母四十年，享其福禄荣华，此亦生人之难者矣。今年嘉靖三十二年，十二月二十四日，为夫人七十之诞辰。雍里公兄弟，与内外宗党，称觞上寿。以予辱在姻末，俾得而序之。

夫三代王者之化，关雎、麟趾、鹊巢、驺虞之世，可谓盛矣。然其诗犹曰：「嘒彼小星，三五在东。肃肃宵征，夙夜在公，寔命不同。」言妇人秉志壹诚以事其夫，夙兴夜寐，无有懈怠，而所能得于其夫与否，盖不敢自必，而系于命也。太史公曰：人能弘道，无如命何。妃匹之爱，君不能得之于臣，父不能得之于子。非通幽明之变，乌能识之？谷梁子曰：人之于天也，以道受命；于人也，以言受命。故君子大受命，而世之学者，以为命非所言，要以为所得为者而已。不知充其所为，以遂万物之宜，而全天地之性，必至于命而后已。命之所不至，性之所不尽也。

以夫人之贤德，而使如终风之「莫往莫来，悠悠我思」，凯风之「有子七人，母氏劳苦」，则顺妇慈母之道亦不行矣。君子之乐颂人贤也，乐其得所也。故予所以论夫人者，虽有家富贵之常，而实以为顺妇慈母之道行也。因以识古关雎、麟趾、鹊巢、驺虞之义，以为天下之道，非一人之为，而君臣、父子、兄弟、夫妇各得其所，而王化成矣。君子之言性命者盖如此。诗曰：「乐只君子，万寿无期。」敬为夫人颂焉。