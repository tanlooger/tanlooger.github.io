---
---
---
title: 少傅陈公六十寿诗序【代】
---



少傅松谷公，以八月某日为岳降之辰，今隆庆之四年庚午，为甲子一周。中朝士大夫豫相戒，将以其日致庆祷。公闻之，悉谢却不敢当。而翰林诸君，独皆有诗以为寿。而请序于余。

公起蜀中，登进士，历官禁近。侍今天子于潜邸，以经义辅导启沃。上既正位宸极，遂以旧学之臣入赞密勿。为疏以献，皆正始格心之论。至于条列天下之事，详明剀切，可施于世。每奏入，上未尝不虚己嘉纳之。其为人忠诚悃愊，人望之者，不言而莫不竦然起敬。日预大政，于朝廷机务，匡赞为多。天子端拱，国家尊荣。海内向风，生民所以受其福者，外廷莫得而知也。

今年甫及耆，拟于古之大臣，高年期颐，东面受馈，为天子之国老者，视公尚在壮盛之年。正当宁之所倚毗，天下之所仰望；德与年而俱进，如日升月恒。则诸君子之寿公者，非以公为既老，而实以祷公将来无疆之寿也。夫寿命于天，亦天下之人所可以皆得。然有德而寿，乃为夫人之所愿望。古所谓「寿考不忘」、「万寿无疆」，其词悉归于颂君子之德而已。况天子之大臣，泽被于天下，天下谁不爱慕而欲其寿哉？

余读尚书，周公之所以告召公，称商之六臣，以为「天寿平格，保乂有殷」。夫六臣者，惟其德格天，而天与之寿。故殷之所以配天而多历年所，以六臣之寿也。康王命毕公，亦云：「三后协心，同底于道。」唯时成周建无穷之业，亦有无穷之闻。周之诸公，皆佐人主致太平，同心一德，是以泽被生民，四夷【夷原刻墨钉，依大全集校补。】

咸赖。人主既永膺多福，而诸公亦享寿耇。

顾以余之寡德，叨被知遇。获与今三四公同居论道之地，自惧其力之不逮；而公之盛德，固所慕爱，方日孜孜，以求媲同寅协恭之盛，如商之六臣，周之三后，俱跻遐寿，以助成国家亿万年无疆之休。余亦庶几与有赖焉。是为序。