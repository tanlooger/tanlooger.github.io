---
---
---
title: 福建按察使杨君七十寿序
---



予少时有事金陵，常经句曲之间，观其山川之胜。其地有茅山。自茅山而南，连岭迭嶂，东出吴兴之天目，至罗浮，以极于南海。以金陵之形势，而不得此山，虽紫岩、天阁之回合，疑亦浅薄易尽，而无以固东南之王气。由此而言，龙盘虎踞之说，亦得其近者也。故道家以为洞天福地。盖云阳氏始居之。禹禅会稽，后世传禹穴焉。古之得道者，往往乘云气，御飞龙于此。茅君最后出，而山以此名。其后葛玄、葛洪、许迈、陶弘景、杨义和之流，世皆以为得道仙去。虽其说怪迂，非儒者之所道，要之天地山川之气，神灵之所降集，理固有然者。

按察使杨君，句曲人。以进士历今官，致仕家居。今年七十，予友葛理卿，介其乡之缙绅诸先生使者，来请祝寿之辞。盖予识其山川矣，而独恨不识其地之人。观此山之蜿蜒磅礡如昔时，意其必有陈安世、茅季伟之徒，往来茅岭洞室之间，而无从得见之也。理卿言先生以康强之年为大官，骎骎乎向用而未已，一旦谢去，长往而不顾。其貌丰腴，而气愈盛；其年殆未可量。以予观之，非学道者不能也。

道书曰：「句曲地肺，土良水清，可以度世。」予亦将因理卿以从先生于此山之间。先生之年寿，方与茅君诸人等比。区区人世之所云寿者，夫何足以为祝乎？是为序。