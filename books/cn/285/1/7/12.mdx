---
---
---
title: 答朱巡抚书
---



有光备员下吏，实荷曲成。顷者叨冒内补，系衔冏寺。僚长牵率，以姓名通。方以僭越悚惕，蒙俯赐报答。兹又承手札，捧函，不任感戢。今天下第一所患，争出意见以求革弊，而弊愈生。数年以来，士大夫殆成风俗。夫水，澄之则清，挠之则浊。以挠求清，必无此理。明公以宽静坐镇之，此吴民之福也。下吏愚鄙，所以尽忠门下，且为桑梓之计，不过如此。伏乞采纳，幸甚。