---
---
---
title: 上王中丞书
---



前岁自吴兴还，即求解任。其为疵贱浅鲜，於进退比数於当世士大夫，真如所谓江湖之雀，渤澥之鸟，曾何足以为多少？岂宜辱闻於门下？然以明公之在位，欲使天下之士，皆得其所。有光又受生平之知，使若甘自锢於明时，不一言以受其汶汶，亦为大愚而有负於明公矣。

顾前所为书，言语粗鄙，不知忌讳。乃辱俯赐教答，不惟不加之按剑之疑，而复有抱玉之喻。捧函跪读，不胜感叹。今世王公大人之于贫贱之士，与之相答应如响者少矣。於今世而复见古人，使有光之为书者，亦遂不愧於古人。真足以为有激於天下也。敬受诲言，勉自策励。

於五月内，已至邢治。颇询访其职司之所宜为；则校牧之事，县皆有令，以与民相亲，而能知其疾苦。且今邢之马政，颇便於民，而令实能办之。郡不过以文移为所由而已。郡若欲有事，反为扰民，而徒委之县，则无一事，而民与有司皆安之，此乃以无事为事者也。因自喜其职之易称。顾官舍迫隘，又无书斋。连日积土为室，编蓬为户，度曲柳为架，亦可庋书数千卷。庭中鞭笞不行，簿书稀简。可以终日闭门，怡神养性。赖明公在位，使得苟禄，免於罪戾以去，为幸甚大。因遣人受所得诰命，附此候谢，无任惶恐。