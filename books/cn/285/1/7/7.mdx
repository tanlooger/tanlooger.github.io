---
---
---
title: 答顾伯刚书
---



有光顿首，伯刚足下：比承厚意，非言所能谢。更辱教诲以顺应之说，捧读数过，深用叹服。论语之书，孔子与其门人论学者最详。其答诸子之问仁，曰：「非礼勿视，非礼勿听，非礼勿言，非礼勿动。」曰：「其言也訒。」「出门如见大宾，使民如承大祭。己所不欲，勿施於人。」皆自其用处言之，未尝块然独守此心也。易大传曰：「易简而天下之理得矣。」人心本与天地为一。三代以後，直为不能易简，不能与天地相似，日用动作，至於所以为天下国家，往往增私长智，用计用数，无非吾性之赘疣。故其治也，非三代之治；而其乱也，其极至於三代之所未尝有。来教推顺应之说，而以禅授放伐言之，可谓发明无遗蕴矣。

但以忠恕於一贯，有精粗之异，窃恐犹有所未安。所谓「吾道一以贯之」，孔子之所以为一者，盖特有所指而未发，其实指忠恕而为言也。曾子因门人未达，始复明言之，若言夫子之道，只是忠恕一件以贯之耳，无他道也。子贡问一言而可以终身行之者，其恕乎！恕所以终身行之，即忠恕所以一以贯之也。岂可区别为圣人之一贯而谓之精，学者之忠恕而谓之粗哉？忠恕本无圣贤之别，而在学者工夫分界，自有生熟之殊。贤人所以近於圣人，圣人之所以与天为一，即此忠恕而已。子贡曰：「我不欲人之加诸我也，我亦欲无加诸人。」此子贡能服膺夫子之教而行之。故夫子深喜之，而曰：「赐也，非尔所及也。」先儒乃以为非子贡所及；忠恕之事，苟子贡不能及，而何望於後之学者？

道之在天下，易简而已。圣人则从容自中乎道，学者则孳孳修复乎此，均之尽乎心而已，所谓充拓得去。天地变化，草木蕃，其实一忠恕也。故一以贯之，而後可以终身行之。岂可断截忠恕二字，颛独以为学者之事耶？

承下问恳恳，并以鄙见请质焉。有光白。