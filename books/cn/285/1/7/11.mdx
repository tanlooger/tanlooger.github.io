---
---
---
title: 与赵子举书
---



丁未岁，龙老主考。吾兄在刑曹，得承款晤。至庚戌，吾兄以艰去，遂不复相见。龙老复主考，撤帘後，仆见之里第。时孙祭酒在坐，相与叹息。临送出门，有不能相舍之意。京师诸公皆云「龙老两主试，不以子为拙，而每以失子为恨。」此古人之所难矣。

龙老云逝，以龙老之心为心者，惟有吾兄而已。不自意间阔如此。二十余年来，如堕渊海，沉没至底。平生倔强，亦无有望世人相怜之意；而不能忘情于兄者，思龙老不得见也。自别後，龙老既亡，以为大戚。而妻子相继夭殁。江上之居，寻遭倭奴剽掠，遂弃之荆棘中。薄田岁不收，重有输粮之累。祖父土尚未即窆，而先人复以去年四月中没，五内痛割。齐斩之不葬者，殆至五六。亦人世之所未有也。

独爱嗜古人书，今皆已荒废。尝于汴中得周易集解，因悟古人象数之学，微见其端，亦复不能究竟。近世多欲重修宋史，以为其简帙之多。夫苟辞事相当，理所宜多，何厌于多？仆于此书，颇见其当修者以为不在于此。有志数年，而书籍无从借考，纸笔亦未易措办，恐此事亦遂茫然矣。

玉城兄有滇南之行，道经贵阳，必获相见。托此为问。乡里故旧，如玉城长者，亦不可多得。吾兄奉玺书，殿此南服，有「分陕」之重。望誉日隆，不日当膺简召。非鄙人之所敢赘述者。伏惟为国自爱，不宣。