---
---
---
title: 与李浩卿书
---



益舟还，备道诸公之义举，欣慰欣慰。向日纷纷，只为元凶漏网，烈妇受诬，此千古之恨。以此发愤，更不思及其他。今诸公既如此旌扬，则此女当暴白於天下，诚大快也。仆与此里之人，忽见天清日明，更亦复有何事哉？

仆与足下数十年相知，未尝不黯黯而居，默默而处。今日岂欲揭日月，求声誉於海滨草野之中？惟记事一首，乃仆自以为必可传者。少好史、汉，未尝遇可以发吾意者。独此女差强人意。又耳闻目见，据而书之，稍得其实。但世人知文者绝少，要以示千百世之後耳。

益舟云：「虔伯亦疑此文与狱词不相合。」此殊不可解。足下可取熟勘，岂有不合者？况史家自宜直笔，岂可窥时人向背？如是，则古无南史董狐矣。张燿前日已有印板，仆已嘱其勿遽出，令收在益舟家。送去二册，大率为相知者不宜秘之，即如前两书亦然。但亦望且勿示人，恐益为不知者所议耳。昨已作书道此意，为即欲西还，恐不能即见足下，复为缕缕。本意只为烈妇，其余皆是末节。仆虽遭人唾骂，亦不须复计也。为知己者，故不觉多言至此。

与嘉定诸友书有光顿首，诸公足下：仆为奔车所伤，苦腰痛，久卧城中。比因亢旱，家人乏食，扶曳到安亭。见里中人争言张烈妇事，惊惋累日。嗟乎！烈妇已矣！今日彰善瘅恶，固有司之事；而发扬之以助有司之不及者，亦诸君子之责也。闻贵邑张侯，慨然欲正为恶者之罪，且将申明旌别之典。众庶欣欣有望。兹者狱久不决，而检验之官屡出。窃恐元凶漏网，而烈妇之心迹，无以自明。仆之不佞，得托交於下风，夙钦诸公之高谊，以为可以明白颂言之者，唯诸公而已。窃望於释菜都讲之余，不恤一言，以申烈妇之冤，以救东南数千里之旱。唯诸公留意焉。

而或者之论，以为致人於生可也；致人於死，仁人之所不为也。不思生者可念，则死者何辜？烈妇之死，极其惨酷。凡有人心者，皆欲脔而食之。元恶大憝，暴戾恣睢，据人之室，窃人之财，杀人之妇。此而不诛，则人将相食，国家之典法亦为无用矣。

或又以为，赏罚，有司之典，士不得而与焉。夫平常【常原刻作「尝」，迳改。】一政事，无所与，可也。邑有大冤大狱，有司方垂公明之听，而士怀隐默之心，则亦无贵於士矣。居今之世，耳目所及，-可以忿疾者何限！顾非力之所及则已。仆以为烈妇之事，诸公有可言之义，辄缘春秋之义以责诸公。又恐道远，诸公不能详，敢述所闻云。

与殷徐陆三子书【此首本当入尺牍，因与前三书是一事，故遂附其後。】顷造精庐，获奉风旨。迫于晷刻，言别怅怅。承及贞女事，诸君子慨然有烈丈夫之风，爱莫助之。再奉记事一首。前所述颇疏略，当以此为证。此皆得之众论，无一语妆饰，但不知于史法何如耳？少时读书，见古节义事，莫不慨然叹息，泣下沾襟。恨其异世，不得同时。至於今者着于耳目，乃更旁视迟疑，如不切己。岂捐躯之义，无取於当年；英烈之风，独隆於往代耶？秋暑，未得一面。余惟自爱。