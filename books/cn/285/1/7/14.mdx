---
---
---
title: 与曾省吾参政书
---



沈比部过浙，奉短启，想已得达。不才为县无状，付之天下公论；不敢因缘故知，以求盖覆。有如公论不明，天下之责，亦有所归；不肯扰扰置之胸中，而复向人哀鸣也。

今犹有凟聒左右者，向去县时，县学诸生保留，朱大顺以为首被斥，此尤可笑。阳司业出道州，太学生李偿、何蕃举旛阙下，集诸生三百余人乞留。如此，李偿、何蕃可尽斥耶？王莽时，吴章得祸，弟子多更名他师。云敞独自劾归，殓葬之。莽最凶暴，犹以敞有义，擢为谏大夫。今之为暴者，何甚于莽？然彼非有仇于朱生，惟于鄙人加嫉恶之甚，故无所不至也。

明公掌宪越中，岂容一夫滥冤？如令朱生还业，亦可使东海无大旱矣。若区区则惟所处之。诗云：「伊谁云从，惟暴之云。」暴公不敢斥也。伏惟谅察。