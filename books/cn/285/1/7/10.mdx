---
---
---
title: 与陆太常书
---



前在京师，天下士待选吏部者，几千人。莫不相庆幸，以为当今选用至公，请托不行，士以赇通者无道进，海内清平可望；以陆公之在铨曹也。及执事为太常，寻以言罢。天下之士，莫不觖然失望。

仆山野迂愚之人，居京师，不知造请。而吏部门第严扃，虽有敬仰之心，亦无繇而至焉。幸拜今命，于内庭始得望见，又得随行于露寒、鳷鹊之间。执事不鄙，为道生平相知之素，及相汲引之意。言虽不行，而受执事之赐多矣。

执事又过称其文有司马子长之风。子长更数千年，无人可及，亦无人能知之。仆少好其书，以为独有所悟。而怪近世数代之史，卑鄙凡猥，不足复自振。尝有志规摹前人之述作，稍为删定，以成一家之言。而汩没废弃。今老矣，恐此事遂已也。瞻望咫尺，未遑诣见。岁忽云暮，感怆知己之言，特人申候，草草不尽。