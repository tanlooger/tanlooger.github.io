---
---
---
title: 山舍示学者
---



有光疏鲁寡闻，艺能无效。诸君不鄙，相从於此。窃以为科举之学，志於得而已矣。然亦无可必得之理。诸君皆禀父兄之命而来，有光固不敢别为高远，以相骇眩。第今所学者虽曰举业，而所读者即圣人之书，所称述者即圣人之道，所推衍论缀者，即圣人之绪言。无非所以明修身、齐家、治国、平天下之事，而出于吾心之理。夫取吾心之理而日夜陈说於吾前，独能顽然无概於中乎？愿诸君相与悉心研究，毋事口耳剽窃。以吾心之理而会书之意，以书之旨而证吾心之理，则本原洞然，意趣融液。举笔为文，辞达义精。去有司之程度亦不远矣。

近来一种俗学，习为记诵套子，往往能取高第。浅中之徒，转相放效，更以通经学古为拙。则区区与诸君论此於荒山寂寞之滨，其不为所嗤笑者几希。然惟此学流传，败坏人材，其於世道，为害不浅。夫终日呻吟，不知圣人之书为何物，明言而公叛之，徒以为攫取荣利之资。要之，穷达有命，又不可必得；其得之者，亦不过酣豢富贵，荡无廉耻之限，虽极显荣，祗为父母乡里之羞。愿与诸君深戒之也。【旧刻入书类。钱宗伯移置别集尺牍中。今按此盖榜示学者，非书牍也。然无所附丽。以其旨与前二首相类，姑仍旧。】