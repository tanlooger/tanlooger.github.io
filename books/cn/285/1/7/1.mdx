---
---
---
title: 上宋明府书
---



窃惟明府莅任以来，布以公平之政，杜请谒之私，此明府行古人之道也。有光岂敢以今世之人自处？然所以数数有凟于左右者，闻之：新宫灾，子产三日哭【按春秋成公三年「新宫灾，三日哭」，三传皆不言子产，此处未详所据。】；防墓不修，孔子泫然流涕。今先世之茔，为奸民窟穴，树木已尽斩刈，垣表已尽平夷；神道壅绝，祭享无涂；窀穸之旁，穿方殆遍；圹埌之表，灰埃蓬勃。幽灵愤恨，曾不及马医夏畦之鬼。有莫大之责，负不孝之名，不可一日自立于世。此所以食不甘味，卧不安寝者也。向者幸垂明听，勒令扫除，德意甚厚。奈盘据之徒，多是衙门老役，合并数家，设为厚饵，诱买族人，以为地主，虽有明限，安堵如故。此等之人，蔑人子孙，据其坟墓，恬然如此。所以明府有施及泉壤之恩，而至今壅而未施也。

律于发塚之条，如知情买卖器物砖石、薰狸平园之类，纤悉必具。先王岂以死者之故而病生者哉？盖爱吾之亲，故爱人之亲也；敬吾之亲，故敬人之亲也。不如是，则孝子仁人之情，有所郁而不遂；含忿积恨，复仇相杀之事，必多于天下矣。

昔柳子厚在岭外，独谓先墓无主，昼夜哀号，惧毁伤松栢，刍牧不禁，以成大戾。近世杨文贞公居京师，遗宗人子弟书，惟以墓木为念。乡先达司马虞公每归省，未及到家，先造塚上。

有光不肖，为世所弃。幸守坟庐，而城闉之内，步武之间，坏土不保；非特樵牧之害，狐兔之伤而已。又念宗门零落，而诸父兄尚守残经，服儒衣冠，三世之丘陇，坐视毁伤，曾不泚然？俛仰天地，亦何颜乎？惟明府哀念焉。