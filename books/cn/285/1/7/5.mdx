---
---
---
title: 答俞质甫书
---



人至，得初一日所惠书，感激壮厉。三复，浪然雪涕。嗟乎，质甫则既知之矣，岂待于千百世之後耶？仆自谓处下贱之地，如喑哑聋聩，了无所知与，乃分之宜。昨偶发愤一言，不幸遂有喜事之名。然实在于耳目之近，临时感触，出于意之所诚然，而不能已者。仆又必欲得足下发其幽光，施之论述。非特求绘藻之工，为文章纚纚然，观美矜炫于世而已。

顾其志意有足深悲者。栢舟、绿衣之篇，彼其人所处，以今日视之，尚为人道之常。而作者为之忧伤怨愤，反复叹息，盖深悼其不幸，而美其志意之不伦。圣人遂因而存之，以为千百世之法。况今日之变，万万于此，故欲与足下显其行事，使千百世之後，略知今世之人亦有出于栢舟、绿衣女子之上者。虽攸斁彝伦，反道败德，怐愗烦冤，而天下之公理犹在人心，不至泯灭澌尽。而天地之所以不至覆坠者，有此耳。

诗曰：「我躬不阅，遑恤我後！」夫彼已甘就屠剔剖割，以遂其志，此岂有顾于後世之荣名者？要之仆与足下之心，如此而已。如足下卒为撝让，仆何望焉！