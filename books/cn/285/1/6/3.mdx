---
---
---
title: 上万侍郎书
---



居京师，荷蒙垂盼。念三十余年故知，殊不以地望逾绝而少变；而大臣好贤乐善、休休有容之度，非今世之所宜有也。有光是以亦不自嫌外，以成盛德高谊之名，令海内之人见之。

有光晚得一第，受命出宰百里，才不迨志，动与时忤。然一念为民，不敢自堕於冥冥之中。拊循劳徕，使鳏寡不失其职。发於诚然，鬼神所知。使在建武之世，宜有封侯爵赏之望。今被挫诎如此，良可悯恻。流言朋兴，从而信之者十九。小民之情，何以能自达於朝廷？赖合下桑梓连壤，所闻所见，独深知而信之。时人以有光徒读书无用，又老大，不能与後来英俊驰骋；妄自测儗，不待问而自以为甄别已有定论矣。夫监郡之於有司之贤不肖，多从意度；又取信於所使咨访之人。秖如不覩其人之面，望其影而定其长短妍丑，亦无当矣。如又加以私情爱憎，又如所谓流言者，使伯夷、申徒狄复生於今，亦不免於世之麈垢，非饿死抱石，不能自明也。

昨者大计羣吏，仅免下考。今已见谓不能为吏，又使匍匐於州县，使益困迫而失其所性。辗转狼狈，不复能自振於羣毁之中。夫以朝廷爱惜人才，当使之无失其所。如有光垂老不肯自摧挫，以求进於天子之科目，至三十年而不退却。一旦得之，使之从百执事，齿於下列，不敢望公孙丞相、桓少傅，仅如冯都尉白首郎署，亦足以少答天下之士弹冠振衣愿立於朝之志矣。今之时，独贵少俊耳。汉李太尉尝荐樊英等，以为一日朝会，见诸侍中，并皆年少，无一宿儒大人可以备顾问者，怅然为时惜之。有光顾何敢自列於昔贤之所荐！而番番良士，膂力既愆，我尚有之。以为国家用老成长厚之风，此亦当今公卿大臣之所宜留意者也。

有光今已摧残至此。夫士之所负者，气耳。於其气之方盛，自以古人之功业不足为；其稍歉，则犹欲比肩於今人；其又歉，则视今人已不可及矣。方其久诎於科试，得一第为州县吏，已为逾分。今则顾念养生之计，欲得郡文学，已复不可望。计已无聊，当引而去之。譬行舟於水，值风水之顺快，可以一泻千里；至於逆浪排天，篙橹俱失，前进不止，未有不没溺者也。不於此时求住泊之所，当何所之乎？

兹复有凟於合下者：自以禽鸟犹爱其羽，修身洁行，白首为小人所败；如此人者，不徒欲穷其当世之禄位，而又欲穷其後世之名。故自托於合下之知，得一言明白，则万口不足以败之。假令数百人见誉，而合下未之许，不足喜也；假令数百人见毁，而合下许之，不足惴也。故大人君子一言，天下後世以为准。有光甘自放废，得从荀卿、屈原之後矣。

今兹遣人北上，为请先人敕命，及上解官疏，并道所以。轻於冒凟，无任惶悚。不宣。

上王都御史书有光闻：天下之人材，其为君子小人，皆有一定之性。古之所谓知人者，非苟知之而已也。始知其如此，则其终身不能易也。伯乐之於马，卞和之於玉，如令马非绝尘，玉非连城，二人者必不顾。如令二人者顾之，而马与玉岂有变哉？马与玉而有变，则天下亦不号为伯乐、卞和矣。故以为人之贤不肖有定，而古之知人者，决於一见，而终其身不易。彼有改节易操者，必其始非真性，有矫而为之者，特其号为知人者之不至焉耳。孔子曰：「举尔所知。」盖谓已知之矣，则其举之不疑也。故大臣之相其君，其平日常有意於天下之人材，一旦而任事权，而举平日之所知，盖优然而有余。是以能佐国家成光明之业，其声名永与天地无穷。若夫取之於临时，处极贵之地，而欲以周知天下之人材，不能如其取於素之为裕也。

有光不材，不敢附於当世之贤者。念始初合下为县时，相知最深，盖不谓其不肖也。合下清明直亮，少所许可，而独於有光而加顾。自此合下为郡二千石，敭历外省。及陞中丞，治河漕济州、淮、扬间。有光数往来京师，道所历，合下未尝不垂顾念。合下非有私於有光，以为为国家急於当世之人材如此。前岁得举进士，合下方召入为司徒，时与诸进士旅见，合下独加礼异於寻常。今岁入觐，合下府第深严，有光一再见，然不拒逆而进之。合下不以綦贵轻天下之士，而犹惓惓於其素知者如此。有光自以诸生文学，不办治县，而事多泥古，与世乖忤。监郡及台省大吏无相知者，其考宜殿，而独免於过谪，则合下之於有光，信乎如古人所谓的然昭晰自断於内，而了於冥冥之中，此士之所以伸於知己者也。

然不能不惴惴自惧，恐其有改节易操而有负於合下者。有光之为县，不敢自附古人。然惟护持小民，而奸豪、大猾多所不便，遂腾谤议。顾今小民之情，不闻於上。故有光之受谗构无已。夫今铨部之所取信者监郡，监郡之刺举，未尽出於公与明。汉人有言，「陛下以使者为腹心，使者以从事为耳目，尚书之平，而决於百石之吏」，此亦今世之弊也。且监郡所荐举，无不极其褒美。语其治行，虽古之龚、黄、卓、鲁不能有加。然古之吏，皆积久而成。今并布衣诸生少年，远者仅二载，何治之卓卓如此？夫果能如此，则其县治矣，何迁代之後，其雕残犹故也？如此，则考其举刺，亦有类於谩欺者矣！况监郡之外，复有采取流言飞文，一被口语，无自全者。

合下清德重望，弹压百吏，凛然风裁，监郡者不敢为欺谩，其刺举必公与明，其谗说亦无自至于台省。然唐、虞之世，贤圣在朝，犹有谗说壬人。以周之盛，而寺人畏谗。则虽登明选公，举世咸仰合下赞翊圣朝之盛，而宁独无有光前之所论者？念三十余年受知於合下，今仕涂颠陨於铄金毁骨之日，至合下务委曲而全济之，此所以有伯乐、卞和之喻也。

又念前世宰相，未尝隔天下之士。世多议韩退之上宰相书，然退之非重爵禄者。顾三代之盛，上下之交常通，而於吾君吾相，有可以情告者。如王介甫平生高介，天子之所不能屈；当其穷而上宰相之书，自言其势之所宜怜者不讳也。况有光以合下之素知，若有所隐而不告，不又几於有负於合下哉？自古一士之不遇至微，而後之人追论其世，乃以一士之故而归咎於当世之公卿大臣者多矣。

今日之迁，自於铨部，非合下之所及知。第以为县既已无状，复勉而佐郡，益违其性。而志气衰沮，如败军之将，没世不复。欲从合下乞改一文学博士之官，以养老亲。顾自初登第时，已有此意，耻於求乞而有所不敢。若至今日乃言之，似近於时穷势迫，慕恋禄位而不知止；故敢以不肖之躯，求解而去。官虽微，而出处进退宜明，是以窃有求於合下；使知有光之仕宦，虽颠倒狼狈，未尝有负於合下平日之知。伏惟怜而哀之，使得全其身名以去，不堕落於谗人之口，不胜幸甚。凟冒威尊，不任惶恐之至。【此文崑山、常熟二本大异。以今观之，常熟本辞太峻，崑刻当是定本，今从之。中一段抄本与常熟本同，今附录之。有负于合下者之下云：「昨在京师，今万宗伯同年乡举也。万公，阳羡人，与有光所治连界。尝窃问万公曰：『公以我治县何如？』万公曰：『君治县无他，独小民无不爱君耳。』有光谢曰：『得一言，可以无愧。』万公当世贤者，非相欺也。」有此七十四字。而有光之为县不敢自附古人」至「遂腾谤议」三十字，却无之。盖初本改本不同，姑两存之。】