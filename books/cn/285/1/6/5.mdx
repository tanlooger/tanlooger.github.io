---
---
---
title: 上赵阁老书
---



有光自应举，连蹇不遇。常恨生当太平之盛，徒抱无穷之志，而年往岁徂，茕然无所向往。时张文隐公知之，时时称之於人。张公垂殁，以不能荐达为恨。然有光尝侍於公，间闻公论当世之士，独亟称明公，谓不惟於文章绝出，他时为国家建弘业者，终有赖焉。有光之乡人在明公门下者，亦颇言鄙人姓名，为明公之所垂记。虽以文隐公之故，然士固有相知者，则有不待付授言语相属而相契合者矣。

会明公忤时宰，屏居西蜀者十余年。有光始获举进士，在京师，思明公而不可见。徒念岷、峨之高，江水之长，怅然而叹。幸与明公生同时，而顾无由一见；以为今世则已矣，徒若读书而慕古人於百世之下。夫古之人往矣，而以为能知我者，何也？盖以我之知之，而知古人之生於今，必能知我也。明公之知之，则且同时矣，而不得一见，犹若异世然。此有光之所叹恨也。

既而为吏越中，明公始复登朝。及入觐，以为可以得见矣，而明公又以南迈。有光时尚在京师。一日，天子忽出手诏，还明公於朝。是时海内之士试都下者四五千人，皆叹天子之明圣能知人如此；明公能自结于天子之知如此。有光又私自喜：道之将行也，文隐公之知人不谬也；有光之羁穷，得所依归也。当是时，官程迫促，又不能迎拜明公於马首。

昨春自越还，遇瞿文懿公於乡，言入朝时，与明公尝以鄙人为荐，有惑於流言者，从中毁之。瞿公因言今世荐士之难：「吾与赵公知子深矣，力足以荐士矣，尚格而不行！」语毕，黯然不乐者久之。夫瞿公，乡里游从之旧，耳目日相接，固宜其不能忘。明公在万里之外，偶知於数十年之前，其不能忘而汲汲如此。求之於古，未有其比也。兹以入贺来，闻京师人皆道明公数相荐引之语，乃益自感伤，以为百世之下士之不遇，而闻明公之於有光如此，亦当有感慨而悲泣者矣。

今以有光数十年之向慕，一旦得见，令人不复徒念岷、峨之高，江水之长矣。此生幸甚！第以日月逾迈，若弗云来。自顾其中枵然，无可以为世用者。而州郡之职，又非其所任。孔子曰：「居则曰不吾知也。如或知尔，则何以哉？」有光於今日，益恐有负於明公之知，进退惶悸，伏惟明公有以处之。

又窃谓君子之所以无求於世者有二：盖不知我者，不当以求。既不知我矣，强求之，未有能知也。知求之而无益，故不求也。知我者，不必以求。既知我矣，无待於求之。苟待於求之，则非知也，故不必求也。夫然，则明公已知之矣。今所以复有言者，以往年为吏，差知自爱，亦自谓能使鳏寡孤独不失其所。顾不惟劳効不得上闻，而持衡之人，用一人之言，格天下之士，使士之有志不负朝廷、为生民计者，徒以不能诡随趋附，横被中伤，乃令晻蔽殁世而不见。使後之欲为循良者以为戒。何以厚天下风俗，而返汉代长者之风？此尤可痛也。

人才之在世，有难言者。以小才而议大谋，必厚訾。以邪人而察庄士，必重诬。如使贾谊、董仲舒、陆贽之徒，生於今之世，必不能与时文薄仗争长矣；汲黯、郑当时之治郡，必以无能见罢矣。恶直丑正，羣飞刺天。屈子之直行而受谤，荀卿之大儒而逃谗，萧望之之经师而拘持，必不免矣。巧捷者自进，长厚者自诎，寡浅者自升，崇竑者自晦：此卓荦奇伟之士所以不见於世，而天下之所以忧乏才者以此。

兹者天子特以明公为相，复改任铨部，诏旨皆从中出。天下想望丰采，士莫不鼓舞踊跃自矜奋。明公必有以把握天下之大机，与二三元老，经纶密勿，同心一德。凡所施为注措，上以仰答圣天子之知，下以慰天下士大夫生民之望。若古之巫咸、傅说，回斡元化，昭揭日月，光辅中兴，流声名於史策。时者难得而易失，遭时际会，亦何容易！有光自度已无用於世，而区区所见如此，略为明公陈之，非为一身之进退也。若身之进退，则在明公而已矣。若使狸搏牛，使虎捕鼠，固所不可。至谓怜其无用，姑使之苟一日之禄，如先王之世所以处侏儒、戚施、聋瞽之人者，亦非有光之所安也。君子伸於知己而诎於不知己，是以冒凟而忘其僭越焉。【此文旧刻删去五十余字，今从钞本正之。】

-------------------------