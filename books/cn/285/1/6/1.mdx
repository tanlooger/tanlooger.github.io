---
---
---
title: 上徐阁老书
---



四月十四日，进士归有光谨再仜少师相公合下。有光幸生明公之乡，相望不过百里。自少已知向仰，而无由得一接其声光。庚子之岁，举於南都，而所试之文，乃得达於左右。顾称赏之不置，时有获侍而与闻之者，辄相告以为幸矣。子之见知於当世之钜公长者如此。自後数试於礼部，遇明公之亲知，未尝不传道其语以为宠。有光之试，又辄不利，退而归耕於野。以为古之人有生同世而不相知者矣；有知之而异世者矣。不知者恨其同世，知之者恨其异世。今获与明公同世，而又知之。而明公方在日月之际，有光之蹇拙蔽翳，无复自振，以为今已矣，无以望明公之门矣，是同世而有异世之感也。

往岁，海虞瞿内翰见访，以为「子之不遇不足忧，即徐公当国，子之进有日矣。」今幸而适明公之当国，又幸随多士之末，而自获举以来，几又二月，不一望明公之辉光。此有光之所以食不甘味，寝不成寐者也。

有光尝读易，观消长变更之际，虽圣人不能无惧。而汉、唐、宋之君子，每履其际，其气不能不动，其色不能不形；而天下不能无惊以疑。盖以少不顺而激为大变者，有之矣。今明公处之宴然，而风俗世道为之潜易，如寒暑雨阳之至而人不觉。此古之大臣之所难也。

又尝读史，见汉文帝疏贾谊之少，而问冯唐之老。光武下冯衍之赋，而隆桓荣之经。两汉风俗治体，超轶後代，实在於此。今明公於科举之际，稍示意向，而海内枯槁之士，已于于焉乐观明公之化矣。於此之时，稍有蕴抱，谁不欲争自濯磨以自致於明公，不肯没没而已也？况有光被知于数十年之前者乎？今兹辄有干於阍人者，独以数十年之知，而不一见於明公；明公以数十年之知其人，而不见其一来，其亦不能无怪也。

昔曾舍人巩上范资政书云：「士之愿附於门下者多矣。使巩不自别於其间，固非巩之志，亦合下之所贱也。」有光素慕巩者，故不量其不能如巩，而欲学巩之自别焉。平生颇有所撰述，去家时，不及裒汇成编。橐中得杂稿十九首，谨以为贽。明公试览其文，知其非求於世者也。干冒尊严，伏增惶恐。有光再拜。【按汉书公孙弘传：「弘为丞相，开东合以延贤人。」颜师古注：合，小门也。正门避掾史出入，特开小门以接士。故後世之士上书于尊官称合下。又唐有宰相入合故事，详见五代史。尝见宋板韩文，韩公上书皆作合下，无阁下也。此集崑山本皆作合下，而常熟刻误作阁下，当是但知闺合【合依文义当作「阁」。】之义，而不解有开合入合之事，遂妄改耳。又称讳处，常熟本皆实填讳，而崑山本皆作某字。今按古人文集皆称名，故从常熟本填讳。曾孙庄识。】