---
---
---
title: 上瞿侍郎书
---



有光少年时，试白下，始识合下，深相慕爱。及先後举於有司，合下一日奋飞九天之上，顾犹不忘布素，见其潦倒，常所隐恻。

往张文隐公为考官，合下与同事。榜出而有光落第，见公於邸第。公忽忽不乐。对客曰：「吾为国得士三百人，不自喜；而以失一士为恨。」又谓有光曰：「吾阅天下士多矣。如子者，可谓入水不濡，入火不爇者也。在舘阁中，子之乡惟瞿太史深知之，成都赵孟静知之。」公再为考官，再见之，其言亦如是。又曰：「吾不能得子，二君者终必能得子矣。」

文隐公殁，有光年往岁徂，仕进之心落然。然犹不敢自废罢，徒以文隐公垂殁惓惓之望，亦恃在朝如合下相知者，有所向往耳。间得奉颜色，合下所以接引而加隐恻者尤甚。

前岁始获第，适合下赐告还乡，孤旅之迹，茕茕无依。随调为吏吴兴。夏初入觐还，幸遇合下於京口，所以道生平，慰藉益勤。吴兴西，古鄣南，属在山水穷僻、龙蛇虎豹之与处，黾勉二载，拊循孤穷，以不负孔子之训。诸奸豪、大猾不便者，亟腾谤议，当道怜之，未加黜谪。然羽翼摧残，形神惨沮，方图所以自解而去。因见合下，加奖拔之语，以为士固伸於知己，自此意气复生。方将刷饰於尘垢之中，奋拔於泥涂之内，振迅於厄塞之区；跃然如即拜下风，侍君子，览盛德之辉光。

迩者除书忽下，觖然失望。顾已长贫贱，今备朝籍为六品官，岂求逾分？然窥测当道者意向，盖薄示之谪谴，而往时谗构之说益行矣。计此时除书之下，合下甫到京，席未及暖。国家之议，未有所及，进贤退不肖之志未行也。夫君命无所逃。然朝廷之命官，亦量其才器之所任；士君子处世，亦自度其力分之所堪。而今以为治县之不能，而使之佐郡，非其任也；自知夫治县之不能，而冒以佐郡，非所堪也。苟而赴之，其为自欺而欺君甚矣。

天子新即位，天下之士起废者数十人，皆出於膏肓沉没之中，赫然光显。有光自顾，垂髫荷先朝教养之恩，贡于成均，荐于京兆，无岁不与计偕。望天就日之诚，白首而不摧挫。先皇帝末年始收之。顾今同举进士者，大半超拔，而有光在诸进士之中，复不得比数。以是知其命之有所限，而才之无用也。夫以合下之知己，而有光不获自伸，则无可望者矣。易曰：「君子见几而作，不俟终日。」士之出处进退，迟速有几。自非知几之君子，徘徊疑顾之间，其受中伤多矣。以合下之知未及举，而小人谗构之说亟行，知君子之道莫胜也。其机械且复藏於冥冥之中，未知所究，安敢望荣进之涂哉？

夫志士去国，不毁其名。荀卿、屈原、贾生、董仲舒之徒，去其国而犹全其名。如此四子者，生於今之世，犹难矣。所以复敢凟於合下者。非复有望於荣进，亦欲使之得全其後之名而已。夫能爱惜天下之人材，不得进而成就之，使致其功；抑使退而成就之，使不失其名，此为合下知己之大赐也。今已具疏请告，以为小官之去就，亦当有礼，不宜黯默以受谗人之构陷也。又在县时，获保举者二。应建储诏，得恩封，欲求敕命。愿一言主者，使先人蒙恩地下，人子之志愿毕矣。无任恳恋之至。不宣。有光再拜。