---
---
---
title: 跋禹贡论後
---



禹贡论五十二篇，得之魏恭简公，而亡友吴纯甫家藏有禹贡图，皆淳熙辛丑泉州旧刻也。泰之此书，世称其精博。然予以为山川土地，非身所履，终无以得其真。太史公言张骞穷河源，乌睹所谓崑仑者。元世祖至元十七年，使驿治运河土番朵甘思西鄙星宿海，所谓河源者，始得其真。如泰之所辨鸟鼠同穴数百言，以为二山，而吾郡都太仆常亲至其山，见鸟鼠来同穴。乃知宇宙间无所不有，不可以臆断也。