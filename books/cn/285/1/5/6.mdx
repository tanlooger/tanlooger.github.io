---
---
---
title: 跋广平宋文贞公碑【大历七年】
---



右广平宋文贞公碑，颜鲁公书，在今沙河县之东北康陵。丁丑之年，太末方思道为沙河令，碑已断没，出之土中，熔二百斤铁，贯而续之。今方公所为修复封树，皆无存矣。惟此碑屹立於风霜烈日之中，恐亦不能久也。欧阳文忠公以谓鲁公真蹟今世在者，得其零落之余，犹足以为宝。今此碑剥蚀犹少，况以广平之重，使欧公得之，其为珍赏，当倍他书矣。