---
---
---
title: 题金石录後
---



余少见此书于吴纯甫家，至是，始从友人周思仁借抄，复借叶文庄公家藏本校之。观李易安所称，其一生辛勤之力，顷刻云散，可以为後世藏书之戒。然予生平无他好，独好书，以为适吾性焉耳，不能为後日计也。文庄公书，无虑万卷。至今且百年，独无恙。繙阅之余，手迹宛然，为之敬叹云。嘉靖三十八年十月既望题。

题隶释後丙辰岁，予在南宫。见关、陕之士，问前岁地震，云：「往往数百里崩陷，华山亦忽低小。秦、雍之间，碑石多摧碎，圜如鹅卵，殆不可晓。」夫去古益远，古碑存者无什一矣，况天地陵谷之异乎！然则欧阳公、赵德夫、洪景伯所录，恐今不可复见也。因钞洪氏隶释，附记於此。

跋何博士论後右何博士备论二十八篇，今缺二篇。而苻秦论颇有脱误。又编写失次，未得善本校之。宋世土大夫，愤於功之不竞，而喜论兵如此。熙宁间，徐僖、萧注、熊本、沈起之徒，用之而辄败。天子寻以为悔。元符、政和开边之议复起，驯致国亡。呜呼！兵岂易言哉？

题仕履重光册昔唐尚书左丞孔戣，国子司业杨巨源，皆以七十去官。韩文公於孔公，深叹其贤於人。其送杨少尹序，比之广、受二子，至想见其去时城外送者，道边观者，盖爱慕之至，以为不可及。而欧阳公思颍【颍原刻误作「頴」，依欧阳永叔集校改。】之志，未尝一日少忘，每有蹉跎之叹。自谓日渐短，心渐迫，有志於强健之时，未遂於衰老之後，其意亦可悲矣。

吾崑天方张先生与石川先生父子，皆乞身於方艾之年。恩诏有品服之褒，廷臣有列剡之荐，康强寿考，放迹名山，岂非古今之所难得者与？是卷备载二先生致政始末，而海内名卿题识尤多。若前大司寇箬溪顾公、大司空南坦刘公，方与石翁为湖南社会，志同道合，其称许之固宜。若大冢宰咸宁王公以下，皆八座卿少之列，方翱翔天衢，而褒美之尤不一而足。