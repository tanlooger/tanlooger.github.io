---
---
---
title: 题弘玄先生赞後
---



弘玄先生，姓秦氏，名云，字起和。予姨母之夫也。娄县治吴淞江北，而先妣家在江南，姊娣同嫁县城中，往来尤亲。先妣早弃予，少不复能记忆。先生追道旧事，问之家君，始知其详，为之流涕。家君与先生今年皆七十有六，姨母长一年，今皆康健。而先妣之没，四十七年矣。因书先生传赞，不胜悲感，亦秦风渭阳之志也。