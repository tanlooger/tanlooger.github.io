---
---
---
title: 题兴都志後
---



兴都志，工部尚书顾璘奉进。圣旨以体例不合，皇考妣圣蹟，有国史实录备载，宝藏金匮，有不当赞书者。太仓潘德元为承天府同知，以志抄本见示，云：「此志後复进呈，上以手拨去，礼部遂不敢刊行。」按：志止宜载陵邸殿宇，献皇事不当续书，既得旨，复不能改，宜见却也。

献皇在国，尚书孙交，甚见亲礼。宫中有所思食物，辄令中使於孙尚书家索之。交宅并阳春台，即以台偏地与之，仍为筑垣扉，遶交第後。上即位，有中人言阳春台地为孙尚书家所占。上曰：「此皇考予之，朕何敢夺！」上之笃孝如此。

交，成化辛丑进士，正德中吏部右侍郎。忤刘瑾，改南京。瑾诛，进南京吏部尚书。寻召入户部，赐玉带麒麟服。免归。嘉靖初，召还。复谢病归。加太子太保、进阶光禄大夫、柱国，谥恭僖，赠少保，盖以旧恩也。交有女，献皇欲聘为世子妃，交言「王下交我诚厚，然吾女不欲纳王宫。」固谢之。献皇颇不乐，後亟求引去。交盖以此自嫌。其女遂不复嫁人而卒。然上终始厚待之也。潘君所闻如此。

先君云：外祖太常卿夏公，与孙交尚书有旧。正德时，外祖家人至京师，孙夫人自呼入，问死生及家事，为之出涕。以此知前辈交情之厚。偶因潘别驾谈及孙尚书事，思先君之言，并记之。【按二公不同时，疑有误。】