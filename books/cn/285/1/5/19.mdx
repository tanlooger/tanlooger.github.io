---
---
---
title: 题立嗣辨後
---



锡命无子，而同父弟宜亦未有子，故以同祖兄宠之子能白为子。时宠有三子，故以能白与锡命子之，其理顺矣。迨後宜生三子，而宠子皆殁。议者谓能白当还宠，而宜子当後锡命。锡命是以为此辨。以为等之兄弟之子，而二十余年蜾蠃式谷之恩，不忍更也。不忍更者，情也，情之所在，即礼也。昔诸葛亮取兄瑾子乔为子，及亮有子瞻，而恪被诛无嗣，亮遣乔还嗣瑾祀。锡命今尚无子，与亮异。而宠未尝无子，而无孙，独可使能白之子嗣之，庶乎无憾也已。