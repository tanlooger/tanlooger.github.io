---
---
---
title: 书沈母贞节传後
---



笠江先生为沈母贞节传，言其孝慈贞淑，女则备矣。余同年友徐子羽，与沈氏为姻家。为予言：母生平未尝跛倚，不妄言笑。其事姑也，以姑爱放生，遇凡禽鸟为人所得，必买而纵之；架食以饲飞鸟，飞鸟恒满於其前。母辄彷效其姑，故其庭中，飞鸟常依人不去也。长子日就，问学县中。次子日新，兼治生产。兄弟更衣而出，共器而食。四十余年，不闻有间言。子羽之言如此，贤母之懿德，益章章矣。子羽又言：沈氏遇仙人吕洞宾者盖三世。余以是知仙人之在天地间，常乘云气，千岁而不化也。沈氏无求於仙，而仙者即之，其世德积善之所感，有以哉！传所有，不论，论其遗事云。母姓蔡氏，上海沈露之妻。年二十六而寡。年五十，有司奏旌其门，时嘉靖三十八年。