---
---
---
title: 题瀛涯胜览
---



余友周孺允，家多藏书。予尝从求星槎集以校家本，孺允并以此书见示。盖二人同时入番，可以相参考，亦时有古记之所不载者。昔文文山自北海渡扬子江，便诵东坡「兹游奇绝冠平生」之句。入乱礁洋，青翠万叠，不可名状。今海南际天万里，其日月风云山水之殊异，惜无以极其恢诡之辞也。己未潮生日书。

题文太史书後次谷宝藏衡山真蹟六十年，几失而复得之，为之甚喜。以此见衡老之重于时，而次谷之好尚可爱敬也。然衡老所称顾仲瑛事，疑非其类。真愚游舘阁诸公间，与之倡和，乃一时公卿之雅致。而金粟道人，其高风殆不可及。如张翥、杨维祯、柯九思、李孝光诸名贤，岂江南豪右之所可笼致也哉？衡老盖率尔酬应之作，二事本不可以相比也。