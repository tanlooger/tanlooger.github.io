---
---
---
title: 方山子傳
---



方山子傳[1]


方山子，光、黄間隱人也[2]。少時慕朱家、郭解爲人[3]，閭里之俠皆宗之[4]。稍壯，折節讀書，欲以此馳騁當世，然終不遇。晚乃遯於光、黄間，曰岐亭[5]。庵居蔬食，不與世相聞。棄車馬，毁冠服，徒步往來山中，人莫識也。見其所著帽，方屋而高[6]，曰：“此豈古方山冠之遺像乎[7]！”因謂之方山子。

余謫居於黄，過岐亭，適見焉[8]。曰：“嗚呼！此吾故人陳慥季常也，何爲而在此？”方山子亦矍然問余所以至此者。余告之故，俯而不答，仰而笑，呼余宿其家。環堵蕭然[9]，而妻子奴婢皆有自得之意。余既聳然異之，獨念方山子少時，使酒好劍，用財如糞土，前十有九年[10]，余在岐下[11]，見方山子從兩騎，挾二矢，游西山，鵲起於前，使騎逐而射之，不獲，方山子怒馬獨出[12]，一發得之。因與余馬上論用兵及古今成敗，自謂一世豪士。今幾日耳，精悍之色，猶見於眉間，而豈山中之人哉？

然方山子世有勛閥，當得官，使從事於其間，今已顯聞[13]。而其家在洛陽，園宅壯麗，與公侯等。河北有田，歲得帛千匹，亦足以富樂。皆棄不取，獨來窮山中，此豈無得而然哉？

余聞光、黄間多異人，往往陽狂垢污，不可得而見，方山子儻見之與！

[1]録自《東坡七集·前集》卷三三。元豐四年（1081）作。方山子，陳慥，見前《陳季常所蓄朱陳村嫁娶圖》詩注。

[2]〔光〕光州，治所在今河南潢川縣。

[3]〔朱家、郭解〕漢時著名游俠，見《史記·游俠列傳》。

[4]〔閭里之俠〕鄉里之俠士。

[5]〔岐亭〕在麻城縣西南。以上寫陳慥自少而壯而晚的情況，用順敍法。

[6]〔屋〕帽頂。《晉書·輿服志》：“江左時野人已着帽，但頂圓耳，後乃高其屋云。”

[7]〔方山冠〕漢時祭祀宗廟時樂人所戴。《後漢書·輿服志下》：“方山冠，似進賢（冠名），以五采縠爲之。祠宗廟，《大予》、《八佾》、《四時》、《五行》樂人服之，冠衣各如其行方之色而舞焉。”

[8]〔余謫居於黄三句〕蘇軾《岐亭五首敍》：“元豐三年正月，余始謫黄州。至岐亭北二十五里，山上有白馬青蓋來迎者，則余故人陳慥季常也。爲留五日，賦詩一篇而去。”可參看。

[9]〔環堵蕭然〕用陶潛《五柳先生傳》“環堵蕭然，不蔽風日”成句。

[10]〔前十有九年〕嘉祐八年（1063）蘇軾任鳳翔簽判時，陳希亮來任知府，蘇軾與其第四子（幼子）陳慥訂交，至是年正十九年。

[11]〔岐下〕即鳳翔，境内有岐山。

[12]〔怒馬〕拉緊馬繮，使馬怒而急奔。

[13]蘇軾《陳公弼傳》：陳希亮（公弼）“當蔭補子弟，輒先其族人，卒不及其子慥。”

【評箋】　《三蘇文範》卷一六引楊慎云：“按方山始席膴爲俠，後隱光、黄間零落。此傳却敍其棄富貴而甘蕭索，爲有自得，（有）回護他處。然中述其少年使酒一段，結語云‘光、黄人，每佯狂垢汙’，自不可掩。”又引袁宗道云：“方山子小有俠氣耳。因子瞻用筆，隱見出没形容，遂似大俠。”（此段《蘇長公合作》補卷下引作王聖俞語）

《蘇長公合作》補卷下：“傚《伯夷》《屈原傳》，亦敍事、亦描寫、亦議論，若隱若見，若見其人于楮墨外。”又引李贄云：“變傳之體，得其景趣，可驚可喜。”

《宋大家蘇文忠公文抄》卷二三：“奇頗跌宕，似司馬子長。”又云：“此篇《三蘇文粹》不載。余特愛其煙波生色處，往往能令人涕洟，故録入之。”

儲欣《唐宋十大家全集録·東坡集録》卷五：“模韓。”其《唐宋八大家類選》卷一三又云：“隱字、俠字，一篇骨子。”“始俠而今隱，俠處寫得豪邁，鬚眉生動，則隱處益復感慨淋漓，傳神手也。”

《晚村精選八大家古文》：“陳季常非真隱者，其隱亦俠之變相耳。坡公於此意能傳之而不露。”

《唐宋八家文讀本》卷二四：“生前作傳，故别於尋常傳體，通篇只敍其游俠隱淪，而不及世系與生平行事，此傳中變調也。寫游俠鬚眉欲動，寫隱淪姓字俱沉，自是傳神能事。”

賴山陽云：“東坡自謂：軾雖能言語，於史事不是當行家。後人亦服其議論，不稱敍事，然如此一傳，可謂得龍門神髓矣。”又云：“文如游龍在雲中，乍現乍隱，究不露全身，所以爲妙。”（《纂評唐宋八大家文讀本》卷七引）

劉大櫆云：“鹿門‘煙波生色’四字，足盡此文之妙。”（《唐宋文舉要》甲編卷八引）

李剛己云：“東坡文字長於議論，敍事之作，不逮韓、歐遠甚，惟此篇跌宕有奇氣。”（同上）