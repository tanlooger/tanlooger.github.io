---
---
---
title: 祭歐陽文忠公文
---



祭歐陽文忠公文[1]


嗚呼哀哉！公之生於世，六十有六年。民有父母[2]，國有蓍龜[3]，斯文有傳[4]，學者有師，君子有所恃而不恐，小人有所畏而不爲；譬如大川喬嶽[5]，不見其運動，而功利之及於物者，蓋不可以數計而周知。今公之没也，赤子無所仰芘，朝廷無所稽疑，斯文化爲異端，而學者至於用夷[6]，君子以爲無爲爲善，而小人沛然自以爲得時；譬如深淵大澤，龍亡而虎逝，則變怪雜出，舞鰌鱓而號狐狸[7]。昔其未用也，天下以爲病[8]；而其既用也，則又以爲遲[9]；及其釋位而去也，莫不冀其復用[10]；至其請老而歸也，莫不惆悵失望[11]，而猶庶幾於萬一者，幸公之未衰，孰謂公無復有意於斯世也，奄一去而莫予遺[12]！豈厭世溷濁，絜身而逝乎？將民之無禄[13]，而天莫之遺[14]？昔我先君懷寶遁世，非公則莫能致[15]，而不肖無狀，因緣出入[16]，受教於門下者，十有六年於兹[17]。聞公之喪，義當匍匐往救，而懷禄不去，愧古人以忸怩[18]，緘詞千里[19]，以寓一哀而已矣！蓋上以爲天下慟，而下以哭其私。嗚呼哀哉！尚享！

[1]録自《東坡七集·前集》卷三五。熙寧五年（1072）九月，歐陽修死，蘇軾作此文，時任杭州通判。

[2]〔民有父母〕《詩·小雅·南山有臺》：“樂只（哉）君子，民之父母。”此贊美歐陽修做官愛民如子。

[3]〔蓍龜〕蓍草和龜甲，古時用以占卜。此贊美歐陽修政見卓越，爲國決疑定策。

[4]〔斯文〕《論語·子罕》：“天之將喪斯文也。”斯文，原指禮樂制度，此指儒道和文章。〔斯文有傳〕蘇軾《六一居士集序》謂宋開國以來，“斯文終有愧于古，士亦因陋守舊，論卑而氣弱。自歐陽子出，天下争自濯磨，以通經學古爲高”。

[5]〔喬嶽〕高山。

[6]〔赤子四句〕分承上面“民有父母”四句。芘，同“庇”。夷，指外來之佛教。歐陽修曾作《本論》三篇，申斥佛教。《六一居士集序》：“歐陽子没十有餘年，士始爲新學，以佛、老之似，亂周、孔之實，識者憂之。”

[7]〔鰌〕同“鰍”，俗稱泥鰍。〔鱓〕同“鱔”，黄鱔。

[8]〔昔其未用也以下數句〕《蘇長公合作》卷八：“此下凡五轉，波洄曲折，一轉一淚。”

[9]〔而其既用也二句〕嘉祐五年（1060）十一月，歐陽修始任樞密副使。六年閏八月，轉參知政事，時已五十五歲。

[10]〔及其釋位而去也二句〕治平四年（1067）三月，歐陽修罷參知政事，出知亳州（今安徽亳縣）。

[11]〔至其請老而歸也二句〕熙寧四年（1071）六月，歐陽修以觀文殿學士、太子少師致仕，退居潁州，時年六十五歲。

[12]〔奄〕忽。

[13]〔將〕還是。

[14]〔天莫之遺〕《左傳·哀公十六年》：“孔子卒，公（魯哀公）誄之曰：‘昊天不吊（憐），不憖（願）遺一老。’”

[15]〔昔我先君二句〕蘇洵于嘉祐元年（1056）攜蘇軾兄弟入京，曾以所作文二十篇（《宋史·蘇洵傳》作二十二篇）獻歐陽修，歐“大愛其文辭，以爲賈誼、劉向不過也”（《東都事略·蘇洵傳》），薦爲祕書省校書郎。懷寶避世，謂滿腹經綸，避世不用。

[16]〔因緣〕機緣，機會。

[17]〔十有六年〕蘇軾于嘉祐二年（1057）中進士，主考官即歐陽修，至此時正十六年。

[18]〔忸怩〕慚愧。《書·五子之歌》：“顔厚有忸怩。”古人有棄官奔師喪之例。

[19]〔緘詞〕封寄祭文。

【評箋】　樓昉云：“模寫小人情狀，極其底藴，介甫門下觀之，能無怒乎？（按，樓批‘學者至于用夷’句云：‘此説王介甫’；批‘小人沛然自以爲得時’句云：‘此説章子厚、吕惠卿輩，下得言語好。’）然歐陽之存亡，其關于否泰消長之運如此，非坡公筆力不能及也。”（《晚村精選八大家古文》引，《三蘇文範》卷十六引此段，作羅洪先語。）

楊廷和云：“前二段見歐公之存亡，關係朝廷國家否泰消長之運。第三段倒説轉來，自未用而既用，即釋位而請老，直至於死。第四段知兩世通家之好，却兩句括世道之感，朋友之懷。”（《三蘇文範》卷一六引）

鄭之惠《蘇長公合作》卷八：“善用長句，是太白歌行體。”

《宋大家蘇文忠公文抄》卷二八：“歐陽文忠公知子瞻最深，而子瞻爲此文以祭之，涕入九原矣。”

《晚村精選八大家古文》：“只言世之不可無公，而天不憗遺，以致其哀悼之意，依倣尼父誄，其尊歐陽也至矣。今人爲之，必將稱述道德功勛，何異佛頭着穢？”

沈德潛《唐宋八家文讀本》卷二四：“朝無君子，斯文失傳，爲天下慟也；敍兩世見知于公，哭其私也。末語收拾通體，而情韻幽咽，自然惻惻感人。”

王文濡《評校音注古文辭類纂》卷七四：“大處落墨，勁氣直達，讀之想見古大臣之概。”