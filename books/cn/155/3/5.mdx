---
---
---
title: 喜雨亭記
---



喜雨亭記[1]


亭以雨名，志喜也。古者有喜則以名物，示不忘也。周公得禾，以名其書[2]；漢武得鼎，以名其年[3]；叔孫勝狄，以名其子[4]。其喜之大小不齊，其示不忘一也。

余至扶風之明年[5]，始治官舍，爲亭於堂之北，而鑿池其南，引流種木，以爲休息之所。是歲之春，雨麥於岐山之陽[6]，其占爲有年。既而彌月不雨，民方以爲憂。越三月乙卯乃雨[7]，甲子又雨[8]，民以爲未足；丁卯大雨[9]，三日乃止。官吏相與慶於庭，商賈相與歌於市，農夫相與忭於野，憂者以樂，病者以愈，而吾亭適成。

於是舉酒於亭上以屬客[10]，而告之曰：“五日不雨可乎？”曰：“五日不雨則無麥。”“十日不雨可乎？”曰：“十日不雨則無禾。”無麥無禾，歲且薦飢[11]，獄訟繁興，而盜賊滋熾。則吾與二三子，雖欲優游以樂於此亭，其可得耶？今天不遺斯民，始旱而賜之以雨，使吾與二三子，得相與優游而樂於亭者，皆雨之賜也。其又可忘邪？

既以名亭，又從而歌之。歌曰：使天而雨珠，寒者不得以爲襦；使天而雨玉，飢者不得以爲粟。一雨三日，繄誰之力[12]？民曰太守[13]，太守不有。歸之天子，天子曰不。歸之造物，造物不自以爲功，歸之太空。太空冥冥，不可得而名，吾以名吾亭。

[1]録自《經進東坡文集事略》卷四十八。蘇軾于嘉祐六年（1061）十二月到鳳翔簽判任，本篇云：“余至扶風之明年”，當作于嘉祐七年（1062）。喜雨亭，在鳳翔府城東北。

[2]〔周公得禾二句〕《尚書·微子之命》：“唐叔得禾，異畝同穎（異株而合爲一個稻頭），獻諸天子。王命唐叔，歸周公於東，作《歸禾》。周公既得命禾，旅（宣揚）天子之命，作《嘉禾》。”

[3]〔漢武得鼎二句〕《史記·孝武本紀》載漢武帝元狩七年（116）夏六月，汾陰巫錦得寶鼎，奏聞，“迎鼎至甘泉”。改年號爲元鼎。

[4]〔叔孫勝狄二句〕《左傳·文公十一年》載狄人侵魯，魯文公使叔孫得臣擊敗狄軍，獲僑如，因“以命（名）宣伯（叔孫得臣之子）”。杜預注：“因名宣伯曰僑如，以旌其功。”

[5]〔扶風〕舊郡名，即指鳳翔府。

[6]〔雨麥〕天上落下麥子。一説播種麥子。

[7]〔越三月〕因乙卯爲三月八日，故“越”作“至”解。

[8]〔甲子〕三月十七日。

[9]〔丁卯〕三月二十日。

[10]〔屬（zhǔ）客〕向客人敬酒。

[11]〔薦（jiàn）飢〕《左傳·僖公十三年》：“冬，晉薦飢。”孔穎達疏引李巡曰：“連歲不熟曰薦。”

[12]〔繄（yī）〕語助詞，近“維”字義。

[13]〔太守〕郎曄《經進東坡文集事略》卷四八注云：“時陳希亮公弼守鳳翔。”王文誥《蘇詩總案》卷四，謂嘉祐八年正月“宋選罷鳳翔任，陳希亮自京東轉運使來代”。則太守應指宋選（字子才，滎陽人）。王説是。

【評箋】　樓昉云：“蟬脱汙濁之中，浮游塵埃之外，所謂以文爲戲者。”（《三蘇文範》卷一四引）

虞集云：“此篇題小而語大，議論干涉國政民生大體，無一點塵俗氣，自非具眼者未易知也。”（同上。《蘇長公合作》卷一引作姜寶語）

王世貞云：“凡人作文字，須是筆頭上擇（攑）得數百鈞起。此篇與范文正公《岳陽樓記》看來筆力有千鈞重。”（同上。《蘇長公合作》卷一引作茅坤語）又云：“看來東坡此篇文字，胸次洒落，真是半點塵埃不到。”（《蘇長公合作》卷一引）

林次崖云：“説喜雨處，切當人情；末雖似戲，然自太守而歸功天子、造化，亦是實理，非虚美也。”（《蘇長公合作》卷一）

錢文登云：“一反一正，説盡喜雨之情。”（同上）

茅坤《宋大家蘇文忠公文抄》卷二五：“公之文好爲滑稽。”

儲欣《唐宋十大家全集録·東坡集録》卷五：“淺製耳。”但其《唐宋八大家類選》卷一二却云：“從亭上看出喜雨意，掩映有情。”

《天下才子必讀書》卷一五：“亭與雨何與，而得以爲名？然太守、天子、造物既俱不與，則即以名亭固宜。此是特特算出以雨名亭妙理，非姑涉筆爲戲論也。”

《御選唐宋文醇》卷四四：“天固妙萬物而不有者也，軾故曰：‘造物不自以爲功，歸之太空也。’雖然，妙萬物而不有，萬物是以大有，人人不自有其善，天下於是大善，而豈區區焉，斤斤焉，飾貌矜情，以諧媚君父，矯誣上天云爾哉？軾斯記也，幾于道矣。而茅坤謂之滑稽，儲欣謂之淺製，洵乎高言不入於衆人之心也。”