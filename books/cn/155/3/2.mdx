---
---
---
title: 上梅直講書
---



上梅直講書[1]


某官執事：某每讀《詩》至《鴟鴞》[2]，讀《書》至《君奭》[3]，常竊悲周公之不遇。及觀《史》，見孔子厄於陳、蔡之間，而絃歌之聲不絶[4]。顔淵、仲由之徒，相與問答。夫子曰：“‘匪兕匪虎，率彼曠野[5]’，吾道非耶？吾何爲於此？”顔淵曰：“夫子之道至大，故天下莫能容；雖然，不容何病？不容然後見君子。”夫子油然而笑曰[6]：“回！使爾多財，吾爲爾宰[7]。”夫天下雖不能容，而其徒自足以相樂如此。乃今知周公之富貴，有不如夫子之貧賤。夫以召公之賢，以管、蔡之親[8]，而不知其心，則周公誰與樂其富貴？而夫子之所與共貧賤者，皆天下之賢才，則亦足與樂乎此矣[9]！

軾七、八歲時，始知讀書。聞今天下有歐陽公者，其爲人如古孟軻、韓愈之徒；而又有梅公者，從之游，而與之上下其議論[10]。其後益壯，始能讀其文詞，想見其爲人，意其飄然脱去世俗之樂而自樂其樂也。方學爲對偶聲律之文，求升斗之禄，自度無以進見於諸公之間。來京師逾年[11]，未嘗窺其門。今年春，天下之士，羣至於禮部[12]，執事與歐陽公實親試之，誠不自意，獲在第二。既而聞之人，執事愛其文，以爲有孟軻之風，而歐陽公亦以其能不爲世俗之文也而取焉。是以在此，非左右爲之先容[13]，非親舊爲之請屬，而嚮之十餘年間聞其名而不得見者，一朝爲知己。退而思之，人不可以苟富貴，亦不可以徒貧賤[14]，有大賢焉而爲其徒，則亦足恃矣！苟其僥一時之幸，從車騎數十人，使閭巷小民聚觀而贊嘆之，亦何以易此樂也！《傳》曰：“不怨天，不尤人[15]”，蓋“優哉游哉，可以卒歲[16]”。執事名滿天下，而位不過五品，其容色温然而不怒，其文章寬厚敦樸而無怨言，此必有所樂乎斯道也。軾願與聞焉！

[1]録自《經進東坡文集事略》卷四一。此爲嘉祐二年（1057）蘇軾中進士後致梅堯臣信。梅時任國子監直講，爲此次考試之編排評定官。

[2]〔《鴟鴞》〕《詩·豳風》篇名。《毛詩序》：“《鴟鴞》，周公救亂也。成王未知周公之志，公乃爲詩以遺王，名之曰《鴟鴞》焉。”詩託鳥言志，訴説其處境之難。

[3]〔《君奭》〕《書》篇名。《書·君奭》序云：“召公爲保（太保），周公爲師（太師），相成王爲左右。召公不悦，周公作《君奭》。”召公奭誤信周公篡位之流言，周公作此文以自辯，兼以互勉。

[4]〔《史》〕孔子困陳事，見《史記·孔子世家》。

[5]〔匪兕二句〕見《詩·小雅·何草不黄》，言身非野獸却行於曠野。兕，一種野牛。

[6]〔油然〕自然而然貌。（亦作盛興貌）一作“猶然”，温和貌。

[7]〔宰〕掌管。此二句爲戲笑語，以見孔子師徒雖處困境而仍“相樂”。

[8]〔管、蔡〕周公之弟管叔（名鮮）、蔡叔（名度），他們散布周公將要篡位的流言。

[9]以上謂周公雖富貴而不樂，不如孔子之雖貧賤而足樂。金聖嘆云：“空中忽然縱臆而談，劣周公，優孔子，豈不大奇？”（《天下才子必讀書》卷一四）吴楚材等云：“雙收周公、孔子，暗以孔子比歐梅，以其徒自比，意最高而自處亦高。”（《古文觀止》卷一一）

[10]〔上下〕原義增減，此謂互相討論，或發揮，或商榷。

[11]〔來京師〕蘇軾於嘉祐元年五月抵京師（開封）；九月參加舉人考試，獲中；次年春再參加進士考試。

[12]〔禮部〕《資治通鑑》卷二一四：“舊制，考功員外郎掌試貢舉人。……（開元二十四年）三月，壬辰，敕自今委禮部侍郎試貢舉人。”（又見《唐摭言》卷一《進士歸禮部》條）宋朝亦承此制。

[13]〔左右〕指歐、梅身邊親近之人。下“先容”，先爲推薦、關説。

[14]〔不可以徒貧賤〕不可徒然安于一般庸碌的貧賤處境。應上“貧賤而足樂”。

[15]〔《傳》曰數句〕見《論語·憲問》：“子曰：‘不怨天，不尤人。’”

[16]〔優哉游哉二句〕《左傳·襄公二十一年》引“《詩》曰：‘優哉游哉，聊以卒歲！’”（按，今《詩·小雅·采菽》僅“優哉游哉”一句。）

【評箋】　楊慎選、袁宏道參閲《三蘇文範》卷一三引楊慎云：“此書敍士遇知己之樂，遂首援周公有蔡管之流言，召公之不悦，乃不能相知，以形容其樂，而自比於聖門之徒。”又眉批（疑袁宏道語）云：“此書本敍遇知己之樂，末復以樂乎斯道爲梅公頌，通篇不脱一樂字貫串，意高詞健。”

唐順之《文編》卷四九：“以樂字相唤應。”

茅坤《宋大家蘇文忠公文抄》卷九：“文瀟洒而入思少吃緊。”

儲欣《唐宋八大家類選》卷九：“先將聖賢師友相樂立案，因説己遇知梅公之樂，且欲聞梅公之所以樂乎斯道者，最占地步，最有文情。”

金聖嘆《天下才子必讀書》卷一四：“文態如天際白雲，飄然從風，自成卷舒。人固不知其胡爲而然，雲亦不自知其所以然。”

沈德潛《唐宋八家文讀本》卷二三：“見富貴不足重，而師友以道相樂，乃人間之至樂也。周公孔顔，憑空發論；以下層次照應，空靈飄洒。東坡文之以韻勝者。”