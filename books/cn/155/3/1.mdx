---
---
---
title: 刑賞忠厚之至論
---



刑賞忠厚之至論[1]


堯舜禹湯文武成康之際，何其愛民之深，憂民之切，而待天下之以君子長者之道也！有一善，從而賞之，又從而咏歌嗟嘆之；所以樂其始，而勉其終。有一不善，從而罰之，又從而哀矜懲創之[2]；所以棄其舊，而開其新。故其吁俞之聲[3]，歡忻慘戚，見於虞夏商周之書。

成康既没，穆王立，而周道始衰，然猶命其臣吕侯而告之以祥刑[4]。其言憂而不傷，威而不怒，慈愛而能斷，惻然有哀憐無辜之心，故孔子猶有取焉。《傳》曰：“賞疑從與，所以廣恩也；罰疑從去，所以謹刑也[5]。”

當堯之時，皋陶爲士[6]。將殺人，皋陶曰：“殺之”，三。堯曰：“宥之”，三[7]。故天下畏皋陶執法之堅，而樂堯用刑之寬。四岳曰：“鯀可用[8]！”堯曰：“不可！鯀方命圮族[9]。”既而曰：“試之！”何堯之不聽皋陶之殺人，而從四岳之用鯀也？然則聖人之意，蓋亦可見矣。《書》曰：“罪疑惟輕，功疑惟重。與其殺不辜，寧失不經[10]。”嗚呼！盡之矣！

可以賞，可以無賞，賞之過乎仁；可以罰，可以無罰，罰之過乎義。過乎仁，不失爲君子；過乎義，則流而入于忍人[11]。故仁可過也，義不可過也。古者賞不以爵禄刑不以刀鋸。賞以爵禄，是賞之道行於爵禄之所加，而不行於爵禄之所不加也[12]。刑以刀鋸，是刑之威施於刀鋸之所及，而不施於刀鋸之所不及也。先王知天下之善不勝賞，而爵禄不足以勸也；知天下之惡不勝刑，而刀鋸不足以裁也，是故疑則舉而歸之於仁。以君子長者之道待天下，使天下相率而歸於君子長者之道，故曰：忠厚之至也！

《詩》曰：“君子如祉，亂庶遄已；君子如怒，亂庶遄沮[13]。”夫君子之已亂，豈有異術哉？制其喜怒[14]，而不失乎仁而已矣！《春秋》之義，立法貴嚴，而責人貴寬。因其褒貶之義，以制賞罰，亦忠厚之至也[15]！

[1]録自《經進東坡文集事略》卷九。嘉祐二年（1057）作。蘇轍《東坡先生墓誌銘》：“嘉祐二年，歐陽文忠公考試禮部進士，疾時文之詭異，思有以救之。梅聖俞時與其事，得公《論刑賞》，以示文忠。文忠驚喜，以爲異人。欲以冠多士，疑曾子固所爲。子固，文忠門下士也，乃置公第二。復以‘春秋對義’居第一，殿試中乙科。以書謝諸公。文忠見之，以書語聖俞曰：‘老夫當避此人，放出一頭地。’士聞者始譁不厭，久乃信伏。”蘇軾《太息送秦少章》亦云：“昔吾舉進士，試於禮部，歐陽文忠公見吾文，曰：‘此我輩人也，吾當避之。’”（參看歐陽修《與梅聖俞》、朱弁《風月堂詩話》卷上、《曲洧舊聞》等）

[2]〔懲創〕懲戒。創，懲。

[3]〔吁〕表示不以爲然的嘆聲。〔俞〕表示贊許、應允的聲音。

[4]〔吕侯〕即甫侯，周穆王時司寇，穆王“用吕侯之言，訓暢夏禹贖刑之法。吕侯稱王之命而布告天下，史録其事作《吕刑》。”（《書·吕刑》孔穎達疏）〔祥刑〕善於用刑。祥，善。《吕刑》：“王曰：吁，來，有邦有土，告爾祥刑。”孔安國傳曰：“告汝以善用刑之道。”

[5]〔《傳》曰至謹刑也〕《書·大禹謨》“罪疑惟輕，功疑惟重”句孔安國傳云：“刑疑附輕，賞疑從重，忠厚之至。”意謂欲罰有疑，寧可從輕，欲賞有疑，寧可從厚，以見出“忠厚”之旨。

[6]〔皋陶（yáo）〕亦作咎繇，舜任爲掌管刑法之官。《書·舜典》：“帝曰：‘皋陶，……汝作士，五刑（墨、劓、剕、宫、大辟）有服。’”蘇軾誤爲堯臣。

[7][3]三次。《老學庵筆記》卷八：“東坡先生省試《刑賞忠厚之至論》有云：‘皋陶爲士，將殺人，皋陶曰殺之，三，堯曰宥之，三。’梅聖俞爲小試官，得之以示歐陽公。公曰：‘此出何書？’聖俞曰：‘何須出處！’公以爲皆偶忘之，然亦大稱嘆。初欲以爲魁，終以此不果。及揭牓，見東坡姓名，始謂聖俞曰：‘此郎必有所據，更恨吾輩不能記耳。’及謁謝，首問之，東坡亦對曰：‘何須出處。’乃與聖俞語合。公賞其豪邁，太息不已。”敖英《緑雪亭雜言》引此，并云：“愚按東坡斯言，非無稽臆斷也。在《文王世子》（按，《禮記》篇名）曰：‘公族有罪，有司讞於公。其死罪，則曰：“某之罪在大辟”，公曰：“宥之。”有司又曰：“在辟”，公又曰：“宥之。”有司又曰：“在辟”，三宥不對，走出，致刑於甸人。’即此而觀東坡之意，得非觸類於此乎？”龔頤正《芥隱筆記》中《殺之三宥之三》條則云：“此語蘇蓋宗曹孟德問孔北海：‘武王伐紂，以妲己賜周公，出何典？’答曰：‘以今準古，想當然耳。’一時猝應，亦有據依。”原注：“據《東漢·孔融傳》：融與操書，稱武王伐紂，以妲己賜周公。操不悟，後問出何經典？對曰：‘以今度之，想當然耳。’”楊萬里《誠齋詩話》記歐陽修問蘇軾“‘皋陶曰“殺之”三、堯曰“宥之”三，此見何書？’坡曰：‘事在《三國志·孔融傳》注。’歐退而閲之無有。他日再問坡，坡云：‘曹操滅袁紹，以袁熙妻賜其子丕，孔融曰：“昔武王伐紂，以妲己賜周公。”操驚問何經見？融曰：“以今日之事觀之，意其如此。”堯、皋陶之事，某亦意其如此。’歐退而大驚曰：‘此人可謂善讀書，善用書，他日文章必獨步天下。’然予嘗思之：《禮記》云：‘獄成，有司告於王，王曰宥之；有司曰在辟，王又曰宥之；有司又曰在辟，三宥不對，走出，致刑於甸人。’坡雖用孔融意，然亦用《禮記》故事，其稱王謂王三皆然，安知此典故不出堯？”

[8]〔四岳〕四方諸侯之長，實爲四方部落的首領。〔鯀（gǔn）〕帝禹之父，被四岳推舉，奉堯命治水。未成，被舜殺死於羽山。《書·堯典》：“殛鯀於羽山。”

[9]〔方命圮族〕語出《書·堯典》。方命，違命。（一説放棄教命）圮，毁，絶。圮族，殘害同類。

[10]〔罪疑四句〕見《書·大禹謨》。經，常規。

[11]〔忍人〕殘忍之人。

[12]〔賞以三句〕意謂僅以爵禄爲賞，則其作用只局限於爵禄所加的範圍内，而不及其他更廣泛的方面。以下“刑以三句”語意仿此。

[13]〔《詩》曰幾句〕《詩·小雅·巧言》：“君子如怒，亂庶遄沮；君子如祉，亂庶遄已。”蘇軾所引句序顛倒，意謂君子如喜納賢人之言，怒責讒人之言，則亂事庶幾可止。祉，喜歡。沮，終止。

[14]〔制〕掌握，控制。一作“時”，通“伺”，從旁觀察。

[15]〔《春秋》之義數句〕歸有光《文章指南》：“題意止此，而於結末，復因類以及其餘，謂之推廣法。如蘇子瞻《刑賞忠厚之至論》謂‘《春秋》因褒貶以制賞罰，亦忠厚之至’是也。”

【評箋】　羅大經云：“莊子之文，以無爲有，東坡平生極熟此書，故其爲文駕空行危，惟意所到。其論刑賞也，曰‘殺之，三’等議論，讀者皆知其所欲出，推者莫知其所自來，將無作有，是古今議論之傑然者。”（楊慎選、袁宏道參閲《三蘇文範》卷五引）

楊慎云：“此東坡所作時論也。天才燦然，自不可及。”又云：“每段述事，而斷以婉言警語，且有章調。”（同上）

王世貞云：“此篇只就本旨從疑上全寫其忠厚之至，一意翻作三段，非長公筆力不能如此敷暢。”（同上）

茅坤《宋大家蘇文忠公文抄》卷一七：“東坡試論文字，悠揚宛宕，於今場屋中極利者也。”又引唐順之曰：“此文一意翻作數段。”

儲欣《唐宋十大家全集·東坡集録》卷一：“風氣將開，拔此大才，以奏掃蕩廓清之烈，歐陽公力也。”

沈德潛《唐宋八家文讀本》卷二〇：“以‘罪疑惟輕，功疑惟重’二語作主，文勢如川雲嶺月，其出不窮。”又云：“以長公之高才，歐文忠之巨眼，而闈中遇合之文，圓熟流美如是，宜後世墨卷不矜高格也。爲之三嘆！”

張伯行《唐宋八大家文鈔》卷八：“東坡自謂文如行雲流水，即應試論可見，學者讀之，用筆自然圓暢。中間‘賞不以爵禄，刑不以刀鋸’一段，議論極有至理。”

【附録】

李廌《師友談記》：“王仲薿承事，字豐甫，相國郇公之子也。昔爲廌言：東坡自蜀應進士舉到省，時郇公以翰林學士知舉，得其論與策二卷藁本，論即《刑賞忠厚之至》也。凡三次起草，雖藁亦結塗注，其慎如此。”

《經進東坡文集事略》卷九引“潁濱嘗語陳天倪云：亡兄子瞻及第調官，見先伯父，問所以爲政之方。伯父曰：‘如汝作《刑賞忠厚論》。’子瞻曰：‘文章固某所能，然初未嘗學爲政也，奈何？’伯父曰：‘汝在場屋，得一論題時，即有處置，方敢下筆，此文遂佳。爲政亦然。有事入來，見得未破，不要下手，俟了了而後行，無有錯也。’至今以此言爲家法。伯父即提刑涣字文甫者，事見語録。”