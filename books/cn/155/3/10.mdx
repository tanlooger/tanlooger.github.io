---
---
---
title: 放鶴亭記
---



放鶴亭記[1]


熙寧十年秋，彭城大水。雲龍山人張君之草堂[2]，水及其半扉。明年春，水落，遷於故居之東，東山之麓。升高而望，得異境焉，作亭於其上。彭城之山，岡嶺四合，隱然如大環，獨缺其西十二[3]。而山人之亭，適當其缺。春夏之交，草木際天，秋冬雪月，千里一色。風雨晦明之間，俯仰百變。山人有二鶴，甚馴而善飛。旦則望西山之缺而放焉，縱其所如，或立於陂田，或翔於雲表，暮則傃東山而歸[4]，故名之曰“放鶴亭”。

郡守蘇軾，時從賓客僚吏，往見山人。飲酒於斯亭而樂之，挹山人而告之[5]，曰：“子知隱居之樂乎？雖南面之君，未可與易也[6]。《易》曰：‘鳴鶴在陰，其子和之[7]。’《詩》曰：‘鶴鳴於九皋，聲聞於天。[8]’蓋其爲物，清遠閑放，超然于塵垢之外。故《易》、《詩》人以比賢人君子、隱德之士，狎而玩之，宜若有益而無損者，然衞懿公好鶴則亡其國[9]。周公作《酒誥》[10]，衞武公作《抑戒》[11]，以爲荒惑敗亂無若酒者，而劉伶阮籍之徒[12]，以此全其真而名後世。

嗟夫！南面之君，雖清遠閑放如鶴者，猶不得好；好之，則亡其國。而山林遁世之士，雖荒惑敗亂如酒者，猶不能爲害，而況于鶴乎？由此觀之，其爲樂未可以同日而語也！”

山人欣然而笑曰：“有是哉！”乃作《放鶴》、《招鶴》之歌曰：“鶴飛去兮西山之缺。高翔而下覽兮擇所適。翻然斂翼，宛將集兮[13]！忽何所見，矯然而復擊。獨終日于澗谷之間兮，啄蒼苔而履白石。”“鶴歸來兮！東山之陰。其下有人兮，黄冠草屨，葛衣而鼓琴。躬耕而食兮！其餘以汝飽。歸來歸來兮！西山不可以久留。”元豐元年十一月初八日記。

[1]録自《經進東坡文集事略》卷五一。元豐元年（1078）作于徐州。

[2]〔張君〕張天驥，字聖塗，號雲龍山人。見前《訪張山人得山中字》詩注。

[3]〔十二〕指山如圓環而缺其西部的十分之二。一作“一面”。

[4]〔傃（sù）〕向。

[5]〔挹〕酌。向張天驥斟酒。

[6]〔雖南面之君二句〕《莊子·至樂》記髑髏夢見莊子，云：“死無君於上，無臣於下，亦無四時之事，從然以天地爲春秋，雖南面王樂不能過也。”

[7]〔《易》曰二句〕語出《易·中孚·九二》。

[8]〔《詩》曰二句〕語出《詩·小雅·鶴鳴》。《毛傳》：“皋，澤也。言身隱而名著也。”鄭玄箋：“皋，澤中水溢出所爲坎，從外數至九，喻深遠也。”

[9]〔然衞懿公好鶴句〕《左傳·閔公二年》：“冬十二月，狄人伐衞，衞懿公好鶴，鶴有乘軒（大夫之車）者。將戰，國人受甲者皆曰：‘使鶴，鶴實有禄位，余焉能戰？’……及狄人，戰於熒澤，衞師敗績，遂滅衞。”

[10]〔《酒誥》〕《書》篇名。《書·康誥》序云：“成王既伐管叔、蔡叔，以殷餘民，封康叔，作《康誥》、《酒誥》、《梓材》。”《酒誥》篇孔安國傳云：“康叔監殷民，殷民化紂嗜酒，故以戒酒誥。”

[11]〔《抑戒》〕《抑》，《詩·大雅》篇名。《毛詩序》云：“《抑》，衞武公刺厲王，亦以自警也。”其第三章云：“顛覆厥德，荒湛（dān，過度逸樂）於酒。”

[12]〔劉伶、阮籍〕《晉書·劉伶傳》：“劉伶，字伯倫，沛國人也。……初不以家産有無介意。常乘鹿車，攜一壺酒，使人荷鍤而隨之，謂曰：‘死便埋我。’其遺形骸如此。”《晉書·阮籍傳》：“阮籍，字嗣宗，陳留尉氏人。……籍本有濟世志，屬魏晉之際，天下多故，名士少有全者，籍由是不與世事，遂酣飲爲常。文帝初欲爲武帝求婚於籍，籍醉六十日，不得言而止。……籍聞步兵廚營人善釀，有貯酒三百斛，乃求爲步兵校尉。”

[13]〔翻然二句〕指鶴轉身斂翅，恍惚將要止歇。宛，原作“婉”。

【評箋】　李塗《文章精義》：“文字請客對主極難，獨子瞻《放鶴亭記》以酒對鶴，大意謂清閑者莫如鶴，然衞懿公好鶴則亡其國；亂德者莫如酒，然劉伶、阮籍之徒反以酒全其真而名後世，南面之樂，豈足以易隱居之樂哉？鶴是主，酒是客，請客對主，分外精神。又歸得放鶴亭隱居之意切；然須是前面陷飲酒二字，方入得來，亦是一格。”

鄭之惠等《蘇長公合作》卷二：“小題目出一段大議論，生發宛轉，使人欲舞。”又引洪邁云：“他人記此亭，拘於題目，必極其所以摹寫隱士之好鶴有何意思，公乃於題外酒上説入好鶴，隱然爲天下第一快活固在言外矣。”（《三蘇文範》卷十四引此作崔仲鳧語）

《宋大家蘇文忠公文抄》卷二四：“疎曠爽然，特少沉深之思。”

儲欣《唐宋十大家全集録·東坡集録》卷五：“（歌詞）清音幽韻，序亦不煩。”其《唐宋八大家類選》卷一二又云：“敍次議論并超逸，歌亦清曠，文中之仙。”

汪武曹云：“題小只合如此作。荆川謂爲論得超脱，極當。茅評嫌其少沉深之思，非也。”（《纂評唐宋八大家文讀本》卷七引）

西仲云：“把酒對鶴，一主一客，兩引證，兩斷制，看來極難收束，止用‘而況于鶴’四字轉入本題，兔起鶻落之筆，吾不能測其所以然。”（同上）

沈德潛《唐宋八家文讀本》卷二三：“插入飲酒一段，見人君不可留意於物，而隱士之居，不妨輕世肆志，此南面之君未易隱居之樂也。中間‘而況於鶴乎’一句，玲瓏跳脱，賓主分明，極行文之能事。”

【附録】

邵博《邵氏聞見後録》卷一五：“或問東坡：‘雲龍山人張天驥者，一無知村夫耳。公爲作《放鶴亭記》，以比古隱者；又遺以詩，有“脱身聲利中，道德自濯澡”，過矣。’東坡笑曰：‘裝鋪席耳。’東坡之門，稍上者不敢言，如琴聰、蜜殊之流，皆鋪席中物也。”