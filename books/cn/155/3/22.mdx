---
---
---
title: 范文正公集叙
---



范文正公集叙[1]


慶曆三年，軾始總角入鄉校[2]，士有自京師來者，以魯人石守道所作《慶曆聖德詩》示鄉先生[3]。軾從旁竊觀，則能誦習其詞，問先生以所頌十一人者何人也[4]？先生曰：“童子何用知之？”軾曰：“此天人也耶，則不敢知；若亦人耳，何爲其不可？”先生奇軾言，盡以告之，且曰：“韓、范、富、歐陽，此四人者，人傑也！”時雖未盡了，則已私識之矣。嘉祐二年，始舉進士，至京師，則范公没，既葬，而墓碑出[5]，讀之至流涕，曰：“吾得其爲人，蓋十有五年[6]，而不一見其面，豈非命歟！”是歲登第，始見知於歐陽公，因公以識韓、富，皆以國士待軾[7]，曰：“恨子不識范文正公。”其後三年[8]，過許，始識公之仲子今丞相堯夫。又六年[9]，始見其叔彝叟京師。又十一年[10]，遂與其季德孺同僚於徐，皆一見如舊，且以公遺藁見屬爲敍。又十三年[11]，乃克爲之。

嗚呼！公之功德蓋不待文而顯，其文亦不待敍而傳，然不敢辭者，以八歲知敬愛公，今四十七年矣，彼三傑者皆得從之游，而公獨不識，以爲平生之恨；若獲掛名其文字中，以自托於門下士之末，豈非疇昔之願也哉！

古之君子，如伊尹、太公、管仲、樂毅之流[12]，其王霸之略，皆定於畎畝中，非仕而後學者也。淮陰侯見高帝於漢中，論劉項短長，畫取三秦，如指諸掌，及佐帝定天下，漢中之言，無一不酬者[13]；諸葛孔明臥草廬中，與先主論曹操孫權，規取劉璋，因蜀之資，以争天下，終身不易其言[14]。此豈口傳耳受，嘗試爲之，而僥倖其或成者哉？公在天聖中，居太夫人憂，則已有憂天下致太平之意，故爲萬言書以遺宰相，天下傳誦[15]。至用爲將[16]，擢爲執政[17]，考其平生所爲，無出此書者[18]。今其集二十卷，爲詩賦二百六十八，爲文一百六十五，其於仁義禮樂、忠信孝悌，蓋如飢渴之於飲食，欲須臾忘而不可得；如火之熱，如水之濕，蓋其天性有不得不然者。雖弄翰戲語，率然而作，必歸於此。故天下信其誠，争師尊之。孔子曰：“有德者必有言。[19]”非有言也，德之發於口者也。又曰：“我戰則克，祭則受福。[20]”非能戰也，德之見於怒者也。

[1]録自《經進東坡文集事略》卷五六。一本文末有“元祐四年（1089）四月二十一日”一句，是爲本文作年。時蘇軾自翰林學士、知制誥兼侍讀改任杭州知州，即將離京。

[2]《東坡志林》卷二：“吾八歲入小學，以道士張易簡爲師。”

[3]〔宋史·石介傳》：“石介，字守道，兖州奉符人。……（慶曆中）會吕夷簡罷相，夏竦既除樞密使，復奪之，以（杜）衍代。章得象、晏殊、賈昌朝、范仲淹、富弼及（韓）琦同時執政，歐陽修、余靖、王素、蔡襄并爲諫官。介喜曰：‘此盛事也，歌頌吾職，其可已乎！’作《慶曆聖德詩》。”

[4]〔十一人〕即杜衍、章得象至王素、蔡襄，共十一人。

[5]〔墓碑〕歐陽修作《資政殿學士户部侍郎文正范公神道碑銘》，富弼作《墓誌銘》。

[6]〔十有五年〕慶曆三年（1043）至嘉祐二年（1057），相距十五年。

[7]〔國士〕一國中的傑出之士。

[8]〔其後三年三句〕嘉祐五年（1060）蘇軾服母喪畢自蜀返京，過許（今河南許昌），遇范仲淹次子范純仁（字堯夫）。

[9]〔又六年二句〕治平三年（1066）蘇軾罷鳳翔簽判至京任職，遇范仲淹第三子范純禮（字彝叟）。

[10]〔又十一年〕熙寧十年（1077）蘇軾自密州改知徐州，時范仲淹第四子（幼子）范純粹（字德孺）知滕縣，屬徐州，故稱“同僚”。

[11]〔又十三年〕自熙寧十年至元祐四年（1089），爲十三年。

[12]〔如伊尹句〕伊尹、太公，見前《留侯論》注。管仲，名夷吾，佐齊桓公，國力大振，使桓公成爲春秋時第一霸主。樂毅，燕國名將。燕昭王任爲亞卿，大勝齊軍，連下七十餘城。

[13]〔淮陰侯至不酬者〕《史記·淮陰侯列傳》記韓信初見劉邦，向其獻策云：“項王雖霸天下而臣諸侯，不居關中而都彭城。……所過無不殘滅者，天下多怨，百姓不親附，特劫于威彊耳。”而“大王（劉邦）之入武關，秋毫無所害，除秦苛法，與秦民約，法三章耳，秦民無不欲得大王王秦者。”“今大王舉而東，三秦可傳檄而定也。”劉邦采納其策，舉兵定三秦。

[14]〔諸葛孔明至易其言〕即劉備三顧茅廬，諸葛亮隆中對策，建言聯合孫權，共抗曹操，先取荆州、益州爲根據地，“天下有變，則命一上將將荆州之軍以向宛、洛，將軍身率益州之衆出於秦川，百姓孰敢不簞食壺漿以迎將軍者乎？誠如是，則霸業可成，漢室可興矣。”見《三國志·蜀志·諸葛亮傳》。《蘇長公合作》卷二引姜寶云：“淮陰論劉項，孔明論孫曹，不上數百言，今約以數語，真妙絶古今之文也。”又引錢東湖曰：“以文正公配淮陰侯、諸葛武侯，言其平生經略素定，非偶得勦取者，見此集爲有用之書。”

[15]〔公在天聖中至傳誦〕《宋史·范仲淹傳》：范仲淹於天聖時（據《范文正年譜》在天聖五年）“徙監楚州粮料院，母喪去官。晏殊知應天府，聞仲淹名，召寘府學。上書請擇郡守、舉縣令、斥游惰、去冗僭、慎選舉、撫將帥，凡萬餘言。”（後在“慶曆新政”時，又上明黜陟、抑僥倖、精貢舉、擇長官、均公田、厚農桑、修武備、推恩信、重命令、減徭役等十事。）

[16]〔至用爲將〕康定元年（1040）范仲淹任陝西經略安撫副使，慶曆二年（1042）改任陝西四路經略安撫招討使。

[17]〔擢爲執政〕慶曆三年（1043）春范仲淹任樞密副使，秋改任參知政事。

[18]此段參看《容齋續筆》卷三《一定之計》條：“人臣之遇明主，于始見之際，圖事揆策，必有一定之計，據以爲決，然後終身不易其言，則史策書之，足爲不朽。東坡序范文正公之文，蓋論之矣。……”

[19]〔有德者必有言〕語出《論語·憲問》。

[20]〔我戰二句〕《禮記·禮器》：“孔子曰：‘我戰則克，祭則受福，蓋得其道矣。’”孔穎達疏：“此一節論孔子述知禮之人自稱戰克、祭受福之事。”

【評箋】　《三蘇文範》卷一五：“起案便占地步，以所頌十一人説歸四人，四人説歸文正公，敍事嚴整而有原委。”又引吕祖謙云：“作文字不難於敷文，而難於敍事，蓋敍事在嚴整難也。看東坡自敍述處，大類司馬公，而嚴整又不比司馬之汗漫。”又引楊慎云：“前敍情，中贊美，後述意。”（《蘇長公合作》卷二引此作錢文登語）

《蘇長公合作》卷二：“漢人氣格。至其議論鬯辨處，漢人不能。”“末段如爲文正公寫照。”又引姜寶云：“范文正公百代殊絶人物，而東坡敍其文，只就公萬言書發，蓋公終身事業盡在是矣。”

《宋大家蘇文忠公文抄》卷二三：“此作本以率意而書者，而于中識度自遠。”

《唐宋十大家全集録·東坡集録》卷五：“歷敍因緣慕望處，情文并妙，雙收謹嚴，尤於范公切合。”

《唐宋八家文讀本》卷二三：“爲歐陽公作序，應從道德立論；爲范文正公作序，應從事功立論，各有專屬，不似近人文字，將道德、文章、事功，一齊稱贊，漫無歸着也。”

張伯行《唐宋八大家文鈔》卷八：“上半篇敍景慕之情，中言公規模先定，末乃言其文集底藴，要分段落看。”