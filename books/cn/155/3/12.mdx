---
---
---
title: 答言上人
---



答言上人[1]


去歲吴興倉卒爲别[2]，至今耿耿。譴居窮陋，往還斷盡，遠辱不遺，尺書見及，感怍殊深。比日法體佳勝，札翰愈精健，詩必稱是[3]，不蒙見示何也？雪齋清境，發於夢想，此間但有荒山大江，修竹古木；每飲村酒醉後，曳杖放脚不知遠近，亦曠然天真，與武林舊游，未見議優劣也。何時會合一笑？惟萬萬自愛。

[1]録自《東坡七集·續集》卷五。《蘇詩總案》卷二〇謂此書作於元豐三年（1080）七月，時蘇軾在黄州。言上人，釋法言，參看《蘇詩總案》卷一九。

[2]〔去歲句〕元豐二年七月，蘇軾因“烏臺詩案”在湖州被捕，赴御史臺獄。

[3]〔詩必稱是〕謂詩作亦必與“佳勝”之“法體”、“精健”之“札翰”相稱。

【評箋】　李贄云：“風致翩翩。”（《蘇長公合作》補卷下引）