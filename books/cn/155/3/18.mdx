---
---
---
title: 記承天寺夜游
---



記承天寺夜游[1]


元豐六年十月十二日，夜，解衣欲睡；月色入户，欣然起行，念無與爲樂者[2]。遂至承天寺，尋張懷民[3]。懷民亦未寢，相與步於中庭。

庭下如積水空明，水中藻、荇交横，蓋竹柏影也。

何夜無月，何處無竹柏，但少閑人如吾兩人者耳。

[1]録自《東坡題跋》卷六。題原作《記承天夜游》，據别本加“寺”字。元豐六年（1083）作。承天寺，故址在今湖北黄岡縣南。

[2]〔念無與爲樂者〕想到没有可與自己一起游樂的人。

[3]〔張懷民〕《蘇詩總案》卷二二謂即張夢得，清河人，時亦貶居黄州。

【評箋】　《唐宋十大家全集録·東坡集録》卷九：“仙筆也。讀之覺玉宇瓊樓，高寒澄澈。”