---
---
---
title: 文與可畫篔簹谷偃竹記
---



文與可畫篔簹谷偃竹記[1]


竹之始生，一寸之萌耳，而節葉具焉；自蜩腹蛇蚹[2]，以至於劍拔十尋者，生而有之也[3]。今畫者乃節節而爲之，葉葉而累之[4]，豈復有竹乎[5]？故畫竹必先得成竹於胸中，執筆熟視，乃見其所欲畫者，急起從之，振筆直遂[6]，以追其所見，如兔起鶻落，少縱則逝矣[7]。與可之教予如此[8]。予不能然也，而心識其所以然。夫既心識其所以然，而不能然者，内外不一，心手不相應[9]，不學之過也。故凡有見於中，而操之不熟者，平居自視了然，而臨事忽焉喪之，豈獨竹乎？子由爲《墨竹賦》以遺與可曰：“庖丁，解牛者也，而養生者取之[10]；輪扁，斲輪者也，而讀書者與之[11]。今夫夫子之託於斯竹也，而予以爲有道者則非耶[12]？”子由未嘗畫也，故得其意而已。若予者，豈獨得其意，并得其法[13]。

與可畫竹，初不自貴重。四方之人，持縑素而請者[14]，足相躡於其門。與可厭之，投諸地而駡曰：“吾將以爲襪！”士大夫傳之，以爲口實。及與可自洋州還，而余爲徐州。與可以書遺余曰：“近語士大夫：‘吾墨竹一派，近在彭城，可往求之。’襪材當萃於子矣。[15]”書尾復寫一詩，其略曰：“擬將一段鵝溪絹[16]，掃取寒梢萬尺長[17]。”予謂與可：“竹長萬尺，當用絹二百五十匹[18]，知公倦於筆硯，願得此絹而已！”與可無以答，則曰：“吾言妄矣！世豈有萬尺竹哉？”余因而實之[19]，答其詩曰：“世間亦有千尋竹，月落庭空影許長。”與可笑曰：“蘇子辯則辯矣，然二百五十匹絹，吾將買田而歸老焉！”因以所畫《篔簹谷偃竹》遺予曰：“此竹數尺耳，而有萬尺之勢。”篔簹谷在洋州，與可嘗令予作洋州三十詠，篔簹谷其一也。予詩云：“漢川修竹賤如蓬[20]，斤斧何曾赦籜龍[21]。料得清貧饞太守，渭濱千畝在胸中[22]。”與可是日與其妻游谷中，燒筍晚食，發函得詩，失笑噴飯滿案。

元豐二年正月二十日，與可没於陳州[23]。是歲七月七日，予在湖州，曝書畫，見此竹，廢卷而哭失聲[24]。

昔曹孟德祭橋公文，有“車過”“腹痛”之語[25]，而予亦載與可疇昔戲笑之言者[26]，以見與可於予親厚無間如此也。

[1]録自《經進東坡文集事略》卷四九。元豐二年（1079）七月作於湖州。文同（1018——1079），字與可，梓州永泰（今四川鹽亭東）人。蘇軾的從表兄。因曾任湖州知州，世稱文湖州。北宋著名畫家，“文湖州竹派”的開創者。宋郭若虚《圖畫見聞誌》卷三謂其“善畫墨竹，富蕭洒之姿，逼檀欒之秀，疑風可動不筍而成者也。復愛於素屏高壁，狀枯槎老枿，風旨簡重，識者所多”。篔簹（yún dāng）谷，在洋州（今陝西洋縣），其地多竹，文同任洋州知州時常去觀賞。篔簹，原爲大竹名。

[2]〔蜩腹句〕蜩（tiáo），蟬。腹，一作蝮。蛇蚹（fù），蛇腹下代足爬行的横鱗。這句謂竹生長時，筍壳陸續脱落，猶如蟬翼、蛇皮蜕去一樣。

[3]〔生而有之〕自然生長發育的結果。

[4]〔累〕添加。

[5]米芾《畫史》云：“子瞻作墨竹，從地一直起至頂。余問何不逐節分？曰：‘竹生時何嘗逐節生？’運思清拔，出於文同與可，自謂與文拈一瓣香（佛家語，崇拜之意。謂師承其法，故敬其一瓣香）。”

[6]〔振筆直遂〕揮毫落紙，一氣呵成。

[7]〔如兔起二句〕參看前《臘日游孤山訪惠勤惠思二僧》詩注。

[8]參看注[5]引米芾《畫史》語。此爲蘇軾在黄州時與米芾所説之語，説明他把文同的畫竹理論貫徹於自己的繪畫實踐。

[9]〔内外二句〕“内外不一”即“心手不相應”，心中雖已認識，手上却不能表達。

[10]〔庖丁三句〕《莊子·養生主》載“庖丁爲文惠君（即梁惠王）解牛”，技藝純熟，自云：“今臣之刀十九年矣，所解數千牛矣，而刀刃若新發于硎（磨刀石）。彼節者（骨節）有間，而刀刃者無厚；以無厚入有間，恢恢乎其於游刃必有餘地矣。”文惠君聽後云：“善哉！吾聞庖丁之言，得養生焉。”

[11]〔輪扁三句〕《莊子·天道》載“（齊）桓公讀書於堂上，輪扁（扁是名字）斲輪于堂下”，輪扁謂桓公“之所讀者，古人之糟魄已夫”，桓公責問其由，輪扁答曰：“臣也以臣之事觀之：斲輪徐則甘（鬆滑）而不固，疾則苦（滯澀）而不入；不徐不疾，得之於手而應於心，口不能言，有數存焉於其間；臣不能以喻臣之子，臣之子亦不能受之於臣，是以行年七十而老斲輪。古之人與其不可傳也（指道）死矣，然則君之所讀者，古人之糟魄已夫！”與之，指齊桓公同意其見解。按，莊子借以宣傳物各有性，其理不可言傳，教學無益；蘇轍引此是講道理的精微和技藝的高度熟練。

[12]〔今夫兩句〕《墨竹賦》原文在這兩句前還有兩句：“萬物一理也，其所以爲之者異爾。”（見《欒城集》卷一七）“今夫”兩句謂，現在您把這樣的道理寄寓在畫竹中，因而我以爲您也是一個深知事物規律的人，難道不是嗎？

[13]〔法〕繪畫的技法。蘇軾是“文湖州竹派”的重要畫家。

[14]〔縑（jiān）素〕白色細絹，供作畫用。

[15]〔襪材句〕意謂求畫的縑素將聚集於您處。

[16]〔鵝溪〕在今四川鹽亭西北，其地所産絹頗爲名貴。

[17]〔掃取寒梢〕喻畫竹。

[18]〔匹〕同疋，古時以四十尺爲一疋，二百五十疋正合一萬尺。

[19]〔實之〕指蘇軾偏偏坐實有萬尺之竹。即下文詩中所言有“千尋竹”（八千尺長之竹）。

[20]〔漢川〕漢水，洋州在漢水上游。

[21]〔籜（tuò）龍〕筍。籜，原指筍壳。

[22]〔渭濱千畝〕《史記·貨殖列傳》云：“渭川千畝竹”，“此其人皆與千户侯等”。蘇軾戲用此典。

[23]〔陳州〕治所在今河南淮陽。

[24]〔廢卷〕放下畫卷。

[25]〔昔曹孟德二句〕據《三國志·魏志·武帝紀》載，曹操少時，“任俠放蕩，不治行業”，橋玄（睢陽人，今河南商丘）却以“命世之才”稱之，由是聲名益重。建安七年（202），曹操於擊敗袁紹後，駐軍譙（今安徽亳縣），治理睢陽渠，便“遣使以太牢祀橋玄”，并作《祀故太尉橋玄文》（文見裴松之注引《褒賞令》）。祭文追述當年“從容約誓之言：‘殂逝之後，路有經由，不以斗酒隻鷄過相沃酹，車過三步，腹痛勿怪。’雖臨時戲笑之言，非至親之篤好，胡肯爲此辭乎？”

[26]〔疇昔〕從前。疇，語首助詞，無義。

【評箋】　《三蘇文範》卷一四：“前後‘曰’字凡八見，是虚處着力。”又云：“前以數‘曰’字翻波瀾，此又以笑與哭生游戲。”又引邱濬云：“自畫法説起，而敍事錯列，見與可竹法之妙，而公與與可之情，尤最厚也。筆端出没，却是仙品。”又引趙寬云：“人言此記類《莊》，余謂有類司馬子長體。”

《蘇長公合作》卷一：“戲笑成文。”（《蘇長公合作内外篇》此句後，又多“文中化境，公天才真不可及”二句）又評“失笑”句云：“有此‘失笑’，那得不‘哭失聲’。”

《宋大家蘇文忠公文抄》卷二四：“中多詼諧之言，而論畫竹入解。”

《唐宋十大家全集録·東坡集録》卷五：“詼嘲游戲皆可書而誦之，此記其一班也。須知此出天才，尤不易學，學之輒俚俗村鄙，令人欲嘔矣。明袁中郎諸人制作何如？不若且放讓坡老獨步。”

【附録】

關於“胸有成竹”説，前人多加推崇，如羅大經《鶴林玉露》卷六記李伯時在“太僕廨舍”，“終日縱觀，至不暇與客語，大概畫馬者必先有全馬在胸中。若能積精儲神，賞其神俊，久久則胸中有全馬矣。信意落筆，自超妙，所謂用意不分，乃凝於神者也”。又評蘇軾此説云：“坡公善於畫竹者也，故其論精確如此。”俞弁《逸老堂詩話》卷下：“少師楊文貞公嘗曰：‘東坡竹妙而不真，息齋竹真而不妙。’蓋坡公成於兔起鶻落須臾之間，而息齋所謂節節而爲之，葉葉而累之者也。專以畫爲事者，乃如是爾。今人有得東坡竹，其枝葉逼真者，大率僞爾。”沈德潛《説詩晬語》卷下：“寫竹者必有成竹在胸，謂意在筆先，然後着墨也。慘澹經營，詩道所貴。倘意旨間架，茫然無措，臨文敷衍，支支節節而成之，豈所語於得心應手之技乎？”張伯行《唐宋八大家文鈔》卷八：“坡公爲文隨手寫出，觸處天機，蓋是心手相得之候，無意成文而文愈佳也。余獨愛其論畫竹必先得成竹於胸中，不可節節而爲之，葉葉而累之，甚有妙理，可以旁通。”但亦有反對者，如石濤云：“畫竹可以不節，尚有何法可拘？翻風滴露，正當得其生韻耳。”又云：“坡公畫竹不作節，此達觀之解。其實天下之不可廢者無如節。風霜淩厲，蒼翠儼然，披對長吟，請爲坡公下一轉語。”（見陳撰《玉几山房畫外録》卷上引）龔賢《龔安節先生畫訣》云：“畫柳最不易。……畫柳若胸中存一畫柳想，便不成柳矣。何也？幹未上而枝已垂，一病也；滿身皆小枝，二病也；幹不古而枝不弱，三病也。惟胸中先不着畫柳想，畫成老樹，隨意勾下數筆，便得之矣！”所論與蘇軾亦各異其趣。至章學誠《文史通義·古文十弊》云：“自文人胸有成竹，遂致閨修皆如板印。與其文而失真，何如質以傳真也。”他把敍事文中全用作者同一口吻而取消人物語言的個性化，指爲“胸有成竹”之“弊”，實與蘇軾原意不同。也有對蘇軾此説補充或發揮者，如吴鎮《梅道人遺墨·竹卷跋》云：“人能知畫竹者不在節節而爲、葉葉而累，却不思胸中成竹，何自而來？慕遠覓高，逾級躐等，放馳性情，東抹西塗，白謂脱去翰墨蹊徑，得乎自然，原非上智，何能有此？故當一節一葉，措意法度之中，時習不怠，真積力久，因信胸中真有成竹，而後可以振筆直遂，以追其所見。……故學者必自法度中來始得。”指出胸中之竹的形成在於“時習不怠”和符合“法度”。鄭板橋《鄭板橋集·題畫·竹》云：“江館清秋，晨起看竹，煙光、日影、露氣，皆浮動於疏枝密葉之間。胸中勃勃，遂有畫意。其實胸中之竹，并不是眼中之竹也。因而磨墨展紙，落筆倏作變相，手中之竹，又不是胸中之竹也。總之，意在筆先者，定則也；趣在法外者，化機也。獨畫云乎哉？”又云：“文與可畫竹，胸有成竹；鄭板橋畫竹，胸無成竹。濃淡疏密，短長肥瘦，隨手寫去，自爾成局，其神理具足也。藐兹後學，何敢妄擬前賢。然有成竹、無成竹，其實只是一個道理。”强調“無成竹”即不爲成竹所限，似與“胸有成竹”不同，而追求“神理具足”則一。