---
---
---
title: 超然臺記
---



超然臺記[1]


凡物皆有可觀。苟有可觀，皆有可樂，非必怪奇偉麗者也。餔糟啜醨，皆可以醉，果蔬草木，皆可以飽[2]。推此類也，吾安往而不樂？

夫所謂求福而辭禍者[3]，以福可喜而禍可悲也。人之所欲無窮，而物之可以足吾欲者有盡。美惡之辨戰乎中，而去取之擇交乎前，則可樂者常少，而可悲者常多，是謂求禍而辭福。夫求禍而辭福，豈人之情也哉！物有以蓋之矣[4]。彼游於物之内[5]，而不游於物之外；物非有大小也，自其内而觀之，未有不高且大者也。彼其高大以臨我，則我常眩亂反覆，如隙中之觀鬬，又焉知勝負之所在？是以美惡横生，而憂樂出焉；可不大哀乎！

余自錢塘移守膠西[6]，釋舟楫之安，而服車馬之勞；去雕墻之美，而蔽采椽之居；背湖山之觀，而適桑麻之野[7]。始至之日，歲比不登[8]，盜賊滿野，獄訟充斥；而齋廚索然，日食菊[9]，人固疑余之不樂也。處之期年，而貌加豐，髮之白者，日以反黑。余既樂其風俗之淳，而其吏民亦安予之拙也，於是治其園圃，潔其庭宇，伐安丘、高密之木[10]，以修補破敗，爲苟全之計。而園之北，因城以爲臺者舊矣；稍葺而新之，時相與登覽，放意肆志焉。南望馬耳、常山[11]，出没隱見，若近若遠，庶幾有隱君子乎？而其東則盧山，秦人盧敖之所從遁也[12]。西望穆陵[13]，隱然如城郭[14]，師尚父、齊桓公之遺烈[15]，猶有存者。北俯濰水[16]，慨然太息，思淮陰之功[17]，而弔其不終[18]。臺高而安，深而明，夏涼而冬温[19]。雨雪之朝，風月之夕，余未嘗不在，客未嘗不從。擷園蔬，取池魚，釀秫酒[20]，瀹脱粟而食之[21]。曰：樂哉游乎！

方是時，余弟子由適在濟南，聞而賦之，且名其臺曰“超然”[22]。以見余之無所往而不樂者，蓋游於物之外也。

[1]録自《經進東坡文集事略》卷五〇。蘇軾以熙寧七年秋自杭州通判移知密州，本文云“處之期年”，當作于八年（1075）。超然臺，故址在今山東諸城縣北城上。

[2]〔餔（bǔ）糟啜醨〕《楚辭·漁父》：“衆人皆醉，何不餔其糟而歠其醨。”餔，食。啜，飲。糟，酒糟。醨，薄酒。原作“漓”，據别本改。餔糟四句，即《論語·雍也》“子曰：‘賢哉回也！一簟食，一瓢飲，在陋巷，人不堪其憂，回也不改其樂’”之意。

[3]〔所謂〕原作“所爲”，據别本改。

[4]〔蓋〕蒙蔽。

[5]〔游〕游心，涉想。

[6]〔膠西〕漢置膠西國或膠西郡，治所在今高密，轄境在今山東膠河以西、高密以北地區。此即指密州。

[7]〔采椽〕《韓非子·五蠹》：“采椽不斲。”采椽，一説采爲木名，同棌，即櫟木；一説自山采來之椽，不施斧斤，言其粗樸。以上數句以交通、居處、環境三項來説明密州不如杭州。

[8]〔歲比不登〕連年收成不好。

[9]〔菊〕枸、菊花。時作者所寫《後菊賦序》：“及移守膠西，意且一飽，而齋廚索然，不堪其憂，日與通守劉君廷式循古城廢圃求菊食之。”又云：“吾方以爲粮，以菊爲糗，春食苗，夏食葉，秋食花實，而冬食根。”

[10]〔安丘〕縣名，在今山東濰縣南。下“高密”，縣名，在今山東膠縣西北。

[11]〔馬耳、常山〕皆山名，見前《雪後書北臺壁二首》詩注。

[12]〔盧敖〕蘇軾時所作《盧山五詠·盧敖洞》詩自注云：“《圖經》云：敖，秦博士，避難此山，遂得道。”《淮南子·道應訓》“盧敖游乎北海”句許慎注云：“盧敖，燕人，秦始皇召以爲博士，使求神仙，亡而不返也。”所説與蘇軾稍異。

[13]〔穆陵〕關名，故址在今山東臨朐東南大峴山上。《左傳·僖公四年》記管仲對楚國使臣説，齊地“南至於穆陵”，即此。

[14]〔隱然〕高貌。

[15]〔遺烈〕流風餘韻。

[16]〔濰水〕即今濰河，源出山東五蓮縣西南之箕屋山，流經諸城，至昌邑縣入萊州灣。

[17]〔淮陰之功〕據《史記·淮陰侯列傳》，韓信伐齊，“楚使龍且將，號稱二十萬，救齊”，“與信夾濰水爲陳”，被韓信以決囊壅水之計所敗。

[18]〔吊其不終〕據上書，韓信後竟以謀叛，“被吕后斬之長樂鐘室（長樂宫懸鐘之室）”，不得善終。以上四望（東南西北）興感之法，《苕溪漁隱叢話·後集》卷三〇謂“此語蓋效習鑿齒之書。其後汪彦章作《京口月觀記》，又從而效之，造語皆可喜也”。并引習鑿齒《與弟秘書》有“西望隆中，想臥龍之吟；東眺白沙，思鳳雛之聲；北臨樊墟，存鄧老之高；南睠城邑，懷羊公之風。縱目檀溪，念崔徐之友；肆睇魚梁，追二德之遠”等句。又引汪彦章《月觀記》有“嘗與子四顧而望之：其東曰海門，鴟夷子皮之所从遁也；其西曰瓜步，魏佛貍之所嘗至也；若其北廣陵，則謝太傅之所築埭而居也；江中之流，則祖豫州之所擊楫而誓也”等語。按，此種寫法除胡仔所説外尚多，如吴質《在元城與魏太子牋》（《文選》卷四〇）亦有“西帶常山”、“北鄰栢人”、“南望邯鄲”、“東接鉅鹿”等語。至于對蘇軾沿用此寫法的評析亦褒貶不一。《蘇長公合作》卷二引黄宗一曰：“四望遼廓，胸次豁然，所謂達人大觀者。”又云：“此等格調，是學太史公八《書》法。”王文濡《評校音注古文辭類纂》卷五六引方苞云：“子瞻記二臺，皆以東西南北點綴（按，《淩虚臺記》只寫東、南、北三面），頗覺膚套。此類蹊徑，乃歐王所不肯蹈。”又引吴汝綸云：“前輩議東南西北等爲習俗常語，吾謂此但字句小疵，其精神意態實有寄於筆墨之外者，故自與前幅議論相稱。”

[19]〔臺高而安數句〕《三蘇文範》卷一四引唐順之云：“敍山川景象甚長，敍四時景象甚短，蓋東坡才氣豪邁，故操縱伸縮無不如意。”

[20]〔秫酒〕糯米釀成之酒。也指高粱酒。

[21]〔瀹（yuè）〕煮。〔脱粟〕指糙米。

[22]時蘇轍任齊州掌書記。濟南，治所在今山東歷城。蘇轍《超然臺賦·序》：“《老子》曰：‘雖有榮觀，燕處超然。’嘗試以‘超然’命之可乎？因爲之賦。”

【評箋】　吕雅山云：“此篇不惟文思温潤有餘，而説安遇順性之理，極爲透徹，此坡公生平實際也。故其臨老謫居海外，窮愁顛越，無不自得，真能超然物外者矣。”（《三蘇文範》卷一四引，又見《蘇長公合作》卷二引；但《御選唐宋文醇》卷四四、《唐宋八家文讀本》卷二三皆引作黄道周語。）

姜寶云：“此記有即其所居之位、樂其日用之常、脱出塵寰之外之意，故名之曰超然。此東坡之所以爲東坡也。”（《三蘇文範》卷一四引）

唐順之《文編》卷五六：“前發超然之意，後段敍事。”又云：“此後二篇（指《超然臺記》、《淩虚臺記》）皆本之莊生。”

《天下才子必讀書》卷一五：“臺名超然，看他下筆便直取‘凡物’二字，只是此二字已中題之要害。便以下横説豎説，説自説他，無不縱心如意也。須知此文手法超妙，全從《莊子·達生》、《至樂》等篇取氣來。”

《唐宋八家文讀本》卷二三：“通篇含超然意，末路點題，亦是一法。”

西仲云：“樂字一篇之綱。”（《纂評唐宋八大家文讀本》卷七引）

賴山陽云：“極閑淡之意，極偉麗之文。”又云：“登樓所眺，乃見超然意，鋪敍宏麗，有韻有調，讀之萬遍不厭，節奏全在‘乎’、‘而’、‘其’三字上。”（同上引）