---
---
---
title: 與王元直
---



與王元直[1]


黄州真在井底，杳不聞鄉國信息，不審比日起居何如？郎娘各安否[2]？此中凡百粗遣，江邊弄水挑菜，便過一日。每見一邸報，須數人下獄得罪，方朝廷綜核名實，雖才者猶不堪其任，況僕頑鈍如此，其廢棄固宜。但有少望，或聖恩許歸田里，得款段一僕[3]，與子衆丈、楊文宗之流[4]，往來瑞草橋[5]，夜還何村，與君對坐莊門，吃瓜子炒豆，不知當復有此日否？存道奄忽[6]，使我至今酸辛，其家亦安在？人還詳示數字。餘惟萬萬保愛。

[1]録自《東坡七集·續集》卷五。《蘇詩總案》卷二〇云：元豐三年（1080）九月，“王箴自蜀使來問狀，答書”，即此文。《東坡題跋》卷六《書贈王元直》：“王箴，字元直，小名三老，小字惇叔。元祐四年十月十八日夜，與王元直飲酒掇薺菜，食之甚美，頗憶蜀中巢菜，悵然久之。”他是蘇軾的妻弟。

[2]〔郎娘〕稱男性晚輩爲郎，女性長輩爲娘。

[3]〔款段〕原指馬行遲緩貌，見前《行宿泗間，見徐州張天驥次舊韻》詩注。

[4]〔子衆丈、楊文宗〕王慶源，初名王羣，字子衆，後改名淮奇，字宣義。王元直之叔父，蘇軾之叔丈人。蘇軾有《慶源宣義王丈以累舉得官，爲洪雅主簿、雅州户椽，遇吏民如家人，人安樂之。既謝事，居眉之青神瑞草橋，放懷自得……》詩。楊文宗，一作楊宗文，字君素，蘇軾的長輩。

[5]〔往來瑞草橋數句〕《蘇長公合作》補卷下引淩孟昭評云：“丘文莊嘗言：眼前景致便是詩家絶妙詞，觀此數語，良然。”

[6]〔存道〕楊從，字存道，江陽（今四川彭山縣東）人。治平四年（1067）進士。以學行稱於鄉，年四十九卒。黄庭堅有《故江陽楊君畫像贊》（《豫章先生文集》卷一四）。