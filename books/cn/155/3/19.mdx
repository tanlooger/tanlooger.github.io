---
---
---
title: 記游定惠院
---



記游定惠院[1]


黄州定惠院東，小山上，有海棠一株，特繁茂。每歲盛開，必攜客置酒，已五醉其下矣。今年復與參寥師二三子訪焉，則園已易主。主雖市井人，然以予故，稍加培治。山上多老枳，木性瘦韌，筋脈呈露，如老人項頸，花白而圓，如大珠纍纍，香色皆不凡。此木不爲人所喜，稍稍伐去；以予故，亦得不伐。既飲，往憩於尚氏之第。尚氏亦市井人也，而居處修潔，如吴越間人；竹林花圃皆可喜，醉臥小板閣上。稍醒，聞坐客崔成老彈雷氏琴，作悲風曉月，錚錚然，意非人間也。晚乃步出城東，鬻大木盆，意者謂可以注清泉、瀹瓜李。遂夤緣小溝[2]，入何氏、韓氏竹園。時何氏方作堂竹間，既闢地矣，遂置酒竹陰下。有劉唐年主簿者，餽油煎餌，其名爲“甚酥”，味極美。客尚欲飲，而予忽興盡，乃徑歸。道過何氏小圃，乞其藂橘[3]，移種雪堂之西。坐客徐君得之[4]，將適閩中，以後會未可期，請予記之，爲異日拊掌。時參寥獨不飲，以棗湯代之。

[1]録自《東坡題跋》卷六。《施注蘇詩》卷二二《上巳日與二三子攜酒出游，隨所見輒作數句，明日集之爲詩，故詞無倫次》注引“先生《志林》記此日出游”云云，即本篇節文，末署“元豐七年（1084）三月初二（應作三）日也”，即本篇作年。詩亦可參看。另《稗海》本《東坡志林》卷十：“元豐七年二月一日，東坡居士與徐得之、參寥子步自雪堂，并柯池入乾明寺，觀竹林，謁乳姥任氏墳，鋤治茶圃，遂造趙氏園探梅堂，至尚氏第觀老枳，偃蹇如龍虵形，憩定惠僧舍，飲茶任公亭師中庵，乃歸，且約後日攜酒尋春於此。”知蘇軾在黄州時，常游此地。

[2]〔夤緣小溝〕沿着小溝溝岸而行。蘇軾《水龍吟》：“小溝東接長江，柳堤葦岸連雲際”，即此“小溝”，知其東注長江，又與韓毅甫、何聖可之竹園相鄰。

[3]〔藂橘〕一叢橘樹。藂，同“叢”。

[4]〔徐君得之〕徐大正，字得之，黄州知州徐大受（君猷）之弟。