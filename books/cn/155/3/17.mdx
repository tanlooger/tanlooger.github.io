---
---
---
title: 後赤壁賦
---



後赤壁賦[1]


是歲十月之望，步自雪堂，將歸於臨皋[2]。二客從予，過黄泥之坂[3]。霜露既降，木葉盡脱，人影在地，仰見明月。顧而樂之，行歌相答。

已而嘆曰：“有客無酒，有酒無肴；月白風清，如此良夜何？”客曰：“今者薄暮，舉網得魚，巨口細鱗，狀似松江之鱸[4]。顧安所得酒乎？”歸而謀諸婦。婦曰：“我有斗酒，藏之久矣。以待子不時之須[5]。”

於是攜酒與魚，復游於赤壁之下。江流有聲，斷岸[6]千尺，山高月小[7]，水落石出[8]。曾日月之幾何，而江山不可復識矣。予乃攝衣而上，履巉岩，披蒙茸，踞虎豹，登虬龍[9]，攀棲鶻之危巢[10]，俯馮夷之幽宫[11]。蓋二客不能從焉。劃然長嘯，草木震動，山鳴谷應，風起水涌。予亦悄然而悲，肅然而恐，凛乎其不可留也。返而登舟，放乎中流[12]，聽其所止而休焉。時夜將半，四顧寂寥。適有孤鶴，横江東來。翅如車輪，玄裳縞衣[13]，戛然長鳴，掠予舟而西也[14]。

須臾客去，予亦就睡。夢一道士[15]，羽衣蹁仙[16]，過臨皋之下，揖予而言曰：“赤壁之游樂乎？”問其姓名，俯而不答。嗚呼噫嘻！我知之矣。疇昔之夜[17]，飛鳴而過我者，非子也耶？道士顧笑[18]，予亦驚悟。開户視之，不見其處[19]。

[1]録自《經進東坡文集事略》卷一。元豐五年（1082）作。

[2]〔雪堂、臨皋〕見前詞選《浣溪沙》（覆塊青青麥未蘇）注。

[3]〔黄泥之坂（bǎn）〕黄泥坂爲從雪堂至臨皋亭必經之路。坂，斜坡。詳蘇軾《黄泥坂詞》。

[4]〔松江之鱸〕松江，即今吴淞江，下游爲蘇州河，流經江蘇省和上海市一帶，非指松江縣。《後漢書·左慈傳》記曹操宴請衆賓，謂“今日高會，珍羞略備，所少吴松江鱸魚耳”。李賢注：“松江在今蘇州東南，首受太湖。《神仙傳》云：‘松江出好鱸魚，味異他處。’”

[5]〔不時之須〕臨時之需，意外之需。

[6]〔斷岸〕陡峭的崖岸。

[7]〔山高月小〕《蘇長公合作》卷一：“《外紀》曰：杜詩‘關山月一點’，坡愛之作歌云：‘一點明月窺人’，用其語也；此云‘山高月小’，用其意也。”

[8]〔水落石出〕語出歐陽修《醉翁亭記》：“水落而石出。”（傳蘇軾行書此《記》作“水清而石出”。）

[9]〔踞虎豹二句〕蹲坐在狀如虎豹的山石上，攀着形似虬龍彎曲的古木。虬龍，古代傳説中有角的小龍。

[10]〔危巢〕高巢。

[11]〔馮夷〕水神名，即河伯。《竹書紀年》卷上《帝芬》：“十六年，洛伯用與河伯馮夷鬬。”《文選》張衡《思玄賦》“號馮夷俾清津兮”句，注引《青令傳》云：“河伯，華陰潼鄉人也。姓馮氏，名夷，浴于河中而溺死，是爲河伯。”

[12]〔中流〕江心。

[13]〔玄裳縞衣〕黑色下裙，白色上衣。因鶴全身純白，翅膀和尾端呈黑色，故云。

[14]《施注蘇詩》卷二〇《次韻孔毅父久旱已而甚雨三首》注引蘇軾爲楊道士書一帖云：“十月十五日夜，與楊道士（即楊世昌）泛舟赤壁，飲醉。夜半，有一鶴自江南來，翅如車輪，嘎然長鳴，掠余舟而西，不知其爲何祥也。”

[15]〔一道士〕一作“二道士”。《弘治黄州府志》卷八引朱熹云：“後賦前言二道士，後言孤鶴，東坡親蹟亦然，則或是筆誤耳。”（萬曆本《蘇長公合作》卷一引朱熹云：“當以‘一’字爲是。”）《苕溪漁隱叢話·後集》卷二八：“此賦初言‘適有孤鶴横江東來’，中言‘夢二道士，羽衣翩躚’，末言‘疇昔之夜，飛鳴而過我者’，前後皆言孤鶴，則道士不應言二矣。”

[16]〔羽衣〕道士所服。〔翩仙〕一作“蹁躚”。

[17]〔疇昔之夜〕指昨夜。語見《禮記·檀弓上》：“予疇昔之夜。”疇，語首助詞，無義。

[18]〔顧〕回頭看。

[19]《歷代詩餘》卷一一五引《清夜録》云：“東萊先生謂《後赤壁賦》結尾用韓文公《石鼎聯句》敍彌明意，俞文豹謂不然，蓋彌明真異人，文公紀其實也，與此不同。東坡先生貫通内典，嘗賦《西江月》詞云：‘休言萬事轉頭空，未轉頭時皆夢。’赤壁之游，樂則樂矣，轉眼之間，其樂安在？以是觀之，則我與二客、鶴與道士皆一夢也。”《宋大家蘇文忠公文抄》卷二八：“借鶴與道士之夢，以發胸中曠達今古之思。”

【評箋】　虞集云：“陸士衡云：‘賦體物而瀏亮。’坡公《前赤壁賦》已曲盡其妙，《後賦》尤精於體物，如‘山高月小，水落石出’，皆天然句法。末用道士化鶴之事，尤出人意表。”（《三蘇文範》卷一六引）

李九我云：“誦《前赤壁賦》，已盡其妙；《後賦》尤精於體物，玩‘山高’二句，語自天巧，末設夢與道士數句，尤見無中生有。”（《蘇長公合作》卷一引）

袁宏道云：“《前赤壁賦》爲禪法道理所障，如老學究着深衣，遍體是板；《後賦》平敍中有無限光景，至末一段即子瞻亦不知其所以妙。”（同上）

李贄云：“前賦説道理時，有頭巾氣，此則靈空奇幻，筆筆欲仙。”（同上）

儲欣《唐宋八大家類選》卷一四：“前賦設爲問答，此賦不過寫景敍事。而寄託之意，悠然言外者，與前賦初不殊也。”

《天下才子必讀書》卷一五：“前賦是特地發明胸前一段真實了悟，後賦是承上文從現身現境一一指示此一段真實了悟，便是真實受用也。本不應作文字觀，而文字特奇妙。”又云：“若無後賦，前賦不明；若無前賦，後賦無謂。”

張伯行《唐宋八大家文鈔》卷八：“猶是風月耳。上文字字是秋景，此文字字是冬景。體物之工，其妙難言。”

王文濡《評校音注古文辭類纂》卷七一：“前篇是實，後篇是虚。虚以實寫，至後幅始點醒，奇妙無以復加，易時不能再作。”

以上爲評論前後兩賦之異同及關係，以下單評後賦。

《蘇長公合作》卷一：“眼前景徑（經）一道破，便似宇宙今日始開。只‘山高月小，水落石出’，‘山鳴谷應，風起水湧’十六字，試讀之，占幾許風景。”又引華淑云：“《赤壁後賦》直平敍去，有無限光景，只似人家小集，偶爾餖飣，歡笑自發，比特地排當者其樂十倍。”

李一公《東坡密語》：“劉勰云：‘茂先摇筆而散珠。’此文字字珠璣。”“楊子雲所謂不從人間來者。”

沈石民《三蘇文評注讀本》卷二：“飄脱之至。前賦所謂馮虚御風、羽化登仙者，此文似之。”