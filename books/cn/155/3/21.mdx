---
---
---
title: 書吴道子畫後
---



書吴道子畫後[1]


知者創物，能者述焉，非一人而成也。君子之於學，百工之於技，自三代歷漢至唐而備矣。故詩至於杜子美，文至於韓退之，書至於顔魯公[2]，畫至於吴道子，而古今之變，天下之能事畢矣。道子畫人物，如以燈取影，逆來順往，旁見側出，横斜平直，各相乘除[3]，得自然之數，不差毫末，出新意於法度之中，寄妙理於豪放之外[4]，所謂游刃餘地[5]，運斤成風[6]，蓋古今一人而已。余於他畫，或不能必其主名，至於道子，望而知其真僞也。然世罕有真者，如史全叔所藏[7]，平生蓋一二見而已。元豐八年十一月七日書。

[1]録自《經進東坡文集事略》卷六〇。元豐八年（1085）作。

[2]〔顔魯公〕顔真卿，字清臣，封魯郡公。大書法家。其正楷端莊雄偉，行書遒勁鬱勃，變古創新，世稱“顔體”。

[3]〔乘除〕增減。

[4]〔出新意二句〕《唐宋八家文讀本》卷二四：“千古行文之妙，不出此二語。”

[5]〔游刃餘地〕即《莊子·養生主》所載庖丁解牛事，見前《文與可畫篔簹谷偃竹記》注。

[6]〔運斤成風〕《莊子·徐無鬼》：“郢人堊（白粉）漫其鼻端，若蠅翼，使匠石斫之。匠石運斤（斧頭）成風，聽而斫之，盡堊而鼻不傷，郢人立不失容。”兩句皆喻手法熟練，神乎其技。

[7]〔史全叔〕不詳。

【評箋】　《唐宋八家文讀本》卷二四：“舉一畫而他可類推。道子之畫，子瞻之評，唯聖神于此藝者能之。”