---
---
---
title: 書蒲永昇畫後
---



書蒲永昇畫後[1]


古今畫水多作平遠細皺，其善者不過能爲波頭起伏，使人至以手捫之，謂有窪隆，以爲至妙矣[2]。然其品格，特與印板水紙争工拙於毫釐間耳[3]。

唐廣明中[4]，處士孫位始出新意[5]，畫奔湍巨浪，與山石曲折，隨物賦形[6]，盡水之變，號稱神逸。其後蜀人黄筌、孫知微皆得其筆法[7]。始知微欲於大慈寺壽寧院壁作湖灘水石四堵，營度經歲，終不肯下筆。一日，倉皇入寺，索筆甚急，奮袂如風，須臾而成，作輸瀉跳蹙之勢，汹汹欲崩屋也[8]。知微既死，筆法中絶五十餘年。

近歲成都人蒲永昇，嗜酒放浪，性與畫會，始作活水，得二孫本意，自黄居寀兄弟、李懷衮之流，皆不及也[9]。王公富人或以勢力使之，永昇輒嘻笑舍去，遇其欲畫，不擇貴賤，頃刻而成。嘗與余臨壽寧院水，作二十四幅，每夏日挂之高堂素壁，即陰風襲人，毛髮爲立。永昇今老矣，畫亦難得，而世之識真者亦少。如往時董羽[10]、近日常州戚氏畫水[11]，世或傳寶之；如董、戚之流，可謂死水，未可與永昇同年而語也。元豐三年十二月十八日夜，黄州臨皋亭西齋戲書。

[1]録自《經進東坡文集事略》卷六〇。元豐三年（1080）作。蘇軾《與鞠持正》：“兩日薄有秋氣，伏想起居佳勝。蜀人蒲永昇臨孫知微水圖四面，頗爲雄爽。杜子美所謂‘白波吹素壁’者，願挂公齋中，真可以一洗殘暑也。”郭若虚《圖畫見聞誌》卷二：“蒲永昇，成都人，性嗜酒放浪，善畫水。人或以勢力使之，則嘻笑捨去；遇其欲畫，不擇貴賤。蘇子瞻内翰嘗得永昇畫二十四幅，每觀之，則陰風襲人，毛髮爲立。子瞻在黄州臨臯亭，乘興書數百言寄成都僧惟簡，具述其妙，謂董、戚之流爲死水耳。（惟簡住大慈寺勝相院，其書刻石在焉。）”則知此文乃寄惟簡之作。

[2]參看沈括《夢溪筆談》卷一七《書畫》：“又有觀畫而以手摸之，相傳以爲色不隱指者（手指摸得出顔色）爲佳畫。”又，范鎮《東齋記事》卷四云：“又有趙昌者，漢州人，善畫花。每晨朝露下時，遶欄檻諦玩，手中調采色寫之。自號寫生趙昌。人謂：‘趙昌畫染成，不布采色，驗之者以手捫摸，不爲采色所隱，乃真趙昌畫也。’”

[3]〔特〕但，僅。

[4]〔廣明〕唐僖宗（李儇）年號（880—881）。

[5]〔孫位〕黄休復《益州名畫録》卷上：“孫位者，東越人也。僖宗皇帝車駕在蜀，自京入蜀，號會稽山人。……其有龍拏水洶，千狀萬態，勢愈飛動；松石墨竹，筆精墨妙，雄狀氣象，莫可記述。”曾改名孫遇。

[6]〔隨物賦形〕隨着所遇山石形狀的不同而給以不同的形態。

[7]〔黄筌、孫知微〕《圖畫見聞誌》卷二：“黄筌，字要叔，成都人。十七歲事王蜀後主，爲待詔。至孟蜀加檢校少府監，賜金紫，後累遷如京副使。善畫花竹翎毛，兼工佛道人物山川龍水，全該六法，遠過三師（花鳥師刁處士，山水師李昇，人物龍水師孫遇（即孫位）也）。”《圖畫見聞誌》卷三：“孫知微，字太古，眉陽人。精黄老學，善佛道，畫於成都壽寧院熾盛光九曜及諸墻壁，時輩稱服。”《東齋記事》卷四云：“蜀有孫太古知微，善畫山水、仙官、星辰、人物。其性高介，不娶，隱於大面山，時時往來導江、青城，故二邑人家至今多藏孫畫，亦藏畫于成都。今壽寧院《十一曜》絶精妙，有先君題記在焉。”

[8]此段寫創作靈感激發時捕捉形象的急速情景，可參看《臘日游孤山訪惠勤、惠思二僧》詩注。

[9]〔黄居寀兄弟、李懷衮〕黄居寀，黄筌第三子，其兄黄居實、黄居寶亦擅長繪畫。《圖畫見聞誌》卷四：“黄居寀，字伯鸞，筌之季子也。工畫花竹翎毛，默契天真，冥周物理。”卷二：“黄居寶，字辭玉，筌之次男也。……亦工花鳥松石，兼善八分。”黄居實，黄筌長子，善畫花雀。（《中華畫人室隨筆》）《東齋記事》卷四：“又有李懷衮者，成都人，亦善山水，又能爲木石翎毛。”

[10]〔董羽〕字仲翔，俗號董啞子，宋毘陵（今江蘇常州）人。“善畫龍水海魚。”（《圖畫見聞誌》卷四）

[11]〔常州戚氏〕宋毘陵人中善畫水者有戚化元、戚文秀。《圖繪寶鑑補遺》稱戚化元家世畫水，《圖畫見聞誌》卷四稱戚文秀“工畫水，筆力調暢”。

【評箋】　《蘇長公合作》補卷下引王聖俞云：“東坡善畫，故知畫；知畫，故言入底里。”又云：“按，此評畫水，其劣者曰印板水、死水，其妙者曰畫水之變，洶洶欲崩屋，如陰風襲人，毛髮爲立。兩者妍媸相遠，自非長公了然心口，未能摹寫及此。”

《唐宋八家文讀本》卷二四：“活水死水，可悟行文之法。中蒼黄入寺一段，尤能狀出神來之候。蓋古今妙文，無有不成於神來者，天機忽動，得之自然，人力不與也。”