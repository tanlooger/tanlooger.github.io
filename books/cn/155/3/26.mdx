---
---
---
title: 與元老姪孫
---



與元老姪孫[1]


姪孫元老秀才：久不聞問，不識即日體中佳否？蜀中骨肉，想不住得安信？老人住海外如昨，但近來多病，瘦悴不復往日，不知餘年復得相見否？循、惠不得書久矣[2]，旅況牢落，不言可知。又海南連歲不熟，飲食百物艱難，及泉廣海舶絶不至[3]，藥物醬酢等皆無[4]，厄窮至此，委命而已。老人與過子相對，如兩苦行僧耳。然胸中亦超然自得，不改其度，知之免憂。所要志文[5]，但數年不死便作，不食言也。姪孫既是東坡骨肉，人所覷看，住京凡百倍加周防，切祝切祝。今有書與許下諸子[6]，又恐陳浩秀才不過許，只令送與姪孫，切速爲求便寄達。餘惟千萬自重。

[1]録自《東坡七集·續集》卷七。宋王明清《揮麈録·後録餘話》卷二：“蘇在廷元老，東坡先生之從孫，自幼即卓然，東坡許之。元符末入太學，東坡已度海。每與其書，委曲詳盡。”此信即作於蘇軾貶居海南時。

[2]〔循、惠〕循州、惠州。循州，治所在歸善（今廣東惠陽東）。時蘇轍貶居循州。

[3]〔泉廣〕泉州（治所在今福建泉州）、廣州，當時海上貿易中心。

[4]〔酢〕同“醋”。

[5]〔志文〕指蘇軾爲一位後輩所寫之墓表文。見蘇軾另一封《與元老姪孫》云：“十九郎墓表，本是老人欲作，今豈推辭？”據王文誥《蘇詩總案》卷四二，謂十九郎“當即蘇千運也”，爲蘇軾姪輩。

[6]〔許下〕指許州（治所在今河南許昌）。蘇軾《答徐得之書》：“一家今作四處：住惠、筠、許、常也。”當時蘇軾兄弟兩家親屬分住於惠州、許州等地。