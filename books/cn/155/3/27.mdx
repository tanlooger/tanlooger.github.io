---
---
---
title: 又答王庠書
---



又答王庠書[1]


别紙累幅過當[2]，老病廢忘，豈堪英俊如此責望邪[3]？少年應科目時，記録名數、沿革及題目等，大略與近歲應舉者同爾。亦有少節目文字[4]，才塵忝後[5]，便被舉主取去，今皆無有，然亦無用也。實無捷徑必得之術。但如君高才强力，積學數年，自有可得之道，而其實皆命也。但卑意欲少年爲學者，每一書皆作數過盡之。書富如入海，百貨皆有，人之精力，不能兼收盡取，但得其所欲求者爾。故願學者每次作一意求之。如欲求古今興亡治亂、聖賢作用，但作此意求之，勿生餘念。又别作一次，求事迹故實典章文物之類，亦如之。他皆仿此。此雖迂鈍，而他日學成，八面受敵[6]，與涉獵者不可同日而語也。甚非速化之術，可笑可笑。

[1]録自《經進東坡文集事略》卷四六。此信又見沈作喆《寓簡》卷八，文字有所不同，且前有“王庠應制舉時，問讀書之法於眉山，眉山以書答云”幾句，後有“前輩教人讀書如此，此豈膚淺求速成、苟簡無根柢者所能哉！此書今集中不載，學者當書紳，故表而出之”幾句。王庠，蘇軾《與魯直》：“有姪婿（蘇轍之婿）王郎，名庠，榮州（今四川榮縣）人。文行皆超然，筆力有餘，出語不凡，可收爲吾黨也。”又《答王庠書》：“前後所示著述文字，皆有古作者風力，大略能道意所欲言者。”

[2]〔别紙累幅過當〕指王庠來信之附箋有推頌之語，蘇軾認爲過當。乃自謙之意。《寓簡》卷八作“别箋所示”。

[3]〔責望〕期望。

[4]〔節目文字〕《禮記·學記》：“善問者如攻堅木，先其易者，後其節目。”節目，木之堅而難攻處。此指應試時題目較難之文。

[5]〔才塵忝後〕謙詞，意謂中試。

[6]〔八面受敵〕對各方面的問難和需要，皆可應對。《唐子西文録》：“東坡赴定武，過京師，館于城外一園子中。余（唐庚）時年十八，謁之。問余：‘觀甚書？’余云：‘方讀《晉書》。’卒問‘其中有甚好亭子名？’余茫然失對，始悟前輩觀書用意蓋如此。”此即八面受敵讀書法之一例。

【附録】

對蘇軾“每次作一意求之”的讀書法，前人多予稱許。如清楊峒《南北史捃華序》引本篇後云：“愚常服膺其言，謂不獨記誦之法，撰著之體亦宜然也。”（《書岩賸稿》）李慈銘《越縵堂讀書記》中《升庵集》條云：“嘗有人問蘇文忠公曰：‘公之博洽可學乎？’曰：‘可。吾嘗讀《漢書》矣，蓋數過而始盡之。如治道、人物、地理、官制、兵法、財貨之類，每一過專求一事。不待數過，而事事精竅矣。此言也，虞紹庵嘗舉以教人，誠讀書之良法也。”但亦有致疑者，如章學誠《文史通義·博約上》引蘇軾讀《漢書》“每過皆作一意求之”後云：“學者多誦蘇氏之言以爲良法，不知此特尋常摘句，如近人之纂類策括者爾。……今人稍留意於應畢業者，多能爲之，未可進言於學問也。而學者以爲良法，則知學者鮮矣。”