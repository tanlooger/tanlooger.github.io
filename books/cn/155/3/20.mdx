---
---
---
title: 石鐘山記
---



石鐘山記[1]


《水經》云：“彭蠡之口，有石鐘山焉。”酈元以爲“下臨深潭，微風鼓浪，水石相搏，聲如洪鐘”[2]。是説也，人常疑之。今以鐘磬置水中[3]，雖大風浪不能鳴也，而況石乎？至唐李渤[4]，始訪其遺踪，得雙石於潭上。“扣而聆之，南聲函胡[5]，北音清越[6]，枹止響騰[7]，餘韻徐歇”，自以爲得之矣。然是説也，余尤疑之。石之鏗然有聲者，所在皆是也，而此獨以“鐘”名，何哉？

元豐七年六月丁丑[8]，余自齊安舟行適臨汝[9]，而長子邁將赴饒之德興尉[10]，送之至湖口，因得觀所謂“石鐘”者。寺僧使小童持斧，於亂石間擇其一二扣之，空空焉[11]，余固笑而不信也。至莫夜月明，獨與邁乘小舟，至絶壁下。大石側立千尺，如猛獸奇鬼，森然欲搏人；而山上栖鶻，聞人聲亦驚起，磔磔雲霄間；又有若老人咳且笑於山谷中者，或曰：“此鸛鶴也。[12]”余方心動欲還，而大聲發於水上，噌吰如鐘鼓不絶[13]，舟人大恐，徐而察之，則山下皆石穴罅，不知其淺深，微波入焉，涵澹澎湃而爲此也[14]。舟回至兩山間[15]，將入港口，有大石當中流，可坐百人，空中而多竅，與風水相吞吐，有窾坎鐺鞳之聲[16]，與向之噌吰者相應，如樂作焉。因笑謂邁曰：“汝識之乎？噌吰者，周景王之無射也[17]；窾坎鐺鞳者，魏莊子之歌鐘也[18]。古之人不余欺也。”

事不目見耳聞而臆斷其有無，可乎？酈元之所見聞，殆與余同，而言之不詳；士大夫終不肯以小舟夜泊絶壁之下，故莫能知；而漁工水師，雖知而不能言，此世所以不傳也。而陋者乃以斧斤考擊而求之，自以爲得其實[19]。余是以記之，蓋嘆酈元之簡，而笑李渤之陋也。

[1]録自《經進東坡文集事略》卷四九。元豐七年（1084）六月，蘇軾由黄州赴汝州途經江西時作。石鐘山，在今江西湖口。

[2]〔《水經》〕我國第一部記述河道水系的地理書。《新唐書·藝文志》：“（漢）桑欽《水經》三卷，一作（郭）璞撰。”（《隋書·經籍志》謂郭璞注，《舊唐書·經籍志》謂郭璞撰，《唐六典·工部·水部員外郎注》則謂桑欽著。）北魏酈道元著《水經注》四十卷。蘇軾所引《水經》兩句和《水經注》四句，今本均無，轉引自李渤之文。彭蠡（lǐ），鄱陽湖，在今江西北部。

[3]〔磬（qìng）〕古代一種用玉或石制成的樂器。

[4]〔李渤〕字濬之，唐洛陽人。唐憲宗元和時曾任江州（今江西九江）刺史，治湖築堤。有《辨石鐘山記》文，下“扣而”五句即引自此文。新、舊《唐書》均有傳。

[5]〔南聲函胡〕南邊那塊石頭其聲模糊厚重。

[6]〔北音清越〕北邊那塊石頭其聲清脆悠遠。

[7]〔枹（fú）〕同“桴”，木制鼓槌。

[8]〔六月丁丑〕元豐七年六月初九（1084年7月14日）。

[9]〔齊安〕舊郡名，即黄州。

[10]〔邁〕蘇邁，字伯達，蘇軾長子（其他二子爲蘇迨、蘇過）。下“饒之德興”，饒州德興縣，今江西德興市。

[11]〔空空〕一作“硿硿”。擊石聲。

[12]《纂評唐宋八大家文讀本》卷七引西仲云：“驚起者，可以望見，則直言棲鶻；欬笑者之爲鸛鶴，未必果確，故借‘或曰’二字寫出，何等活動。”又引錢謙益云：“中段欲言水石之聲，先將三項（指奇石、棲鶻、鸛鶴）描寫起，此文情也。昔嘗與鄧左之論之，今知之者鮮矣。”

[13]〔噌吰（chēng hóng）〕響亮厚重的鐘聲。

[14]〔涵澹澎湃〕形容大水流動、波濤奔騰貌。

[15]〔兩山〕石鐘山有南北兩山，南名上鐘山，北名下鐘山。

[16]〔窾坎（kuǎn kǎn）〕擊物聲。下“鐺鞳（tāng tà）”，鐘鼓聲。

[17]〔無射（yì）〕原爲我國古代十二音律之一，此指鐘名。《左傳·昭公二十一年》：“春，天王（周景王姬貴）將鑄無射。”孔穎達疏：“無射，鐘名，其聲于律應無射之管，故以律名名鐘。”

[18]〔魏莊子之歌鐘〕《左傳·襄公十一年》記鄭國送給晉悼公“歌鐘二肆（十六爲一肆），及其鎛磬，女樂二八（十六人），晉侯以樂之半賜魏絳”。魏絳，謚莊子。諸本多誤作魏獻子（魏莊子之子魏舒）。

[19]〔陋者〕識見低下者，指李渤。李渤《辨石鐘山記》云：“次於南隅，忽遇雙石，……詢諸水濱，乃曰：‘石鐘也，有銅鉄之異焉。’……若非潭滋其山，山涵其英，聯氣凝質，發爲至靈，不然則安能産兹奇石乎？乃知山仍石名舊矣。如善長（酈道元）之論，則瀕流庶峯，曾可以斯石冠之。聊刊前謬，留遺將來。”

【評箋】　《三蘇文範》卷一四引楊慎云：“通篇討山水之幽勝，而中較李渤、寺僧、酈元之簡陋，又辨出周景王、魏獻子之鐘音，其轉折處，以人之疑起己之疑，至見中流大石，始釋己之疑，故此記遂爲絶調。”

《蘇長公合作》卷二：“平鋪直敍，却自波折可喜，此是性靈上帶來文字，今古所希。”又云：“千古文人，唯南華老仙、太史公、蘇長公字字挾飛鳴之勢。”

《宋大家蘇文忠公文抄》卷二五：“風旨亦自《水經》來，然多奇峭之興。”

《晚村精選八大家古文》：“此翻案也。李翻酈，蘇又翻李，而以己之所獨得，詳前之所未備，則道元亦遭簡點矣。文最奇致，古今絶調。”

《唐宋八家文讀本》卷二三：“記山水，并悟讀書觀理之法，蓋臆斷有無，而或簡或陋，均非可以求古人也。通體神行，末幅尤極得心應手之樂。”

方苞云：“瀟灑自得，子瞻諸記中特出者。”（《評校音注古文辭類纂》卷五六引）

劉大櫆云：“以心動欲還，跌出大聲發於水上，才有波折，而興會更覺淋漓。鐘聲二處必取古鐘二事以實之，具此詼諧文章，妙趣洋溢行間，坡公第一首記文。”（同上）

【附録】

石鐘山以聲得名抑或以形得名，頗有歧見。蘇軾主張前者，其《跋石鐘山記後》（《東坡題跋》卷一）又補充本篇云：“錢塘東南，皆有水樂洞，泉流空岩中，皆自然宫商。又自靈隱下天竺而上至上天竺，溪行兩山間，巨石磊磊如牛羊，其聲空礱然，真若鐘聲，乃知莊生所謂‘天籟’者，蓋無所不在也。建中靖國元年正月□（原文此处为方框）日自海南還，過南安，司法掾吴君示舊所作《石鐘山記》，復書其末。”劉克莊《坡公石鐘山記》云：“坡公此記，議論，天下之名言也；筆力，天下之至文也；楷法，天下之妙畫也。夫水石相摶固有聲，然非風無以發之。蒙叟之言曰：是惟無作，作則萬竅怒號，雖大木之竅穴，似鼻似口似耳者，皆激謫（謞）叱吸叫譹穾咬。況山下皆石穴，又大石可坐百人、空中而多竅、其受風不愈多乎？公夜艤舟，其所聞其噌吰者，又聞其鐺鞳者，李似之侍郎云：亦嘗于此艤舟，止聞其吞吐者，疑水仙靳鐺鞳之聲私于坡公者。余謂蒙叟固云：冷風則小和，飄風則大和。竊意李是夕適值風恬浪静耳。”（《後村先生大全集》卷一一〇）清同準《石鐘山記》云：“是山石質輕清，又復空中多竅，所以風水相值，獨鏘鏘然若金奏。”劉、同二人各從風和石質角度對蘇説作了發揮和補充。明地理學家羅洪先《石鐘山記》云：“丙午（嘉靖二十五年，1546）春，余過湖口，臨淵上下兩山，皆若鐘形，而上鐘尤奇。是時水未漲，山麓盡出，緣石以登，始若伏軾昆陽，旌旗矛戟，森然成列；稍深則縱觀咸陽，千門萬户，羅幃繡幕，掩映低垂。入其中，猶佛氏言海，若獻深珊瑚珠貝，金光碧彩，錯出於驚濤巨浪，莫可辨擇；睇而視之，垂者磬懸，側者筍茁，鈌者藕拆，環者玦連。自吾栖岩穴以來，攀危歷險，未有若是奇者矣。夫音固由窾以出，苟實其中，亦復喑然。故鐘之制，甬則震，弇則鬱。是石鐘者，中虚外窾爲之也。……東坡艤舟，未目其麓，故猶有遺論。”（《念菴羅先生文集》卷五）則以爲石鐘之聲乃“中虚外窾”之故，且指出上下鐘山“皆若鐘形”。至清人遂有主張石鐘山即以形得名者。曾國藩《求闕齋讀書録》卷九云：“自咸豐四年楚軍在湖口爲‘賊’所敗，至十一年乃少定。石鐘山之片石寸草，諸將士皆能辨識。上鐘岩與下鐘岩，其下皆有洞，可容數百人，深不可窮，形如覆鐘。彭侍郎玉麟於鐘山之頂，建立昭忠祠。乃知鐘山以形言之，非以聲言之，酈氏、蘇氏所言皆非事實也。”俞樾《春在堂隨筆》卷七亦詳記彭玉麟之説云：“余親家翁彭雪琴侍郎，以舟師剿‘賊’，駐江西最久，語余云：湖口縣鐘山有二，一在城西，濱鄱陽湖，曰上鐘山；一在城東，臨大江，曰下鐘山，下鐘山即東坡作記處。然東坡謂山石與風水相吞吐，有聲如樂作，此恐不然。天下水中之山多矣，凡有罅隙，風水相遭，皆有噌吰鐺鞳之聲，何獨兹山爲然乎？余居湖口久，每冬日水落，則山下有洞門出焉。入之，其中透漏玲瓏，乳石如天花散漫，垂垂欲落，途徑蜿蜒如龍，峭壁上皆枯蛤黏着，宛然鱗甲。洞中寬廠（敞），左右旁通，可容千人。……蓋全山皆空，如鐘覆地，故得鐘名。上鐘山亦中空。此兩山皆當以形論，不當以聲論。東坡當日，猶過其門，而未入其室也。”