---
---
---
title: 淩虚臺記
---



淩虚臺記[1]


國於南山之下[2]，宜若起居飲食，與山接也。四方之山，莫高於終南；而都邑之麗山者[3]，莫近於扶風。以至近求最高，其勢必得。而太守之居，未嘗知有山焉。雖非事之所以損益，而物理有不當然者[4]，此淩虚之所爲築也。

方其未築也，太守陳公[5]，杖屨逍遥於其下。見山之出於林木之上者，累累如人之旅行於墻外而見其髻也。曰：“是必有異”，使工鑿其前爲方池，以其土築臺，高出於屋之簷而止。然後人之至於其上者，怳然不知臺之高，而以爲山之踊躍奮迅而出也。

公曰：“是宜名淩虚。”以告其從事蘇軾，而求文以爲記。軾復於公曰：“物之廢興成毁，不可得而知也。昔者荒草野田，霜露之所蒙翳，狐虺之所竄伏。方是時，豈知有淩虚臺耶？廢興成毁，相尋於無窮[6]；則臺之復爲荒草野田，皆不可知也。嘗試與公登臺而望，其東則秦穆之祈年、橐泉也[7]，其南則漢武之長楊、五柞[8]，而其北則隋之仁壽，唐之九成也[9]。計其一時之盛，宏傑詭麗，堅固而不可動者，豈特百倍於臺而已哉？然而數世之後，欲求其彷彿，而破瓦頽垣，無復存者。既已化爲禾黍荆棘丘墟隴畝矣，而況於此臺歟？夫臺猶不足恃以長久，而況於人事之得喪，忽往而忽來者歟？而或者欲以誇世而自足，則過矣！蓋世有足恃者，而不在乎臺之存亡也！[10]”既已言於公，退而爲之記。

[1]録自《經進東坡文集事略》卷四八。《蘇詩總案》卷四：嘉祐八年（1063）“陳希亮於後圃築淩虚臺以望南山，屬公爲記，公因以諷之”。

[2]〔國〕郡國，指州地或府地。〔南山〕即下文終南山，其主峯在陝西西安市南。

[3]〔麗〕附着，靠近。

[4]〔雖非二句〕大意謂太守居所未利用終南山天然景色，雖於人事非有所以損益之處（如有礙於起居之類），然以情理言之（近山而不知觀山），則不當如此。

[5]〔太守陳公〕陳希亮。

[6]〔相尋於無窮〕謂由興及廢、復由廢及興，交互回環，永無窮盡。

[7]〔祈年、橐（tuó）泉〕《漢書·地理志上》“右扶風·雍”下云：“橐泉宫，孝公起；祈年宫，惠公起。”秦穆公墓在此。蘇軾《秦穆公墓》詩（《鳳翔八觀》之一）：“橐泉在城東，墓在城中無百步。乃知昔未有此城，秦人以泉識公墓。”《詛楚文》詩序：“秦穆公葬於雍橐泉祈年觀下。”

[8]〔長楊、五柞〕漢宫名，皆在厔，長楊宫爲校獵處，五柞宫爲祀神處。

[9]〔仁壽〕宫名，楊素爲隋文帝建，見《隋書·楊素傳》。〔九成〕《新唐書·地理志一》“鳳翔府扶風郡·麟游”下云：“西五里有九成宫，本隋仁壽宫。”

[10]李塗《文章精義》評結句云：“子瞻《喜雨亭記》結云：‘太空冥冥，不可得而名，吾以名吾亭’，是化無爲有。《淩虚臺記》結云：‘蓋世有足恃者，而不在乎臺之存亡也’，是化有爲無。”

【評箋】　鍾惺云：“後段説理，反不精神。”（《三蘇文範》卷一四引）

《天下才子必讀書》卷一五：“讀之如有許多層節，却只是興成廢毁二段，一寫再寫耳。”

賴山陽云：“此篇自歐公《峴山亭記》、《真州東園記》等立思，而别出一機軸駕上之。子瞻此時二十七八，而波瀾老成如此，宜乎老歐畏之，所謂自今廿餘年後人不復説老夫者，真矣。”（《纂評唐宋八大家讀本》卷七引）

【附録】

關於本篇主旨，前人多謂有譏刺陳希亮之意。邵博《邵氏聞見後録》卷一五：“陳希亮，字公弼，天資剛正人也。嘉祐中知鳳翔府，東坡初擢制科，簽書判官事，吏呼蘇賢良。公弼怒曰：‘府判官，何賢良也。’杖其吏不顧，或謁入不得見。……東坡作府齋醮禱祈諸小文，公弼必塗墨改定數往反。至爲公弼作《淩虚臺記》曰……公弼覽之笑曰：‘吾視蘇明允猶子也，某猶孫子也。平日故不以辭色假之者，以其年少暴得大名，懼夫滿而不勝也。乃不吾樂邪？’不易一字，亟命刻之石。”（又見《經進東坡文集事略》卷四八引《遺事别録》）《三蘇文範》卷一四楊慎亦云：“《喜雨亭記》，全是贊太守；《淩虚臺記》，全是譏太守。《喜雨亭》直以天子造化相形，見得有補於民；《淩虚臺》則以秦漢隋唐相形，見得無補於民，而機局則一也。”同書引李贄云：“太難爲太守矣。一篇駡太守文字耳。文亦好，亦可感。”茅坤《宋大家蘇文忠公文抄》卷二五亦云：“蘇公往往有此一段曠達處，却于陳太守少回護。”同書引唐順之云：“此處似少回護。”但有持異議者，如《蘇長公合作》卷二引陳元植云：“登高感慨，寫出傑士風氣，卓老謂駡非也。”鄭之惠《蘇長公合作内外篇》云：“臺方成而所言皆頽廢之景，别是世味外一種文字。若在後世，掾屬敢以此等言論進乎？然文忠當日尚相傳有傲上之謗，甚矣，筆墨之難也。”（後半段文，萬曆本《蘇長公合作》無）儲欣《唐宋八大家類選》卷一二云：“登高望遠，人人具有此情。惟公能發諸語言文字耳。‘世有足恃’云云，自是宋人習氣，或云自負所有、揶揄陳太守者，非也。”至沈德潛對儲欣“宋人習氣”之説并致不滿：“發明廢興成毁，湍瀾洄洑，感慨歔欷，後歸于不朽之三，不止作達觀曠識，齊得喪、忘古今也。楊升庵謂是譏太守文，儲在陸又謂是宋人習氣，俱未必然。”（《唐宋八家文讀本》卷二三）