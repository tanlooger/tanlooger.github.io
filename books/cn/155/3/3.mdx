---
---
---
title: 教戰守策
---



教戰守策[1]


夫當今生民之患，果安在哉？在於知安而不知危，能逸而不能勞。此其患不見於今，而將見於他日。今不爲之計，其後將有所不可救者。

昔者先王知兵之不可去也[2]，是故天下雖平，不敢忘戰。秋冬之隙，致民田獵以講武[3]，教之以進退坐作之方[4]；使其耳目習於鐘鼓旌旗之間而不亂，使其心志安於斬刈殺伐之際而不懾。是以雖有盜賊之變，而民不至於驚潰。及至後世，用迂儒之議，以去兵爲王者之盛節[5]，天下既定，則卷甲而藏之。數十年之後，甲兵頓弊[6]，而人民日以安於佚樂；卒有盜賊之警[7]，則相與恐懼訛言，不戰而走。開元、天寶之際，天下豈不大治？惟其民安於太平之樂，豢於游戲酒食之間，其剛心勇氣，消耗鈍眊[8]，痿蹶而不復振[9]。是以區區之禄山一出而乘之，四方之民，獸奔鳥竄，乞爲囚虜之不暇[10]；天下分裂，而唐室因以微矣。

蓋嘗試論之：天下之勢，譬如一身。王公貴人所以養其身者，豈不至哉？而其平居常苦於多疾[11]。至於農夫小民，終歲勤苦而未嘗告病。此其故何也？夫風雨霜露寒暑之變，此疾之所由生也。農夫小民，盛夏力作，而窮冬暴露，其筋骸之所衝犯，肌膚之所浸漬，輕霜露而狎風雨，是故寒暑不能爲之毒。今王公貴人處於重屋之下[12]，出則乘輿，風則襲裘[13]，雨則御蓋，凡所以慮患之具莫不備至；畏之太甚而養之太過，小不如意，則寒暑入之矣。是故善養身者，使之能逸而能勞，步趨動作，使其四體狃於寒暑之變；然後可以剛健强力，涉險而不傷[14]。夫民亦然。今者治平之日久，天下之人驕惰脆弱，如婦人孺子，不出於閨門。論戰鬬之事，則縮頸而股慄；聞盜賊之名，則掩耳而不願聽。而士大夫亦未嘗言兵，以爲生事擾民，漸不可長[15]：此不亦畏之太甚而養之太過歟？

且夫天下固有意外之患也。愚者見四方之無事，則以爲變故無自而有，此亦不然矣。今國家所以奉西、北之虜者，歲以百萬計[16]。奉之者有限，而求之者無厭，此其勢必至於戰。戰者，必然之勢也，不先於我，則先於彼，不出於西，則出於北；所不可知者，有遲速遠近，而要以不能免也。天下苟不免於用兵，而用之不以漸，使民於安樂無事之中，一旦出身而蹈死地[17]，則其爲患必有不測。故曰天下之民知安而不知危，能逸而不能勞，此臣所謂大患也。

臣欲使士大夫尊尚武勇，講習兵法；庶人之在官者[18]，教以行陣之節；役民之司盜者[19]，授以擊刺之術。每歲終則聚於郡府，如古都試之法[20]，有勝負，有賞罰；而行之既久，則又以軍法從事。然議者必以爲無故而動民，又撓以軍法[21]，則民將不安；而臣以爲此所以安民也。天下果未能去兵，則其一旦將以不教之民而驅之戰；夫無故而動民，雖有小恐，然孰與夫一旦之危哉[22]？

今天下屯聚之兵，驕豪而多怨，陵壓百姓而邀其上者何故[23]？此其心以爲天下之知戰者，惟我而已。如使平民皆習於兵，彼知有所敵，則固己破其姦謀而折其驕氣。利害之際，豈不亦甚明歟？

[1]録自《經進東坡文集事略》卷一七。嘉祐六年（1061）蘇軾應“制科”，作《進策》二十五篇（包括《策略》五篇、《策别》十七篇、《策斷》三篇），本文爲《策别》中《安萬民》之五。原題無“策”字，據通行選本加。蘇軾《辯試館職策問札子》云：“臣昔於仁宗朝舉制科所進策論，……大抵皆勸仁宗勵精庶政，督察百官，果斷而力行也”，是爲這組策論的主旨。

[2]〔先王〕指三代（夏商周）時期的帝王。

[3]〔秋冬之隙二句〕古時秋冬農閒時節，招民練武。《周禮·夏官·大司馬》：“中秋，教治兵，如振旅之陳。”“中冬，教大閲。”

[4]〔教之句〕《周禮·夏官·大司馬》：“以教坐（跪下）作（起立）、進退、疾徐、疏數之節。”鄭玄注：“習戰法。”

[5]〔盛節〕美盛的法度。

[6]〔頓〕通“鈍”，不鋒利。

[7]〔卒〕同“猝”。

[8]〔鈍眊（mào）〕動作遲鈍，視物模糊。

[9]〔痿（wěi）蹶〕委縮殭仆。

[10]〔四方之民三句〕《資治通鑑》卷二一七：天寶十四載十一月，安禄山“反於范陽”，“時海内久承平，百姓累世不識兵革，猝聞范陽兵起，遠近震駭。河北皆禄山統内，所過州縣，望風瓦解。守令或開門出迎，或棄城竄匿，或爲所擒戮，無敢拒之者”。

[11]〔平居〕平日。

[12]〔重（chóng）屋〕《周禮·冬官·考工記·匠人》：“殷人重屋。”指重檐之屋，亦可解爲層疊之屋。

[13]〔襲〕重衣，加穿衣服。

[14]〔“天下之勢，譬如一身”一段〕明鄭之惠《蘇長公合作》卷五引錢文登曰：“以譬喻爲正論。”又引李九我曰：“此段以養身喻治國，明悉婉至，神流詞王（旺），如叠嶂層巒，種種争麗。”沈德潛《唐宋八家文讀本》卷二二評“農夫小民，盛夏力作”一段云：“樂天詩，東坡文，雖庸夫婦竪讀之亦當首肯，此種是也。”

[15]〔漸不可長〕露出擾民的苗頭不能讓它發展。

[16]〔今國家句〕西、北之虜，指西夏和遼國（契丹族）。宋真宗景德元年，與契丹訂澶淵之盟，歲輸“銀十萬兩，絹二十萬匹”；宋仁宗慶曆二年，又“歲增銀、絹各十萬匹、兩”。（《宋史紀事本末》卷二一）慶曆四年，歲輸西夏“銀、綺、絹、茶二十五萬五千。”（同上卷三〇）此言“百萬”，系約數。

[17]〔出身〕投身。下“死地”，危地，指戰場。

[18]〔庶人之在官者〕在官府服役的一般平民。

[19]〔役民之司盜者〕從民間抽調來負責捕盜的差役。

[20]〔古都試之法〕《漢書·韓延壽傳》載韓爲東郡太守時，行都試之法：“及都試講武，設斧鉞旌旗，習射御之事。”都，郡府所在地；試，指演習武事。

[21]〔撓〕困擾。一作“悚”。

[22]〔一旦之危〕指上句“一旦將以不教之民而驅之戰”的危險。

[23]〔邀〕要挾。

【評箋】　李覯云：“二十五策，霆轟風飛，震伏天下。”（《經進東坡文集事略》卷一五引）

王守仁云：“宋嘉祐間，海内狃於晏安，而恥言兵。長公預知北狩事，故發此議論。”（《三蘇文範》卷九引）

宗臣云：“此篇文字絶好，詞意之玲瓏，神髓之融液，勢態之翩躚，各臻其妙。”（同上。《蘇長公合作》卷五引此，作吕雅山語。）

唐文獻云：“坡翁此策，説破宋室膏肓之病，其後靖康之禍，如逆睹其事者，信乎有用之言也。至其文閎衍浩大，尤不可及。”（同上。《蘇長公合作》卷五引此，作錢文登語。）

王槐野云：“通篇是大文字，一筆寫成，不加點竄。”（《蘇長公合作》卷五引）

李贄云：“北狩之事，公已看見，時不用公，可奈之何？”（同上）

陳繼儒云：“見析懸鏡，機沛湧泉。至於兵弱必亡，暗指宋家時事。而語語警策，可垂不朽之文。”（同上）

《唐宋八家文讀本》卷二二：“只是安不忘危意，一用引喻，便覺切理厭情。中一段，可悟却疾，可悟防亂。”