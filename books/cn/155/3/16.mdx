---
---
---
title: 前赤壁賦
---



前赤壁賦[1]


壬戌之秋，七月既望，蘇子與客泛舟游於赤壁之下。清風徐來，水波不興。舉酒屬客，誦《明月》之詩，歌《窈窕》之章[2]。少焉，月出於東山之上，徘徊於斗、牛之間[3]。白露横江，水光接天。縱一葦之所如[4]，淩萬頃之茫然。浩浩乎如馮虚御風[5]，而不知其所止；飄飄乎如遺世獨立，羽化而登仙[6]。

於是飲酒樂甚，扣舷而歌之。歌曰：“桂棹兮蘭槳[7]，擊空明兮泝流光[8]。渺渺兮予懷，望美人兮天一方[9]。”客有吹洞簫者[10]，倚歌而和之。其聲嗚嗚然，如怨如慕，如泣如訴，餘音嫋嫋，不絶如縷，舞幽壑之潛蛟，泣孤舟之嫠婦[11]。

蘇子愀然，正襟危坐而問客曰：“何爲其然也？”

客曰：“‘月明星稀，烏鵲南飛[12]’，此非曹孟德之詩乎？西望夏口[13]，東望武昌[14]，山川相繆[15]，鬱乎蒼蒼，此非孟德之困於周郎者乎？方其破荆州，下江陵，順流而東也[16]，舳艫千里[17]，旌旗蔽空，釃酒臨江，横槊賦詩[18]，固一世之雄也，而今安在哉？況吾與子漁樵於江渚之上，侣魚蝦而友麋鹿；駕一葉之扁舟，舉匏樽以相屬。寄蜉蝣於天地，渺滄海之一粟[19]。哀吾生之須臾，羨長江之無窮。挾飛仙以遨游，抱明月而長終。知不可乎驟得，托遺響於悲風[20]。”

蘇子曰：“客亦知夫水與月乎？逝者如斯，而未嘗往也；盈虚者如彼，而卒莫消長也[21]。蓋將自其變者而觀之，則天地曾不能以一瞬；自其不變者而觀之，則物與我皆無盡也，而又何羨乎[22]！且夫天地之間，物各有主；苟非吾之所有，雖一毫而莫取。惟江上之清風，與山間之明月，耳得之而爲聲，目遇之而成色，取之無禁，用之不竭，是造物者之無盡藏也，而吾與子之所共適[23]。”

客喜而笑，洗盞更酌，肴核既盡，杯盤狼籍[24]。相與枕藉乎舟中[25]，不知東方之既白[26]。

[1]録自《經進東坡文集事略》卷一。元豐五年（1082）作。蘇軾《與范子豐》：“黄州少西，山麓斗入江中，石室如丹。傳云：‘曹公敗所所謂赤壁者。’或曰‘非也’。……今日李委秀才來相别，因以小舟載酒飲赤壁下。李善吹笛，酒酣作數弄，風起水湧，大魚皆出，上有棲鶻，坐念孟德、公瑾如昨日耳。”

[2]〔誦《明月》之詩二句〕指《詩·陳風·月出》，其第一章云：“月出皎兮，佼人僚兮，舒窈糾兮。”窈糾，即窈窕。一説，上句指曹操《短歌行》，有“明明如月，何時可掇”，“月明星稀，烏鵲南飛”之句；下句指《詩·周南·關雎》，第一章有“窈窕淑女，君子好逑”之句。《三蘇文範》卷一六云：“月出皎兮，喻美色之潔白；窈糾，其姿之舒也；佼人，則美人也。坡老借此而賦，亦譏在位之不好德也。”殊鑿。

[3]〔斗、牛〕斗宿、牛宿。《蘇長公合作》卷一：“按日月望夜對行，以今曆法論之，七月之望，月在女、虚。而坡老賦曰：‘徘徊斗牛’，豈數百年前孟秋，日猶在井、鬼間耶？抑文人吟咏有不拘拘者耳？或曰：斗、牛，吴越分野，指出東方言也。”清張爾岐《蒿庵閒話》卷二：“張如命云：東坡文字，亦有信筆亂寫處。……七月，日在鶉尾，望時日月相對，月當在陬訾。斗、牛二宿在星紀，相去甚遠，何緣徘徊其間？坡公於象緯未嘗留心，臨文乘快，不復深考耳。”鶉尾、陬訾、星紀，省星次名。

[4]〔縱一葦句〕一葦，喻小船。《詩·衞風·河廣》：“誰謂河廣？一葦杭（航）之。”

[5]〔馮虚御風〕騰空駕風而行。馮，同“憑”。

[6]〔遺世獨立〕抛開人世，了無牽掛。〔羽化〕道家用語，指成仙。《抱朴子·對俗》：“古之得仙者，或身生羽翼，變化飛行。”

[7]〔桂棹句〕《九歌·湘君》：“桂櫂兮蘭枻。”

[8]〔擊空明兮句〕船槳擊打着清澈江水，在閃着月光之水面上逆流而上。

[9]〔美人〕舊常用以象徵賢君聖主或美好理想。況周頤《蕙風詞話》卷四：“蘇文忠《前赤壁賦》：‘桂櫂兮蘭槳。擊空明兮泝流光。渺渺兮予懷。（句）望美人兮天一方。’幼年塾誦，如此斷句。比閲劉尚友《養吾齋詞》《沁園春·櫽括〈前赤壁賦〉》，起調云：‘壬戌之秋，七月既望，蘇子泛舟。’‘七月’句下自注：‘“望”效公“予懷望”，平讀。’始知宋人讀此二句，乃於‘望’字斷句叶韻，句各六字。亟記之，以正幼讀之誤。尚友名將孫，入元抗節不仕，須溪之肖子也。”可備一説。

[10]〔客有吹洞簫者〕指道士楊世昌。清吴騫《拜經樓詩話》卷一：“宋施德初父子及顧景審（蕃）注東坡詩甚詳，較王龜齡集百家注，勝之遠矣。如《赤壁賦》吹洞簫之客，爲綿州武都山道士楊世昌，亦見施注（《次孔毅父》詩注），而王不及也。”（按，見《施注蘇詩》卷二〇《次韻孔毅父久旱已而甚雨三首》注）趙翼《陔餘叢考》卷二四《赤壁賦洞簫客》條：“東坡《赤壁賦》：‘客有吹洞簫者。’不著姓字。吴匏菴（明吴文定，字原博）有詩云：‘西飛一鶴去何祥？有客吹簫楊世昌。當日賦成誰與註？數行石刻舊曾藏。’據此則客乃楊世昌也。按東坡《次孔毅父韻》：‘不如西州楊道士，萬里隨身只兩膝。’又云：‘楊生自言識音律，洞簫入手清且哀。’則世昌之善吹簫可知。匏菴藏帖信不妄也。按，世昌，綿竹道士，字子京，見王注蘇詩。”按，吴匏菴詩及藏帖事，早見明俞弁《逸老堂詩話》卷上，并云：“微文定（即吴匏菴）表而出之，世昌幾無聞矣。”但《蒿菴閒話》卷二據蘇軾《典范子豐》書，謂吹洞簫者爲李委，“乃云是楊繼（世）昌，得之石刻，則何説？”按，張爾岐此説誤，因李委乃吹“笛”，且事在元豐五年（1082）十二月十九日蘇軾生日之時。

[11]〔舞幽壑之潛蛟二句〕《列子·湯問》：“瓠巴（古善零者）鼓琴而鳥舞魚躍。”《荀子·勸學篇》：“瓠巴鼓瑟而沈魚出聽，伯牙鼓琴而六馬仰秣。”此爲同一手法，極寫音樂之感染力。嫠（lí）婦，寡婦。《三蘇文範》卷一六云：“吹簫而潛蛟亦舞，喻己潛伏於謫所也。寡婦聞此亦泣，喻己孤立不得於君也。”《蘇長公合作》卷一亦承此説：“舞潛蛟，喻己謫居也；泣嫠婦，喻己孤臣不得君也。孟德烏鵲詩，譏玄德南奔也。”皆失之穿鑿。

[12]〔月明二句〕見曹操《短歌行》。

[13]〔夏口〕城名，故址在今武漢市黄鵠山上。

[14]〔武昌〕今湖北鄂城縣。

[15]〔山川相繆（liǎo）〕山環水復，互相盤繞。

[16]〔方其破荆州三句〕建安十三年，荆州牧劉表卒，曹操南征，收降其子劉琮，占領荆州，繼追敗劉備，進占江陵；然後沿江東進。

[17]〔舳艫（zhú lú）千里〕語出《漢書·武帝紀》。顔師古注：“李斐曰：‘舳，船後持柂處也。艫，船前頭刺櫂處也。言其船多，前後相銜，千里不絶也。’”

[18]〔横槊賦詩〕元稹《唐故檢校工部員外郎杜君（杜甫）墓係銘并序》：“曹氏父子鞍馬間爲文，往往横槊（長矛）賦詩。”

[19]〔渺滄海之一粟〕徐昂《文談》：“‘一粟’與‘滄海’何涉？‘渺太倉之一粟’或‘渺滄海之一勺’皆可，是或坡公隨筆而未之審，或傳寫有舛耳。”蘇軾《送頓起》詩有“大海浮一粟”，知非傳寫之誤，又言“浮”，於理亦通。今“滄海一粟”已爲成語。

[20]〔知不可二句〕明知不能立刻實現，只能將此心情付託簫聲，伴隨秋風吹奏出來。

[21]〔逝者如斯〕《論語·子罕》：“子在川上曰：‘逝者如斯夫！不舍晝夜。’”下“斯”、“彼”，水近故云斯（這裏），月遠故云彼（那裏）。《蘇長公合作》卷一引朱熹云：“‘盈虚者如代’，‘代’字今多作‘彼’字。嘗見東坡手寫本，皆作‘代’字。”

[22]〔蓋將五句〕宋吴氏《林下偶談》中《坡賦祖莊子》條：“《莊子·内篇·德充符》云：‘自其異者視之，肝胆楚越也；自其同者視之，萬物皆一也。’東坡《赤壁賦》云：‘蓋將自其變者觀之，雖天地曾不能以一瞬；自其不變者觀之，則物與我皆無盡也，而又何羨乎？’蓋用《莊子》語意。”僧肇《物不遷論》：“不遷，故雖往而常静；不住，故雖静而常往。”“旋嵐偃岳而常静，江河競注而不流，野馬飄鼓而不動，日月歷天而不周。”（參看董其昌《畫禪室隨筆》卷三：”東坡水月之喻，蓋自《肇論》得之，所謂不遷義也。”）明李一公《東坡密語》云：“李卓吾評：‘正好發揮，可惜説道理了。’予云：不妨理事相參。”

[23]〔共適〕今存明項子京家藏蘇軾墨迹本作“共食”。謝枋得《文章軌範》卷七：“如食邑之‘食’，言享也。”清李承淵校刊《古文辭類纂》云：“劉海峯先生選本引《朱子語類》：曾見東坡手書此賦，‘適’作‘食’，門人問‘食’字何義？朱子曰：‘只如貪邑之“食”，猶言享也。’劉先生又引明人婁子柔曰：佛經有‘風爲耳之所食，色爲目之所食’語，東坡蓋用佛典云。”元李冶《敬齋古今黈》卷八：“東坡《赤壁賦》：‘此造物者之無盡藏也，而吾與子之所共食’。一本作‘共樂’，當以‘食’爲正。賦本韻語，此賦自以‘月’、‘色’、‘竭’、‘食’、‘籍’、‘白’爲協，若是‘樂’字，則是取下‘客喜而笑，洗盞更酌’爲協，不特文勢萎薾，而又段絡叢雜，東坡大筆，必不應爾。所謂‘食’者，乃自己之真味受用之正地，非他人之所與知者也。今蘇子有得乎此，則其間至樂蓋不可以容聲矣，又何必言樂而後始爲樂哉？《素問》云：‘精食氣，形食味。’啓玄子爲之説曰：‘氣化則精生，味和則形長。’又云：‘壯火食氣，氣食少火。’啓玄子爲之説曰：‘氣生壯火，故云壯火食氣；少火滋氣，故云氣食少火。’東坡賦意，正與此同。”《蘇長公合作》卷一：“東坡寫本是‘與子之所共食。’王元美曰：食酒能多飲費盡之也。既訛‘樂’，今改‘適’。”又引文徵明云：“其中‘吾與子之共所適’，舊多作‘食’，余從親筆改定。按《左傳》：‘食，消也。’坡集中有答人問‘食’字之義云：‘如食邑之食，猶云享也。’而朱子又言史書食邑字與此不同，未知孰是？”以上諸説，皆主“食”字，但闡述仍多歧異，録供參考。

[24]〔杯盤狼籍〕《史記·滑稽列傳》載淳于髠語：“男女同席，履舄交錯，杯盤狼藉。”狼藉，同“狼籍”，縱横散亂貌。

[25]〔枕藉〕枕頭、墊褥。此作動詞用，喻倦臥。

[26]宋史繩祖《學齋佔畢》卷二《坡文之妙》：“至于《前赤壁賦》尾段一節，自‘惟江上之清風，與山間之明月’，至‘相與枕藉乎舟中，不知東方之既白’，却只是用李白‘清風明月不用一錢買，玉山自倒非人推’一聯，十六字演成七十九字，愈奇妙也。”（又見清沈兆澐《篷窓附録》卷上）

【評箋】　晁補之《續離騷序》：“《赤壁》前後賦者，蘇公之所作也。曹操氣吞宇内，樓船浮江，以謂遂無吴矣。而周瑜少年，黄蓋裨將，一炬以焚之。公謫黄岡，數游赤壁下，蓋忘意於世矣。觀江濤洶湧，慨然懷古，猶壯瑜事而賦之。”（《經進東坡文集事略》卷一引，今本《鷄肋集》無。）

俞文豹《吹劍四録》：“碑記文字鋪敍易，形容難，猶之傳神，面目易摸寫，容止氣象難描模。……《赤壁賦》：‘清風徐來……水落石出’，此類如仲殊所謂費盡丹青，只這些兒畫不成。”

强幼安《唐子西文録》：“余（唐庚）作《南征賦》，或者稱之，然僅與曹大家輩争衡耳。惟東坡《赤壁》二賦，一洗萬古，欲彷彿其一語，畢世不可得也。”

《蘇長公合作》卷一：“東坡在儋耳與客論食品書，紙末云：既飽以廬山康王谷廉泉，烹曾坑鬬品，少焉，解衣仰臥，使人誦東坡先生前後《赤壁賦》，亦足以一笑也。觀此有所謂曹大家輩諸賦尚得争衡，獨此二賦，一洗萬古，不能彷彿其一語，良然。”（按，此前半段語又見稗海本《東坡志林》卷八。但《侯鯖録》卷八作黄庭堅語，疑誤。）

張表臣《珊瑚鈎詩話》卷一：“《赤壁賦》卓絶近於雄風。”

謝枋得《文章軌範》卷七：“此賦學《莊》、《騷》文法，無一句與《莊》、《騷》相似，非超然之才，絶倫之識，不能爲也。瀟洒神奇，出塵絶俗，如乘雲御風而立乎九霄之上，俯視六合，何物茫茫，非惟不掛之齒牙，亦不足入其靈台丹府也。”又云：“余嘗中秋夜泛舟大江，月色水光與天宇合而爲一，始知此賦之妙。”

鍾惺云：“《赤壁》二賦，皆賦之變也。此又變中之至理奇趣，故取此可以該彼。”（《三蘇文範》卷一六引）

文徵明云：“……言曹孟德氣勢皆已消滅無餘，譏當時用事者。嘗見墨蹟寄傅欽之者云：‘多事畏人，幸無輕出’，蓋有所諱也。”（《三蘇文範》卷一六、《蘇長公合作》卷一引）

《御選唐宋文醇》卷三八：“蓋與造物者游而天機自暢，并無意於吊古，更何預今世事？嘗書寄傅欽之而曰：‘多難畏事，幸毋輕出’者，畏宵小之捃摭無已，又或作蟄龍故事耳（見前《王復秀才所居雙檜》詩注），乃文徵明謂以曹孟德氣勢消滅無餘，譏當時用事者，轉以寄傅欽之之語爲證，謂爲實有所譏刺，可謂烏焉成馬矣。”

《蘇長公合作》卷一：“騷賦祖於屈宋，窮工極肆，若長卿者，可爲兼之。子云宏麗，益于《高唐》；《長門》淒惋，不下《九章》；又有賦事賦物，如《蕪城》。《赤壁》、《恨别》兩賦，亦皆原本屈宋，第語稍浮露；若文通高華，子瞻飄洒，各自擅場。世之耳食者，聞宋無賦，詆兩《赤壁》不直一錢，則屈三閭不應有《卜居》、《漁父》；且文何定體，即三閭又從何處得來？”又引邵寶云：“風月二字是一篇張本。”

歸有光《文章指南》：“如陶淵明《歸去來辭》，於舉業雖不甚切，觀其詞義，瀟洒夷曠，無一點風塵俗態，兩晉文章，此其傑然者。蘇子瞻《赤壁賦》之趣，脱自是篇。”

《宋大家蘇文忠公文抄》卷二八：“予嘗謂東坡文章仙也。讀此二賦，令人有遺世之想。”

儲欣《唐宋十大家全集録·東坡集録》卷一：“行歌笑傲，憤世嫉邪。”其《唐宋八大家類選》卷十四又云：“出入仙佛，賦一變矣。”

《天下才子必讀書》卷一五：“游赤壁，受用現今無邊風月，乃是此老一生本領，却因平平寫不出來，故特借洞簫嗚咽，忽然從曹公發議，然後接口一句喝倒，痛陳其胸前一片空闊了悟，妙甚。”

張伯行《唐宋八大家文鈔》卷八：“以文爲賦，藏叶韻于不覺，此坡公工筆也。憑吊江山，恨人生之如寄；流連風月，喜造物之無私。一難一解，悠然曠然。”

方苞云：“所見無絶殊者，而文境邈不可攀，良由身閒地曠，胸無雜物，觸處流露，斟酌飽滿，不知其所以然而然，豈惟他人不能摹傚，即使子瞻更爲之，亦不能如此調適而鬯遂也。”（王文濡《評校音注古文辭類纂》卷七一引）

吴汝綸云：“此所謂文章天成偶然得之者。是知奇妙之作，通于造化，非人力也。”又云：“胸襟既高，識解亦夐絶非常，不得如方氏之説謂所見無絶殊也。”（同上）

【附録】

楊萬里《誠齋詩話》：“東坡《赤壁賦》云：‘扣舷而歌之，歌曰’云云，‘客有吹洞簫者，倚歌而和之，其聲嗚嗚然，如怨如慕’。山谷爲坡寫此賦爲圖障云：‘扣舷而歌曰’，又曰‘其聲嗚嗚，如怨如慕’，去‘之、歌、然’三字，覺神觀精鋭。”

明李日華《味水軒日記》卷二《萬曆三十八年三月二十日》條：“陸明府宇參出觀蘇長公書《前赤壁》真蹟行筆，極森秀。自‘壬’字起至‘酒’字凡三十字斷壞，文徵仲補之，甚有蒹葭之嘆。有賈似道小印，印縫又有秋壑方寸印，全卿印記，乃陸尚書完家物也。余平生見蘇書皆肥褊沓拖，此獨精緊快利，神明焕然，豈公於寓黄時流落孤寂，酬應較簡，故得卓竪神情，爲此不朽妙藝耶？董玄宰云：‘此賦《騷》《雅》之變，此書《蘭亭》之變’，亦可謂善索意味矣。”（按，此本今存。另據董其昌《畫禪室隨筆》卷一：“余三見子瞻自書《赤壁賦》”，則明時尚存蘇軾此賦墨迹多本。）