---
---
---
title: 雨中看牡丹三首
---



雨中看牡丹三首[1]


霧雨不成點，映空疑有無。時於花上見，的皪走明珠[2]。秀色洗紅粉，暗香生雪膚。黄昏更蕭瑟，頭重欲相扶。

明日雨當止，晨光在松枝。清寒入花骨，肅肅初自持。午景發濃豔[3]，一笑當及時。依然暮還斂，亦自惜幽姿。

幽姿不可惜，後日東風起。酒醒何所見，金粉抱青子[4]。千花與百草，共盡無妍鄙。未忍汚泥沙，牛酥煎落蘂[5]。

[1]元豐三年（1080）作。題一作《黄州天慶觀牡丹三首》。

[2]〔的皪句〕紀批（卷二〇）：“‘走’字似落葉矣，作‘落’字、‘綴’字即得。”按，“走”乃形容花上霧雨圓轉流動之貌，頗得神理，紀批非。

[3]〔午景句〕楊慎《升庵詩話》卷一《月黄昏》條：“蓋晝午後，陰氣用事，花房斂藏。”故下句云“暮還斂”。

[4]〔金粉〕花粉。温庭筠《牡丹二首》其二亦用“曉來金粉覆庭莎”字面。

[5]〔牛酥句〕《苕溪漁隱叢話·後集》卷二三引《復齋漫録》（即《能改齋漫録》，今本無此條）引蘇軾《雨中明慶賞牡丹》及本篇云：“孟蜀時，兵部尚書李昊每將牡丹花數枝分遺朋友，以牛酥同贈，且曰：‘俟花彫謝，即以酥煎食之，無棄穠豔。’其風流貴重如此。”（又見宋邱濬《洛陽貴尚録》）宋袁文《甕牖閒評》卷七亦云：“好事者多用牛酥煎牡丹花而食之，可見其流風餘韻。此事得之《蘇東坡集》中。東坡《雨中明慶寺賞牡丹》詩云：‘故應未忍著酥煎’，又詩云：‘未忍汙泥沙，牛酥煎落蘂’是也。”

【評箋】　紀批（卷二〇）：“三首一氣相生。”