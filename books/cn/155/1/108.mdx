---
---
---
title: 六年正月二十日復出東門，仍用前韻
---



六年正月二十日復出東門，仍用前韻[1]


亂山環合水侵門，身在淮南盡處村。五畝漸成終老計[2]，九重新埽舊巢痕[3]。豈惟見慣沙鷗熟，已覺來多釣石温[4]。長與東風約今日，暗香先返玉梅魂[5]。

[1]此詩仍用前《（元豐四年）正月二十日往岐亭……》等兩詩之韻。

[2]〔五畝〕《孟子·梁惠王上》：“五畝之宅，樹之以桑，五十者可以衣帛矣。”此指蘇軾在黄州所墾殖之東坡和建造的住宅。

[3]〔九重句〕陸游《施司諫註東坡詩序》：“昔祖宗以三館養士儲將相材，及官制行，罷三館。而東坡蓋嘗直史館，然自讁爲散官，削去史館之職久矣，至是史館亦廢，故云：‘新掃舊巢痕’，其用事之嚴如此。而‘鳳巢西隔九重門’，則又李義山詩也。（按，李商隱《越燕二首》其二亦有‘安巢復舊痕’句）”其説是。蘇軾《王中甫哀辭》在追敍罷制科取士時也説“堪笑東坡癡鈍老，區區猶記刻舟痕”，與此詩同意，且亦押“痕”字，可證。

[4]〔豈惟二句〕《列子·黄帝》記古有好鷗者，日與鷗鳥游。其父説：“吾聞鷗鳥皆從汝游，汝取來吾玩之。”次日至海上，鷗鳥舞而不下。這裏謂與黄州鷗鳥相熟，合下句“釣石温”，皆言居日已久，且暗寓放達忘機之意。《宋詩精華録》卷二：“讀五六兩句，覺《旄丘》（按，《詩·邶風》篇名，舊謂乃黎臣怨衛伯不救而作）之何多日也，何其久也，殊少含蓄矣。”

[5]〔長與二句〕宋吴聿《觀林詩話》：“一僧問王茂公云：凡花皆經歲復開，東坡何獨於梅花言返魂香耶？茂公云：以梅花清絶能醒人，非餘花可比故耳，遂引蘇德哥及聚窟洲返魂香事爲證。僧來從余借二書驗之，皆與梅花了不相關，遂憾茂公之欺。余爲言其事見韓偓《金鑾密記》，出内廷詩，有‘玉爲通體尋常見，香號返魂容易回’之語。其題云：嶺南梅花，一歲再發，故作此詩題於花下。東坡云：‘返魂香入嶺頭梅。’（按，見《岐亭道上見梅花戲贈季常》詩。）僧遂釋然。”按，韓偓《湖南梅花一冬再發，偶題於花援》詩三、四句云：“玉爲通體依稀見，香號返魂容易迴”；結句云：“夭桃莫倚東風勢，調鼎何曾用不材”，言梅是“調鼎”之才以喻輔佐君主之宰執大臣。（見《書·説命下》任命傅説爲相之辭：“若作和羹，爾惟鹽梅。”）蘇詩亦含有希望朝廷復用之意。

【評箋】　方回《瀛奎律髓》卷十“亂山環合”四句，“謂元豐官制行，罷廢祖宗館職，立秘書省，以正字、校書郎等爲差除資序，而儲士之意淺矣。觀此等語，豈惟可以考大賢之出處，抑亦可見時事之更張，仁廟之所以遺燕安於後世者何其盛，熙豐之政所以大有可恨者何其頓衰！坡下句云：‘豈惟見慣沙鷗熟，已覺來多釣石温’，又可痛坡翁一謫數年甘心于漁樵而忘返也。”

汪師韓《蘇詩選評箋釋》卷三：“詞旨温厚，意味深長，在集内近體詩中更進一格。至於陸游之解，方回之評，俱似索解過高，然不可謂非解音知己也。”