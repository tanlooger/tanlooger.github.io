---
---
---
title: 贈王子直秀才
---



贈王子直秀才[1]


萬里雲山一破裘，杖端閑挂百錢游[2]。五車書已留兒讀[3]，二頃田應爲鶴謀[4]。水底笙歌蛙兩部，山中奴婢橘千頭[5]。幅巾我欲相隨去，海上何人識故侯[6]。

[1]紹聖二年（1095）作。王原，字子直，蘇軾在惠州的新交。

[2]〔杖端句〕《晉書·阮修傳》，阮修，字宣子，“常步行，以百錢挂杖頭，至酒店，便獨酣暢”。

[3]〔五車書〕《莊子·天下》：“惠施多方，其書五車。”舊時因稱讀書多爲“五車書”。

[4]〔二頃田〕用蘇秦典故，見前《書王定國所藏煙江叠嶂圖》詩注。下“爲鶴謀”，王十朋注本卷一五引趙次公曰：“子直住鶴田山。”

[5]〔水底二句〕《南史·孔稚珪傳》：“孔德彰門庭之内，草萊不翦，中有蛙鳴。或問之曰：‘欲爲陳蕃乎？’曰：‘我以此當兩部鼓吹，何必效蕃？’”山中句，見《水經注·沅水》：“又東歷龍陽縣之氾洲，洲長二十里，吴丹陽太守李衡植柑于其上，臨死，敕其子曰：‘吾州里有木奴千頭，不責衣食（不要求你供養他們的衣食），歲絹千匹。’”因稱柑橘樹爲“木奴”。（又見《三國志·吴志·三嗣主傳孫休傳》注引《襄陽記》、習鑿齒《襄陽耆舊傳》）此二句寫王子直住處有水蛙，有果樹。嚴有翼《藝苑雌黄》中《東坡詩用事之誤》條認爲此聯“誰不愛其語之工”，但《南史》原典并無“笙歌”之説，指爲誤用。《容齋隨筆·四筆》卷一六《嚴有翼詆坡公》條却認爲“以鼓吹爲笙歌，正是妙處。”《石林詩話》卷中：“蘇子瞻嘗兩用孔稚圭鳴蛙事，如‘水底笙簧蛙兩部，山中奴婢橘千頭’，雖以‘笙簧’易‘鼓吹’，不礙其意同。至‘已遣亂蛙成兩部，更邀明月作三人’（按，見《次韻述古過周長官夜飲》詩），則‘成兩部’不知謂何物？亦是歇後。故用事寧與出處語小異而意同，不可盡牽出處語而意不顯也。”所論較上兩説爲允當。但對“成兩部”句，《庚溪詩話》卷下駁《石林詩話》云：“今按《孔稚珪傳》，珪不樂世務，門庭草萊不翦，中有蛙鳴。或問之，珪笑曰：‘我以此當兩部鼓吹。’然則嘗觀此傳者，亦豈不知兩部爲何物哉？若謂出處僻，人少有知者，則何待人之淺也。”

[6]〔故侯〕蘇軾自稱。

【評箋】　汪師韓《蘇詩選評箋釋》卷六：“用詞多以數目字大小相形，清豔兩絶。”