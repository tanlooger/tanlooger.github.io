---
---
---
title: 西太一見王荆公舊詩偶次其韻二首
---



西太一見王荆公舊詩偶次其韻二首[1]


秋早川原浄麗，雨餘風日清酣。從此歸耕劍外[2]，何人送我池南[3]。

但有尊中若下[4]，何須墓上征西[5]。聞道烏衣巷口，而今煙草萋迷[6]。

[1]元祐元年（1086）七月立秋日，蘇軾以中書舍人奉勅祭西太一壇，作此詩。范鎮《東齋記事》卷一：“太平興國六年，司天言：‘五福太一，自甲申年入黄室巽宫，在吴分。’仍於京城東南蘇村作東太一宫。至天聖六年（1028），又言：‘戊辰自黄室趣蜀分。’乃於八角鎮築西太一宫。春夏秋冬四立日，更遣知制誥、舍人率祠官往祠之。”蔡絛《西清詩話》卷中：“……二公（王安石、蘇軾）相誚或如此。然勝處未嘗不相傾慕。元祐間，東坡奉祠西太乙，見公舊題：‘楊柳鳴蜩緑暗，荷花落日紅酣，三十六陂春水，白頭想見江南。’注目久之曰：此老野狐精也。”

[2]〔劍外〕劍閣以南，指蜀地。

[3]〔池南〕池陽（今陝西涇陽西北）之南，指歸蜀之路。

[4]〔若下〕村名，在吴興，産酒聞名於世，代指酒。鄒陽《酒賦》：“其品類則沙洛渌酃，程鄉若下。”參看《唐音癸籤》卷二〇《酒名春》條：“東坡云：唐人酒多以春名”，“烏程有若下春，劉禹錫詩：‘鸚鵡杯中若下春。’”

[5]〔何須句〕曹操《讓縣自明本志令》（建安十五年）：“後徵爲都尉，遷典軍校尉，意遂更欲爲國家討賊立功，欲望封侯作征西將軍，然後題墓道言：‘漢故征西將軍曹侯之墓’，此其志也。”此反用，謂何須追求身後名聲。

[6]〔聞道二句〕暗指王安石去世以後，舊居荒蕪。王安石于是年四月卒。烏衣巷，在金陵秦淮河南。東晉王導卜居于此，後爲王、謝兩大世族住宅區。

【評箋】　紀批（卷二七）：“六言難得如此流利。”