---
---
---
title: 定惠院寓居月夜偶出
---



定惠院寓居月夜偶出[1]


幽人無事不出門，偶逐東風轉良夜[2]。參差玉宇飛木末，繚繞香煙來月下[3]。江雲有態清自媚，竹露無聲浩如瀉。已驚弱柳萬絲垂，尚有殘梅一枝亞[4]。清詩獨吟還自和，白酒已盡誰能借。不惜青春忽忽過，但恐歡意年年謝。自知醉耳愛松風[5]，會揀霜林結茅舍。浮浮大甑長炊玉，溜溜小槽如壓蔗[6]。飲中真味老更濃，醉裏狂言醒可怕。閉門謝客對妻子，倒冠落佩從嘲駡。

[1]元豐三年（1080）作。定惠院，在黄岡市黄州区内，蘇軾到黄州後初居於此。

[2]〔良夜〕這指深夜。

[3]〔參差二句〕寫定惠院夜景。紀批（卷二〇）：“用翟天師事，則‘玉宇’説‘飛’亦可，然究未妥也。”

[4]〔亞〕通“壓”，低垂貌。

[5]〔松風〕《南史·陶弘景傳》：陶弘景“特愛松風，庭院皆植松，每聞其響，欣然爲樂”。

[6]〔浮浮二句〕上句言米飯，下句言酒。

【評箋】　紀批（卷二〇）：“句句對仗，于後世爲别調，然却是齊梁唐人之舊格。”