---
---
---
title: 又送鄭户曹
---



又送鄭户曹[1]


水繞彭祖樓[2]，山圍戲馬臺[3]，古來豪傑地，千載有餘哀。隆準飛上天[4]，重瞳亦成灰[5]，白門下吕布[6]，大星隕臨淮[7]，尚想劉德輿[8]，置酒此徘徊。爾來苦寂寞，廢圃多蒼苔。河從百步響[9]，山到九里回[10]，山水自相激，夜聲轉風雷。蕩蕩清河壖[11]，黄樓我所開[12]。秋月墮城角，春風摇酒杯，遲君爲座客[13]，新詩出瓊瑰。樓成君已去，人事固多乖。他年君倦游，白首賦歸來，登樓一長嘯：“使君安在哉”[14]！

[1]題一作《送鄭户曹》。元豐元年（1078）作。鄭户曹，鄭僅，見前《送鄭户曹》詩注。

[2]〔彭祖樓〕在徐州子城東北。彭祖，傳説是顓頊的玄孫，直到殷時尚在世，時已七百多歲。堯封他於徐州，爲大彭氏國。彭城即由他得名。一作彭城樓。

[3]〔戲馬臺〕在徐州城南，相傳爲項羽所建。

[4]〔隆準〕指漢高祖劉邦。《史記·高祖本紀》：“高祖爲人，隆準（高鼻）而龍顔。”他是沛豐邑人（屬徐州）。

[5]〔重瞳〕指項羽。《史記·項羽本紀》：説他是“重瞳子（兩個瞳子）”。他“自立爲西楚霸王，王九郡，都彭城”。

[6]〔白門句〕《三國志·魏志·吕布傳》：吕布守徐州，曹操“自征布，至其城下”。圍之三月，“布與其麾下登白門樓。兵圍急，乃下降。”後被曹操縊殺。白門樓，下邳城（今江苏省睢宁县境内）的南門。

[7]〔大星句〕大星指李光弼。《舊唐書·李光弼傳》：李光弼“寶應元年，封臨淮王”，“廣德二年七月，薨於徐州”。

[8]〔劉德輿〕《宋書·武帝本紀》：“高祖武皇帝諱裕，字德輿，小名寄奴，彭城縣綏輿里人。”

[9]〔河從句〕即謂百步洪。在徐州市東南，亦名徐州洪，泗水流經於此。洪，石堰。

[10]〔九里〕即九里山。在徐州北。

[11]〔壖（ruán）〕同“堧”，河邊地。

[12]〔黄樓〕在徐州城東門上，蘇軾所建，見後《九日黄樓作》詩注。

[13]〔遲〕等待。作動詞用。

[14]〔他年四句〕謂他日鄭僅歸鄉，必登樓懷念自己。此爲對面寫法，蘇軾詩詞結尾時常用，如前《留别釋迦院牡丹呈趙倅》：“去年崔護若重來，前度劉郎在千里”，後《永遇樂·彭城夜宿燕子樓》詞：“異時對黄樓夜景，爲余浩嘆！”

【評箋】　紀批（卷一六）：“曲折往復，極有情思。‘遲君’四句，猶是人意所有；‘他年’一轉，匪夷所思。”