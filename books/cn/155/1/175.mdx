---
---
---
title: 汲江煎茶
---



汲江煎茶[1]


活水還須活火烹[2]，自臨釣石取深清：大瓢貯月歸春甕，小杓分江入夜瓶。雪乳已翻煎處脚[3]，松風忽作瀉時聲[4]。枯腸未易禁三椀[5]，坐聽荒城長短更[6]。

[1]元符三年（1100）作。

[2]〔活火句〕《施注蘇詩》卷三八有蘇軾自注云：“唐人云：茶須緩火炙，活火煎。”（此條自注又見《東坡七集本·後集》卷七，有的注本脱漏。）按，此“唐人”，指李約。見趙璘《因話録》卷二：兵部員外郎李約“天性唯嗜茶，能自煎。謂人曰：‘茶須緩火炙，活火煎。’活火謂炭火之焰者也”。但《陳輔之詩話》、《溪詩話》卷七引《因話録》，作“茶須緩火炙，活水煎”，把“活火”誤成“活水”；且謂“坡有‘活水還須緩火烹’，恐亦用此”，則又將蘇詩“活火”誤成“緩火”。活火，旺火。蘇軾《試院煎茶》“貴從活火發新泉”，即此句意。

[3]〔雪乳〕一作“茶雨”。查慎行謂“别本作‘茶乳’，不如‘雨’字更與‘煎處脚’有關會。”〔脚〕茶脚。

[4]〔松風句〕《試院煎茶》“颼颼欲作松風鳴”，以松風喻水沸聲。

[5]〔枯腸句〕盧仝《謝孟諫議寄新茶詩》：“一椀喉吻潤，二椀破孤悶。三椀搜枯腸，惟有文字五千卷。四椀發輕汗，平生不平事，盡向毛孔散。五椀肌骨清，六椀通仙靈。七椀吃不得也，惟覺兩腋習習清風生。”極寫新茶之美，蘇軾另有《游諸佛舍，一日飲釅茶七盞，戲書勤師壁》“且盡盧仝七椀茶”亦此意；此詩却謂如此佳茗却喝不了三碗，乃因身居異鄉的貶謫之感所致。

[6]〔長短更〕王十朋注本卷一三引趙次公注：“言其撾數之寡者爲短，多者爲長也。”

【評箋】　楊萬里《誠齋詩話》：“東坡煎茶詩云：‘活水還將活水烹，自臨釣石汲深情。’第二句七字而具五意：水清，一也；深處清，二也；石下之水，非有泥土，三也；石乃釣石，非尋常之石，四也；東坡自汲，非遣卒奴，五也。‘大瓢貯月歸春甕，小杓分江入夜瓶’，其狀水之清美極矣，‘分江’二字，此尤難下。‘雪乳已翻煎處脚，松風仍作瀉時聲’，此倒語也，尤爲詩家妙法，即少陵‘紅稻啄餘鸚鵡粒，碧梧棲老鳳凰枝’也。‘枯腸未易禁三椀，臥聽山城長短更’，又翻却盧仝公案。仝吃到七椀，坡不禁三椀，山城更漏無定，長短二字，有無窮之味。”

汪師韓《蘇詩選評箋釋》卷六：“舒促離合，若風湧雲飛，楊萬里輩曲爲疏解，似反失其趣詣。”

查慎行《初白庵詩評》卷下：“貯月分江，小中見大。”“第六句對法不測。”

紀批（卷四三）：“細膩而出於脱灑。細膩詩易於黏滯，如此脱灑爲難。”