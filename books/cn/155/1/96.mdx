---
---
---
title: 次韻前篇
---




去年花落在徐州，對月酣歌美清夜；今年黄州見花發，小院閉門風露下[1]。萬事如花不可期，餘年似酒那禁瀉？憶昔扁舟泝巴峽，落帆樊口高桅亞[2]。長江袞袞空自流，白髮紛紛寧少借？竟無五畝繼沮溺[3]，空有千篇淩鮑謝[4]。至今歸計負雲山，未免孤衾眠客舍。少年辛苦真食蓼[5]，老境安閒如啖蔗[6]。飢寒未至且安居，憂患已空猶夢怕。穿花踏月飲村酒，免使醉歸官長駡。

[1]〔去年四句〕蘇軾在“去年”二句下自注云：“去年徐州花下對月，與張師厚、王子立兄弟飲酒，作‘蘋’字韻詩。”按，即前《月夜與客飲杏花下》詩。《東坡志林》卷一《黄州憶王子立》條：“僕在徐州，王子立、子敏（王適、王遹）皆館於官舍，而蜀人張師厚來過，二王方年少，吹洞簫飲酒杏花下。明年，余謫黄州，對月獨飲，嘗有詩云：‘去年花落在徐州，對月酣歌美清夜。今日黄州見花發，小院閉門風露下。’蓋憶與二王飲時也。張師厚久已死，今年子立復爲古人，哀哉！”清馬位《秋窗隨筆》云：“《芥隱筆記》：‘樂天詩：“去歲暮春上巳，共泛洛水中流。今歲暮春上巳，獨立香山下頭。”子瞻用之爲海外上元詩。’愚謂此格不專出樂天，唐人中極多，如：‘去年花留連飲，暖日夭桃鶯亂啼。今日江邊容易别，淡煙衰草馬頻嘶。’又‘昔年洛陽社，貧賤相提攜。今日長安道，對面隔雲泥’是也。即子瞻猶有‘前年家水東，回首夕陽麗。去年家水西，溼面春風雨’，‘去年花落在徐州，對酒酣歌美清夜。今年黄州見花發，小院閉門風露下’，嚴滄浪所謂扇對是也。”所引《芥隱筆記》，見其《東坡用樂天詩格》條；所指蘇軾“海外上元詩”，指《上元夜》（自注：“惠州作”）：“前年侍玉輦，端門萬枝燈，璧月掛罘罳，珠星綴觚稜；去年中山府，老病亦宵興，牙旂穿夜市，鐵馬響春冰；今年江海上，雲房寄山僧，亦復舉膏火，松間見層層……”亦所謂扇對（即排比之一種）。

[2]〔憶昔二句〕指蘇軾於治平三年（1066）護送蘇洵靈柩返蜀，夜宿樊口。蘇軾自注：“樊口在黄州南岸。”

[3]〔沮溺〕長沮、桀溺。見前《新城道中》詩注。

[4]〔鮑謝〕鮑照、謝靈運。

[5]〔少年句〕東方朔《楚辭·七諫·怨世》：“蓼蟲不知徙乎葵菜。”鮑照《代放歌行》：“蓼蟲避葵堇，習苦不言非。”皆謂食蓼（味苦）之蟲習於食苦，不去遷食甘美之葵堇。原義指人有所好，不辭辛苦；蘇詩則直接抒發辛苦之慨。

[6]〔啖蔗〕《晉書·顧愷之傳》：“愷之每食甘蔗，恒自尾至本，人或怪之，云：‘漸入佳境。’”言食蔗至老彌甜。韓愈《答張徹》：“初味猶噉蔗，遂通斯建瓴。”這喻老境安閒有味。

【評箋】　查慎行《初白庵詩評》卷中：前後“兩篇曲折清真，自作風格，不知漢魏，何論六朝三唐，與《定惠院海棠》各極其妙，即在先生集中，亦不易多得。後人不自揣量，乃有次韻追和者，無羞惡之良者也”。

紀批（卷二〇）：“清峭不減前篇。”

【附録】

今尚存蘇軾手書以上二詩墨蹟，文字有出入，當係初稿本。翁方綱《蘇詩補注》卷四有校評云：“方綱嘗見此詩初脱藁紙本真迹，在富春董蔗林侍郎誥家。前篇‘不辭青春’二句，原在‘一枝亞’之下；‘清詩獨吟’二句，原在‘年年謝’之下；以墨筆鉤轉，改從（“從”據《合注》加）今本也。‘江雲抱嶺’塗二字（《合注》作“‘江雲’句塗‘抱嶺’二字”），改‘有態’；‘不惜青春’，塗‘惜’改‘辭’。後篇‘十五年前真一夢’句，全塗去，改云‘憶昔還鄉泝巴峽’。‘長桅亞’，‘長’字未塗，旁寫‘高’字。‘白髮紛紛莫吾借’，塗二字，改‘寧少’。‘自憐老境更貪生’句，全塗去，改云‘至今歸計負雲山’。‘老境向閒如食蔗’，‘向’字塗去，改‘安’字，又塗去，改‘清’字；‘食’字不塗，旁改‘啖’字。‘幽居□□（原文此处为方框）已心甘’句，全塗去，改云‘飢寒未至且安居’。‘往事已空’，塗二字，改‘憂患’。又其與今本異者：次篇‘落帆樊口’作‘武□（原文此处为方框）’，‘長江袞袞空自流’作‘長江袞袞流不盡’。按此詩作於元豐三年庚申春，先生年四十五；老蘇公之歸葬，在治平三年丙午，先生以護喪歸蜀，過黄州南岸，時先生年三十一，距此時正十五年，故曰‘憶昔還鄉泝巴峽’也，其改定精密如此。”