---
---
---
title: 寄吴德仁兼簡陳季常
---



寄吴德仁兼簡陳季常[1]


東坡先生無一錢，十年家火燒凡鉛[2]。黄金可成河可塞，只有霜鬢無由玄[3]。龍丘居士亦可憐[4]，談空説有夜不眠[5]。忽聞河東獅子吼，拄杖落手心茫然[6]。誰似濮陽公子賢[7]，飲酒食肉自得仙？平生寓物不留物[8]，在家學得忘家禪[9]。門前罷亞十頃田，清溪繞屋花連天。溪堂醉臥呼不醒，落花如雪春風顛[10]。我游蘭溪訪清泉[11]，已辦布襪青行纏[12]。稽山不是無賀老，我自興盡回酒船[13]。恨君不識顔平原[14]，恨我不識元魯山[15]。銅駝陌上會相見，握手一笑三千年[16]。

[1]吴瑛，字德仁，蘄州蘄春人。曾官知郴州、虞部員外郎。年四十六即致仕。見《宋史·隱逸傳》中。陳慥，字季常，見前《陳季常所蓄朱陳村嫁娶圖二首》注。

[2]〔東坡二句〕凡鉛，即外丹，道家修煉方法之一。用礦石藥物投入爐中燒煉成“金丹”，能長生不老（“内丹”指從人體内部修煉而成者），亦能用丹點鐵成金。宋張君房《雲笈七籤》卷六三《金丹訣》原注：“凡鉛者，銅鐵草并有，鉛及有鑛鉛并凡鉛也”，即謂凡鉛在銅鐵草中皆有，與身内之“鉛”不同。此爲戲語，言作者貧困無錢，十年煉丹，并無所得。下二句一轉，言即使黄金可以煉成，但亦不能返老還童。

[3]〔黄金二句〕《史記·封禪書》：漢武帝時方士欒大云：“臣之師曰：‘黄金可成，而河决可塞，不死之藥可得，仙人可致也。’”此反用其意。

[4]〔龍丘居士〕指陳慥。

[5]〔空、有〕《後漢書·西域傳論》論佛教宗旨爲“清心釋累之訓，空有兼遣之宗”。唐李賢注：“不執着爲空，執着爲有。兼遣謂不空不有，虚實兩忘也。維摩詰云：‘我及涅槃，此二皆空。’”

[6]〔忽聞二句〕一説指陳慥懼内。《容齋隨筆·三筆》卷三《陳季常》條：陳慥“好賓客，喜畜聲伎，然其妻柳氏絶凶妬”，此詩“河東獅子”即指柳氏。又見王十朋注本卷十六引趙次公注、《西清詩話》卷下等。今日成語“河東獅吼”即本此。一説爲一般戲語，并無懼内之意。王文誥《蘇文忠公詩編注集成》卷二五：“《志》（指張耒《吴大夫墓誌》）稱德仁不喜聞人過（按，原文爲‘客有臧否人物，公不酬一語’），公素未識面，必不以柳妬告之也。”又云：“佛説獅吼，皆喻法也。本集有柳簿者，行二，季常之客，即真齡也。其遺《鐵拄杖》詩，有‘柳公手中黑蛇滑’句。二人嘗訝公，而語多諧讔。又云‘季常示病，正如小子圓覺，可謂害脚法師鸚鵡禪，五通氣球黄門妾’，餘如《秀英君》則託諸醉，《脊記》則託諸戲，而季常雄冠之説亦云非實語，詩當參看。”高步瀛《唐宋詩舉要》卷三亦贊同王説。兩説似皆有一定道理。盧文弨《鍾山札記》卷四《師子吼》條，謂此詩“相傳季常之妻柳氏頗妒，然與其良人皆篤好釋典，故蘇之意雖主於靳，而所謂師子吼者，實用禪門語，并未嘗斥言其隱也。偶閲内典，《佛説長者女菴提遮師子吼了義經》云：舍衛國城西有一村，名曰長提，有一婆羅門，名婆私膩迦，有女名菴提遮。佛告舍利弗，是女非凡，已值無量諸佛，常能説《如是師子吼了義經》。蓋師子吼雖佛家常語，而此則女人事，用來尤切。注家但引杜詩，證河東之爲柳，是已（按，見杜甫《可嘆》：‘河東女兒身姓柳。’）；而此尚失援引。今人率以河東師子作見成語，不知四字本不相連也。”指陳慥與妻相與説佛，亦可備一説；其辨“河東獅吼”原非成語，則頗有據。（今日已爲成語乃另一回事。）獅子吼，佛家喻威嚴。《景德傳燈録》卷一：“佛（釋迦牟尼）初生刹利王家，放大智光明，照十方世界……分手指天地，作師子吼聲，上下及四維，無能尊我者（即唯我獨尊）。”

[7]〔濮陽公子〕指吴德仁。《元和姓纂》謂吴姓者先世自濮陽過江。

[8]〔平生句〕蘇軾《寶繪堂記》：“君子可以寓意於物，而不可以留意於物。寓意於物，雖微物足以爲樂，雖尤物不足以爲病；留意于物，雖微物足以爲病，雖尤物不足以爲樂。”

[9]〔忘家禪〕《景德傳燈録》卷四，記杭州鳥窠禪師語：“汝（指會通禪師）若了浄智妙圓，體自空寂，即真出家，何假外相？汝當爲在家菩薩戒施俱修，如謝靈運之儔也。”

[10]〔門前四句〕張耒《吴大夫墓誌》：吴德仁“既謝仕，歸蘄春，有薄田僅給伏臘，臨溪築室，種花釀酒，家事付子弟，一不問。賓客有至者，不問賢愚，與之飲酒，必盡醉；公或醉臥花間，客去亦不問也”。罷亞，吴景旭《歷代詩話》卷五二：“杜牧之詩：‘罷亞百頃稻，西風吹半紅。’吴旦生（景旭）曰：《詞林海錯》：‘罷亞，稻多貌。一作稏，又作稏。’《字學集要》謂：‘皆稻名。’蘇軾《寄吴德仁》詩：‘門前罷亞十頃田，清溪繞屋花連天。’”蘇詩此處應解作稻多摇動貌。溪堂，查慎行注本卷二五引《名勝志》：“溪堂在蘄州（今蘄春縣）治南。至和中吴瑛隱居也。”紀批（卷二五）：“得此四語，意境乃活，如畫山水者，烘以雲氣。”查云：“筆有仙氣，自是太白後身。”（見《初白庵詩評》卷中，“有”作“挾”，“自”作“故”。）

[11]〔蘭溪〕在蘄水縣境，參看後《游沙湖》文。

[12]〔行纏〕猶今綁腿，以便遠行。

[13]〔稽山二句〕李白《重憶（賀監）》：“稽山無賀老，却棹酒船回。”這裏反用其意。下句“興盡”又兼用王子猷事。《世説新語·任誕》：“王子猷居山陰，夜大雪，眠覺……忽憶戴安道。時戴在剡，即便夜乘小船就之。經宿方至，造門不前而返。人問其故，王曰：‘吾本乘興而行，興盡而返，何必見戴？’”以上四句大意謂作者曾去蘄州，未能訪晤吴德仁。

[14]〔恨君句〕顔平原，唐顔真卿，曾爲平原太守。安史亂時，河朔盡陷，唯平原仍城守完備，唐玄宗説：“朕不識真卿何如人，所爲乃若此！”（《新唐書·顔真卿傳》）一説，顔爲“東坡自謂”（胡仔《苕溪漁隱叢話·前集》卷三八）；一説，喻陳季常，如汪師韓《蘇詩選評箋釋》卷四謂此句“以顔比陳，蓋顔亦用心仙佛故也。若胡仔謂‘東坡自謂’，則文義就吴瑛一直説下，於陳慥絶無照應，而前幅龍丘居士四句但值詼嘲，豈‘簡’之之意耶？”兩説皆可通。

[15]〔恨我句〕元魯山，唐元德秀，字紫芝，曾爲魯山令。“蘇源明常語人曰：‘吾不幸生衰俗，所不恥者識元紫芝也。’”（《新唐書·元德秀傳》）這裏以元德秀喻吴德仁。

[16]〔銅駝二句〕銅駝陌，陸機《洛陽記》：“銅駞街在洛陽宫南、金馬門外，人物繁盛。俗語云：‘金馬門外聚羣賢，銅駝街上集少年。’”徐陵《洛陽道》：“東門向金馬，南陌接銅駝。”握手，《後漢書·薊子訓傳》：薊子訓爲東漢時異人，“後人復於長安東霸城見之，與一老翁共摩挲銅人，相謂曰：‘適見鑄此，已近五百歲矣！’（銅人爲秦始皇時所鑄。）”此二句謂作者與吴德仁日後終當相遇。