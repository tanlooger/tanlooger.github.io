---
---
---
title: 中秋月寄子由三首
---



中秋月寄子由三首[1]


殷勤去年月[2]，灧古城東。憔悴去年人，臥病破窗中。徘徊巧相覓[3]，窈窕穿房櫳。月豈知我病？但見歌樓空。撫枕三嘆息，扶杖起相從。天風不相哀，吹我落瓊宫[4]。白露入肺肝，夜吟如秋蟲，坐令太白豪，化爲東野窮。餘年知幾何？佳月豈屢逢？寒魚亦不睡，竟夕相噞喁[5]。

六年逢此月，五年照離别[6]，歌君别時曲[7]，滿座爲凄咽。留都信繁麗[8]，此會豈輕擲。鎔銀百頃湖，挂鏡千尋闕[9]。三更歌吹罷，人影亂清樾[10]。歸來北堂下，寒光翻露葉。唤酒與婦飲，念我向兒説。豈知衰病後，空盞對梨栗。但見古河東，荍麥花鋪雪[11]。欲和去年曲[12]，復恐心斷絶。

舒子在汶上，閉門相對清[13]；鄭子向河朔，孤舟連夜行[14]；頓子雖咫尺，兀如在牢扃[15]；趙子寄書來，水調有餘聲[16]。悠哉四子心，共此千里明[17]。明月不解老，良辰難合并。回頭坐上人，聚散如流萍。嘗聞此宵月，萬里同陰晴[18]。天公自著意，此會那可輕。明年各相望，俯仰今古情。

[1]元豐元年（1078）作。

[2]〔去年月〕去年（熙寧十年）中秋，作者與蘇轍宿於徐州逍遥堂，兄弟有詩詞唱和。

[3]〔徘徊〕用李白《月下獨酌》“我歌月徘徊”字面。

[4]〔天風二句〕張衡《思玄賦》：“叫帝閽使闢扉兮，覿天皇於瓊宫。”此反用其意，謂被風從月宫吹落。蘇軾《水調歌頭·丙辰中秋》詞“我欲乘風歸去，唯恐瓊樓玉宇，高處不勝寒”，謂欲乘風去月宫，亦與此設想相反。

[5]〔噞喁（yǎn yóng）〕水中之魚羣出吸氣貌。

[6]〔六年二句〕蘇軾自注：“中秋有月，凡六年矣。惟去歲與子由會於此。”

[7]〔别時曲〕指蘇轍《水調歌頭·徐州中秋作》詞，今誤入《東坡樂府》卷上。

[8]〔留都〕指南京（應天府，今河南商丘），設有留守司，故名。蘇轍時在南京任簽判。

[9]〔鎔銀二句〕紀批（卷十七）：“只‘鎔銀’二句用體物語，餘皆純以神思鎔鑄，情景相融，妙絶言説。”

[10]〔樾〕樹蔭。

[11]〔荍麥〕即蕎麥。荍，同‘蕎’。

[12]〔去年曲〕即前“别時曲”，蘇轍所作《水調歌頭》。紀批（卷一七）：“仍繳到子由，首尾一綫。”

[13]〔舒子二句〕蘇軾自注：“舒焕試舉人鄆州。”

[14]〔鄭子二句〕蘇軾自注：“鄭僅赴北京户曹。”

[15]〔頓子二句〕蘇軾自注：“頓起來徐試舉人。”

[16]〔趙子二句〕蘇軾自注：“今日得趙杲卿書，猶記余在東武中秋所作《水調歌頭》也。”

[17]〔共此句〕謝莊《月賦》：“美人邁兮音塵闕，隔千里兮共明月。”與《水調歌頭·丙辰中秋》結尾“但願人長久，千里共嬋娟”同意。紀批（卷一七）：“一語合併，筆力千鈞。”

[18]〔嘗聞二句〕蘇軾自注：“故人史生爲余言，嘗見海賈云：中秋有月，則是歲珠多而圓。賈人常以此候之。雖相去萬里，他日會合，相問陰晴，無不同者。”《苕溪漁隱叢話·前集》卷二六引《漫齋詩話》云：“南唐僧謙明中秋得句云：‘此夜一輪滿，清光何處無？’先得上句，次年秋方得下句。嘗見《使燕録》云：‘惟中秋天色陰晴，與夷狄同。’”苕溪漁隱曰：蘇軾此詩所説，“與《使燕録》相合”。