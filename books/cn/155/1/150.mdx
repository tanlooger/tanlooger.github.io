---
---
---
title: 行宿泗間，見徐州張天驥次舊韻
---



行宿泗間，見徐州張天驥次舊韻[1]


二年三躡過淮舟[2]，款段還逢馬少遊[3]。無事不妨長好飲[4]，著書自要見窮愁[5]。孤松早偃原非病[6]，倦鳥雖還豈是休[7]。更欲河邊幾來往，祇今霜雪已蒙頭。

[1]元祐七年（1092）作。張天驥，見前《訪張山人得山中字二首》題注。次舊韻，蘇軾曾有《次韻送張山人歸彭城》詩，此爲次其韻。

[2]〔二年三躡〕蘇軾於元祐四年自京赴知杭州，六年自杭召還，七年由潁知揚，實二年多。一即作“三年”。

[3]〔款段句〕《後漢書·馬援傳》：記馬援對官屬曰：“吾從弟少游常哀吾慷慨多大志，曰：‘士生一世，但取衣食裁足，乘下澤車，御款段馬，爲郡掾史，守墳墓，鄉里稱善人，斯可矣。致求盈餘，但自苦耳。’”款段，指馬行動遲緩穩妥。

[4]〔無事句〕《史記·張儀列傳》：“陳軫（謂犀首）曰：‘公何好飲也？’犀首曰：‘無事也。’曰：‘吾請令公厭事（令其多事）可乎？’”

[5]〔著書句〕參看前《和晁同年九日見寄》“遣子窮愁天有意”句注。

[6]〔孤松句〕唐段成式《酉陽雜俎·前集》卷一八：“松命根下遇石則偃，蓋不必千年也。”

[7]〔倦鳥句〕陶淵明《歸去來兮辭》：“鳥倦飛而知還。”

【評箋】　紀批（卷三五）：“東坡七律駿快者多，難得如此沉着。”