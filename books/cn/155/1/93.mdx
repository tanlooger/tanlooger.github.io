---
---
---
title: 少年時嘗過一村院，見壁上有詩云：“夜涼疑有雨，院静似無僧”，不知何人詩也。宿黄州禪智寺，寺僧皆不在，夜半雨作，偶記此詩，故作一絶
---



少年時嘗過一村院，見壁上有詩云：“夜涼疑有雨，院静似無僧”，不知何人詩也。宿黄州禪智寺，寺僧皆不在，夜半雨作，偶記此詩，故作一絶[1]


佛燈漸暗饑鼠出，山雨忽來修竹鳴[2]。知是何人舊詩句，已應知我此時情。

[1]此詩查慎行注、馮應榴注均繫於到黄州後；施元之注、施宿《東坡先生年譜》、王文誥注則繫於到黄州前。按，據《弘治黄州府志》，黄州城内及近郊無禪智寺，岐亭至黄州間則有禪積寺，疑即禪智寺，當爲蘇軾途中所宿（岐亭至黄州相距一百多里），施、王之説可從。都穆《南濠詩話》：“東坡嘗過一僧院，見題壁云：‘夜涼疑有雨，院静似無僧。’坡甚愛之，不知爲何人作也。劉孟熙《霏雪録》謂二句似唐人語。予近閲《潘閬集》見之，始知爲閬《夏日宿西禪院》作，詩云：‘此地絶炎蒸，深疑到不能。夜涼如有雨，院静若無僧。枕潤連雲石，窗明照佛燈。浮生多賤骨，時日恐難勝。’通篇皆妙。但坡以‘如’爲‘疑’，‘若’爲‘似’，與此不同。”

[2]〔佛燈二句〕王文誥《蘇文忠公詩編注集成》卷二〇：“全從潘（閬）句脱出，而面貌則非，此猶詩之魂也。”