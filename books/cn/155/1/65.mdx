---
---
---
title: 除夜大雪留濰州，元日早晴遂行，中途雪復作
---



除夜大雪留濰州，元日早晴遂行，中途雪復作[1]


除夜雪相留，元日晴相送。東風吹宿酒，瘦馬兀殘夢[2]。葱曨曉光開，旋轉餘花弄。下馬成野酌，佳哉誰與共？須臾晚雲合，亂灑無缺空。鵝毛垂馬騣，自怪騎白鳳[3]。三年東方旱，逃户連敧棟[4]；老農釋耒嘆，淚入飢腸痛。春雪雖云晚，春麥猶可種。敢怨行役勞，助爾歌飯甕[5]。

[1]熙寧十年（1077）元日作。時蘇軾離密州赴京任尚書祠部員外郎、直史館途中。

[2]〔瘦馬句〕《升庵詩話》卷一二《劉駕詩》條：“劉駕詩體近卑，無可采者。獨‘馬上續殘夢’一句，千古絶唱也。東坡改之，作‘瘦馬兀殘夢’，便覺無味矣。”餘參看前《太白山下早行至横渠鎮書崇壽院壁》“馬上續殘夢”句注。

[3]〔鵝毛二句〕《北夢瑣言》卷五《沈蔣人物》條：“沈詢侍郎清粹端美，神仙中人也。制除山北節旄。京城誦曹唐《游仙詩》云：‘玉詔新除沈侍郎，便分茅土領東方。不知今夜游何處？侍從皆騎白鳳凰。’即風姿可知也。”蘇詩雖即景詠雪，句義却從此化出。

[4]〔連敧棟〕言逃户之多。敧棟，傾斜破敗之屋，指貧户。

[5]〔敢怨二句〕《升庵詩話》卷十《梅溪注東坡詩》條：“王梅溪注東坡詩，世稱其博，予偶信手繙一册，《除夜大雪留濰州》詩云：‘敢怨行役勞，助爾歌飯甕’，山東民謡云：‘霜淞打霧淞，貧兒備飯甕。’淞音宋，積雪也，以爲豐年之兆，坡詩正用此。而注云：山東人以肉埋飯下，謂之飯甕，何異小兒語耶？”（《墨莊漫録》引古農諺作“霜淞打霧淞，窮漢備飯甕”。）

【評箋】　紀批（卷一五）：“‘鵝毛’字本俚語，得下五字，便成奇采，于此悟點化之妙。‘淚入’五字慘。收處波瀾壯闊，立言亦極得體。”