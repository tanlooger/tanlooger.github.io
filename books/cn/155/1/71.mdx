---
---
---
title: 訪張山人得山中字二首（選一）
---




訪張山人得山中字二首[1]（選一）



萬木鎖雲龍[2]，天留與戴公[3]。路迷山向背，人在瀼西東[4]。薺麥餘春雪，櫻桃落晚風[5]。入城都不記，歸路醉眠中。

[1]原共二首，第一首押“山”韻，此第二首押“中”韻。張山人，張天驥，字聖塗，居雲龍山，號雲龍山人。蘇軾《放鶴亭記》：“熙寧十年秋，彭城大水，雲龍山人張君之草堂，水及其半扉。明年（元豐元年）春，水落遷於故居之東，東山之麓。”詩作於元豐元年（1078）。

[2]〔雲龍〕蘇軾自注：“山名。”在徐州南。

[3]〔戴公〕《南史·戴顒傳》：戴顒爲南朝宋時名士，曾住剡縣、桐廬等地名山。後憩於京口黄鵠山時，“（宋）文帝每欲見之，嘗謂黄門侍郎張敷曰：‘吾東巡之日，當宴戴公山下也。’”蘇軾《同柳子玉游鶴林、招隱醉歸，呈景純》詩亦云：“戴公山下野桃香。”或説指戴安道、戴符，非。

[4]〔瀼〕陸游《入蜀記》卷六：“土人謂山間之流通江者曰瀼。”

[5]〔薺麥二句〕紀批（卷一六）：“五六自是秀句，然專標此種，則終身不出九僧門户。”

【評箋】　紀批（卷一六）：“章法從工部《尋張氏隱居二首》得來。二首篇章字句都入古法，然却無十分出色處，不善學之，便成空調。”