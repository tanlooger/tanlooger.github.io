---
---
---
title: 四月十一日初食荔支
---



四月十一日初食荔支[1]


南村諸楊北村盧，白華青葉冬不枯，垂黄綴紫煙雨裏，特與荔子爲先驅[2]。海山仙人絳羅襦，紅紗中單白玉膚[3]，不須更待妃子笑，風骨自是傾城姝[4]。不知天公有意無，遣此尤物生海隅[5]，雲山得伴松檜老，霜雪自困樝梨麄[6]。先生洗盞酌桂醑[7]，冰盤薦此赬虬珠[8]。似開江鰩斫玉柱，更洗河豚烹腹腴[9]。我生涉世本爲口，一官久矣輕蓴鱸[10]。人間何者非夢幻，南來萬里真良圖！

[1]紹聖二年（1095）作。

[2]〔南村四句〕蘇軾自注：“謂楊梅盧橘也。”盧橘，見前《真覺院有洛花……》詩注。南村四句先寫楊梅、盧橘以引出荔支本題。“先驅”，既指兩果早熟，兼指兩果不及荔支之美，僅處陪襯地位。《能改齋漫録》卷七：“梁蕭惠開云：‘南方之珍，惟荔支矣，其味絶美。楊梅、盧橘，自可投諸藩溷。’故東坡詩云：‘南村諸楊北村盧’，‘直與荔子爲先驅’。”

[3]〔海山二句〕以仙女比荔支。蔡襄（君謨）《七月二十日食荔支》：“絳衣仙子過中元，别葉空枝去不還。”中單，貼身的内衣。單，或作“襌（dān）”。白居易《荔支圖序》形容巴峽荔支，“殼如紅繒，膜如紫綃，瓤肉瑩白如冰雪”，可與蘇詩所寫參看。

[4]〔不須二句〕謂荔支自有風韻，并不因楊貴妃酷嗜而聞名。妃子笑，杜牧《過華清宫絶句三首》其一：“一騎紅塵妃子笑，無人知是荔支來。”李肇《唐國史補》卷上：“楊貴妃生於蜀，好食荔支。南海所生，尤勝蜀者，故每歲飛馳以進，然方暑而熟，經宿則敗，後人皆不知之。”《資治通鑑》卷二一五胡三省注：“自蘇軾諸人皆云此時荔支自涪州致之，非嶺南也。”傾城姝，《漢書·外戚傳上》：李夫人（漢武帝妃）兄李延年曾歌曰：“北方有佳人，絶世而獨立。一顧傾人城，再顧傾人國。”

[5]〔尤物〕突出優異的物品或人物，此指荔支。

[6]〔雲山二句〕費袞《梁谿漫志》卷四《東坡荔支詩》條：“東坡食荔支詩有云：‘雲山得伴松檜老，霜雪自困樝棃粗’，常疑上句似汎，此老不應爾。後見習閩廣者云：自福州古田縣海口鎮至海南，凡宰上木，松檜之外，悉雜植荔支，取其枝葉蔭覆，彌望不絶，此所以有‘伴松檜’之語也。”樝，即“楂”字，山楂。兩句謂荔支生於南方雲山之鄉，得與松檜同長，不像北方之山楂、梨子因困於霜雪而果質粗糙。

[7]〔桂醑（xǔ）〕桂花酒。

[8]〔赬（chēng）虬〕赤龍。

[9]〔似開二句〕謂荔支味美猶如江鰩柱、河豚腹。蘇軾自注：“予嘗謂荔支厚味、高格兩絶，果中無比，惟江鰩柱、河豚魚近之耳。”“似開”，一作“似聞”。江鰩柱，即今“乾貝”的一種，由江鰩貝閉壳肌制成的名貴海味。鰩，或作瑶、珧。《能改齋漫録》卷一五：“紹聖三年，始詔福、唐與明州歲貢車螯肉柱五十斤，俗謂之‘紅蜜丁’，東坡所傳‘江瑶柱’是也。”腹腴，魚腹下之肥肉。《本草綱目》卷四四《河豚》條云：“彼人春月甚珍貴之，尤重其腹腴，呼爲西施乳。”另參看《能改齋漫録》卷七《腹腴》條。

[10]〔一官句〕《世説新語·識鑒》：“張季鷹辟齊王東曹掾，在洛，見秋風起，因思吴中菰菜羹、鱸魚膾，曰：‘人生貴得適意爾，何能羈宦數千里以要名爵？’遂命駕便歸。”（《晉書·張翰傳》作“菰菜、蓴羹、鱸魚膾”。）

【評箋】　汪師韓《蘇詩選評箋釋》卷六：“絳羅紅紗語，不露刻鏤之迹，而形容備至，可謂約而盡矣。江鰩河豚之比，特以其同爲異味，非有深意。”

紀批（卷三九）：評開端：“生香真色湧現毫端，非此筆不能寫此果。”評結尾：“結乃無聊中自慰之語，宋人詩話以失之太豪少之，所謂以詞害意，食荔支何由攙入省愆悔過語耶？”