---
---
---
title: 十月二日初到惠州
---



十月二日初到惠州[1]


彷彿曾游豈夢中，欣然鷄犬識新豐[2]。吏民驚怪坐何事，父老相攜迎此翁。蘇武豈知還漠北，管寧自欲老遼東[3]。嶺南萬户皆春色[4]，會有幽人客寓公[5]。

[1]紹聖元年（1094）作。

[2]〔欣然句〕漢劉歆《西京雜記》卷二記劉邦之父居長安，思念故鄉；劉邦爲取悦他：“作新豐，并移舊社、衢巷棟宇，物色惟舊，士女老幼相攜路首，各知其室，放犬羊鷄鴨於通塗，亦競識其家。”

[3]〔蘇武二句〕蘇武事，見前《次前韻送劉景文》詩注。《三國志·魏志·管寧傳》，管寧“字幼安，北海朱虚人也”。“天下大亂，聞公孫度令行於海外，遂與（邴）原及平原王烈等至於遼東。度虚館以候之。既往見度，乃廬於山谷。時避難者多居郡南，而寧居北，示無遷志。”“文帝（曹丕）即位，征寧，遂將家屬浮海還郡。”裴松之注引《傅子》云：“寧在遼東，積三十七年乃歸。”此兩典明謂無意北還，老死惠州；但蘇武拘於匈奴十九年，終於返回漢朝，管寧亦“積三十七年乃歸”，故兩典又含盼望最終北還之意。蘇軾後《海南人不作寒食……》詩即有“管寧投老終歸去”句。劉禹錫《望賦》：“望如何其望最傷！俟環玦兮思帝鄉。……豈知蘇武在胡，管寧浮海。”亦兩典連用。紀批（卷三八）“二事俱不切”，其《瀛奎律髓刊誤》卷四三亦云“三句太淺，五六不切，不得以東坡之故爲之詞”，所評未當，因用典常僅能取其一意，不能完全合拍甚或等同。

[4]〔嶺南句〕蘇軾自注：“嶺南萬户酒。”酒常以“春”名，蘇軾《寓居合江樓》“一杯付與羅浮春”。自注：“予家釀酒名羅浮春。”參看前《西太一見王荆公舊詩偶次其韻二首》詩注。

[5]〔寓公〕原指古代失去領地而寄居他地的貴族，後指閒居客地的官僚等。此爲蘇軾自指，句謂該有高士來招我歡飲。