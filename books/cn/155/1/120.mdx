---
---
---
title: 同王勝之游蔣山
---



同王勝之游蔣山[1]


到郡席不暖[2]，居民空惘然，好山無十里，遺恨恐他年[3]。欲款南朝寺，同登北郭船，朱門收畫戟，紺宇出青蓮[4]。夾路蒼髯古，迎人翠麓偏[5]。龍腰蟠故國[6]，鳥爪寄層顛[7]。竹杪飛華屋，松根泫細泉。峯多巧障日，江遠欲浮天[8]。略彴横秋水[9]，浮圖插暮煙[10]。歸來踏人影，雲細月娟娟。

[1]元豐七年（1084）作。王益柔，字勝之，宰相王曙之子，河南人。時知江寧府，到任一日，改移南都（宋南京應天府，今河南商丘）。蔣山，鍾山，即今紫金山，在南京市東。

[2]〔席不暖〕班固《答賓戲》：“是以聖哲之治，栖栖遑遑，孔席不，墨突不黔（煙囱未黑）”，謂忙於奔波，不得安居。

[3]〔好山二句〕謂對蔣山勝景，而遊無十里之遥，他年憶及，恐必抱恨。

[4]〔朱門二句〕蘇軾自注：“荆公宅已爲寺。”參見前首詩注。舊制：三品以上官，門皆列戟。紺（gàn），黑中帶紅的顔色。青蓮，寺院。

[5]〔夾路二句〕蒼髯，指松檜。蘇軾《佛日山榮長老五絶》其一：“山中只有蒼髯叟，數里蕭蕭管送迎。”《戲作種松》亦云：“朅來齊安野，夾路鬚髯蒼。”皆指松。典出《高僧傳》：東晉法潛稱松爲“蒼髯叟”，引爲“山中勝友”。

[6]〔龍腰句〕晉張勃《吴録》記諸葛亮論金陵地形云：“鍾山龍盤，石頭（石頭城）虎踞。”（《太平御覽》卷一五六引，又見《六朝事迹編類·形勢門》。）

[7]〔鳥爪句〕舊謂六朝時僧寶誌，生於鷹窠，手類鳥爪，卒“葬於鍾山獨龍阜”（《景德傳燈録》卷二七）。

[8]〔峯多二句〕蔡絛《西清詩話》卷上：“元豐中，王文公在金陵，東坡自黄北遷，日與公游，盡論古昔文字。公嘆息，謂人曰：‘不知更幾百年方有如此人物！’東坡渡江至儀真，和游蔣山詩寄金陵守王勝之益柔，公亟取讀，至‘峯多巧障日，江遠欲浮天’，乃撫几曰：‘老夫平生作詩無此二句。’”并作和詩。

[9]〔略彴〕小木橋。《錦繡萬花谷·前集》卷二五《略彴音灼》條：“横木渡水。陸龜蒙詩：‘頭經略彴冠微亞，腰插笭箵帶矗頻。’”

[10]〔浮圖〕塔。

【評箋】　汪師韓《蘇詩選評箋釋》卷三：“次第寫景，不必作崚鬱屈之勢，而斲削精潔，神彩飛揚，自無一孱筆剩語，不獨‘峯多’、‘江遠’一聯差肩杜老。”