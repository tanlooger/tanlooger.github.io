---
---
---
title: 月夜與客飲杏花下
---



月夜與客飲杏花下[1]


杏花飛簾散餘春，明月入户尋幽人。褰衣步月踏花影，炯如流水涵青蘋[2]。花間置酒清香發，争挽長條落香雪。山城酒薄不堪飲，勸君且吸杯中月。洞簫聲斷月明中，惟憂月落酒杯空。明朝捲地春風惡，但見緑葉棲殘紅[3]。

[1]元豐二年（1079）作。《東坡志林》卷一《黄州憶王子立》條：“僕在徐州，王子立、子敏（王適、王遹兄弟）皆館於官舍，而蜀人張師厚來過，二王方年少，吹洞簫飲酒杏花下。”

[2]〔炯如句〕炯，光明貌。參看《記承天寺夜游》文：“庭下如積水空明，水中藻、荇交横，蓋竹柏影也。”宋方嶽《深雪偶談》：“‘流水青蘋’之喻，景趣盡矣，前人未嘗道也。獨‘杏花影下’、‘洞簫聲’中着此句，辱爾。”清汪師韓《蘇詩選評箋釋》卷二駁云：“清幽超遠，乃姜堯章所謂自然高妙者。方嶽妄以‘杏花影下’着此爲辱，真是囈語，觀其所作《感舊詩》改爲‘蘋藻涵清流’，工拙之間，何止百具廬舍。”

[3]蘇詩以用典博爲特色，此篇純係直寫，反見新穎。

【評箋】　王十朋注本卷十引趙次公云：“此篇不使事，語亦新造，古所未有，殆涪翁所謂不食煙火食人之語也。”

紀批（卷一八）：“有太白之意。”“三四寫景入微。”“結乃勸今日之飲，非傷春意也。”