---
---
---
title: 梵天寺見僧守詮小詩，清婉可愛，次韻
---



梵天寺見僧守詮小詩，清婉可愛，次韻[1]


但聞煙外鐘，不見煙中寺。幽人行未已，草露濕芒屨。惟應山頭月，夜夜照來去。

[1]熙寧五年（1072）作。梵天寺，在鳳凰山，五代時吴越王錢氏所建。守詮，一作志詮、惠詮。

【評箋】　周紫芝《竹坡詩話》：“余讀東坡和梵天僧守詮小詩……未嘗不喜其清絶過人遠甚。晚游錢塘，始得詮詩云：‘落日寒蟬鳴，獨歸林下寺。松扉竟未掩，片月隨行屨。時聞犬吠聲，更入青蘿去。’（此詩又見《冷齋夜話》卷六引，字句稍有不同。）乃知其幽深清遠，自有林下一種風流。東坡老人雖欲回三峽倒流之瀾，與溪壑争流，終不近也。”

汪師韓《蘇詩選評箋釋》卷一：“峭蒨高潔，韋柳遺音。”

紀批（卷八）：“莊老告退，山水方滋，晉宋以還，清音遂暢。揆以風雅之本旨，正如六經而外别出元（玄）談，亦自一種不可磨滅文字。後人轉相神聖，遂欲截斷衆流，專標此種爲正法眼藏，然則《三百》以下、漢魏以前作者，豈盡俗格哉？東坡之喜此詩，蓋亦偶思螺蛤之意，談彼法者，勿以藉口。”

王文誥《蘇文忠公詩編注集成》卷八：“此種句調，猶之盤筵中間以小食，雖亦適合，然終非一飽物也。”