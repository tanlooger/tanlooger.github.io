---
---
---
title: 南康望湖亭
---



南康望湖亭[1]


八月渡長湖[2]，蕭條萬象疎：秋風片帆急，暮靄一山孤。許國心猶在，康時術已虚[3]。岷峨家萬里，投老得歸無？

[1]題一作《望湖亭》。元祐八年（1093）八月，蘇軾被任爲定州（今河北定市）知州。十月至定州。紹聖元年（1094）閏四月，被貶爲英州（今廣東英德市）知州；六月，再貶爲建昌軍（今江西南城縣）司馬、惠州（今廣東惠陽市）安置；八月，三貶爲寧遠軍（今廣西容縣）節度副使、惠州安置。此詩作於八月過南康軍（今江西星子縣）時。

[2]〔長湖〕即鄱陽湖。一作“重湖”。

[3]〔康時〕即匡時，因避宋太祖趙匡胤諱改。

【評箋】　周煇《清波雜志》卷二：“紹興辛酉（1141），煇隨侍之鄱陽，至南康，揚瀾左蠡，失舟，老幼僅以身免。小泊沙際，俟易舟。信步至山椒，一寺軒名重湖，梁間一木牌，老僧指似，是乃蘇内翰留題。登榻觀之，即‘八月渡重湖……’詩已欲漫，尚可讀。僧云：以所處深險，人跡不到，故留至今。然律詩而用兩韻，叩於能詩者，曰：詩格不一，如李誠之送唐子方，亦兩押‘山、難’字韻；政不必拘也。而坡《岐亭詩》，凡二十六句而押六韻，或云無此格，韓退之有《雜詩》一篇，二十六句押六韻。”

紀批（卷三八）：“但存唐人聲貌而無味可咀，此種最害事；而轉相神聖，自命曰高，或訾謷輒哂曰俗，蓋盛唐之説行而盛唐之真愈失矣。”