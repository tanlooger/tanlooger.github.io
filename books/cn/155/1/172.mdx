---
---
---
title: 倦　夜
---



倦　夜[1]


倦枕厭長夜，小窗終未明。孤村一犬吠，殘月幾人行。衰鬢久已白，旅懷空自清。荒園有絡緯，虚織竟何成[2]！

[1]元符二年（1099）作。

[2]〔荒園二句〕庾信《奉和賜曹美人》：“絡緯無機織”，孟郊《古樂府雜怨三首》其三：“暗蛩有虚織。”絡緯，羅愿《爾雅翼·釋蟲二》：“莎鷄……一名‘絡緯’，今俗人謂之‘絡絲娘’，蓋其鳴時又正當絡絲之候。”結兩句寄寓作者一生無所成就之慨。

【評箋】　查慎行《初白庵詩評》卷中：“通首俱得少陵神味。”

紀批（卷四二）：“結有意致，遂令通體俱有歸宿，若非此結，則成空調。”