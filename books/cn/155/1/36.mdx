---
---
---
title: 王復秀才所居雙檜二首（選一）
---




王復秀才所居雙檜二首[1]（選一）



凛然相對敢相欺，直幹淩空未要奇。根到九泉無曲處，世間惟有蟄龍知。

[1]原共二首，選第二首。熙寧五年（1072）作。王復，錢塘人，住杭州候潮門外。此詩謂雙檜的樹幹是直的，在外表；樹根也是直的，在内裏。以贊美王復表一致，勁節不屈。

【附録】

王鞏《聞見近録》云：“王和甫（王安禮）嘗言，蘇子瞻在黄州，上數欲用之。王禹玉（王珪）輒曰：‘軾嘗有“此心惟有蟄龍知”之句，陛下龍飛在天而不敬，乃反欲求蟄龍乎？’章子厚（章惇）曰：‘龍者非獨人君，人臣皆可以言龍也。’上曰：‘自古稱龍者多矣，如苟（荀）氏八龍，孔明臥龍，豈人君也？’及退，子厚詰之曰：‘相公乃欲覆人之家族耶？’禹玉曰：‘它（此）舒亶言爾。’子厚曰：‘亶之唾，亦可食乎？’”則事在蘇軾貶黄州時。但葉夢得《石林詩話》卷上云：“元豐間，蘇子瞻繫大理獄，神宗本無意深罪子瞻，時相進呈，忽言蘇軾於陛下有不臣意。神宗改容曰：‘軾固有罪，然於朕不應至是，卿何以知之？’時相因舉軾《檜》詩‘根到九泉無曲處，世間惟有蟄龍知’之句，對曰：‘陛下飛龍在天，軾以爲不知己，而求之地下之蟄龍，非不臣而何？’神宗曰：‘詩人之詞，安可如此論，彼自詠檜，何預朕事。’時相語塞。章子厚亦從旁解之，遂薄其罪。子厚嘗以語余，且以危言詆時相曰：‘人之害物，無所忌憚，有如是也。’”則事在蘇軾繫獄時。胡仔《苕溪漁隱叢話·前集》卷四六引此並云：“二説未知孰是”，但同書《後集》卷三〇又記：“東坡在御史獄，獄吏問云：‘《雙檜》詩：“根到九泉無曲處，世間惟有蟄龍知”，有無譏諷？’答曰：‘王安石詩：“天下蒼生待霖雨，不知龍向此中蟠”，此龍是也。’吏亦爲之一笑。”