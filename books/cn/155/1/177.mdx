---
---
---
title: 澄邁驛通潮閣二首（選一）
---




澄邁驛通潮閣二首[1]（選一）



餘生欲老海南村，帝遣巫陽招我魂[2]。杳杳天低鶻没處，青山一髮是中原[3]。

[1]原共二首，選第二首。元符三年（1100）六月，蘇軾離儋州赴廉州，途經澄邁縣時所作。通潮閣，一名通明閣，在澄邁縣西，爲澄邁驛之閣。

[2]〔帝遣句〕《楚辭·招魂》：“帝告巫陽（女巫名）曰：‘有人在下，我欲輔之。魂魄離散，汝筮予之。’”巫陽“乃下招曰：‘魂兮歸來！’”此以天帝喻朝廷，以招魂喻召還。

[3]〔杳杳二句〕《苕溪漁隱叢話·後集》卷三〇：“《澄邁驛通潮閣》詩云：‘杳杳天低鶻没處，青山一髮是中原。’《伏波將軍廟碑》有云：‘南望連山，若有若無，杳杳一髮耳。’皆兩用之，其語倔奇，蓋得意也。”紀批（卷四三）：“神來之筆。”

【評箋】　施補華《峴傭説詩》：“東坡七絶亦可愛，然趣多致多，而神韻却少。‘水枕能令山俯仰，風船解與月徘徊’，致也。‘小兒誤喜朱顔在，一笑那知是酒紅’，趣也。獨‘餘生欲老海南村，帝遣巫陽招我魂。杳杳天低鶻没處，青山一髮是中原’，則氣韻兩到，語帶沉雄，不可及也。”

陳衍《宋詩精華録》卷二：“虞伯生題畫詩云‘青山一髮是江南’，全套此詩。”