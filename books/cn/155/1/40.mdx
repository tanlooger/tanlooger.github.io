---
---
---
title: 山村五絶（選三）
---




山村五絶[1]（選三）



煙雨濛濛鷄犬聲，有生何處不安生！但令黄犢無人佩，布穀何勞也勸耕[2]？

老翁七十自腰鐮，慚愧春山筍蕨甜：豈是聞韶解忘味？爾來三月食無鹽[3]。

杖藜裹飯去悤悤，過眼青錢轉手空。贏得兒童語音好，一年强半在城中[4]。

[1]原共五首，選第二、三、四首。熙寧六年（1073）春作。

[2]〔但令二句〕黄犢無人佩，即無人佩黄犢，無人佩刀之意。典出《漢書·循吏傳》：龔遂爲渤海太守，“民有帶持刀劍者，使賣劍買牛，賣刀買犢，曰：‘何爲帶牛佩犢！’”《烏臺詩案》：“軾意言是時販私鹽者，多帶刀杖，故取前漢龔遂令人賣劍買牛、賣刀買犢，曰：‘何爲帶牛佩犢！’意言但將鹽法寬平，令人不帶刀劍而買牛買犢，則自力耕，不勞勸督也。以譏諷朝廷鹽法太峻不便也。”按，蘇軾《上文侍中論榷鹽書》云：“軾在餘杭時，見兩浙之民，以犯鹽得罪者，一歲至萬七千人，而莫能止。姦民以兵仗護送，吏士不敢近者，常以數百人爲輩，特不爲他盜，故上下通知而不以聞耳。”可與此詩參證。

[3]〔豈是二句〕《論語·述而》：“子在齊聞《韶》，三月不知肉味，曰：‘不圖爲樂之至于斯也。’”極言《韶》樂之“盡美也，又盡善也”（《八佾》）。這是反話。《烏臺詩案》：“意（言）山中之人，饑貧無食，雖老猶自采筍蕨充饑。時鹽法峻急，僻遠之人無鹽貪，動經數月；若古之聖人，則能聞《韶》忘味，山中小民，豈能食淡而樂乎？以譏諷鹽法太急也。”蘇軾《上文侍中論榷鹽書》云：“私販法重而官鹽貴，則民之貧而懦者，或不食鹽。往在浙中，見山谷之人，有數月食無鹽者。”其後知密州時所作《論河北京東盜賊狀》、知登州時所作《乞罷登萊榷鹽狀》等均及此問題。

[4]〔一年句〕强半，大半。《烏臺詩案》：“意言百姓雖得青苗錢，立便於城中浮費使却。又言鄉村之人，一年兩度夏秋税，又數度請納和預買錢，今此更添青苗、助役錢，因此莊家子弟，多在城中，不著次第，但學得城中語音而已。以譏諷朝廷新法青苗、助役不便。”蘇軾《乞不給散青苗錢斛狀》言青苗法流弊：“官吏無狀，於給散之際，必令酒務設鼓樂倡優或關扑賣酒牌子，農民至有徒手而歸者，但每散青苗，即酒課暴增，此臣所親見而爲流涕者也。”亦可參證。

【評箋】　紀批（卷九）：“五首語多露骨，不爲佳作。”