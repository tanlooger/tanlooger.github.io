---
---
---
title: 罷徐州往南京馬上走筆寄子由五首（選二）
---





罷徐州往南京馬上走筆寄子由五首[1]（選二）


父老何自來？花枝裊長紅[2]。洗盞拜馬前，請壽使君公[3]：“前年無使君，魚鼈化兒童[4]！”舉鞭謝父老：“正坐使君窮。窮人命分惡，所向招災凶。水來非吾過[5]，去亦非吾功！”

古汴從西來，迎我向南京。東流入淮泗，送我東南行。暫别復還見，依然有餘情。春雨漲微波，一夜到彭城。過我黄樓下，朱欄照飛甍。可憐洪上石[6]，誰聽月中聲！

[1]原共五首，選第二、三首。元豐二年（1079）三月，蘇軾改任湖州知州，離徐州作此。自《和孔密州五絶·東欄梨花》至本篇，皆作于徐州。

[2]〔長紅〕舊俗，送官罷任以花枝掛綵稱長紅。

[3]〔使君公〕《演繁露續集》論此用語云：“君即公也，語似重出。今見《白樂天集·送劉江州》曰：‘遥見朱輪來出郭，相迎勞動使君公’，東坡蓋用白語云。”紀批（卷一八）却云：“叠得不妥。”

[4]〔魚鼈句〕爲“兒童化魚鼈”之倒裝句。《左傳·昭公元年》引劉子（劉夏）語：“微禹，吾其魚乎！”郭祥正《徐州黄樓歌寄蘇子瞻》詩：“斯民囂囂坐恐化魚鼈，刺史當分天子憂。”“匪公何以全吾州”，亦寫此事。

[5]〔水來句〕汪師韓《蘇詩選評箋釋》卷二：“‘水來非吾過’句，或以爲當作‘水來是吾過’，如此方與上句相合，且更得體；然即不引爲己過，亦適見其樸誠。”

[6]〔洪〕指百步洪。

【評箋】　紀批（卷一八）：“此首氣局渾成，文情亦極宛轉。”