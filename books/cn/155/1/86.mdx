---
---
---
title: 大風留金山兩日
---



大風留金山兩日[1]


塔上一鈴獨自語：“明日顛風當斷渡[2]。”朝來白浪打蒼崖，倒射軒窗作飛雨。龍驤萬斛不敢過，漁舟一葉從掀舞[3]。細思城市有底忙，却笑蛟龍爲誰怒？無事久留童僕怪，此風聊得妻孥許。灊山道人獨何事[4]，夜半不眠聽粥鼓。

[1]元豐二年（1079）赴湖州途中過金山作。

[2]〔顛風〕狂風。

[3]〔龍驤二句〕《冷齋夜話》卷四：“對句法，詩人窮盡其變，不過以事、以意、以出處具備謂之妙”，“不若東坡微意奇特，如曰：‘見説騎鯨游汗漫，亦曾捫虱話辛酸’（按，此《和王斿二首》詩句），……又曰：‘龍驤萬斛不敢過，漁舟一葉縱掀舞’，以鯨爲虱對，以龍驤爲漁舟對，大小氣焰之不等，其意若玩世，謂之秀傑之氣終不可没者，此類是也。”龍驤，大船。

[4]〔灊山道人〕即參寥。蘇軾自徐州移湖州，過高郵時與他相會，並與之同行。