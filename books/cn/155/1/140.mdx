---
---
---
title: 文登蓬萊閣下，石壁千丈，爲海浪所戰，時有碎裂，淘灑歲久，皆圓熟可愛，土人謂此彈子渦也。取數百枚以養石菖蒲，且作詩遺垂慈堂老人
---



文登蓬萊閣下，石壁千丈，爲海浪所戰，時有碎裂，淘灑歲久，皆圓熟可愛，土人謂此彈子渦也。取數百枚以養石菖蒲，且作詩遺垂慈堂老人[1]


蓬萊海上峯，玉立色不改。孤根捍滔天，雲骨有破碎。陽侯殺廉角[2]，陰火發光彩[3]。纍纍彈丸間，瑣細或珠琲[4]。閻浮一漚耳[5]，真妄果安在？我持此石歸，袖中有東海[6]。垂慈老人眼，俯仰了大塊[7]。置之盆盎中，日與山海對。明年菖蒲根，連絡不可解。倘有蟠桃生，旦暮猶可待[8]。

[1]元祐四年（1089）作。文登，即登州。蓬萊閣，在山東蓬萊縣北丹崖山上。舊爲海神廟，宋治平時移廟於西，於廟址建閣。垂慈堂老人，僧了性，杭州千頃廣化院住持。

[2]〔陽侯句〕陽侯，古陽國之侯，溺死而成水神。廉角，稜角。此句指海浪磨平石之稜角。

[3]〔陰火句〕用劉禹錫《望賦》：“送飛鴻之滅没，附陰火之光彩。”參看前《游金山寺》詩注。

[4]〔或〕一作“成”。〔琲（bèi）〕成串的珠。

[5]〔閻浮句〕佛教認爲自然和人生皆空虚短促，猶如水泡旋生旋滅，虚無空寂。《施注蘇詩》卷二八引《楞嚴經》：“空生大覺中，如海一漚發。”蘇詩常用此意，如《龜山辯才師》：“羨師游戲浮漚間”，《次韻林子中、王彦祖唱酬》：“蚤知身寄一漚中。”閻浮，閻浮提的略稱，佛教指須彌山之南的大洲，即人類所居之地。

[6]〔我持二句〕《冷齋夜話》卷五引此二句推爲“造語之工”，“盡古今之變”之例證，并引黄庭堅語：“此皆謂之句中眼。學者不知此妙語，韻終不勝。”汪師韓《蘇詩選評箋釋》卷五：“‘袖中東海’，語至奇而理至平，進于《易》則天在山中，通于禪則一毫端現寶王刹也。”

[7]〔大塊〕大地，大自然。

[8]〔倘有二句〕或釋爲海中若有蟠桃，亦待之有日（王十朋注本卷八引吕祖謙注）；或釋爲因服菖蒲而長壽，故可待蟠桃之長成（同上引趙次公注），似皆不確。《博物志》卷九：西王母“索七桃，大如彈丸，以五枚與帝（漢武帝），母食二枚。帝食桃輒以核着膝前，母曰：‘取此核將何爲？’帝曰：‘此桃甘美，欲種之。’母笑曰：‘此桃三千年一生實。’”蘇詩反用此典，謂若有蟠桃，早晚即能生成。此乃與僧人借石談佛理之詩，前言大小相等（小石而謂“袖中有東海”，盆盎而謂“日與山海對”）此則言時間久暫無别，三千年不過旦暮而已。蓬萊本因漢武帝於此北望海中蓬萊山而得名，與《博物志》所載同爲漢武帝事；另“彈丸”字面亦相切。

【評箋】　紀批（卷三一）：“筆筆奇警，不覺題之瑣碎。”