---
---
---
title: 次韻王定國南遷回見寄
---



次韻王定國南遷回見寄[1]


土暈銅花蝕秋水[2]，要須悍石相礱砥。十年冰檗戰膏粱，萬里煙波濯紈綺[3]。歸來詩思轉清激，百丈空潭數魴鯉。逝將桂浦擷蘭蓀，不記槐堂收劍履[4]。却思庾嶺今何在？更説彭城真夢耳[5]！君知先竭是甘井[6]，我願得全如苦李[7]。妄心不復九迴腸[8]，至道終當三洗髓[9]。廣陵陽羨何足較[10]？只有無何真我里[11]！樂全老子今禪伯[12]，掣電機鋒不容擬[13]。心通豈復問云何[14]，印可聊須答如是[15]。相逢爲我話留滯，桃花春漲孤舟起[16]。

[1]元豐七年（1084）冬作。王鞏，字定國，自號清虚先生。長於詩，與蘇軾友善。元豐二年因蘇軾“烏台詩案”牽連，貶爲監賓州（今廣西賓陽縣）鹽酒税，七年放歸。

[2]〔土暈句〕言鏡面色澤模糊。秋水，喻銅鏡之面，唐鮑溶《古鑑》詩：“曾向春窗分綽約，誤迴秋水照蹉跎。”

[3]〔十年二句〕多年清苦生活戰勝膏粱趨尚，長途飄泊奔波洗清紈袴習氣。冰檗，白居易《三年爲刺史二首》其二：“三年爲刺史，飲冰復食檗。”檗，黄檗，味苦。

[4]〔逝將二句〕上句謂貶往賓州；下句謂剥奪朝廷賜予的特權。槐堂，王鞏家有三槐堂，這裏指王家。劍履，《漢書·蕭何傳》：漢高祖劉邦論功行賞，“乃令何（蕭何）第一，賜帶劍履上殿，入朝不趨”。後世有功大臣亦有享此殊寵者。王鞏係王旦（真宗時知樞密院、進太保）之孫、王素（仁宗時工部尚書）之子，世代顯宦之家，故云。

[5]〔更説句〕蘇軾自注：“來詩述彭城舊遊。”參看前《百步洪》詩。

[6]〔君知句〕《莊子·山木》記“大公任”語：“直木先伐，甘井先竭。”

[7]〔我願句〕《晉書·王戎傳》，王戎“嘗與羣兒嬉於道側，見李樹多實，等輩競趣之，戎獨不往。或問其故，戎曰：‘樹在道邊而多子，必苦李也。’取之信然”。

[8]〔妄心句〕司馬遷《報任安書》：“是以腸一日而九迴。”

[9]〔至道句〕舊題漢郭憲《洞冥記》卷一：東方朔“以元封中，游鴻濛之澤，忽見王母（一本無王字）采桑於白海之濱。俄有黄翁（一本作黄眉翁）指阿母以告朔曰：‘昔爲吾妻，託形爲太白之精，今汝此星精也。吾却食吞氣已九千餘歲，目中瞳子色皆青光，能見幽隱之物。三千歲一反骨洗髓，二千歲一刻骨（一本作剥皮）伐毛，自吾生已三洗髓、五伐毛矣。”

[10]〔廣陵句〕蘇軾自注：“余買田陽羨，來詩以爲不如廣陵。”

[11]〔無何〕《莊子·應帝王》記“無名人”語：“出六極之外，而游無何有之鄉。”又《逍遥遊》：“何不樹之於無何有之鄉。”

[12]〔樂全句〕蘇軾自注：“謂張安道也。定國其婿。”張安道即張方平，號樂全居士。

[13]〔掣電句〕機鋒，佛教禪宗指問答迅捷、不落迹象、含有深意的語句。《人天眼目》卷三：汾陽禪師：“霹靂機鋒着眼看，石火電光猶是鈍，思量擬議隔千山。”

[14]〔心通句〕心通，禪宗教義不立文字，不依言語，直以心爲印，以心印心，心心不異。問云何，佛經中記述問答時的常用語。

[15]〔印可句〕印可，承認，許可。《維摩詰所説經》卷上《弟子品第三》：“若能如是坐者（指‘宴坐’），佛所印可。”答如是，佛經用語，《金剛般若波羅蜜經·善現啓請分第二》記長老須菩提白佛言：“云何降伏其心？”《大乘正宗分第三》接云：“佛告須菩提：諸菩薩摩訶薩應如是降伏其心。”

[16]〔相逢二句〕意謂請代向張安道轉告我行路滯留之故，待明春水漲時，我當舟抵南都拜謁。

【評箋】　紀批（卷二四）：“筆筆精鋭。”“盤空硬語，具體昌黎。”