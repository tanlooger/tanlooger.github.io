---
---
---
title: 和秦太虚梅花
---



和秦太虚梅花[1]


西湖處士骨應槁[2]，只有此詩君壓倒[3]。東坡先生心已灰，爲愛君詩被花惱。多情立馬待黄昏，殘雪消遲月出早。江頭千樹春欲闇，竹外一枝斜更好[4]。孤山山下醉眠處，點綴裙腰紛不掃[5]。萬里春隨逐客來，十年花送佳人老[6]。去年花開我已病，今年對花還草草。不知風雨捲春歸，收拾餘香還畀昊[7]。

[1]元豐七年（1084）作。秦觀，字太虚。有《和黄法曹憶建溪梅花》詩。蘇軾此篇即爲和作。

[2]〔西湖句〕謂林逋去世已久。林逋，字君復，錢塘人，隱居西湖孤山，酷愛梅花，其《山園小梅》云：“疏影横斜水清淺，暗香浮動月黄昏”，傳爲名句。事迹參看《宋史·林逋傳》。

[3]〔只有句〕此語過分推許秦觀。《東坡題跋》卷三《評詩人寫物》條：“詩人有寫物之功。‘桑之未落，其葉沃若’，他木殆不可以當此；林逋梅花詩云：‘疏影横斜水清淺，暗香浮動月黄昏’，决非桃李詩。”對林詩亦甚傾倒。

[4]〔江頭二句〕紀批（卷二二）：“實是名句。謂在和靖‘暗香’、‘疏影’一聯上，固無愧色。”《詩人玉屑》卷一七引范正敏《遯齋閑覽》云：“東坡吟梅一句云：‘竹外一枝斜更好’，語雖平易，然頗得梅之幽獨閒静之趣。凡詩人詠物，雖平淡巧麗不同，要能以隨意造語爲工。”

[5]〔裙腰〕白居易《杭州春望》：“誰開湖寺西南路，草緑裙腰一道斜。”謂孤山寺前，路連白沙堤（即今白堤），草緑時望如裙腰。這裏即指孤山。

[6]〔萬里二句〕紀批（卷二二）：“悲壯似高岑口吻。”

[7]〔畀昊〕《詩·小雅·巷伯》：“投畀有昊。”畀，與；有昊，指天。

【評箋】　元韋居安《梅磵詩話》卷下：“梅格高韻勝，詩人見之吟詠多矣。自和靖‘香影’一聯爲古今絶唱，詩家多推尊之。其後東坡次少游槁字韻，及謫羅浮時賦古詩三篇，運意琢句，造微入妙，極其形容之工，真可企媺孤山，以此見騷人詠物，愈出而愈奇也。”