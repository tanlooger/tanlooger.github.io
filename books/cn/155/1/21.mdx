---
---
---
title: 泗州僧伽塔
---



泗州僧伽塔[1]


我昔南行舟繫汴[2]，逆風三日沙吹面。舟人共勸禱靈塔，香火未收旗脚轉[3]。回頭頃刻失長橋，却到龜山未朝飯[4]。至人無心何厚薄[5]，我自懷私欣所便。耕田欲雨刈欲晴，去得順風來者怨[6]。若使人人禱輒遂，造物應須日千變。我今身世兩悠悠，去無所逐來無戀。得行固願留不惡，每到有求神亦倦。退之舊云三百尺，澄觀所營今已换[7]。不嫌俗士汚丹梯，一看雲山繞淮甸[8]。

[1]熙寧四年（1071）作。查慎行注本作元豐二年（1079），誤，詳下《龜山》詩注。僧伽，釋贊寧《宋高僧傳》卷一八《唐泗州普光王寺僧伽傳》：“釋僧伽者，葱嶺北何國人也。自言俗姓何氏。”“何國在碎葉國東北。”唐龍朔初年，入中原在臨淮傳教。《東坡志林》卷二《僧伽何國人》條：“泗洲（州）大聖僧伽傳云：‘和尚，何國人也。’又云：‘世莫知其所從來，云不知何國人也。’近讀《隋史·西域傳》，乃有何國。”《古今詩話》云：“泗州僧伽塔，人多云其下真身也。塔後有閣，記興國中初塑事甚詳。退之詩云：‘火燒水韓掃地空’，則真身之焚久矣。塔本般匠所建（《中山詩話》作‘喻都料建’）。”

[2]〔我昔句〕治平三年（1066）蘇軾護送蘇洵靈柩舟行返蜀，自汴入泗入淮，曾過泗州僧伽塔。以下六句即追述當年情景。

[3]〔舟人二句〕梅堯臣《龍女祠祈順風》：“龍母龍相依，風雲隨所變。舟人請予往，出廟旗脚轉。”蘇詩取意於此。

[4]〔回頭二句〕梅堯臣上詩又云：“長蘆江口發平明，白鷺洲前已朝膳。”亦蘇詩所本。長橋，橋名。龜山，在泗州（州城舊址在今江蘇盱眙東北，已陷入洪澤湖）城東。

[5]〔至人〕指思想、道德、修養等某方面達到最高境界的人。《莊子·逍遥遊》：“至人無己。”《荀子·天論》：“故明於天人之分，則可謂至人矣。”這指僧伽。參看前《王維吴道子畫》“中有至人談寂滅”句。

[6]〔耕田二句〕宋史繩祖《學齋佔畢》卷二《坡文之妙》條：“東坡《泗州僧伽塔》詩‘耕田欲雨蓺欲晴，去得順風來者怨’，此乃櫽括劉禹錫《何卜賦》中語，曰：‘同涉於川，其時在風，沿者之吉，泝者之凶；同蓻於野，其時在澤，伊穜（先種後熟的穀類）之利，乃穋（後種先熟的穀類）之厄。’坡以一聯十四字而包盡劉禹錫四對三十二字之義，蓋奪胎换骨之妙也。”又見王應麟《困學紀聞》卷二〇《劉夢得何卜賦》條、龔頤正《芥隱筆記》中《東坡泗州塔詩》條。但陳衍《宋詩精華録》卷二云：“中數句從樵風涇翻出，遂成名言。”樵風涇，地名，在浙江紹興東南。據孔靈符《會稽記》，“射的山南有白鶴山，鶴爲仙人取箭”。漢鄭弘采薪得一遺箭，“頃之有人覓箭，弘還之。問何所欲？弘識其神人也，曰：‘常患若耶溪載薪爲難，愿旦南風，暮北風。’後果然。故若耶溪風至今猶然，呼爲鄭公風也，亦名樵風。”另范温《潛溪詩眼》論此二句“句法”云：“句法之學，自是一家工夫。昔嘗問山谷：‘耕田欲雨刈欲晴，去得順風來者怨。’山谷云：‘不如“千巖無人萬壑静，十步回頭五步坐”。’此專論句法，不論義理，蓋七言詩四字三字作兩節也。此句法出《黄庭經》，自‘上有黄庭下關元’已下多此體。張平子《四愁詩》句句如此，雄健穩愜。”

[7]〔退之二句〕謂唐洛陽名僧澄觀所重建之僧伽塔，高達三百尺，現已非舊觀。韓愈《送僧澄觀》：“僧伽後出淮泗上，勢到衆佛尤恢奇。”“清淮無波平如席，欄柱傾扶半天赤。火燒水轉掃地空，突兀便高三百尺。”“借問經營本何人？道人澄觀名籍籍！”

[8]〔不嫌二句〕謂登塔眺望淮河一帶土地。甸，郊外之地。

【評箋】　《能改齋漫録》卷七：此詩“張文潛用其意，别爲一詩云：‘南風霏霏麥花落，豆田漠漠初垂角。山邊半夜一犂雨，田父高歌待收獲。雨多瀟瀟蠶簇寒，蠶婦低眉憂繭單。人生多求復多怨，天公供爾良獨難。’”（又見吴《優古堂詩話》）

紀批（卷一八）：“極力作擺脱語，純涉理路而仍清空如話。”“層層波瀾一齊捲盡，只就塔作結，簡便之至。”