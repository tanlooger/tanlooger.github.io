---
---
---
title: 書林逋詩後
---



書林逋詩後[1]


吴儂生長湖山曲[2]，呼吸湖光飲山緑，不論世外隱君子，傭奴販婦皆冰玉。先生可是絶俗人，神清骨冷無由俗[3]。我不識君曾夢見，瞳子瞭然光可燭[4]。遺篇妙字處處有，步遶西湖看不足。詩如東野不言寒，書似西臺差少肉[5]。平生高節已難繼，將死微言猶可録，自言不作封禪書[6]，更肯悲吟白頭曲[7]！我笑吴人不好事，好作祠堂傍修竹，不然配食水仙王，一盞寒泉薦秋菊[8]。

[1]元豐八年（1085）作。林逋，見前《和秦太虚梅花》詩注。

[2]〔儂〕吴語，自稱或他稱。汪師韓《蘇詩選評箋釋》卷四評此詩開端云：“將以稱美林逋，乃至謂吴儂之傭販皆如冰玉，深一層説入，而林之神清骨冷，其爲高節難繼處，不待羅縷矣。”紀批（卷二五）：“起手如未覩佛相，先現圓光。”

[3]〔先生二句〕謂林逋雖非與世隔絶之人，然其生稟氣質原自不俗。可是，豈是。蘇軾《送歐陽季默赴闕》：“郎君可是筦庫人！乃使騄驥隨蹇步。”

[4]〔瞳子句〕皇甫湜《唐故著作佐郎顧況集序》：“湜以童子見君楊（揚）州孝感寺，君披黄衫白絹鞳頭，眸子瞭然，烱烱清立。”

[5]〔詩如二句〕蘇軾《祭柳子玉文》：“郊寒島瘦。”西臺，李建中，字得中，蜀人。宋書法家，善真行書。掌西京（洛陽）留司御史臺，因稱李留臺、李西臺。見《宋史·李建中傳》。一作“留臺”，不如西臺與東野對偶更工。兩句謂林逋詩似孟郊，但無其寒苦之狀；書法似李建中，却較瘦硬。意即兼有二人之長而去其所短。

[6]〔自言句〕蘇軾自注：“逋臨終詩云：‘茂陵他日求遺草，猶喜初無封禪書。’”《漢書·司馬相如傳》：“相如既病免，家居茂陵。天子曰：‘司馬相如病甚，可往從悉取其書，若後之矣。’使所忠（人名）往，而相如已死，家無遺書。問其妻，對曰：‘長卿未嘗有書也。時時著書，人又取去。長卿未死時，爲一卷書，曰：“有使來求書，奏之。”’其遺札書言封禪事，所忠奏焉。”

[7]〔白頭曲〕漢劉歆《西京雜記》卷三：“相如將聘茂陵人女爲妾，卓文君作《白頭吟》以自絶，相如乃止。”

[8]〔不然二句〕蘇軾自注：“湖上有水仙王廟。”紀批（卷二五）：“結得夭矯”，“‘修竹’‘秋菊’，皆取高潔相配，不圖趁韻”。