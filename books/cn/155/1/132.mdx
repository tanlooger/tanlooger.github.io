---
---
---
title: 趙令晏崔白大圖幅徑三丈
---



趙令晏崔白大圖幅徑三丈[1]


扶桑大繭如甕盎[2]，天女織綃雲漢上[3]。往來不遣鳳銜梭，誰能鼓臂投三丈[4]。人間刀尺不敢裁[5]，丹青付與濠梁崔。風蒲半折寒雁起，竹間的皪横江梅。畫堂粉壁翻雲幕，十里江天無處著。好臥元龍百尺樓[6]，笑看江水拍天流。

[1]元祐二年（1087）作。趙令晏，宋宗室。崔白，北宋畫家，字子西，濠梁（今安徽鳳陽縣東）人。擅畫花竹、禽鳥，尤工秋荷鳧雁。胡仔《苕溪漁隱叢話·後集》卷二六引《藝苑雌黄》：“東坡《觀崔白驟雨圖》云‘扶桑大繭如甕盎，……’此語豪而甚工。”胡仔認爲，“《畫品》中止有李營丘《驟雨圖》，從無崔白者”，且本詩有蒲葦、寒雁、竹、梅等景物，應是《冬景圖》。《詩人玉屑》卷三、《詩林廣記》卷四引《藝苑雌黄》逕改爲《冬景圖》。

[2]〔扶桑句〕梁任昉《述異記》卷上：“園客者，濟陰人，貌美色，人多欲妻之，客終不娶”，“有一女自來助養蠶，以香草食之，得繭一百二十枚，繭大如甕，每一繭繅六七日，絲方盡”。

[3]〔天女句〕《史記·天官書》：“織女，天女孫也。”

[4]〔三丈〕指此圖“幅徑三丈”。以上四句極寫幅徑之“大”，非人間所能織成。

[5]〔人間句〕這句以下始正面寫崔白作畫。

[6]〔好臥句〕《三國志·魏志·陳登傳》，漢末人許汜對劉備説，陳登（元龍）對他不禮，“自上大牀臥，使客臥下牀”。劉備却説，“君有國士之名”，竟然“求田問舍，言無可采”，如碰上我，“欲臥百尺樓上，臥君於地，何但上下牀之間耶！”

【評箋】　汪師韓《蘇詩選評箋釋》卷四：“有蔚然之光，有蒼然之色，有鏗然之韻，不徒爲是大言炎炎。”