---
---
---
title: 次韻江晦叔二首（選一）
---




次韻江晦叔二首[1]（選一）



鐘鼓江南岸，歸來夢自驚。浮雲時事改[2]，孤月此心明。雨已傾盆落，詩仍翻水成[3]。二江争送客[4]，木杪看橋横。

[1]原共二首，選第二首。江公著，字晦叔，桐廬人。建中靖國初爲虔州（今江西贛州）知州。蘇軾北歸經此，作此詩，時在建中靖國元年（1101）。

[2]〔浮雲句〕杜誦《哭長孫侍御》：“流水生涯盡，浮雲世事空。”

[3]〔詩仍句〕韓愈《寄崔二十六立之》：“文如翻水成，初不用意爲。”此用其字面；急雨催詩之意境在蘇詩中屢見，參看《有美堂暴雨》詩注。

[4]〔二江〕指江公著兄弟二人。

【評箋】　胡仔《苕溪漁隱叢話·後集》卷二六：蘇軾“後自嶺外歸，次韻江晦叔詩云：‘浮雲時事改，孤月此心明。’語意高妙，有如參禪悟道之人，吐露胸襟，無一毫窒礙也”。

王應麟《困學紀聞》卷一八：“‘更無柳絮隨風舞，惟有葵花向日傾’，可以見司馬公之心；‘浮雲世事改，孤月此心明’，見東坡公之心。”另一條又引“浮雲”二句，謂“坡公晚年所造深矣”。