---
---
---
title: 辛丑十一月十九日，既與子由别於鄭州西門之外，馬上賦詩一篇寄之
---



辛丑十一月十九日，既與子由别於鄭州西門之外，馬上賦詩一篇寄之[1]



不飲胡爲醉兀兀[2]！此心已逐歸鞍發。歸人猶自念庭闈[3]，今我何以慰寂寞？登高回首坡隴隔，但見烏帽出復没[4]。苦寒念爾衣裘薄，獨騎瘦馬踏殘月。路人行歌居人樂，僮僕怪我苦悽惻。亦知人生要有别，但恐歲月去飄忽。寒燈相對記疇昔，夜雨何時聽蕭瑟？君知此意不可忘，慎勿苦愛高官職[5]！

[1]嘉祐六年（1061）作。時蘇軾出任簽書鳳翔府判官，前去赴職。蘇轍被任爲商州推官，但因父蘇洵在京編修《禮書》，蘇軾又赴外任，故留京侍奉。他送蘇軾至鄭州折返汴京。蘇轍《懷澠池寄子瞻兄》：“相攜話别鄭原上”，蘇軾《九月二十日微雪懷子由弟二首》其二：“鄭西分馬涕垂膺”，皆指此次分别。但沈欽韓《蘇詩查注補正》卷一引《東京夢華録》、《汴京遺蹟志》等書，謂汴京西城有新鄭門，俗呼鄭門，蘇詩即指此。又宋刊趙夔等《集注東坡先生詩前集》目録“鄭州西門”即作“鄭門”，録以備考。

[2]〔兀兀〕昏沉貌。

[3]〔歸人〕指蘇轍。

[4]〔登高二句〕許顗《彦周詩話》：“‘燕燕于飛，差池其羽。之子于歸，遠送于野。瞻望弗及，泣涕如雨。’（按，此爲《詩·邶風·燕燕》中句子。《毛詩序》：‘《燕燕》，衛莊姜送歸妾也。’）此真可泣鬼神矣。張子野（張先）長短句云：‘眼力不如人，遠上溪橋去。’東坡送子由詩云：‘登高回首坡隴隔，惟見烏帽出復没’，皆遠紹其意。”陳巖肖《庚溪詩話》卷下：“昔人臨歧執别，回首引望，戀戀不忍遽去，而形於詩者，如王摩詰云：‘車徒望不見，時見起行塵’（按，《觀别者》），歐陽詹云：‘高城已不見，况復城中人’（按，《初發太原途中寄太原所思》），東坡與其弟子由别云：‘登高回首坡隴隔，但見烏帽出復没’，咸紀行人已遠而故人不復可見，語雖不同，其惜别之意則同也。”吴師道《吴禮部詩話》：“東坡送别子由詩云：‘登高回首坡隴隔，時見烏帽出復没’，模寫甚工。異時記凌虚臺，謂‘見山之出於林木之上者，纍纍然如人之旅行於墻外而見其髻也’，蓋同一機軸。”

[5]〔寒燈四句〕蘇軾自注：“嘗有夜雨對床之言，故云爾。”唐韋應物《示全真元常》詩云：“寧知風雪夜，復此對床眠？”作者兄弟早年同讀韋應物此詩，“惻然感之，乃相約早退爲閑居之樂。”（蘇轍《逍遥堂會宿》詩序）在他倆詩中屢見此意。如蘇軾《予以事系御史臺獄……遺子由》：“他年夜雨獨傷神”，《初秋寄子由》：“雪堂風雨夜，已作對床聲”，《東府雨中别子由》：“對床定悠悠，夜雨空蕭瑟”，《滿江紅·懷子由作》：“對床夜雨聽蕭瑟”等。蘇轍《逍遥堂會宿》亦云：“逍遥堂後千尋木，長送中宵風雨聲，誤喜對床尋舊約，不知漂泊在彭城”，《舟次磁湖以風浪留二日不得進，子瞻以詩見寄，作二篇答之》：“夜深魂夢先飛去，風雨對床聞曉鐘”，《五月一日同子瞻轉對》：“對床貪聽連宵雨”，《神水館寄子瞻兄》：“夜雨從來相對眠，兹行萬里隔胡天”等。參看《王直方詩話》、黄徹《溪詩話》卷六。

【評箋】　汪師韓《蘇詩選評箋釋》卷一：“起句突兀有意味。前敍既别之深情，後憶昔年之舊約。‘亦知人生要有别’，轉進一層，曲折遒宕。軾是時年甫二十六，而詩格老成如是。”

紀昀批點《蘇文忠公詩集》卷三（以下簡稱“紀批”）：“不飲”句：“起得飄忽”。“歸人”句：“加一倍法。”“登高”句：“寫難狀之景。”“亦知”句：“作一頓挫，便不直瀉；直瀉是七古第一病。”“君知”句：“收處又繞一波，高手總不使一直筆。”