---
---
---
title: 舶趠風
---



舶趠風[1]


三旬已過黄梅雨[2]，萬里初來舶趠風。幾處縈回度山曲，一時清駛滿江東。驚飄蔌蔌先秋葉[3]，唤醒昏昏嗜睡翁。欲作蘭臺快哉賦，却嫌分别問雌雄[4]。

[1]詩前有自序云：“吴中梅雨既過，颯然清風彌旬，歲歲如此，湖人謂之‘舶趠風’。是時海舶初回，云此風自海上與舶俱至云爾。”趠（chào），遠走。葉夢得《避暑録話》卷上：“常歲五六月之間梅雨時，必有大風連晝夕，踰旬乃止，吴人謂之‘舶趠風’，以爲風自海外來，禱於海神而得之。”（又見陳巖肖《庚溪詩話》卷下）詩作於元豐二年（1079）夏，在湖州。

[2]〔三旬句〕宋袁文《甕牖閒評》卷三：“今人謂梅雨爲半月，以夏至爲斷梅日，非也。梅雨，夏至前後各半月，故蘇東坡詩云：‘三旬已過黄梅雨’，則梅雨爲三十日可知矣。”

[3]〔蔌蔌〕風聲勁捷貌。

[4]〔欲作二句〕宋玉《風賦》：“楚襄王游於蘭臺之宫，宋玉、景差侍，有風颯然而至，王迺披襟而當之曰：‘快哉此風！寡人所與庶人共者邪？’宋玉對曰：‘此獨大王之風耳，庶人安得而共之？’”賦中因鋪述“大王之雄風”和“庶人之雌風”有着嚴格區别。蘇軾反對宋玉此説，認爲風無等級差别，貴庶皆得共賞。參看《水調歌頭·黄州快哉亭贈張偓佺》詞。紀批（卷一九）却云：“結亦太露不平。”