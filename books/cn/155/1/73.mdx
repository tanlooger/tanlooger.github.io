---
---
---
title: 僕曩於長安陳漢卿家，見吴道子畫佛，碎爛可惜。其後十餘年，復見之於鮮于子駿家，則已裝褙完好。子駿以見遺，作詩謝之
---



僕曩於長安陳漢卿家，見吴道子畫佛，碎爛可惜。其後十餘年，復見之於鮮于子駿家，則已裝褙完好。子駿以見遺，作詩謝之[1]


貴人金多身復閒，争買書畫不計錢，已將鐵石充逸少[2]，更補朱繇爲道玄[3]。煙薰屋漏裝玉軸[4]，鹿皮蒼璧知誰賢[5]。吴生畫佛本神授，夢中化作飛空仙，覺來落筆不經意，神妙獨到秋毫顛[6]。昔我長安見此畫，嘆息至寶空潸然。素絲斷續不忍看，已作蝴蝶飛聯翩。君能收拾爲補綴，體質散落嗟神全。誌公彷彿見刀尺[7]，修羅天女猶雄妍[8]。如觀老杜飛鳥句，脱字欲補知無緣[9]。問君乞得良有意，欲將俗眼爲洗湔。貴人一見定羞怍，錦囊千紙何足捐[10]！不須更用博麻縷[11]，付與一炬隨飛煙[12]。

[1]元豐元年（1078）作。陳漢卿，字師黯，蜀閬中人，累遷尚書虞部員外郎，愛好古書奇畫。裝褙，即“裱褙”。鮮于子駿，即鮮于侁，時任京東西路轉運副使。米芾《畫史》：“蘇軾子瞻家收吴道子畫佛及侍者誌公十餘人，破碎甚，而當面一手，精彩動人，點不加墨，口淺深暈成，故最如活。”即此畫。

[2]〔已將句〕蘇軾自注：“殷鐵石，梁武帝時人。今法帖大王書中，有鐵石字。”唐李綽《尚書故實》：“《千字文》，梁周興嗣編次，而有王右軍書者，人皆不曉。其始乃梁武（帝）教諸王書，令殷鐵石於大王書中，搨一千字不重者，每字片紙，雜碎無序。武帝召興嗣，謂曰：‘卿有才思，爲我韻之。’興嗣一夕編綴進上。”

[3]〔更補句〕蘇軾自注：“世所收吴道子畫，多朱繇筆也。”朱繇，唐長安人，工畫佛道。兩句謂傳世書畫多爲膺品。

[4]〔煙薰〕米芾《畫史》：“真絹色淡，雖百破而色明白，精神彩色如新。惟佛像多經香煙薰損本色。”

[5]〔鹿皮句〕《漢書·食貨志》下：武帝“以白鹿皮方尺，緣以績（綉繪），爲皮幣，直四十萬。王侯宗室朝覲聘享，必以皮幣薦璧（襯墊玉璧），然後得行”。“（顔）異曰：‘今王侯朝賀以蒼璧，直數千，而其皮薦反四十萬，本末不相稱。’”兩句謂“貴人”重裝潢而輕畫本身。

[6]〔覺來二句〕正因不經意得之，故能獨臻神妙。

[7]〔誌公句〕《景德傳燈録》卷二七：“寶誌禪師，金陵人也，姓朱氏。宋太始初，忽居止無定，飲食無時，髮長數寸，徒跣執錫。杖頭擐翦刀、尺、銅鑑，或挂一兩尺帛，數日不食，無飢容。”梁時聲名大顯，卒，“敕謚妙覺大師”。方東樹《昭昧詹言》卷一二：“‘志公’句用事精切”，誤，據前引米芾《畫史》，寶誌實畫中人物，并非用典。

[8]〔修羅句〕修羅，阿修羅的略稱，意爲“無端正”（容貌醜惡）或“非天”（與天相似），古印度神話中“與帝釋鬥戰”的神祇。見《翻譯名義集》卷四《八部篇》。因阿修羅“男醜女端正”，“雄（醜）妍（端正）”即分别指男女。兩句均寫畫中人物形象。

[9]〔如觀二句〕歐陽修《六一詩話》：陳從易舍人“偶得杜集舊本，文多脱誤，至《送蔡都尉》詩云：‘身輕一鳥□（原文此处为方框）’，其下脱一字。陳公因與數客各用一字補之，或云疾，或云落，或云起，或云下，莫能定。其後得一善本，乃是‘身輕一鳥過’。陳公嘆服，以爲雖一字諸君亦不能到也。”這借指吴道子此畫殘缺之處已無緣補全。

[10]〔貴人二句〕參看米芾《畫史》：“近世人或有貲力，原非酷好，意作摽韻，至假耳目於人，此謂之好事者。置錦囊玉軸以爲珍祕，開之或笑倒。余輒撫案大叫曰：‘慙惶殺人！’”何足捐，何足算。

[11]〔不須句〕博，换取。句謂連去换取麻縷也不值；一説，此用《孟子·滕文公上》“麻縷絲絮輕重同，則賈相若”字面，謂不須更論價之輕重，亦可通。

[12]結四句承開端，以“貴人”所藏書畫，大都是不值一錢之膺品，只配付之一炬而已。紀批（卷一六）謂結尾“回繳‘貴人’，似是完密，然以此起，仍以此結，似詆説貴人是此篇正意，不如就畫或宕開作結。”頗爲中肯。