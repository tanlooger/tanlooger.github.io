---
---
---
title: 送鄭户曹
---



送鄭户曹[1]


游遍錢塘湖上山，歸來文字帶芳鮮。羸童瘦馬從吾飲，陋巷何人似子賢[2]？公業有田常乏食，廣文好客竟無氈[3]。東歸不趁花時節，開盡春風誰與妍！

[1]元豐元年（1078）作。鄭僅，字彦能，彭城人。時赴任大名府司户參軍。

[2]〔陋巷句〕《論語·雍也》：孔子稱贊顔回云：“賢哉，回也！一簞食，一瓢飲，在陋巷，人不堪其憂，回也不改其樂。”

[3]〔公業二句〕承上寫鄭僅貧困。上句見《後漢書·鄭太傳》：“鄭太字公業，河南開封人。”“陰交結豪傑。家富於財，有田四百頃，而食常不足，名聞山東。”下句見《新唐書·鄭虔傳》：“鄭虔，鄭州滎陽人。”玄宗“置廣文館，以虔爲博士”，“時號鄭廣文。在官貧約甚，淡如也。杜甫嘗贈以詩曰：‘才名四十年，坐客寒無氈’云。”兩句皆用鄭姓典故，以切被贈詩者之姓，此爲蘇軾擅長之用典常例。