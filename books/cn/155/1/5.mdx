---
---
---
title: 題寶鷄縣斯飛閣
---



題寶鷄縣斯飛閣[1]


西南歸路遠蕭條，倚檻魂飛不可招[2]。野闊牛羊同雁鶩，天長草樹接雲霄。昏昏水氣浮山麓，汎汎春風弄麥苗[3]。誰使愛官輕去國[4]，此身無計老漁樵！

[1]嘉祐七年（1062）作。（王文誥云：作于嘉祐八年。）斯飛閣，在寶鷄縣治西南。

[2]宋玉《招魂》：巫陽“乃下招曰：魂兮歸來！”

[3]〔汎汎〕形容春風和暢。

[4]〔去國〕離開家鄉。承上“西南歸路”，皆指蜀地。

【評箋】　紀批（卷三）：“三四寫景自真，五六殊淺弱，結二句更入習徑。”

《昭昧詹言》卷二〇：“此思歸作也。起述作詩本意；中四寫閣下所望之景，奇警如見；收曲折，又應起處不得歸意。”