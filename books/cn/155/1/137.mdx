---
---
---
title: 書王定國所藏煙江疊嶂圖
---



書王定國所藏煙江疊嶂圖[1]


江上愁心千疊山[2]，浮空積翠如雲煙，山耶雲耶遠莫知，煙空雲散山依然。但見兩崖蒼蒼暗絶谷，中有百道飛來泉，縈林絡石隱復見，下赴谷口爲奔川。川平山開林麓斷，小橋野店依山前，行人稍度喬木外，漁舟一葉江吞天。使君何從得此本[3]？點綴毫末分清妍。不知人間何處有此境？徑欲往買二頃田[4]。君不見武昌樊口幽絶處[5]，東坡先生留五年[6]。春風摇江天漠漠，暮雲卷雨山娟娟，丹楓翻鴉伴水宿，長松落雪驚醉眠[7]。桃花流水在人世，武陵豈必皆神仙？江山清空我塵土，雖有去路尋無緣[8]。還君此畫三嘆息，山中故人應有招我歸來篇[9]。

[1]題下蘇軾自注：“王晉卿畫。”王詵，字晉卿，英宗女蜀國長公主之夫。曾任利州防禦使。能詩善畫，所畫山水學五代宋初李成皴法，着金緑之色。王定國，即王鞏，見前《百步洪》詩注。此詩王詵有和詩云：“平生未省山水窟，一朝身到心茫然”，“幾年漂泊漢江上”，“四時爲我供畫本”，是所畫爲漢江景色。查慎行《補注東坡編年詩》卷三〇：“墨蹟後有‘元祐三年十二月十五日子瞻書’十三字”，當爲作年。

[2]〔江上句〕“江上”以下十二句爲第一段，寫畫中景色。方東樹《昭昧詹言》卷一二：“起段以寫爲敍，寫得入妙，而筆勢又高，氣又遒，神又王。”紀批（卷三〇）：“奇情幻景，筆足達之。”王文誥《蘇文忠公詩編注集成》卷三〇：“《孟子》長篇多兩扇法。……如此詩，即用兩扇法。以上自首句憑空突起，至此爲一扇，道圖中之景也。”

[3]〔使君句〕“使君”以下十句爲第二段，寫觀畫人（作者）的情况和感慨。

[4]〔二頃田〕語出《史記·蘇秦列傳》：“蘇秦曰：‘使我有雒陽負郭田二頃，吾豈能佩六國相印乎？’”

[5]〔樊口〕見前《次韻前篇》詩注。

[6]〔五年〕蘇軾於元豐三年（1080）二月到黄州，七年四月改遷汝州，共四年另兩個月。“五年”，舉成數而言。

[7]〔春風四句〕分爲黄州春、夏、秋、冬的景色。伴水宿，指人，不指鴉。翁方綱《蘇詩補注》卷五：“此句自指人言也。”

[8]〔桃花四句〕典出陶潛《桃花源記》。武陵句，《苕溪漁隱叢話·前集》卷三：“東坡云：‘世傳桃源事，多過其實。考淵明所記，止言先世避秦亂來此，則漁人所見，似是其子孫，非秦人不死者也。又云“殺鷄作食”，豈有仙而殺者乎？舊説南陽有菊水，水甘而芳，居民三十餘家，飲其水皆壽，或至百二三十歲。蜀青城山老人村有五世孫者，道極嶮遠，生不識鹽醯，而溪中多枸杞根如龍蛇，飲其水，故壽。近歲道稍通，漸能致五味，而壽亦益衰。桃源蓋此比也。使武陵太守得而至焉，則已化爲争奪之場久矣。常意天壤之間，若此者甚衆，不獨桃源。’苕溪漁隱曰：東坡此論，蓋辨證唐人以桃源爲神仙，如王摩詰、劉夢得、韓退之作《桃源行》是也。惟王介甫作《桃源行》，與東坡之論暗合。”按，王維《桃源行》提出神仙之説：“初因避地去人間，及至成仙遂不還。”劉禹錫《游桃源一百韻》亦以仙境目之，惟韓愈《桃花圖》反對神仙之説：“神仙有無何眇芒，桃源之説誠荒唐。”“世俗寧知僞與真，至今傳者武陵人。”胡仔説韓愈與王維、劉禹錫之見相同，誤。去路尋無緣，見《桃花源記》：武陵人既出桃花源，“詣太守説如此。太守即遣人隨其往，尋向所誌，遂迷不復得路。”王文誥云：“自‘使君’句起，至此爲一扇，道觀圖之人也。後僅以二句作結。”

[9]〔還君二句〕上句承圖；下句承觀圖之人。歸來篇，《楚辭·招隱士》：“王孫兮歸來！山中兮不可以久留。”陶潛亦有《歸去來兮辭》。

【評箋】　許顗《彦周詩話》：“畫山水詩，少陵數首，後無人可繼者，荆公《觀燕公山水》詩前六句差近之，東坡《煙江疊嶂圖》一詩亦差近之。”

汪師韓《蘇詩選評箋釋》卷四：“竟是爲畫作記。然摹寫之神妙，恐作記反不能如韻語之曲盡而有情也。‘君不見’以下，煙雲卷舒，與前相稱，無非以自然爲祖，以元氣爲根。”