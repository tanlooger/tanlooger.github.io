---
---
---
title: 和文與可洋州園池三十首（選二）
---




和文與可洋州園池三十首[1]（選二）



湖　橋


朱欄畫柱照湖明，白葛烏紗曳履行。橋下龜魚晚無數，識君拄杖過橋聲[2]。

[1]原共三十首，《湖橋》爲第一首。文同，字與可，梓州永泰（今四川鹽亭）人，爲蘇軾表兄。熙寧八年（1075）任洋州（今陝西洋縣）知州。此詩作于熙寧九年（1076）。

[2]此首紀昀批（卷一四）云：“暗用‘堂堂策策’事，寫出閑逸。”按，堂堂策策，見譚峭《化書》卷五：“庚氏穴池，構竹爲憑檻，登之者，其聲策策焉；辛氏穴池，構木爲憑檻，登之者，其聲堂堂焉。二氏俱牧魚於池中，每憑檻投餌，魚必踴躍而出。他日但聞策策堂堂之聲，不投餌亦踴躍而出。”





南　園[3]


不種夭桃與緑楊，使君應欲候農桑[4]。春畦雨過羅紈膩，夏壠風來餅餌香[5]。

[3]《南園》爲第二十九首。

[4]〔使君句〕此詩爲勸農詩，并暗切文同的知州身份。

[5]〔春畦二句〕王十朋注本卷十引趙次公曰：“此格謂之言山不言山、言水不言水之格，最爲巧妙。”“舊《眉山集》一本云‘桑疇’、‘麥壠’，今云‘春疇’、‘夏壠’。言‘春’則知其爲桑，况下又有‘羅紈膩’字；言‘夏’則知其爲麥，况下又有‘餅餌香’字乎？此必先生後來手自定詩集時易之耳。”釋惠洪《冷齋夜話》卷五：“東坡曰：‘桑疇雨過羅紈膩，麥隴風來餅餌香’，如《華嚴經》舉因知果，譬如蓮花，方其吐華而果具蕊中。”（《詩人玉屑》卷六引《冷齋夜話》“桑疇”作“春畦”，“麥隴”作“夏壠”，“舉因知果”作“舉果知因”。）按，趙次公以“春疇”代“桑疇”、“夏壠”代“麥壠”，是爲修辭上之借代；惠洪所謂“舉因知果法”實爲聯想，此法在蘇詩中屢用，如《和田國博喜雪》：“玉花飛半夜，翠浪看明年。”《雨後行菜圃》：“未任筐莒載，已作杯盤想。”《游博羅香積寺》從建碓設想以後的“收麵”、“舂糠”乃至“炊裂十字瓊肌香”的麵餅。《初到黄州》：“長江繞郭知魚美，好竹連山覺筍香”等。（《宋詩精華録》卷二亦已指出“春畦”二句“即‘長江繞郭’一聯作法”。）另，“羅紈膩”又可理解爲比喻雨後之桑葉，“餅餌香”比喻風中之麥香，此兩句實爲多種修辭手法的綜合運用。