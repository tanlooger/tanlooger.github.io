---
---
---
title: 儋耳山
---



儋耳山[1]


突兀隘空虚，他山總不如。君看道傍石[2]，盡是補天餘[3]。

[1]《儋縣志·建置志八古迹》：“儋耳山，一名藤山，一名松林山，爲儋州主山，白玉瞻修煉於此。蘇軾詩：‘突兀隘空虚……’”按，《三孔先生清江文集》卷二五孔武仲《題女媧山女媧廟二首》之二，亦爲此詩；郭祥正《青山集·續集》卷三，亦有《題女媧山女媧廟二首》，其二亦此詩。但王文誥《蘇文忠公詩編注集成》卷四一認爲“此詩確爲公作”，下引《墨莊漫録》記蘇過語亦是一證。

[2]〔石〕《墨莊漫録》卷一記“叔黨（蘇過）云：‘石’當作‘者’，傳寫之誤，一字不工，遂使全篇俱病”。

[3]〔盡是句〕《列子·湯問》：“天地亦物也。物有不足，故昔者女媧氏練五色石以補其闕，斷鼇之足以立四極。”馮應榴《蘇文忠公詩合注》卷四一引何焯云：“末二句自謂，亦兼指器之（劉安世，亦因政争被貶嶺南）諸人也。”