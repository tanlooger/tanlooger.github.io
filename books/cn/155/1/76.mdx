---
---
---
title: 九日黄樓作
---



九日黄樓作[1]


去年重陽不可説[2]，南城夜半千漚發[3]，水穿城下作雷鳴，泥滿城頭飛雨滑；黄花白酒無人問，日暮歸來洗鞾韈。豈知還復有今年，把盞對花容一呷[4]；莫嫌酒薄紅粉陋，終勝泥中千柄鍤。黄樓新成壁未乾，清河已落霜初殺[5]。朝來白霧如細雨，南山不見千尋刹；樓前便作海茫茫，樓下空聞櫓鴉軋[6]。薄寒中人老可畏，熱酒澆腸氣先壓。煙消日出見漁村，遠水鱗鱗山齾齾[7]。詩人猛士雜龍虎，楚舞吴歌亂鵝鴨[8]。一杯相屬君勿辭：此景何殊泛清霅[9]。

[1]元豐元年（1078）作。秦觀《黄樓賦·引》：“太守蘇公守彭城之明年（元豐元年），既治河决之變，民以更生；又因修繕其城，作黄樓於東門之上。以爲水受制於土，而土之色黄，故取名焉。”蘇軾《答范淳甫》“惟有黄樓臨泗水”句自注：“郡有廳事，俗謂之霸王廳，相傳不可坐。僕拆之以蓋黄樓。”

[2]〔去年句〕去年重陽，恰逢水災，無心過節。熙寧十年（1077）七月，蘇軾到徐州任不及三月，澶州（治所在今河南清豐西）曹村之黄河大堤决口；八月，水淹徐州城下；十月始退。

[3]〔漚（ōu）〕水泡。

[4]〔呷〕吸。

[5]〔霜初殺〕霜初降。

[6]〔朝來四句〕紀批（卷一七）：“查（慎行）云：陰陽晦明，攝向毫端，作大開合，淺人但見寫景耳。”

[7]〔齾齾（yà yà）〕形容山峯參差貌。齾，缺齒。

[8]〔詩人句〕蘇軾自注：“坐客三十餘人，多知名之士。”《宋詩精華録》卷二：“以‘鵝鴨’對‘龍虎’，所謂嘻笑成文章也。”

[9]〔此景句〕謂賞節佳趣，不亞江南。霅，霅溪。東苕溪、西苕溪等水在浙江吴興匯合後，稱霅溪，流入太湖。

【評箋】　《御選唐宋詩醇》卷三六：“去年今年，雨夕晴朝，各寫得淋漓盡致，驅濤湧雲，敻出千古。”

紀批（卷一七）：“筆筆作龍跳虎臥之勢。”