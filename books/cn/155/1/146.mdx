---
---
---
title: 聚星堂雪
---



聚星堂雪[1]


窗前暗響鳴枯葉，龍公試手初行雪。暎空先集疑有無，作態斜飛正愁絶。衆賓起舞風竹亂，老守先醉霜松折[2]；恨無翠袖點横斜[3]，祇有微燈照明滅。歸來尚喜更皷永，晨起不待鈴索掣[4]；未嫌長夜作衣稜，却怕初陽生眼纈[5]。欲浮大白追餘賞，幸有回飆驚落屑[6]，模糊檜頂獨多時，歷亂瓦溝裁一瞥。汝南先賢有故事[7]，醉翁詩話誰續説[8]？當時號令君聽取：白戰不許持寸鐵[9]！

[1]元祐六年（1091）八月，蘇軾罷去翰林學士承旨兼侍讀，出知潁州，此詩作於十一月。詩前有自序云：“元祐六年十一月一日，禱雨張龍公，得小雪。與客會飲聚星堂，忽憶歐陽文忠公作守時，雪中約客賦詩，禁體物語，於艱難中特出奇麗。爾來四十餘年，莫有繼者。僕以老門生繼公後，雖不足追配先生，而賓客之美，殆不減當時，公之二子又適在郡。故輒舉前令，各賦一篇。”聚星堂，歐陽修爲潁州知州時所建。張龍公，張路斯，潁上人。歐陽修《集古跋尾》卷十《張龍公碑》：“（唐）趙耕撰。云：君諱路斯，潁上百社人也。”“景龍中爲宣城令”，“公罷令歸，每夕出，自戌至丑歸，常體冷且澀。石氏（其妻）異而詢之，公曰：吾龍也。”“余（歐陽修）嘗以事至百社村，過其祠下……歲時禱雨，屢獲其應，汝陰人尤以爲神也。”禁體物語，指歐陽修《雪》詩自注云：“時在潁州作。玉、月、梨、梅、練、絮、白、舞、鵝、鶴、銀等字，皆請勿用。”蘇軾早年所作亦有此格，如《江上值雪，效歐陽體，限不以鹽、玉、鶴、鷺、絮、蝶、飛、舞之類爲比，仍不使皓、白、潔、素等字，次子由韻》。公之二子，指歐陽棐，字叔弼；歐陽辯，字季默。

[2]〔衆賓二句〕賓客起舞，猶如風吹竹亂；作者醉倒，猶如老松臥折。查慎行《初白庵詩評》卷中：“向非禁體物語，此等妙句，亦未必出。”

[3]〔恨無句〕謂無歌妓在左右侑酒。“翠袖”指佳人，與上“衆賓”、“老守”并列，語出杜甫：《佳人》：“天寒翠袖薄”；“横斜”指梅，與上“竹”、“松”并列，分别用作比喻，語出林逋《山園小梅》：“疎影横斜水清淺。”

[4]〔鈴索掣〕宋制：州府衙門有鈴閣，擊鈴以報時。

[5]〔未嫌二句〕承上晚歸早起，謂長夜未睡，還保持着衣稜，不皺不髒；却怕初陽雪光眩人眼目。眼纈（xié），眼花時所見星星點點。

[6]〔欲浮二句〕李冶《敬齋古今黈》卷八：“東坡雪詩‘欲浮大白追餘賞，幸有回風驚落屑’。或以爲落屑亦體物語。或者之言非也，此蓋用陶侃竹頭木屑事耳。”

[7]〔汝南先賢〕指歐陽修。潁州，舊汝南之地。故事，即指歐陽修“雪中約客賦詩，禁體物語”事。

[8]〔醉翁詩話〕即《六一詩話》。

[9]〔白戰〕徒手戰，喻白描手法。結四句意謂“禁體物語”之説可作爲《六一詩話》的補充。日本近藤元粹《螢雪軒叢書》本《漫叟詩話》案語云：“據《六一詩話》，自宋初進士許洞始，非歐陽氏創之。特以潁川賓主一時之盛，遂成佳話耳。《唐宋詩醇》論之。”

【評箋】　汪師韓《蘇詩選評箋釋》卷五：“賦雪者多以悠揚飄蕩取其韻致，此獨用生劖之筆，作硬盤之語，誓脱常態，匪徒以禁體物語標其潔清。”

紀批（卷三四）：“句句恰是小雪，體物神妙，不愧名篇。”

賀裳《載酒園詩話》：“殊不足觀。固知釣奇立異、設苛法以困人，究亦自困耳。”

方東樹《昭昧詹言》卷一二：“本色正鋒。起八句撫寫細景如畫。‘歸來’四句，虚字語病。奇麗，公自云。”

陳衍《宋詩精華録》卷二：“畫龍最後點睛，結不落套。”