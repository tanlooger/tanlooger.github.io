---
---
---
title: 臺頭寺步月得人字
---



臺頭寺步月得人字[1]


風吹河漢掃微雲，步屧中庭月趁人[2]。浥浥爐香初泛夜，離離花影欲摇春[3]。遥知金闕同清景，想見氊車碾暗塵[4]。回首舊游真是夢，一簪華髮岸綸巾[5]。

[1]元豐二年（1079）作。

[2]〔月趁人〕月隨人走。李白《把酒問月》：“月行却與人相隨。”

[3]〔浥浥二句〕宋葉夢得《石林詩話》卷上：“詩下雙字極難。須使七言五言之間，除去五字、三字外，精神興致全見於兩言，方爲工妙。唐人記‘水田飛白鷺，夏木囀黄鸝’爲李嘉祐詩，王摩詰竊取之，非也。此兩句好處正在添‘漠漠’‘陰陰’四字，此乃摩詰爲嘉祐點化，以自見其妙。如李光弼將郭子儀軍，一號令之，精彩數倍。……蘇子瞻‘浥浥爐香初泛夜，離離花影欲摇春’，皆可以追配前作也。”

[4]〔遥知二句〕紀批（卷一八）：“五六拓得開，才不順筆滑下。此處最忌順筆直寫，如人腰間無力，通身骨節都散緩。”金闕，指京城。

[5]〔岸綸（guān）巾〕表示態度洒脱、不拘束。岸，露額。綸巾，用絲帶做的頭巾。