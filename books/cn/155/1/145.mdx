---
---
---
title: 予去杭十六年而復來，留二年而去，平生自覺出處老少粗似樂天，雖才名相遠，而安分寡求，亦庶幾焉，三月六日，來别南北山諸道人，而下天竺惠浄師以醜石贈行，作三絶句
---



予去杭十六年而復來，留二年而去，平生自覺出處老少粗似樂天，雖才名相遠，而安分寡求，亦庶幾焉，三月六日，來别南北山諸道人，而下天竺惠浄師以醜石贈行，作三絶句[1]


當年衫鬢兩青青[2]，强説重臨慰别情。衰髮祇今無可白，故應相對話來生[3]。

出處依稀似樂天，敢將衰朽較前賢。便從洛社休官去，猶有閒居二十年[4]。

在郡依前六百日[5]，山中不記幾回來。還將天竺一峯去，欲把雲根到處栽[6]。

[1]元祐六年（1091）三月赴京任翰林承旨離杭時作。蘇軾第一次來杭任通判在熙寧四年（1071），七年（1074）離任，第二次來杭任知州在元祐四年（1089），相隔十六年；至此又離去，近二年。蘇軾常以白居易相比，如《軾以去歲春夏侍立邇英，而秋冬之交子由相繼入侍，次韻絶句四首，各述所懷》其四：“定似香山老居士，世緣終淺道根深。”自注云：“樂天自江州司馬除忠州刺史，旋以主客郎中知制誥，遂拜中書舍人。軾雖不敢自比，然謫居黄州，起知文登，召爲儀曹，遂忝侍從。出處老少，大略相似，庶幾復享此翁晚節閒適之樂焉。”參看《容齋隨筆·三筆》卷五《東坡慕樂天》條。“平生”，一作“平日”。自《送子由使契丹》至本篇，皆作於杭州。

[2]〔衫鬢〕查注作“雙鬢”。馮應榴《合注》駁云：“首句用‘衫’字，方合‘兩’字。若用‘雙’字，則複‘兩’字矣。查注意以下句止言髮白，故從‘雙’字，未免太拘。至他本作‘霜’，尤非也。”

[3]紀批（卷三三）：“沉着語，又恰是對僧語。”

[4]〔便從二句〕白居易於會昌二年（842）致仕，在洛陽閒居，會昌六年卒，實僅五年。這裏説二十年，乃用白居易洛下所作《閒居自題，戲招宿客》“水畔竹林邊，閒居二十年”字面，係期望約略之辭。

[5]〔在郡句〕白居易《留題天竺、靈隱兩寺》：“在郡六百日，入山十二迴。”蘇軾元祐四年（1089）七月至杭，六年三月離去，也是六百日。既是用白詩之意，又是記實。

[6]〔還將二句〕白居易《三年爲刺史二首》其二：“三年爲刺史，飲冰復食蘖。惟向天竺山，取得兩片石。”雲根，即指醜石（形狀奇異的石），亦即“天竺一峯”。到處栽，喻行蹤多變。