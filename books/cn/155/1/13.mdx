---
---
---
title: 司竹監燒葦園，因召都巡檢柴貽勗左藏以其徒會獵園下
---



司竹監燒葦園，因召都巡檢柴貽勗左藏以其徒會獵園下[1]


官園刈葦留枯槎，深冬放火如紅霞。枯槎燒盡有根在，春雨一洗皆萌芽。黄狐老兔最狡捷，賣侮百獸常矜誇[2]。年年此厄竟不悟，但愛蒙密争來家。風迴燄卷毛尾熱，欲出已被蒼鷹遮。野人來言此最樂，徒手曉出歸滿車[3]。巡邊將軍在近邑[4]，呼來颯颯從矛叉。戍兵久閒可小試，戰鼓雖凍猶堪撾。雄心欲搏南澗虎，陣勢頗學常山蛇[5]。霜乾火烈聲爆野，飛走無路號且呀。迎人截來砉逢箭[6]，避犬逸去窮投罝[7]。擊鮮走馬殊未厭[8]，但恐落日催棲鴉。弊旗仆鼓坐數獲[9]，鞍挂雉兔肩分麚[10]。主人置酒聚狂客，紛紛醉語晚更譁。燎毛燔肉不暇割，飲啖直欲追羲媧[11]。青邱雲夢古所咤[12]，與此何啻百倍加。苦遭諫疏説夷羿[13]，又被詞客嘲淫奢[14]。豈如閒官走山邑，放曠不與趨朝衙。農工已畢歲云暮，車騎雖少賓殊嘉。酒酣上馬去不告，獵獵霜風吹帽斜[15]。

[1]此詩施宿《東坡先生年譜》繫於嘉祐八年（1063），蘇轍和詩，在《欒城集》中亦編於前篇和詩（《次韻子瞻南溪微雪》）之次，《欒城集》爲蘇轍手編，當可信。但諸本皆繫於治平元年（1064）。司竹監，宋時在鳳翔府所屬鄠縣（今作户縣）、盩厔（今作周至）設司竹監，掌管當地竹園之事，供皇室等所需。都巡檢，都巡檢使，管理數州數縣或一州一縣治安衛戍等事，也於個别特别地區設置。左藏，左藏使，管理國庫的官員。此詩“通體遒緊，無一懈筆”（紀批卷五），頗受韓愈《汴泗交流贈張僕射》、《雉帶箭》的影響。自《太白山下早行，至横渠鎮，書崇壽院壁》至本篇，皆作於鳳翔。

[2]〔黄狐二句〕暗用“狐假虎威”典故，見《戰國策·楚策一》。

[3]〔徒手句〕此句以上爲第一段，有三層意思：起四句寫司竹監每年冬天燒葦常例；“黄狐”四句先寫狐兔之死，故作悼嘆，爲後寫打獵之“樂”作反襯；“風迴”四句才引出打獵題意。

[4]〔巡邊將軍〕指都巡檢使柴貽勗。

[5]〔常山蛇〕《孫子·九地篇》論用兵行陣如“常山之蛇也，擊其首則尾至，擊其尾則首至，擊其中則首尾俱至”。

[6]〔砉（xū）〕皮骨相離聲。

[7]〔避犬句〕罝，兔網。自“巡邊將軍”句至此十句，正面描寫打獵情景。

[8]〔鮮〕野味，指新殺之獸。

[9]〔弊旗〕掩旗。

[10]〔麚〕雄鹿。

[11]〔追羲媧〕伏羲、女媧，傳説中的上古人物，時人類尚茹毛飲血，未知取火熟食。自“巡邊將軍”以下十八句爲第二段，寫打獵及獵後野餐的情景。

[12]〔青邱句〕司馬相如《子虚賦》記子虚對齊王夸述楚地的富饒云：“楚有七澤，嘗見其一，未覩其餘也。臣之所見，蓋特其小小者耳，名曰雲夢。雲夢者，方九百里。”又記烏有先生夸述齊國疆域的遼闊廣大云：“秋田（畋獵）乎青邱，彷徨乎海外，吞若雲夢者八九於其胸中，曾不蔕芥。”雲夢，大沼澤地，舊址在今湖北省。青邱，古國名。

[13]〔苦遭句〕夷羿，即后羿，傳説是夏代東夷族首領，推翻夏代統治，却因喜愛狩獵，不理民事，被部屬殺死。《虞人之箴》説他“在帝夷羿，冒（貪）於原獸，忘其國恤，而思其麀牡。”後春秋時晉侯也喜歡畋獵，魏絳曾引用《虞人之箴》來勸諫他。見《左傳·襄公四年》。

[14]〔又被句〕司馬相如《子虚賦》記烏有先生反詰子虚之語：“足下不稱楚王之德厚，而盛推雲夢以爲高，奢言淫樂，而顯侈靡，竊爲足下不取也。”《上林賦》更通過亡是公之口，批評子虚、烏有先生互相争勝，只是“適足以（貶抑）君自損也”。詞客，指司馬相如。

[15]〔獵獵句〕《北史·獨孤信傳》：“嘗因獵日暮，馳馬入城，其帽微側。詰旦而吏人有戴帽者，咸慕信而側帽焉。”這暗用前人有關畋獵的美談，以渲染自己獵後的得意心情。紀批（卷五）評此詩結尾云：“一路如駿馬之下坂，須如此排蕩盤旋方收得住。”自“青邱”以下十句爲第三段，以議論作結：謂位尊者畋獵場面之豪壯，雖勝己百倍，但不及我“閒官”之怡然自得，興會淋漓，不受非議。