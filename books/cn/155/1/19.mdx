---
---
---
title: 潁州初别子由二首（選一）
---




潁州初别子由二首[1]（選一）


近别不改容，遠别涕霑胸。咫尺不相見，實與千里同。人生無離别，誰知恩愛重[2]。始我來宛丘[3]，牽衣舞兒童[4]。便知有此恨，留我過秋風。秋風亦已過，别恨終無窮[5]。問我何年歸？我言歲在東[6]。離合既循環，憂喜迭相攻。語此長太息，我生如飛蓬。多憂髮早白，不見六一翁[7]。

[1]原共二首，選第二首。熙寧四年（1071），蘇轍因反對新法貶爲河南推官。陳州知州張方平辟爲州學教授。蘇軾赴杭州通判任，會于陳州。蘇轍送至潁州，同謁歐陽修，同年十月相别，蘇軾作此詩。

[2]〔人生二句〕託名蘇武《别詩》：“惟念當乖離，恩情日以新。”曹植《贈白馬王彪》：“恩愛苟不虧，在遠分（情分）日親。”此句即引申其意。

[3]〔宛丘〕陳州的别稱。

[4]〔牽衣句〕指蘇轍子女。“舞兒童”即“兒童舞”。

[5]〔便知四句〕紀批（卷六）：“曲折之至，而爽朗如話。蓋情真而筆又足以達之，遂成絶調。”

[6]〔歲在東〕歲星在東方，指甲寅年。蘇軾於熙寧四年（1071）冬到杭州任，宋制，文官一般三年一升遷，故約以熙寧七年（1074）甲寅爲歸期。

[7]〔多憂二句〕謂憂多髮便早白，豈不見歐陽修即如此。這裏是寬慰之辭。歐陽修自號六一居士。他鬚髮早白，蘇軾同時所作《陪歐陽公燕西湖》云：“謂公（歐陽修）方壯鬚似雪。”

【評箋】　汪師韓《蘇詩選評箋釋》卷一：“本是直抒胸臆，讀之乃覺中心菀結之至者，此漢魏人絶調也。”