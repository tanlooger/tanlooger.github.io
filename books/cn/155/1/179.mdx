---
---
---
title: 贈嶺上老人
---



贈嶺上老人[1]


鶴骨霜髯心已灰，青松合抱手親栽。問翁大庾嶺頭住，曾見南遷幾箇回？

[1]元符三年（1100）七月，蘇軾抵廉州。八月遷舒州團練副使、永州安置。途中又復朝奉郎提舉成都玉局觀、在外州軍任便居住。蘇軾後擬住常州。建中靖國元年（1101）正月度大庾嶺作此詩。宋曾敏行《獨醒雜志》卷二：“東坡還至庾嶺上，少憇村店，有一老翁出問從者曰：‘官爲誰？’曰：‘蘇尚書。’翁曰：‘是蘇子瞻歟？’曰：‘是也。’乃前揖坡曰：‘我聞人害公者百端，今日北歸，是天祐善人也。’東坡笑而謝之，因題一詩於壁間云。”查慎行《初白庵詩評》卷中：“須溪評云：‘不知是去時是歸時？’按子由和詩，知是歸時作。”蘇轍《子瞻贈嶺上老人次韻代老人答一絶》云：“嶺頭盧老一爐灰，長短根莖各自栽。輕賤已消先世業，知君海上去仍回。”