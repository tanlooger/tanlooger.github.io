---
---
---
title: 次韻吴傳正枯木歌
---



次韻吴傳正枯木歌[1]


天公水墨自奇絶，瘦竹枯松寫殘月，夢回疏影在東窗，驚怪霜枝連夜發。生成變壞一彈指[2]，乃知造物初無物[3]。古來畫師非俗士[4]，妙想實與詩同出。龍眠居士本詩人[5]，能使龍池飛霹靂[6]。君雖不作丹青手，詩眼亦自工識拔。龍眠胸中有千駟，不獨畫肉兼畫骨[7]。但當與作少陵詩，或自與君拈秃筆[8]。東南山水相招呼，萬象入我摩尼珠[9]，盡將書畫散朋友，獨與長鋏歸來乎[10]！

[1]元祐八年（1093）作。時蘇軾在京任端明殿學士兼翰林侍讀學士守禮部尚書。吴傳正，名安詩，神宗時宰相吴充之子。時在京任祕書少監。

[2]〔一彈指〕見前《過永樂，文長老已卒》詩注。

[3]〔造物初無物〕語出郭象《南華真經序》，見前《次荆公韻四絶》詩注。

[4]〔古來句〕前《歐陽少師令賦所蓄石屏》亦有此句，可參看。

[5]〔龍眠居士〕李公麟，見前《次韻子由書李伯時所藏韓幹馬》題注。

[6]〔能使句〕杜甫《韋諷録事宅觀曹將軍霸畫馬圖引》：“曾貌先帝照夜白，龍池十日飛霹靂。”

[7]〔不獨句〕蘇軾《書韓幹牧馬圖》亦推崇韓幹馬“肉中畫骨”，與杜甫所論不同。參看前注。

[8]〔但當二句〕杜甫《題壁上韋偃畫馬歌》：“戲拈秃筆掃驊騮，歘見騏驎出東壁。”此以杜甫和韋偃比吴傳正和李公麟，謂吴傳正作詩，李公麟爲之作畫。

[9]〔摩尼珠〕《翻譯名義集》卷八，摩尼珠爲佛教七種珍寶之一。又名踰摩、末尼，意譯離垢、如意，“珠之總名也”。并引“《大品》云：如摩尼寶，若在水中，隨作一色，以青物裹，水色即青；若黄赤白紅縹物裹，隨作黄赤白紅縹色”。

[10]〔長鋏歸來乎〕語出《史記·孟嘗君列傳》，孟嘗君門客馮驩曾“彈其劍而歌曰：‘長鋏歸來乎，食無魚！’”表示牢騷。此僅用“歸來乎”意，指歸隱。

【評箋】　汪師韓《蘇詩選評箋釋》卷五：“因吴詩而及李畫，因歌枯木而及畫馬，軒然而來，翩然而往，隨意所到，總入元（玄）微。”

紀批（卷三六）：“吴詩不傳，不知原唱之意，亦遂不甚解和之之意。就文論文，筆力故爲超拔。”