---
---
---
title: 紅梅三首（選一）
---




紅梅三首[1]（選一）



怕愁貪睡獨開遲，自恐冰容不入時。故作小紅桃杏色，尚餘孤瘦雪霜姿。寒心未肯隨春態，酒暈無端上玉肌。詩老不知梅格在，更看緑葉與青枝[2]。

[1]原共三首，選第一首。元豐五年（1082）作。此詩蘇軾曾改寫成《定風波·詠紅梅》詞。

[2]〔詩老二句〕蘇軾自注：“石曼卿《紅梅》詩云：‘認桃無緑葉，辨杏有青枝。’”蘇軾《付過》（一作《元祐三年十二月書付過》）亦云：“若石曼卿《紅梅》詩云：‘認桃無緑葉，辨杏有青枝。’此至陋，蓋村學中語。”（又見《東坡題跋》卷三《評詩人寫物》條）《王直方詩話》贊同云：“作詩貴雕琢，又畏有斧鑿痕，貴破的又畏黏皮骨，此所以爲難。”石曼卿此兩句，“恨其黏皮骨也”。（又見《韻語陽秋》卷三）《溪詩話》卷八亦云：“曼卿《紅梅》云：‘認桃無緑葉，辨杏有青枝。’坡謂有村學中體，嘗嘲之：‘詩老不知梅格在，强拈緑葉與青枝。’至於‘未應嬌意急，發赤怒春遲’，成均（古代學校）瞽宗，無以加也。”王士禛《花草蒙拾》亦云：“疏影横斜、月白風清等作，爲詩人詠物極致。若‘認桃無緑葉，辨杏有青枝’及李筠翁之‘勝如茉莉賽得荼’，劉叔擬‘看來畢竟此花强，祇是欠些香’，豈非詩詞一劫。程邨（即鄒祇謨）常云：‘詠物不取形而取神，不用事而用意’，二語可謂簡盡。”但劉克莊對蘇軾此論有異議：“曼卿《紅梅》詩云：‘認桃無緑葉，辨杏有青枝’，坡公以爲村學堂中語。然卒章云：‘未應嬌意急，發赤怒春遲’，不害爲佳作也。”又，蘇軾作詩亦有與石曼卿詩句構思、句式一致者，如《戲作鮰魚一絶》：“粉紅石首仍無骨，雪白河豚不藥人”，言鮰魚比之石首魚、河豚，只是無骨、無毒而已；《書林逋詩後》：“詩如東野不言寒，書似西台差少肉”，言林逋詩如孟郊但不作寒苦之語，書法如李建中但却瘦勁；《過子忽出新意，以山芋作玉糝羹，色香味皆奇絶。天上酥陀則不可知，人間决無此味也》：“香似龍涎仍釅白，味如牛乳更全清”，亦言玉糝羹之香、味可比龍涎、牛乳，而釅白、澄清則過之。

【評箋】　汪師韓《蘇詩選評箋釋》卷三：“不着意紅字則泛衍，然一落色相，則又如塗塗附矣。石延年句豈不切貼，而詩謂其不知梅格，知此者可與言詩。”

紀批（卷二一）：“細意鈎剔却不入纖巧，中有寓託，不同刻畫形似故也。”