---
---
---
title: 予以事繫御史臺獄，獄吏稍見侵，自度不能堪，死獄中不得一别子由，故作二詩授獄卒梁成以遺子由二首（選一）
---




予以事繫御史臺獄，獄吏稍見侵，自度不能堪，死獄中不得一别子由，故作二詩授獄卒梁成以遺子由二首[1]（選一）


聖主如天萬物春，小臣愚暗自亡身。百年未滿先償債，十口無歸更累人[2]。是處青山可埋骨，他午夜雨獨傷神[3]。與君世世爲兄弟，又結來生未了因。

[1]原共二首，選第一首。題一作《獄中寄子由》。蘇軾因其詩文被指控爲“愚弄朝廷”、“指斥乘輿”的“譏諷文字”，於元豐二年（1079）七月二十八日在湖州任所被捕解京；八月十八日入御史臺獄。詩作於獄中。

[2]〔百年二句〕百年未滿，時蘇軾四十四歲。蘇軾入獄，其家眷由王適（蘇轍之壻）兄弟安置在南都（應天府），由蘇轍照料，負債甚多。參見蘇軾《王子立墓志銘》。

[3]〔是處二句〕上句自指，此語後常沿用，如元顧瑛《玉山逸稿》卷四《自贊》：“儒衣僧帽道人鞋，到處青山骨可埋。”下句指蘇轍，見前《辛丑十一月十九日既與子由别於鄭州西門之外，馬上賦詩一篇寄之》詩注。

【評箋】　紀批（卷一九）：“情至語不以工拙論也。”“譏刺太多，自是東坡大病。然但多排詆權倖之言，而無一毫怨謗君父之意，是其根本不壞處，所以能傳于後世也。”

方東樹《昭昧詹言》卷二〇：“此亦宋調，雖有警句，吾不取。”