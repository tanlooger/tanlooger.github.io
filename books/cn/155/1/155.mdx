---
---
---
title: 秧馬歌
---



秧馬歌[1]


春雲濛濛雨凄凄，春秧欲老翠剡齊[2]。嗟我婦子行水泥，朝分一壠暮千畦。腰如箜篌首啄鷄[3]，筋煩骨殆聲酸嘶。我有桐馬手自提，頭尻軒昂腹脅低。背如覆瓦去角圭[4]，以我兩足爲四蹄。聳踊滑汰如鳧鹥[5]，纖纖束藁亦可齎。何用繁纓與月題[6]，朅從畦東走畦西。山城欲閉聞鼓鼙，忽作的盧躍檀溪[7]。歸來掛壁從高棲，了無芻秣飢不啼。少壯騎汝逮老黧，何曾蹶軼防顛隮[8]。錦韉公子朝金閨，笑我一生蹋牛犂，不知自有木駃騠[9]。

[1]詩前有長序云：“過廬陵（今江西吉安市）見宣德郎致仕曾君安止，出所作《禾譜》，文既温雅，事亦詳实，惜其有所缺，不譜農器也。予昔游武昌，見農夫皆騎秧馬。以榆棗爲腹，欲其滑；以楸桐爲背，欲其輕；腹如小舟，昂其首尾；背如覆瓦，以便兩髀雀躍於泥中；系束藁其首以縛秧。日行千畦，較之傴僂而作者，勞佚相絶矣。《史記》‘禹乘四載’（指陸、水、泥、山四種交通工具）‘泥行乘橇’。解者曰：‘橇形如箕，擿行泥上’，豈秧馬之類乎？作《秧馬歌》一首，附於《禾譜》之末云。”紹聖元年（1094）作。曾安止，字移忠，泰和人。其所著《禾譜》五卷，《宋史·藝文志四·農家類》有著録，周必大《曾南大題（提）舉文集序》、《曾氏農器譜題辭》等文亦提及。周必大《跋東坡秧馬歌》云：“東坡蘇公年五十九，南遷過太和縣，作《秧馬歌》遺曾移忠，心聲心畫，惟意所適，如王湛騎難乘馬於羊腸蟻封之間，姿容既妙，回策如縈，無異乎康莊，殆是得意之作。既到嶺南，往往録示邑宰。”蘇軾自有《題秧馬歌後》文：“惠州博羅縣令林君抃，勤民恤農，僕出此歌以示之。林君喜甚，躬率由者製作閲試，以謂背雖當如覆瓦，然須起首尾如馬鞍狀，使前却有力，今惠州民皆已施用，甚便之。念浙中稻米幾半，天下獨未知爲此。而僕又有薄田在陽羨，意欲以教之。適會衢州進士梁君琯過我而西，乃得指示口授其詳，歸見張秉道可備言範式尺寸及乘馭之狀，仍製一枚，傳之吴人，因以教陽羨兒子尤幸也。”

[2]〔剡（yǎn）〕形容稻苗頂端的尖削。杜甫《行官張望補稻畦水歸》：“芊芊炯翠羽，剡剡生銀漢。”

[3]〔箜篌〕古代撥弦樂器名，其竪式箜篌，體長而彎曲。

[4]〔角圭〕稜角。

[5]〔汰〕滑過。

[6]〔繁（pán）、纓〕亦作“樊纓”，皆駕車之馬的帶飾。繁通“鞶”，馬腹帶；纓，即“鞅”，馬頸帶。〔月題〕馬絡頭。《莊子·馬蹄》：“夫加之以衡扼，齊之以月題。”以其形如月故名。

[7]〔的盧〕馬名。《三國志·蜀志·先主傳》裴松之注引《世語》：劉備“所乘馬名的盧”。一次，劉備遇難騎的盧過襄陽城西檀溪時，墮水中。劉備急呼，“的盧乃一踴三丈，遂得過”。此句謂騎秧馬跨溝越渠而歸。

[8]〔少壯二句〕謂使用者自少壯至老年，不曾跌交。言秧馬操作安全。

[9]〔錦韉三句〕金閨，金馬門的别稱。駃騠，良馬名。《史記·李斯列傳》：“駿良駃騠，不實外廐。”此三句以調侃作結，謂貴公子策名馬，坐華鞍，朝見内廷，笑我一輩子駕牛犂地；却不知我也有良馬，只不過木制的罷了。

【評箋】　紀批（卷三八）：“奇器以奇語寫之，筆筆欲活。”