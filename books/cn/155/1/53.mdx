---
---
---
title: 書雙竹湛師房二首
---



書雙竹湛師房二首[1]


我本江湖一釣舟[2]，意嫌高屋冷颼颼。羨師此室纔方丈，一炷清香盡日留。

暮鼓朝鐘自擊撞，閉門孤枕對殘釭[3]。白灰旋撥通紅火，臥聽蕭蕭雨打窗。

[1]熙寧六年（1073）作。雙竹，杭州廣嚴寺有竹林，竹皆成雙作對而生，故又名雙竹寺。

[2]〔江湖〕一作“西湖”。

[3]〔釭〕燈。紀批（卷一一）：“查本改‘釭’爲‘缸’，嫌與朝鐘字礙耳。然暮鼓、朝鐘，自是一日工課；閉門孤枕，自是工課完後之事，原不相礙。”又謂此詩“意自尋常，語頗清脱。”《冷齋夜話》卷三：“山谷云：‘天下清景，初不擇賢愚而與之遇，然吾特疑端爲我輩設。……東坡宿餘杭山寺贈僧曰：“暮鼓朝鐘自擊撞，閉門欹枕有殘缸。白灰旋撥通紅火，臥聽蕭蕭雪打窗。”’人以山谷之言爲確。”