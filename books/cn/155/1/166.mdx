---
---
---
title: 行瓊儋間，肩輿坐睡，夢中得句云：“千山動鱗甲，萬谷酣笙鐘。”覺而遇清風急雨，戲作此數句
---



行瓊儋間，肩輿坐睡，夢中得句云：“千山動鱗甲，萬谷酣笙鐘。”覺而遇清風急雨，戲作此數句[1]


四州環一島[2]，百洞蟠其中[3]，我行西北隅，如度月半弓[4]。登高望中原，但見積水空，此生當安歸？四顧真途窮[5]！眇觀大瀛海，坐詠談天翁[6]，茫茫太倉中，一米誰雌雄[7]。幽懷忽破散，咏嘯來天風，千山動鱗甲，萬谷酣笙鐘[8]。安知非羣仙，鈞天宴未終[9]，喜我歸有期，舉酒屬青童[10]。急雨豈無意，催詩走羣龍[11]，夢雲忽變色，笑電亦改容[12]。應怪東坡老，顔衰語徒工，久矣此妙聲[13]，不聞蓬萊宫。

[1]紹聖四年（1097）作。

[2]〔四州〕指瓊州、崖州、儋州、萬安州（宋熙寧時改爲軍，今萬寧縣）。

[3]〔百洞句〕指海南島中央的五指山，洞穴盤結。

[4]〔我行二句〕蘇軾渡海登海南島後，從瓊州往西折南至儋州貶地，猶如走過月牙形。《苕溪漁隱叢話·後集》卷二九：“大率東坡每題詠景物，於長篇中只篇首四句，便能寫盡，語仍快健”，引例有此詩首四句。

[5]〔登高四句〕參看朱弁《曲洧舊聞》卷五：“東坡在儋耳，因試筆嘗自書云：‘吾始至南海，環視天水無際，悽然傷之曰：“何時得出此島耶？”已而思之，天地在積水中，九州在大瀛海中，中國在少海中，有生孰不在島者。……’”開端八句寫海南地理環境及所引起的感慨。

[6]〔大瀛海〕圍繞九州的大海。《史記·孟子荀卿列傳》：騶衍謂“中國名曰赤縣神州。赤縣神州内自有九州，禹之序九州是也。不得爲州數。中國外如赤縣神州者九，乃所謂九州也。於是有裨海（小海）環之，人民禽獸莫能相通者，如一區中者，乃爲一州。如此者九，乃有大瀛海環其外，天地之際焉”。下“談天地”即鄒（騶）衍，有“談天衍”之稱。

[7]〔茫茫二句〕《老學庵筆記》卷五：“晁子止云：曾見東坡手書‘四州環一島’詩，其間‘茫茫太倉中’一句，乃‘區區魏中梁’，不知果否？”按，此二句用《莊子·秋水》記北海若語：“計中國之在海内，不似稊米之在太倉乎？”則以作“茫茫太倉中”爲是。按，“魏中梁”典出《莊子·則陽》：“通達之中有魏，於魏中有梁，於梁中有王，王與蠻氏有辯乎？”“眇觀”四句承“四顧真途窮”，繼續抒寫“幽懷”。以下轉寫“清風急雨”。

[8]〔千山二句〕《苕溪漁隱叢話·前集》卷四二解釋此二句云：“蓋風來則千山草木皆動，如動鱗甲；萬谷號呼有聲，如酣笙鐘耳。”是。

[9]〔安知二句〕《列子·周穆王》記周穆王到化人（幻化人）之宫，“王實以爲清都、紫微、鈞天、廣樂，帝之所居”。《史記·扁鵲倉公列傳》記趙簡子疾不知人，既寤，曰：“我之帝所甚樂，與百神游於鈞天，廣樂九奏萬舞，不類三代之樂，其聲動心。”（又見《史記·趙世家》）鈞天，天之中央；鈞天廣樂，天上的音樂。

[10]〔青童〕青童君，神仙名。屬，屬酒，勸酒。

[11]〔急雨二句〕急雨意在催詩，見前《有美堂暴雨》詩注。

[12]〔夢雲、笑電〕錢鍾書先生《管錐編》第四册《擬雲於夢》條：“蘇軾上句用字出宋玉《高唐賦》，以狀雲之如夢；下句用字出東方朔《神異經》：‘天爲之笑’，張華注：‘言“笑”者，天口落火烙灼，今天不雨而有電光’，以狀電之如笑。祇究來歷典雅而不識揣稱工切，便抹摋作者苦心。”并指出此爲“抽象之形象”的修辭手法。所論精當。

[13]〔妙聲〕雙關：既指因風聲而聯想之鈞天廣樂，又暗指作者詩篇。

【評箋】　汪師韓《蘇詩選評箋釋》卷六：“行荒遠僻陋之地，作騎龍弄鳳之思，一氣浩歌而出，天風浪浪，海山蒼蒼，足當司空圖‘豪放’二字。”

紀批（卷四一）：“以杳冥詭異之詞，抒雄闊奇偉之氣，而不露圭角，不使粗豪，故爲上乘。”“源出太白，而運以己法，不襲其貌，故能各有千古。”評“登高”四句云：“有此四句一頓挫，下半乃折宕有力。凡古詩長篇第一要知頓挫之法。”評“安知”幾句云：“此一層又烘託得好。長篇須如此展拓，方不單薄。”“結處兀傲得好。一路來勢既大，非此則收裹不住。”