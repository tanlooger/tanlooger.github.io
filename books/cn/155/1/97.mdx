---
---
---
title: 寓居定惠院之東，雜花滿山，有海棠一株，土人不知貴也
---



寓居定惠院之東，雜花滿山，有海棠一株，土人不知貴也[1]


江城地瘴蕃草木，只有名花苦幽獨，嫣然一笑竹籬間，桃李漫山總粗俗。也知造物有深意，故遣佳人在空谷[2]。自然富貴出天姿，不待金盤薦華屋[3]。朱脣得酒暈生臉，翠袖卷紗紅映肉[4]；林深霧暗曉光遲，日暖風輕春睡足[5]。雨中有淚亦悽愴，月下無人更清淑[6]。先生食飽無一事[7]，散步逍遥自捫腹，不問人家與僧舍，拄杖敲門看修竹。忽逢絶豔照衰朽[8]，歎息無言揩病目。陋邦何處得此花，無乃好事移西蜀[9]？寸根千里不易致，銜子飛來定鴻鵠。天涯流落俱可念[10]，爲飲一樽歌此曲。明朝酒醒還獨來，雪落紛紛那忍觸！

[1]元豐三年（1080）作。參見後《記游定惠院》文：“黄州定惠院東小山上有海棠一株，特繁茂，每歲盛開，必攜客置酒。”酷愛如此，實從海棠中自寓身世感慨。

[2]〔故遣句〕杜甫《佳人》：“絶代有佳人，幽居在空谷。”這把花擬人化。

[3]〔薦〕獻、進。

[4]〔朱脣二句〕《誠齋詩話》：“白樂天女道士詩云：‘姑山半峯雪，瑶水一枝蓮’，此以花比美婦人也。東坡海棠云：‘朱脣得酒暈生臉，翠袖卷紗紅映肉’，此以美婦人比花也。山谷酴醿云：‘露濕何郎試湯餅，日烘荀令炷爐香’，此以美丈夫比花也。山谷此詩出奇，古人所未有，然亦是用‘荷花似六郎’之意。”《滹南詩話》卷三：“《冷齋夜話》云：‘前輩作花詩，多用美女比其狀。如曰“若教解語應傾國，任是無情也動人”，塵俗哉！山谷作酴醿詩曰：“露濕何郎試湯餅，日烘荀令炷爐香”，乃用美丈夫比之，特爲出類。而吾叔淵材詠海棠則又曰：“雨過温泉浴妃子，露濃湯餅試何郎”，意尤佳也。’（按，此見惠洪《冷齋夜話》卷四，“塵俗哉”作“誠然哉”。）慵夫曰：花比婦人，尚矣。蓋其於類爲宜，不獨在顔色之間。山谷易以男子，有以見其好異之僻。淵材又雜而用之，蓋不倫可笑，此固甚紕繆者。而惠洪乃節節嘆賞，以爲愈奇，不求當而求新，吾恐他日復有以白皙武夫比之者矣，此花無乃太粗鄙乎？”王若虚此論并非針對蘇詩，然於藝事頗有見解，特附録。

[5]〔春睡足〕《冷齋夜話》卷一引《太真外傳》，玄宗謂醉後之楊貴妃爲“海棠睡未足”，是用花比人（參見後《海棠》詩注）。這是以人比花，且反用其意。

[6]〔雨中二句〕《風月堂詩話》卷下：“東坡嘗自詠《海棠》詩，至‘雨中有淚亦悽愴，月下無人更清淑’之句，謂人曰：‘此兩句乃吾向造化窟中奪將來也。’”

[7]〔先生句〕前半詠海棠，從“先生”句以後，轉入作者抒慨。

[8]〔忽逢句〕絶豔，指花；衰朽，自指。

[9]〔西蜀〕西蜀盛産海棠，有“香海棠國”之稱。

[10]〔俱〕雙綰上文“絶豔”與“衰朽”，名花和作者皆爲“天涯流落”者。

【評箋】　黄徹《溪詩話》卷八：“介甫梅詩云：‘少陵爲爾牽詩興，可是無心賦海棠。’杜默云：‘倚風莫怨唐工部，後裔雖知不解詩。’曾不若東坡柯丘海棠長篇，冠古絶今，雖不指明老杜，而補亡之意，蓋使來世自曉也。”

魏慶之《詩人玉屑》卷一七：“東坡作此詩，詞格超逸，不復蹈襲前人。……平生喜爲人寫，蓋人間刊石者，自有五六本，云軾平生得意詩也。”（又見《王直方詩話》、《古今詩話》）

查慎行《初白庵詩評》卷中：“讀前半竟似《海棠曲》矣！妙在‘先生食飽’一轉。此種詩境從少陵《樂游園歌》得來，遇（寓）其神理而化其畦畛，斯爲千古絶作。”

紀批（卷二〇）：“純以海棠自寓，風姿高秀，興象微深；後半尤煙波跌宕。此種真非東坡不能，東坡非一時興到亦不能。”