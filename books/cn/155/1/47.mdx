---
---
---
title: 立秋日禱雨宿靈隱寺同周徐二令
---



立秋日禱雨宿靈隱寺同周徐二令[1]


百重堆案掣身閒[2]，一葉秋聲對榻眠。牀下雪霜侵户月，枕中琴筑落階泉[3]。崎嶇世味嘗應徧，寂寞山棲老漸便。惟有憫農心尚在，起占雲漢更茫然[4]。

[1]熙寧六年（1073）作。周徐二令，周邠，字開祖，錢塘縣令；徐璹（一説疇），仁和縣令。

[2]〔百重句〕汪師韓《蘇詩選評箋釋》卷二：“禱雨而曰‘百重堆案掣身閒’，幾與嵇康書中言性不耐煩，而以游山澤觀魚鳥爲樂者無異矣。有末二句，一證出心事，遂覺滿紙閒情，俱成警色。”但紀批（卷十）：“爲民禱雨，不得謂之‘掣身閒’，立言少體。”

[3]〔牀下二句〕謂月光如雪霜之色，泉聲似琴筑之音。筑，古擊弦樂器，形如筝。

[4]〔惟有二句〕《詩·大雅·雲漢》首章云：“倬彼雲漢”，寫周宣王仰觀天河，心憂旱災；以後各章皆以“旱既大（太）甚”領起，爲周宣王遭旱呼籲之辭。《毛詩序》云此詩爲周大夫仍叔贊美宣王“遇烖（災）而懼，側身修行，欲銷去之”。蘇詩用其大意，以抒寫求雨而未見雨意時的茫然自失之感。