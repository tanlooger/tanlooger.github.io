---
---
---
title: 病中游祖塔院
---



病中游祖塔院[1]


紫李黄瓜村路香，烏紗白葛道衣涼。閉門野寺松陰轉，欹枕風軒客夢長。因病得閒殊不惡，安心是藥更無方[2]。道人不惜堦前水，借與匏樽自在嘗。

[1]熙寧六年（1073）作。祖塔院，即今虎跑寺。

[2]〔安心句〕《景德傳燈録》卷三《第二十八祖菩提達磨（摩）》記僧神光（慧可）向達摩求法，“光曰：‘我心未寧，乞師與安。’師曰：‘將心來與汝安。’曰：‘覓心了不可得。’師曰：‘我與汝安心竟。’”蘇軾《次韻韶守狄大夫見贈二首》其一：“有病安心是藥方。”

【評箋】　紀批（卷一〇）：“此種已居然劍南派。然劍南别有安身立命之地，細看全集自知。楊芝田專選此種，世人以易於摹倣而盛傳之，而劍南之真遂隱。”

《昭昧詹言》卷二〇：“先寫游時景與情事，風味别勝，不比凡境。三四寫院中景。五六還題‘病中’，兼切二祖。收將院僧自己綰合，亦自然本地風光，不是從外插入。”

《宋詩精華録》卷二：“寫景中要有興味，所謂有人存也。‘亂山環合’（按《六年正月二十日復出東門仍用前韻》詩）、‘十日春寒’（按《正月二十日往岐亭，郡人潘、古、郭三人送余於女王城東禪莊院》詩）各首皆是。”