---
---
---
title: 太白山下早行，至横渠鎮，書崇壽院壁
---



太白山下早行，至横渠鎮，書崇壽院壁[1]


馬上續殘夢[2]，不知朝日昇。亂山横翠幛，落月澹孤燈[3]。奔走煩郵吏，安閒愧老僧。再遊應眷眷[4]，聊亦記吾曾。

[1]嘉祐七年（1062），蘇軾在鳳翔府簽判任。是年天旱，作者奉命去太白山禱雨作此。太白山，一稱太乙山，秦嶺主峯，在陝西周至、眉縣、太白等縣之間。横渠鎮，在眉縣東。

[2]〔馬上句〕唐劉駕《早行》：“馬上續殘夢，馬嘶時復驚。”王世貞《藝苑巵言》卷四：“劉駕‘馬上續殘夢’，境頗佳。下云‘馬嘶而復驚’，遂不成語矣。蘇子瞻用其語，下云：‘不知朝日昇’，亦未是。至復改爲‘瘦馬兀殘夢’（按，此爲蘇軾《除夜大雪留濰州、元日早晴遂行、中途雪復作》中句），愈墜惡道。”紀批（卷三）却云：“首句直寫劉方平（劉駕）之詩，當由偶合，東坡非盜句者也。”

[3]〔亂山二句〕汪師韓《蘇詩選評箋釋》卷一：“次聯是早行景色，妙從首句‘殘夢’二字生出，故佳。”《御選唐宋詩醇》卷三二亦云：“次聯是早行景色，妙從首句‘殘夢’二字生出，故日月字不嫌雜見。王世貞之論（見上引），似密實疎。”按此書蘇詩紅色批語，大都爲汪語，王文誥《蘇文忠公詩編注集成》卷首却作爲乾隆“御批”“恭録”，實不確。

[4]〔再遊〕作者於是年二月曾因事過此，三月再過，故云“再遊”。