---
---
---
title: 百步洪二首（選一）
---




百步洪二首[1]（選一）



長洪斗落生跳波，輕舟南下如投梭，水師絶叫鳧雁起，亂石一綫争磋磨。有如兔走鷹隼落，駿馬下注千丈坡，斷絃離柱箭脱手，飛電過隙珠翻荷[2]。四山眩轉風掠耳，但見流沫生千渦。嶮中得樂雖一快，何異水伯誇秋河[3]。我生乘化日夜逝[4]，坐覺一念逾新羅[5]。紛紛争奪醉夢裏，豈信荆棘埋銅駝[6]。覺來俛仰失千刼，回視此水殊委蛇[7]。君看岸邊蒼石上，古來篙眼如蜂窠。但應此心無所住，造物雖駛如吾何！回船上馬各歸去，多言譊譊師所呵[8]。

[1]元豐元年（1078）作。詩前有自序云：“王定國（王鞏）訪余於彭城。一日，棹小舟與顔長道（顔復）攜盼、英、卿三子（皆歌妓）游泗水，北上聖女山，南下百步洪，吹笛飲酒，乘月而歸。余時以事不得往，夜著羽衣，伫立於黄樓上，相視而笑，以爲李太白死，世間無此樂三百餘年矣。定國既去，逾月，余復與參寥師放舟洪下，追懷曩游，已爲陳迹，喟然而嘆！故作二詩，一以遺參寥，一以寄定國，且示顔長道、舒堯文，邀同賦云。”現選第一首，即送參寥者。參寥，僧道潛，字參寥，於潛人。能詩文。時從餘杭來徐州探訪蘇軾。（舒焕，字堯文，時爲徐州教授。）

[2]〔有如四句〕《容齋隨筆·三筆》卷六《韓蘇文章譬喻》條：“韓蘇兩公爲文章，用譬喻處，重復聯貫，至有七八轉者。韓公《送石洪序》云：‘論人高下，事後當成敗，若决江河下流東注；若駟馬駕輕車，就熟路，而王良、造父爲之先後也；若燭照、數計而龜卜也。’……蘇公《百步洪》詩云：‘長洪斗落生跳波……’之類是也。”查慎行《初白庵詩評》卷中：“聯用比擬，局陣開拓，古未有此法，自先生創之。”紀批（卷一七）：“只用一‘有如’貫下，便脱去連比之調；一句兩比，尤爲創格。”趙翼《甌北詩話》卷五：“東坡大氣旋轉，雖不屑屑於句法、字法中别求新奇，而筆力所到，自成創格。”此四句“形容水流迅駛，連用七喻，實古所未有”。陳衍《宋詩精華録》卷二：“‘兔走’四句，從六如來，從韓文‘燭照’、‘龜卜’來，此遺山所謂‘百態妍’也。”此用博喻法喻輕舟在急流中飛駛之疾。又，“駿馬下注”句，《王直方詩話》云：“東坡作《百步洪》詩云：‘有如兔走鷹隼落，駿馬下注千丈坡。’當在黄時，有人云：‘千丈坡豈注馬處？’及還朝，其人云：‘惟善走馬，方能注坡。’聞者以爲注坡（爲蘇詩作注解）。”按，“注坡”實爲軍中用語。周必大《益公題跋》卷一二《書東坡宜興事》：“軍中謂壯士馳駿馬下峻坂爲注坡。詞云：‘船頭轉，長風萬里，歸馬注平坡。’（此蘇詞《滿庭芳》〔歸去來兮〕之句）蓋喻歸興之快如此，印本誤以‘注’爲‘駐’。”《宋史·岳飛傳》：“師每休舍，課將士注坡跳壕，皆重鎧習之。子雲嘗習注坡，馬躓，怒而鞭之。”

[3]〔何異句〕《莊子·秋水》：“秋水時至，百川灌河，涇流之大，兩涘渚崖之間，不辨牛馬。於是焉河伯欣然自喜，以天下之美爲盡在己。”參見前《八月十五日看潮五絶》詩注。

[4]〔乘化〕順隨自然的運轉變化，語本陶潛《歸去來兮辭》：“聊乘化以歸盡（死亡）。”下“日夜逝”，指世間一切事物都象流水一樣永遠奔駛、消失，語本《論語·子罕》：“子在川上曰：‘逝者如斯夫！不舍晝夜！’”

[5]〔坐覺句〕《景德傳燈録》卷二三：“有僧問（從盛禪師）：‘如何是覿面事？’師曰：‘新羅國去也。’”句謂一念之間已過新羅國。

[6]〔豈信句〕《晉書·索靖傳》：“靖有先識遠量，知天下將亂，指洛陽宫門銅駝，嘆曰：‘會見汝在荆棘中耳！’”喻世事巨變。此反用其意，謂世變雖巨，并不足道。

[7]〔委蛇（yí）〕此處作從容自得貌解。

[8]〔師〕指參寥。

【評箋】　汪師韓《蘇詩選評箋釋》卷二：“用譬喻入文，是軾所長。此篇摹寫急浪輕舟，奇勢迭出，筆力破餘地，亦真是險中得樂也。後幅養其氣以安舒，猶時見警策，收煞得住。”

紀批（卷一七）：“語皆奇逸，亦有灘起渦旋之勢。”“後半全對參寥下語，詩須如此，用意方不浮泛。”

方東樹《昭昧詹言》卷一二：“惜抱先生曰：‘此詩之妙，詩人無及之者也，惟有《莊子》耳。’余謂此全從《華嚴》來。”“余喜説理，談至道，然必於此等閒題出之，乃見入妙。若正題實説，乃爲學究傖氣俗子也。”

《宋詩精華録》卷二：“坡公喜以禪語作達，數見無味。此詩就眼前‘篙眼’指點出，真非鈍根人所及矣。”