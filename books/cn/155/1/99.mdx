---
---
---
title: 五禽言五首（選一）
---



五禽言五首[1]（選一）



昨夜南山雨，西溪不可渡。溪邊布穀兒，勸我脱破袴。不辭脱袴溪水寒，水中照見催租瘢[2]。

[1]原共五首，選第二首。元豐三年（1080）作。詩前有自序云：“梅聖俞嘗作《四禽言》。余謫黄州，寓居定惠院。遶舍皆茂林修竹、荒池蒲葦。春夏之交，鳴鳥百族，土人多以其聲之似者名之，遂用聖俞體作《五禽言》。”按，梅堯臣《禽言四首》詩，分咏子規、提壺、山鳥（婆餅焦）、竹鷄四鳥。

[2]蘇軾自注：“土人謂布穀爲脱却破袴。”但《甕牖閒評》卷五云，蘇軾此詩“以布穀爲脱却破袴也。然脱却破袴乃是不如歸去，子規之鳥耳，非布穀也。”

【評箋】　黄徹《溪詩話》卷八：引張耒詩，“余謂此詩亦不可不令操權者知也。東坡云：‘不辭脱袴溪水寒，水中照見催租瘢。’等閒戲語，亦有所補。”

紀批（卷二〇）：“此種題目，初作猶是樂府變體歌謡遺意，再作則陳陳相因，轉入窠臼矣，何效之者至今不已也。”