---
---
---
title: 次前韻送劉景文
---



次前韻送劉景文[1]


白雲在天不可呼，明月豈肯留庭隅。怪君西行八百里，清坐十日一事無[2]。路人不識呼尚書，但見凛凛雄千夫[3]。豈知入骨愛詩酒，醉倒正欲蛾眉扶。一篇向人寫肝肺，四海知我霜鬢鬚[4]。歐陽趙陳皆我有[5]，豈謂夫子駕復迂。爾來又見三黜柳[6]，共此煖熱餐氈蘇[7]。酒肴酸薄紅粉暗，祇有潁水清而姝。一朝寂寞風雨散，對影誰念月與吾[8]。何時歸帆泝江水，春酒一變甘棠湖[9]。

[1]元祐六年（1091）作。

[2]〔十日〕《史記·范睢蔡澤列傳》，記秦昭王致趙平原君信云：“寡人願與君爲十日之飲”，表示友好的豪舉。劉季孫留潁十日。蘇軾另有《和劉景文見贈》：“留子非爲十日飲。”

[3]〔路人二句〕蘇軾自注：“君一馬兩僕，率然相訪，逆旅多呼‘尚書’，意謂君都頭也。”

[4]〔一篇二句〕自注：“君前有詩見寄云：‘四海共知霜鬢滿，重陽曾插菊花無。’”

[5]〔歐陽趙陳〕歐陽棐（叔弼）、趙令畤（景貺）、陳師道（履常）等人，時皆在潁州。

[6]〔三黜柳〕《論語·微子》：“柳下惠爲士師，三黜。”此指柳戒之，僅爲切姓而與柳下惠事無涉。

[7]〔餐氈蘇〕用蘇武被拘匈奴囓雪食毡事，見《漢書·蘇武傳》。此蘇軾自指，亦僅切姓而已。

[8]〔一朝二句〕自注：“郡中日與歐陽叔弼、趙景貺、陳履常相從，而景文復至，不數日柳戒之亦見過，賓客之盛，頃所未有。然不數日叔弼、景文、戒之皆去矣。”

[9]〔何時二句〕自注：“景文近卜居九江，近甘棠湖。”