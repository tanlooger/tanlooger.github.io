---
---
---
title: 和孔密州五絶（選一）
---




東欄梨花

東欄梨花[1]


梨花淡白柳深青，柳絮飛時花滿城。惆悵東欄一株雪，人生看得幾清明[2]？

[1]原共五首，《東欄梨花》爲第三首。熙寧十年（1077）四月，蘇軾改任徐州知州。此詩當抵徐後所作。孔密州，即孔宗翰，見前《和孔郎中荆林馬上見寄》詩注。

[2]〔惆悵二句〕陸游《老學庵筆記》卷十：“紹興中，予在福州，見何晉之大著，自言嘗從張文潛（耒）游，每見文潛哦此詩，以爲不可及。余按杜牧之有句云：‘砌下梨花一堆雪，明年誰此憑闌干？’東坡固非竊牧之詩者，然竟是前人已道之句，何文潛愛之深也，豈别有所謂乎？”（參看《容齋隨筆》卷一五《張文潛哦蘇杜詩》條）明俞弁《逸老堂詩話》卷下駁陸游云：“余愛坡老詩渾然天成，非模仿而爲之者，放翁正所謂洗瘢索垢者矣。”

【評箋】　《御選唐宋詩醇》卷三五：“濃至之情，偶于所見發露，絶句中幾與劉夢得争衡。”

紀批（卷一五）：“此首較有情致。”

俞樾《湖樓筆談》卷五（《第一樓叢書》九）：“此詩妙絶。而明郎仁寶（瑛）以爲既云‘淡白’，又云‘一株雪’，恐重言相犯，欲易‘梨花淡白’爲‘桃花爛漫’，此真强作解事者。首句‘梨花淡白’即本題也，次句‘花滿城’正承‘梨花淡白’而言，若易首句爲‘桃花爛漫’，則‘花滿城’當屬桃花，與‘惆悵東欄一株雪’，了不相屬，且是詠桃花非復詠梨花矣。此等議論，大是笑柄。”