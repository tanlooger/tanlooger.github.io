---
---
---
title: 游金山寺
---



游金山寺[1]


我家江水初發源，宦游直送江入海。聞道潮頭一丈高，天寒尚有沙痕在。中泠南畔石盤陀[2]，古來出没隨濤波。試登絶頂望鄉國，江南江北青山多。羈愁畏晚尋歸楫[3]，山僧苦留看落日。微風萬頃鞾文細，斷霞半空魚尾赤。是時江月初生魄[4]，二更月落天深黑。江心似有炬火明，飛焰照山棲鳥驚。悵然歸臥心莫識，非鬼非人竟何物[5]。江山如此不歸山，江神見怪警我頑[6]。我謝江神豈得已，有田不歸如江水[7]！

[1]熙寧四年（1071）十一月，蘇軾赴杭州途中，經金山寺訪寶覺、圓通二僧，夜宿作此詩。金山寺，在今江蘇鎮江金山上，舊名澤心寺，又名龍游寺、江天寺，俗名金山寺。金山在宋時爲屹立長江中之島，後與陸地相連。

[2]〔中泠（líng）〕泉名，在金山西北。〔石盤陀〕指金山。盤陀，亦作“盤陁”，巨石不平貌。

[3]〔歸楫〕指返回鎮江的船。

[4]〔魄〕通“霸”，月缺時的有圓形輪廓而光綫暗淡的部分。舊説每月初三以後，此部分逐漸明亮，謂之成魄。《禮記·鄉飲酒義》：“月之三日而成魄”，“月者三日則成魄”。《説文解字》卷七（上）作“霸”，云：“月始生霸然也。承大月二日，承小月三日。”也可泛指月光或月，高適《塞下曲》“日輪駐霜戈，月魄懸雕弓”即是。作者游金山寺，在十一月初三日，正“三日則成魄”之義。他的《夜泛西湖五絶》之一：“新月生魄迹未安”，亦同。參看俞樾《第一樓叢書》九《湖樓筆談》卷六、《曲園雜纂》卷九《生霸死霸考》等。

[5]〔江心四句〕蘇軾自注：“是夜所見如此。”王十朋注本卷五引汪革曰：“先生集《物類相感志》：山林藪澤，晦冥之夜，則野火生焉。散布如人秉燭，其色青，異乎人火。”此種特異現象古人稱“陰火”，如曹唐《南游》：“漲海潮生陰火滅，蒼梧風暖瘴雲開。”即指陰晦時浮現水面之火。

[6]〔警我頑〕對我的頑固戀俗表示譴誡。一作“驚我頑”，則謂江神感到震驚，從上下文義看，似作“警”爲勝。

[7]〔有田句〕對江水自誓：俟置田後必歸故鄉。古人常指水爲誓，如《左傳·僖公二十四年》記晉公子重耳（即晉文公）謂子犯曰：“所不與舅氏（子犯）同心者，有如白水。”《三國志·吴書·吴主傳》引魏文帝報孫權書曰：“此言之誠，有如大江。”《晉書·祖逖傳》記祖逖渡江北伐時，“中流擊楫而誓曰：‘祖逖不能清中原而復濟者，有如大江。’”《東坡志林》卷二《買田求歸》：“浮玉老師元公欲爲吾買田京口，要與浮玉之田相近者，此意殆不可忘。吾昔有詩云：‘江山如此不歸山，山神見怪驚我頑。我謝江神豈得已，有田不歸如江水。’今有田矣不歸，無乃食言於神也耶！”（又見《東坡題跋》卷六《書浮玉買田》）宋黄徹《溪詩話》卷八評此句，“蓋與江神指水爲盟耳。句中不言盟誓者，乃用子犯事，指水則誓在其中，不必詛神血口，然後謂之盟也。《送程六表弟》云：‘浮江泝蜀有成言，江水在此吾不食’（‘江水在此，吾不食言’，光武語也。東坡去一‘言’字，殆歇後也），亦此意也。”

【評箋】　汪師韓《蘇詩選評箋釋》卷一：“一往作縹緲之音，覺自來賦金山者，極意着題，正無從得此遠韻。起二句將萬里程、半生事一筆道盡，恰好由岷山導江至此處海門歸宿爲入題之語。中間‘望鄉國’句，故作羈望語以環應首尾。‘微風萬頃’二句寫出空曠幽静之致。忽接入‘是時江月’一段，此不過記一時陰火潛燃景象耳，思及江神見怪，而終之以歸田。矜奇之語，見道之言，想見登眺徘徊，俯視一切。”

紀批（卷七）：“首尾謹嚴，筆筆矯健，節短而波瀾甚闊。”“結處將無作有，兩層搭爲一片。歸結完密之極，亦巧便之極，設非如此挽合，中一段如何消納。”

施補華《峴傭説詩》：“‘我家江水初發源，宦游直送江入海’，確是游金山寺發端，確是東坡游金山寺發端，他人鈔襲不得。蓋東坡家眉州近岷江，故曰‘江初發源’；金山在鎮江，下此即海，故曰‘送江入海’。中間‘微風萬頃’二句，的是江心晚景。收處‘江山如此’四句兩轉，尤見跌宕。”

陳衍《宋詩精華録》卷二：“一起高屋建瓴，爲蜀人獨足誇口處。通篇遂全就望鄉歸山落想，可作《莊子·秋水篇》讀。”