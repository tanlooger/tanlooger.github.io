---
---
---
title: 宿九仙山
---



宿九仙山[1]


風流王謝古仙真[2]，一去空山五百春。玉室金堂餘漢士[3]，桃花流水失秦人[4]。困眠一榻香凝帳，夢遶千巖冷逼身。夜半老僧呼客起，雲峯缺處湧冰輪[5]。

[1]題下蘇軾自注：“九仙謂左元放、許邁、王、謝之流。”熙寧六年（1073）作。九仙山，在杭州西，山上無量院相傳爲東晉葛洪、許邁煉丹處。

[2]〔風流王謝〕《南史·王儉傳》：王儉“常謂人曰：‘江左風流宰相，惟有謝安’，蓋自况也。”杜甫《壯游》：“王謝風流遠。”風流，指超逸的風度。

[3]〔玉室句〕《晉書·許邁傳》：“許邁字叔玄，一名映，丹陽句容人也。”“謂餘杭懸霤山近延陵之茅山，是洞庭西門，潛通五嶽”，“於是立精舍于懸霤，而往來茅嶺之洞室”。“永和二年，移入臨安西山，登巖茹芝，眇爾自得，有終焉之志。乃改名玄，字遠游。”又，“玄遺羲之書云：‘自山陰南至臨安，多有金堂玉室，仙人芝草，左元放之徒漢末諸得道者皆在焉。’”即此句所本。

[4]〔桃花句〕陶淵明《桃花源記》記武陵人得桃花源，遇居民“自云先世避秦時亂，率妻子邑人，來此絶境”，故云秦人。玉室兩句謂古人已逝，遺跡景物猶存。

[5]〔雲峯句〕無量院有冰輪閣，即因此句得名。

【評箋】　《御選唐宋詩醇》卷三四：“後四句磊砢妥帖，便入錢劉集中，亦稱警策。”

《昭昧詹言》卷二〇：“起二句敍題本事。三四就本事點化，自然高妙。後半所謂大家作詩，自吐胸臆，兀傲奇横。不屑屑切貼裁製工巧，如西昆纖麗之體也。”