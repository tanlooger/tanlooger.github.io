---
---
---
title: 龜　山
---



龜　山[1]


我生飄蕩去何求，再過龜山歲五周[2]。身行萬里半天下，僧臥一菴初白頭[3]。地隔中原勞北望，潮連滄海欲東游[4]。元嘉舊事無人記，故壘摧頽今在不[5]？

[1]此亦熙寧四年（1071）作。查注本作元豐二年（1079），亦誤。

[2]〔歲五周〕自治平三年（1066）秋蘇軾護送蘇洵靈柩過此，至熙寧四年九月再過，正好五周年。而從熙寧四年至元豐二年蘇軾自徐州改知湖州途中過此，則相距達八年，故知系在元豐二年不確。

[3]〔身行二句〕張耒《明道雜志》：“蘇長公有詩云：‘身行萬里半天下，僧臥一菴初白頭。’黄九（黄庭堅）云：‘初日頭。’問其義，但云：‘若此僧負暄于初日耳。’余不然，黄甚不平曰：‘豈有用“白”對“天”乎？’余異日問蘇公，公曰：‘若是黄九要改作日頭，也不奈他何。’”兩句謂五年中自己飄蕩萬里，以前所遇僧人今髮已初白。作“初白頭”是。

[4]〔地隔二句〕上句暗用李白《登金陵鳳凰臺》“總爲浮雲能蔽日，長安不見使人愁”詩意；下句暗用《論語·公冶長》：“子曰：‘道不行，乘桴浮於海’”句意。

[5]〔元嘉二句〕蘇軾自注：“宋文帝遣將拒魏太武，築城此山。”按，《宋書·臧質傳》：宋文帝元嘉二十七年（450），“拓跋燾（北魏太武帝）率大衆數十萬遂向彭城”，臧質奉宋文帝命“率萬人北救。始至盱眙，燾已過淮”，“盱眙城東有高山，質慮虜據之，使（胡）崇之、（臧）澄之二軍營於山上”，即築城於龜山事。結兩句解釋有分歧。紀批（卷一八）：“霸業雄圖，尚有今昔之感，而况一人之身乎？前四句與後四句映發有情，便不是弔古套語。”王文誥《蘇文忠公詩編注集成》卷六駁云：“地隔”二句，“皆有意運用空靈，故人不覺也。其下借本地一事輕輕一問作收，全篇并無弔古之意，并亦不暇弔古也。曉嵐解直是倭語”。按，“地隔”二句暗用兩典，意謂無望歸朝實現政治抱負，結兩句借詠宋文帝拒敵事，當有弔古懷今之意，紀説較勝。