---
---
---
title: 登州海市
---



登州海市[1]


東方雲海空復空，羣仙出没空明中，蕩摇浮世生萬象，豈有貝闕藏珠宫[2]？心知所見皆幻影，敢以耳目煩神工。歲寒水冷天地閉，爲我起蟄鞭魚龍：重樓翠阜出霜曉，異事驚倒百歲翁。人間所得容力取，世外無物誰爲雄？率然有請不我拒[3]，信我人厄非天窮。潮陽太守南遷歸，喜見石廩堆祝融[4]，自言正直動山鬼，豈知造物哀龍鍾[5]。伸眉一笑豈易得，神之報汝亦已豐。斜陽萬里孤鳥没，但見碧海磨青銅[6]。新詩綺語亦安用？相與變滅隨東風[7]。

[1]詩前有自序云：“予聞登州海市舊矣。父老云：‘嘗出於春夏，今歲晚，不復見矣。’予到官五日而去，以不見爲恨，禱於海神廣德王之廟，明日見焉。乃作此詩。”蘇軾于元豐八年（1085）十月到登州知州任，五日後改任禮部郎中赴京。詩作於其時。此詩石刻末題“元豐八年十月晦書呈全叔承議”。廣德王，即俗稱東海龍王。

[2]〔貝闕、珠宫〕水神所居宫室。《九歌·河伯》：“魚鱗屋兮龍堂，紫貝闕兮朱（珠）宫。”

[3]〔率然〕率爾，貿然不加深思貌。

[4]〔潮陽二句〕韓愈於永貞元年（805）秋，由陽山令移掾江陵，曾游衡山，默禱神靈，天宇轉清，看到峯巒。蘇軾誤爲韓愈從潮州刺史召還北歸途中，則時在元和十五年（820）。韓愈《謁衡嶽廟遂宿嶽寺題門樓》：“我來正逢秋雨節，陰氣晦昧無清風。潛心默禱若有應，豈非正直能感通。須臾静掃衆峯出，仰見突兀撑青空。紫蓋連延接天柱，石廩騰擲堆祝融。”紫蓋、天柱、石廩、祝融，皆衡山峯名。

[5]〔龍鍾〕衰憊萎縮之態。

[6]〔但見句〕謂海市幻景已滅，海面明晰如鏡。

[7]〔新詩二句〕紀批（卷二六）：“是海市結語，不是觀海結語。”王文誥《蘇文忠公詩編注集成》卷二六：“此詩出之他人，則‘斜陽’二句已可結矣。公必我（找）截乾浄而唱嘆無窮，此猶海市靈奇不可以端倪也。”

【評箋】　查慎行《初白庵詩評》卷中：“只‘重樓翠阜出霜曉’一句着題，此外全用議論，亦避實擊虚法也。若將幻影寫作真境，縱摹擬盡情，終屬拙手。”

紀批（卷二六）：“海市只是‘重樓翠阜’，此正不盡形容，亦正不能形容也。從未見之前、既見之後與歲晚得見之實，結撰成篇，煒煒精光，欲奪人目。”