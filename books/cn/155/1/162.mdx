---
---
---
title: 章質夫送酒六壺，書至而酒不達，戲作小詩問之
---



章質夫送酒六壺，書至而酒不達，戲作小詩問之[1]


白衣送酒舞淵明[2]，急掃風軒洗破觥。豈意青州六從事，化爲烏有一先生[3]。空煩左手持新蟹[4]，漫繞東籬嗅落英[5]。南海使君今北海，定分百榼餉春耕[6]。

[1]紹聖二年（1095）作。章楶，字質夫，浦城人，時任廣州知州。《後山詩話》：“東坡居惠，廣守月餽酒六壺，吏嘗跌而亡之，坡以詩謝曰：‘不謂青州六從事，翻成烏有一先生。’”

[2]〔白衣句〕晉檀道鸞《續晉陽秋》：“陶潛九月九日無酒，于宅邊菊叢中，摘盈把，坐其側。望見白衣人，乃王弘（江州刺史）送酒，即便就酌而後歸。”王若虚《滹南詩話》卷二：“東坡《章質夫惠酒不至》詩，有‘白衣送酒舞淵明’之句，《溪詩話》云：‘或疑舞字太過。及觀庾信答王褒餉酒云：“未能扶畢卓，猶足舞王戎。”乃知有所本。’（按，見《溪詩話》卷八〇）予謂疑者但謂淵明身上不宜用耳，何論其所本哉？”

[3]〔豈意二句〕《世説新語·術解》：“桓公有主簿善别酒，有酒輒令先嘗，好者謂‘青州從事’，惡者謂‘平原督郵’。青州有齊郡，平原有鬲縣，從事言到臍，督郵言在鬲上住。”烏有先生，虚擬的人名，典出司馬相如《子虚賦》，見前《司竹監燒葦園，因召都巡檢柴貽勗左藏以其徒會獵園下》詩注。此一聯前人評述甚多。陳巖肖《唐溪詩話》卷下：“古今以體物語，形於詩句，或以人事喻物，或以物喻人事”，至蘇軾此詩“豈意”二句，“則上下意相關，而語益奇矣”。吴曾《能改齋漫録》卷十《文貴自然》條，將此二句跟吕夢得、毛達可之《啓》比較，認爲此二句“渾然一意，無斧鑿痕，更覺其工”。《玉林詩話》：“天下未嘗無對，東坡以章質夫寄酒不至，作詩云：‘豈意青州六從事，化爲烏有一先生。’或以緑研寄楊誠齋，爲人以栢木簡换去，誠齋用此意作詩謝云：‘如何緑玉含風面，化作青銅溜雨枝’，二事可爲奇對，亦善用坡詩也。”方回《瀛奎律髓》卷一九：“青州、烏有一聯，既切題；左手、東籬一聯，下‘空煩’‘漫遶’四字，見得酒不至也，善戲如此。”查慎行《初白庵詩評》卷下：“承蜩弄丸不足喻其巧妙。”以上皆稱贊者。汪師韓《蘇詩選評箋釋》卷六：“青州烏有，偶然拈作對偶，集中尚有以‘通印子魚’對‘披錦黄雀’，以‘日斜庚子’對‘歲在己辰’，并爲宋詩人所稱，其實軾詩卓絶處不盡在此。”紀批（卷三九）斥爲“纖而俚”，其《瀛奎律髓刊誤》卷一九又云：“亦是諧體，三四太俳，不及五六。”以上爲非議者。

[4]〔空煩句〕《世説新語·任誕》：“畢茂世（畢卓）云：一手持蟹螯，一手持酒杯，拍浮酒池中，便足了一生。”

[5]〔東籬〕用陶淵明《飲酒二十首》其五“采菊東籬下，悠然見南山”語。〔落英〕用《離騷》“夕飡秋菊之落英”語。落英，初開之花，一説落花。

[6]〔南海二句〕南海使君，指章質夫。北海，指孔融，曾爲北海相。《後漢書·孔融傳》：“賓客日盈其（孔融）門。常嘆曰：‘坐上客恆滿，尊中酒不空，吾無憂矣。’”此謂章質夫如孔融之好客。百榼，漢孔鮒《孔叢子》卷中《儒服》：“平原君與子高飲，强子高酒曰：‘昔有遺諺：堯舜千鍾，孔子百觚，子路嗑嗑，尚飲百榼。’古之聖賢無不能飲也，吾子何辭焉。”