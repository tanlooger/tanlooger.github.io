---
---
---
title: 和述古冬日牡丹四首（選一）
---




和述古冬日牡丹四首[1]（選一）



一朵妖紅翠欲流[2]，春光回照雪霜羞。化工只欲呈新巧，不放閒花得少休[3]。

[1]原共四首，選第一首。熙寧六年（1073）作。述古，陳襄，字述古，時爲杭州知州。

[2]〔一朵句〕陸游《老學庵筆記》卷八：“東坡《牡丹》詩云：‘一朵妖紅翠欲流’，初不曉‘翠欲流’爲何語。及遊成都，過木行街，有大署市肆曰：‘郭家鮮翠紅紫舖。’問土人，乃知蜀語‘鮮翠’猶言鮮明也。東坡蓋用鄉語云。”高似孫《緯略》卷十《翠粲》條云：“陸放翁問余曰：‘比在成都市時，見綵帛舖，牓曰：“翠色真紅”，殊不曉所謂。紅而曰翠，何也？’余曰：‘嵇康《琴賦》曰：“新衣翠粲，纓徽流芳。”班婕妤《自悼賦》曰：“紛翠粲兮紈素聲。”翠粲，取其鮮明也。東坡《牡丹》詩：“一朵妖紅翠欲流”，蓋取鄉語。’放翁擊節大喜。”參看王應麟《困學紀聞》卷一八《評詩》條、楊慎《升庵全集》卷六三《鮮明曰翠》條，王、楊兩書實全同《緯略》，惟楊慎又補一例證：“駱賓王文：‘縟翠萼於詞林，綷鮮花於筆苑’，以翠對鮮，可以證之。”

[3]〔化工二句〕《烏臺詩案》：“熙寧六年任杭州通判時，知州係知制誥陳襄，字述古。是年冬十月内，一僧寺開牡丹數朵，陳襄作詩四絶，軾當（嘗）和云。”“此詩皆譏諷當時執政大臣，以比化工，但欲出新意擘畫，令小民不得暫閒也。”按，牡丹一般在初夏開花，今提前於十月開放，故言“化工”追求“新巧”，使“閒花”無暇休養生息。此詩第二首亦云：“漏泄春光私一物，此心未信出天工。”

【評箋】　紀批（卷一一）：“二首寓刺却不甚露，好在比而不賦。”