---
---
---
title: 題西林壁
---



題西林壁[1]


横看成嶺側成峯，遠近高低各不同[2]。不識廬山真面目，只緣身在此山中[3]。

[1]元豐七年（1084）作。西林，寺名，一名乾明寺。此詩舊注本編在《廬山二勝》前，但據《東坡志林》卷一《記游廬山》條，自記游廬山作諸詩，“最後與總老同游西林”，作此絶句，“僕廬山詩盡於此矣”，則應編在《廬山二勝》之後。

[2]〔遠近句〕一作“遠近看山總不同”。

[3]馮應榴《蘇文忠公詩合注》卷二三引姚寬《西溪叢語》卷下：“南山宜律師《感通録》云：‘廬山七嶺，共會於東，合而成峯。’因知東坡‘横看成嶺側成峯’之句，有自來矣。”施元之等《施注蘇詩》卷二一引《華嚴經》云：“於一塵中，大小刹種種差别如塵數，平坦高下各不同，佛悉往詣，各轉法輪。”王文誥《蘇文忠公詩編注集成》卷二三駁云：“凡此種詩，皆一時性靈所發，若必胸有釋典而後鑪錘出之，則意味索然矣。《合注》、《施注》以《感通録》、《華嚴經》坐實之，詩皆化爲糟粕，是謂顧注不顧詩。”所駁頗有理。詩人感興之間，哲理即在其中，未必演繹理念。蘇軾於此詩指明身在其中、有時反而不能認識事物的全貌，而在同時所作《初入廬山三首》其一中，却云：“青山若無素，偃蹇不相親。要識廬山面，他年（指以前）是故人。”則强調要認識事物必須熟悉事物，親近事物。所論角度不同，但都指出人的認識具有不可避免的種種局限性。

【評箋】　《苕溪漁隱叢話·前集》卷三九引《冷齋夜話》記黄庭堅評此詩云：“此老於般若横説竪説，了無剩語，非其筆端有舌，亦安能吐此不傳之妙。”（此條見《冷齋夜話》卷七，文字較差。）

紀批（卷二三）：“亦是禪偈而不甚露禪偈氣，尚不取厭，以爲高唱則未然。”

《宋詩精華録》卷二：“此詩有新思想，似未經人道過。”