---
---
---
title: 書王定國所藏王晉卿畫著色山二首
---



書王定國所藏王晉卿畫著色山二首[1]


白髮四老人[2]，何曾在商顔？煩君紙上影，照我胸中山。山中亦何有？木老土石頑！正賴天日光，澗谷紛斕斑。我心空無物，斯文何足關！君看古井水，萬象自往還。

君歸嶺北初逢雪，我亦江南五見春。寄語風流王武子[3]，三人俱是識山人[4]。

[1]元祐四年（1089）作。此二詩均從“山”發慨，不着意再現畫中景色，與前首（前半寫畫中景、後半抒情）寫法不同。自《惠崇春江曉景》至本篇，皆作於汴京。

[2]〔四老人〕秦末漢初東園公、甪里先生、綺里季、夏黄公四人，隱居商山（今陝西商縣東南），年皆八十餘，稱“商山四皓”。見《史記·留侯世家》。

[3]〔王武子〕《晉書·王濟傳》：“濟字武子。少有逸才，風姿英爽，氣蓋一時。”“尚常山公主。”此指王詵（晉卿），詵亦駙馬。

[4]〔三人〕蘇軾謫黄州近五年，王鞏（定國）因“烏臺詩案”牽連謫監賓州鹽酒税三年，王詵先亦因“烏臺詩案”被罰追兩官勒停，後復因黨争被謫均州三年。