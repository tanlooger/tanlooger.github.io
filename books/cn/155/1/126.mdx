---
---
---
title: 送楊傑
---



送楊傑[1]


天門夜上賓出日，萬里紅波半天赤。歸來平地看跳丸，一點黄金鑄秋橘[2]。太華峯頭作重九[3]，天風吹灧黄花酒。浩歌馳下腰帶鞓[4]，醉舞崩崖一揮手。神游八極萬緣虚，下視蚊雷隱汙渠。大千一息八十返，笑厲東海騎鯨魚[5]。三韓王子西求法[6]，鑿齒彌天兩勍敵[7]。過江風急浪如山，寄語舟人好看客[8]。

[1]詩前有自序云：“無爲子嘗奉使，登太山絶頂，鷄一鳴見日出；又嘗以事過華山，重九日飲酒蓮華峯上。今乃奉詔與高麗僧統游錢塘，皆以王事而從方外之樂，善哉未曾有也！作是詩以送之。”楊傑，字次公，無爲人。自號無爲子。元祐中爲禮部員外郎，出知潤州，除兩浙提點刑獄。參看《宋史·楊傑傳》。元釋覺岸《釋氏稽古略》卷四記宋神宗元豐八年（1085），“二月帝崩。春三月，哲宗即帝位”。“義天僧統，高麗國君文宗仁孝王第四子，出家名義天。是冬航海至明州，上表乙（乞）游中國詢禮，詔以朝奉郎楊傑館伴，所至二浙、淮南、京東諸郡迎餞如行人禮。”八年冬始至明州，則詔游錢塘當在此以後。（查慎行注本卷二六引《教苑遺事》亦同。）但《續資治通鑑長編》卷三五八，元豐八年秋七月“癸丑，高麗國佑世僧統求法沙門釋義天等見于垂拱殿，進佛像經文，賜物有差”。所記時間不同。從本篇末句看，此詩作于元豐八年九月蘇軾由常州赴知登州途中、在楚州（今江蘇淮安）遇楊傑之時。（按，《釋氏稽古略》卷四又云：後“義天朝京師，禮部郎中蘇軾接伴”。）

[2]〔天門四句〕天門，在泰山頂，見《送頓起》詩注。賓，引導，《書·堯典》：“寅賓出日。”跳丸、秋橘，葛洪《抱朴子》卷六《微旨》謂：“真人守身鍊形之術”時云：“始青之下月與日，兩半同昇合或（成）一，出彼玉池入金室，大如彈丸黄如橘。”首四句言紅日欲出前，只見紅滿半天；及至觀初升之旭日，猶如彈丸、秋橘。《五燈會元》卷一六：楊傑“奉祠泰山，一日，鷄一鳴，睹日如盤涌，忽大悟，乃别‘有男不婚、有女不嫁’之偈曰：‘男大須婚，女大須嫁，討甚閑工夫，更説無生活？’”

[3]〔太華〕華山，在陝西華陰縣南。

[4]〔腰帶鞓〕華山地名。

[5]〔神游四句〕寫楊傑之曠達、豪邁。蚊雷，衆蚊飛聲如雷。大千，見前《端午徧游諸寺，得“禪”字》詩注。厲，涉深水而過。

[6]〔三韓〕指高麗國，有馬韓、辰韓、弁韓三個種族。

[7]〔鑿齒句〕《晉書·習鑿齒傳》：“時有桑門釋道安，俊辯有高才，自北至荆州，與鑿齒初相見。道安曰：‘彌天釋道安。’鑿齒曰：‘四海習鑿齒。’時人以爲佳對。”此以喻義天、楊傑。

[8]〔過江二句〕《唐摭言》卷一三《矛盾》條：“令狐趙公（令狐楚）鎮維揚，處士張祜嘗與狎讌。公因視祜改令曰：‘上水船，風又急，帆下人，須好立。’祜應聲答曰：‘上水船，船底破，好看客，莫倚拖（柁）。”此爲“好看客”用語所出。結句因蘇軾與楊傑在淮上相遇，送其南行，遥囑舟人在風急浪高之中，小心謹慎，平安行駛。紀批（卷二六）：“筆墨横恣”，“結亦波峭”。