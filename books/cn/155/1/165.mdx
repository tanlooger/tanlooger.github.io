---
---
---
title: 吾謫海南，子由雷州，被命即行，了不相知。至梧乃聞尚在藤也。旦夕當追及，作此詩示之
---



吾謫海南，子由雷州，被命即行，了不相知。至梧乃聞尚在藤也。旦夕當追及，作此詩示之[1]


九疑聯綿屬衡湘，蒼梧獨在天一方。孤城吹角煙樹裏，落日未落江蒼茫[2]。幽人拊枕坐嘆息[3]，我行忽至舜所藏[4]。江邊父老能説子：“白鬚江頰如君長[5]。”莫嫌瓊雷隔雲海，聖恩尚許遥相望。平生學道真實意，豈與窮達俱存亡[6]。天其以我爲箕子[7]，要使此意留要荒[8]。他年誰作輿地志，海南萬里真吾鄉。

[1]紹聖四年（1097）四月，蘇軾再貶爲瓊州（今海南島海口市）别駕、昌化軍（治所在儋縣）安置；蘇轍也自筠州貶爲化州（今廣東化州市）别駕、雷州（今廣東海康）安置。蘇軾於五月與蘇轍相遇於藤州（今廣西藤縣），同行至雷州，六月相别渡海，七月十三日至貶所。此詩乃蘇軾在梧州所作。七集本《續集》重收此詩，題作《寄子由》；“吾謫海南”云云，乃詩之引。

[2]〔九疑四句〕寫梧州的地理環境。九疑，九疑山，亦作九嶷山，又名蒼梧山，綿亘在湖南南部、廣西北部一帶。《水經注·湘水》：九疑山“蟠基蒼梧之野”，蒼梧郡即梧州。“落日”，一作“落月”。

[3]〔幽人〕有二義，一指隱逸之士，一指幽囚之人，此用後一義，蘇軾自指，言被貶逐不得與聞世事。紀昀不解此義，反譏蘇詩所用不當：“屢稱‘幽人’，其實非謫宦之稱。”（卷四一）參閲詞選《卜算子·黄州定慧院寓居作》“幽人”條注。

[4]〔舜所藏〕梧州爲舜所葬之地。《史記·五帝本紀》：舜“南巡狩，崩于蒼梧之野，葬於江南九疑。”

[5]〔江邊二句〕謂江邊父老對蘇軾説起蘇轍的面貌和身材。長，體高。紀批（卷四一）：“入得飄忽，凡手定有數行轉折。”

[6]〔平生二句〕《韻語陽秋》卷一一：“白樂天號爲知理者，而於仕宦升沉之際，悲喜輒繫之。……東坡謫瓊州有詩云：‘平生學道真實意，豈與窮達俱存亡’，要當如是爾。”真實意，佛教用語，指離迷情，絶虚妄。又有四種“真實義”。參見前《琴詩》注。

[7]〔箕子〕商代貴族。商亡後，“武王封箕子於朝鮮，箕子教以禮義田蠶，又制八條之教（八條刑法）”（《後漢書·東夷列傳·濊國》）。此作者自喻，但僅取僻居邊遠之義。

[8]〔要荒〕要服、荒服。古代王都之外，以距離遠近分爲甸服、侯服、綏服、要服、荒服五等，稱五服。要服、荒服，距離最遠。見《尚書·禹貢》。

【評箋】　汪師韓《蘇詩選評箋釋》卷六：“水天景色，離合情懷，一種纏綿悱惻之情，極排解乃極沉痛。”