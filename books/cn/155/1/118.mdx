---
---
---
title: 郭祥正家，醉畫竹石壁上。郭作詩爲謝，且遺二古銅劍
---



郭祥正家，醉畫竹石壁上。郭作詩爲謝，且遺二古銅劍[1]


空腸得酒芒角出，肝肺槎牙生竹石。森然欲作不可回，吐向君家雪色壁[2]。平生好詩仍好畫，書墻涴壁長遭駡；不瞋不駡喜有餘，世間誰復如君者！一雙銅劍秋水光，兩首新詩争劍鋩[3]。劍在牀頭詩在手，不知誰作蛟龍吼[4]？

[1]郭祥正，字功父，當塗人。元豐七年（1084）三月，他以汀州通判、奉議郎勒停家居；七月，蘇軾過當塗爲他作畫，并寫此詩。翁方綱《蘇詩補注》卷四云：“初白（查慎行）補注云：‘黄山谷有和詩，殘脱不全，故不録。’按，山谷詩，崇寧元年（1102）在荆南作。其詩曰：‘郭家髹屏見生竹，惜哉不見人如玉。淩厲中原草木春，歲晚一碁終玉局。巨鼇首戴蓬萊山，今在瓊房第幾間。’黄注云：‘家藏此詩真迹，題云《次詠東坡先生屏間墨竹》，止此六句。功甫跋云：東坡作於予家漆屏之上，觀魯直之詩，可以見其髣髴矣。次詠，一作次韻。’愚謂次詠者，次他人所詠，非和坡韻也。查注以爲殘脱，誤矣。”據此，蘇軾曾爲郭祥正漆屏作墨竹，但蘇軾此詩及詩題均爲在壁上作竹石，兩事并不相關，查注固誤，翁注亦未明確指明。李之儀有此詩和作，句、韻全同，且題爲《次韻東坡所畫郭功甫家壁竹木怪石詩》（見《姑溪居士後集》卷四），可作佐證。

[2]〔空腸四句〕芒角，原指植物初生的尖葉，引申爲鋒芒。槎牙，同“杈枒”。黄庭堅《題子瞻畫竹石》：“東坡老人翰林公，醉時吐出胸中墨。”又《題子瞻枯木》：“胸中元自有丘壑，故作老木蟠風霜。”宋鄧椿《畫繼》卷三：蘇軾“所作枯木，枝幹虬屈無端倪，石皴亦奇怪，如其胸中盤鬱也”。均可幫助理解蘇軾創作個性的發揮。又查慎行評此四句云：“稜角四射。”紀昀（卷二三）評云：“奇氣縱横，不可控制”，亦可從中看出蘇詩和蘇畫風格的一致。

[3]〔兩首新詩〕今郭祥正《青山集》已佚此二詩。

[4]〔蛟龍吼〕杜甫《相從歌》：“把臂開樽飲我酒，酒酣擊劍蛟龍吼。”此用其語。

【評箋】　汪師韓《蘇詩選評箋釋》卷三：“畫從醉出，詩特爲醉筆洗剔精神。讀起四句，森然動魄也。句句巉絶，在集中另闢一格。”