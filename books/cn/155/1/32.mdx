---
---
---
title: 是日宿水陸寺寄北山清順僧二首
---



是日宿水陸寺寄北山清順僧二首[1]


草没河堤雨暗村，寺藏修竹不知門。拾薪煑藥憐僧病，掃地焚香浄客魂。農事未休侵小雪，佛燈初上報黄昏。年來漸識幽居味，思與高人對榻論[2]。

長嫌鐘鼓聒湖山，此境蕭條却自然。乞食遶村真爲飽[3]，無言對客本非禪[4]。披榛覓路衝泥入[5]，洗足關門聽雨眠。遥想後身窮賈島：夜寒應聳作詩肩[6]。

[1]熙寧五年（1072），蘇軾在仁和縣湯村鎮督開運河，夜宿水陸寺作此。《冷齋夜話》卷六：“西湖僧清順，怡然清苦，多佳句。……坡晚年亦與之游，亦多唱酬。”（又見《詩人玉屑》卷二〇引）《竹坡詩話》：“東坡游西湖僧舍，壁間見小詩云：‘竹暗不通日，泉聲落如雨。春風自有期，桃李亂深塢。’問誰所作？或告以錢塘僧清順者，即日求得之，一見甚喜，而順之名出矣。”

[2]〔高人〕指清順。

[3]〔乞食句〕陶淵明晚年貧困，有《乞食》詩云：“飢來驅我去，不知竟何之；行行至斯里，叩門拙言辭。”蘇軾并有《書淵明乞食詩後》文。

[4]〔無言句〕《維摩詰所説經》卷中《入不二法門品第九》記文殊問維摩詰：“何等是菩薩入不二法門？”維摩詰“默然無言。文殊嘆曰：‘善哉，善哉！乃至無有文字語言，是真入不二法門。’”此聯上句正用典故，下句反用。

[5]〔披榛句〕《抱朴子·外篇》卷五〇《自敍》：葛洪“貧無僮僕，籬落頓决，荆棘叢於庭宇，蓬莠塞乎階霤，披榛出門，排草入室”。

[6]〔遥想二句〕謂清順爲詩僧賈島後身，遥想夜中正在作詩。賈島，唐詩人，初爲僧人，名無本。應聳作詩肩，韓愈《石鼎聯句詩序》記“衡山道士軒轅彌明（即賈島）”作詩時有“袖手竦肩”的情狀。此二詩前六句主要寫自己，後二句轉寫清順。《昭昧詹言》卷二評第一首云：“起敍題，而其景如畫。三四水陸寺。五六宿時情景。收宿字及寄清順”，是。