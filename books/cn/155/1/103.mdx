---
---
---
title: 正月二十日與潘、郭二生出郊尋春，忽記去年是日同至女王城作詩，乃和前韻
---



正月二十日與潘、郭二生出郊尋春，忽記去年是日同至女王城作詩，乃和前韻[1]


東風未肯入東門[2]，走馬還尋去歲村。人似秋鴻來有信，事如春夢了無痕。江城白酒三杯釅[3]，野老蒼顔一笑温。已約年年爲此會，故人不用賦招魂[4]。

[1]元豐五年（1082）作。參見前《正月二十日往岐亭，郡人潘、古、郭三人送余於女王城東禪莊院》詩。

[2]〔東風句〕指城中尚無春色。

[3]〔釅（yàn）〕濃，味厚。

[4]〔故人句〕謂老友不必設法把我調離黄州貶所。招魂，見前《題寶鷄縣斯飛閣》詩注。

【評箋】　《昭昧詹言》卷二〇：“此詩無奇，開凡庸滑調。”