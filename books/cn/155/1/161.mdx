---
---
---
title: 荔支嘆
---




十里一置飛塵灰，五里一堠兵火催[1]，顛阬仆谷相枕藉[2]，知是荔支龍眼來[3]。飛車跨山鶻横海[4]，風枝露葉如新採，宫中美人一破顔[5]，驚塵濺血流千載。永元荔支來交州，天寶歲貢取之涪，至今欲食林甫肉，無人舉觴酹伯游[6]。我願天公憐赤子，莫生尤物爲瘡痏[7]，雨順風調百穀登，民不飢寒爲上瑞[8]。君不見武夷溪邊粟粒芽，前丁後蔡相籠加[9]，争新買寵各出意，今年鬭品充官茶[10]。吾君所乏豈此物？致養口體何陋耶！洛陽相君忠孝家，可憐亦進姚黄花[11]！

[1]〔置、堠〕古代驛站。堠（hòu），原爲驛道上記里程的土堆。

[2]〔枕藉〕形容尸體交雜重叠。

[3]〔龍眼〕即桂圓。

[4]〔鶻（hú）〕指海船。一説指隼鳥，句謂車子飛快過山，猶如隼鳥飛越大海之迅速。因漢唐荔支不從水路進貢，不用海船；且承上四句亦是陸行，故後説較勝。

[5]〔宫中美人〕指楊貴妃，見前首詩注。以上八句，“十里”四句言漢和帝時交州進荔支；“飛車”四句言唐玄宗時涪州貢荔支。詳下。

[6]〔永元四句〕蘇軾自注：“漢永元中，交州進荔支、龍眼，十里一置，五里一堠，奔騰死亡，猛獸毒蟲之害者無數。唐羌字伯游，爲臨武長，上書言狀，和帝罷之。唐天寶中，蓋取涪州荔支，自子午谷路進入。”永元，漢和帝劉肇的年號（89—104）。《後漢書·和帝紀》注引謝承《後漢書》：唐羌《上書陳交阯獻龍眼荔支事狀》：“伏見交阯七郡獻生龍眼等，鳥驚風發。南州土地惡蟲猛獸不絶於路，至於觸犯死亡之害；死者不可復生，來者猶可救也。此二物升殿，未必延年益壽。”涪，涪州，今四川涪陵。《能改齋漫録》卷一五《貢荔支地》條，此《涪州圖經》及詢士人，考定涪州有“妃子園荔支”。李林甫在天寶時作宰相，向唐玄宗、楊貴妃諂媚求寵。

[7]〔尤物〕指荔支和下面提到的茶、牡丹等。〔瘡痏（wěi）〕瘡疤，猶言禍害。

[8]〔雨順二句〕登，豐收。上瑞，最好的祥瑞。此二句，紀批（卷三九）云：“二句凡猥，宜從集本删之。”王文誥《蘇文忠公詩編注集成》卷三九：“此二句王本所有，他本亦有無者。紀曉嵐以爲誤增，非是。題既曰嘆，自應落到此二句，且轉韻歇處，非《虢國圖》前半用一韻可比。若痏可叶疣，其説尚可通，而疣痏音義全别，更以後一段合全篇論之，其前必當有二仄韻，是曉嵐全未看清楚也。”

[9]〔君不見二句〕蘇軾自注：“大小龍茶，始於丁晉公，而成於蔡君謨。歐陽永叔聞君謨進小龍團，驚嘆曰：‘君謨士人也，何至作此事耶？’”丁、蔡，丁謂，官參知政事，封晉國公；蔡襄，字君謨，官知制誥、知開封府、知杭州。籠加，籠裝加封。《溪詩話》卷五：“錢惟演爲洛帥留守，始置驛貢花，識者鄙之。蔡君謨加法造小團茶貢之。富彦國（蘇軾云歐陽修，不同）嘆曰：‘君謨乃爲此耶？’東坡作《荔支嘆》云……”

[10]〔今年句〕蘇軾自注：“今年閩中監司乞進鬭茶，許之。”今年，紹聖二年（1095），鬭品，參加鬭茶的上品佳茗。官茶，進貢的茶。

[11]〔洛陽二句〕蘇軾自注：“洛陽貢花，自錢惟演始。”其《仇池筆記》卷上亦云：“錢惟演作西京留守，始置驛貢洛花，識者鄙之，此宫妾愛君之意也。”錢惟演爲吴越王錢俶之子。錢俶降宋，宋太宗許爲“以忠孝保社稷”，卒謚“忠懿”，故稱“忠孝家”；錢惟演晚年以使相留守西京洛陽，故稱“洛陽相君”。姚黄花，牡丹品種之一。歐陽修《洛陽牡丹記·花釋名第二》：“姚黄者，千葉黄花，出于民姚氏家。”參看前《真覺院有洛花……》詩注。

【評箋】　汪師韓《蘇詩選評箋釋》卷六：“‘君不見’一段，百端交集，一篇之奇横在此。詩本爲荔支發嘆，忽説到茶，又説到牡丹，其胸中鬱勃有不可以已者，惟不可以已而言，斯至言至文也。”

查慎行《初白庵詩評》卷中：“耳聞目見，無不供我揮霍者。樂天諷諭諸作，不過就題還題，那得如許開拓。”

紀批（卷三九）：“貌不襲杜，而神似之，出没開合，純乎杜法。”

方東樹《昭昧詹言》卷一二：“起三句寫，有筆勢。四句倒入敍。‘永元’句逆入敍，結上。‘我願’二句，删好。小物而原委詳備，所謂借題。章法變化，筆勢騰擲，波瀾壯闊，真太史公之文。《鰒魚》不及多矣。”