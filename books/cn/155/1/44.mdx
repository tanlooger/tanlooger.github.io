---
---
---
title: 僧清順新作垂雲亭
---



僧清順新作垂雲亭[1]


江山雖有餘，亭榭苦難穩；登臨不得要，萬象各偃蹇[2]。惜哉垂雲軒，此地得何晚！天公争向背，詩眼巧增損[3]。路窮朱欄出，山破石壁狠。海門浸坤軸[4]，湖尾抱雲巘[5]。葱葱城郭麗，淡淡煙村遠。紛紛鳥鵲去，一一漁樵返。雄觀快新獲，微景收昔遁[6]。道人真古人，嘯詠慕嵇阮。空齋臥蒲褐，芒屨每自捆[7]。天憐詩人窮，乞與供詩本[8]。我詩久不作，荒澀旋鋤墾。從君覓佳句，咀嚼廢朝飯。

[1]熙寧六年（1073）作。清順，見前《是日宿水陸寺寄北山清順僧二首》詩注。垂雲亭，在杭州寶嚴院。

[2]〔江山四句〕意謂江山千姿百態，但如果亭榭擇地不當，則視點不佳，取景不美。偃蹇，高傲貌。蘇軾《越州張中舍壽樂堂》：“青山偃蹇如高人。”“偃蹇”又與“驕蹇”同義，又有不遵法度意。《晉書·王國寶傳》：“驕蹇不遵法度。”此句取此義。查慎行《初白庵詩評》卷中評“登臨”二句：“有此二句，生出中間一段，景色分明，一反一正，能令觀者目眩。”

[3]〔天公二句〕謂造物主力圖造成事物不同方面的多種形態，詩人對事物的特點却巧妙地有所强調、有所舍棄，以求“增減取‘似’”（蘇軾《傳神記》）。這是蘇軾頗堪重視的藝術見解：主張用變换視點的辦法來觀賞和描繪同一事物的多方面的面貌；同時又不拘泥於常形之“似”，有所“增損”以達到更高的真實性。如《虔州八境圖八首·序》：“此南康之一境也，何從而八乎？所自觀之者異也。且子不見夫日乎：其旦如槃，其中如珠，其夕如破璧，此豈三日也哉？苟知夫境之爲八也，則凡寒暑朝夕、雨暘晦冥之異，坐作行立、哀樂喜怒之接於吾目而感於吾心者，有不可勝數者矣，豈特八乎！”《書吴道子畫後》：“道子畫人物，如以燈取影，逆來順往，旁見側出，横斜平直，各相乘除（即增損），得自然之數，不差毫末。”他例甚多，不備舉。

[4]〔坤軸〕杜甫《南池》：“安知有蒼池，萬頃浸坤軸。”坤，八卦之一，象征地；坤軸，大地的支柱。古人以爲地有支柱，使之不陷。

[5]〔巘（yǎn）〕不相連屬的大山和小山。

[6]〔雄觀二句〕紀批（卷九）：“‘雄觀’聯，置之韓集中，不可復辨。”下句謂以前不顯之景，得以顯現。

[7]〔捆〕叩打，使草鞋堅實。

[8]〔乞（qì）〕給予。

【評箋】　《蘇詩選評箋釋》卷二：“煅煉之工，字字創獲，至‘天工争向背’以下十二句，忽作排對，而風骨益覺峻聳。”“刻削傲岸，具體昌黎。”

紀批（卷九）：“力摹昌黎，而氣機流走處仍是本色耳。摹古須見幾分本色，方不是雙鈎填廓。”