---
---
---
title: 出潁口初見淮山，是日至壽州
---



出潁口初見淮山，是日至壽州[1]


我行日夜向江海，楓葉蘆花秋興長[2]。長淮忽迷天遠近[3]，青山久與船低昂。壽州已見白石塔，短棹未轉黄茆岡[4]。波平風軟望不到[5]，故人久立煙蒼茫[6]。

[1]熙寧四年（1071）赴杭州途中作。潁口，潁水入淮河之處，在今正陽關鎮，安徽壽縣西。壽州，治所在今壽縣。《施注蘇詩》卷三云：“東坡嘗縱筆書此詩，且題云：予年三十六，赴杭倅（通判），過壽作此詩。今五十九南遷至虔，煙雨淒然，頗有當年氣象也。墨蹟在吴興泰（秦）氏。”

[2]〔楓葉句〕白居易《琵琶行》：“楓葉荻花秋瑟瑟。”

[3]〔長淮〕施注本云：“集作‘平淮’，墨蹟作‘長淮’，今從墨蹟。”按，《安徽通志稿·古物考稿》卷一四收有蘇軾此詩石刻，亦作“長淮”，蓋據施注所説之墨蹟所刻。

[4]〔黄茆岡〕白居易《山鷓鴣》：“黄茅岡頭秋日晚，苦竹嶺下寒月低”，寫在江州所見。江西萬載縣西北有黄茅嶺，但與江州或壽州均無涉，或皆係泛稱，并非專名。

[5]〔波平句〕蘇軾《李思訓畫長江絶島圖》有“沙平風軟望不到，孤山久與船低昂”兩句，分别用此詩第七、第四句，但各改一字（“波”改“沙”，“青”改“孤”）。

[6]〔故人句〕杜甫《樂游園歌》結句亦云：“獨立蒼茫自詠詩。”

【評箋】　汪師韓《蘇詩選評箋釋》卷一：“宛是拗體律詩，有古趣兼有逸趣。”

紀批（卷六）：“吴體之佳者。吴體無粗獷之氣即佳。”

方東樹《昭昧詹言》卷二〇：“奇氣一片。”

吴汝綸云：“公有古風一首，與此略同，蓋自喜之甚，復約之以爲近體。”（高步瀛《唐宋詩舉要》卷六引）