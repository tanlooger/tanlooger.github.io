---
---
---
title: 儋　耳
---



儋　耳[1]


霹靂收威暮雨開[2]，獨憑闌檻倚崔嵬。垂天雌霓雲端下，快意雄風海上來[3]。野老已歌豐歲語，除書欲放逐臣回。殘年飽飯東坡老[4]，一壑能專萬事灰[5]。

[1]元符三年（1100）正月，哲宗死，徽宗即位。五月，蘇軾改移廉州（今廣西合浦縣）安置。詩作於離儋州前。

[2]〔霹靂句〕《新唐書·吴武陵傳》：吴武陵與工部侍郎孟簡書曰：“古稱一世三十年，子厚之斥十二年，殆半世矣。霆砰電射，天怒也，不能終朝。聖人在上，安有畢世而怒人臣邪？”此句暗用其意。

[3]〔垂天二句〕雌霓，即霓，亦名副虹，雙虹中色彩淺淡的虹。《爾雅·釋天》邢昺疏：“虹雙出，色鮮盛者爲雄，雄曰虹；暗者爲雌，雌曰霓。”這裏即指虹，以與下“雄風”相對。雄風，語出宋玉《風賦》“大王之雄風”，引申爲涼爽之風，與“雌風”（温濕之風）相對。《昭昧詹言》卷二〇：“三四奇警。”

[4]〔殘年飽飯〕用杜甫《病後過王倚飲贈歌》“但使殘年飽吃飯”句。

[5]〔一壑句〕陸雲《逸民賦序》：“古之逸民，或輕天下，細萬物，而欲專一丘之歡，擅一壑之美，豈不以身重於宇宙，而恬貴於紛華者哉？”