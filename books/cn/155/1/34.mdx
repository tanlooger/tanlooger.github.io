---
---
---
title: 吴中田婦嘆
---



吴中田婦嘆[1]


今年粳稻熟苦遲，庶見霜風來幾時[2]。霜風來時雨如瀉，杷頭出菌鐮生衣[3]。眼枯淚盡雨不盡，忍見黄穗臥青泥！茅苫一月隴上宿[4]，天晴穫稻隨車歸；汗流肩赬載入市[5]，價賤乞與如糠粞[6]。賣牛納税拆屋炊，慮淺不及明年饑[7]。官今要錢不要米[8]，西北萬里招羌兒[9]。龔黄滿朝人更苦[10]，不如却作河伯婦[11]！

[1]熙寧五年（1072）作。題下蘇軾自注：“和賈收韻。”賈收，字耘老，烏程人，有《懷蘇集》。

[2]〔庶見句〕意謂秋季恐怕不幾天就要到了。庶，庶幾，表示推測或希望之詞。

[3]〔杷頭句〕紀批（卷八）：“常景寫成奇句。”菌，指發霉。衣，指鉄銹。

[4]〔茅苫〕茅棚。苫，用草帘子遮蓋。

[5]〔赬（chēng）〕紅色。

[6]〔乞（qì）〕給予。〔粞（xī）〕碎米。

[7]〔賣牛二句〕參看《續資治通鑑長編》卷二五一熙寧七年（1074）三月“又詔聞鎮定州民有拆賣屋木以納免役錢者，令安撫轉運提舉司體量具實以聞”。連王安石也説，“臣不能保其無此。”又司馬光亦於熙寧七年四月的《應詔言朝政闕失狀》中，言新法之中“青苗免役錢爲害尤大”。官吏們“自朝至暮，惟錢是求。……若值凶年，無穀可糶，吏責錢不已，欲賣田則家家賣田，欲賣屋則家家賣屋，欲賣牛則家家賣牛。……一年如此，明年將何以爲生乎？”似從此詩“賣牛”、“慮淺”等句引申而來。

[8]〔官今句〕參看蘇軾《辯試館職策問劄子二首》：“免役之害，掊斂民財，十室九空，錢聚於上，而下有錢荒之患。”《論役法差雇利害起請畫一狀》言免役法流弊：“行之數年，錢愈重，穀帛愈輕，田宅愈賤。”錢荒問題實爲新法帶來的社會經濟後果。（除免役法外，青苗法亦用錢收支，農田水利法需發放貸款等。）

[9]〔西北句〕《宋史·兵志》五《蕃兵》條：“（熙寧）五年，王韶招納沿邊蕃部，自洮、河、武勝軍以西，至蘭州、馬銜山、洮、泯、宕、叠等州，凡補蕃官、首領九百三十二人。首領給飱錢、蕃官給奉（俸）者四百七十二人，月計費錢四百八十餘緡，得正兵三萬，族長（帳）數千。”蘇詩此句所指即此。按，蕃兵原屬宋朝管轄，招收少數民族蕃部以守邊境：“蕃兵者，具籍塞下内屬諸部落，團結以爲藩籬之兵也。”（同上書）後漸游離於西夏與宋朝之間。王安石等用招撫辦法加以整頓，不失爲鞏固邊防的措施。

[10]〔龔黄〕龔遂，漢勃海太守；黄霸，漢潁川太守，皆恤民寬政，州大治，事迹見《漢書·循吏傳》。這是諷刺推行新法的官員。

[11]〔不如句〕戰國魏文侯時，鄴地的三老、廷掾與女巫假託“河伯娶婦”以愚弄人民。西門豹爲鄴令，設計爲民除害，河神娶妻之事遂絶。事見《史記·滑稽列傳》。這句意謂不如投河自盡。蘇軾後於元祐元年（1068）的《乞不給散青苗錢斛狀》中云：“二十年間，因欠青苗，至賣田宅、雇妻女、投水自縊者，不可勝數，朝廷忍復行之歟？”