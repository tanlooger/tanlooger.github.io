---
---
---
title: 和晁同年九日見寄
---



和晁同年九日見寄[1]


仰看鸞鵠刺天飛，富貴功名老不思。病馬已無千里志[2]，騷人長負一秋悲[3]。古來重九皆如此，别後西湖付與誰[4]？遣子窮愁天有意，吴中山水要清詩[5]。

[1]晁端彦，字美叔，任提點兩浙刑獄，置司杭州。熙寧九年（1076）五月，因違法在潤州待審。詩即作於此時。他與蘇軾同榜進士，故稱“同年”。

[2]〔病馬句〕《晉書·王敦傳》：王敦“每酒後輒詠魏武帝樂府歌曰：‘老驥伏櫪，志在千里。烈士暮年，壯心不已。’”這裏反用此典。

[3]〔騷人句〕宋玉《九辯》：“悲哉秋之爲氣也！”“皇天平分四時兮，竊獨悲此廪（凛）秋。”這裏正用其意。

[4]〔古來二句〕查慎行《初白庵詩評》卷中：“淡而彌旨，知此者鮮矣。”

[5]〔遣子二句〕《史記·平原君虞卿列傳》：太史公曰：“虞卿非窮愁，亦不能著書以自見於後世云。”白居易《讀李杜詩集因題卷後》：“天意君須會，人間要好詩。”兩句爲相慰之辭。

【評箋】　紀批（卷一四）：“沉着排宕。”