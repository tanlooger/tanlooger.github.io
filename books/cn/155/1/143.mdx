---
---
---
title: 次韻楊公濟奉議梅花十首（選四）
---




次韻楊公濟奉議梅花十首[1]（選四）



緑髮尋春湖畔回，萬松嶺上一枝開[2]。而今縱老霜根在，得見劉郎又獨來[3]。

月地雲階漫一樽，玉奴終不負東昏[4]。臨春結綺荒荆棘，誰信幽香是返魂[5]。

君知早落坐先開[6]，莫着新詩句句催。嶺北霜枝最多思[7]，忍寒留待使君來。

寒雀喧喧凍不飛，遶林空啅未開枝[8]。多情好與風流伴，不到雙雙燕子時[9]。

[1]原共十首，選第三、四、六、八首。元祐六年（1091）作。楊蟠，字公濟，章安人。時任杭州通判。

[2]〔緑髮二句〕緑髮，喻少年。萬松嶺，潛説友《咸淳臨安志》卷二八：萬松嶺“在和寧門外西嶺上。舊夾道栽松。樂天夜歸詩云：‘萬株松樹青山上，十里河隄明月中。’東坡蠟梅詩亦有‘萬松嶺下黄千葉’之句。”兩句回憶熙寧時任杭州通判時事。

[3]〔劉郎〕指劉禹錫。見前《留别釋迦院牡丹呈趙倅》詩注。紀批（卷三三）：“劉郎自是桃花事，而用來不覺其借。”

[4]〔玉奴句〕《南史·王茂傳》：王茂助梁武帝攻占建康，“時東昏（齊明帝，被梁廢爲東昏侯）妃潘玉兒有國色，武帝將留之以問茂。茂曰：‘亡齊者此物，留之恐貽外議。’帝乃出之。軍主田安啓求爲婦，玉兒泣曰：‘昔者見遇時主，今豈下匹非類。死而後已，義不受辱。’及見縊，潔美如生。”這裏以玉兒比梅花，言其潔白、“堅貞”。洪邁《容齋隨筆·續筆》卷一五《注書難》條，記政和初有一士人注蘇詩，錢伸仲告他，此詩乃出於牛僧孺《周秦行紀》。《周秦行紀》記作者夢入薄太后廟，“見古后妃輩，所謂月地雲階拜洞仙，東昏以玉兒故，身死國除，不擬負他，乃是此篇所用。”那士人焚稿，不敢再爲蘇詩作注。但洪邁又指出，“玉奴乃楊貴妃自稱，潘妃則名玉兒也”。吴开《優古堂詩話》中《以玉兒爲玉奴》條亦指出，“玉兒，妃（潘妃）小字。東坡蓋兩用此，而以‘兒’爲‘奴’者誤也。然不害爲佳句”。《韻語陽秋》卷六亦認爲是“筆誤”。王文誥却認爲言奴言兒皆可，并非真名，“蓋從其少與小也”。（《蘇文忠公詩編注集成》卷三三）

[5]〔臨春二句〕《南史·張貴妃傳》，陳後主張貴妃名麗華。至德二年（757），後主“於光昭殿前起臨春、結綺、望仙三閣，高數十丈，并數十間。”“皆以沉檀香爲之”，“每微風暫至，香聞數里。”“後主自居臨春閣，張貴妃居結綺閣。”返魂，謂梅花香氣乃是舊時貴妃靈魂所返。紀批（卷三三）：“全不是梅花典故，而非梅花不足以當之。”

[6]〔坐〕因爲。

[7]〔嶺北〕大庾嶺北。大庾嶺以産梅著名，又稱梅嶺。

[8]〔啅（zhuó）〕通“啄”。一本即作“啄”。

[9]〔多情二句〕指燕子來時，梅花早謝。紀批（卷三三）：“情思深婉。”