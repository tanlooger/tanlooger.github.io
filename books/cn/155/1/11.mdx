---
---
---
title: 七月二十四日，以久不雨，出禱磻溪。是日宿虢縣。二十五日晚自虢縣渡渭，宿於僧舍曾閣。閣故曾氏所建也。夜久不寐，見壁間有前縣令趙薦留名，有懷其人
---



七月二十四日，以久不雨，出禱磻溪。是日宿虢縣。二十五日晚自虢縣渡渭，宿於僧舍曾閣。閣故曾氏所建也。夜久不寐，見壁間有前縣令趙薦留名，有懷其人[1]


龕燈明滅欲三更，欹枕無人夢自驚。深谷留風終夜響，亂山銜月半牀明。故人漸遠無消息[2]，古寺空來看姓名。欲向磻溪問姜叟，僕夫屢報斗杓傾[3]。

[1]嘉祐八年（1063）作。磻（pán）溪，在今陝西寶鷄市東南。相傳吕尚（姜太公）垂釣於此，遇周文王，因得重用。

[2]〔故人〕指趙薦。

[3]〔欲向二句〕禱神必在黎明，僧舍無更漏，因以斗杓（北斗星的柄）的位置作爲時間標志。（天將曉時，斗柄漸斜。）紀批（卷四）：“後四句自不相貫，問姜叟雖切磻溪，却與禱雨無涉。東坡詩往往有疏於律處，不得一概效之。”按，據蘇軾《禱雨磻溪文》，磻溪神即“周文武之師太公”吕尚，故與禱雨相切，并非疏漏。

【評箋】　汪師韓《蘇詩選評箋釋》卷一：“夜色蒼涼，撫景懷人，想見竟夕裵回之致。”