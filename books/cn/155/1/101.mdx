---
---
---
title: 太守徐君猷、通守孟亨之皆不飲酒，以詩戲之
---



太守徐君猷、通守孟亨之皆不飲酒，以詩戲之[1]


孟嘉嗜酒桓温笑[2]，徐邈狂言孟德疑[3]。公獨未知其趣爾，臣今時復一中之。風流自有高人識[4]，通介寧隨薄俗移[5]。二子有靈應撫掌，吾孫還有獨醒時[6]。

[1]元豐四年（1081）作。徐大受，字君猷；孟震，字亨之，時分别爲黄州知州、通判。

[2]〔孟嘉句與下公獨句〕兩句見《晉書·孟嘉傳》：“嘉好酣飲，愈多不亂。温（桓温，孟嘉爲其參軍）問嘉：‘酒有何好，而卿嗜之？’嘉曰：‘公未得酒中趣耳。’”

[3]〔徐邈句與下臣今句〕兩句見《三國志·魏志·徐邈傳》：徐邈爲尚書郎，“時科禁酒，而邈私飲，至於沉醉。校事趙達問以曹事，邈曰：‘中聖人！’達白之太祖（曹操），太祖甚怒。度遼將軍鮮于輔進曰：‘平日醉客謂酒清者爲聖人，濁者爲賢人，邈性修慎，偶醉言耳。’竟坐得免刑。”後曹丕稱帝時，問他：“頗復中聖人不？”他答曰：“時復中之！”

[4]〔風流句〕指孟嘉。《晉書·孟嘉傳》：太尉庾亮正旦大會江州人士，孟嘉“坐次甚遠”，豫章太守褚裒“問亮：‘聞江州有孟嘉，其人何在？’亮曰：‘在坐，卿但自覓。’裒歷觀，指嘉謂亮曰：‘此君小異，將無是乎？’亮欣然而笑。”又陶淵明《晉故征西大將軍長史孟府君（嘉）傳》，高陽許詢“嘗乘船近行，適逢君（孟嘉）過，嘆曰：‘都邑美士，吾盡識之，獨不識此人。唯聞中州有孟嘉者，將非是乎？’”

[5]〔通介句〕指徐邈。《三國志·魏志·徐邈傳》，盧欽著書，推崇徐邈“志高行絜”，“或問欽：‘徐公當武帝之時，人以爲通；自在涼州及還京師，人以爲介，何也？’欽答曰：‘往者毛孝先、崔季珪等用事，貴清素之士，於是皆變易車服以求名高，而徐公不改其常，故人以爲通；比來天下奢靡，轉相倣效，而徐公雅尚自若，不與俗同。故前日之通，乃今日之介也，是世人之無常而徐公之有常也。’”此詩調侃孟、徐二人，故用同姓古人事，一、三、五句用孟嘉典，二、四、六句用徐邈典，中二聯分承首聯，章法獨創。

[6]〔二子二句〕言外指徐、孟二人“不飲酒”，不同先人；而風流品德却同乃祖。獨醒，用《楚辭·漁父》“衆人皆醉我獨醒”語。

【評箋】　《苕溪漁隱叢話·前集》卷九：“《漫叟詩話》云：‘杜詩有“自天題處濕，當暑着來清”，自天當暑，乃全語也。東坡詩云：“公獨未知其趣耳，臣今時復一中之。”可謂青出於藍。’苕溪漁隱曰：東坡此詩‘不止天生此對，其全篇用事親切，尤爲可喜……皆徐、孟二人事也。’”

韋居安《梅磵詩話》卷上：“詩人喜用全語。東坡戲徐君猷、孟亨之皆不飲酒詩云：‘公獨未知其趣耳，臣今時復一中之。’近世王才臣詩云：‘歸去來兮覺今是，不知我者謂何求。’……下語皆渾然天成，然非詩之正體。”

汪師韓《蘇詩選評箋釋》卷三：“因姓援古以爲着題，古人所有也。只咏孟嘉、徐邈二人事，承説到底，章法獨創，後人亦未見有效之者。”

查慎行《初白庵詩評》卷中：“中二聯兩兩分承起句，章法獨創。”卷下又云：“用兩人事實作兩聯，天成好對仗。首尾一意反覆，章法新奇。”

紀批（卷二一）：“小品自佳。”“此種從姓起義，恰有孟、徐二酒事佐之，又不以切姓爲嫌。”