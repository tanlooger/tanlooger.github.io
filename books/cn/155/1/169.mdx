---
---
---
title: 海南人不作寒食，而以上巳上冢，予攜一瓢酒，尋諸生，皆出矣，獨老符秀才在，因與飲至醉，符盡儋人之安貧守静者也
---



海南人不作寒食，而以上巳上冢，予攜一瓢酒，尋諸生，皆出矣，獨老符秀才在，因與飲至醉，符盡儋人之安貧守静者也[1]


老鴉銜肉紙飛灰[2]，萬里家山安在哉？蒼耳林中太白過[3]，鹿門山下德公回[4]。管寧投老終歸去[5]，王式當年本不來[6]。記取城南上巳日，木棉花落刺桐開。

[1]紹聖五年（1098）作。上巳，古時以陰曆三月上旬巳日爲“上巳”，魏晉後改爲三月三日。老符，符林。

[2]〔老鴉句〕見前《寒食雨》詩注。

[3]〔蒼耳句〕指李白及其《尋魯城北范居士，失道，落蒼耳中，見范置酒摘蒼耳作》。此以李白自喻。

[4]〔鹿門句〕《後漢書·逸民傳》：“龐公者，南郡襄陽人也。居峴山之南，未嘗入城府”，“後遂攜其妻子登鹿門山，因采藥不反”。唐李賢注引《襄陽記》曰：“（司馬）德操年少德公十歲，兄事之，呼作龐公，故俗人遂謂龐公是德公名，非也。”此以德公喻符林。

[5]〔管寧句〕見前《十月二日初到惠州》詩注。此以管寧自喻。

[6]〔王式句〕《漢書·王式傳》王式被任爲博士，“諸大夫博士，共持酒肉勞式”，獨有博士江公妬忌王式，故意令人演奏《驪駒》表示逐客。王式不快，“讓諸生曰：‘我本不欲來，諸生强勸我，竟爲竪子所辱！’遂謝病免歸。”此以王式喻符林，謂是蘇軾主動找符林會飲。

【評箋】　方回《瀛奎律髓》卷一六：“坡詩間架宏大，不可步驟，豈許用晦（許渾）四句裝景所可及與？此詩首尾四句言景，中四句用事，又未若移易中間四句、兩用事兩言景爲佳也。”

馮舒駁云：“第二句亦不專景。詩本隨人作，只要文理通耳，何嘗有情景硬局。”（《瀛奎律髓》批語）

馮班駁云：“東坡無所不可，如此便板斂。”（同上）

紀昀《瀛奎律髓刊誤》卷一六駁云：“前後景而中言情，正是變化。此又板法律東坡，與前後所説自相矛盾。”又云：“四句古人名，礙格。”（又見紀批《蘇文忠公詩集》卷四二）