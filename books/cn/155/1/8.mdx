---
---
---
title: 真興寺閣
---



真興寺閣[1]


山川與城郭，漠漠同一形[2]；市人與鴉鵲，浩浩同一聲。此閣幾何高？何人之所營？側身送落日，引手攀飛星[3]。當年王中令[4]，斫木南山赬[5]。寫真留閣下，鐵面眼有稜。身强八九尺，與閣兩峥嶸。古人雖暴恣，作事今世驚。登者尚呀喘，作者何以勝？曷不觀此閣，其人勇且英[6]。

[1]真興寺閣，宋鳳翔節度使王彦超所建，在鳳翔城中。

[2]〔山川二句〕杜甫《同諸公登慈恩寺塔》：“俯視但一氣，焉能辨皇州？”此兩句用其意境而不襲字句。《甌北詩話》卷五：“坡詩放筆快意，一瀉千里，不甚鍛鍊。如少陵《登慈恩寺塔》云：‘俯視但一氣，焉能辨皇州？’以十字寫塔之高，而氣象萬千。東坡《真興寺閣》云：‘山川與城郭，漠漠同一形；市人與鴉鵲，浩浩同一聲。’以二十字寫閣之高，尚不如少陵之包舉。此鍊不鍊之異也。”

[3]〔引手句〕舊注引楊億幼時所作《登樓》詩云：“危樓高百尺，手可摘星辰。不敢高聲語，恐驚天上人。”（見《古今詩話》）謂是蘇詩此句出處。但《侯鯖録》卷二、《西清詩話》卷中謂此乃李白詩，首二句作“夜宿峯頂寺，舉手捫星辰”。（《侯鯖録》原注：或謂王禹偁所作。）《竹坡詩話》亦疑或李白所作，或託名李白之作。

[4]〔王中令〕《宋史·王彦超傳》：王彦超在北周和宋初兩度任鳳翔節度使，“宋初，加兼中書令”，故稱王中令。

[5]〔赬（chēng）〕紅色。指山色。

[6]〔勇且英〕李白《送張遥之壽陽幕府》：“張子勇且英。”蘇軾用其字面。

【評箋】　汪師韓《蘇詩選評箋釋》卷一：“蒼蒼莽莽，意到筆隨。中間‘側身送落日，引手攀飛星’十字，奇警奪目，可與老杜‘七星在北户，河漢聲西流’相匹敵。”

紀批（卷四）評開端四句：“奇恣縱横，不可控制。”“他手即有此摹寫，亦必數句裝頭。”

陳衍《宋詩精華録》卷二：“此坡公五古之以健勝者。”