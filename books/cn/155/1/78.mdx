---
---
---
title: 李思訓畫長江絶島圖
---



李思訓畫長江絶島圖[1]


山蒼蒼，水茫茫，大孤小孤江中央[2]。崖崩路絶猿鳥去[3]，惟有喬木攙天長。客舟何處來？棹歌中流聲抑揚。沙平風軟望不到，孤山久與船低昂[4]。峩峩兩煙鬟，曉鏡開新妝。舟中賈客莫漫狂，小姑前年嫁彭郎[5]。

[1]元豐元年（1078）作。李思訓，唐著名畫家，善山水樹石，是我國山水畫“北宗”創始人。曾官左（一作右）武衛大將軍，世稱李將軍。

[2]〔大孤小孤〕大孤山在江西九江市東南鄱陽湖中，四面洪濤，一峯獨峙；小孤山在江西彭澤縣北、安徽宿松縣東南，屹立江中，與大孤山遥遥相對。

[3]〔崖崩句〕謂山峻路險，連猿鳥也不能停留。

[4]〔沙平二句〕參看前《出潁口初見淮山，是日至壽州》詩注。

[5]〔峩峩四句〕前二句以女子髮髻比喻大小孤山的峯巒（小孤山又俗名髻山），又以曉鏡比喻江面和湖面；後二句更利用民間傳説，用諧聲雙關的手法，把比喻再加引申。小姑，指小孤山；彭郎，指澎浪磯。歐陽修《歸田録》卷二：“世俗傳訛，惟祠廟之名爲甚”，“江南有大小孤山，在江水中，嶷然獨立，而世俗轉‘孤’爲‘姑’。江側有一石磯，謂之澎浪磯，遂轉爲彭郎磯，云彭郎者，小姑壻也。”（又見宋袁文《甕牖閒評》卷三。另《能改齋漫録》卷五引《歸田録》後，又引南唐陳致雍《曲臺奏議集》中請改大姑、小姑廟之婦女神像疏。）

【評箋】　紀批（卷一七）：“綽有興致。惟末二句佻而無味，遂似市井惡少語，殊非大雅所宜。”

方東樹《昭昧詹言》卷一二：“神完氣足，遒轉空妙。”