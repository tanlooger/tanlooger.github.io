---
---
---
title: 壽星院寒碧軒
---



壽星院寒碧軒[1]


清風肅肅摇窗扉，窗前修竹一尺圍。紛紛蒼雪落夏簟，冉冉緑霧沾人衣。日高山蟬抱葉響，人静翠羽穿林飛。道人絶粒對寒碧，爲問鶴骨何緣肥[2]？

[1]壽星院，在杭州葛嶺下，院中有寒碧軒、此君軒、觀台、盃泉，蘇軾皆有詩吟詠。宋潛説友《咸淳臨安志》卷七九，記壽星院有石刻，蘇軾自書此詩，後云：“僕在黄州，偶思壽星竹軒作此詩。今緑以遺通悟師。元祐五年十一月，東坡居士書。”（一説，石刻作“五年五月十二日”。）此詩舊注均繫在元祐五年蘇軾第二次在杭州任知州時，實係作者手書之年；其作年應在黄州，故移於此。

[2]〔道人二句〕戲謔之語。意謂道士絶食修煉，何故肥胖？絶粒，猶辟穀，道士以摒除火食、不進米穀爲一種修煉方法。

【評箋】　周必大《二老堂詩話》：“蘇文忠公詩，初若豪邁天成，其實關鍵甚密。再來杭州《壽星院寒碧軒》詩，句句切題而未嘗拘。其云：‘清風肅肅……’，‘寒’‘碧’各在其中；第五句‘日高山蟬抱葉響’，頗似無意，而杜詩云：‘抱葉寒蟬静’，并葉言之，‘寒’亦在中矣；‘人静翠羽穿林飛’固不待言；末句却説破，‘道人絶粒對寒碧，爲問鶴骨何緣肥’，其妙如此。”

紀批（卷三二）：“渾成脱灑。前六句有杜意，後二句是本色。”