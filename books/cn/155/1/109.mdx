---
---
---
title: 南堂五首
---



南堂五首[1]


江上西山半隱堤，此邦臺館一時西。南堂獨有西南向，臥看千帆落淺溪。

暮年眼力嗟猶在，多病顛毛却未華。故作明牕書小字，更開幽室養丹砂。[2]

他時夜雨困移牀，坐厭愁聲點客腸。一聽南堂新瓦響，似聞東塢小荷香[3]。

山家爲割千房蜜，稚子新畦五畝蔬。更有南堂堪著客，不憂門外故人車[4]。

掃地焚香閉閣眠，簟紋如水帳如煙。客來夢覺知何處？掛起西牕浪接天[5]。

[1]元豐六年（1083）作。南堂，在黄州南臨臯亭，俯臨長江。（蘇軾有另一南堂在惠州。）蘇轍《次韻子瞻新葺南堂五絶》其二：“旅食三年已是家，堂成非陋亦非華。”是其家居之所。

[2]〔更開句〕蘇軾《與王定國書》：“近有人惠大丹砂少許，光彩甚奇，固不敢服。然其人教以養火，觀其變化，聊以悦神度日。”

[3]〔一聽二句〕因雨足而聯想到荷花盛開，香氣四溢，亦舉因引果法。

[4]〔不憂句〕《漢書·陳平傳》：陳平“家乃負郭窮巷，以席爲門，然門外多長者車轍”。這裏化用此典。

[5]此第五首又見《淮海集·後集》卷二，題作《無題》。