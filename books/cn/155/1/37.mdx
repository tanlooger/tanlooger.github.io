---
---
---
title: 法惠寺横翠閣
---



法惠寺横翠閣[1]


朝見吴山横，暮見吴山縱[2]。吴山故多態，轉折爲君容[3]。幽人起朱閣，空洞更無物。惟有千步岡，東西作簾額[4]。春來故國歸無期，人言秋悲春更悲[5]。已泛平湖思濯錦，更見横翠憶峨眉[6]。雕欄能得幾時好？不獨憑欄人易老。百年興廢更堪哀，懸知草莽化池臺[7]。遊人尋我舊遊處，但覓吴山横處來[8]。

[1]熙寧六年（1073）作。法惠寺，舊名興慶寺，五代吴越王錢氏所建，宋初改名法惠寺。

[2]〔朝見二句〕清晨看山清晰，横亘如帶；傍晚看山隱約，只見高聳成堆。吴山，一名胥山，在杭州城内東南。

[3]〔吴山二句〕言吴山以多姿多態爲游人獻勝。蘇軾《次韻答馬忠玉》亦有“祗有西湖似西子，故應宛轉爲君容”句。

[4]〔惟有二句〕承上言閣中無物，只有千步岡（吴山）横亘東西，宛如寺閣的窗簾。暗點閣名“横翠”。

[5]〔秋悲〕一作“悲秋”。宋玉《九辯》起句云：“悲哉秋之爲氣也。”

[6]〔已泛二句〕《韻語陽秋》卷一三：“白樂天《九江春望詩》云：‘鑪煙豈異終南色，盆草寧殊渭北春’，蓋不忘蔡渡舊居也。老杜《偶題》云：‘故山迷白閣，秋水憶黄陂’，蓋不忘秦中舊居也。東坡《横翠閣》詩云：‘已見西湖懷濯錦，更看横翠憶峨眉’，殆亦此意。”濯錦，濯錦江，即錦江，岷江分支之一，在今四川成都平原。傳説古人於此濯錦，較他水鮮明，故名。

[7]〔草莽化池臺〕爲“池臺化草莽”的倒裝。

[8]此詩前八句五言寫景，後十句七言抒發鄉思難遣、人世易變之慨。

【評箋】　汪師韓《蘇詩選評箋釋》卷二：“作初唐體，清麗芊眠，神韻欲絶。”

紀批（卷九）：“短峭而雜以曼聲，使人愴然易感。”