---
---
---
title: 十一月二十六日松風亭下梅花盛開
---



十一月二十六日松風亭下梅花盛開[1]


春風嶺上淮南村，昔年梅花曾斷魂[2]。豈知流落復相見，蠻風蜑雨愁黄昏[3]。長條半落荔支浦，臥樹獨秀桄榔園。豈惟幽光留夜色，直恐冷艷排冬温。松風亭下荆棘裏，兩株玉蕊明朝暾[4]。海南仙雲嬌墮砌，月下縞衣來叩門。酒醒夢覺起繞樹，妙意有在終無言。先生獨飲勿歎息，幸有落月窺清尊[5]。

[1]紹聖元年（1094）作。松風亭，在惠州嘉祐寺附近。蘇軾有《松風亭記》。

[2]〔昔年句〕蘇軾自注：“予昔赴黄州，春風嶺上見梅花，有兩絶句。明年正月，往岐亭道上，賦詩云：‘去年今日關山路，細雨梅花正斷魂。’”兩絶句，指前《梅花二首》。“去年”兩句，見前《正月二十日往岐亭，郡人潘、古、郭三人送余于女王城東禪莊院》。《溪詩話》卷四：“用自己詩爲故事，須作詩多者乃有之”，即舉蘇軾此例。

[3]〔蠻風蜑雨〕惠州爲兄弟民族聚居之區，舊時賤視少數民族，蠻即其泛稱，蜑爲專名，即所謂“蜑子獠”。

[4]〔朝暾〕初升的太陽，見前《王維吴道子畫》。

[5]〔月下幾句〕託名柳宗元《龍城録》：“隋開皇中，趙師雄遷羅浮。一日，天寒日暮，在醉醒間，因憩僕車於松林間，酒肆傍舍見一女人，淡妝素服，出迓師雄。時已昏黑，殘雪對月色微明。師雄喜之，與之語，但覺芳香襲人，語言極清麗。因與之叩酒家門，得數杯，相與飲。少頃，有一緑衣童來，笑歌戲舞，亦自可觀。頃醉寢，師雄亦懵然，但覺風寒相襲。久之，時東方已白，師雄起視，乃在大梅花樹下，上有翠羽啾嘈相須（顧），月落參横，但惆悵而爾。”舊注常引此事。但張邦基《墨莊漫録》卷二：“近時傳一書曰《龍城録》，云柳子厚所作，非也。乃王銍性之僞爲之。其梅花鬼事，蓋遷就東坡詩‘月黑林間逢縞素’及‘月落參横’之句耳。”《朱子語類》卷一三八亦云：“柳子厚《龍城録》乃王性之輩所作。”《容齋隨筆》卷十《梅花横參》條云，此書“或以爲劉無言所作也”。

【評箋】　范正敏《遯齋閑覽》：“凡詩之咏物，雖平淡巧麗不同，要能以隨意造語爲工。東坡在嶺南有暾字韻詠梅詩，韻險而語工，非大手筆不能到也。”

汪師韓《蘇詩選評箋釋》卷六：“秀色孤姿，涉筆如融風彩靄。集中梅花詩，有以清空入妙者，如和秦觀梅花詩云‘竹外一枝斜更好’是好；有以使事傳神者，此詩‘海南仙雲嬌墮砌，月下縞衣來扣門’是也。”

紀批（卷三八）：“朱晦庵極惡東坡，獨此詩屢和不已，豈晉人所謂‘我見猶憐’也。”