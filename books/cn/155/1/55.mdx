---
---
---
title: 除夜野宿常州城外二首
---



除夜野宿常州城外二首[1]


行歌野哭兩堪悲，遠火低星漸向微。病眼不眠非守歲[2]，鄉音無伴苦思歸。重衾脚冷知霜重，新沐頭輕感髮稀。多謝殘燈不嫌客，孤舟一夜許相依[3]。

南來三見歲云徂[4]，直恐終身走道塗。老去伯看新曆日，退歸擬學舊桃符[5]。煙花已作青春意，霜雪偏尋病客鬚。但把窮愁博長健，不辭最後飲屠蘇[6]。

[1]熙寧六年（1073）作。是年十一月，蘇軾奉命往常州、潤州等地賑濟，至次年五月事畢返杭。

[2]〔病眼句〕白居易《除夜》：“病眼少眠非守歲”，蘇詩用成句，但改“少”爲“不”。

[3]〔多謝二句〕紀批（卷一一）：“言人則見嫌矣。”此首蘇軾有跋文云：“僕時三十九歲，潤州道中值除夜而作。後二十年在惠州守歲，録付過（蘇軾幼子）。”（《東坡題跋》卷三《書潤州道上詩》）按，是年蘇軾實爲三十八歲。

[4]〔南來句〕蘇軾於熙寧四年（1071）冬到杭州通判任，至作此詩時，已過三個除夕。

[5]〔老去二句〕紀批（卷一一）“三四（句）是到地宋格，在東坡不妨，一學之便入惡趣。”桃符：舊俗，元日用桃木寫神荼、鬱壘二神名，懸掛門旁以壓邪，稱桃符。《説郛》卷十引馬鑒《續事始》：“《玉燭寶典》曰：‘元日造桃板著户，謂之仙木……’即今之桃符也。其上或書神荼、鬱壘之字。”

[6]〔不辭句〕古俗：元日，家人先幼後長飲屠蘇酒。見南朝梁宗懍《荆楚歲時記》。《容齋隨筆·續筆》卷二《歲旦飲酒》條：“今人元日飲屠酥酒，自小者起，相傳已久，然固有來處。後漢李膺、杜密以黨人同繫獄，值元日，於獄中飲酒，曰：‘正旦從小起。’《時鏡新書》晉董勳云：‘正旦飲酒先從小者，何也？勳曰：“俗以小者得歲，故先酒賀之，老者失時，故後飲酒。”’《初學記》載《四民月令》云：‘正旦進酒次第，當從小起，以年小者起先。’”并舉白居易等詩句多例，末云：“東坡亦云‘但把窮愁博長健，不辭最後飲屠酥。’其義亦然。”參見《韻語陽秋》卷一九。蘇軾其時不足四十，自嘆老衰如此。