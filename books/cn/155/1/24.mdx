---
---
---
title: 臘日游孤山訪惠勤惠思二僧
---



臘日游孤山訪惠勤惠思二僧[1]


天欲雪，雲滿湖，樓臺明滅山有無[2]。水清出石魚可數，林深無人鳥相呼[3]。臘日不歸對妻孥，名尋道人實自娱。道人之居在何許？寶雲山前路盤紆[4]。孤山孤絶誰肯廬[5]，道人有道山不孤。紙窗竹屋深自暖，擁褐坐睡依團蒲。天寒路遠愁僕夫，整駕催歸及未晡[6]。出山迴望雲木合，但見野鶻盤浮圖[7]。兹游淡薄歡有餘，到家怳如夢蘧蘧[8]。作詩火急追亡逋[9]，清景一失後難摹。

[1]熙寧四年（1071）冬蘇軾到杭州通判任不久，訪惠勤等作此詩。作者《六一泉銘·敍》云：“予昔通守錢塘，見公（歐陽修）於汝陰而南。公曰：‘西湖僧惠勤甚文，而長於詩，吾昔爲《山中樂》三章以贈之。子閒於民事，求人於湖山間而不可得，則往從勤乎！’予到官三日，訪勤於孤山之下。”（《東坡題跋》卷三《跋文忠公送惠勤詩後》亦記此事，但云“到官不及月，以臘日見勤於孤山下”。）臘日，舊時臘祭之日。漢代以冬至後第三個戌日爲臘日。南朝梁宗懍《荆楚歲時記》：“十二月八日爲臘日。”《舊唐書·禮儀志》五：唐“以辰日臘”。宋仍用漢臘。《宋史·禮志六·臘》：“建隆初，以有司言：‘周木德，木生火，宜以火德王，色尚赤。’遂以戌日爲臘。”姚寬《西溪叢語》卷下亦云：“國朝用漢臘，蓋冬至後第三戌火墓日也，是爲臘。”（參看江少虞《宋朝事實類苑》卷一八《蜡臘》條）按，熙寧四年十一月二十八日冬至，第三戌日爲十二月二十四日。以“到官三日”推之，則蘇軾到杭時在十二月二十一日；以“到官不及月”推之，則在十一月下旬以後。舊譜均定于十一月，而王文誥誤認臘日爲十二月初一，又據“到官三日”推之，定爲十一月二十八日，實未加深考。（《蘇詩編注集成總案》卷七）惠勤、惠思，皆餘杭人，兩詩僧。此詩“孥”、“蘧”等皆爲險韻，作者却自作和詩三篇。

[2]〔樓臺句〕杜甫《雨》：“明滅洲景微，隱見巖姿露。”王維《漢江臨泛》：“江流天地外，山色有無中。”這寫天氣陰沉，樓臺山巒依稀模糊，似有若無。

[3]〔鳥相呼〕一作“鳥自呼”，則謂鳥鳴如自呼其名。

[4]〔寶雲山〕五代吴越王錢氏建寶雲寺，在西湖之北，寺中有寶雲菴山。

[5]〔孤絶〕孤山因獨立一峯、旁無他山聯結而得名，故云孤絶。

[6]〔晡（bū）〕申時，黄昏時。

[7]〔出山二句〕紀批（卷七）：“與‘但見烏帽出復没’（見前《辛丑十一月十九日既與子由别於鄭州西門之外》詩）同一寫法。”浮圖，塔。

[8]〔到家句〕怳，同“恍”，恍忽。夢蘧蘧（qú qú），《莊子·齊物論》：“昔者莊周夢爲蝴蝶，栩栩然蝴蝶也。自喻（愉快）適志與，不知周也。俄然覺，則蘧蘧然周也。”蘧蘧，夢醒後驚動之貌。

[9]〔作詩句〕何文焕《歷代詩話考索》：“齊諸暨令袁嘏，自詫‘詩有生氣，須捉著，不爾便飛去’。此語雋甚！坡仙云：‘作詩火急追亡逋。’似從此脱化。”

【評箋】　汪師韓《蘇詩選評箋釋》卷一：“結句‘清景’二字，一篇之大旨。雲雪樓臺，遠望之景；水清林深，近接之景。未至其居，見盤紆之山路；既造其屋，有坐睡之蒲團。至於僕夫整駕，迴望雲山，寒日將晡，宛焉入畫。‘野鶻’句於分明處寫出迷離，正與起五句相對照。又以‘歡有餘’應前‘實自娱’，語語清景，亦語語自娱。而道人有道之處，已於言外得之。栩栩欲仙，何必滌筆於冰甌雪椀。”

紀批（卷七）：“忽叠韻，忽隔句韻，音節之妙，動合天然，不容湊拍。其源出於古樂府。”