---
---
---
title: 送頓起
---



送頓起[1]


客路相逢難，爲樂常不足。臨行挽衫袖，更賞折殘菊[2]。佳人亦何念，悽斷陽關曲。酒闌不忍去，共接一寸燭。留君終無窮，歸駕不免促。岱宗已在眼[3]，一往繼前躅。天門四十里[4]，夜看扶桑浴[5]。回頭望彭城，大海浮一粟[6]。故人在其下，塵土相豗蹴[7]。惟有黄樓詩，千古配淇澳[8]。

[1]元豐元年（1078）作。頓起，鄆城人。時來徐州考試徐沂舉人後離去。

[2]〔更賞句〕因在重陽節後，故云“折殘菊”。

[3]〔岱宗〕即泰山。頓起時赴兗州，詩即推測他往游泰山。

[4]〔天門〕指南天門，在泰山頂。〔四十里〕約指從泰山脚至南天門之距離。

[5]〔夜看句〕指拂曉看日出。扶桑，見前《王維吴道子畫》詩注。

[6]〔大海句〕指登高鳥瞰下之彭城。《前赤壁賦》：“寄蜉蝣于天地，渺滄海之一粟”，則喻人類之渺小，用法有别。

[7]〔豗蹴（huī cù）〕形容塵土混雜相擊貌。

[8]〔惟有二句〕蘇軾自注：“頓有詩記黄樓本末。”《淇澳（yù）》，《詩·衛風》篇名，《詩序》以爲此詩是衛人“美武公（周平王卿士）之德”而作。自“岱宗”句以下，言頓起從泰山之巔回望徐州，只見俗塵紛紜，惟有《黄樓詩》足以名垂千古。

【評箋】　紀批（卷一七）：“從對面一邊着筆，景中有情，情中有景，將兩地兩人，鎔成一片，筆力奇絶。末兩句收得少促，與上文亦不甚貫，遂爲白璧之瑕。”