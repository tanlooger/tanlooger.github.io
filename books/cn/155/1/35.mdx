---
---
---
title: 贈孫莘老七絶（選三）
---




贈孫莘老七絶[1]（選三）



嗟予與子久離羣，耳冷心灰百不聞。若對青山談世事，當須舉白便浮君[2]。

天目山前緑浸裾，碧瀾堂上看銜艫[3]。作隄捍水非吾事，閒送苕溪入太湖[4]。

夜來雨洗碧巑岏[5]，浪湧雲屯遶郭寒。聞有弁山何處是[6]，爲君四面意求看。

[1]原共七首，選第一、二、三首。熙寧五年（1072）作。孫覺，字莘老，高郵人。時任湖州知州。

[2]〔若對二句〕《烏臺詩案》：“熙寧五年十二月作詩，因任杭州通判日，蒙運司差往湖州相度隄堰利害，因與湖州知州孫覺相見。軾作詩與孫覺云：‘若對青山談世事，直須舉白便浮君。’軾是時約孫覺并坐客，如有言及時事者，罰一大盞。雖不指時事，是亦軾意言時事多不便，更不可説，説亦不盡。”白，大白，酒杯名。浮，罰酒（亦引申爲滿飲）。

[3]〔碧瀾堂〕即湖州州治的霅溪館。〔銜艫〕船船相銜，表示船多。

[4]〔作隄二句〕《東都事略》卷九二《孫覺傳》：孫覺“徙湖州，松江隄爲民患，覺易以石，高一尋有奇，長百餘里，隄下悉爲良田”。蘇軾往湖州相度隄岸即此事，詩却以反語出之。《烏臺詩案》：“不合云‘作堤捍水非吾事，閒送苕溪入太湖’。軾爲先曾言水利不便，却被轉運司差相度隄垾。軾本非興水利之人，似譏諷時世與昔不同，而水利不便而然也。”

[5]〔巑岏（cuán wán）〕山形尖鋭高大貌。

[6]〔弁山〕以山形如弁（帽子）故名。一作卞山。程大昌《演繁露》卷一《卞山》條云：“湖州卞山其形嵯峨，略如弁狀。故東坡初至湖詩曰：‘聞有卞山何處是？爲君四面意求看。’”又云：“卞、弁古蓋通用矣。”