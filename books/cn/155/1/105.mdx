---
---
---
title: 寒食雨二首
---



寒食雨二首[1]


自我來黄州，已過三寒食[2]。年年欲惜春，春去不容惜。今年又苦雨，兩月秋蕭瑟[3]。臥聞海棠花，泥汙燕脂雪[4]，暗中偷負去，夜半真有力[5]。何殊病少年，病起頭已白[6]。

春江欲入户，雨勢來不已，小屋如漁舟，濛濛水雲裏。空庖煑寒菜[7]，破竈燒溼葦，那知是寒食？但見烏銜紙[8]。君門深九重，墳墓在萬里[9]。也擬哭途窮，死灰吹不起[10]！

[1]元豐五年（1082）作。今存蘇軾手書此二詩墨蹟。寒食，梁代宗懍《荆楚歲時記》：“去冬節一百五日，即有疾風甚雨，謂之寒食（隋松公瞻注：據歷合在清明前二日，亦有去冬至一百六日），禁火三日。”

[2]〔三寒食〕蘇軾於元豐三年二月到黄州，至作此詩時已過三個寒食節。

[3]〔兩月句〕謂春雨連綿兩月，氣候一如秋季。

[4]〔燕脂雪〕指海棠花瓣。從杜甫《曲江對雨》“林花着雨燕脂濕”化出。

[5]〔暗中二句〕《莊子·大宗師》：“藏舟於壑，藏山於澤，謂之固矣。然而夜半有力者負之而走，昧者不知也。”此處言海棠被造物主暗中背去，實謂花謝。

[6]〔何殊二句〕喻海棠之被淫雨摧殘，猶如少年病後變成白髮老人。何殊，無異。

[7]〔寒菜〕原特指冬季之菜，此係泛指。

[8]〔那知二句〕因見烏鴉啣取墳前燒剩之紙錢，才悟已是寒食節。寒食墓祭焚燒紙錢之俗，唐時已盛。如王建《寒食行》：“三日無火燒紙錢，紙錢那得到黄泉。”張籍《北邙行》：“寒食家家送紙錢，烏鳶作窠啣上樹。”

[9]〔君門二句〕君門有九重之深，欲歸無望；祖墳在萬里之遥，欲弔不能。

[10]〔也擬二句〕上句用阮籍典故。《晉書·阮籍傳》：阮籍“時率意獨駕，不由徑路，車迹所窮，輒慟哭而反”。杜甫《陪章留後侍御宴南樓得風字》：“此身醒復醉，不擬哭途窮。”下句用韓安國典故。《史記·韓長孺列傳》：“安國坐法抵罪，蒙（縣名）獄吏田甲辱安國。安國曰：‘死灰獨不復然乎？’田甲曰：‘然即溺之。’”這句又上承“烏銜紙”，切合寒食節特殊風光。兩句謂自己擬學阮籍途窮之哭，不作死灰復燃之望，以免再受迫害。

【評箋】　汪師韓《蘇詩選評箋釋》卷三：“二詩後作尤精絶。結四句固是長歌之悲，起四句乃先極荒涼之境，移村落小景以作官舍，情況大可想矣。”

賀裳《載酒園詩話》：“黄州詩尤多不羈，‘小屋如漁舟，濛濛水雲’一篇，最爲沉痛。”

陳衍《宋詩精華録》卷二：“與《鄆州新堂二首》（指《和鮮于子駿鄆州新堂月夜二首》）皆次首勝。”