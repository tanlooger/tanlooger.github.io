---
---
---
title: 和陶擬古九首（選一）
---




和陶擬古九首[1]（選一）



有客叩我門，繫馬門前柳[2]。庭空鳥雀散，門閉客立久。主人枕書臥[3]，夢我平生友。忽聞剥啄聲[4]，驚散一杯酒。倒裳起謝客，夢覺兩愧負。坐談雜今古，不答顔愈厚[5]。問我何處來，我來無何有[6]！

[1]蘇軾在元祐七年於揚州始作《和陶飲酒二十首》，後在惠州、儋州“盡和其詩”（《和陶歸園田居六首》小引），共一百多首。今選《和陶擬古九首》其一，以見一斑。黄庭堅《跋子瞻和陶詩》云：“子瞻謫嶺南，時宰欲殺之。飽吃惠州飯，細和淵明詩。彭澤千載人，東坡百世士。出處雖不同，風味乃相似。”關於“和陶詩”的評價，歷來亦有不同。蘇轍《子瞻和陶淵明詩集引》：“東坡先生謫居儋耳”，“獨喜爲詩，精深華妙，不見老人衰憊之氣。是時轍亦遷海康，書來告曰：‘古之詩人有擬古之作矣，未有追和古人者也。追和古人則始於東坡。吾於詩人無所甚好，獨好淵明之詩。……吾前後和其詩，凡百數十篇，至其得意，自謂不甚愧淵明。’”又云，蘇軾貶後，“其學日進，沛然如川之方至，其詩比杜子美、李太白爲有餘，遂與淵明比轍。”洪邁《容齋隨筆·三筆》卷三《東坡和陶詩》條引本詩，謂與陶潛原作，“二者金石合奏，如出一手，何止子由所謂遂與比轍者哉！”王若虚《滹南詩話》卷中：“東坡和陶詩，或謂其終不近，或以爲實過之，是皆非所當論也。渠亦因彼之意以見吾意云爾，曷嘗心競而較其勝劣邪！故但觀其眼目旨趣之何如，則可矣。”王説持平有據。他又批評蘇軾“集中次韻者幾三之一，雖窮極技巧，傾動一時，而害於天全者多矣。使蘇公而無此，其去古人何薳哉！”亦擊中要害。

[2]〔繫馬句〕用白居易《留李固言詩》“繫馬門前柳”成句。

[3]〔枕書臥〕白居易《秘書後廳》“白頭老監枕書眠”。蘇軾《孔毅父以詩戒飲酒，問買田且乞墨竹，次其韻》：“枕書睡熟呼不起。”

[4]〔剥啄聲〕敲門聲。韓愈《剥啄行》：“剥剥啄啄，有客至門，我不出應，客去而嗔。”蘇軾《次韻黄魯直寄題郭明父府推潁州西齋二首》其一：“樹頭啄木常疑客。”

[5]〔不答句〕《詩·小雅·巧言》：“巧言如簧，顔之厚矣。”此反用其意。

[6]〔問我二句〕無何有，典出《莊子·應帝王》，見前《次韻王定國南遷回見寄》詩注。紀批（卷四二）：“結二句調用劉隨州。然劉語覺峭拔，此覺近佻，非古人淳厚氣象。由全篇體格不同也。”

【評箋】　王文誥《蘇文忠公詩編注集成》卷四一：“在《文選》諸賦奪胎，脱浄《客嘲》《賓戲》之跡。”