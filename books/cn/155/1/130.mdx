---
---
---
title: 武昌西山
---



武昌西山[1]


春江渌漲蒲萄醅[2]，武昌官柳知誰栽[3]？憶從樊口載春酒[4]，步上西山尋野梅。西山一上十五里，風駕兩腋飛崔嵬。同游困臥九曲嶺[5]，褰衣獨到吴王臺[6]。中原北望在何許，但見落日低黄埃。歸來解劍亭前路[7]，蒼崖半入雲濤堆。浪翁醉處今尚在[8]，石臼抔飲無樽罍[9]。爾來古意誰復嗣，公有妙語留山隈。至今好事除草棘，常恐野火燒蒼苔。當時相望不可見[10]，玉堂正對金鑾開[11]。豈知白首同夜直，臥看椽燭高花摧。江邊曉夢勿驚斷，銅環玉鎖鳴春雷。山人帳空猿鶴怨，江湖水生鴻雁來。請公作詩寄父老，往和萬壑松風哀。

[1]詩前有自序云：“嘉祐中，翰林學士承旨鄧公聖求爲武昌令，常游寒溪西山，山中人至今能言之。軾謫居黄岡，與武昌相望，亦常往來溪山間。元祐元年十一月二十九日，考試館職，與聖求會宿玉堂，偶話舊事。聖求嘗作《元次山窪尊銘》刻之巖石，因爲此詩，請聖求同賦，當以遺邑人使刻之銘側。”武昌，今湖北鄂城縣。西山，一名樊山。鄧潤甫，字温伯，建昌人。後以字爲名，改字聖求。屬王安石變法派，哲宗親政時亦主張“紹述”熙寧變法。玉堂，翰林學士院的正廳。邑人，指王齊愈，字文甫。此詩有三十餘人唱和，蘇軾又作《西山詩和者三十餘人，再用前韻爲謝》。

[2]〔春江句〕《梁谿漫志》卷七《二州酒名》條：“東坡在齊安，有‘春江緑漲蒲萄醅’之句，靖康初元，韓子蒼舍人駒作守，有旨添賜郡釀，因名其庫曰‘蒲萄醅’。”蘇詩以酒色形容江水，此又轉爲酒庫專名。

[3]〔武昌官柳〕《晉書·陶侃傳》，陶侃鎮武昌時，“嘗課諸營種柳，都尉夏施盜官柳植於己門。侃後見，駐車問曰：‘此是武昌西門前柳，何因盜來此種？’施惶怖謝罪。”蘇軾《游武昌寒溪西山寺》詩：“無復陶公柳。”

[4]〔憶從句〕蘇軾友人潘彦明在樊口開酒店，蘇軾常渡江往訪。

[5]〔九曲嶺〕在西山南嶺，山路九折，故名。其上有九曲亭，蘇轍有《武昌九曲亭記》。

[6]〔吴王臺〕又稱吴王峴。顧祖禹《讀史方輿紀要》卷七六《樊山》下云：“在縣（武昌縣）西三里。……南有九曲嶺，九曲嶺下爲吴造峴，亦曰吴王峴。昔孫權於樊口，被風破船，鑿樊嶺而歸。”

[7]〔解劍亭〕王十朋注本卷一七引子仁（林敏功）曰：“解劍亭在武昌。先生嘗云：子胥渡江處也。”

[8]〔浪翁〕指元結。其《自釋》云：“天下兵興，逃亂入猗玗洞，始稱猗玗子；後家瀼濱，乃自稱浪士。”

[9]〔石臼句〕元結退居武昌樊水邊之郎亭山下時，作《抔樽銘》，其序云：“郎亭西乳有藂石，石臨樊水，漫叟（即元結）構石顛以爲亭，石有窊顛者，因修之以藏酒。士源（孟彦深）愛之，命爲抔樽。乃爲士源作《抔尊銘》。”銘文云：“時俗澆狡，日益僞薄。誰能抔飲，其守淳檏？”

[10]〔當時句〕以上回憶昔日之游，此句以下敍寫今日會宿翰林院情景。

[11]〔玉堂句〕因翰林院與金鑾殿相對，故云。

【評箋】　汪師韓《蘇詩選評箋釋》卷四：“述舊游，則中原迷於落日；敍會宿，則曉夢驚於江邊，互相鈎貫，情文相生，健筆圓機，開出劍南一派。”