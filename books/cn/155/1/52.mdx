---
---
---
title: 陌上花三首
---



陌上花三首[1]


陌上花開蝴蝶飛，江山猶是昔人非。遺民幾度垂垂老，游女長歌緩緩歸[2]。

陌上山花無數開，路人争看翠軿來[3]。若爲留得堂堂去[4]，且更從教緩緩回。

生前富貴草頭露，身後風流陌上花。已作遲遲君去魯[5]，猶教緩緩妾還家。

[1]題下蘇軾自序：“游九仙山，聞里中兒歌《陌上花》，父老云：吴越王妃每歲春必歸臨安，王以書遺妃曰：‘陌上花開，可緩緩歸矣。’吴人用其語爲歌，含思宛轉，聽之凄然。而其詞鄙野，爲易之云。”詩爲民歌加工之作，時在熙寧六年（1073）。吴越王妃，吴越王錢俶之妻。《新五代史·吴越世家》：宋興，吴越王錢俶“始傾其國以事貢獻。太祖皇帝時，俶嘗來朝，厚禮遣還國”。宋太祖時，錢俶經常朝宋，即爲此詩背景。直至宋太宗“太平興國三年，詔俶來朝，俶舉族歸於京師，國除”。

[2]此首紀昀（卷一〇）批云：“真有含思宛轉之意。”

[3]〔軿（píng）〕車幔，代指貴族婦女所乘有幃幔的車子。

[4]〔堂堂〕公然、决然。蘇軾《出城送客不及，步至溪上》：“會作堂堂去，何妨得得來。”唐薛能《春日使府寓懷二首》其一：“青春背我堂堂去，白髮欺人故故生。”

[5]〔已作句〕《孟子·盡心下》：“孔子之去魯，曰：‘遲遲吾行也，去父母國之道也。’”喻錢俶離杭朝宋。紀批（卷一〇）：“指錢俶歸朝之事，用事殊不倫。”

【評箋】　王士禛《漁洋詩話》：“五代時，吴越人物，不及南唐、西蜀之盛，而武肅王寄妃書云：‘陌上花開，可緩緩歸矣。’二語豔稱千古。”“東坡又演爲《陌上花》”，“晁无咎亦和八首”，“二公詩皆絶唱，入樂府，即《小秦王調》也”。