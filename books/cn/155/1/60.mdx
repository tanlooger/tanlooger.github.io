---
---
---
title: 和子由四首（選一）
---




送　春

送　春[1]


夢裏青春可得追，欲將詩句絆餘暉。酒闌病客惟思睡[2]，蜜熟黄蜂亦懶飛。芍藥櫻桃俱掃地[3]，鬢絲禪榻兩忘機[4]。憑君借取法界觀，一洗人間萬事非[5]。

[1]熙寧八年（1075）作。蘇轍時爲齊州（治所在今山東濟南）掌書記，曾作《次韻劉敏殿丞送春》詩。蘇軾作此爲和章，同時尚有其他三首，此爲第二首。

[2]〔酒闌四句〕紀批（卷一三）：“四句對得奇變，此對面烘託之法。”他在《瀛奎律髓刊誤》卷二六中亦云：“三四二句是對面烘染法，好在‘亦’字，上下鎔成一片。”《御選唐宋詩醇》卷三四：“‘酒闌’句是賦，‘蜜熟’句是比，對句却從上句生出，作手大家，即一屬對，不易測識如是。”

[3]〔芍藥句〕蘇軾自注：“病過此二物。”

[4]〔忘機〕汰盡謀算得失之權變心計。

[5]〔憑君二句〕蘇軾自注：“來書云：近看此書，余未嘗見也。”《法界觀》，指《法界觀門》，唐杜順著，全名《修大方廣佛華嚴法界觀門》，爲佛教華嚴宗重要著作之一。紀批（卷一三）：“上句五仄落脚，下句萬字宜用平聲。”

【評箋】　《瀛奎律髓》卷二四：“‘酒闌病客惟思睡’，我也，情也；‘蜜熟黄蜂亦懶飛’，物也，景也；‘芍藥櫻桃俱掃地’，景也；‘鬢絲禪榻兩忘機’，情也。一輕一重，一來一往，所謂四實四虚，前後虚實，又當何如下手？至此則如繫風捕影，未易言矣。坡妙年詩律頗寬，至晚年乃神妙流動。”（馮舒駁云：“大手自然不同，豈可以尋常蹊徑束之。”）