---
---
---
title: 江城子
---




别徐州

别徐州[1]





天涯流落思無窮。既相逢，却怱怱。攜手佳人，和淚折殘紅。爲問東風餘幾許？春縱在，與誰同！　　隋堤三月水溶溶[2]。背歸鴻[3]，去吴中。回首彭城，清泗與淮通。欲寄相思千點淚，流不到，楚江東。

[1]題一作《恨别》。元豐二年（1079）三月作，時蘇軾將移知湖州。

[2]〔隋堤〕隋代開通濟渠（引汴水入河，與淮水溝通），沿渠築堤，後稱隋堤。此爲設想途中舟行景色。

[3]〔背歸鴻〕蘇軾南下，大雁北歸，故謂“背”。

【評箋】　《蓼園詞選》：“按，彭城即徐州，泗水、汴水皆在焉。其形勝東接齊魯，北屬趙魏，南通江淮，西控梁楚。意此時東坡於彭城遇舊好、又别之而赴淮揚臨别贈言也。先從自己流落寫起，言舊好遇於彭城，又匆匆折殘紅以泣别，别後雖有春不能共賞矣。隋堤，汴堤也，通於淮，言我沿隋堤而下維揚，回望彭城，相去已遠，縱泗水流與淮通，而淚亦寄不到爲可傷也。楚江東，謂揚州，古稱‘吴頭楚尾’也，故曰吴中，又曰楚江東。”