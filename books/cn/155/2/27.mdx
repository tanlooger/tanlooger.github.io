---
---
---
title: 浣溪沙
---




游蘄水清泉寺，寺臨蘭溪，溪水西流。

游蘄水清泉寺，寺臨蘭溪，溪水西流。[1]

山下蘭芽短浸溪，松間沙路浄無泥[2]，蕭蕭暮雨子規啼[3]。　　誰道人生無再少？門前流水尚能西[4]，休將白髮唱黄鷄[5]。

[1]元豐五年（1082）三月作。蘄（qí）水，縣名，今湖北浠水縣。《東坡題跋》卷三《書清泉寺詞》：“黄州東南三十里爲沙湖，亦曰螺師店，余將買田其間，因往相田得疾。聞麻橋人龐安時（字安常），善醫而聾。安時雖聾而穎悟過人，以指畫字，不盡數字，輒了人深意。余戲之云：余以手爲口，君以眼爲耳，皆一時異人也。疾愈，與之同游清泉寺。在蘄水郭門外二里許，有王逸少洗筆泉，水極甘，下臨蘭溪，水西流。余作歌‘山下蘭芽短浸溪……’。是日，劇飲而歸。”（又見《東坡志林》卷一）

[2]〔松間句〕曾敏行《獨醒雜志》卷二：“徐公師川嘗言：東坡長短句有云：‘山下蘭芽短浸溪，松間沙路浄無泥’，白樂天詩云：‘柳橋晴有絮，沙路潤無泥’（按，見《三月三日祓禊洛濱》詩），‘浄’、‘潤’兩字，當有能辨之者。”

[3]〔子規〕杜鵑鳥。鳴聲淒婉，傳爲古代蜀帝杜宇之魂所化，故亦稱“杜宇”或“杜主”。古代詩詞中常借以抒寫覊旅之情。

[4]〔門前句〕《東坡題跋》卷三、《東坡志林》卷一引此句均作“君看流水尚能西”，君，指龐安時。《八月十五日看潮五絶》其三：“江邊身世兩悠悠，久與滄波共白頭。造物亦知人易老，故教江水向西流。”與此兩句意同。

[5]〔休將句〕白居易《醉歌》：“罷胡琴，掩秦瑟，玲瓏（指歌妓商玲瓏）再拜歌初畢。誰道使君不解歌，聽唱黄鷄與白日。黄鷄催曉丑時鳴，白日催年酉前没。腰間紅綬繫未穩，鏡裏朱顔看已失。玲瓏玲瓏奈老何，使君歌了汝更歌。”此典蘇軾常用，如《夜飲次韻畢推官》：“紅燭照庭嘶騕裊，黄鷄催曉唱玲瓏”；《次韻蘇伯固主簿重九日》：“只有黄鷄與白日，玲瓏應識使君歌”；《過密州次韻趙明叔、喬禹功》：“黄鷄催曉凄涼曲，白髮驚秋見在身”等。蘇詞此處反用其意，謂不要徒然自傷白髮，悲嘆衰老。其《浣溪沙》（雪頷霜髯不白驚）詞：“莫唱黄鷄并白髮”，《與宗同年飲》詩：“黄鷄催曉不須愁，老盡世人非我獨”等，亦皆反用。

【評箋】　先著《詞潔》卷一：“坡公韻高，故淺淺語覺不凡。”