---
---
---
title: 八聲甘州
---




寄參寥子

寄參寥子[1]





有情風萬里捲潮來，無情送潮歸。問錢塘江上，西興浦口[2]，幾度斜暉？不用思量今古，俯仰昔人非[3]。誰似東坡老，白首忘機。　　記取西湖西畔，正春山好處，空翠煙霏。算詩人相得，如我與君稀[4]。約它年、東還海道，願謝公雅志莫相違。西州路，不應回首，爲我沾衣[5]。

[1]元祐六年（1091）作。《苕溪漁隱叢話·後集》卷三九：“其詞（即本篇）石刻後東坡自題云：‘元祐六年三月六日。’余以《東坡先生年譜》考之，元祐四年知杭州，六年召爲翰林學士承旨，則長短句蓋此時作也。”蘇軾《參寥泉銘敍》：“其後七年（即元祐四年），予出守錢塘，參寥子在焉。明年，卜智果精舍居之。又明年，新居成，而予以寒食去郡。”此詞當是臨離杭州時寫給參寥的。前《予去杭十六年而復來，留二年而去。……》詩亦作於同一天（元祐六年三月六日）。傅榦注本題下尚有“時在巽亭”四字。巽亭，在杭州東南。《乾道臨安志》卷二：“南園巽亭，慶曆三年郡守蔣堂于舊治之東南建巽亭，以對江山之勝。”蘇舜欽《杭州巽亭》：“公自登臨闢草萊，赫然危構壓崔嵬。涼翻簾幌潮聲過，清入琴尊雨氣來”，蘇軾《次韻詹適宣德小飲巽亭》：“濤雷殷白晝”，是此亭能觀潮，與本篇起句相合。但王文誥《蘇詩總案》卷四一謂本篇作於紹聖四年；《蓼園詞選》又謂“此詞不過嘆其久於杭州，未蒙内召耳。次闋見人地相得，便欲訂終焉之意，未免有激之言，然語意自爾豪宕。”則在未“内召”之前。似於作時均未深考。參寥子，即僧道潛，見前《百步洪》詩注。

[2]〔西興〕見前《望海樓晚景五絶》詩注。

[3]〔俯仰句〕王羲之《蘭亭集序》：“向之所欣，俛仰之間，已爲陳迹。”

[4]〔算詩人幾句〕《白雨齋詞話》卷八評云：“寄伊鬱於豪宕，坡老所以爲高。”

[5]〔約它年幾句〕《晉書·謝安傳》：謝安雖爲大臣，“然東山之志始末不渝，每形於言色”。出鎮廣陵，病危還京，過西州門時，“自以本志不遂，深自慨失”。他死後，其外甥羊曇一次醉中過西州門，回憶往事，“悲感不已，以馬策扣扇，誦曹子建詩曰：‘生存華屋處，零落歸山丘。’慟哭而去”。此以謝、羊事爲喻，表達日後退隱杭州的夙願，并盼實現，以免知己抱憾。

【評箋】　《草堂詩餘正集》卷四：“伸紙書去，亭亭無染青蓮出池。”

鄭文焯《手批東坡樂府》：“突兀雪山，卷地而來，真似泉（錢）塘江上看潮時，添得此老胸中數萬甲兵，是何氣象雄且傑！妙在無一字豪宕，無一語險怪，又出以閒逸感喟之情，所謂骨重神寒，不食人間煙火氣者。詞境至此，觀止矣！”又云：“雲錦成章，天衣無縫，是作從至情流出，不假熨帖之工。”