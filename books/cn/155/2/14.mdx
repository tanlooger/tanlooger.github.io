---
---
---
title: 水調歌頭
---




丙辰中秋，歡飲達旦，大醉，作此篇兼懷子由。

丙辰中秋，歡飲達旦，大醉，作此篇兼懷子由。[1]

明月幾時有？把酒問青天[2]。不知天上宫闕，今夕是何年[3]。我欲乘風歸去，唯恐瓊樓玉宇，高處不勝寒[4]。起舞弄清影，何似在人間[5]！　　轉朱閣，低綺户，照無眠[6]。不應有恨，何事長向别時圓[7]！人有悲歡離合，月有陰晴圓缺，此事古難全。但願人長久[8]，千里共嬋娟[9]。

[1]丙辰，熙寧九年（1076）。

[2]〔明月二句〕屈原《天問》：“天何所沓？十二焉分？日月安屬？列星安陳？”李白《把酒問月》：“青天有月來幾時？我今停杯一問之。”此用屈原之意，李白之語。

[3]〔今夕句〕託名牛僧孺（或云，實韋瓘所作）《周秦行紀》：“香風引到大羅天，月地雲階拜洞仙。共道人間惆悵事，不知今夕是何年。”洪邁《容齋隨筆·續筆》卷一五《注書難》條，記紹興初，有傅洪秀才注蘇軾詞，不知此句出自《周秦行紀》。按，此句在中晚唐詩人中亦不少見，如戴叔倫《二靈寺守歲》：“不知今夕是何年”，吕巖《憶江南》（瑶池上）詞：“不知今夕是何年”等。此承上“明月幾時有”之提問，進而問天上爲“何年”。

[4]〔我欲三句〕瓊樓玉宇，指月宫。段成式《酉陽雜俎·前集》卷二：“翟天師名乾祐，峽中人。……曾於江岸與弟子數十玩月。或曰：‘此中竟何有？’翟笑曰：‘可隨吾指觀。’弟子中兩人見月規半天，瓊樓金闕滿焉。數息間，不復見。”另周密《癸辛雜識·前集》“游月宫”條記唐明皇游月宫事，亦可參看。不勝，禁受不住。此謂欲去月宫而畏寒不去，而其《念奴嬌·中秋》謂“便欲乘風，翻然歸去，何用騎鵬翼！水晶宫裏，一聲吹斷横笛”，則寫飛入月宫；其《中秋月寄子曲三首》之一謂“天風不相哀，吹我落瓊宫”，則寫從月宫降落。

[5]〔起舞二句〕李白《月下獨酌》：“我歌月徘徊，我舞影零亂。”參看前《中秋月寄子由三首》詩注、《少年游·潤州作，代人寄遠》詞注。何似在人間，謂月下起舞，清影隨人，彷彿不像在人間了。即《鐵圍山叢談》所記“坡爲起舞而顧問曰：‘此便是神仙矣！’”《蓼園詞選》所説“彷彿神魂歸去，幾不知身在人間也”之意，詳見〔評箋〕。

[6]〔轉朱閣三句〕寫月光移動照射，與其《中秋月寄子曲三首》之一“徘徊巧相覓，窈窕穿房櫳”同意。低綺户，指月光低射進雕花的門窗。《苕溪漁隱叢話·前集》卷五九：“先君嘗云：柳詞‘鰲山綵構蓬萊島’，當云‘綵締’，坡詞‘低綺户’，當云‘窺綺户’。兩字既改，其詞益佳。”其實蘇軾《洞仙歌》：“綉簾開，一點明月窺人”，已用“窺”字。照無眠，照無眠之人。一説照人無眠，照着有心事之人，使其不能入睡，亦可通。

[7]〔不應二句〕司馬光《温公詩話》：“李長吉歌‘天若有情天亦老’，人以爲奇絶無對。曼卿對‘月如無恨月長圓’，人以爲勍敵。”

[8]〔但願句〕趙彦衛《雲麓漫鈔》卷四，謂曾見蘇軾真蹟，此句作“但得人長久”，并云：“以此知前輩文章爲後人妄改亦多矣。”

[9]〔千里句〕參看前《中秋月寄子由三首》詩注。此意在抒寫相思的古詩賦中常見，除前引謝莊《月賦》“美人邁兮音塵闕，隔千里兮共明月”外，還有如孟郊《古怨别》“别後唯所思，天涯共明月”，許渾《懷江南同志》“唯應洞庭月，萬里共嬋娟”，《秋霽寄遠》“唯應待明月，千里與君同”等。蘇軾《十二月十七日夜坐達曉寄子由》亦云：“雷州别駕應危坐，跨海清光與子分。”

【評箋】　蔡絛《鐵圍山叢談》卷三：“歌者袁綯，乃天寶之李龜年也。宣和間，供奉九重，嘗爲吾言：東坡公昔與客游金山，適中秋夕，天宇四垂，一碧無際，加工流澒湧。俄月色如晝，遂共登金山山頂之妙高臺，命綯歌其《水調歌頭》曰：‘明月幾時有？把酒問青天。’歌罷，坡爲起舞，而顧問曰：‘此便是神仙矣！’吾謂文章人物，誠千載一時，後世安所得乎！”

《苕溪漁隱叢話·後集》卷三九：“中秋詞，自東坡《水調歌頭》一出，餘詞盡廢。”

張炎《詞源》卷下：此詞“清空中有意趣，無筆力者未易到”。

《坡仙集外紀》：“蘇軾於中秋夜，宿金山寺，作《水調歌頭》寄子由云……，神宗讀至‘瓊樓玉宇’二句，乃嘆曰：‘蘇軾終是愛君’，即量移汝州。”（《歷代詩餘》卷一一五引。此條又見楊湜《古今詞話》引《歲時廣記》）

董毅《續詞選》卷一：“忠愛之言，惻然動人。神宗讀‘瓊樓玉宇，高處不勝寒’之句，以爲終是愛君，宜矣。”

李冶《敬齋古今黈》卷八：“東坡《水調歌頭》：‘我欲乘風歸去，只恐瓊樓玉宇，高處不勝寒。起舞弄清影，何似在人間。’一時詞手，多用此格。如魯直云：‘我欲穿花尋路，直入白雲深處，浩氣展虹蜺。只恐花深裏，紅露濕人衣。’蓋效坡語也。近世閒閒老人（指趙秉文）亦云：‘我欲騎鯨歸去，只恐神仙官府，嫌我醉時真。笑拍羣仙手，幾度夢中身。’”

卓人月《古今詞統》卷一二評此詞：“畫家大斧皴，書家擘窠體也。”

劉熙載《藝概》卷四：“詞以不犯本位爲高。東坡《滿庭芳》‘老去君恩未報，空回首、彈鋏悲歌’，語誠慷慨，然不若《水調歌頭》‘我欲乘風歸去，又恐瓊樓玉宇，高處不勝寒’，尤覺空靈藴藉。”

先著《詞潔》卷三：“凡興象高即不爲字面礙。此詞前半自是天仙化人之筆，惟後半‘悲歡離合’、‘陰晴圓缺’等字，苛求者未免指此爲累。然再三讀去，摶捖運動，何損其佳？少陵《詠懷古迹》詩云：‘支離東北風塵際，漂泊西南天地間’，未常以‘風塵’、‘天地’、‘西南’、‘東北’等字窒塞，有傷是詩之妙。詩家最上一乘，固有以神行者矣，于詞何獨不然？”黄蓼園《蓼園詞選》：“按通首只是詠月耳。前闋是見月思君，言天上宫闕，高不勝寒，但彷彿神魂歸去，幾不知身在人間也。次闋言月何不照人歡洽，何似有恨，徧（偏）於人離索之時而圓乎？復又自解，人有離合，月有圓缺，皆是常事，惟望長久共嬋娟耳。纏綿惋惻之思，愈轉愈曲，愈曲愈深，忠愛之思，令人玩味不盡。”

王闓運《湘綺樓詞選》：“‘人有’三句，大開大闔之筆，亦他人所不能。”

鄭文焯《手批東坡樂府》：“發端從太白仙心脱化，頓成奇逸之筆。湘綺（王闓運）誦此詞，以爲此‘全’字韻可當三語掾（即‘人有’三句），自來未經人道。”（龍榆生《東坡樂府箋》卷一引，下同）

張德瀛《詞徵》卷一：“蘇子瞻《水調歌頭》前闋云：‘我欲乘風歸去，又恐瓊樓玉宇’，後闋云：‘月有陰晴圓缺，人有悲歡離合’（按，二句誤倒），宇、去、缺、合均叶短韻，人皆以爲偶合”，然經檢核韓无咎、蔡伯堅兩首詞，“乃知《水調歌頭》實有此一體也”。

沈雄《古今詞話·詞品》卷上：“《水調歌頭》間有藏韻者。東坡明月詞：‘我欲乘風歸去，惟恐瓊樓玉宇’，後段‘人有悲歡離合，月有陰晴圓缺’，謂之偶然暗合則可；若以多者證之，則問之箋體家，未曾立法于嚴也。”