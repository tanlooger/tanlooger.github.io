---
---
---
title: 西江月
---




平山堂

平山堂[1]





三過平山堂下[2]，半生彈指聲中[3]。十年不見老仙翁[4]，壁上龍蛇飛動[5]。　　欲弔文章太守，仍歌楊柳春風[6]。休言萬事轉頭空，未轉頭時皆夢[7]。

[1]元豐二年（1079）作。平山堂，在揚州大明寺側，歐陽修所建。釋德洪《石門題跋》卷二《跋東坡平山堂詞》：“東坡登平山堂，懷醉翁，作此詞。張嘉父謂予曰：時紅妝成輪，名士堵立，看其落筆置筆，目送萬里，殆欲仙去爾。”

[2]〔三過〕蘇軾於熙寧四年由京赴杭任通判，七年由杭移知密州，此次由徐移知湖州，三過揚州。

[3]〔彈指〕見前《過永樂，文長老已卒》詩注。

[4]〔十年〕蘇軾於熙寧四年謁見歐陽修於潁州，至此時凡九年，舉成數而言十年。

[5]〔壁上句〕指歐陽修在平山堂壁上留題的墨迹。

[6]〔欲吊二句〕歐陽修《朝中措·送劉仲原甫出守維揚》：“平山闌檻倚晴空，山色有無中。手種堂前垂柳，别來幾度春風？文章太守，揮毫萬字，一飲千鍾。行樂直須年少，尊前看取衰翁。”是爲“文章太守”、“楊柳春風”所本。

[7]〔休言二句〕“萬事轉頭空”爲白居易《自詠》詩“百年隨手過，萬事轉頭空”成句（蘇軾《次韻晁无咎學士相迎》亦有“齊歌萬事轉頭空”句），此又翻進一層，謂未轉頭時已是夢幻。