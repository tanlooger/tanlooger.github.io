---
---
---
title: 木蘭花令
---




次歐公西湖韻

次歐公西湖韻[1]





霜餘已失長淮闊，空聽潺潺清潁咽[2]。佳人猶唱醉翁詞，四十三年如電抹[3]。　　草頭秋露流珠滑，三五盈盈還二八[4]。與予同是識翁人，唯有西湖波底月[5]。

[1]元祐六年（1091）八月，蘇軾移知潁州。詞即作於其時。歐陽修《木蘭花令》（一本作《玉樓春》）原唱如下：“西湖南北煙波闊。風裏絲簧聲韻咽。舞餘裙帶緑雙垂，酒入香顋紅一抹。

杯深不覺琉璃滑。貪看六么花十八。明朝車馬各西東，惆悵畫橋風與月。”

[2]〔霜餘二句〕秋天淮河、潁水水落清淺，或其江面縮小，或其流聲轉低。

[3]〔四十三年〕歐陽修於皇祐元年（1049）知潁州，作《木蘭花令》詞，至此時正四十三年。

[4]〔三五句〕指十五、十六夜的月亮。謝靈運《怨曉月賦》：“昨三五兮既滿，今二八兮將缺”，亦嘆時光流駛。

[5]〔西湖〕指潁州西湖。《王直方詩話》：“杭州有西湖，而潁亦有西湖，皆爲游賞之勝，而東坡連守二州。……東坡到潁，有《謝執政啓》亦云：‘入參兩禁，每玷北扉之榮；出典二邦，輒爲西湖之長。”後貶惠州，有豐湖，亦名西湖。（參看《梁谿漫志》卷七《三處西湖》條）

【評箋】　《草堂詩餘續集》卷下：“一片性靈，絶去筆墨畦逕。”