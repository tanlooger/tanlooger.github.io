---
---
---
title: 鷓鴣天
---



鷓鴣天[1]


林斷山明竹隱墻，亂蟬衰草小池塘。翻空白鳥時時見，照水紅蕖細細香[2]。　　村舍外，古城傍，杖藜徐步轉斜陽。殷勤昨夜三更雨，又得浮生一日涼[3]。

[1]題一作“時謫黄州”。傅榦注本謂“東坡調（《全宋詞》注作‘謫’）黄州時作此詞，真本藏林子敬家”。姑編於元豐六年（1083）。詞寫夏日景象。

[2]〔蕖〕荷花。

[3]〔殷勤二句〕《詩人玉屑》卷八引《庚溪詩話》《誠齋論奪胎换骨》條：“有用古人句律，而不用其句意者。……唐人云：‘因過竹院逢僧話，又得浮生半日閑。’坡云：‘殷勤昨夜三更雨，又得浮生一日涼。’……此皆以故爲新，奪胎换骨。”按，“唐人”爲李涉，見其《題鶴林寺僧舍》詩。

【評箋】　鄭文焯《手批東坡樂府》：“淵明詩：‘嘯傲東軒下，聊復得此生。’此詞從陶詩中得來，逾覺清異，較‘浮生半日閑’句，自是詩詞異調。論者每謂坡公以詩筆入詞，豈審音知言者？”