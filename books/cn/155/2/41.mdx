---
---
---
title: 賀新郎
---



賀新郎[1]


乳燕飛華屋[2]。悄無人、桐陰轉午，晚涼新浴。手弄生綃白團扇，扇手一時似玉[3]。漸困倚、孤眠清熟。簾外誰來推繡户，枉教人、夢斷瑶臺曲[4]。又却是，風敲竹。　　石榴半吐紅巾蹙[5]。待浮花浪蘂都盡，伴君幽獨[6]。濃豔一枝細看取，芳心千重似束[7]。又恐被、秋風驚緑[8]。若待得君來向此，花前對酒不忍觸[9]。共粉淚，兩簌簌[10]。

[1]此詞或云爲杭妓秀蘭而作，或云爲其侍妾榴花而作，均不可信，見〔附録〕。寫作年代失考，因其與前篇皆爲咏物詞，主旨、意境亦相類，故暫置於此。

[2]〔飛〕或云真本作“棲”。《艇齋詩話》：“其真本云：‘乳燕棲華屋’，今本作‘飛’字，非是。”趙彦衞《雲麓漫鈔》卷四，亦云見真蹟作“棲”，并云“以此知前輩文章爲後人妄改亦多矣”。

[3]〔扇手句〕《世説新語·容止篇》：“王夷甫容貌整麗，妙於談玄，恒捉白玉柄麈尾，與手都無分别。”

[4]〔瑶臺〕《離騷》：“望瑶臺之偃蹇兮，見有娀之佚女。”瑶臺，以玉爲臺，此指仙境。下“曲”，幽深處。

[5]〔紅巾蹙〕以摺皺的紅巾形容石榴花。白居易《題孤山寺山石榴花示諸僧衆》：“山榴花似結紅巾，容豔新妍占斷春。”

[6]〔待浮花二句〕韓愈《杏花》：“浮花浪蘂鎮長有，才開還落瘴霧中。”浮、浪，言衆花之輕浮。此二句謂一等衆芳謝盡，只有榴花陪伴幽獨之美人。丁紹儀《聽秋聲館詞話》卷十一：“其‘蘂’字乃以上作平，與‘兩簌簌’句中‘簌’字以入作平同。”

[7]〔芳心千重似束〕喻重瓣榴花。

[8]〔秋風驚緑〕指西風起，榴花凋謝，只剩緑葉。

[9]〔若待得君二句〕此詞前半寫美人，後半寫榴花，皆以抒寫作者懷才不遇的抑鬱情懷。此“君”字與上“君”字，均指“美人”。《聽秋聲館詞話》卷十一：“《賀新郎》調一百十六字。……（蘇軾此詞）計一百十五字。竊意‘若待得君來向此’下直接‘花前對酒不忍觸’，語氣未洽，必係‘花前’上脱一字，雖韓淲詞此句亦僅七字，恐同一殘缺，非全本也。”

[10]〔兩簌簌〕指花瓣和眼淚。

【評箋】　吴師道《吴禮部詞話》：“東坡《賀新郎》詞‘乳燕飛華屋’云云，後段‘石榴半吐紅巾蹙’以下皆咏榴，……别一格也。”（又見楊慎《詞品》卷三《東坡〈賀新郎〉詞》條）

王又華《古今詞論》引毛稚黄語：“前半泛寫，後半專敍，蓋宋詞人多此法。如子瞻《賀新涼》後段只説榴花，《卜算子》後段只説鳴雁，周清真《寒食詞》後段只説邂逅，乃更覺意長。”

沈雄《古今詞話·詞品》卷上引劉體仁語（劉《七頌堂詞繹》無此條）：“换頭處不欲全脱，不欲明黏，能如畫家開闔之法，一氣而成，則神味自足，有意求之不得也。宋人多于過變處言情，然其氣已全于上段矣，另作頭緒，便不成章。至如東坡《賀新郎》‘乳燕飛華屋’，其换頭‘石榴半吐’，皆咏石榴；《卜算子》‘缺月掛疏桐’，其换頭‘縹緲孤鴻影’，皆咏鴻，又一變也。”

《草堂詩餘正集》卷六：“本咏夏景，至换頭單説榴花。高手作文，語意到處即爲之，不當限以繩墨。”又云：“榴花開榴花謝，似芳心共粉淚想象，詠物妙境。”

《蓼園詞選》：“前一闋是寫所居之幽僻，次闋又借榴花以比此心藴結，未獲達于朝廷，又恐其年已老也。末四句是花是人，婉曲纏綿，耐人尋味不盡。”

《復堂詞話》：“頗欲與少陵《佳人》一篇互證。”

【附録】

《苕溪漁隱叢話·後集》卷三九引《古今詞話》云：“蘇子瞻守錢塘，有官妓秀蘭，天性黠慧，善於應對。湖中有宴會，羣妓畢至，惟秀蘭不來。遣人督之，須臾方至。子瞻問其故，具以‘髮結沐浴，不覺困睡，忽有人叩門聲，急起而問之，乃樂營將催督之，非敢怠忽，謹以實告’。子瞻亦恕之。坐中倅車，屬意於蘭，見其晚來，恚恨未已，責之曰：‘必有他事，以此晚至。’秀蘭力辯，不能止倅之怒。是時，榴花盛開，秀蘭以一枝藉手告倅，其怒愈甚。秀蘭收淚無言。子瞻作《賀新涼》以解之，其怒始息。其詞曰：……子瞻之作，皆紀目前事，蓋取其沐浴新涼，曲名《賀新涼》也。後人不知之，誤爲《賀新郎》，蓋不得子瞻之意也。子瞻真所謂風流太守也，豈可與俗吏同日語哉！苕溪漁隱曰：野哉，楊湜之言，真可入《笑林》！東坡此詞，冠絶古今，託意高遠，寧爲一娼而發耶？‘帘外誰來推繡户，枉教人夢斷瑶臺曲。又却是，風敲竹’，用古詩‘捲帘風動竹，疑是故人來’之意（李益《竹窗聞風寄苗發、司空曙》：‘開門復動竹，疑是故人來。’），今乃云‘忽有人叩門聲，急起而問之，乃樂營將催督’，此可笑者一也。‘石榴半吐紅巾蹙，待浮花浪蘂都盡，伴君幽獨。穠豔一枝細看取，芳心千重似束’，蓋初夏之時，千花事退，榴花獨芳，因以中（申）寫幽閨之情，今乃云：‘是時榴花盛開，秀蘭以一枝藉手告倅，其怒愈甚’，此可笑者二也。此詞腔調寄《賀新郎》，乃古曲名也，今乃云：‘取其沐浴新涼，曲名《賀新涼》，後人不知之，誤爲《賀新郎》’，此可笑者三也。《詞話》中可笑者甚聚，姑舉其尤者。第東坡此詞，深爲不幸，横遭點污，吾不可無一言雪其恥。”

《艇齋詩話》：“東坡《賀新郎》在杭州萬頃寺作。寺有榴花樹，故詞中云石榴。又是日有歌者晝寢，故詞中云：‘漸困倚孤眠清熟。’”

《草堂詩餘正集》卷六：“凡作詞或具深衷，或即時事，工與不工，則作手之本色，自莫可掩。《賀新涼》一解，苕溪正之誠然，而爲秀蘭非爲秀蘭，不必論也。兩家紛然，子瞻在泉，不笑其多事耶？”

《耆舊續聞》卷二記陸辰州子逸“嘗於晁以道家見東坡（此詞）真蹟。晁氏云：‘東坡有妾名朝雲、榴花。朝雲死於嶺外，……惟榴花獨存，故其詞多及之。觀‘浮花浪蘂都盡，伴君幽獨’，可見其意矣。”又云：“曩見陸辰州，語余以《賀新郎》詞用榴花事，乃妾名也。退而書其語，今十年矣，亦未嘗深考。近觀顧景藩續注，因悟東坡詞中用‘白團扇’、‘瑶臺曲’，皆侍妾故事。按晉中書令王珉好執白團扇，婢作《白團扇歌》以贈珉。又《唐逸史》許澶暴卒復寤，作詩云：‘曉入瑶臺露氣清，坐中惟見許飛瓊。塵心未盡俗緣重，千里下山空月明。’復寢，驚起，改第二句云：‘昨日夢到瑶池，飛瓊令改之，云：不欲世間知我也。’按《漢武帝内傳》所載董雙成、許飛瓊，皆西王母侍兒。東坡用此事，乃知陸辰州得榴花之事於晁氏爲不妄也。《本事詞》載榴花事極鄙俚，誠爲妄誕。”按，蘇軾《朝雲詩·序》云：“予家有數妾，四五年相繼辭去，獨朝雲者隨予南遷”，則南遷時并無“榴花”其人相隨，陳鵠所述亦不足據。《項氏家説》卷八則謂此詞“興寄最深，有《離騷經》之遺法，蓋以興君臣遇合之難”云云，亦嫌穿鑿。