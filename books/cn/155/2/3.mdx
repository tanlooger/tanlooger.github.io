---
---
---
title: 蝶戀花
---




京口得鄉書

京口得鄉書[1]





雨後春容清更麗。只有離人，幽恨終難洗。北固山前三面水[2]，碧瓊梳擁青螺髻[3]。　　一紙鄉書來萬里。問我何年，真箇成歸計？回首送春拚一醉，東風吹破千行淚。

[1]題一作《送春》。熙寧七年（1074）作。京口，今江蘇鎮江。孫權曾在此建都，後遷建康，改設京口鎮。

[2]〔北固山〕在鎮江東北，面臨長江。

[3]〔碧瓊句〕碧瓊謂江水如櫛，青螺髻指山。唐陶雍《題君山》：“應是水仙梳洗處，一螺青黛鏡中心”，辛棄疾《水龍吟·登建康賞心亭》：“遥岑遠目，獻愁供恨，玉簪螺髻”，亦用女子髮髻喻山。