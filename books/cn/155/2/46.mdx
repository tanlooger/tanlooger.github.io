---
---
---
title: 西江月
---



西江月[1]


玉骨那愁瘴霧，冰姿自有仙風。海仙時遣探芳叢，倒掛緑毛幺鳳[2]。　　素面常嫌粉涴[3]，洗粧不褪唇紅[4]。高情已逐曉雲空，不與梨花同夢[5]。

[1]一本有題作《梅》，或作《梅花》。王文誥《蘇詩總案》卷四〇：紹聖三年（1096）“十月，梅開，作《西江月》詞”。詳見〔附録〕。

[2]〔倒掛句〕蘇軾《再用前韻》（前韻指《十一月二十六日松風亭下梅花盛開》）有“緑衣倒挂扶桑暾”句，作者自注：“嶺南珍禽有倒挂子，緑毛，紅喙，如鸚鵡而小，自東海來，非塵埃中物。”莊綽《鷄肋編》卷下：“東坡在惠州，作梅詞云：‘玉骨那愁煙瘴，……’廣南有緑羽丹觜禽，其大如雀，狀類鸚鵡，棲集皆倒懸于枝上，土人呼爲‘倒挂子’。而梅花葉四周皆紅，故有洗妝之句。二事皆北人所未知者。”又見朱彧《萍洲可談》卷二、沈雄《古今詞話·詞品》卷下。

[3]〔素面句〕樂史《太真外傳》卷上：封“三姨爲虢國夫人”，“虢國不施粧粉，自衒美豔，常素面朝天。時杜甫有詩云：‘虢國夫人承主恩，平明上馬入宫門。却嫌脂粉涴顔色，淡掃娥眉朝至尊。’”

[4]〔唇紅〕《冷齋夜話》卷十：“嶺外梅花，與中國異。其花幾類桃花之色，而唇紅香著”，并舉蘇詞此句爲例。

[5]〔梨花同夢〕蘇軾自注：“詩人王昌齡，夢中作梅花詩。”洪皓《江梅引·訪寒梅》“夢吟來”句自注：“王昌齡夢中作梅花詩。”《高齋詩話》：“王昌齡《梅詩》云：‘落落寞寞路不分，夢中唤作梨花雲’，方知東坡引用此詩也。”《野客叢書》卷六《東坡梅詞》條引《高齋詩話》此説，并補充云：“‘夢雲’又有榴花一事，柳子厚《海石榴》詩曰：‘月寒空階曙，幽夢綵雲生。’”張邦基《墨莊漫録》卷六：“東坡作梅花詞云：‘高情已逐曉雲空，不與梨花同夢。’注云：唐王建有‘夢看梨花雲’詩。予求王建詩，行世甚少，唯印行本一卷，乃無此篇。後得之於晏元獻《類要》中。後又得建全集七卷，乃得全篇。題云《夢看梨花雲歌》：‘薄薄落落霧不分，夢中唤作梨花雲。……’或誤傳爲王昌齡，非也。”龔頤正《芥隱筆記》中《東坡西江月》條亦云：“東坡梅詞‘不與梨花同夢’，蓋用王建‘夢中梨花雲’詩。”但《四庫全書總目提要》説應是王昌齡詩，“王昌齡‘夢中唤作梨花雪’詩誤以爲王建”。查《全唐詩》中王昌齡、王建詩，均無此詩。

【評箋】　楊慎《詞品》卷二《梅詞》條：“古今梅詞，以坡仙緑毛幺鳳爲第一。”

【附録一】

《歷代詩餘》卷一一五引《冷齋夜話》（《叢書集成》本《冷齋夜話》無此條）：“東坡《蝶戀花》詞云：‘花褪殘紅青杏小……’東坡渡海，惟朝雲王氏隨行，日誦‘枝上柳綿’二句，爲之流淚。病極，猶不釋口。東坡作《西江月》悼之。”（又見《西湖游覽志餘》卷一六）《冷齋夜話》卷一云：“又作梅花詞曰‘玉骨那愁瘴霧’者，其寓意爲朝雲作也。”

《耆舊續聞》卷二謂聞陸辰州子逸言，陸嘗於晁以道家，見東坡真蹟，晁氏云：“東坡有妾名曰朝雲、榴花。朝雲死於嶺外，東坡嘗作《西江月》一闋，寓意於梅，所謂‘高情已逐曉雲空’是也。”

《甕牖閒評》卷五：“此二詞（指秦觀《南歌子·靄靄迷春態》及蘇軾本篇）皆朝雲死後作，其間言語亦可見。而《藝苑雌黄》乃云：‘《南歌子》者，東坡令朝雲就少游乞之，《西江月》者，東坡作之以贈焉’，恐非也。”

《野客叢書》卷六《東坡梅詞》條：“東坡在惠州，有梅詞《西江月》，末云：‘高情已逐曉雲空，不與梨花同夢’，蓋悼朝雲而作。”

【附録二】

《王直方詩話》：“（晁）以道云：‘初見東坡詞云：“素面常嫌粉涴，洗粧不退唇紅”，便知此老須過海。’余問何耶？以道曰：‘只爲古今人不曾道到此，須罰教遠去。’”

《苕溪漁隱叢話·前集》卷四一引《王直方詩話》此語後駁云：“此言鄙俚，近于忌人之長，幸人之禍，直方無識，載之《詩話》，寧不畏人之譏誚乎？”

《野客叢書》卷六《東坡梅詞》條又爲晁以道辯護云：“僕謂晁以道此言，非忌人之長，幸人之禍也。蓋以坡公道人所不能到之妙，奪天地造化之巧，故有謫罰之語。直方所載，當有所自；而漁隱至以無識譏之，是不思之過也。”