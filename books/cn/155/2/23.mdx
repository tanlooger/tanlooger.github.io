---
---
---
title: 浣溪沙
---




十二月二日雨後微雪，太守徐君猷攜酒見過，座上作《浣溪沙》三首。明日酒醒，雪大作，又作二首

十二月二日雨後微雪，太守徐君猷攜酒見過，座上作《浣溪沙》三首。明日酒醒，雪大作，又作二首[1]



覆塊青青麥未蘇，江南雲葉暗隨車，臨臯煙景世間無[2]。　　雨脚半收簷斷綫，雪林初下瓦跳珠[3]，歸來冰顆亂黏鬚。

[1]原共五首，選第一首。此詞傅藻《東坡紀年録》謂作於元豐四年（1081），朱孝臧《東坡樂府》從之，但傅榦注本題後有“時元豐五年也”六字。按，傅榦爲南宋人，其言當有所據。徐大受，字君猷，時爲黄州知州，見前《太守徐君猷、通守孟亨之皆不飲酒，以詩戲之》詩注。

[2]〔臨臯〕在黄岡縣南，瀕臨長江，其上有快哉亭。元豐三年（1080）五月蘇軾自定惠院遷居於此。

[3]〔雪林〕《汪穰卿筆記》云：“在張文襄幕，見蘇文忠手書《浣溪沙》五首，‘雪林初下瓦跳珠’句，林作牀。注：京師俚語，霰爲雪牀。”（轉引自《東坡樂府》箋卷一，原書見《近代稗海》第十一册，今有中華書局2007年整理本。）