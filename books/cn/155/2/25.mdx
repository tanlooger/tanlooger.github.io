---
---
---
title: 水龍吟
---




閭丘大夫孝終公顯嘗守黄州，作棲霞樓，爲郡中勝絶。元豐五年，予謫居黄。正月十七日，夢扁舟渡江，中流回望，樓中歌樂雜作，舟中人言，公顯方會客也。覺而異之，乃作此曲，蓋越調《鼓笛慢》。公顯時已致仕，在蘇州。

閭丘大夫孝終公顯嘗守黄州，作棲霞樓，爲郡中勝絶。元豐五年，予謫居黄。正月十七日，夢扁舟渡江，中流回望，樓中歌樂雜作，舟中人言，公顯方會客也。覺而異之，乃作此曲，蓋越調《鼓笛慢》。公顯時已致仕，在蘇州。[1]



小舟横截春江，臥看翠壁紅樓起。雲間笑語，使君高會，佳人半醉。危柱哀絃[2]，豔歌餘響，遶雲縈水[3]。念故人老大，風流未減，空回首，煙波裏。　　推枕惘然不見，但空江、月明千里。五湖聞道，扁舟歸去，仍攜西子[4]。雲夢南州[5]，武昌東岸[6]，昔游應記。料多情夢裏，端來見我[7]，也參差是[8]。

[1]元豐五年（1082）作。閭丘大夫，見前《蘇州閭丘江君二家雨中飲酒二首》詩注。陸游《入蜀記》卷四：“棲霞樓，本太守閭丘孝終公顯所作。蘇公樂府云：‘小舟横截春江，臥看翠壁紅樓起’，正謂此樓也。”與蘇軾詞序同。但《弘治黄州府志》卷四却云：“舊志：在西南。宋李顯守黄州時建，坐挹江山之勝”，似有誤。《鼓笛慢》，王奕清等《（康熙欽定）詞譜》卷三〇：“《水龍吟》，姜夔詞注無射商，俗名越調。……吕渭老詞名《鼓笛慢》。”

[2]〔危柱哀絃〕指樂聲淒絶。柱，筝瑟之類弦樂器上的弦柱（枕木）；危，高；言定音高而厲。

[3]〔豔歌二句〕用秦青“響遏行云”典故，見前《蘇州閭丘江君二家雨中飲酒二首》詩注。

[4]〔五湖三句〕指范蠡、西施事，見前《次韻代留别》詩注。

[5]〔雲夢南州〕指黄州，在古雲夢澤之南。

[6]〔武昌東岸〕亦指黄州。武昌，今湖北鄂城縣，在長江之南，與黄州相對。長江在黄州由南流折向東流，故黄州在長江東岸、北岸。

[7]〔端來〕準來，真來。

[8]〔參差〕依稀、約略。白居易《長恨歌》：“中有一人字太真，雪膚花貌參差是。”

【評箋】　鄭文焯《手批東坡樂府》：“突兀而起，仙乎，仙乎！‘翠壁’句，奇嶄不露雕琢痕。上闋全寫夢境，空靈中雜以凄麗。過片始言情，有滄波浩渺之致，真高格也。‘雲夢’二句，妙能寫閑中情景。煞拍不説夢，偏説夢來見我，正是詞筆高渾不猶人處。讀東坡先生詞，於氣韻、格律，并有悟到空靈妙境，匪可以詞家目之，亦不得不目爲詞家。世每謂其以詩入詞，豈知言哉！董文敏論畫曰：‘同能不如獨詣’，吾於坡仙詞亦云。”（此條鄭批，據《東坡樂府箋》卷二，他本文字有出入。）