---
---
---
title: 永遇樂
---




彭城夜宿燕子樓，夢盼盼，因作此詞。

彭城夜宿燕子樓，夢盼盼，因作此詞。[1]

明月如霜，好風如水，清景無限。曲港跳魚，圓荷瀉露，寂寞無人見[2]。紞如三鼓，鏗然一葉，黯黯夢雲驚斷[3]。夜茫茫、重尋無處，覺來小園行遍[4]。　　天涯倦客，山中歸路，望斷故園心眼[5]。燕子樓空，佳人何在，空鎖樓中燕[6]。古今如夢，何曾夢覺，但有舊歡新怨[7]。異時對、黄樓夜景，爲余浩嘆[8]。

[1]題一作《徐州夜夢覺，此登燕子樓作》。王文誥《蘇詩總案》卷十七：元豐元年（1078）十月“夢登燕子樓，翌日，往尋其地，作《永遇樂》詞”。鄭文焯《手批東坡樂府》云：“燕子樓未必可宿，盼盼更何必入夢？東坡居士斷不作此癡人説夢之題，亟宜改正。”又云：“題當從王案。”此詞先寫夢和夜景，繼寫往尋其地并抒慨，與王案所説吻合。白居易《燕子樓三首·序》：“徐州故尚書有愛妓曰盼盼，善歌舞，雅多風態。予爲校書郎時，游徐泗間。張尚書宴予，酒酣，出盼盼以佐歡。歡甚，予因贈詩云：‘醉嬌勝不得，風嫋牡丹花。’盡歡而去。”又引張仲素語曰：“尚書既没，歸葬東洛，而彭城有張氏舊第，第中有小樓名燕子。盼盼念舊愛而不嫁，居是樓十餘年。”按，白居易於貞元二十年授校書郎，元和元年罷。“張尚書宴予”當在貞元二十年之後；而張建封死於貞元十六年，故知“張尚書”爲張建封之子張愔。但蘇軾仍依流行説法，認爲乃張建封事。《西清詩話》卷中：“徐州燕子樓直郡舍後，乃唐節度使張建封爲侍兒盼盼者建，白樂天贈詩自誓而死者也。陳彦升嘗留詩，辭致清絶：‘僕射荒阡狐兔游，侍兒猶住水西樓。風清玉簟慵欹枕，月好珠簾懶上鈎。塞夢覺來滄海闊，新愁吟罷紫蘭秋。樂天才似春深雨，斷送殘花一夕休。’後東坡守徐，移書彦升曰：‘彭城八詠如燕子樓篇，直使鮑謝斂手，温李變色也。’”蘇詞與陳彦升詩情調亦頗相通（亦寫“夢覺”、“新愁”）。

[2]〔明月六句〕寫深夜“小園”之景。

[3]〔紞（dǎn）如三句〕寫夢被鼓聲葉聲驚醒。紞，擊鼓聲；如，助詞。紞如，即“紞然”。《晉書·鄧攸傳》：“吴人歌之曰：‘紞如打五鼓，鷄鳴天欲曙……’”〔鏗然句〕寫深夜的安静。〔黯黯句〕言夢中驚醒，黯然心傷。夢雲，宋玉《高唐賦》謂楚王夢巫山神女，自稱“旦爲朝雲，暮爲行雨”。此借以喻作者夢見盼盼。（上引鄭文焯“盼盼更何必入夢”語，則未當，詩詞中盡可如此“癡人説夢”。）

[4]〔覺來句〕沈際飛《草堂詩餘别集》卷四：“園、樓夢覺，犯重。”按，上文已云“夢雲驚斷”，此又云“覺來”，下片又云“何曾夢覺”，確嫌累贅。

[5]〔望斷句〕杜甫《春日梓州登樓二首》其二：“天畔登樓眼，隨春入故園。”

[6]〔燕子三句〕《高齋詩話》：“東坡又問（少游）别作何詞？少游舉‘小樓連苑横空，下窺綉轂雕鞍驟’，東坡曰：‘十三個字，只説得一個人騎馬樓前過。’少游問公近作。乃舉‘燕子樓空，佳人何在？空鎖樓中燕’。晁无咎曰：‘只三句，便説盡張建封事。’”（又見黄昇《唐宋諸賢絶妙詞選》卷二注、沈雄《古今詞話·詞話》卷上引。俞文豹《吹劍三録》引此條後駁蘇軾云：“文豹亦謂公次沈立之韻：‘試問别來愁幾許？春江萬斛若爲情！’十四字只是少游‘愁如海’三字耳。”）張炎《詞源》卷下：“詞，用事最難，要體認着題，融化不澀。如東坡《永遇樂》云：‘燕子樓空，佳人何在？空鎖樓中燕’，用張建封事。……此皆用事不爲事所使。”《草堂詩餘别集》卷四：“燕子三句，見稱晁无咎，可不覩全篇。”（佚名者批云：“只此數句，便可千古，覩其全篇，未免不逮。”）鄭文焯《手批東坡樂府》：“公以‘燕子樓空’三句語秦淮海，殆以示詠古之超宕，貴神情不貴迹象也。余嘗深味是言，若發奥悟。昨賦吴小城觀梅《水龍吟》，有句云：‘對此茫茫，何曾西子，能傾一顧。’又‘水漂花出，無人見也，回闌遶，空懷古’，自信得清空之致，即從此詞悟得法門。以視舊詠吴小城詞，竟有仙凡之别。”先著《詞潔》卷五：“‘野雲孤飛，去來無迹’，石帚之詞也。此詞亦當不愧此品目。僅嘆賞‘燕子樓空’十三字者，猶屬附會淺夫。”

[7]〔何曾二句〕謂人生之夢未醒，蓋因歡怨之情未斷。

[8]〔異時對三句〕作者設想後人憑弔自己時，對黄樓亦如我今日之對燕子樓。蘇軾《送鄭户曹》：“蕩蕩清河壖，黄樓我所開。秋月墮城角，春風摇酒杯。……他年君倦游，白首賦歸來。登樓一長嘯，使君安在哉！”與此構思相同。黄樓，徐州東門，蘇軾所改建。蘇軾《答范淳甫》詩自注：“郡有廳事，俗謂之霸王廳，相傳不可坐。僕拆之以蓋黄樓。”參前《九日黄樓作》詩。

【附録】

曾敏行《獨醒雜志》卷三：“東坡守徐州，作燕子樓樂章。方具藁，人未知之。一日，忽閧傳於城中，東坡訝焉。詰其所從來，乃謂發端於邏卒。東坡召而問之，對曰：‘某稍知音律，嘗夜宿張建封廟，聞有歌聲，細聽乃此詞也。記而傳之，初不知何謂。’東坡笑而遣之。”