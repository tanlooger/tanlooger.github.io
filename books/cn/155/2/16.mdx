---
---
---
title: 陽關曲
---




中秋作

中秋作[1]





暮雲收盡溢清寒。銀漢無聲轉玉盤[2]。此生此夜不長好，明月明年何處看？

[1]題一本在《中秋作》後有“本名《小秦王》，入腔即《陽關曲》”十一字。熙寧十年（1077）作，時蘇軾任徐州知州。蘇軾《書彭城觀月詩》（《東坡題跋》卷三）：“余十八年前中秋夜，與子由觀月彭城作此詩，以《陽關》歌之。今復此夜，宿於贛上，方遷嶺表，獨歌此曲，聊復書之，以識一時之事，殊未覺有今夕之悲，懸知有他日之喜也。”朱弁《風月堂詩話》卷下亦引蘇軾此跋，并云“紹聖元年，自録此詩，仍題其後云”，考之蘇軾生平，是。則上推十八年，爲熙寧十年。《陽關曲》共三首，除本首外，尚有《贈張繼愿》（下面已選）、《答李公擇》，亦見詩集。其平仄四聲與王維《渭城曲》（即《送元二使安西》）幾乎盡合（僅第二句第一字平仄與王維詩不同，王文誥《蘇詩編注集成》卷一五引江藩云：蘇軾三首與王維詩平仄“毫髮不爽”，不甚確），後兩句失黏，與七絶格律不合，故依諸本《東坡樂府》録入詞選。王十朋《集注分類東坡先生詩》卷一八引趙次公曰：“三詩各自説事，惟是皆可歌之，故曰‘陽關三絶’。”又引無名氏按語云：“《王立之詩話》云：‘先生作彭門守時，過齊州李公擇中秋席上賦一絶云云（即本篇），其後山谷在黔南，令以《小秦王》歌之。’次公謂先生名之爲‘陽關三絶’，則必用‘西出陽關無故人’之聲歌之矣，王立之説恐非也。蓋贈張繼愿言‘戲馬臺’，則在徐州所贈也；答李公擇云‘濟南春好雪初晴’，則自是春初之作，豈可便指爲過齊州作耶？意者三詩先生皆以《陽關》歌之，乃聚爲一處，標其題曰：‘陽關三絶’。”所辨甚是，查慎行《補注東坡編年詩》卷一五亦駁《王直方詩話》（即《王立之詩話》）之説。

[2]〔玉盤〕月亮。李白《古朗月行》：“小時不識月，呼作白玉盤。”

【評箋】　鄭文焯《手批東坡樂府》：“不字律，妙句天成。”