---
---
---
title: 念奴嬌
---




赤壁懷古

赤壁懷古[1]





大江東去，浪淘盡、千古風流人物。故壘西邊，人道是、三國周郎赤壁[2]。亂石崩雲，驚濤裂岸，捲起千堆雪。江山如畫，一時多少豪傑！　　遥想公瑾當年，小喬初嫁了[3]，雄姿英發[4]。羽扇綸巾[5]，談笑間、强虜灰飛煙滅[6]。故國神遊[7]，多情應笑我，早生華髮[8]。人間如夢，一樽還酹江月[9]。

[1]傅藻《東坡紀年録》謂此詞與《前赤壁賦》同作於元豐五年七月；王文誥《蘇詩總案》卷二一則謂元豐四年十月作，然皆無具體考證。赤壁，此指黄州赤鼻磯。三國時赤壁之戰所在地，迄今諸説岐異。宋王象之《輿地紀勝》卷七九：“《（太平）寰宇記》引舊《圖經》云：‘烏林爲赤壁。’新經云：‘今江漢間言赤壁者有五：黄州、嘉魚、江夏、漢陽、漢川。’其記各有所據。惟江夏之説近古而合於史。”王象之認爲應從《水經注》説（《水經·江水注》：“江水左逕百人山〔今漢陽縣南紗帽山〕南，右逕赤壁山北，昔周瑜與黄蓋詐魏武大軍處所也。”），則赤壁即今湖北武昌縣西之赤磯山，與紗帽山隔江相對；他并指出漢陽之説出於《荆州記》；漢川之説是以赤壁草市爲赤壁；黄州之説出於《齊安拾遺》，以赤鼻山爲赤壁；嘉魚之説出於唐章懷太子《後漢書·劉表傳》注。楊守敬《晦明軒稿·答友人書》亦據《水經注》言赤壁之下有大、小軍山及在百人山南，主張武昌之説。顧祖禹《讀史方輿紀要》卷七六《嘉魚縣·赤壁山》條：“縣西七十里。《元和志》：山在蒲圻縣西一百二十里，時未置嘉魚也。其北岸相對者爲烏林，即周瑜焚曹操船處。……今江漢間言赤壁者有五：漢陽、漢川、黄州、嘉魚、江夏也，當以嘉魚之赤壁爲據。”則在今蒲圻縣西北。此二説迄無定論，其他三説皆被否定。蘇軾對黄州赤鼻磯是否三國古戰場亦有懷疑。其《與范子豐書》云：“黄州少西，山麓斗入江中，石室如丹，傳云曹公敗所，所謂赤壁者，或曰非也。”（又見《東坡志林》卷四《赤壁洞穴》條）朱彧《萍洲可談》卷二記黄州“州治之西，距江名赤鼻磯。俗呼‘鼻’爲‘弼’，後人往往以此爲赤壁。……東坡詞有‘人道是周郎赤壁’之句，指赤鼻磯也。坡非不知自有赤壁，故言‘人道是’者，以明俗記爾。”陸游《入蜀記》卷四亦言蘇軾有“疑”，“賦云‘此非曹孟德之困於周郎者乎？’樂府云：‘故壘西邊，人道是當日周郎赤壁’，蓋一字不輕下如此。”（另參看《韻語陽秋》卷一三等）但以黄州赤鼻磯爲三國古戰場，詩歌吟詠中早見，如杜牧《齊安郡晚秋》即有“可憐赤壁争雄渡，唯有蓑翁坐釣魚”句。

[2]〔周郎〕《三國志·吴志·周瑜傳》：“周瑜，字公瑾，廬江舒人也。”建安三年，“自居巢還吴”，孫策授其“建威中郎將”。“瑜時年二十四，吴中皆呼爲周郎。”

[3]〔當年〕當時。或解作盛壯之年，亦可通。〔小喬句〕《三國志·吴志·周瑜傳》載，周瑜從孫策攻皖，“時得橋公兩女，皆國色也。（孫）策自納大橋，瑜納小橋”。時在建安三年或四年，周瑜二十四、五歲；赤壁之戰在建安十三年，周瑜三十四歲，結婚已十年。言“初嫁”爲突出其風流倜儻、少年得志。

[4]〔雄姿英發〕雄姿，《三國志·吴志·周瑜傳》：“瑜長壯有姿貌。”英發，指談吐不凡，識見卓越。《三國志·吴志·吕蒙傳》載孫權論吕蒙的學問、籌略可與周瑜相比，“但言議英發不及之耳”。蘇軾《送歐陽推官赴華州監酒》：“知音如周郎，議論亦英發。”

[5]〔羽扇綸（guān）巾〕程大昌《演繁露》卷八《羽扇》條：“《語林》曰：‘諸葛武侯與晉宣帝戰於渭濱，乘素車、着葛巾，揮白羽扇，指麾三軍。’《晉書》：‘顧榮征陳敏，自以羽扇麾之，敏衆大潰。’是皆特持羽扇以自表異，而令軍衆瞻求易見也。《晉中興徵説》曰：‘舊羽扇翮用十毛，王敦始省改，止用八毛，其羽翮損少，故飛翥不終，此其兆也。’據此語以求其制度，則是取鳥羽之白者，插扇柄中，全而用之，不細析也。今道家繪天仙象中，有秉執羽扇者，皆排列全翮以致其用，則制可想矣。”綸巾，用絲帶做的便巾。羽扇綸巾，指便裝而非戎服，形容風度瀟洒。此指周瑜，他是全詞的中心人物，不必泥指諸葛亮。蘇軾《永遇樂》（天末山横）“綸巾羽扇，一尊飲罷，目送斷鴻千里”，“綸巾羽扇”指自己裝束；《送將官梁左藏赴莫州》“葛巾羽扇紅塵静”，則指别人，足證此爲儒將一般打扮。

[6]〔灰飛煙滅〕李白《赤壁歌送别》：“二龍争戰决雄雌，赤壁樓船掃地空。烈火張天照雲海，周瑜於此破曹公。”《邵氏聞見後録》卷一九：“東坡《赤壁詞》‘灰飛煙滅’之句，《圓覺經》中佛語也。”

[7]〔故國神游〕神游故國（舊地、古戰場）。

[8]〔多情句〕“應笑我多情早生華髮”的倒裝。劉駕《山中夜坐》：“誰遣我多情，壯年無鬢髮。”《六一詩話》載“閩人有謝伯初者，字景山……詩有‘多情未老已白髮，野思到春如亂雲’之句”。蘇軾《潁州初别子由》亦有“多憂髮早白”語。

[9]〔酹（lèi）〕以酒洒地表示祭奠。

【評箋】　《苕溪漁隱叢話·前集》卷五九：“苕溪漁隱曰：東坡‘大江東去’赤壁詞，語意高妙，真古今絶唱。”

俞文豹《吹劍録》：“‘大江東去’詞，三‘江’、三‘人’、二‘國’、二‘生’（按，“人間如夢”句，别本作“人生如夢”）、二‘故’、二‘如’、二‘千’字，以東坡則可，他人固不可；然語意到處，他字不可代，雖重無害也。今人看人文字，未論其大體如何，先且指點重字。”

元好問《題閑閑書赤壁賦後》：“夏口之戰，古今喜稱道之。東坡《赤壁詞》殆戲以周郎自况也。詞纔百許字，而江山人物無復餘藴，宜其爲樂府絶唱。”

《草堂詩餘正集》卷四：“語語高妙閒冷，初不以英氣淩人。”

《蓼園詞選》：“題是懷古，意是謂自己消磨壯心殆盡也。開口‘大江東去’二句，嘆浪淘人物，是自己與周郎俱在内也。‘故壘’句至次闋‘灰飛煙滅’句，俱就赤壁寫周郎之事，‘故國’三句是就周郎拍到自己，‘人生似夢’二句總結以應起二句。總而言之，題是赤壁，心實爲己而發，周郎是賓，自己是主，借賓定主，寓主於賓，是主是賓，離奇變幻，細思方得其主意處，不可但誦其詞而不知其命意所在也。”

〔關於蘇詞、柳詞優劣異同的比較〕

《吹劍續録》：“東坡在玉堂，有幕士善謳，因問：‘我詞比柳詞何如？’對曰：‘柳郎中詞，只好十七八女孩兒，執紅牙拍板，唱“楊柳外，曉風殘月”；學士詞須關西大漢，執鐵板，唱“大江東去”。’公爲之絶倒。”

王世貞《弇州山人詞評》：“昔人謂銅將軍、鐵綽板，唱蘇學士‘大江東去’；十八九歲好女子唱柳屯田‘楊柳外曉風殘月’，爲詞家三昧。然學士此詞，亦自雄壯，感慨千古，果令銅將軍於大江奏之，必能使江波鼎沸。至咏楊花《水龍吟慢》，又進柳妙處一塵矣。”

俞彦《爰園詞話》：“子瞻詞無一語着人間煙火，此自大羅天上一種，不必與少游、易安輩較量體裁也。其豪放亦止‘大江東去’一詞。何物袁綯（按，指《吹劍續録》所云‘幕士’），妄加品隲，後代奉爲美談，似欲以概子瞻生平。不知萬頃波濤來自萬里，吞天浴日，古豪杰英爽都在，使屯田此際操觚，果可以‘楊柳外曉風殘月’命句否？且柳詞亦只此佳句，餘皆未稱，而亦有本，祖魏承班《漁歌子》‘窗外曉鶯殘月’，第改二字增一字耳。”

王士禎《花草蒙拾》：“名家當行，固有二派。蘇公自云：吾醉後作草書，覺酒氣拂拂從十指間出。黄魯（直）亦云：東坡書挾海上風濤之氣。讀坡詞當作如是觀，瑣瑣與柳七較錙銖，無乃爲髯公所笑。”

賀裳《皺水軒詞筌》：“蘇子瞻有銅琶鐵板之譏。然其《浣溪沙·春閨》曰：‘綵索身輕常趁燕，紅窗睡重不聞鶯’，如此風調，令十七八女郎歌之，豈在‘曉風殘月’之下？”

徐釚《詞苑叢談》卷三：“蘇東坡‘大江東去’，有銅將軍鐵綽板之譏，柳七‘曉風殘月’，謂可令十七八女郎按紅牙檀板歌之，此袁綯語也，後人遂奉爲美談。然僕謂東坡詞自有横槊氣概，固是英雄本色，柳纖豔處亦麗以淫耳。”

沈雄《古今詞話·詞話》卷上：“江尚質曰：東坡《酹江月》爲千古絶唱，耆卿《雨霖鈴》惟是‘今宵酒醒何處？楊柳岸曉風殘月’，東坡喜而嘲之。沈天羽（即沈際飛）曰：求其來處，魏承班‘帘外曉鶯殘月’，秦少游‘酒醒處，殘陽亂鴉’，豈盡是登溷語。余則爲耆卿反脣曰：‘大江東去，浪淘盡、千古風流人物’，死尸狼籍，臭穢何堪，不便甚於袁綯之一哂乎？”（按，《皺水軒詞筌》云，對柳句“或譏爲梢公登溷詩，此輕薄兒語，不足聽也”。）

【附録】

此詞異文頗多，且“故壘”句、“小喬”句、“多情”句斷句亦有争論，兹抄録有關材料如下：

《容齋續筆》卷八《詩詞改字》條：“向巨原云：元不伐家有魯直所書東坡《念奴嬌》，與今人歌不同者數處，如‘浪淘盡’爲‘浪聲沉’，‘周郎赤壁’爲‘孫吴赤壁’，‘亂石穿空’爲‘崩雲’，‘驚濤拍岸’爲‘掠岸’，‘多情應笑我早生華髮’爲‘多情應是笑我生華髮’，‘人生如夢’爲‘如寄’，不知此本今何在也？”

鄭文焯《手批東坡樂府》引上條後云：“此從元祐雲間本，唯‘崩雲’二字，與山谷所録無異。汲古刻固作‘穿空’、‘拍岸’，此又作‘裂岸’亦奇，愚謂他無足異，只‘多情應是’句當從魯直寫本校正。”又云：“曩見陳伯弢齋頭，有王壬老讀是詞校字，改‘了’爲‘與’，伯弢極傾到。余笑謂此正是湘綺不解詞格之證，即以音調言，亦啞鳳也。”

《詞綜》卷六：“按他本‘浪聲沉’作‘浪淘盡’，與調未協。‘孫吴’作‘周郎’，犯下‘公瑾’字。‘崩雲’作‘穿空’，‘掠岸’作‘拍岸’。又‘多情應是，笑我生華髮’，作‘多情應笑我，早生華髮’，益非。今從《容齋隨筆》所載黄魯直手書本更正。至于‘小喬初嫁’宜句絶，‘了’字屬下句，乃合。”

丁紹儀《聽秋聲館詞話》卷一三：“東坡赤壁懷古《念奴嬌》詞盛傳千古，而平仄句調都不合格，《詞綜》詳加辨正，從《容齋隨筆》所載山谷手書本云：……較他本‘浪聲沉’作‘浪淘盡’、‘崩雲’作‘穿雲’、‘掠岸’作‘拍岸’，雅俗迥殊，不僅‘孫吴’作‘周郎’重下‘公瑾’而已。惟‘談笑處’作‘談笑間’、‘人生’作‘人間’，尚誤。至‘小喬初嫁’句，謂‘了’字屬下乃合，考宋人詞，後段第二、三句作上五下四者甚多，仄韻《念奴嬌》本不止一體，似不必比而同之。萬氏《詞律》仍從坊本以此詞爲别格，殊謬。”

先著《詞潔》卷四：“坡公才高思敏，有韻之言多緣手而就，不暇琢磨。此詞膾炙千古，點檢將來，不無字句小疵，然不失爲大家。《詞綜》從《容齋隨筆》改本，以‘周郎’‘公瑾’傷重，‘浪聲沉’較‘淘盡’爲雅。予謂‘浪淘’字雖粗，然‘聲沉’之下，不能接‘千古風流人物’六字，蓋此句之意，全屬‘盡’字，不在‘淘’‘沉’二字分别。至於赤壁之役，應屬周郎，‘孫吴’二字，反失之泛。惟‘了’字上下皆不屬，應是湊字。‘談笑’句甚率。其他句法伸縮，前人已經備論。此仍從舊本，正欲其瑕瑜不掩，無失此公本來面目耳。”

《艇齋詩話》：“東坡‘大江東去’詞，其中云‘人道是三國周郎赤壁’，陳無己見之，言：‘不必道三國。’東坡改云‘當日’。今印本兩出，不知東坡已故之矣。”

王楙《野客叢書》卷二四《東坡水調》條：“淮東將領王智夫言：嘗見東坡親染所製水調詞，其間謂‘羽扇綸巾談笑處，檣櫓灰飛煙滅’，知後人譌爲‘强虜’。僕考《周瑜傳》，黄蓋燒曹公船，時風猛，悉延燒岸上營落，煙焰漲天，知‘檣櫓’爲信然。”

《草堂詩餘正集》卷四引李白《赤壁歌送别》後云：“則‘檣艣’二字優于‘强虜’。”

王又華《古今詞論》引毛稚黄語：“東坡‘大江東去’詞，‘故壘西邊，人道是三國周郎赤壁’，論調則當於‘是’字讀斷，論意則當於‘邊’字讀斷。‘小喬初嫁了雄姿英發’，論調則‘了’字當屬下句，論意則‘了’字當屬上句。‘多情應笑我早生華髮’，‘我’字亦然。又《水龍吟》‘細看來不是楊花點點是離人淚’，調則當是‘點’字斷句，意則當是‘花’字斷句。文自爲文，歌自爲歌，然歌不礙文，文不礙歌，是坡公雄才自放處。他家間亦有之，亦詞家一法。”

吴衡照《蓮子居詞話》卷一：“楊升菴《詞品》云：‘詞人語意所到，間有參差，或兩句作一句，或一句作兩句，惟妙於歌者上下縱横取協。’此是篤論，如曲子家之有活板眼也。東坡‘小喬初嫁了雄姿英發’、‘細看來不是楊花點點是離人淚’等處，皆當以此説通之。若契舟膠柱，徐虹亭所謂‘髯翁命宫磨蝎，身後又硬受此差排’矣。”