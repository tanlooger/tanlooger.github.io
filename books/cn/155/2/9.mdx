---
---
---
title: 永遇樂
---




寄孫巨源

寄孫巨源[1]





長憶别時，景疏樓上，明月如水。美酒清歌，留連不住，月隨人千里[2]。别來三度[3]，孤光又滿，冷落共誰同醉？捲珠簾、凄然顧影，共伊到明無寐。　　今朝有客，來從濉上，能道使君深意[4]。憑仗清淮，分明到海，中有相思淚。而今何在？西垣清禁[5]，夜永露華侵被。此時看、回廊曉月，也應暗記[6]。

[1]孫洙，字巨源，揚州人。因反對王安石新法，請求外任，知海州（今江蘇連雲港市海州區）。熙寧七年（1074）八月十五日離海州赴京任修起居注、知制誥。時蘇軾離杭州赴密州知州任，兩人會於潤州，蘇軾有《采桑子》詞（詞序謂“潤州甘露寺多景樓，天下之殊景也。甲寅〔熙寧七年〕仲冬，余同孫巨源、王正仲〔王存〕參會於此”）；同至楚州（今江蘇淮安）相别，蘇軾有《更漏子·送孫巨源》詞。十一月蘇軾至海州，與海州知州陳某（名失考，蘇軾有《次韻陳海州書懷》、《次韻陳海州乘槎亭》詩）會於景疏樓，作此詞寄孫洙。則此詞應作於熙寧七年十一月十五日。王文誥《蘇詩總案》卷一三謂作於八年正月，不確。景疏樓，在海州東北。宋葉祖洽因景仰漢人二疏（疏廣、疏受，皆東海人），建此樓。蘇軾《次韻孫巨源寄漣水李盛二著作并以見寄五絶》其二：“高才晚歲終難進，勇退常年正急流。不獨二疏爲可慕，他時當有景孫樓。”蘇軾自注：“巨源近離東海，郡有景疏樓。”

[2]〔長憶六句〕設想孫洙當時離海州時情景。

[3]〔别來三度〕指三次月圓。詞序中説，八月十五日孫洙“坐别於景疏樓上”，至十一月十五日蘇軾又在此樓作詞以寄，恰經三月。

[4]〔今朝三句〕指有客從孫洙處來。濉（suī），水名，宋時自河南經安徽、入江蘇蕭縣流入泗水。使君，原作“史君”，指孫洙。

[5]〔西垣清禁〕西垣，中書省（中央行政官署）别稱西臺、西掖、西垣。（門下省稱東臺，御史臺稱南臺。）清禁，宫中。孫洙任修起居注、知制誥，在宫中辦公。

[6]〔此時看三句〕設想孫洙在宫中月夜懷念自己。亦對面寫法。