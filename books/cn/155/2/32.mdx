---
---
---
title: 臨江仙
---




夜歸臨皋

夜歸臨皋[1]





夜飲東坡醒復醉，歸來髣髴三更。家童鼻息已雷鳴。敲門都不應，倚杖聽江聲[2]。　　長恨此身非我有[3]，何時忘却營營[4]！夜闌風静縠紋平。小舟從此逝，江海寄餘生。

[1]王文誥《蘇詩總案》卷二一：元豐五年九月，“雪堂夜飲，醉歸臨皋作《臨江仙》詞。”蘇軾自元豐三年五月自定惠院遷居臨皋，五年春於東坡築雪堂，但仍家居臨皋。《後赤壁賦》云：“是歲（元豐五年）十月之望，步自雪堂，將歸於臨皋”，與此詞所言行踪相同。參看前《浣溪沙·十二月二日，雨後微雪……》詞注。

[2]〔倚杖〕一作“久立”。

[3]〔此身非我有〕《莊子·知北游》：“舜問乎丞曰：‘道可得而有乎？’曰：‘汝身非汝有也，汝何得有夫道？’舜曰：‘吾身非吾有也，孰有之哉？’曰：‘是天地之委形也。’”此謂身不由己，不能自主，乃拘於外物之故。

[4]〔營營〕紛擾貌。指爲世俗名利而奔忙。

【附録】

《避暑録話》卷上：蘇軾在黄州“與數客飲江上，夜歸。江面際天，風露浩然，有當其意，乃作歌辭，所謂‘夜闌風静縠紋平，小舟從此逝，江海寄餘生’者，與客大歌數過而散。翌日喧傳子瞻夜作此辭，挂冠服江邊，拏舟長嘯去矣。郡守徐君猷聞之，驚且懼，以爲州失罪人，急命駕往謁，則子瞻鼻鼾如雷，猶未興也。然此語卒傳至京師，雖裕陵（神宗）亦聞而疑之。”