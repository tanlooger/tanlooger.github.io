---
---
---
title: 水調歌頭
---




黄州快哉亭贈張偓佺

黄州快哉亭贈張偓佺[1]





落日繡簾捲，亭下水連空。知君爲我新作，窗户濕青紅[2]。長記平山堂上，欹枕江南煙雨，杳杳没孤鴻。認得醉翁語，山色有無中[3]。　　一千頃，都鏡净，倒碧峯[4]。忽然浪起，掀舞一葉白頭翁[5]。堪笑蘭臺公子[6]，未解莊生天籟[7]，剛道有雌雄[8]。一點浩然氣，千里快哉風[9]。

[1]題一作《快哉亭作》。元豐六年（1083）六月，張夢得（又字偓佺，王文誥謂即張懷民）建快哉亭，此詞有“知君爲我新作”句，詞即作於此時。蘇轍《黄州快哉亭記》：“清河張君夢得，謫居齊安，即其廬之西南爲亭，以覽觀江流之勝。而余兄子瞻名之曰‘快哉’。”

[2]〔青紅〕指油漆之色。濕字承上“新作”，形容油漆新塗，色澤鮮潤。

[3]〔長記五句〕平山堂，在今江蘇揚州市，歐陽修所建。其《醉偎香》（一作《朝中措》）詞：“平山欄檻倚晴空，山色有無中。”《老學庵筆記》卷六：“‘水流天地外，山色有無中’，王維詩也。權德輿《晚渡揚子江》詩云：‘遠岫有無中，片帆煙水上’，已是用維語。歐陽公長短句云：‘平山闌檻倚晴空，山色有無中。’詩人至是蓋三用矣。然公但以此句施于平山堂爲宜，初不自謂工也。東坡先生乃云：‘記取醉翁語，山色有無中’，則似謂歐陽公創爲此句，何哉？”（陳巖肖《庚溪詩話》卷下亦謂歐句“豈用摩詰語耶？然詩人意所到，而語偶相同者，亦多矣”，但蘇句却“專以爲六一語也”，則不甚當。）徐釚《詞苑叢談》卷十：“‘山色有無中’，歐公咏平山堂句也。或謂平山堂望江左諸山甚近，公短視故耳。東坡爲公解嘲，乃賦快哉亭詞云：‘長記平山堂上，欹枕江南煙雨，杳杳没孤鴻。認得醉翁語，山色有無中’，蓋山色有無，非煙雨不能也。然公起句是‘平山闌檻倚晴空’，‘晴空’安得‘煙雨’？恐東坡終不能爲歐公解矣。”（又見《藝苑雌黄》、卓人月《古今詞統》卷八）《草堂詩餘正集》卷三却云：“余按永叔起句‘平山欄檻倚晴空’，晴空安得煙雨？東坡自得其煙雨之山色，豈與輕薄子鬬齒頰哉！”

[4]〔一千頃三句〕《詩人玉屑》卷一六《詞意深妙》條引《談苑》，謂此三句出於徐騎省《徐孺子亭記》中警句：“平湖千畝，凝碧乎其下；西山萬疊，倒影乎其中。”

[5]〔白頭翁〕船夫。

[6]〔蘭臺公子〕指宋玉，他曾任蘭臺令。其《風賦》言“大王之雄風”和“庶人之雌風”有别，見前《舶趠風》詩注。

[7]〔莊生天籟〕《莊子·齊物論》：“（顔成）子游曰：‘地籟則衆竅是已，人籟則比竹是已，敢問天籟？’（南郭）子綦曰：‘夫吹萬不同，而使其自已也，咸其自取，怒者其誰邪？’”天籟，發於自然的神妙音響，即指風聲。

[8]〔剛道〕硬説。

[9]〔一點二句〕《孟子·公孫丑》：“我善養吾浩然之氣”，“其爲氣也，至大至剛，以直養而無害，則塞於天地之間。”此二句謂胸有“浩然之氣”，就能享此“快哉之風”，并無“大王”、“庶人”各享“雄風”、“雌風”之别。

【評箋】　鄭文焯《手批東坡樂府》：“此等句法，使作者稍稍矜才使氣，便流入粗豪一派。妙能寫景中人，用（因）生出無限情思。”

《蓼園詞選》：“前闋從‘快’字之意入，次闋起三語承上闋寫景，‘忽然’二句一跌，以頓出末二句來，結處一振，‘快’字之意方足。”