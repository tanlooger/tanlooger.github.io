---
---
---
title: 滿江紅
---




寄鄂州朱使君壽昌

寄鄂州朱使君壽昌[1]





江漢西來[2]，高樓下[3]、蒲萄深碧[4]。猶自帶、岷峨雪浪[5]，錦江春色[6]。君是南山遺愛守[7]，我爲劍外思歸客[8]。對此間、風物豈無情，殷勤説。　　江表傳[9]，君休讀。狂處士[10]，真堪惜。空洲對鸚鵡[11]，葦花蕭瑟。不獨笑書生争底事[12]，曹公黄祖俱飄忽[13]。願使君、還賦謫仙詩，追黄鶴[14]。

[1]蘇軾於元豐三年（1080）二月至元豐七年（1084）四月謫居黄州，此詞當作於其時，具體時間不詳。朱壽昌，字康叔，時任鄂州（治所在今湖北武漢市武昌）知州。

[2]〔江漢〕長江、漢水，兩水在武漢匯流。

[3]〔高樓〕指黄鶴樓，在武昌黄鵠山上，面臨長江。

[4]〔蒲萄深碧〕李白《襄陽歌》：“遥看漢水鴨頭緑，恰似葡萄初醱醅。”

[5]〔岷峨雪浪〕李白《經亂離後天恩流夜郎憶舊游書懷贈江夏韋太守良宰》：“江帶峨眉雪。”蘇軾《南鄉子》（晚景落瓊杯）：“認得岷峨春雪浪，初來，萬頃蒲萄漲渌醅。”

[6]〔錦江春色〕用杜甫《登樓》“錦江春色來天地”語。錦江在四川，是流入長江的岷江支流。

[7]〔君是句〕朱壽昌早年曾任陝州通判，終南山在陝州之南，故稱南山遺愛守。（通判位次於知州，亦稱通守）

[8]〔劍外〕劍南，指四川（在劍門山以南）。

[9]〔江表傳〕書名，記載三國時吴國的人物事蹟，今已佚，《三國志》裴松之注多所稱引。

[10]〔狂處士〕指禰衡。《後漢書·禰衡傳》：“禰衡，字正平，平原般人也。少有才辯，而尚氣剛傲，好矯時慢物。”曾大駡曹操，曹操怒，但爲避殺人之名，把他遣送於劉表；劉表又送于江夏太守黄祖，後被黄祖所殺，葬於鸚鵡洲。

[11]〔鸚鵡〕即鸚鵡洲。據《後漢書·禰衡傳》，黄祖長子黄射“大會賓客，人有獻鸚鵡者”，黄射請禰衡作《鸚鵡賦》，由是得名。其地在今武漢市西南長江之中。今鸚鵡洲已非宋以前故地。李白《贈江夏韋太守》：“顧慚禰處士，虚對鸚鵡洲。”

[12]〔不獨句〕此句之“不”字，他本所無，依詞律爲襯字；論文意，有“不”字較勝。

[13]〔飄忽〕指死亡。

[14]〔願使君三句〕辛文房《唐才子傳》卷一：崔顥“游武昌，登黄鶴樓，感慨賦詩。及李白來，曰：‘眼前有景道不得，崔顥題詩在上頭。’無作而去”。相傳李白《登金陵鳳凰臺》等詩是有意和崔顥《黄鶴樓》詩争勝的。（見《唐詩紀事》崔顥條）追，超過。此三句承上，謂禰衡恃才傲物，痛斥曹操、黄祖，不免無謂，迫害他的曹、黄亦俱已死去。歷史皆成陳迹，惟有詩歌才是永恆的，祝願朱壽昌寫出傑出作品追攀前賢。