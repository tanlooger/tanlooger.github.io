---
---
---
title: 滿庭芳
---




有王長官者，棄官黄州三十三年，黄人謂之王先生。因送陳慥來過余，因爲賦此。

有王長官者，棄官黄州三十三年，黄人謂之王先生。因送陳慥來過余，因爲賦此。[1]



三十三年，今誰存者，算祇君與長江。凛然蒼檜，霜榦苦難雙[2]。聞道司州古縣[3]，雲溪上、竹塢松窗。江南岸，不因送子，寧肯過吾邦[4]？　　摐摐[5]，疏雨過，風林舞破，煙蓋雲幢[6]。願持此邀君，一飲空缸。居士先生老矣，真夢裏、相對殘釭。歌聲斷，行人未起，船鼓已逢逢[7]。

[1]一本題中無“黄州”二字。元豐六年（1083）作。

[2]〔凛然二句〕以蒼檜喻王長官之品格。

[3]〔司州古縣〕指黄陂縣。唐武德初，以黄陂縣置南司州。王長官時居黄陂。下“雲溪上”二句即寫王之居所。

[4]〔江南岸三句〕王長官從黄陂送陳慥去江南，過黄州會作者。

[5]〔摐摐（chuāng chuāng）〕撞擊聲。形容雨聲。

[6]〔蓋〕車蓋。〔幢（zhuáng）〕車帘。

[7]〔歌聲斷三句〕謂夜飲未起，却已聞開船的鼓聲催行。逢逢（péng péng），鼓聲。《詩·大雅·靈臺》：“鼉鼓逢逢。”

【評箋】　鄭文焯《手批東坡樂府》：“健句入詞，更奇峯特出，此境匪稼軒所能夢到。不事雕鑿，字字蒼寒，如空巖霜幹，天風吹墮頗黎地上，鏗然作碎玉聲。”