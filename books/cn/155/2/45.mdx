---
---
---
title: 蝶戀花
---



蝶戀花[1]


花褪殘紅青杏小。燕子飛時，緑水人家繞[2]。枝上柳綿吹又少，天涯何處無芳草[3]！　　墻裏鞦韆墻外道。墻外行人，墻裏佳人笑。笑漸不聞聲漸悄，多情却被無情惱[4]。

[1]題一作《春景》。

[2]〔繞〕一作曉。《草堂詩餘正集》卷二：“有燕子句，合用‘繞’字，若‘曉’字，少着落。”俞彦《爰園詞話》：“古人好詞即一字未易彈，亦未易改。子瞻‘緑水人家繞’，别本‘繞’作‘曉’，爲古今詞話所賞。愚謂‘繞’字雖平，然是實境；‘曉’字無皈着，試通詠全章便見。”馮金伯《詞苑萃編》卷二一亦主此説，是。主張‘曉’字者亦有，如《詩人玉屑》卷二一引《詞話》云：“予得（此詞）真本于友人處，‘緑水人家繞’作‘緑水人家曉’。……而‘繞’與‘曉’自霄壤也。”

[3]〔天涯句〕謂春光已晚，芳草長遍天涯。淮南小山《招隱士》：“王孫游兮不歸，春草生兮萋萋。”

[4]〔多情句〕《詩人玉屑》卷二一引《詞話》：“蓋行人多情，佳人無情耳，此二字極有理趣。”（《草堂詩餘正集》卷二亦引）

【評箋】　王士禛《花草蒙拾》：“‘枝上柳綿’，恐屯田（柳永）緣情綺靡，未必能過。孰謂坡但解作‘大江東去’耶？髯直是軼倫絶羣。”

先著《詞潔》卷二：“坡公於有韻之言，多筆走不守之憾。後半手滑，遂不能自由，少一停思，必無此失。”

《草堂詩餘正集》卷二：“枝上二句，斷送朝雲；一聲何滿子，腸斷李延年，正若是耳。”

《蓼園詞選》：“柳綿自是佳句，而次闋尤爲奇情四溢也。”

【附録】

《歷代詩餘》卷一一五引《冷齋夜話》（《叢書集成》本《冷齋夜話》無此條）：“東坡《蝶戀花》詞云：‘花褪殘紅青杏小……’東坡渡海（按，朝雲死於惠州，應云渡嶺），惟朝雲王氏隨行，日誦‘枝上柳綿’二句，爲之流淚。病極，猶不釋口。東坡作《西江月》悼之。”（又見《西湖游覽志餘》卷一六）

《詞林紀事》卷五引《林下詞談》：“子瞻在惠州，與朝雲閑坐。時青女初至（指秋霜初降），落木蕭蕭，淒然有悲秋之意。命朝雲把大白，唱‘花褪殘紅’。朝雲歌喉將囀，淚滿衣襟。子瞻詰其故，答曰：‘奴所不能歌，是“枝上柳綿吹又少，天涯何處無芳草”也。’子瞻翻然大笑曰：‘是吾政悲秋，而汝又傷春矣。’遂罷。朝雲不久抱疾而亡。子瞻終身不復聽此詞。”（又見《瑯環記》卷中、《青泥蓮花記》卷十引）

《詞苑萃編》卷一一引《東坡集》：“東坡制《蝶戀花》詞”，“常令朝雲歌之。雲唱至‘柳綿’句，輒爲掩抑惆悵，如不自勝。坡問之，曰：‘妾所不能竟者，“天涯何處無芳草”句也。’”

以上記載，真僞難辨，果如所述，則此詞當作於貶居惠州時期，甚或更早。姑置於此。