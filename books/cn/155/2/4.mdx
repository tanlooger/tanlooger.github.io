---
---
---
title: 少年游
---




潤州作，代人寄遠

潤州作，代人寄遠[1]





去年相送，餘杭門外，飛雪似楊花[2]。今年春盡，楊花似雪，猶不見還家[3]。　　對酒捲簾邀明月[4]，風露透窗紗。恰似姮娥憐雙燕，分明照、畫梁斜[5]。

[1]題一本無“代人寄遠”四字。王文誥《蘇詩總案》卷一一謂“寄遠”只是託詞，實寫作者“行役未歸”之感，是。熙寧七年（1074）作。

[2]〔去年三句〕指熙寧六年十一月蘇軾離杭去潤州等地賑飢事。餘杭門，宋時杭州北門之一。

[3]〔猶不見以上六句〕《詩·小雅·采薇》：“昔我往矣，楊柳依依；今我來思，雨雪霏霏。”蘇詞亦仿此對比，但用意不同。

[4]〔邀明月〕李白《月下獨酌》：“舉杯邀明月，對影成三人。”

[5]〔恰似三句〕姮娥，嫦娥。照畫梁，語出宋玉《神女賦》：“其始來也，耀乎若白日初出照屋梁。”李白因寂寞而邀明月作伴，蘇詞亦邀明月，却説嫦娥獨憐雙燕，用光照它，而不憐自己，寫孤寂更深一層。