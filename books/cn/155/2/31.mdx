---
---
---
title: 南鄉子
---




重九涵輝樓呈徐君猷

重九涵輝樓呈徐君猷[1]





霜降水痕收，淺碧鱗鱗露遠洲。酒力漸消風力軟，颼颼，破帽多情却戀頭[2]。　　佳節若爲酬[3]？但把清樽斷送秋。萬事到頭都是夢[4]，休休，明日黄花蝶也愁[5]。

[1]元豐五年（1082）作。蘇軾《與王鞏定國》：“重九登棲霞樓，望君凄然，歌《千秋歲》，滿坐識與不識，皆懷君。遂作一詞云：‘霜降水痕收……明日黄花蝶也愁。’其卒章則徐州逍遥堂中夜與君和詩也。”《千秋歲》（“淺霜侵緑”）作於元豐元年重陽，時在徐州。

[2]〔破帽句〕陳鵠《耆舊續聞》卷二：“余謂後輩作詞，無非前人已道底句，特善能轉换爾。《三山老人語録》云：‘從來九日用落帽事（指孟嘉在征西將軍桓温重陽節宴會上被風吹落帽子，却渾然不覺，事見《世説新語·識鑒》劉孝標注），獨東坡云：“破帽多情却戀頭”，尤爲奇特。’不知東坡用杜子美詩：‘羞將短髮還吹帽，笑倩傍人爲整冠。’”沈際飛《草堂詩餘正集》卷二：“自來九日多用落帽，東坡不落帽，醒目。”《詞林紀事》卷五引樓敬思云：“九日詩詞，無不使落帽事者，總不若坡仙《南鄉子》詞，更爲翻新。”

[3]〔佳節句〕杜牧《九日齊山登高》：“但將酩酊酬佳節。”若爲，如何，那堪。

[4]〔萬事句〕用潘閬“萬事到頭都是夢，休嗟百計不如人”成句。《草堂詩餘正集》卷二評云：“東坡升沉去住，一生莫定，故開口説夢。如云‘人間如夢’，‘世事一場大夢’，‘未轉頭時皆夢’，‘古今如夢，何曾夢覺’，‘君臣一夢，今古虚名’，屢讀之胸中鄙吝自然消去。”

[5]〔休休二句〕蘇軾《九日次韻王鞏》：“相逢不用忙歸去，明日黄花蝶也愁。”《休齋詩話》：“唐人嘗詠《十日菊》：‘自緣今日人心别，未必秋香一夜衰’，世以爲工，蓋不隨物而盡；如‘酒盞此時須在手，菊花明日便愁人’，自覺氣不長耳。東坡亦云：‘休休，明日黄花蝶也愁’也。然雖變其語，終有此過，豈在謫所遇時感慨，不覺發是語乎？”《冷齋夜話》卷一記黄庭堅論换骨法：“如鄭谷《十日菊》曰：‘自緣今日人心别，未必秋香一夜衰’，此意甚佳，而病在氣不長。西漢文章雄深雅健者，其氣長故也。曾子固曰：詩當使人一覽語盡而意有餘，乃古人用心處。所以荆公菊詩曰：‘千花萬卉彫零後，始見閒人把一枝。’東坡則曰：‘萬事倒頭終是夢，休休，明日黄花蝶也愁。’……皆换骨法也。”《蓼園詞選》：“‘破帽戀頭’，語奇而穩；‘明日黄花’句，自屬達觀，凡過去未來皆幾非，在我安可學蜂蝶之戀香乎？”