---
---
---
title: 精微42
---




“吾儿！如蜂之酿蜜，采集遥远花树之菁华，化此菁华为一液。”

“如菁华间无由分别盖或曰，‘我，此树之菁华也。’‘我，彼树之菁华也。’吾儿，世间一切众生，当其臻至于真者（熟睡或死亡时），不自知其臻至于真者，亦复如是。”

“世间彼等动物，或狮，或狼，或猪，或虫，或蜢，或蚋，或蚊，皆一一复为其所是者。”

“是彼为至精微者，此宇宙万有以彼为自性也。彼为‘真’，彼为‘自我’，施伟多凯也徒，彼为尔矣。”

子曰“愿阿父教我更多！”

父曰：“吾儿！可也。”

“吾儿！如此诸水也，东者东流；西者西注，出乎海，归于海，而化为海；如是于海中，而不自知我为此水也，我为彼水也。”

“吾儿！世间一切众生，当其来自真者，不自知其来自真者，亦复如是。世间彼等动物，或狮，或狼，或猪，或虫，或蜢，或蚋，或蚊，皆一一复为其所是者。”

“是彼为至精微者，此宇宙万有以彼为自性也。彼为‘真’，彼为‘自我’，施伟多凯也徒，彼为尔矣。”

子曰：“愿阿父教我更多！”

父曰：“吾儿！可也。”

“吾儿！此大树也，若伐其根，则液出，而犹生也。若伐其干，则液出，而犹生也。若伐其杪，则液出，而犹生也。其生命由自我弥渗，吸滋润，敷荣华，挺然而立。”

“若其生命离其一枝，则其一枝萎；又离其一枝矣，则其一枝枯；更离其一枝矣，则其一枝槁；若离此全树，则全树绝矣。吾儿，正如是也，汝当知。”则曰：

“唯生命已舍离，此身死矣，而生命不死也。”

“是彼为至精微者，此宇宙万有以彼为自性也。彼为‘真’，彼为‘自我’，施伟多凯也徒，彼为尔矣。”

“阿父教我更多！”

曰：“吾儿！可也。”

“由彼无花果树摘一果来！”

“此是也！阿父！”

“破之！”

“破之矣！阿父！”

“其中汝何所见耶？”

“殊微细之子也！”

“再破其一子！”

“破之矣！阿父！”

“其中汝何所见耶？”

“无物矣！阿父！”

曰：“吾儿！此至精微者，汝所不见也，然由此至精微者，此一大无花果树而挺生。”

“吾儿！汝信之。是彼为至精微者，此宇宙万有以彼为自性也。彼为‘真’，彼为‘自我’，施伟多凯也徒，彼为尔矣。”

子曰：“阿父教我更多！”

父曰：“吾儿！可也。”

“置此盐于水中，明晨复来见我！”

彼依嘱为之。

父谓之曰：“取汝昨夜置水中之盐来！”

子于水中探之而不得，盖盐已尽溶。

父曰：“汝由上边饮之。如何？”

子曰：“咸也！”

“汝自中间饮之。如何？”

子曰：“咸也！”

“汝由下方饮之。如何？”

子曰：“咸也！”

父曰：“弃之！尔来此坐。”

彼坐已，而盐固常在。

父乃曰：“诚哉！吾儿！汝于此身中固不能见彼‘真者’，然彼固在其中也。”

“是彼为至精微者，此宇宙万有以彼为自性也。彼为‘真’，彼为‘自我’，彼为尔矣！”

“愿阿父教我更多！”

“吾儿！可也！”

[摘自《唱赞奥义书》]