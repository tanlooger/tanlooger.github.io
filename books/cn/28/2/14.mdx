---
---
---
title: 卷四十四·志第十四·历象志下
---

 ◎历象志下

○朔考

古者太史掌正岁年以叙事，国史以事系日，以日、月、时系年。时月不正，则叙事不一。故二史合为一官，颁历授时，必大一统。辽、汉、周、宋，俱行夏时，各自为历。国史闰朔，颇有异同。辽初用《乙未元历》，本何承天《元嘉历》法，后用《大明历》，本祖冲之《甲子元历》法。承天日食晦朏，一章必七闰；冲之日食必朔，或四年一闰。用《乙未历》，汉、周多同；用《大明历》，则间与宋异。　国史叙事，甲子不殊，闰朔多异，以此故也。耶律俨《纪》以《大明》法追正《乙未》月朔，又与陈大任《纪》时或抵牾。稽古君子，往往惑之。

用《五代职方考》志契丹州军例，作《朔考》。法殊曰“异”，传讹曰“误”；辽史不书国，俨、大任偏见并见各名；他史以国冠朔。并见注于后。

(表略)

宋元丰元年十二月，诏司天监考辽及高丽、日本国历与《奉元历》同异。辽己未岁气朔与《宣明历》合，日本戊午岁与辽历相近，高丽戊午年朔与《奉元历》合，气有不同。戊午，辽大康四年，己未，五年也。当辽、宋之世，二国司天固相参考矣。

高丽所进《大辽事迹》载诸王册文，颇见月朔，因附入。

象

孟子有言：“天之高也，星辰之远也，苟求其故，千岁之日至可坐而致。”甚哉，圣人之用心，可谓广大精微，至矣尽矣！

日有晷景，月有明魄，斗有建除，星有昏旦。观天之变而制器以候之，八尺之表，六尺之筒，百刻之漏，日月星辰示诸掌上。运行即察，度分即审，于是像天圜以显运行，置地柜以验出入，浑象是作。天道之常，寻尺之中可以俯窥，陶唐之象是矣。设三仪以明度分，管一衡以正辰极，浑仪是作。天文之变，六合之表可以仰观，有虞之玑是矣。体莫固于金，用莫利于水。范金走水，不出户而知天道，此圣人之所以为圣也。

历代仪象表漏，各具于志。太宗大同元年，得晋历象、刻漏、浑象。后唐清泰二年已称损折不可施用，其至中京者概可知矣。古之炼铜，黑黄白青之气尽，然后用之，故可施久远。唐沙门一行铸浑天仪，时称精妙，未几铜铁渐涩，不能自转，置不复用。金质不精，水性不行，况移之沍寒之地乎！

刻漏

晋天福三年造。《周官》契壶氏，悬壶必爨之以火。地虽沍寒，盖可施也。

官星

古者官星万余名。遭秦焚灭图籍，世秘不传。汉收散亡，得甘德、石申、巫咸三家图经。经纬合千余官，仅存什一。分为三垣、四宫、二十八宿，枢以二极，建以北斗，纬以五星，日月代明，贵而太一，贱逮屎糠。占决之用，亦云备矣。司马迁《天官书》既以具录，后世保章守候，无出三家官星之外者。天象昭垂，历代不易，而汉、晋、隋、唐之书累志天文，近于衍矣。且天象禨祥，律格有禁，书于胜国之史，诖误学者，不宜书。其日食、星变、风云、震雪之祥，具载《帝纪》，不复书。

