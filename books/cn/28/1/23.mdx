---
---
---
title: 卷二十三·本纪第二十三
---

 道宗三

八年春正月癸未，乌古敌烈部详稳耶律巢等奏克北边捷。以战多杀人，饭僧南京、中京。甲申，如鱼儿泺。壬寅，昏雾连日。二月丙辰，北、南枢密院言无事可陈。壬戌，以讨北部功，乌古敌烈部详稳耶律巢知北院大王事，都监萧阿鲁带乌古敌烈部详稳，加左监门卫上将军。戊辰，岁饥，免武安州租税，振恩、蔚、顺、惠等州民。三月癸卯，有司奏春、泰、宁江三州三千余人愿为僧尼，受具足戒，许之。夏四月壬子，振义、饶二州民。丁巳，驻跸塔里舍。己卯，清暑拖古烈。五月壬午，晋王仁先薨。六月甲寅，振易州贫民。己未，振中京。甲子，振兴中府。甲戌，封北府宰相杨绩为赵王，枢密副使耶律观参知政事兼知南院枢密使事。丁丑，高丽遣使来贡。秋七月己卯，庆州靳文高八世同居，诏赐爵。丙申，振饶州饥民。丁酉，幸黑岭。丁未，以御书《华严经五颂》出示群臣。闰月辛未，射熊于羖羊山。八月庚辰，混同郡王侯古薨，遣使致祭。九月甲子，驻跸藕丝淀。冬十月己丑，参知政事耶律观矫制营私第，降为庶人。癸巳，回鹘来贡。十一庚戌，免祖州税。丙辰，大雪，许民樵采禁地。丁卯，赐延昌宫贫户钱。十二月戊辰，汉人行宫都部署耶律仲禧封韩国公，枢密副使、参知政事赵徽出为武定军节度使，枢密副使柴德滋参知政事，汉人行宫副部署耶律大悲奴升都部署，同知南院枢密使事萧韩家奴知左夷离毕事。丁丑，以坤宁节，大赦。庚寅，赐高丽佛经一藏。

九年春正月丁未，如双泺。夏四月壬辰，如旺国崖。秋七月甲辰，猎大熊山。戊申，乌古敌烈统军言，八石烈敌烈人杀其节度使以叛。己酉，诏隗乌古部军分道击之。丙寅，南京奏归义。涞水两县蝗飞入宋境，余为蜂所食。八月丙申，以耶律仲禧为南院枢密使。九月癸卯，驻跸独卢金。冬十月，幸阴山，遂如西京。十一月戊午，诏行幸之地免租一年。甲子，南院大王合理只致仕。十二月辛未，以知北院枢密使事耶律宜新为中京留守，南院宣徽使耶律撒剌为南院大王。壬辰，高丽、夏国并遣使来贡。

十年春正月乙卯，如鸳鸯泺。二月癸未，蠲平州复业民租赋。戊子，阻卜来贡。三月甲子，如拖古烈。以耶律巢为北院大王。夏四月，旱。辛未，以奚人达鲁三世同居，赐官旌之。五月丙寅，录囚。六月戊辰，亲出题试进士。壬申，诏臣庶言得失。丙子，御永安殿，策贤良。秋七月丙辰，如秋山。癸亥，谒庆陵。九月庚戌，幸东京，谒二仪、五鸾殿。癸亥，祠木叶山。冬十月丁卯，驻跸藕丝淀。丁丑，诏有司颁行《史记》、《汉书》。十一月戊午，高丽遣使来贡。十二月辛巳，改明年为大康，大赦。

大康元年春正月乙未，如混同江。壬寅，振云州饥。二月丁卯，祥州火，遣使恤灾。乙酉，驻跸大鱼泺。丁亥，以获鹅，加鹰坊使耶律杨六为工部尚书。三月乙巳，命皇太子写佛书。夏四月丙子，振平州饥。己酉，如犊山闰月丙午，振平、滦二州饥。庚戌，皇孙延禧生。五月甲子，赐妃之亲及东宫僚属爵有差。六月癸巳，以兴圣宫使奚谢家奴知奚六部大王事。戊戌，知三司使事韩操以钱谷增羡，授三司使。癸卯，遣使按问诸路囚。以惕隐大悲奴为始平军节度使，参知政事柴德滋武定军节度使。乙卯，吐蕃来贡。丙辰，诏皇太子总领朝政，仍戒谕之。以武定军节度使赵徽为南府宰相，枢密副使杨遵勖参知政事。秋七月辛酉朔，猎平地松林。丙寅，振南京贫民。八月庚寅朔，日有食之。九月乙亥，驻跸藕丝淀。己卯，以南京饥，免租税一年，仍出钱粟振之。冬十月，西北路酋长遐搭、雏搭、双古等来降。十一月辛酉，皇后被诬，赐死；杀伶人赵惟一、高长命，并籍其家属。十二月己丑朔，以南京统军使耶律魇奴为惕隐，汉人行宫都部署耶律霂枢密副使，同知东京留守事萧铎剌夷离毕。庚寅，赐张孝杰国姓。壬辰，以西京留守萧燕六为左夷离毕。

二年春正月己未，如春水。庚辰，驻跸双泺。二月戊子，振黄龙府饥。癸丑，南京路饥，免租税一年。三月辛酉，皇太后崩。壬戌，遣殿前副点检耶律辖古报哀于宋。癸亥，遣使报哀于高丽、夏国。丁卯，大赦。戊寅，以皇太后遗物遣使遗宋、夏。夏六月乙酉朔，上大行皇太后尊谥曰仁懿皇后。戊子，宋及高丽、夏国各遣使吊祭。甲午，葬仁懿皇后于庆陵。己亥，驻跸拖古烈。壬寅，出北院枢密魏王耶律乙辛为中京留守。丁未，册皇后萧氏，封其父祗候郎君鳖里剌为赵王，叔西北路招讨使余里也辽西郡王，兄汉人行宫都部署、驸马都慰霞抹柳城郡王，参知政事杨遵勖知南院枢密使事，北院枢密使副萧速撒知北院枢密使事，汉人行宫副部署刘诜参知政事。己酉，南府宰相赵徽致仕。秋七月戊辰，如秋山。癸酉，柳城郡王霞抹薨。八月庚寅，猎，遇麛失其母，悯之，不射。九月戊午，以南京蝗，免明年租税。己卯，驻跸藕丝淀。冬十月戊戌，召中京留守魏王耶律乙辛复为北院枢密使。十一月甲戌，上欲观《起居注》，修注郎不攧及忽突堇等不进，各杖二百，罢之。流林牙萧岩寿于乌隗部。是月，南京地震，民舍多坏。十二月己丑，以左夷离毕萧挞不也为南京统军使。

三年春正月癸丑，如混同江。乙卯，省诸道春贡金帛，及停周岁所输尚方银。二月壬午朔，东北路统军使萧韩家奴加尚父，封吴王。甲申，诏北院枢密使魏王耶律乙辛同母兄大奴、同母弟阿思世预北、南院枢密之选，其异母诸弟世预夷离堇之选。己丑，如鱼儿泺。辛卯，中京饥，罢巡幸。夏四月乙酉，泛舟黑龙江。五月丙辰，玉田、安次蝝，伤稼。癸亥，日中有黑子。己巳，驻跸犊山。乙亥，北院枢密使耶律乙辛奏，右护卫太保查剌等告知北院枢密使事萧速撒等八人谋立皇太子，上以无状，不治，出速撒等三人补外，护卫撒拨等六人各鞭百余，徙于边。丙子，以西北路招讨使辽西郡王萧余里也为北府宰相，兼知契丹行宫都部署事。戊寅，诏告谋逆事者，重加官赏。六月己卯朔，耶律乙辛令牌印郎君萧讹都斡诬首尝预速撒等谋，籍其姓名以告。即命乙辛及耶律仲禧、萧余里也、耶律孝杰、杨遵勖、燕哥、抄只、萧十三等鞫治，杖皇太子，囚之宫中。辛巳，杀宿直官敌里剌等三人。壬午，杀宣徽使挞不也等二人。癸未，杀始平军节度使撒剌等十人，又遣使杀上京留守速撒，及已徙护卫撒拨等六人。乙酉，杀耶律挞不也及其弟陈留。丙戌，废皇太子为庶人，囚之上京。己丑，回鹘来贡。杀东京留守同知耶律回里不。辛卯，杀速撒等诸子，籍其家。戊申，遣使按五京诸道狱。秋七月辛亥，护卫太保查剌加镇国大将军，预突吕不部节度使之选，室韦查剌及萧宝神奴、谋鲁古并加左卫大将军，牌印郎君讹都斡尚皇女赵国公主，授驸马都尉、始平军节度使，祗候郎君耶律挞不也及萧图古辞并加监门卫上将军。壬子，知北院枢密副使萧韩家奴为汉人行宫都部署。乙丑，如秋山。丁丑，谒庆陵。八月庚寅，汉人行宫都部署萧韩家奴薨。辛丑，谒庆陵。九月癸亥，玉田贡嘉禾。壬申，修乾陵庙。冬十月辛丑，驻跸藕丝淀。十一月，北院枢密使耶律乙辛遣其私人盗杀庶人浚于上京。闰十二月戊午，以北府宰相辽西郡王萧余里也知北院枢密使事，左夷离毕耶律燕哥为契丹行宫都部署。丙寅，预行正旦礼。是岁，南京大熟。

四年春正月庚辰，如春水。甲午，振东京饥。二月乙丑，驻跸扫获野。戊辰，以东路统军使耶律王九为惕隐。夏四月辛亥，高丽遣使乞赐鸭渌江以东地，不许。五月丙戌，驻跸散水原。六月甲寅，阻卜诸酋长进良马。秋七月甲戌，诸路奏饭僧尼三十六万。八月癸卯，诏有司决滞狱。九月乙未，驻跸藕丝淀。庚子，五国部长来贡。冬十月癸卯，以参知政事刘伸为保静军节度使。十一月丁亥，禁士庶服用锦绮、日月、山龙之文。己丑，回鹘遣使来贡。庚寅，南院枢密使耶律仲禧为广德军节度使。辛卯，锦州民张宝四世同居，命诸子三班院祗候。十二月丁卯，以北院枢密副使耶律霂知北院枢密使事。

