---
---
---
title: 卷二十一·本纪第二十一
---

 道宗一

道宗孝文皇帝，讳洪基，字涅邻，小字查剌。兴宗皇帝长子，母曰仁懿皇后萧氏。六岁封梁王。重熙十一年，进封燕国，总领中丞司事。明年，总北南院枢密使事，加尚书令，进封燕赵国王。二十一年，为天下兵马大元帅，知惕隐事，预朝政。帝性沉静、严毅，每朝，兴宗为之敛容。

二十四年秋八月己丑，兴宗崩，即皇帝位于柩前，哀恸不听政。辛卯，百僚上表固请，许之。诏曰：“朕以菲德，托居士民之上，第恐智识有不及，群下有未信；赋敛妄兴，赏罚不中；上恩不能及下，下情不能达上。凡尔士庶，直言无讳。可则择用，否则不以为愆。卿等其体朕意。”壬辰，以皇太弟重元为皇太叔，免汉拜，不名。癸巳，遣使报哀于宋及夏、高丽。甲午，遣重元安抚南京军民。戊戌，以遗诏，命西北路招讨使西平郡王萧阿剌为北府宰相，仍权知南院枢密使事，北府宰相萧虚烈为武定军节度使。辛丑，改元清宁，大赦。九月戊午，诏常所幸围场外毋禁。庚申，诏除护卫士，余不得佩刃入宫；非勋戚后及夷离堇、副使、承应诸职事人，不得冠巾。壬戌，诏夷离堇及副使之族并民奴贱，不得服驼尼、水獭裘，刀柄、兔鹘、鞍勒、珮子不许用犀玉、骨突犀；惟大将军不禁。乙丑，赐内外臣僚爵赏有差。庚午，尊皇太后为太皇太后。辛未，遣左夷离毕萧谟鲁、翰林学士韩运以先帝遗物遗宋。癸酉，遣使以即位报宋。丙子，尊皇后为皇太后，宴菆涂殿。以上京留守宿国王陈留为南京留守。壬午，遣使赐高丽、夏国先帝遗物。冬十月丁亥，有司请以帝生日为天安节，从之。以吴王仁先同知南京留守事，陈王涂孛特为南府宰相，进封吴王。壬寅，以顺义军节度使十神奴为南院大王。十一月甲子，葬兴宗皇帝于庆陵。宋及高丽遣使来会。名其山曰永兴。丙寅，以南院大王侯古为中京留守，北府宰相西平郡王萧阿剌进封韩王。壬申，次怀州。有事于太宗、穆宗庙。甲戌，谒祖陵。戊寅，冬至，有事于太祖、景宗、兴宗庙，不受群臣贺。十二月丙戌，诏左夷离毕曰：“朕以眇冲，获嗣大位，夙夜忧惧，恐弗克任。欲闻直言，以匡其失。今已数月，未见所以副朕委任股肱耳目之意。其令内外百官，比秩满，各言一事。仍转谕所部，无贵贱老幼，皆得直言无讳。”戊子，应圣节，上太皇太后寿，宴群臣、命妇，册妃萧氏为皇后。进封皇弟越王和鲁斡为鲁国王，许王阿琏为陈国王，楚王涅鲁古徙封吴王。辛卯，诏部署院，事有机密即奏，其投谤讪书，辄受及读者并弃市。癸巳，皇族十公悖母，伏诛。甲午，以枢密副使姚景行为参知政事，翰林学士吴湛为枢密副使，参知政事、同知枢密院事韩绍文为上京留守。丙申，宋遣欧阳修等来贺即位。戊戌，诏设学养士，颁《五经》传疏，置博士、助教各一员。癸卯，以知涿州杨绩参知政事兼同知枢密院事。庚戌，以圣宗在时生辰，赦上京囚。是年，御清凉殿放进士张孝杰等四十四人。

二年春正月丙辰，诏州郡官及僚属决囚，如诸部族例。己巳，诏二女古部与世预宰相、节度使之选者免皮室军。是月，幸鱼儿泺。二月乙酉，以左夷离毕萧谟鲁知西南面招讨都监事。乙巳，以兴宗在时生辰，宴群臣，命各赋诗。三月丁巳，应圣节，曲赦百里内囚。己卯，御制《放鹰赋》赐群臣，谕任臣之意。闰月己亥，始行东京所铸钱。乙巳，南京狱空，进留守以下官。夏四月甲子，诏曰：“方夏，长养鸟兽孳育之时，不得纵火于郊。”五月戊戌，谒庆陵。甲辰，有事于兴宗庙。六月丁巳，诏宰相举才能之士，戊午，命有司籍军补边戍。辛酉，阻卜酋长来朝，贡方物。丁卯，高丽遣使来贡。辛未，罢史官预闻朝议，俾问宰相而后书。乙亥，中京蝗蝻为灾。丙子，诏强盗得实者，听诸路决之。丁丑，南院枢密使赵国王查葛为上京留守，同知南京留守事吴王仁先为南院枢密使。乙酉，遣使分道平赋税，缮戎器，劝农桑，禁盗贼。八月辛未，如秋山。九月庚子，幸中京，祭圣宗、兴宗于会安殿。冬十月丙子，如中会川。十一月戊戌，知左夷离毕事耶律划里为夷离毕，北院大王耶律仙童知黄龙府事。甲辰，文武百僚上尊号曰天佑皇帝，后曰懿德皇后。大赦。乙巳，以皇太叔重元为天下兵马大元帅，徙封赵国王查葛为魏国王、鲁国王和鲁斡为宋国王、陈国王阿琏为秦国王，吴王涅鲁古进封楚国王，百官进迁有差。十二月戊申朔，以韩王萧阿剌为北院枢密使，东京留守宿国王陈留北府宰相，宋国王和鲁斡上京留守，秦国王阿琏知中丞司事。甲寅，上皇太后尊号曰慈懿仁和文惠孝广敬爱宗天皇太后。

三年春正月庚辰，如鸭子河。丙戌，置倒塌岭节度使。乙未，五国部长来贡方物。二月己未，如大鱼泺。三月辛巳，以楚国王涅鲁古为武定军节度使。夏四月丙辰，清暑永安山。五月己亥，如庆陵，献酎于金殿、同天殿。六月辛未，以魏国王查葛为惕隐，同知枢密院事萧唐古南府宰相，魏国王贴不东京留守。秋七月甲申，南京地震，赦其境内。乙酉，如秋山。八月辛亥，帝以《君臣同志华夷同风诗集》进皇太后。九月庚子，幸中会川。冬十月己酉，谒祖陵。庚申，谒让国皇帝及世宗庙。辛酉，奠酎于玉殿。十一月丙子，以左夷离毕萧谟鲁为契丹行宫都部署。庚子，高丽遣使来贡。十二月庚戌，禁职官于部内假贷贸易。戊辰，太皇太后不豫，曲赦行在五百里内囚。己巳，太皇太后崩。

四年春正月壬申朔，遣使报哀于宋、夏。如鸭子河钓鱼。癸酉，宋遣使奉宋主绘像来。丁亥，知易州事耶律颇得秩满，部民乞留，许之。二月丙午，诏夷离毕：诸路鞫死罪，狱虽具，仍令别州县覆按，无冤，然后决之；称冤者，即具奏。庚戌，如鱼儿泺。三月戊寅，募天德、镇武、东胜等处勇捷者，籍为军。甲午，肆赦。夏四月甲辰，谒庆陵。丁卯，宋遣使吊祭。五月庚午朔，上大行太皇太后尊谥曰钦哀皇后。癸酉，葬庆陵。夏国、高丽遣使来会。乙酉，如永安山清暑。六月乙丑，以北院枢密使郑王萧革为南院枢密使，徙封楚王，南院枢密使吴王仁先为北院枢密使。秋七月辛巳，制诸掌内藏库官盗两贯以上者，许奴婢告。壬午，猎于黑岭。冬十月戊戌朔，以同知东京留守事侯古为南院大王，保安军节度使奚底为奚六部大王。十一月癸酉，行再生及柴册礼，宴群臣于八方陂。庚辰，御清风殿受大册礼。大赦。以吴王仁先为南京兵马副元帅，徙封隋王。壬午，谒太祖及诸帝宫。丙戌，祠木叶山。禁造玉器。十二月辛丑，弛驼尼、水獭裘之禁。乙巳，许士庶畜鹰。辛亥，南院枢密使楚王萧革复为北院枢密使。闰月己巳，赐皇太叔重元金券。是岁，皇子浚生。

五年春，如春州。夏六月甲子朔，驻跸纳葛泺。己丑，以南院枢密使萧阿速为北府宰相，枢密副使耶律乙辛南院枢密使，惕隐查葛辽兴军节度使，鲁王谢家奴武定军节度使，东京留守吴王贴不西京留守。秋七月丁酉，以乌古敌烈详稳萧谟鲁为左夷离毕。冬十月壬子朔，幸南京，祭兴宗于嘉宁殿。十一月，禁猎。十二月壬戌，以北院林牙奚马六为右夷离毕，参知政事吴湛以弟洵冒入仕籍，削爵为民。是年，上御百福殿，放进士梁援等百一十五人。

六年春，如鸳鸯泺。夏五月戊子朔，监修国史耶律白请编次御制诗赋，仍命白为序。己酉，驻跸纳葛泺。六月戊午朔，以东北路女直详稳高家奴为惕隐。壬戌，遣使录囚。丙寅，中京置国子监，命以时祭先圣先师，癸未，以隋王仁先为北院大王，赐御制诰。冬十月甲子，驻跸藕丝淀。

七年春三月庚戌，如春州。以耶律乙辛知北院枢密使事。夏四月辛未，禁吏民畜海东青鹘。五月丙戌，清暑永安山。丙午，谒庆陵。辛亥，杀东京留守陈王萧阿剌。六月壬子朔，日有食之。甲子，以萧谟鲁为顺义军节度使。丁卯，幸弘义、永兴、崇德三宫致祭。射柳，赐宴，赏赉有差。戊辰，行再生礼，复命群臣分朋射柳。丁丑，以楚国王涅鲁古知南院枢密使事。秋九月丁丑，驻跸藕丝淀。冬十二月壬午，以知黄龙府事耶律阿里只为南院大王。

