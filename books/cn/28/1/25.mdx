---
---
---
title: 卷二十五·本纪第二十五
---

 道宗五

三年春正月乙卯，如鱼儿泺。甲戌，出钱粟振南京贫民，仍复其租赋。己卯，大雪。二月丙戌，发粟振中京饥。甲辰，以民多流散，除安泊逃户征偿法。三月乙卯，高丽遣使来贡。己未，免锦州贫民租一年。甲戌，免上京贫民租如锦州。庚辰，女直贡良马。夏四月戊子，赐中京贫民帛，及免诸路贡输之半。丙申，赐隈乌古部贫民帛。庚子，如凉陉。甲辰，南府宰相王绩薨。乙巳，诏出户部司粟，振诸路流民及义州之饥。五月庚申，海云寺进济民钱千万。秋七月丙辰，猎黑岭。丁巳，出杂帛赐兴圣宫贫民。庚午，大雨，罢猎。丁丑，秦越国王阿琏薨。九月乙亥，驻跸匣鲁金。冬十月庚辰，以参知政事王经为三司使。壬辰，罢节度使已下官进珍玩。癸卯，追封秦越国王阿琏为秦魏国王。十一月甲寅，以惕隐耶律坦同知南京留守事，辽兴军节度使耶律王九为南府宰相。十二月己卯朔，以枢密直学士吕嗣立参知政事。

四年春正月庚戌，如混同江。甲寅，太白昼见。甲子，五国部长来贡。庚午，免上京逋逃及贫户税赋。甲戌，以上京、南京饥，许良人自鬻。丁丑，曲赦西京役徒。二月己丑，如鱼儿泺。甲午，曲赦春州役徒，终身者皆五岁免。己亥，如春州。赦泰州役徒。三月己丑，免高丽岁贡。己巳，振上京及平、锦、来三州饥。夏四月己卯，振苏、吉、复、渌、铁五州贫民，并免其租税。甲申，振庆州贫民。乙酉，减诸路常贡服御物。丁酉，立入粟补官法。癸卯，西幸。召枢密直学士耶律俨讲《尚书·洪范》。五月辛亥，命燕国王延禧写《尚书·五子之歌》。乙卯，振祖州贫民。丁巳，诏免役徒，终身者五岁免之。己未，振春州贫民。丙寅，禁挟私引水犯田。六月庚辰，驻跸散水原。丁亥，命燕国王延禧知中丞司事，以同知南院枢密使事耶律聂里知右夷离毕，知右夷离毕事耶律那也同知南院枢密使事。庚寅，北院枢密使耶律颇德致仕。秋七月戊申，曲赦奉圣州役徒。丙辰，遣使册李乾顺为夏国王。庚申，如秋山。己巳，禁钱出境。八月庚辰，有司奏宛平、永清蝗为飞鸟所食。庚寅，谒庆陵。冬十一月丁丑，猎辽水之滨。己卯，驻跸藕丝淀。癸未，免百姓所贷官粟。己丑，知北院枢密使事耶律阿思封漆水郡王。癸巳，以乙室大王耶律敌烈知西北路招讨使事，权知西北路招讨使事萧朽哥知乙室大王事。壬寅，诏诸部长官亲鞫狱讼。十一月庚申，兴中府民张化法以父兄犯盗当之，请代，皆免。十二月戊寅，南府宰相耶律王九致仕。癸未，以孟父敞稳耶律慎思为中京留守。闰十二月癸卯朔，预行正旦礼。丙午，如混同江。

五年春正月癸未，如鱼儿泺。甲午，高丽遣使来贡。三月癸酉，诏析津、大定二府精选举人以闻，仍诏谕学者，当穷经明道。夏四月甲辰，以知奚六部大王事涅葛为本部大王。壬子，猎北山。甲子，霖雨，罢猎。五月丁亥，驻跸赤勒岭。己丑，以阻卜磨古斯为诸部长。癸巳，回鹘遣使贡良马。己亥，以同知南府枢密使事耶律那也知右夷离毕事，左祗候郎君班详稳耶律涅里知北院大王事。六月甲寅，夏国遣使来谢封册。壬戌，以参知政事王言敷为枢密副使，前枢密副使贾士勋参知政事，兼同知枢密院事。秋七月庚午，猎沙岭。九月辛卯，遣使遗宋鹿脯。壬辰，驻跸藕丝淀。冬十月乙巳，以新定法令太烦，复行旧法。庚申，以辽兴军节度使何葛为乙室大王。十一月丁卯朔，燕国王延禧生子，大赦，妃之族属进爵有差。

六年春正月，如混同江。二月辛丑，驻跸双山。三月辛未，女直遣使来贡。夏四月丁酉，东北路统军司设掌法官。庚子，以同知南院枢密使事耶律吐朵知左夷离毕事。五月壬辰，驻跸散水原。六月甲辰，遣使决五京囚。秋七月丙子，如黑岭。冬十月丁酉，驻跸藕丝淀。十一月壬戌，高丽遣使来贡。己巳，以南府宰相窦景庸为武定军节度使。是年，放进士文充等七十二人。

七年春正月壬戌，如混同江。二月己亥，驻跸鱼儿泺。壬寅，诏给渭州贫民耕牛、布绢。三月丙戌，驻跸黑龙江。夏四月丙戌，以汉人行宫副部署耶律谷欲知乙室大王事。五月己未朔，日有食之。六月甲午，驻跸赤勒岭。己亥，倒塌岭人进古鼎，有文曰：“万岁永为宝用。”辛丑，回鹘遣使贡方物。癸卯，以权知东京留守萧陶隗为契丹行宫都部署。丁未，端拱殿门灾。秋七月戊午朔，回鹘遣使来贡异物，不纳，厚赐遣之。八月庚寅，以霖雨，罢猎。壬寅，幸庆州，谒庆陵。九月丙申，还上京。己亥，日本国遣郑元、郑心及僧应范等二十八人来贡。冬十月辛巳，命燕国王延禧为天下兵马大元帅，总北南院枢密使事。十一月庚子，如藕丝淀。甲子，望祀木叶山。

八年春正月乙酉，如山榆淀。乙未，阻卜诸长来降。三月己亥，驻跸挞里舍淀。丁未，曲赦中京、蔚州役徒。夏四月乙卯，阻卜长来贡。丁丑，猎西山。惕德酋长胡里只来附。五月甲辰，驻跸赤勒岭。六月乙丑，夏国为宋侵，遣使乞援。秋七月丁亥，猎沙岭。九月乙巳，驻跸藕丝淀。丁未，日本国遣使来贡。冬十月庚戌朔，遣使遗宋鹿脯。丙辰，振西北路饥。辛酉，阻卜磨古斯杀金吾吐古斯以叛，遣奚六部秃里耶律郭三发诸蕃部兵讨之。壬申，南府宰相王经薨。戊寅，以左夷离毕耶律涅里为彰圣军节度使。十一月戊子，以枢密副使王是敦兼知枢密院事，权参知政事韩资让参知政事，汉人行宫都部署奚回离保知奚六部大王事。丁酉，以通州潦水害稼，遣使振之。戊申，北院大王合鲁薨。是年，放进士冠尊文等五十三人。

九年春正月庚辰，如混同江。二月，磨古斯来侵。三月，西北路招讨使耶律阿鲁扫古追磨古斯还，都监萧张九遇贼，与战不利。二室韦、拽剌、北王府、特满群牧、宫分等军多陷没。夏四月乙卯，兴中府甘露降，遣使祠佛饭僧。癸酉，猎西山。六月丁未朔，驻跸散水原。庚申，以辽兴军节度使荣哥为南院大王，知左夷离毕事耶律吐朵为左夷离毕。秋七月辛卯，如黑岭。壬寅，遣使赐高丽羊。九月癸卯，振西北路贫民。冬十月庚戌，有司奏磨古斯诣西北路招讨使耶律挞不也伪降，既而乘虚来袭，挞不也死之。阻卜乌古札叛，达里底、拔思母并寇倒塌岭。壬子，遣使籍诸路兵。癸丑，以南院大王特末同知南京留守事，命郑家奴率兵往援倒塌岭。甲寅，驻跸藕丝淀，以左夷离毕耶律秃朵、围场都管撒八并为西北路行军都监。乙卯，诏以马三千给乌古部。丙辰，有司奏阻卜长辖底掠西路群牧。丁巳，振西北路贫民。己未，燕国王延禧生子，肆赦，妃之族属并进级。壬戌，以枢密直学士赵廷睦参知政事兼同知南院枢密使事。癸亥，乌古敌烈统军使萧朽哥奏讨阻卜等部捷。甲子，宋遣使告其母后高氏哀，即遣使吊祭。己巳，诏广积贮，以备水旱。十一月辛巳，特抹等奏讨阻卜捷。十二月丙辰，宋遣使以母后遗留物来馈。

十年春正月，如春水。癸未，惕德来贡。戊子，乌古紥等来降，达里底、拔思母二部来侵，四捷军都监特抹死之。二月甲辰，以破阻卜，赏有功者。丙午，西南面招讨司奏讨拔思母捷。癸丑，排雅、仆里、同葛、虎骨、仆果等来降。达里底来侵。三月壬申朔，日有食之。山北路副部署萧阿鲁带奏讨达里底捷。夏四月壬寅朔，惕德萌得斯、老古得等各率所部来附，诏复旧地。甲辰，驻跸春州北平淀。丙午，乌古部节度使耶律陈家奴奏讨茶紥剌捷。庚戌，以知北院枢密使事耶律斡特剌为都统，夷离毕耶律秃朵为副统，龙虎卫上将军耶律胡吕都监，讨磨古斯，遣积庆宫使萧虬里监战。辛亥，朽哥奏颇里八部来侵。击破之。己巳，除玉田、密云流民租赋一年。闰月庚子，赐西北路贫民钱。达里底、拔思母二部来降。五月甲辰，驻跸赤勒岭。甲寅，括马。戊午，西北路招讨司奏敌烈等部来侵，统军司出兵与战，不利，招讨司以兵击破之，敦睦宫太师耶律爱奴及其子死之。辛酉，以知国舅详稳事萧阿烈同领西北路行军事。六月辛未，宋遣使来谢吊祭。乙酉，乌古敌烈统军使朽哥有罪，除名。丙戌，和烈葛等部来聘。癸巳，惕德来贡。己亥，禁边民与蕃部为婚。是夏，高丽国王运薨，子昱遣使来告，即遣使赙赠。秋七月庚子朔，猎赤山。是月，阻卜等寇倒塌岭，尽掠西路群牧马去，东北路统军使耶律石柳以兵追及，尽获所掠而还。九月己未，以南院大王特末为南院枢密使。甲子，敌烈诸酋来降，释其罪。是月，斡特剌破磨古斯。冬十月丙子，驻跸藕丝淀。壬午，山北路副部署萧阿鲁带以讨达里底功，加左金吾卫上将军。癸巳，西北路统军司获阻卜长拍撒葛、蒲鲁等来献。十一月乙巳，惕德铜刮、阻卜的烈等来降。达里底及拔思母等复来侵，山北副部署阿鲁带击败之。十二月癸酉，三河县民孙宾及其妻皆百岁，复其家。甲戌，以参知政事赵廷睦兼同知枢密院事，枢密副使王师儒参知政事兼同知枢密院事。己卯，诏录西北路有功将士及战殁者，赠官。乙酉，诏改明年元，减杂犯死罪以下，仍除贫民租赋。戊子，西北路统军司奏讨磨古斯捷。

