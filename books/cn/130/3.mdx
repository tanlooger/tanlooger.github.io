---
---
---
title: 卷之三 会真记
---




（唐）元稹

唐贞元中，有张生者，性温茂，美丰容，内秉坚孤，非礼不可入。有朋从游宴，扰杂其间，他人皆汹汹拳拳，若将不及，张生容顺而已，终不能乱。以是年二十二，未尝近女色。知者诘之，谢而言曰：“登徒子非好色者，是有淫行耳。余真好色者，而适不我值。何以言之？大凡物之尤者，未尝不留连于心，是知其非忘情者也。”诘者哂之。

无几何，张生游于蒲。蒲之东十余里，有僧舍曰普救寺，张生寓焉。适有崔氏孀妇将归长安，路出于蒲，亦止兹寺。崔氏妇，郑女也。张出于郑，绪其亲，乃异派之从母。是岁，浑瑊薨于蒲。有中人丁文雅不善于军，军人因丧而扰，大掠蒲人。崔氏之家，财产甚厚，多奴仆；旅寓惶骇，不知所托。先是张与蒲将之党有善，请吏护之，遂不及于难。十余日，廉使杜确将天子命，以统戎节，令于军，军由是戢。郑厚张之德甚，因饬馔以命张，中堂宴之。复谓张曰：“姨之孤嫠未亡，提携幼稚，不幸属师徒大溃，实不保其身。弱子幼女，犹君之生也，岂可比常恩哉！令俾以仁兄礼奉见，冀所以报恩也。”命其子曰欢郎，可十余岁，容甚温美。次命女莺莺：“出拜尔兄，尔兄活尔。”久之，辞疾。郑怒曰：“张兄活尔之命，不然，尔且掳矣，能复远嫌乎？”久之，乃至。常服醉容，不加新饰，鬟垂黛接，双脸断红而已。颜色艳异，光辉动人。张惊，为之礼。因坐郑旁，以郑之抑而见也。凝睇怨绝，若不胜其体者。问其年纪，郑曰：“今天子甲子岁之七月，于贞元庚辰，生年十七矣。”张生稍以辞导之，不对。终席而罢。

张自是惑之，愿致其情，无由得也。崔之婢曰红娘，生私为之礼者数四，乘间遂道其衷。婢果惊沮，溃然而奔。张生悔之。翼日婢复至，张生乃羞而谢之，不复云所求矣。婢因谓张曰：“郎之言，所不敢言，亦不敢泄。然而崔之族姻，君所详也，何不因其德而求娶焉？”张曰：“予始自孩提，性不苟合。或时纨绮闲居，曾莫留盼，不谓当年，终有所蔽。昨日一席间，几不自持。数日来，行忘止，食忘饱，恐不能逾旦暮。若因媒氏而娶，纳釆问名，则三数月间，索我于枯鱼之肆矣。尔其谓我何？”婢曰：“崔之贞顺自保，虽所尊，不可以非语犯之；下人之谋，固难入矣。然而善属文，往往沉吟章句，怨慕者久之。君试为喻情诗以乱之。不然，则无由也。”张大喜，立缀春词二首以授之。是夕，红娘复至，持采笺以授，曰：“崔所命也。”题其篇曰《明月三五夜》。其词曰：“待月西厢下，迎风户半开；拂墙花影动，疑是玉人来。”张亦微喻其旨。

是夕，岁二月旬有四日矣。崔之东墙，有杏花一树，攀援可逾。既望之夕，张因梯其树而逾焉。达于西厢，则户半开矣。红娘寝于床，生因惊之。红娘骇曰：“郎何以至？”张因绐之曰：“崔氏之笺召我矣。尔为我告之。”无几，红娘复来，连曰：“至矣！至矣！”张生且喜且骇，谓必获济，及崔至，则端服俨容，大数张曰：“兄之恩，活我之家，厚矣。是以慈母以弱子幼女见托。奈何因不令之婢，致淫佚之词，始以护人之乱为义，而终掠乱以求之，是以乱易乱，其去几何！诚欲寝其词，则保人之奸，不义；明之于母，则背人之惠，不祥；将寄于婢妾，又惧不得发其真诚。是用托短章，愿自陈启；犹惧兄之见难，是用鄙靡之词，以求其必至。非礼之动，能不愧心；特愿以礼自持，毋及于乱！”言毕，翻然而逝。张自失者久之，复逾而出，于是绝望。

数夕，张生临轩独寝，忽有人觉之。惊歘而起，则红娘敛衾携枕而至，抚张曰：“至矣，至矣！睡何为哉！”设衾枕而去。张生拭目危坐，久之，犹疑梦寐，然修谨以俟。俄而红娘捧崔氏而至，至则娇羞融冶，力不能运肢体，曩时端庄，不复同矣。是夕，旬有八日也。斜月晶荧，幽辉半床。张生飘飘然，且疑神仙之徒，不谓从人间至矣。有顷，寺钟鸣，天将晓，红娘促去。崔氏娇啼宛转，红娘又捧之而去，终夕无一言。张生辨色而兴，自疑曰：“岂其梦邪？”及明，靓妆在臂，香在衣，泪光荧荧然，犹莹于裀席而已。

是后又十余日，杳不复知。张生赋《会真诗》三十韵，未毕，而红娘适至，因授之以贻崔氏。自是复容之。朝隐而出，暮隐而入，同安于曩所谓西厢者几一月矣。张生常诘郑氏之情，则曰：“知不可奈何矣，因欲就成之。”

无何，张生将之长安，先以情谕之。崔氏宛无难辞，然而愁怨之容动人矣。将行之再夕，不复可见，而张生遂西。

不数月，复游于蒲，舍于崔氏者又累月。崔氏甚工刀札，善属文。求索再三，终不可见。张生往往自以文挑之，亦不甚观览。大略崔之出人者，艺必穷极，而貌若不知；言则敏辩，而寡于酬对。待张之意甚厚，然未尝以词继之。时愁艳幽邃，恒若不识；喜愠之容，亦罕形见。异时独夜操琴，愁弄凄侧，张窃听之；求之，则终不复鼓矣。以是愈惑之。张生俄以文调及期，又当西去。当去之夕，不复自言其情，愁叹于崔氏之侧。崔已阴知将诀矣，恭貌怡声，徐谓张曰：“始乱之，终弃之，固其宜矣，愚不敢恨。必也君乱之，君终之，君之惠也；则没身之誓，其有终矣，又何必深憾于此行？然而君既不怿，无以奉宁。君尝谓我善鼓琴，向时羞颜，所不能及，今且往矣，既君此诚。”因命抚琴，鼓《霓裳羽衣序》，不数声，哀音怨乱，不复知其是曲也。左右皆嘘欷，崔亦遽止之，投琴，泣下流涟，趋归郑所，遂不复至。明日而张行。

明年，文战不胜，遂止于京。因贻书于崔，以广其意。崔氏缄报之词，粗载于此，曰：“捧览来问，抚爱过深。儿女之情，悲喜交集。兼惠花胜一合，口脂五寸，致耀首膏唇之饰。虽荷殊恩，谁复为容？睹物增怀，但积悲叹耳！伏承使于京中就业，进修之道，固在便安；便恨僻陋之人，永以遐弃。命也如此，知复何言！自去秋以来，尝忽忽如有所失。于喧哗之下，或勉为笑语；闲宵自处，无不泪零。乃至梦寐之间，亦多叙感咽离忧之思，绸缪缱绻，暂若寻常。幽会未终，惊魂已断；虽半衾如暖，而思之甚遥。一昨拜辞，倏逾旧岁。长安行乐之地，触绪牵情；何幸不忘幽微，眷念无囗！鄙薄之志，无以奉酬。至于终始之盟，则固不忒。鄙昔中表相因，或同宴处；婢仆见诱，遂至私诚；儿女之情，不能自固。君子有援琴之挑，鄙人无投梭之拒。及荐枕席，义盛意深，愚幼之心，永谓终托。岂期既见君子，而不能以礼定情，致有自献之羞，不复明侍巾栉。没身永恨，含叹何言！倘仁人用心，俯遂幽劣；虽死之日，犹生之年。如或达士略情，舍小从大，以先配为丑行，谓要盟之可欺，则当骨化形销，丹诚不泯，因风委露，犹托清尘。存没之情，言尽于此。临纸呜咽，情不能申。千万珍重！珍重千万！玉环一枚，是儿婴年所弄，寄充君子下体之佩。玉取其坚洁不渝，环取其终始不绝。兼彩丝一绚，文竹茶碾子一枚。此数物不足见珍，意者欲君子如玉之贞，俾志如环不解；泪痕在竹，愁绪萦丝，因物达诚，永以为好耳。心迩身遐，拜会无期，幽愤所钟，千里神合。千万珍重！春风多厉，强饭为佳。慎言自保，无以鄙为深念。”

张生发其书于所知，由是时人多闻之。所善杨巨源好属词，因为赋《崔娘诗》一绝云：“清润潘郎玉不如，中庭蕙草雪销初。风流才子多春思，肠断萧娘一纸书。”河南元稹，亦续生《会真诗》三十韵，曰：“微月透帘栊，萤光度碧空。遥天初缥渺，低树渐葱茏。龙吹过庭竹，鸾歌拂井桐。罗绡垂薄雾，环珮响轻风。绛节随云母，云心捧玉童。更深人悄悄，晨会雨蒙蒙。珠莹光文履，花明隐绣龙。瑶钗行彩凤，罗帔掩丹虹。言自瑶华圃，将朝碧玉宫。因游雒城北，偶向宋家东。戏调初微拒，柔情已暗通。低餐蝉影动，回步玉尘蒙。转面流花雪，登床抱绮丛。鸳鸯交颈舞，翡翠合欢笼。眉黛羞频聚，唇朱暖更融。气清兰蕊馥，肤润玉肌丰。无力慵移腕，多娇爱敛躬。汗流珠点点，发乱绿松松。方喜千年会，俄闻五夜穷。流连时有限，缱绻意难终。慢脸含愁态，芳词誓素衷。赠环明遇合，留结表心同。啼粉流清镜，残灯绕暗虫。花光犹冉冉，枕腻尚残红。幕幕临塘草，飘飘思渚蓬。素琴鸣怨鹤，清汉望归鸿。海阔诚难渡，天高不易冲。行云无定所，萧史在楼中。”张之友闻之者，莫不耸异之；然而张亦志绝矣。

稹特与张厚，因征其词，张曰：“大凡天之所命尤物也，不妖其身，必妖于人。使崔氏子遇合富贵，乘娇宠，不为云为雨，则为蚊为螭，吾不知其变化矣。昔殷之辛，周之幽，据万乘之国，其势甚厚；然而一女子败之，溃其众，屠其身，至今为天下僇笑。予之德不足以胜妖孽，是用忍情。”于时坐者皆为深叹。

后岁余，崔已委身于人，张亦有所娶。适经其所居，乃因其夫言于崔，求以外兄见。夫语之，而崔终不为出。张怨念之诚，动于颜色。崔知之，潜赋一章，词曰：“自从消瘦减容光，万转千回懒下床。不为旁人羞不起，为郎憔悴却羞郎。”竟不之见。后数日，张生将行，又赋一章以谢绝之曰：“弃置今何道，当时且自亲。还将旧来意，怜取眼前人。”自是绝不复知矣。时人多许张为善补过者矣。予尝于朋会之中，往往及此意者，欲使知之者不为，为之者不惑。

贞元岁九月，执事李公垂宿于予靖安里第，语及于是。公垂卓然称异，遂为歌以传之。歌载李集中。

宋王铚云：“尝读苏内翰《赠张子野》诗云：‘诗人老去莺莺在。’注言所谓张生，乃张籍也。仆按：微之所作传奇莺莺事，在贞元十六年春。又言‘明年，生文战不利’，乃在十七年。而唐《登科记》：‘张籍以贞元十五年高郢下登科。’既先二年，决非张籍明矣。每观斯文，抚卷叹息，未知张生果为何人，意其非微之一等人不可当也。会清源庄季裕为仆言，友人杨阜公尝读微之所作《姨母郑氏墓志》云：“其既丧夫，遭乱军，微之为保护其家备至。’则所谓传奇者，盖微之自叙，特假他姓以避就耳。仆退而考微之《长庆集》，不见所谓郑氏志文，岂仆家所收未完，或别有他本。然细味微之所叙，及考于他书，则与季裕所说皆合。盖昔人事有悖于义者，多托之鬼神梦寐，或假之他人，或云见别书，后世犹可考也。微之心不自抑，既出之翰墨，姑易其姓氏耳。不然，为人叙事，安能委曲详尽如此？按乐天作微之墓志：以太和五年薨，年五十三。则当以大历十四年己未生，至贞元十六年庚辰，正二十二岁。又韩退之作微之妻韦丛墓志文：作婿韦氏时，微之始以选为校书郎。又微之作陆氏姊志云：予外祖父授睦州刺史郑济。白药天作微之母郑夫人志，亦言‘郑济女’。则莺莺者，乃崔鹏之女，于微之为中表。非特此而已，仆家有微之作元氏《古艳诗》百余篇，中有《春词》二首，其间皆隐‘莺’字。及自有《莺莺诗》、《离思诗》、《杂忆诗》，与传奇所载，犹一家说也。又有《古决绝词》、《梦游春词》，前叙所遇，后言舍之以义，及叙娶韦氏之年，与此无少异者。其诗多隐双文，意谓二莺字为双文也。并书于后，使览者可考焉。又意《古艳诗》，多微之专因莺莺而作无疑。又微之《百韵诗寄乐天》云：‘山岫当阶翠，墙花拂面枝。莺声爱娇小，燕翼玩逶迤。’又云：‘幼年与蒲中诗人杨巨源友善，日课诗。’凡是数端，有一于此，可验决为微之无疑，况于如是之众耶？然必更以张生，岂元与张，受命姓氏，本同所自出耶？仆性喜讨论，考合同异。每闻一事隐而未见，及可见而不同，如瓦砾之在怀，必欲讨阅归于一说而后已。尝谓读千载之书，而探千载之迹，必须尽见当时事理，如身履其间，丝分缕解，终始备尽，乃可以置议论。若略执一言一事，未见其余，则事之相戾者多矣。又谓前世之事，无不可考者，特学者观书少而未见耳。微之所遇合，虽涉于流宕自放，不中礼义，然名辈流风余韵，照应后世，亦人间可喜事，而士之臻此者特鲜矣。虽巧为避就，然意微而显，见于微之其他文辞者，彰著又如此。故反复抑扬，张而明之，以信其说。他时见所谓姨母郑氏志文，当详载于后云。”

唐范摅云：“（元公）初娶京兆韦氏，字蕙丛，官未达而苦贫。继室河东裴氏，字柔之。二夫人俱有才思，时彦以为佳偶。初，韦蕙丛卒，不胜其悲，为诗悼之曰：‘谢家最小偏怜汝，嫁与黔娄百事乖。顾我无在搜画箧，浼他沽酒拔金钗。野蔬充膳甘长藿，落叶添新仰古槐。今日赠钱过百万，为君营葬复营斋。’又曰：‘曾经沧海难为水，除却巫山不是云。’后自会稽拜尚书右丞，到京未逾月，出镇武昌。是时，中门外构缇幕，候天使送节，忽闻宅内恸哭。侍者曰：‘夫人也’。乃传闻：‘节钺将至，何长恸焉？’裴氏曰：‘岁杪到家乡，先春又赴任。寄情未半相见，所以如此。’立赠柔之诗曰：‘穷冬至乡国，正岁别京华。自恨风尘异，常看远地花。碧幢还照耀，红粉莫咨嗟。嫁得浮云婿，相随却是家。’裴氏柔之答曰：‘侯门初拥节，御苑柳丝新，不是悲殊命，惟愁别是亲。黄莺迁古木，朱履陟清尘，想到千山外，沧江正暮春。’元公与裴氏琴瑟和谐，亦房帷之美也。余故手编录之，与好事者共焉。”

王楙云《石林诗话》谓‘开帘风动竹，疑是故人来’与：‘徘徊花上月，空度可怜宵’此两句，虽小说，实佳句。谓仆上联在李君虞集中，此即古词‘风吹窗帘动，疑是所欢来’之意。梁费昶亦曰‘帘动意君来’。柳恽曰：‘飒飒秋枝响，非君趁夜来？’《丽情集》曰：‘待月西厢下，迎风户半开。隔墙花影动，疑是玉人来。’齐谢朓《怀古人》诗：：‘离居方岁月，故人不在兹。清风动帘夜，明月照窗时。’皆一意也。”

王楙又云：“张先郎中子野能为诗，年已八十，家犹畜声妓。子瞻赠诗云：‘诗人老去莺莺在，公子归来燕燕忙。’正均用当家故事也。按唐有张君瑞，遇崔氏女于蒲。崔小名莺莺，元稹与李绅语其事，作《莺莺歌》。汉童谣曰：‘燕燕尾涎涎，张公子时相见。’又曰：‘张佑妾，名燕燕。’其事迹与人对偶，精切如此。莺莺对燕燕，已见于杜牧之诗曰：‘绿树莺莺语，平沙燕燕飞。’前辈用者，皆有所祖。南唐冯延已词：‘燕燕巢时罗幕卷，莺莺啼处燕栖空。”亦以莺莺、燕燕作对。”

按《野谈》：“近内黄野中掘得郑恒墓志，乃给事郎秦贯撰。其叙恒妻，则博陵崔氏。世遂以崔为莺莺。余按《会真记》虽谓莺莺委身于人，而不著名氏。郑恒之名，特始见于西厢传奇，盖乌有之辞也。世以墓志之名，偶与乌有之辞合配，而郑恒之配，又适与莺莺之氏同，遂以墓志之崔为莺莺，误矣。”

陶宗仪云：“余向在武林日，于一友人处见陈居中所画唐崔丽人图。其上有题云：‘并燕莺为字，联徽氏姓崔。非烟宜釆画，秀玉胜江梅。薄名千年恨，芳心一寸灰。西厢旧红树，曾与日徘徊。余丁卯春三月，衔命陕右。道出于蒲东普救之僧舍，所谓“西厢”者，有唐丽人崔氏女遗照在焉，因名画师陈居中绘模真像。意非登徒子之用心，迨将勉情钟终始之戒。仍缀四十言，使好事者知伯劳之歌以记云。泰和丁卯林钟吉日，十洲种玉大志宜之题。’延佑庚申春二月，余传命至东平，顾市鬻《双莺图》，观久之，弗见主人而归。夜宿府治西轩，梦一丽人，绡裳玉质，逡巡而前曰：‘君玩《双莺图》虽佳，非君几席间物。妾流落久矣，有双莺名冠古今，愿托君为重。’觉而怪之，未卜其何祥。迟明欲行，忽主人携莺图来，且四轴，余意丽人双莺，符此数耳。继出一小轴，乃梦所见，有诗四十字，跋语九十八。识曰：‘泰和丁卯，出蒲东普救僧舍，绘唐崔氏莺莺真，十洲种玉大志宜之题。画、诗、书，皆绝神品也。余惊诧良久。时有司群官吏环视，因缩不目，托以跋语佳胜，赎之。吁！物理相感，果何如邪？岂法书名画自有灵邪？抑名不朽者随神邪？遇合有定数邪？余尝谓《关睢》、《硕人》，姿德兼备，君子之配也；琴心、雪句，才艳联芳，文士之偶也。自诗书道废，丈夫弗学，况女流邪。故近世非无秀色，往往脂粉腥秽，鸦凤莫辨，求其彷佛《待月》章之万一，绝代无闻矣。此亦慨世降之一端也。因归于我，义弗辞也。宜之者，盖前金赵愚轩之字，曾为巩西簿。遗山谓泰和有诗名，五言平淡，他人未易造，信然。泰和丁卯，迨今百四十年云。其月二日，璧水见士思容题。’右共一百五十九字，虽不知璧水见士为何如人，然二君之风韵可想见矣！因俾嘉禾绘工盛懋临写一轴，适舅氏赵公侍制壅见而爱之，就为录文于上。”





附 古艳诗二首


元稹


春来频到宋家东，垂袖开怀待好风。莺藏柳暗无人语，惟有墙花满树红。

深院无人草树光，娇莺不语趁阴藏。等闲弄水浮花片，流出门前赚阮郎。



莺莺诗

元稹


殷红浅碧旧衣裳，取次梳头暗淡汝。夜合带烟笼晓日，牡丹经雨泣残阳。依稀似笑还非笑，仿佛闻香不是香。频动横波娇不语，等闲教见小儿郎。


离思诗五首

元稹


自爱残妆晓镜中，环钗谩篸绿丝丛。须臾日射胭脂颊，一朵红酥旋欲融。

山泉散缦绕阶流，万树桃花映小楼。闲读道书慵未起，水晶帘下看梳头。

红罗着压逐时新，杏子花纱嫩曲尘。第一莫嫌才地弱，些些纰缦最宜人。

曾经沧海难为水，除却巫山不是云。取次花丛懒回顾，半缘修道半缘君。

寻常百种花齐发，偏摘梨花与白人。今日江头两三树，可怜叶底度残春。


春晓

元稹


半欲天明半未明，醉闻花气睡闻莺。猧儿撼起钟声动，二十年来晓寺情。


古决绝词

元稹


乍可为天上牵牛织女星，不愿为庭前红槿枝。七月七日一相见，相见故心终不移。那能朝开莫飞去，一任东西南北吹。分不两相守，恨不两相思。对面且如此，背面当何如？春风撩乱伯劳语，况是此时拋去时。握手苦相问，竟不言后期。君情既决绝，妾意亦参差。借如生死别，安得长苦悲！

噫春冰之将泮。何予怀之独结？有美一人，于焉旷绝。一日不见，比一日于三年；况三年之旷别。水得风兮小而已波，笋在箨兮高不见节？矧桃李之当春，竞众人之攀折。我自顾悠悠而若云，又安能保君皑皑之如雪？感破镜之分明，睹泪痕之余血。幸他人之既不我先，又安能使他人之终不我夺？已焉哉！织女别黄姑，一年一度暂相见，彼此隔河何事无？

夜夜相抱眠，幽怀尚沉结。那堪一年事，长遣一宵说。但感人相思，何暇暂相悦？虹桥薄夜成，龙驾侵晨别。生憎野鹤性迟回，死恨天鸡识时节。曙色渐瞳眬，华星欲明灭。一去又一年，一年何时彻？有此迢递期，不如生死别。天公隔是妒相怜，何不便教相决绝。


杂忆诗五首

元稹


今年寒食月无光，夜色才侵已上床。忆得双文通内里，玉槐深处暗闻香。

花笼微月竹笼烟，百尺丝绳拂地悬。忆得双文人静后，潜教桃叶送秋千。

寒轻夜浅绕回廊，不辨花丛暗辨香。忆得双文笼月下，小楼前后捉迷藏。

山榴似火叶相兼，半拂低墙半拂檐。忆得双文独披掩，满头花草倚新帘。

春冰消尽碧波湖，漾影残霞似有无。忆得双文衫子薄，钿头云映褪红酥。


赠双女

元稹


艳极翻含态，怜多转自娇。有时还自笑，闲坐更无聊。晓月行看堕，春酥见欲销。何因肯《垂手》，不敢望《回腰》。


感事诗

元稹


富贵年皆长，风尘旧转稀。白头方见绝，遥为一沾衣。


忆事诗

元稹


夜深闲到戟门边，却绕行廊又独眠。明月满庭池水绿，桐花垂在翠帘前。

梦游春词

元稹


昔君梦游春，梦游何所遇？梦入深洞中，果遂平生趣。清泠浅漫溪，画舫兰篙渡。过尽万株桃，盘旋竹林路。长廊抱小楼，门牖相回互。楼下杂花丛，丛边绕鸳鹭。池水漾彩霞，晓日初照煦。未敢上阶行，频移曲池步。乌龙不作声，碧玉曾相慕。渐到帘幕间，徘徊意犹惧。闲窥东西阁，奇玩参差布。格子碧油糊，驼钩紫金镀。逡巡日渐高，影响人将寤。鹦鹉饥乱鸣，娇猧睡犹怒。帘开侍儿起，见我遥相谕。铺设绣红茵，弛张钿牧具，潜褰翡翠帷，瞥见珊瑚树。不辨花貌人，空惊香若雾。身回夜合偏，态敛晨霞聚。睡脸桃破风，汗妆莲委露。丛梳百叶髻，金蹙重台履。纰软殿头裙，玲珑合欢袴。鲜研脂粉薄，暗淡衣裳故。最是红牡丹，雨来春欲暮。梦魂良易惊，灵境难久寓。夜夜望天河，无由重沿溯。结念心所期，反如禅顿悟。觉来八九年，不向花回顾。杂洽两京春，暄阗众禽护。我到看花时，但作怀仙句。浮生转经历，道性尤坚固。近作《梦仙》诗，亦知劳肺腑。一梦何足云，良时自婚娶。当年二纪初，嘉节三星度。朝蕣玉佩迎，高松女萝附。韦门正全盛，出入多欢裕。甲第涨清池，鸣驺引朱辂。广榭舞葳蕤，长筵宝杂厝。青春讵几日，花实潜幽蠹。秋月照潘郎，空山怀谢傅。红楼嗟坏壁，金谷迷荒戍。石压破栏杆，门摧旧梐枑。虽云觉梦殊，同是终难驻。悰绪竟何如？棼纱不成絇。卓女《白头吟》，阿娇《金屋赋》。重壁盛姬台，青冢明妃墓。尽委穷尘骨，皆随流波注。幸有古如今，何劳缣比素。况余当盛时，早岁谐时务。诏册冠贤良，谏垣陈好恶。三十再登朝，一登还一仆。宠荣非不早，邅回亦云屡。直气在膏肓，氛氳日沉痼。不尽意不快，快意言多忤。忤诚人所贼，性亦天之付。乍可沉为香，不能浮作瓠。诚为坚所守，未为朋所措。事事身已经，营营计何误。美玉琢文坛，良金填武库。徒谓自坚贞，安知受砻铸。长丝羁野马，密网罗阴兔。物外各迢迢，谁能远相顾。时来既若飞，祸速当如骛。曩意自未精，此行何所诉？努力去江陵，笑言谁与晤。江花绽可怜，奈非心所慕。石竹逞奸黠，蔓菁夸亩数。一种薄地生，浅深何足妒。荷叶水上生，团团水中住。泻水注叶中，君看不相污。


和微之梦游春诗百韵

白居易


微之既到江陵，又以《梦游春》诗七十韵寄予。且题其序曰，斯言也，不可使不知吾者知，知吾者亦不可使不知。乐天，知吾者，吾不敢不使吾子知。”予辱斯言，三复其旨，大抵悔既往而悟将来也。然予以为苟不悔不悟则已，若悔于此，则宜悟于彼也。反于彼而悔于妄，则宜归于真也。况与足下外服儒风，内宗梵行者有日矣，而今而后，非觉路之反也，非空门之归也，将安返乎？将安归乎？今所和者，其章指卒归于此。夫感不甚则悔不熟，感不至则悟不深。故广足下七十韵为一百韵，重为足下陈梦游之中，所以甚感者；叙婚仕之际，所以至感者：欲使曲尽其妄，周知其非，然后返乎真，归乎实。亦犹《法华经》叙火宅、偈化城，《维摩经》入淫舍、过酒肆之义也。微之，微之，予斯文也，尤不可使不知吾者知，幸藏之尔云尔。

昔君梦游春，梦游仙山曲。恍若有所遇，以惬平生欲。因寻菖蒲水，渐入桃花谷。到一红楼家，爱之看不足。池流渡清泚，草嫩蹋绿蓐。门柳暗全低，檐樱红半熟。转行深深院，过尽重重屋。乌龙卧不惊，青鸟飞相逐。渐闻玉佩响，始辨朱履躅。遥见窗下人，娉婷十五六。霞光抱明月，莲艳开初旭。缥渺云雨仙，氛氳兰麝馥。风流薄梳洗，时世宽妆束。袖软异文绫，裙轻单丝毂。裙腰银绿压，梳掌金筐蹙。带缬紫葡萄，袴花红石竹。凝情都未语，付意微相瞩。眉敛远山青，鬟低片云绿。帐牵翡翠带，被解鸳鸯襆。秀色似堪餐，秾华如可掬。半卷锦头席，斜铺绣腰褥。朱唇素指匀，粉汗红绵扑。心惊梦易觉，梦断魂难续。笼委独栖禽，剑分连理木。存诚期有感，誓志真无黩。京雒八九春，未曾花里宿。壮年徒自弃，佳会应无复。鸾歌不重闻，凤兆从兹卜。韦门女清贵，裴氏甥贤淑。罗扇夹花灯，金鞍攒绣毂。既倾南国貌，遂坦东床腹。刘阮心渐忘，潘杨意方睦。新修履信第，初食尚书禄。九酝备圣贤，八珍穷水陆。秦家重萧史，彦辅怜卫叔。朝馔馈独盘，夜醪倾百斛。亲宾盛辉赫，妓乐纷晔煜。宿醉才解酲，朝歌俄枕曲。饮过君子争，令甚将军酷，酩酊歌鹧鸪，颠狂舞鸲鹆。月流春夜短，日下秋天速。谢傅隙过驹，萧娘风吹烛。全凋蕣花折，半死梧桐秃。暗镜对孤莺，哀猿留寡鹄。凄凄隔幽显，冉冉移寒燠。万事此时休，百身何处赎？提携小儿女，将领旧姻族。再入朱门行，一傍青楼哭。枥空无厩马，水涸失池鹜。摇落废井梧，荒凉故篱菊。莓苔上几阁，尘土生琴筑。舞榭缀蠨蛸，歌梁聚蝙蝠。嫁分红粉妾，卖散苍头仆。门客思傍徨，家人哭咿噢。心期正萧索，宦序仍拘跼。怀策入崤函，驱车辞郏鄏。逢时念既济，聚学思大畜。端详筮仕蓍，磨拭穿杨镞。始从仇校职，首中贤良目。一拔侍瑶池，再升纡绣服。誓酬君王宠，愿使朝廷肃。密勿奏封章，清明操宪牍。鹰鞴中病下，豸角当邪触。纠谬静东周，申冤动南蜀。危言诋暗寺，直气忤钧轴。不忍曲作钩，乍能折为玉。扪心无愧畏，腾口有谤讟。只要明是非，何曾虞祸福？车摧太行路，剑落丰城狱。襄汉问修途，荆蛮指殊俗。谪为江府掾，遣事荆州牧。趋走谒麾幢，喧烦视鞭扑。簿书长自领，缧囚每亲鞠。竟日坐官曹，经旬旷休沐。宅荒渚宫草，马瘦畲田粟。薄俸等涓毫，微官同桎梏。月中照形影，天际辞骨肉。鹤病翅羽垂，兽穷爪牙缩。行看鬓间白，谁劝杯中绿？时伤大野麟，命问长沙鹏。夏梅山雨溃，秋瘴海云毒。巴水白茫茫，楚山青簇簇。吟君七十韵，是我心所蓄。既去诚莫追，将来幸前勖。欲除忧恼病，当取禅经读。须悟事皆空，无令念将属。请思游春梦，此梦何闪倏！艳色即空花，浮生乃焦縠。良姻在佳偶，顷刻为单独。人仕欲荣身，须臾成黜辱。合者离之始，乐兮忧所伏。愁恨僧只长，欢荣刹那促。觉悟因傍喻，迷执由当局。膏明诱暗蛾，阳焰奔痴鹿。贪为苦聚落，爱是悲林麓。水荡无明波，轮回生死辐。尘应甘露洒，垢待醍醐浴。障要智灯烧，魔须慧刀戮。外熏性易染，内战心难衄。法句与心王，期君日三复。





题会真诗三十韵

杜牧

鹦鹉出深笼，麒麟步远空。拂墙花飒飒，透户月胧胧。暗度飞龙竹，潜挨舞凤桐。松篁摇夜影，锦绣动春风。远信传青鸟，私期避玉童。柳烟轻漠漠，花气淡濛濛。小小钗簪凤，盘盘髻绾龙。无言欹宝枕，赧面对银釭。姑射离仙阙，嫦蛾降月宫。精神绝赵北，颜色冠蒲东。密约千金值，灵犀一点通。修眉蛾绿扫，媚睑粉香蒙。燕隐凝香垒，蜂藏芍药丛。留灯垂绣幕，和月簌帘栊。弱体花枝颤，娇颜汗颗融。笋抽纤玉软，莲衬朵颐丰。笑吐丁香舌，轻摇杨柳躬。未酬前恨足，肯放此情松。幽会愁难载，通宵意未穷。锦衾温未暖，玉漏滴将终，密语重言约，深盟各诉衷。树交连理并，带结合欢同。烟篆消金兽，灯花落玉虫。残星光闪闪，曙色影瞳瞳。别泪倾江海，行云蔽花嵩。花钿留宝靥，罗帕记新红。有梦思春草，无因系短蓬。伤心怨别鹤，停目送归鸿。厚德难酬报，髙天可径冲。寸诚言不已，封在锦笺中。


春词酬元微之

沈亚之

黄莺啼时春日高，红芳发尽井边桃。美人手暖裁衣易，片片轻花落剪刀。


莺莺歌

李绅

伯劳飞迟燕飞疾，垂杨绽金花笑日。绿窗娇女字莺莺，金雀鸦鬟年十七。黄姑上天阿母在，寂寞霜姿素莲质。门掩重关萧寺中，芳草花时不曾出。河桥上将亡官军，虎旗长戟交垒门。凤凰诏书犹未到，满城戈甲如云屯。家家玉貌弃泥土，少女娇妻愁被虏。出门走马皆健儿，红粉潜藏欲何处？呜呜阿母啼向天，窗中抱女投金钿。铅花不顾欲藏艳，玉颜转莹如神仙。此时潘郎未相识，偶住莲馆对南北。潜叹悽惶阿母心，为求白马将军力。明明飞诏五云下，将选金门兵悉罢。阿母深居鸡犬安，八珍玉食邀郎餐。千言万语对生意，小女初笄为姊妹。丹诚寸心难自比，写在红笺方寸纸。寄与春风伴落花，彷佛随风绿杨里。窗中暗读人不知，剪破红销裁作诗。还怕香风易飘荡，自令青鸟口衔之。诗中报郎含隐语，郎知暗到花深处。三五月明当户时，与郎相见花间路。