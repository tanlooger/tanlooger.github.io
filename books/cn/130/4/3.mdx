---
---
---
title: 一之三 酬韵
---




曼殊室利菩萨好论极微，昔者圣叹闻之而甚乐焉。夫娑婆世界，大至无量由延，而其故乃起于极微，以至娑婆世界中间之一切所有，其故无不一一起于极微。此其事甚大，非今所得论。今者止借菩萨极微之一言，以观行文之人之心。今夫清秋傍晚，天澄地澈，轻云鳞鳞，其细若毂，此真天下之至妙也。野鸭成群空飞，渔者罗而致之，观其腹毛，作浅墨色，鳞鱗然，犹如天云，其细若毂，此又天下之至妙也。草木之花，于跗萼中，展而成瓣，苟以闲心谛视其瓣，则自根至末，光色不定，此一天下之至妙也。灯火之焰，自下达上，其近穂也，乃作淡碧色；稍上，作淡白色；又上，作淡赤色；又上，作乾红色；后乃作黑烟，喷若细沫，此一天下之至妙也。今世人之心，竖高横阔，不计道里；浩浩荡荡，不辨牛马。设复有人语以此事，则且开胸大笑，以为人生一世，贵是衣食丰盈，其何暇费尔许心计哉？不知此固非不必费之闲心计也。秋云之鳞鳞，其细若縠者，縠以有无相间成文，今此鳞鳞之间，则仅是有无相间而已也耶？人自下望之，去云不知几十百里，则见其鳞鳞者，其间不必曾至于寸，若果就云量之，诚未知其为寻为丈者也。今试思以为寻为丈之相去，而仅曰有无相间焉而已，则我自下望之，其为妙也决不能以至是。今自下望之而其妙至是，此其一鳞之与一鱗，其间则有无限层折，如相委焉，如相属焉。所谓极微，于是乎存，不可以不察也。天云之鳞鳞，其去也寻丈，故于中间有多层折，此犹不足论也。若夫野鸭腹毛之鳞鱗，其相去乃至为逼迮，不啻如粟米焉也，今试观其轻妙若縠，为是止于有无相间而已也耶？如诚止于有无相间焉而已，则我试取纤笔，染彼淡墨，缕缕画之，胡为三尺童子犹大笑以为甚不似也，则诚不得离朱其人谛审熟睹焉耳。诚谛审而熟睹之，此其中间之层折，如相委焉，如相属焉，必也一鱗之与一鳞真亦如有寻丈之相去。所谓极微者，此不可以不察也。草木之花，于跗萼中展而成瓣，人曰凡若干瓣，斯一花矣。人固不知昨日者，殊未有此花也；更昨日焉，乃至殊未有此萼与跗也。于无跗无萼无花之中，而歘然有跗，而歘然有萼，而歘然有花，此有极微于其中间，如人徐行，渐渐至远。然则一瓣虽微，其自瓣根行而至于瓣末，其起此尽彼，筋转脉摇，朝浅暮深，粉稚香老。人自视之，一瓣之大，如指顶耳；自花计焉，乌知其道里，不且有越陌度阡之远也。人自视之，初开至今，如眗眼耳；自花计焉，乌知其寿命，不且有累生积劫之久也。此一极微，不可以不察也。灯火之焰也，淡淡焉，此不知于世间五色为何色也。吾尝相其自穗而上，讫于烟尽，由淡碧入淡白，此如之何其相际也；又由淡白入淡赤，此如之何其相际也；又由淡赤入乾红，由乾红入黑烟，此如之何其相际也。必有极微于其中间，分焉而得分，又徐徐分焉，而使人不得分，此一又不可以不察也。人诚推此心也以往，则操笔而书乡党馈壶浆之一辞，必有文也；书人妇姑勃溪之一声，必有文也；书途之人一揖遂别，必有文也。何也？其间皆有极微，他人以粗心处之，则无如何，因遂废然以阁笔耳。我既适向曼殊室利菩萨大智门下学得此法矣，是虽于路旁拾取蔗滓，尚将涓涓焉压得其浆，满于一石，彼天下更有何逼迮题，能缚我腕使不动也哉？读《西厢记》至《借厢》后，《闹斋》前《酬韵》之一章，不觉深感于菩萨焉，尚愿普天才锦绣才子皆细细读之。上文《借厢》一章，凡张生所欲说者皆已说尽。下文《闹斋》一章，凡张生所未说者，至此后方才得说。今忽将于如是中间写隔墙酬韵，亦必欲洋洋自为一章。斯其笔拳墨渴，真乃虽有巧媳，不可以无米煮粥者也。忽然想到张，莺联诗，是夜则为何二人悉在月中露下，因恁空造出每夜烧香一段事，而于看烧香上，生情布景，别出异样花样。粗心人不解此苦，读之只谓又是一通好曲。殊不知一字一句一节，都从一黍米中剥出来也。

（莺莺上云）母亲使红娘问长老修斋日期，去了多时，不见回话。（红娘上云）回夫人话了，去回小姐话去。（莺莺云）使你问长老：几时做好事？（红云）恰回夫人话也，正待回小姐话：二月十五，佛什么供日，请夫人、小姐拈香。（红笑云）小姐，我对你说一件好笑的事。咱前日庭院前瞥见的秀才，今日也在方丈里坐地。他先出门外等着红娘，深深唱喏，道：“小娘子莫非莺莺小姐侍妾红娘乎？”又道：“小生姓张，名珙，字君瑞，本贯西洛人氏，年方二十三岁，正月十七日子时建生，并不曾娶妻。”（莺莺云）谁着你去问他？妙笔！几乎屈杀红娘。（红云）却是谁问他来？本是一气述下，中间略作间隔，以为波折。他还呼着小姐名字，说：“常出来么？”被红娘一顿抢白，回来了。（莺莺云）你不抢白他也罢。（红云）小姐，我不知他想甚么哩，世间有这等傻角，我不抢白他？（莺莺云）你曾告夫人知道也不？（红云）我不曾告夫人知道。（莺莺云）你已后不告夫人知道罢。一路如怜不怜，如置不置，有意无意，写来恰妙。天色晚也，安排香案，咱花园里烧香去来。正是：无端春色关心事，闲倚熏笼待月华。（莺莺红娘下）

（张生上云）搬至寺中，正得西厢居住。我问和尚，知道小姐每夜花园内烧香。恰好花园便是隔墙。比及小姐出来，我先在太湖石畔，墙角儿头等待，饱看他一回却不是好。且喜夜深人静，月朗风清，是好天气也呵！闲寻方丈高僧坐，闷对西厢皓月吟。

【越调】【斗鹌鹑】（张生唱）玉宇无尘，银河泻影，月色横空，花阴满庭；四句妙月。罗袂生寒，芳心自警。二句妙人。〇上四句，亦非妙月；下二句，亦非妙人；六句，总是张生等人性急，度刻如年，一片妙心。

右第一节。〇禅门《宝镜三昧》，有“银碗盛雪、明月藏鹭”之二言，吾便欲移以赞此以下三节文。〇张生闻双文每夜烧香正在隔墙，又有太湖石可以垫脚，此那能忍而不看？那能忍而不急看耶？此真日未西便望日落，日乍落便望月升。那能月明如是，犹尚不到墙角耶？若双文则殊不然；或晚妆，或添衣，或侍坐夫人，或残针未了，皆可以迟迟吾行，而至于黄昏，而至于初更，正不必着甚死急，亦复匆匆早至也。然张生则心急如火，刻不可待，穷思极算，忽然算到：夜深，其袂必寒；袂寒，其心必动；心动，则必悟烧香大迟，不可不急去矣。此谓之“芳心自警”也。看他写一片等人性急，度刻如年，真乃手搦妙笔，心存妙境，身代妙人，天赐妙想。既有此文，以后尚不望人看得，安望未有此文以前，乃曾有人想得耶！

侧着耳朵儿听，蹑着脚步儿行：悄悄冥冥，潜潜等等。【紫花儿序】等着我那齐齐整整，袅袅婷婷，姐姐莺莺。人爱杀是“袅袅婷婷”，我爱杀是“齐齐整整”。夫“齐齐整整”者，千金小姐也。

右第二节。上是等之第一层，此是等之第二层也。质言之，止是“等莺莺”三字，却因莺莺是叠字，便连用十数叠字倒衬于上，累累然如线贯珠垂。看他妙文，止是随手拈得也。

一更之后，万籁无声，不文人读之，谓是写景；文人读之，悟是写情。盖一更之后，犹言一更后了；万籁无声，犹言不听见开角门声也，可想。我便直至莺庭。到回廊下，没揣的见你那可憎，定要我紧紧搂定；问你个会少离多，有影无形。恨其迟来，故唬之，非真有其事，亦非真欲为其事，只是恨恨之辞。

右第三节。等之第三层也。言一更之后矣，犹万籁无声，既已如此，便大家无礼，我亦更不等也，我竟过来也。心忙意促，见神捣鬼，文章写到如此田地，真乃锥心取血，补接化工。

（莺莺上云）红娘，开了角门，将香案出去者。

【金蕉叶】猛听得角门儿呀的一声，“猛听得”者，不复听中忽然听得也。自初夜至此，专心静听，杳不听得，因而心继意绝，反不复听矣。则忽然“呀”的听得，谓之猛听得也。风过处衣香细生。角门开后。不便写出莺莺，且更向暗中又空写一句。吾适言天云之鳞鳞，其间则有委委属属，正谓此等笔法也。〇第一句，莺莺在声音中出现；第二句，驾莺在衣香中出现；下第三四句，莺莺方向月明中出现。

踮着脚尖儿仔细定晴，比那初见时庞儿越整。【调笑令】我今夜甫能、句。〇只此“甫能”，便是张生亲口供云：前瞥见未的。其文极明，而伧父必云：前张莺四目互睹。何耶？见娉婷，便是月殿姮娥不恁般撑。在月下，因便借月夫人比之。文只是随手拈得。

右第四节。写张生第二次见莺莺。与前春院瞥见，与后附斋再见，俱宜仔细相其浅深恰妙之法。我尝谓吾子弟，凡一题到手，必有一题之难动手处。但相得其难动手在何处，便是易动手之秘诀也。时贤于一切题，只是容易动手，便更动手不得。

料想春娇厌拘束，等闲飞出广寒宫。佳句。容分一脸，体露半襟；亸长袖以无言，垂湘裙而不动。似湘陵妃子，斜偎舜庙朱扉；如落水神人，欲入陈王丽赋。是好女子呵！

遮遮掩掩穿芳径，料应他小脚儿难行。行近照前来百媚生，兀的不引人魂灵！

右第五节。小脚难行，非写早便怜惜之也，是写渐渐行近来也。上第四节只是出角门，此第五节方是来至墙边。

（莺莺云）将香来！（张生云）我听小姐祝告甚么。（莺莺云）此一炷香，愿亡过父亲，早生天界！此一炷香，愿中堂老母，百年长寿！此一炷香……（莺莺良久不语科）（红云）小姐为何此一炷香每夜无语？红娘替小姐祷告咱：愿配得姐夫，冠世才学、状元及第，风流人物、温柔性格，与小姐百年成对波！（莺莺添香拜科）心间无限伤心事，尽在深深一拜中。（长吁科）（张生云）小姐，你心中如何有此倚栏长叹也！好笔。

【小桃红】夜深香霭散空庭，帘幕东风静。凡作文，必须一篇之中并无一句一字是杂凑入来，即如此“帘幕东风静”之五字，是言是夜无风，便留得香烟，与下“人气”作氤氲，所谓有时写风是风，有时写风是无风，真正不是杂凑一句入来也。拜罢也斜将曲栏凭，长吁了两三声。上是写香烟，此是写人气。剔圞圆明月如圆镜。双承上文，斗接此句。用笔何其透脱！又不见轻云薄雾，都只是香烟人气，两般儿氤氲得不分明。曾见海外奇器，名曰鬼工。此等文亦真是鬼工。

右第六节。不过双文长叹，若不写，则下文不可斗然吟诗耳。乃并不于双文叹上写，亦不于双文心中写，却向明月上看他陪一香烟，便写得双文一叹如许浓至。绝世奇文，绝世妙文！

小生仔细想来，小姐此叹必有所感。我虽不及司马相如，小姐，你莫非倒是一位文君。小生试高吟一绝，看他说甚的：吟诗必如此写来，方不唐突人。

月色溶溶夜，花阴寂寂春；如何临皓魄，不见月中人。真是好诗！

（莺莺云）有人在墙角吟诗？（红云）这声音便是那二十三岁不曾娶妻的那傻角。一文凡三见，一见一回妙。

（莺莺云）好清新之诗。红娘，我依韵和一首。（红云）小姐试和一首，红娘听波。（莺莺吟云）

兰闺深寂寞，无计度芳春；料得高吟者，应怜长叹人。也真是好诗！

（张生惊喜云）是好应酬得快也呵！

【秃斯儿】早是那脸儿上扑堆着可憎，更堪那心儿里埋没着聪明。他把我新诗和得忒应声，一字字，诉衷情，堪听。【圣药王】语句又轻，音律又清，你小名儿真不枉唤做莺莺。

右第七节。“早是”二语写惊喜意，如欲于纸上跳动。〇欲赞双文快酬，虽千言不可尽也，轻轻反借双文小名，只于笔尖一点，早已活灵生现，抵过无数拖笔坠墨，所谓随手拈得。

你若共小生厮觑定，隔墙儿酬和到天明。妙人痴语，骤不可讲。便是惺惺惜惺惺。

右第八节。双文此酬，真乃意外。若使略迟一刻，张生实将不顾唐突矣。今反因骤然接得，正来不及，于是只图再共酬和，便已心满志足，更不算到别事。此真设心处地，将一时神理都写出来。

我撞过去，看小姐怎么。

【麻郎儿】我拽起罗衫欲行。他可陪着笑脸相迎。不做美的红娘莫浅情，你便道谨依来命。【后】忽听、一声、猛惊。关角门声也。

（红云）小姐，咱家去来，怕夫人嗔责。（莺莺、红娘关角门下）

右第九节。上写因骤然，故不及；此写略迟，却算出来也。乃张生略迟，莺莺早疾。一边尚在徘徊，一边撇然已飏。写一迟一疾之间，恰好惊鸿雪爪，有影无痕，真妙绝无比！

扑剌剌宿鸟飞腾，颤巍巍花梢弄影，乱纷纷落红满径。【络丝娘】碧澄澄苍苔露冷，明皎皎花筛月影。

右第十节。凡下宿鸟、花梢、落红、苍苔、花影无数字，却是妙手空空。盖一、二、三句只是一句，四、五句亦只是一句。一、二、三句只是一句者，因鸟飞故花动，因花动故红落。第三句便是第二句，第二句便是第一句也。盖因双文去，故鸟飞而花动而红落也，而偏不明写双文去也。四、五句亦只是一句者，一片苍苔，但见花影。第四句只是第五句也，盖因不见双文，故见花影也，而偏不明写不见双文也。一、二、三句是双文去，四、五句是双文去矣。看他必用如此笔，真使吃烟火人何处着想。

白日相思枉耽病，今夜我去把相思校正。【东原乐】帘垂下，户已扃，我试悄悄相问，你便低低应。月朗风清恰二更，厮奚倖：又见神捣鬼，妙妙。如今是你无缘，小生薄命。

右第十一节。来时怨其来迟，因欲直至莺庭；去时恨其去疾，又向垂帘悄问。身躯不知几何，弱魂真欲先离矣。未来之前，己去之后，两作见神捣鬼之笔，以为章法。

【绵搭絮】恰寻归路，伫立空庭，竹梢风摆，斗柄云横。呀！今夜凄凉有四星，他不愀人待怎生！何须眉眼传情，你不言我已省。“恰寻”二句者，张生归到西厢也，“竹梢”二句者，归又不使入户，犹仰头思之也。“今夜”五句者，仰头之所思得也。“四星”者，造称人每至一斤，则用五星，独至梢尽一斤，乃用“四星”之为言，下梢也，甚言双文快酬，非本所望。

右第十二节。笔态七曲八曲，煞是写绝。记得圣叹幼年初读《西厢》时，见“他不愀人待怎生”之七字，悄然废书而卧者三四日。此真活人于此可死，死人于此可活，悟人于此又迷，迷人于此又悟者也！不知此日圣叹是死是活，是迷是悟，总之悄然一卧至三四日，不茶不饭，不言不语，如石沉海，如火灭尽者，皆此七字勾魂摄魄之气力也。先师徐叔良先生见而惊问，圣叹当时恃爱不讳，便直告之。先师不惟不嗔，乃反叹曰：孺子异日真是世间读书种子！此又不知先师是何道理也。〇看“何须眉眼传情”之六字，想作《西厢记》人，其胸中矜贵如此，盖双文之不合，则止是酬诗一节耳。自起至此，其于张生，真乃天下男子全不与其事也，直至“闹斋”已后，始入眼关心耳。天下才子，必能同辨。自今以往，慎毋教诸忤奴于红氍毹上做尽丑态，唐突古今佳人才子哉。

只是今夜甚么睡魔到得我眼里呵！

【拙鲁速】碧荧荧是短檠灯，冷清清是旧帏屏。灯儿是不明，梦儿是不成，淅冷冷是风透疏棂，忒楞楞是纸条儿鸣；枕头是孤零，被窝是寂静，便是铁石人，不动情。【后】也坐不成，睡不能。亦是奇语。

右第十三节。至此始放笔正写苦况也。读之觉其一片迷离，一片悲凉。盖为数“是”字写得如檐前雨滴声，便摇动人魂魄也。

有一日柳遮花映，雾障云屏，夜阑人静，海誓山盟，风流嘉庆，锦片前程，美满恩情，咱两个书堂春自生。

右第十四节。上已正写苦况，则一篇文字已毕，然自嫌笔势直塌下来，因更掉起此一节，谓之龙王掉尾法。文家最重是此法。

【尾】我一天好事今宵定，两首诗分明互证；再不要青琐闼梦儿中寻，只索去碧桃花树儿下等。犹言取之如寄矣，并相思亦可以不必矣。

右第十五节。踌躇满志，有此快文。想见其提笔时通身本事，阁笔时通身快乐。