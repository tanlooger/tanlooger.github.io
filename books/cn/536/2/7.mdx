---
---
---
title: 《花间集》未收词
---




竹枝


槟榔花发竹枝鹧鸪啼女儿。雄飞烟瘴竹枝雌亦飞女儿。





其二


木棉花尽竹枝荔枝垂女儿。千花万花竹枝待郎归女儿。





其三


芙蓉并蒂竹枝一心连女儿。花侵隔子竹枝眼应穿女儿。





其四


筵中蜡烛竹枝泪珠红女儿。合欢桃核竹枝两人同女儿。





其五


斜江风起竹枝动横波女儿。劈开莲子竹枝苦心多女儿。





其六


山头桃花竹枝谷底杏女儿。两花窈窕竹枝遥相映女儿。





抛球乐


红拨一声飘。轻裘坠越绡。坠越绡。带翻金孔雀，香满绣蜂腰。少少抛分数，花枝正索饶。





其二


金蹙花球小，真珠绣带垂。绣带垂。几回冲凤蜡，千度入香怀。上客终须醉，觥盂且乱排。





怨回纥


白首南朝女，愁听异域歌。收兵颉利国，饮马胡卢河。　　毳布腥膻久，穹庐岁月多。雕窠城上宿，吹笛泪滂沱。





其二


祖席驻征棹，开帆候信潮。隔筵桃叶泣，吹管杏花飘。　　船去鸥飞阁，人归尘上桥。别离惆怅泪，江路湿红蕉。以上十首见彊村本《尊前集》