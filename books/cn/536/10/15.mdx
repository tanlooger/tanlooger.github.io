---
---
---
title: 题跋叙录
---




刘毓盘《辑校和凝红叶稿跋》：和凝，字成绩，汶阳人，梁进士第，唐翰林学士，晋同平章事，汉鲁国公，周侍中。薛居正《五代史》以凝入《周书》，从其终而言也。欧阳修《五代史记》以凝入《杂传》，综其始终而言也。言词者以和凝为唐人。赵崇祚《花间集》曰：凝，后唐学士。黄升《花庵词选》曰：凝，后唐词人。与新旧史不合。凝以文学名，有《演纶》、《游艺》、《孝悌》、《疑狱》、《香奁》、《籝金》六集。沈括《梦溪笔谈》曰：“凝所作艳词名《香奁集》，及贵，乃嫁名于韩偓，以在政府讳之也。其《游艺集》自序曰：‘予有《香奁》、《籝金》二集，不行于世。’讳之又欲人知之，故于此发之。此凝之意也。”李祉《乐府纪闻》所述略同。杨湜（按，应为沈雄）《古今词话》曰：凝好为小词，布于汴、洛，洎入相，契丹号为“曲子相公”。有集百卷，手自付刊。识者非之曰，此颜之推所谓“痴符”也。盖不满于人也如此。凝敡历五朝，与冯道相等，道主政事，凝主文章，其知贡作相所历，皆同衣钵之传，诧为盛事。薛史美其文采曰：“凝，君子儒也。”亦过誉哉。余髫龀时侍先大夫谒秀水杜方伯筱舫丈苏州寓庐。丈有《采香词》，尤深于律。其《词律补遗》一卷，《词律校勘记》二卷，言词者皆宗之。所刻《二窗词》，所谓曼陀罗阁本也。又为友人刻蒋鹿潭《水云楼词》、丁保盦《萍绿词》，此轶事之可纪者。复与长白恩竹樵中丞重刻万氏《词律》及徐诚庵丈《词律拾遗》，先大夫时总江苏书局事，董其成。未竣，奉檄宰嘉定。继之者失其人，纰缪殊甚，可惜也。丈所藏有宋大字本和凝《红叶稿》一卷，凡百余首，末附宋人跋曰：“鲁公相晋高，悔其少作，悉索而毁之。其存者曰《红叶稿》，故曰唐人也。”丙辰秋，假馆秀州，访之陆颂襄同年，曰：丈既归，辟小园于报忠埭，其邻也，今易姓矣，其后人不可问。《红叶稿》更无知之者。吁，四十年来沧桑乖迭，区区孤本，不再流传。辑为一编，鲁公其许我否。丁巳夏，江山刘毓盘校毕并识。

王国维《和凝红叶稿辑本跋》：案《宋史·艺文志》有和凝《演论集》三十卷。又《游艺集》五十卷，《红药编》五卷。《御选历代诗余》云，凝有集百余卷，长短句名《红叶稿》。殆即《宋志》所云《红药编》者。然考焦竑《国史经籍志》，《红药编》五卷，入制诰类，则非长短句明矣。今考《历代诗余》所选凝词，除见于《花间集》、《全唐诗》者，其《抛球乐》、《喜迁莺》二阕，亦见冯延巳《阳春录》，余无所增益。恐所谓《红叶稿》者，亦但据《词综》书之。但《词综》唯云凝“有《红叶稿》”，《历代诗余》遂以为凝词之名耳。兹辑成一卷，仍用此名，以便称举而已。光绪戊申季夏，海宁王国维记。（《唐五代二十一家词辑》）