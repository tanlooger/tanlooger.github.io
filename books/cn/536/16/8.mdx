---
---
---
title: 总评
---




沈雄《古今词话·词评》上卷：张玉田曰：后唐尹鹗，官参卿，其词以明浅动人，以简净成句者也。

张德瀛《词征》卷五：尹参卿词多艳冶态，张叔夏称其以明浅动人，特讥之耳。必如张直夫所云靡丽不失为《国风》之正而后可哉。两宋词离合张歙疏密，各具面目，其犹禅家之南宗北宗，书家之南派北派乎。然究其所造，则根情苗言，固未尝不交相为用。

李冰若《花间集评注·栩庄漫记》：尹鹗词在《花间集》中似韦而浅俗，似温而繁琐，盖独成一格者也。其写冶游，写情思，均分明如画，不避详琐。柳塘以为开屯田俳调，洵为知言。要其清绮灵活处，实在阎选等之上，差可与牛希济、孙光宪等齐肩也。

姜方锬《蜀词人评传》：参卿词，其情调不外欢歌腻语，别苦离愁，其意趣则淡雅幽闲，蒨巧可爱。

唐圭璋《梦桐词话》卷二：尹鹗，其词《花间集》载六首，《尊前集》载十一首，共十七首。其中有《金浮图》一首，长至九十四字，五代词除唐庄宗《歌头》以外，以此为最长。王静安先生颇疑是柳耆卿、康伯可手笔。予谓此论非确。若以其体例言之，则长调固早已有之，有《云谣集》所载《内家娇》一调，且一百四字也。若以其风格言之，则尹词惯用俳语，与此调风格不殊，实开屯田词派也。《十国春秋》谓鹗性滑稽，则其好作俳语，亦自然不免，惟写情处亦多佳胜。

华钟彦《花间集注》卷九：其词明切，开屯田词派。