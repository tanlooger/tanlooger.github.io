---
---
---
title: 《花间集》未收词
---




江城子


裙拖碧，步飘香。纤腰束素长。鬓云光。拂面珑璁、腻玉碎凝妆。宝柱秦筝弹向晚，弦促雁，更思量。





河满子


云雨常陪胜会，笙歌惯逐闲游。锦里风光应占，玉鞭金勒骅骝。戴月潜穿深曲，和香醉脱轻裘。　　方喜正同鸳帐，又言将往皇州。每忆良宵公子伴，梦魂长挂红楼。欲表伤离情味，丁香结在心头。





女冠子


双成伴侣。去去不知何处。有佳期。霞帔金丝薄，花冠玉叶危。　　懒乘丹凤子，学跨小龙儿。叵耐天风紧，挫腰肢。





菩萨蛮


呜呜晓角调如语。画楼三会喧雷鼓。枕上梦方残。月光铺水寒。　　蛾眉应敛翠。咫尺同千里。宿酒未全消，满怀离恨饶。





其二


锦茵闲衬丁香枕。银烬落犹慵寝。颙坐遍红炉。谁知情绪孤。　　少年狂荡惯。花曲长牵绊。去便不归来。空教骏马回。





拨棹子


风切切。深秋月。十朵芙蓉繁艳歇。小槛细腰无力。空赢得、目断魂飞何处说。　　寸心恰似丁香结。看看瘦尽胸前雪。偏挂恨、少年抛掷。羞觑见、绣被堆红闲不彻。





其二


丹脸腻。双靥媚。冠子缕金装翡翠。将一朵、琼花堪比。窠窠绣、鸾凤衣裳香窣地。　　银台蜡烛滴红泪。渌酒劝人教半醉。帘幕外、月华如水。特地向、宝帐颠狂不肯睡。





金浮图


繁华地。王孙富贵。玳瑁筵开，下朝无事。压红茵、凤舞黄金翅。立玉纤腰。一片揭天歌吹。满目绮罗珠翠。和风淡荡，偷散沉檀气。　　堪判醉。韶光正媚。坼尽牡丹，艳迷人意。金张许史应难比。贪恋欢娱，不觉金乌坠。还惜会难别易。金船更劝，勒住花骢辔。





秋夜月


三秋佳节。罩晴空，凝碎露，茱萸千结。菊蕊和烟轻捻，酒浮金屑。征云雨，调丝竹，此时难缀。欢极、一片艳歌声揭。　　黄昏慵别。炷沉烟，熏绣被，翠帷同歇。醉并鸳鸯双枕，暖偎春雪。语丁宁，情委曲，论心正切。深夜、窗透数条斜月。





清平乐


低红敛翠。尽日思闲事。髻滑凤凰钗欲坠。雨打梨花满地。　　绣衣独倚阑干。玉容似怯春寒。应待少年公子，鸳帏深处同欢。





其二


芳年妙伎。淡拂铅华翠。轻笑自然生百媚。争那尊前人意。　　酒倾琥珀杯时。更堪能唱新词。赚得王孙狂处，断肠一搦腰肢。以上十一首彊村本《尊前集》