---
---
---
title: 花间集补卷上
---



西吴温博编次　茅一桢订释


李白　七首


菩萨蛮


平林漠漠烟如织。寒山一带伤心碧。暝色入高楼。有人楼上愁。　　阑干空伫立。宿鸟归飞急。何处是归程。长亭更短亭。





忆秦娥


箫声咽。秦娥梦断秦楼月。秦楼月。年年柳色，霸陵伤别。　　乐游原上清秋节。咸阳古道音尘绝。音尘绝。西风残照，汉家陵阙。





清平乐令


禁庭春昼。莺羽披新绣。百草巧求花下斗。只赌珠玑满斗。　　日晚却理残妆。御前闲舞霓裳。谁道腰支窈窕，折旋消得君王。





其二


禁闱秋夜。月探金窗罅。玉帐鸳鸯喷沉麝。时落银灯香灺。　女伴莫话孤眠。六宫罗绮三千。一笑皆生百媚，宸游教在谁边。





清平调辞


名花倾国两相欢。长得君王带笑看。解释春风无限意，沉香亭北倚阑干。





其二


一枝红艳露凝香。云雨巫山枉断肠。借问汉宫谁得似，可怜飞燕倚新妆。





其三


云想衣裳花想容。春风拂槛露华浓。若非群玉山头见，定向瑶台月下逢。





张志和　五首


渔歌子


西塞山前白鹭飞。桃花流水鳜鱼肥。青箬笠，绿蓑衣。斜风细雨不须归。





其二


青草湖中月正圆。巴陵渔父棹歌连。钓车子，橛头船。乐在风波不用仙。





其三


松江蟹舍主人欢。菰饭莼羹亦共餐。枫叶落，荻花干。醉宿渔舟不觉寒。





其四


霅溪湾里钓鱼翁。舴艋为家西复东。江上雪，浦边风。笑著荷衣不叹穷。





其五


钓台渔父褐为裘。两两三三舴艋舟。能纵棹，惯乘流。长江白浪不须忧。





元结　四首


欸乃曲


千里枫林烟雨深。无朝无暮有猿吟。停桡静听曲中意，好似云山韶濩音。





其二


零陵郡北湘水东。浯溪形胜满湘中。溪口石颠堪自逸，谁人能伴作渔翁。





其三


湘江二月春水平。满月和风宜夜行。唱桡欲过平阳戍，守吏相呼问姓名。





其四


下泷船似入深渊。上泷船似欲升天。泷南始到九嶷郡，应绝高人乘兴船。





刘禹锡　十一首（应为十五首）


杨柳枝


炀帝行宫汴水滨。数株残柳不胜春。晚来风起花如雪，飞入空墙不见人。





其二


城外春风吹酒旗。行人挥袂日西时。长安陌上无穷树，唯有垂杨管别离。





其三


杨子江头烟景迷。隋家宫树拂金堤。嵯峨犹有当时色，半蘸波中水鸟栖。





其四


花萼楼前初种时。美人楼上斗腰肢。如今抛掷长街里，露叶如啼欲恨谁。





其五


和风烟雨九重城。夹路春阴十里营。惟向边头不堪望，一株憔悴少人行。





竹枝词


白帝城头春草生。白盐山下蜀江清。南人上来歌一曲，北人莫上动乡情。





其二


山桃红花满上头。蜀江春水拍山流。花红易衰似郎意，水流无限似侬愁。





其三


江上朱楼新雨晴。瀼西春水縠纹生。桥东桥西好杨柳，人来人去唱歌行。





其四


日出三竿春雾消。江头蜀客驻兰桡。凭寄狂夫书一纸，家住成都万里桥。





其五


两岸山花似雪开。家家春酒满银杯。昭君坊中多女伴，永安宫外踏青来。





其六


瞿塘嘈嘈十二滩。此中道路古来难。长恨人心不如水，等闲平地起波澜。





其七


巫峡苍苍烟雨时。清猿啼在最高枝。个里愁人肠自断，由来不是此声悲。





其八


城西门前滟滪堆。年年波浪不能摧。懊恼人心不如石，少时东去复西来。





其九


山上层层桃李花。云间烟火是人家。银钏金钗来负水，长刀短笠去烧畲。





其十


杨柳青青江水平。闻郎江上唱歌声。东边日出西边雨，道是无情还有情。





李涉　三首


竹枝词


十二峰头月欲低。空舲滩上子规啼。孤舟一夜东归客，泣向东风忆建溪。





其二


荆门滩急水潺潺。两岸猿啼烟满山。渡头年少应官去，月落西陵望不还。





其三


石壁千重树万重。白云斜掩碧芙蓉。昭君溪上年年月，独自婵娟色最浓。





王建　六首


古调笑


团扇。团扇。美人并来遮面。玉颜憔悴三年。谁复商量管弦。弦管。弦管。春草昭阳路断。





其二


胡蝶。胡蝶。飞上金花枝叶。君前对舞春风。百叶桃花树红。红树。红树。燕语莺啼日暮。





其三


罗袖。罗袖。暗舞春风已旧。遥看歌舞玉楼。好日新妆坐愁。愁坐。愁坐。一世虚生虚过。





其四


杨柳。杨柳。日暮白沙渡口。船头江水茫茫。商人少妇断肠。肠断。肠断。鹧鸪夜来失伴。





三台令


池北池南草绿，殿前殿后花红。天子千秋万岁，未央明月清风。





其二


鱼藻池边射鸭。芙蓉苑里看花。日色赭黄相似，不着红鸾扇遮。