---
---
---
title: 花间集补卷下
---




白乐天　八首


长相思


深画眉。浅画眉。蝉鬓鬅鬙云满衣。阳台行雨回。　　巫山高，巫山低。暮雨潇潇郎不归。空房独守时。





其二


汴水流。泗水流。流到瓜州古渡头。吴山点点愁。　　思悠悠。恨悠悠。恨到归时方始休。月明人倚楼。





忆江南


江南好，风景旧曾谙。日出江花红胜火，春来江水绿如蓝。能不忆江南。





其二


江南忆，最忆是杭州。山寺月中寻桂子，郡亭枕上看潮头。何日更重游。





其三


江南忆，其次忆吴宫。吴酒一杯春竹叶，吴娃双舞醉芙蓉。早晚复相逢。





杨柳枝


依依袅袅复青青。勾引春风无限情。白雪花繁空扑地，丝丝条弱不胜莺。





其二


红板江桥买酒旗。馆娃宫暖日斜时。可怜雨歇东风定，万树千条各自垂。





竹枝词


瞿塘峡口冷烟低。白帝城头月向西。唱到竹枝声咽处，寒猿晴鸟一时啼。





薛能　一首


杨柳枝


和风烟雨九重城。夹路春阴十里营。惟向边头不堪望，一株憔悴少人行。





徐昌图　一首


木兰花令


沉檀烟起盘红雾。一剪霜风吹绣户。汉宫花面学梅妆，谢女雪诗裁柳絮。　　长垂天幕孤鸾舞。旋炙银笙双凤语。红窗酒病对寒冰，永觉相思无梦处。





伎刘燕哥　一首


太常引


故人别我出阳关。无计锁雕鞍。今古别离难。兀谁画、蛾眉远山。　　一樽别酒，一声杜宇，寂寞又春残。明月小楼闲。第一夜，相思泪弹。





无名氏　二首


后庭宴


千里故乡，十年华屋，乱魂飞过屏山簇。眼重眉褪不胜春，菱花知我销香玉。　　双双燕子归来，应解笑人幽独。断歌零舞。遗恨清江曲。万树绿低迷，一庭红扑簌。





扑蝴蝶


烟条雨叶，绿遍江南岸。思归倦客，寻芳来较晚。岫边红日初斜，陌上飞花正满。凄凉数声羌管。　　怨春短。玉人应在，明月楼中，画眉懒。蛮笺锦字，多时鱼雁断。恨随去水东流，事与行云共远。罗衾旧香犹暖。





李中主　一首


望远行


碧砌花光照眼明。朱扉长日镇长扃。余寒欲去梦难成。炉香烟冷自亭亭。　　辽阳月，秣陵砧。不传消息但传情。黄金台下忽然惊，征人归日二毛生。





李后主　十四首（实为十五首）


捣练子


云鬓乱。晚妆残。带恨眉儿远岫攒。斜托香腮春笋嫩，为谁和泪倚阑干。





长相思


一重山。两重山。山远天高烟水寒。相思枫叶丹。　　菊花开，菊花残。塞雁高飞人未还。一帘风月闲。





乌夜啼


无言独上西楼。月如钩。寂寞梧桐深院锁清秋。　　剪不断。理还乱。是离愁。别是一般滋味在心头。





菩萨蛮


铜簧韵脆锵寒竹。新声慢奏移纤玉。眼色暗相钩。秋波横欲流。　　雨云深绣户。来便谐衷素。宴罢又成空。梦迷春睡中。





浣溪沙


红日已高三丈透。金炉次第添香兽。红锦地衣随步皱。　　佳人舞点金钗溜。酒恶时拈花蕊嗅。别殿遥闻箫鼓奏。





丑奴儿令


辘轳金井梧桐晚，几树惊秋。昼雨和愁。百尺虾须上玉钩。　　琼窗春断双娥皱，回首边头。欲寄鳞游，九曲寒波不泝流。





阮郎归


东风吹水日衔山。春来长是闲。落花狼籍酒阑珊。笙歌醉梦间。　　春睡觉，晚妆残。无人整翠鬟。留连光景惜朱颜。黄昏人倚阑。





山花子


菡萏香销翠叶残。西风愁起绿波间。还与韶光共憔悴，不堪看。　　细雨梦回鸡塞远。小楼吹彻玉笙寒。多少泪珠何限恨，倚阑干。





其二


手卷珠帘上玉钩。依前春恨锁重楼。风里落花谁似主，思悠悠。　　青鸟不传云外信，丁香空结雨中愁。回首绿波三峡暮，接天流。





浪淘沙


帘外雨潺潺。春意阑珊。罗衾不暖五更寒。梦里不知身是客，一饷贪欢。　　独自莫凭阑。无限江山。别时容易见时难。流水落花归去也，天上人间。





望江南


多少恨，昨夜梦魂中。还是旧时游上苑，车如流水马如龙。花月正春风。　　多少泪，断脸复横颐。心事莫将和泪说，凤笙休向泪时吹。肠断更无疑。





虞美人


春花秋月何时了。往事知多少。小楼昨夜又东风。故国不堪回首月明中。　　雕栏玉砌应犹在。只是朱颜改。问君还有几多愁。恰似一江春水向东流。





玉楼春


晚妆初了明肌雪。春殿嫔娥鱼贯列。笙箫吹断水云闲，重按霓裳歌遍彻。　　临春谁更飘香屑。醉拍阑干情未切。归时休照烛花红，待放马蹄清夜月。





一斛珠


晚妆初过。沉檀轻注些儿个。向人微露丁香颗。一曲清歌，暂引樱桃破。　　罗袖裛残殷色可。杯深旋被香胶涴。绣床斜凭娇无那。烂嚼红茸，笑向檀郎唾。





冯延巳　二首（应为三首）


谒金门


风乍起。吹皱一池春水。闲引鸳鸯香径里。手挼红杏蕊。　　斗鸭阑干遍倚。碧玉搔头斜坠。终日望君君不至。举头闻鹊喜。





更漏子


夜初长，人近别。梦觉一窗残月。鹦鹉卧，蟪蛄鸣。西风寒未成。　　红蜡烛。弹棋局。床上画屏山绿。褰绣幌，倚瑶琴。前欢泪滴襟。





长相思


红满枝。绿满枝。宿雨厌厌睡起迟。闲庭花影移。　　忆归期。数归期。梦见虽多相见稀。相逢知几时。