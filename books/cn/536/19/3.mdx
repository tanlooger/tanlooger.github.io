---
---
---
title: 三、《花间集》词人传记资料
---




温庭筠


刘煦《旧唐书》卷一九〇《文苑传》下《温庭筠传》：温庭筠者，太原人，本名岐，字飞卿。大中初应进士，苦心砚席，尤长于诗赋。初至京师，人士翕然推重。然士行尘杂，不修边幅，能逐弦吹之音，为侧艳之词，公卿家无赖子弟裴诚（）、令狐缟之徒，相与蒱饮，酣醉终日，由是累年不第。徐商镇襄阳，往依之，署为巡官。咸通中，失意归江东，路由广陵，心怨令狐绹在位时不为成名。既至，与新进少年狂游狭邪，久不刺谒。又乞索于杨子院，醉而犯夜，为虞候所击，败面折齿，方还扬州诉之。令狐绹捕虞候治之，极言庭筠狭邪丑迹，乃两释之。自是污行闻于京师。庭筠自至长安，致书公卿间雪冤。属徐商知政事，颇为言之。无何，商罢相出镇，杨收怒之，贬为方城尉。再迁隋县尉，卒。子宪，以进士擢第。弟庭皓，咸通中为徐州从事，节度使崔彦鲁为庞勋所杀，庭皓亦被害。庭筠著述颇多，而诗赋韵格清拔，文士称之。

欧阳修、宋祁《新唐书》卷九一《温皇甫二李姜崔传》附《温廷筠传》：彦博裔孙廷筠，少敏悟，工为辞章，与李商隐皆有名，号“温李”。然薄于行，无检幅，又多作侧辞艳曲，与贵胄裴、令狐滈等蒲饮狎昵。数举进士不中第。思神速，多为人作文。大中末试有司，廉视尤谨，廷筠不乐，上书千余言。然私占授者已八人，执政鄙其为，授方山尉。徐商镇襄阳，署巡官，不得志，去归江东。令狐绹方镇淮南，廷筠怨居中时不为助力，过府不肯谒。丐钱扬子院，夜醉，为逻卒击折其齿，诉于绹。绹为劾吏，吏具道其污行，绹两置之。事闻京师，廷筠遍见公卿，言为吏诬染。俄而徐商执政，颇右之，欲白用。会商罢，杨收疾之，遂废卒。本名岐，字飞卿。

辛文房《唐才子传》卷八《温庭筠》：庭筠，字飞卿，旧名岐，并州人，宰相彦博之孙也。少敏悟，天才雄赡，能走笔成万言。善鼓琴吹笛，云：“有弦即弹，有孔即吹，何必爨桐与柯亭也。”侧词艳曲，与李商隐齐名，时号“温李”。才情绮丽，尤工律赋。每试，押官韵，烛下未尝起草，但笼袖凭几，每一韵一吟而已，场中曰“温八吟”。又谓八叉手成八韵，名“温八叉”。多为临铺假手。然薄行无检幅，与贵胄裴诚（）、令狐滈等饮博。后中夜尝醉诟狭邪间，为逻卒折齿，诉不得理。举进士，数上又不第。出入令狐相国书馆中，待遇甚优。时宣宗喜歌《菩萨蛮》，绹假其新撰进之，戒令勿泄，而遽言于人。绹又尝问玉条脱事，对以出《南华经》，且曰：“非僻书，相公燮理之暇，亦宜览古。”又有言曰：“中书省内坐将军。”讥绹无学。由是渐疏之。自伤云：“因知此恨人多积，悔读《南华》第二篇。”徐商镇襄阳，辟巡官，不得志，游江东。大中末，山北沈侍郎主文，特召庭筠试于帘下，恐其潜救。是日不乐，逼暮，先请出，仍献启千余言，询之，已占授八人矣。执政鄙其所为，留长安中待除。宣宗微行，遇于传舍，庭筠不识，傲然诘之曰：“公非司马、长史之流乎？”又曰：“得非六参、簿尉之类？”帝曰：“非也。”后谪方城尉。中书舍人裴坦当制，忸怩含毫久之，词曰：“孔门以德行居先，文章为末。尔既早随计吏，宿负雄名，徒夸不羁之才，罕有适时之用。放骚人于湘浦，移贾谊于长沙，尚有前席之期，未爽抽毫之思。”庭筠之官，文士诗人争赋诗祖饯，惟纪唐夫擅场，曰：“凤皇诏下虽沾命，鹦鹉才高却累身。”唐夫举进士，有词名。庭筠仕终国子助教，竟流落而死。今有《汉南真稿》十卷，《握兰集》三卷，《金荃集》十卷，《诗集》五卷，及《学海》三十卷。又《采茶录》一卷，及著《干子》一卷，《序》云：“不爵不觥，非炮非炙，能说诸心，聊甘众口，庶乎干子之义欤！”并传于世。

王定保《唐摭言》卷七：蒋凝，江东人，工于八韵，然其形不称名。随计途次襄阳，谒徐商相公，疑其假手，因试《岘山怀古》一篇。凝于客次赋成，尤得意。时温飞卿居幕下，大加称誉。

王定保《唐摭言》卷十：温宪，先辈庭筠之子，光启中及第，寻为山南从事。辞人李巨川草荐表，盛述宪先人之屈。略曰：“蛾眉先妒，明妃为去国之人；猿臂自伤，李广乃不侯之将。”

又：温庭皓，庭筠之弟，辞藻亚于兄，不第而卒。

又：李涛，长沙人也，篇咏甚著，如“水声长在耳，山色不离门”，又“扫地树留影，拂床琴有声”，又“落日长安道，秋槐满地花”，皆脍炙人口。温飞卿任太学博士，主秋试，涛与卫丹、张郃等诗赋，皆榜于都堂。

又：周繁，池州青阳人也。兄繇，以诗篇中第。繁工八韵，有飞卿之风。

王定保《唐摭言》卷十一：开成中，温庭筠才名籍甚，然罕拘细行，以文为货，识者鄙之。无何，执政间复有恶奏庭筠搅扰场屋，黜随州县尉。时中书舍人裴坦当制，忸泥含毫久之。时有老吏在侧，因讯之升黜，对曰：“舍人合为责辞，何者？入策进士，与望州长马一齐资。”坦释然，故有“泽畔长沙”之比。庭筠之任，文士诗人争为辞送，惟纪唐夫得其尤。诗曰：“何事明时泣玉频，长安不见杏园春。凤皇诏下虽沾命，鹦鹉才高却累身。且饮绿醽销积恨，莫辞黄绶拂行尘。方城若比长沙远，犹隔千山与万津。”

王定保《唐摭言》卷十三：温庭筠烛下未尝起草，但笼袖凭几，每赋一韵，一吟而已，故场中号为“温八吟”。（又见《太平广记》卷一八二引）

又：山北沈侍郎主文年，特召温飞卿于帘前试之，为飞卿爱救人故也。适属翌日，飞卿不乐，其日晚，请开门先出，仍献启千余字。或曰“潜救八人矣”。

孙光宪《北梦琐言》卷四：温庭云，字飞卿，或云作“筠”字，旧名岐，与李商隐齐名，时号曰“温李”。才思艳丽，工于小赋，每入试，押官韵作赋，凡八叉手而八韵成，多为邻铺假手，号曰“救数人”也。而士行有缺，缙绅薄之。李义山谓曰：“近得一联句云‘远比召公，三十六年宰辅’，未得偶句。”温曰：“何不云‘近同郭令，二十四考中书’。”宣宗尝赋诗，上句有“金步摇”，未能对，遣未第进士对之，庭云乃以“玉条脱”续也，宣宗赏焉。又药名有“白头翁”，温以“苍耳子”为对，他皆此类也。宣宗爱唱《菩萨蛮》词，令狐相国假其新撰密进之，戒令勿他泄，而遽言于人，由是疏之。温亦有言云：“中书堂内坐将军。”讥相国无学也。宣宗好微行，遇于逆旅，温不识龙颜，傲然而诘之曰：“公非司马、长史之流？”帝曰：“非也。”又谓曰：“得非大参、簿尉之类？”帝曰：“非也。”谪为方城县尉。其制词曰“孔门以德行为先，文章为末。尔既德行无取，文章何以补焉？徒负不羁之才，罕有适时之用”云云。竟流落而死也。杜豳公自西川除淮海，温庭云诣韦曲杜氏林亭，留诗云：“卓氏炉前金线柳，隋家堤畔锦帆风。贪为两地行霖雨，不见池莲照水红。”豳公闻之，遗绢一千匹。吴兴沈徽云：“温舅曾于江淮为亲表槚楚，由是改名焉。”庭云又每岁举场多借举人为其假手。沈询侍郎知举，别施铺席授庭云，不与诸公邻比。翌日，帘前谓庭云曰：“向来策名者，皆是文赋托于学士，某今岁场中并无假托学士。勉旃！”因遣之，由是不得意也。（又见《太平广记》卷一九九引）

孙光宪《北梦琐言》卷十：唐裴晋公度，风貌不扬，自撰真赞云：“尔身不长，尔貌不扬。胡为而将？胡为而相？”幕下从事，逊以美之，且曰：“明公以内相为优。”公笑曰：“诸贤好信谦也。”幕僚皆悚而退。李洸者，渤海人，昆仲皆有文章。洸因旅次至江村，宿于民家，见覆斗上安锡佛一躯，洸诡词以赞之。民曰：“偶未庆赞，为去僧院地远尔。”洸曰：“何必须僧，只我而已。”民信之，明发随分具斋餐炷香虔诚，洸俯仰朗称曰：“锡镴佛子，柔软世尊。斗上庄严，为有十升功德。”念“摩诃波若波罗蜜”。又赵璘员外为裴坦相汉南从事。璘甚陋，裴公戏之曰：“赵公本不丑，孩抱时，乳母怜惜，往往抚弄云‘作丑子，作丑子’，因此一定。”赵公大咍。薛侍郎昭纬气貌昏浊，杜紫微唇厚，温庭筠号“温钟馗”，不称才名也。

孙光宪《北梦琐言》卷二十：吴兴沈徽，乃温庭筠诸甥也。尝言其舅善鼓琴吹笛，亦云有弦即弹，有孔即吹，不独柯亭、爨桐也。制《曲江吟》十调，善杂画，每理发则思来，辄罢栉而缀文也。有温者，乃飞卿之孙，宪之子。仕蜀，官至常侍，无它能，唯以隐僻绘事为克绍也。中间出官，旋游临邛，欲以此献于州牧，为谒者拒之。然温氏之先貌陋，时号“钟馗”。之子郢，魁形，克肖其祖，亦以奸秽而流之。

《新唐书》卷二〇三《李商隐传》：商隐初为文瑰迈奇古，及在令狐楚府，楚本工章奏，因授其学。商隐俪偶长短，而繁缛过之。时温庭筠、段成式俱用是相夸，号“三十六体”。

《太平广记》卷一七四引《尚书故实》：会昌毁寺时，分遣御史检天下所废寺，及收录金银佛像。有苏监察者不记名，巡检两街诸寺，见银佛一尺已下者，多袖之而归，人谓之“苏扛佛”。或问温庭筠：“将何对好？”遽曰：“无以过‘密陀僧’也。”

《太平广记》卷三五一引《南楚新闻》：太常卿段成式，相国文昌子也，与举子温庭筠亲善，咸通四年六月卒。庭筠居闲辇下，是岁十一月十三日冬至，大雪，凌晨有扣门者。仆夫视之，乃隔扉授一竹筒，云：“段少常送书来。”庭筠初谓误，发筒获书，其上无字，开之，乃成式手札也。庭筠大惊，驰出户，其人已灭矣。乃焚香再拜而读，但不谕其理。辞曰：“恸发幽门，哀归短数。平生已矣，后世何云。况复男紫悲黄，女青惧绿。杜陵分绝，武子成。自是井障流鹦，庭钟舞鹄。交昆之故，永断私情。慷慨所深，力占难尽。不具。荆州牧段成式顿首。”自后寂无所闻。书云字，字书所无，以意读之，当作“群”字耳。温段二家，皆传其本。子安节，前沂王傅，乃庭筠婿也，自说之。

李昉《太平广记》卷四九八引《玉泉子》：温庭筠有词赋盛名，初将从乡里举，客游江淮间，扬子留后姚勖厚遗之。庭筠少年，其所得钱帛，多为狭邪所费。勖大怒，笞且逐之，以故庭筠卒不中第。其姊赵颛之妻也，每以庭筠下第，辄切齿于勖。一日，厅有客，温氏偶问客姓氏，左右以勖对。温氏遂出厅事，前执勖袖大哭。勖殊惊异，且持袖牢固，不可脱，不知所为。移时，温氏方曰：“我弟年少宴游，人之常情，奈何笞之？迄今无有成遂，得不由汝致之？”复大哭，久之方得解。勖归愤讶，竟因此得疾而卒。

钱易《南部新书》庚：令狐相绹，以姓氏少，族人有投者，不吝其力，由是远近皆趋之，至有姓胡冒令狐者。进士温庭筠戏为词曰：“自从元老登庸后，天下诸胡悉带令。”

吴处厚《青箱杂记》卷八：（王）安国俊迈而貌陋黑肥。熙宁中，与余同官于洛下。尝谓余曰：“子可作诗赠我。”余因援笔戏之曰：“飞卿昔号温钟夔，思道通俯还魁肥。江淹善啖笔五色，庾信能文腰十围。只知外貌乏粉泽，谁料满腹填珠玑。相逢把酒洛阳社，不管淋漓身上衣。”安国由此不悦。

阮阅《诗话总龟》前集卷四引《雅言杂录》：温庭筠，彦博之裔孙，本名岐，字飞卿。少敏悟，薄行，无检幅。多作侧词艳曲，与贵胄裴诚（）、令狐滈等饮博。与李商隐皆有名，号“温李”。醉为逻卒击折齿，由污行，诉不得理。连举不第，徐商镇襄阳，辟官，不得志，归江东。纪唐夫赠诗曰：“凤凰诏下虽沾命，鹦鹉才多却累身。”人多讽之。庭筠既以才废，引长沙事，自云：“岂司命重文章而轻爵禄，虚有授焉？”浮于行者，必有怨尤，不自咎也。

计有功《唐诗纪事》卷五十四：彦博裔孙，与李商隐俱有名，号“温李”。与贵胄裴、令狐滈等蒲饮狎昵。为襄阳巡官。

又：庭筠才思艳丽，工于小赋，每入试，押官韵作赋，凡八叉手而八韵成，时号“温八叉”。多为邻铺假手，号曰“救数人”也。而士行玷缺，缙绅薄之。

王楙《野客丛谈》卷二一：《唐书》载温庭筠才思神速，多为人作文，大中末试，有司廉视尤谨，庭筠私占授者已八人。执政鄙之，授方城尉。仆观其集，有《开成五年抱疾不赴乡计书怀百韵……》一诗，其间有云：“赋分知前定，寒心畏厚诬。昔皆言尔志，今亦畏吾徒。有气干斗牛，无人辨辘轳。稍毁方销骨，微瑕惧掩瑜。蛇矛犹转战，鱼服自囚拘。欲就欺人事，何能逭鬼诛。”是时先大中末几二十年，其不平之气见于诗者已如此，则知云云不在大中之末。

夏承焘《唐宋词人年谱·温飞卿系年》，上海古籍出版社1979年版。

万云骏《温庭筠评传》，《中国历代著名文学家评传》第二卷，山东教育出版社1983年版。

时人寄赠：

李商隐《闻著明凶问哭寄飞卿》：昔叹谗销骨，今伤泪满膺。空余双玉剑，无复一壶冰。江势翻银砾，天文露玉绳。何因携庾信，同去哭徐陵。

李商隐《有怀在蒙飞卿》：薄宦频移疾，当年久索居。哀同庾开府，瘦极沈尚书。城绿新阴远，江清返照虚。所思惟翰墨，从古待双鱼。

段成式《寄温飞卿笺纸》：三十六鳞充使时，数番犹得裹相思。待将袍袄重抄了，尽写襄阳播掿词。

段成式《嘲飞卿七首》：

曾见当垆一个人，入时装束好腰身。少年花蒂多芳思，只向诗中写取真。

醉袂几侵鱼子缬，飘缨长罥凤凰钗。知君欲作闲情赋，应愿将身作锦鞋。

翠蝶密偎金叉首，青虫危泊玉钗梁。愁生半额不开靥，只为多情团扇郎。

柳烟梅雪隐青楼，残日黄鹂语未休。见说自能裁袙腹，不知谁更著帩头。

愁机懒织同心苣，闷绣先描连理枝。多少风流词句里，愁中空咏早环诗。

燕支山色重能轻，南阳水泽斗分明。不烦射雉先张翳，自有琴中威凤声。

半岁愁中镜似荷，牵环撩鬓却须磨。花前不复抱瓶渴，月底还应琢刺歌。

段成式《柔卿解籍戏呈飞卿三首》：

长担犊车初入门，金牙新酝盈深樽。良人为渍木瓜粉，遮却红腮交午痕。

最宜全幅碧鲛绡，自襞春罗等舞腰。未有长钱求邺锦，且令裁取一团娇。

出意挑鬟一尺长，金为钿鸟簇钗梁。郁金种得花茸细，添入春衫领里香。

鱼玄机《冬夜寄温飞卿》：苦思搜诗灯下吟，不眠长夜怕寒衾。满庭木叶愁风起，透幌纱窗惜月沉。疏散未闲终遂愿，盛衰空见本来心。幽栖莫定梧桐处，暮雀啾啾空绕林。

鱼玄机《寄飞卿》：阶砌乱蛩鸣，庭柯烟露清。月中邻乐响，楼上远山明。珍簟凉风著，瑶琴寄恨生。嵇君懒书札，底物慰秋情。





皇甫松


康骈《剧谈录》卷下：自大中、咸通之后，每岁试春官者千余人，其间章句有闻，亹亹不绝，如何植、李玫、皇甫松……以文章著美；温庭筠……以词赋标名；贾岛……以律诗流传。……皆苦心文华，厄于一第。然其间数公，丽藻英词，播于海内。

王定保《唐摭言》卷十：皇甫松，著《醉乡日月》三卷，自叙之矣。或曰：松，丞相奇章公表甥，然公不荐。因襄阳大水，遂为《大水辨》，极言诽谤。有“夜入真珠室，朝游玳瑁宫”之句。公有爱姬名真珠。

李昉《太平广记》卷二六一：周咸通中，举人李云翰行《口脂赋》，又罗虬诗云：“窗前远岫悬生碧，帘外残霞挂熟红。”又李罕《披云雾见青天》诗：“颜回似青天。”皆遭主司庭责面谴。举子中有每年撰《无名子》，前有举人露布。后皇甫松作《齐夔凌纂要》。

洪迈《容斋三笔》卷七《唐昭宗恤录儒士》：唐昭宗光化三年十二月，左补阙韦庄奏：“词人才子，时有遗贤，不沾一命于圣明，没作千年之恨骨。据臣所知，则有李贺、皇甫松、李群玉、陆龟蒙、赵光远、温庭筠、刘德仁、陆逵、傅锡、平曾、贾岛、刘稚圭、罗邺、方干，俱无显遇，皆有奇才，丽句清词，遍在词人之口，衔冤抱恨，竟为冥路之尘。伏望追赐进士及第，各赠补阙、拾遗。见存唯罗隐一人，亦乞特赐科名，录升三署。”敕奖庄而令中书门下详酌处分。

高似孙《剡录》卷七《剡溪玉叶纸》：皇甫松《非烟传》曰：临淮武公业位河南，功曹参军爱妾曰非烟。北邻子赵象窥见慕之，象取薛涛诗以剡溪玉叶纸写之达意于非烟。烟复以金凤纸题诗酬之。

李日华《六研斋笔记》二笔卷三：皇甫松，湜之子也。作《醉乡日月》三卷，有云：“凡酒以色清味重为圣，色如金而苦醇者为贤，色黑酸醨者为愚。以家醪糯酿醉人者为中人，以巷醪粟酿醉人者为小人。”

嵇曾筠等《浙江通志》卷一八二《人物·文苑·严州府》：皇甫松，《严陵志》：湜之子，工文词。著《醉乡日月》三卷，其《大隐》一赋，尤为绮丽，而得名在乐府宫辞。

彭定求等《全唐诗》：皇甫松，湜之子，自称檀栾子。诗十三首。

沈辰垣《历代诗余》卷一百一《词人姓氏》：皇甫松，一作嵩，字子奇，睦州人。工部郎中湜之子。

胡云翼《词选》：皇甫松，字子奇，睦州人。

华钟彦《花间集注》卷二：皇甫先辈，名松，一名嵩，字子奇，睦州人。称先辈者，尊之也。自号檀栾子。有爱姬名真珠，时为小令以调之。其词如初日芙蓉春月柳，与韦相同工。斯集收词十二首。

刘永济《唐五代两宋词简析》：松，一作嵩，字子奇，睦州人。工部侍郎湜之子也。松自称檀栾子，遂以名其集。王国维从《花间》、《尊前》及《全唐诗》共辑得其词二十二首。

龙榆生《唐宋名家词选》：皇甫松，一作嵩，字子奇，睦州人。工部侍郎湜之子。《花间集》称为“皇甫先辈”，录其词十二首。

刘大杰《中国文学发展史》中：皇甫松是皇甫湜之子，生卒未详，《花间集》所载诸词人，俱称其官衔，独于皇甫松只称为先辈，想必他是没有做过官的。他是睦州新安人，字子奇，自称檀栾子，其他事迹均不可考。《花间集》载其词十一首，《全唐诗》共十八首。





韦庄


吴任臣《十国春秋》卷四十《韦庄传》：韦庄，字端己，杜陵人。唐臣见素之后也。曾祖少微，宣宗中书舍人。庄疏旷不拘小节，幼能诗，以艳语见长。应举时，遇黄巢犯阙，著《秦妇吟》云“内库烧为锦绣灰，天街踏尽公卿骨”，人称为“秦妇吟秀才”。庄后作家戒，不许垂《秦妇吟》障子。乾宁元年登进士第，为判官，晋秩左补阙。高祖为西川节度副使，昭宗命庄与李洵宣谕两川，遂留蜀，同冯涓并掌书记。文不加点，而语多称情。时有县令扰民者，庄为高祖草牒曰“正当凋瘵之秋，好安凋瘵；勿使疮痍之后，复作疮痍”，一时以为口实。寻擢起居舍人。天复间，高祖遣庄入贡，亦修好于梁王全忠。谈言微中，颇得全忠心。随使押牙王殷报聘。昭宗既遇弑，全忠遣告哀使司马卿宣谕蜀土，兴元节度使王宗绾驰驿上白高祖，颇内怀兴复，庄以兵者大事，不可仓卒而行，乃为高祖答宗绾书曰：“吾蒙主上恩有年矣，衣襟之上，宸翰如新，墨诏之中，泪痕犹在。犬马尚能报主，而况人之臣子乎？自去年三月东还，连贡二十表，而绝无一使之报。天地阻隔，叫呼何及。闻上至谷水，臣僚及宫妃千余人，皆为汴州所害，至洛果遭弑逆。自闻此诏，五内糜溃，方枕戈待旦，思为主上报仇。今使来，不知以何宣告？”且令宗绾以此意谕之，卿乃惶惧而返。明年，高祖立行台于蜀，承制封拜，以庄为安抚副使。未几，梁篡唐改元，庄与诸将佐诣高祖，劝进曰：“大王虽忠于唐，唐已亡矣。此所谓天与不取也。”于是帅吏民哭三日，拥高祖即皇帝位。进左散骑常侍，判中书门下事。凡开国制度号令，刑政礼乐，皆由庄所定。顷之，梁复通好高祖，推高祖为兄。庄得书笑曰：“此神尧骄李密之意也。”其机敏多此类。累官至门下侍郎、吏部尚书同平章事。武成三年卒于花林坊，葬白沙之阳。是岁，庄日诵杜甫“白沙翠竹江村暮，相送柴门月色新”之诗，吟讽不辍，人以为诗谶焉。谥曰文靖。有集二十卷，笺表一卷，《蜀程记》一卷，又有《浣花集》五卷，乃庄弟蔼所编，以所居即杜氏草堂旧址，故名。庄有美姬，善文翰，高祖托以教宫人为词，强夺去。庄作《谒金门》辞忆之，姬闻之，不食而死。庄又常取唐人丽句，勒成《又玄集》，其自序云：“谢玄晖文集盈编，只诵澄江之句；曹子建诗名冠古，惟吟清夜之篇。是知美稼千箱，两岐奚少；繁弦九变，大濩殊稀。入华林而珠树非多，阅众籁而紫箫唯一。所以撷芳林下，拾翠岩边，沙之汰之，始辨辟寒之宝；载雕载琢，方成瑚琏之珍。故知颔下采珠，难求十斛；管中窥豹，但取一斑。思食马留肝，徒云染指；岂烹鱼去乙，或至伤鳞。自惭乎鼹鼠易盈，非嗜其熊蹯独美。然则律者既采，繁者是除。何知黑白之鹅，强识淄渑之水。左太冲十年三赋，未必无暇；刘穆之一日百函，焉能尽丽。班张屈宋，亦有芜辞；沈谢应刘，犹多累句。虽遗妍可惜，而备载斯难。亦由执斧伐山，只求嘉木；挈瓶赴海，但汲井泉。等同于风月烟花，各是其栌梨橘柚。鱼兔虽存，筌蹄是弃。金盘饮露，惟挹沆瀣之精；花界食珍，仅享醍醐之味。”庄文词甚多，不具录。

论曰：冯涓韦庄，皆翩翩艺苑之雄也。或请以蜀王称制，或劝以帝位抗梁。议论较殊，而其为主之心同矣。周庠参赞帷幄，雍容风议，直言无隐，卒秉国钧。殆所谓社稷臣者非也。

辛文房《唐才子传》卷十：庄，字端己，京兆杜陵人也。少孤贫，力学，才敏过人。庄应举时，正黄巢犯阙，兵火交作，遂著《秦妇吟》，有云：“内库烧为锦绣灰，天街踏尽却重回。”乱定，公卿多讶之，号为“秦妇吟秀才”。乾宁元年，苏检榜进士。释褐，授校书郎。李询宣谕西川，举庄为判官。后王建辟为掌书记。寻征起居郎，建表留之。及建开伪蜀，庄托在腹心，首欲谋画，其郊庙之礼，册书、赦令，皆出庄手。以功臣授吏部侍郎同平章事。庄早尝寇乱，间关顿踬，携家来越中，弟妹散居诸郡。西江、湖南，所在曾游，举目有山河之异，故于流离漂泛，寓目缘情，子期怀旧之辞，王粲伤时之制，或离群轸虑，或反袂兴悲，《四愁》、《九怨》之文，一咏一觞之作，俱能感动人也。庄自来成都，寻得杜少陵所居浣花溪故址，虽芜没已久，而柱砥犹存，遂诛茅重作草堂而居焉。性俭，秤薪而爨，数米而炊，达人鄙之。弟蔼，撰庄诗为《浣花集》六卷，及庄尝选杜甫、王维等五十二人诗为《又玄集》，以续姚合之《极玄》，今并传世。

张《朝野佥载》卷一：韦庄颇读书，数米而炊，秤薪而爨，炙少一脔而觉之。一子八岁而卒，妻敛以时服。庄剥取，以故席裹尸，殡讫，擎其席而归。其忆念也，呜咽不自胜，惟悭吝耳。（又见《太平广记》卷一六五）

何光远《鉴诫录》卷九：咸通中，王建侍御吟诗寒碎，竟不显荣。乾符末，李洞秀才出意穷愁，不登名第。是知诗者陶人性情，定乎穷通。故韦庄补阙有《长安感怀》云：“大道不将炉冶去，有心重筑太平基。”此则苞括生成，末为台辅。长兴末，何仆射瓒有《蜀城书事》云：“到头须卜林泉隐，自愧无能继卧龙。”诗后十旬得疾而卒。今录四公全什，用明将来。王建侍郎《寄贾岛》诗曰：“尽日吟诗坐忍饥，万人中觅似君稀。僮眠冷榻朝犹卧，驴放秋田夜不归。傍暖旋收新落叶，觉寒重著旧生衣。曲江池畔时时到，为爱鸬鹚雨里飞。”李洞秀才《上崇贤曹郎中》云：“闲坊宅枕穿宫水，听水分衾盖蜀僧。药杵声中捣残梦，茶铛影里煮孤灯。刑曹树荫千年井，华岳楼开万里冰。诗句变风宫渐紧，夜涛春尽海边藤。”韦补阙《感怀》曰：“长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄莺语，亭上吟从白鹭窥。大道不将炉冶去，有心重筑太平基。”何仆射《书事》云：“果决生涯向洛中，西投知己误恩容。云遮剑阁三千里，水隔瞿塘十二峰。频步文翁坊里月，闲寻杜甫宅前松。到头须卜林泉隐，自愧无能继卧龙。”

孙光宪《北梦琐言》卷六：唐吴郡陆龟蒙，字鲁望，旧名族也。……家于苏台。龟蒙幼精六籍，弱冠攻文，与颜荛、皮日休、罗隐、吴融为益友，性高洁。家贫，思养亲之禄，与张博为吴兴、庐江二郡倅，著《吴兴实录》四十卷、《松陵集》十卷、《笠泽丛书》五卷。……唐末以左拾遗授之，诏下之日，疾终。光化三年，赠右补阙，吴侍郎融传贻史，右补阙韦庄撰诔文，相国陆希声撰碑文，给事中颜荛书，皮日休博士为诗。

孙光宪《北梦琐言》卷七：唐末，凤翔判官王超推奉李茂贞，挟曹马之势，笺奏文檄，恣意翱翔。王蜀先主初下成都，冯涓节制掌判其奏笺，岁久转厅，以掌记辟韦庄郎中，于权变之间，未甚惬旨。

孙光宪《北梦琐言》卷十五：军容使韩全诲以驾幸凤翔，李茂贞比怀挟帝以令诸侯之意，惧朱全忠之盛也。西川王公建亦有此虑，乃结汴州同起军，助其迎驾。汴军傅城，川军乃攻兴元，其帅王万洪以无救援遂降成都，由是山南十四州并为蜀有，方变谋却助凤翔。于时命掌书记韦庄奉使至军前，朱公大怒。自此与西川失欢，而汴帅军罢。

孙光宪《北梦琐言》逸文卷四：唐大顺、景福已后，蜀路剑、利之间，白卫岭石筒溪虎暴尤甚，号“税人场”。商旅结伴而行，军人带甲列队而过，亦遭攫搏。时递铺卒有周雄者，膂力心胆，有异于常。日夜行役，不肯规避。仍持托杈利剑，前后于税人场连毙数虎，行旅赖之。西川书记韦庄作长语以赏之，蜀帅补军职以壮之。（又见《太平广记》卷四三二）

李昉《太平广记》卷一七五：韦庄幼时，常在华州下邽县侨居，多与邻巷诸儿会戏。及广明乱后，再经旧里，追思往事，但有遗踪。因赋诗以记之。又途次逢李氏诸昆季，亦尝赋感旧诗。《下邽》诗曰：“昔为童稚不知愁，竹马闲乘绕县游。曾为看花偷出郭，也因逃学暂登楼。招他邑客来还醉，才得先生去始休。今日故人无处问，夕阳衰草尽荒丘。”又《逢李氏弟兄》诗曰：“御沟西面朱门宅，记得当时好弟兄。晓傍柳阴骑竹马，夜隈灯影弄先生。巡街趁蝶衣裳破，上屋探雏手脚轻。今日相逢俱老大，忧家忧国尽公卿。”

司马光《资治通鉴》卷二六四：王建出兵攻秦、陇，乘李茂贞之弱也，遣判官韦庄入贡，亦修好于朱全忠。全忠遣押牙王殷报聘，建与之宴。殷言：“蜀甲兵诚多，但乏马耳。”建作色曰：“当道江山险阻，骑兵无所施。然马亦不乏，押牙少留，当共阅之。”乃集诸州马，大阅于星宿山，官马八千，私马四千，部队甚整。殷叹服。建本骑将，故得蜀之后，于文、黎、维、茂州市胡马，十年之间，遂及兹数。

司马光《资治通鉴》卷二六五：昭宗之丧，朝廷遣告哀使司马卿宣谕王建，至是始入蜀境。西川掌书记韦庄为建谋，使武定节度使王宗绾谕卿曰：“蜀之将士，世受唐恩，去岁闻乘舆东迁，凡上二十表，皆不报。寻有亡卒自汴来，闻先帝已罹朱全忠弑逆。蜀之将士方日夕枕戈，思为先帝报仇。不知今兹使来以何事宣谕？舍人宜自图进退。”卿乃还。

司马光《资治通鉴》卷二六六：（开平元年九月）蜀王会将佐议称帝，皆曰：“大王虽忠于唐，唐已亡矣，此所谓‘天与不取’者也。”冯涓独献议请以蜀王称制，曰：“朝兴则未爽称臣，贼在则不同为恶。”王不从，涓杜门不出。王用安抚副使、掌书记韦庄之谋，帅吏民哭三日；己亥，即皇帝位，国号大蜀。辛丑，以前东川节度使兼侍中王宗佶为中书令，韦庄为左散骑常侍、判中书门下事，阆州防御使唐道袭为内枢密使。庄，见素之孙也。蜀主虽目不知书，好与书生谈论，粗晓其理。是时唐衣冠之族多避乱在蜀，蜀主礼而用之，使修举故事，故其典章文物有唐之遗风。

计有功《唐诗纪事》卷六十八：庄字端己，杜陵人，见素之后。曾祖少微，宣宗中书舍人。庄疏旷不拘小节，李询为两川宣谕和协使，辟为判官。以中原多故，潜欲依王建，建辟为掌书记。寻召为起居舍人，建表留之。后相建为伪平章事。

徐倬《全唐诗录》卷九四：韦庄，字端己，杜陵人，见素之孙，疏旷不拘小节。乾宁元年第进士，授校书郎转补阙。王建开蜀，昭宗遣李珣宣慰两川，辟庄判官行。庄以中原多故，欲依建，建辟之掌书记，寻以起居舍人召，建表留。以庄名臣世族，恩礼殊厚。即伪位，拜散骑常侍，进吏部平章事。卒，伪谥文靖。庄《浣花集》，弟蔼编录。

况周颐《历代词人考略》卷五：庄，字端己，杜陵人，乾宁元年登进士第，授校书郎，转左补阙。王建为西川节度使，昭宗遣李珣宣慰，辟庄判官行，遂留掌书记，寻以起居舍人召，建表留之。及称号，拜左散骑常侍，进吏部侍郎判中书门下事，累官至吏部尚书同平章事。卒谥文靖。有集二十余卷，《浣花集》五卷。

龙榆生《唐宋名家词选》：韦庄（836—910），字端己，京兆杜陵人。僖宗广明元年（880），应举入长安。时值黄巢兵至，庄陷重围，又为病困。中和三年（883）三月，在洛阳，著《秦妇吟》一篇，内一联云：“内库烧为锦绣灰，天街踏尽公卿骨。”尔后公卿多垂讶，庄乃讳之。时人号“秦妇吟秀才”。旋复南游，携家至越，弟妹散居各郡，时已年过五十矣。其游踪所至，自金陵、苏州、扬州、浙西、湖北、湖南、江西、安徽，皆有题咏。至昭宗景福二年（893），始还京师。次年（乾宁元年，公元894），第进士，授职为校书郎。乾宁四年，两川宣谕和协使李询辟为判官，奉使入蜀，见王建，不久返京。昭宗天复元年（901），再入蜀，王建辟为掌书记，庄时年六十六岁。寻以起居舍人召，建表留之。二年，于浣花溪寻得杜工部草堂遗址，虽芜没已久，而砥柱犹存。因命弟蔼芟夷，结茆为室，遂定居焉。三年，蔼为编次历年所作诗，题曰《浣花集》。昭宣帝天祐四年（907），唐亡，王建称帝。一切开国制度，多出庄手。拜左散骑常侍，判中书门下事。累官至吏部侍郎，兼平章事。蜀高祖武成三年（910）八月，卒于成都花林坊，谥文靖。

曲滢生《韦庄年谱》，北平清华园我辈语丛刊社1932年版。

夏承焘《唐宋词人年谱·韦端己年谱》，上海古籍出版社1979年版。

王水照《韦庄评传》，《中国历代著名文学家评传》第二卷，山东教育出版社1983年版。





薛昭蕴


孙光宪《北梦琐言》卷四：唐薛澄州绍纬（或认为与薛绍蕴为一人），即保逊之子也，恃才傲物，亦有父风，每入朝省，弄笏而行，旁若无人。好唱《浣溪沙》词。知举后，有一门生辞归乡里，临歧献规曰：“侍郎重德，某乃受恩。尔后请不弄笏与唱《浣溪沙》，即某幸也。”时人谓之至言。有小吏常学其行步揖让，公知之，召乃谓曰：“试于庭前，学得似则恕尔罪。”于是下帘拥姬妾而观，小吏安详傲然，举动酷似，笑而舍之。

《全唐诗》卷八九四：薛昭蕴，蜀侍郎，词十九首。

李调元《全五代诗》卷四六：昭纬，王衍时，官至侍郎。

王国维《明正德覆晁本花间集题记》：温助教、皇甫先辈、韦相之次，有薛侍郎昭蕴。按《唐书·薛廷老传》：“廷老子保逊，保逊子昭纬，乾宁初至礼部侍郎。性轻率，坐事贬磎州刺史。”《旧书》略同。《北梦琐言》（十）：“唐薛澄州昭纬，即保逊之子，恃才傲物，亦有父风。每入朝省，弄笏而行，旁若无人；爱唱《浣溪沙》词。”今此集载昭蕴词十八首，其八首为《浣溪沙》；又称为薛侍郎，恐与昭纬为一人。纬、蕴，二字俱从糸，必有一误也。

俞平伯《唐宋词选释》：薛昭蕴，《花间集》称为“薛侍郎”，字里无考。新旧《唐书》有薛昭纬传，言其乾宁中为礼部侍郎；《北梦琐言》谓昭纬好唱《浣溪沙》词。后世乃有以昭纬、昭蕴为一人者，如王国维《庚辛之间读书记·跋覆宋本花间集》，疑非是。盖史载昭纬卒于唐末，而《花间集》列昭蕴于韦庄、牛峤之间，当为前蜀时人。

龙榆生《唐宋名家词选》：薛昭蕴（《北梦琐言》卷十一作昭纬），唐末官侍郎。……《花间集》录薛词十九首，《全唐诗》同。





牛峤


计有功《唐诗纪事》卷七十一：峤，字松卿，一字延峰，陇西人，自云僧孺之后。乾符五年进士，历拾遗，补尚书郎。王建镇蜀，辟判官。及僭位，为给事中。

辛文房《唐才子传》卷九：峤，字延峰，陇西人，宰相僧孺之后。博学有文，以歌诗著名。乾符五年，孙偓榜第四人进士，仕历拾遗、补阙、尚书郎。王建镇西川，辟为判官。及伪蜀开国，拜给事中，卒。有集，本三十卷，自序云：“窃慕李长吉所为歌诗，辄效之。”今传于世。

汤显祖评《花间集》卷二：公成都人，为孟蜀学士，世以为牛给事者，误也。公尚有“紫陌青门”《酒泉子》一调，亦甚佳。集中何独遗之？

吴任臣《十国春秋》卷四十四：牛峤字松卿，一字延峰，陇西人也。唐相僧孺之后。博学有文，以歌诗著名。乾符五年，登进士第。历官拾遗、补阙、校书郎。高祖以节度使镇西川，辟为判官，及开国，拜给事中，卒。有集三十卷，歌诗三卷。自言窃慕李贺长歌，举笔辄效之。尤善制小词，《女冠子》云：“绣带芙蓉帐，金钗芍药花。”《菩萨蛮》云：“山月照山花，梦回灯影斜。”皆峤佳句也。

况周颐《历代词人考略》卷五：峤，字松卿，一字延峰。陇西人，唐宰相僧孺之后。乾符五年登进士第，历拾遗、补阙、校书郎。王建以节度使镇西川，辟为判官。及开国，拜给事中。有集三十卷，歌诗三卷。





张泌


《全唐诗》卷七四二：张泌。字子澄，淮南人，仕南唐为句容县尉，官至内史舍人。诗一卷。

冯金伯《词苑萃编》卷三引《词》：张泌仕南唐，为内史舍人，工小词。有《江城子》二阕（词略）。

吴任臣《十国春秋》卷三〇：张佖，常州人。后主朝仕为考功员外郎，进中书舍人。开宝五年，贬损制度，改内史舍人，后主雅好文学，虽当末运，犹留意科第，以佖有文，使知礼部贡举。……佖随后主入宋，以故臣见叙。太宗朝，佖在史馆，一日，问曰：“卿家每食多客，叙谈何事？”佖曰：“臣之亲旧，多客都下，困穷乏食。臣累轻而俸优，故常过臣饭，臣不得拒焉；然止菜羹而已。”明日，太宗谴快行者伺其馔客，即坐间取食以进，果止糁饮菜羹，仍皆陶器。太宗喜其不隐，迁官郎中，佖第宅在故里，人称“菜羹张家”云。佖为人长者，后官河南，每寒食，必亲拜后主墓，哭之甚哀。李氏子孙陵替，常分俸赡给焉。

夏承焘等《唐宋词选》：张泌事迹不详，词见《花间集》。一般人认为他就是南唐舍人张泌，不可信。

俞平伯《唐宋词选释》：张泌，《花间集》列于牛峤、毛文锡之间，称为“张舍人”，字里无考。南唐时别有张泌者，为李煜舍人，且及见煜之死，则已在978年以后，距《花间集》成书迟约四十年。且《花间》不收南唐词，自非一人也。今从《花间集》，列于牛希济之前。

龙榆生《唐宋名家词选》：张泌一作佖，常州人。后主朝，仕为考功员外郎，改内史舍人。随后主入宋，以故臣在史馆。后官河南，每寒食，必亲拜后主墓，哭之甚哀。李氏子孙陵替，常分俸赡给焉。《花间集》收张词二十七首，《全唐诗》同。

姜方锬《蜀词人评传》：张泌，字子澄，旧说淮南人。胡适疑为蜀人，官至内史舍人。胡适云：旧说张泌淮南人，初官句容尉，上书陈治道，南唐后主征为监察御史，官内史舍人。后随后主归宋，仍入史馆，迁郎中，归后，寄家毗陵。杜文澜《词人姓氏录》、《中国人名大辞典》之说也，此说不知何据。但余以为此说殊多谬误。《花间集》结于940年，其时南唐建国，不及四年。后主嗣位，在961年，相距二十余年，而《花间集》已称张舍人泌矣。《花间集》称人之官爵，皆是结集之官爵，故和凝只称学士，而不称相。故疑词人张泌，另是一人，大概亦是蜀人，其年辈甚早，故其词在《花间集》列于韦庄、薛昭蕴之后。按胡氏之说，持之有故，言之成理，时间不同，称爵过早，此其最可疑者也。且赵崇祚《花间集》所录词人，率多蜀人，若其选及南唐，何冯延巳等均未及选。检张氏词中，有“浣花溪上见卿卿”之句，陆放翁云：浣花溪在成都县西四五里。一名百花潭。若泌非在蜀，奚用远写蜀地乎？识此以补胡氏之未足。其词见《花间集》者二十七首，见《尊前集》者《江城子》一首，王国维录为一卷。泌词以《江城子》而得名。





毛文锡


张唐英《蜀梼杌》逸文：蜀王建之子元膺尝射中钱的，翰林学士毛文锡作赋美之。元膺曰：“穷措大畏此神箭否。”

李昉《太平广记》卷一二三：唐丞相杨收贬死岭外，于时郑愚尚书镇南海。……蜀毛文锡，其先为潮州牧，曾事郑愚，熟详其事。

欧阳修《新五代史》卷六十三《前蜀世家》：是月七夕，元膺召诸王大臣置酒，而集王宗翰、枢密使潘峭、翰林学士毛文锡不至，元膺怒曰：“集王不来，峭与文锡教之耳。”

又：通正元年，遣王宗绾等率兵十二万出大散关攻岐，取陇州。八月，起文思殿，以清资五品正员官购群书以实之。以内枢密使毛文锡为文思殿大学士。

司马光《资治通鉴》卷二六八：乾化三年七月，蜀主将以七夕出游。丙午，太子召诸王大臣宴饮，集王宗翰、内枢密使潘峭、翰林学士承旨高阳毛文锡不至，太子怒曰：“集王不来，必峭与文锡离间也。”大昌军使徐瑶、常谦，素为太子所亲信，酒行，屡目少保唐道袭，道袭惧而起。丁未旦，太子入白蜀主曰：“潘峭、毛文锡离间兄弟。”蜀主怒，命贬逐峭、文锡，以前武泰节度使兼侍中潘炕为内枢密使。太子出，道袭入，蜀主以其事告之，道袭曰：“太子谋作乱，欲召诸将、诸王，以兵锢之，然后举事耳。”蜀主疑焉，遂不出；道袭请召屯营兵入宿卫，许之。内外戒严。太子初不为备，闻道袭召兵，乃以天武甲士自卫，捕潘峭、毛文锡至，檛之几死，囚诸东宫；又捕成都尹潘峤，囚诸得贤门。戊申，徐瑶、常谦与怀胜军使严璘等各帅所部兵奉太子攻道袭。至清风楼，道袭引屯营兵出拒战；道袭中流矢，逐至城西，斩之。杀屯营兵甚众，中外惊扰。

司马光《资治通鉴》卷二六九：（乾化四年）蜀武泰节度使王宗训镇黔州，贪暴不法，擅还成都。庚辰，见蜀主，多所邀求，言辞狂悖。蜀主怒，命卫士殴杀之。戊子，以内枢密使潘峭为武泰节度使、同平章事，翰林学士承旨毛文锡为礼部尚书，判枢密院。峡上有堰，或劝蜀主乘夏秋江涨，决之以灌江陵。毛文锡谏曰：“高季昌不服，其民何罪！陛下方以德怀天下，忍以邻国之民为鱼鳖食乎！”蜀主乃止。

司马光《资治通鉴》卷二七〇：贞明三年，蜀飞龙使唐文扆居中用事，张格附之，与司徒、判枢密院事毛文锡争权。文锡将以女适左仆射兼中书侍郎、同平章事庾传素之子，会亲族于枢密院用乐，不先表闻，蜀主闻乐声，怪之，文扆从而谮之。八月，庚寅，贬文锡茂州司马，其子司封员外郎询流维州，籍没其家；贬文锡弟翰林学士文晏为荣经尉；传素罢为工部尚书。以翰林学士承旨庾凝绩权判内枢密院事。凝绩，传素之再从弟也。

杨慎《词品》卷二：毛文锡、鹿虔扆、欧阳炯、韩琮、阎选，皆蜀人。事孟后主，有“五鬼”之号。俱工小词，并见《花间集》。此集久不传。正德初，予得之于昭觉僧寺，乃孟氏宣华宫故址也。后传刻于南方云。

吴任臣《十国春秋》卷四十一：毛文锡，字平珪，高阳人也。唐太仆卿龟范子也。年十四，登进士第。已而来成都，从高祖官翰林学士承旨。永平四年，迁礼部尚书，判枢密院事。先是，峡上有堰，或劝高祖宜乘江涨决之，以灌江陵。文锡谏曰：“高季昌不服，其民何罪？陛下方以德怀天下，忍以邻国之民为鱼鳖食乎？”高祖乃止。通正元年，进文思殿大学士，已又拜司徒，判枢密院如故。天汉时，宦官唐文扆同宰相张格为表里，与文锡争权。会文锡以女适仆射庾传素子，宴亲族于枢密院，用乐不先奏闻。高祖闻鼓吹声，怪之，文扆因极口摘其短，贬文锡茂州司马，子询流维州，籍其家。及国亡，随后主降唐。未几，复事孟氏。与欧阳炯等五人以小词为后蜀主所赏。文锡有《前蜀纪事》二卷、《茶谱》一卷。尤工艳语，所撰《巫山一段云》词，当世传咏之。

况周颐《历代词人考略》卷五：文锡，字平珪，南阳（按：《十国春秋》作高阳）人。年十四登进士第，仕前蜀为翰林学士承旨。永平四年，迁礼部尚书判枢密院事。通正元年，进文思殿大学士，拜司徒。天汉时，宦官唐文扆谮之，贬茂州司马。后复事孟蜀，以词章供奉内廷。

王易《词曲史·具体》第三：毛文锡，字平珪，南阳人，唐进士，前蜀为翰林学士，迁内枢密使，历文思殿大学士，司徒，复仕后唐。工艳语，其《巫山一段云》词，当时传咏。《花间集》传词三十一首，《尊前集》载一首。





牛希济


何光远《鉴诫录》卷七：天成初，明宗临朝，宣亡蜀旧宰臣王锴、张格、庾传素、许寂、御史中丞牛希济等，各赐一韵，试《蜀主降唐》诗，限五十六字成。王锴等皆讽蜀主僭号，荒淫失国，独牛希济得川字，所赋诗意但述数尽，不谤君亲。明宗览诗曰：“如牛希济才思敏捷，不伤两国，迥存忠孝者，罕矣！”当日有雍州亚事之拜，至今京洛无不称之。诗曰：“满城文物欲朝天，不觉邻师犯塞烟。唐主再悬新日月，蜀王还却旧山川。非干将相扶持拙，自是吾君数尽年。古往今来亦如此，几曾欢笑几潸然。”

孙光宪《北梦琐言》逸文卷一：蜀御史中丞牛希济，文学繁赡，超于时辈，自云早年未出学院，以词科可以俯拾。或梦一人介金曰：“郎君分无科名，四十五已上方有官禄。”觉而异之。旋遇丧乱，流寓于蜀，依季父也。仍以气直嗜酒为季父所责，旅寄巴南。旋聆开国，不预劝进，又以时辈所排，十年不调。为先主所知，召封，除起居郎，累加至宪长。是知向者之梦何其神也。（又见李昉《太平广记》卷一五八引）

吴任臣《十国春秋》卷四十四：希济素以诗辞擅名，所撰《临江仙》二阕，有云：“月斜江上，征棹动晨钟。”又云：“皆道胜人间。须知狂客，拼死为红颜。”特为词家之隽。

况周颐《历代词人考略》卷五：希济，陕西人，峤兄子。蜀王衍时，累官至翰林学士，御史中丞。蜀亡，降唐。同光三年，拜为雍州节度副使。

王易《词曲史·具体》第三：牛希济，峤兄子，事蜀为御史中丞，降于后唐，为雍州节度使；素以诗词擅名，所撰《临江仙》、《女冠子》等时辈称道。《花间集》传词十一首。





欧阳炯


李昉《太平广记》卷二一四：唐沙门贯休，本婺州兰溪人也，能诗善书妙画。王氏建国时，来居蜀中龙华之精舍。因纵笔，用水墨画罗汉一十六身并一佛二大士。巨石萦云，枯松带蔓。其诸古貌，与他人画不同。或曰：“梦中所睹，觉后图之，谓之应梦罗汉。”门人昙域、昙弗等，甚秘重之。蜀主曾宣入内，叹其笔迹狂逸，供养经月，却令分付院中。翰林学士欧阳炯亦曾观之，赠以歌曰：“西岳高僧名贯休，孤情峭拔凌清秋。天教水墨画罗汉，魁岸古容生笔头。……若将此画比量看，总在人间为第一。”

又：西蜀道士张素卿，神仙人也。曾于青城山丈人观，绘画五岳四渎真形并十二溪女数堵。笔迹遒健，精彩欲活。见之者心竦神悸，足不能进，实画中之奇绝也。蜀主累遣秘书少监黄筌令取模样。及下山，终不相类。因生日，或有收得素卿所画八仙真形八幅，以献孟昶。观古人之形相，见古人之笔妙，观赏者久之。且曰：“非神仙之人，无以写神仙之质也。”赐物甚厚。一日，令伪翰林学士欧阳炯次第赞之，又遣水部员外郎黄居宝八分题之。每观其画，叹笔迹之纵逸；览其赞，赏文词之高古；视其书，爱点画之宏壮。顾谓“八仙”，不让“三绝”。（八仙者，李己、容成、董仲舒、张道陵、严君平、李八百、长寿、葛永）

《宋史》卷四七九《西蜀世家》：欧阳迥，益州华阳人。父珏，通泉令。迥少事王衍，为中书舍人。后唐同光中，蜀平，随衍至洛阳，补秦州从事。知祥镇成都，迥复来入蜀。知祥僭号，以为中书舍人。广政十二年，拜翰林学士。明年，知贡举、判太常寺。迁礼部侍郎，领陵州刺史，转吏部侍郎，加承旨。二十四年，拜门下侍郎兼户部尚书、平章事，监修国史。尝拟白居易讽谏诗五十篇以献，昶手诏嘉美，赉以银器、锦彩。

李焘《续资治通鉴长编》卷二：（建隆二年五月）是月，蜀以翰林学士承旨、吏部侍郎华阳欧阳炯为门下侍郎兼户部尚书、平章事。

李焘《续资治通鉴长编》卷六：（乾德三年六月）戊申，欧阳炯为右散骑常侍。

又：（乾德三年八月）辛酉，以左散骑常侍欧阳炯为翰林学士。炯性坦率，无检束，雅喜长笛，上闻，召至便殿奏曲。御史中丞刘温叟闻之，叩殿门求见，谏曰：“禁署之职，典司诰命，不可作伶人事。”上曰：“朕顷闻孟昶君臣溺于声乐，炯至宰相，尚习此伎，故为我擒。所以召炯，欲验言者之不诬耳。”温叟谢曰：“臣愚，不识陛下鉴戒之微旨。”自是亦不复召炯也。

李焘《续资治通鉴长编》卷十二：（开宝四年五月）辛酉，上欲遣翰林学士、左散骑常侍欧阳炯祭南海。炯闻之，称疾不出，上怒。六月辛未，罢职，以本官分司西京。

田况《儒林公议》：伪蜀欧阳炯尝应命作宫词，淫靡甚于韩偓。江南李煜时近臣私以艳薄之词，闻于王听。盖将亡之兆也。君臣之间其礼先亡矣。

计有功《唐诗纪事》卷七十四：可朋，丹棱人。少与（卢）延让为风雅之友，有诗千余篇，号《玉垒集》。曾题洞庭诗云：“水涵天影阔，山拔地形高。”《赠友人》曰：“来多不似客，坐久却垂帘。”欧阳炯以此比孟郊、贾岛。言其好饮酒，贫无以偿酒债，以诗赒之。可朋自号醉髡。

洪遵《翰苑群书》卷十：（载欧阳迥乾德三年拜翰林学士）开宝四年六月，以本官分司西京，罢。

汤显祖评《花间集》卷三：毛文锡、鹿虔扆、韩琮、阎选与此公皆蜀人，事孟后主，有“五鬼”之号。皆工小词，并见《花间集》。今集中独遗韩琮，殊不可解。

吴任臣《十国春秋》卷五十六：欧阳炯，蜀人。事高祖、后主，历官武德军判官、翰林学士、中书舍人。炯善文章，尤工诗辞。唐张素卿常绘《十二真人像》，世称其妙；安思谦得素卿本，乃于明庆节上献后主，命炯为之赞，装潢成帙，其见重多类此也。炯著有《武信军衙记》、《花间集序》传世。序曰：“镂玉雕琼，拟化工而迥巧；裁花剪叶，夺春艳以争鲜。是以唱云谣则金母词清，挹霞醴则穆王心醉。名高白雪，声声而自合莺歌；响遏青云，字字而偏谐凤律。杨柳大堤之句，乐府相传；芙蓉曲渚之篇，豪家自制。莫不争高门下，三千玳瑁之簪；竞富樽前，数十珊瑚之树。则有绮筵公子，绣幌佳人，递叶叶之花笺，文抽丽锦；举纤纤之玉指，拍按香檀。不无清绝之辞，用助娇娆之态。自南朝之宫体，扇北里之倡风。何止言之不文，所谓秀而不实。有唐已降，率土之滨，家家之香径春风，宁寻越艳；处处之红楼夜月，自锁嫦娥。在明皇朝，则有李太白应制《清平乐》词四首。近代温飞卿复有《金筌集》。迩来作者，无愧前人。今卫尉少卿赵崇祚，以拾翠洲边，自得羽毛之异；织绡泉底，独殊机杼之功。广会众宾，时延佳论。因集近来诗客曲子词五百首，分为十卷。以炯粗预知音，辱请命题，仍为序引，乃命曰《花间集》。将使西园英哲，用资羽盖之欢；南国婵娟，休唱莲舟之引。”文，故广政三年作也。又小辞十七章，人亦时时称道之。《渔父歌》尤为辞家所倡和。

吴任臣《十国春秋》卷一一五《拾遗》：欧阳炯性坦率，守俭素。好为歌诗，尝拟何氏《讽谏》五十篇献昶，昶叹赏之。

《全唐诗》卷七六一：欧阳炯，益州华阳人，少事王衍，为中书舍人，孟昶时拜翰林学士，历门下侍郎平章事，后从昶归宋。

王国维《明正德覆晁本花间集题记》：炯为孟蜀宰相，蜀亡，入宋为翰林学士。一作欧阳炳，苏易简《续翰林志》（下）谓“学士放诞，则有王著、欧阳炳”；又云：“炳以伪蜀顺化，旋召入院，常不巾不袜，见客于玉堂之上。尤擅长笛，太祖尝置酒令奏数弄。后以右貂终于西洛。”又作欧阳迥，《学士年表》：“欧阳迥，乾德三年八月以左散骑常侍拜（按：前曰‘右貂’，此云‘左散骑常侍’，‘左’、‘右’必有一误），开宝四年六月以本官分司西京罢。”则与炳自为一人。此本与聊城杨氏所藏鄂州本均作欧阳炯。恐炯字不误。炳与迥因避太宗嫌名而追改也。

王易《词曲史·具体》第三：欧阳炯，益州人，事王衍为中书舍人，复仕后蜀，累官翰林学士，进门下侍郎同平章事。归宋，授散骑常侍；善文章，尤工诗词。《花间集》有其序，传词十七首；《尊前集》传三十一首。

吴梅《词学通论》第六章：五季之际，如沸如羹，天宇崩颓，彝教凌废。深识之士，浮沉其间，惧忠言之触祸，托俳语以自晦，吾知十国遗黎，必多感叹悲伤之作。……今就此十二家言之，惟欧阳炯、顾夐、鹿虔扆，为孟蜀显官。至阎选、李珣亦布衣耳，其他皆王氏旧属。





和凝


薛居正《旧五代史》卷一二七《和凝传》：和凝，字成绩，汶阳须昌人也。九代祖逢尧，唐高宗时为监察御史，自逢尧之下，仕皆不显。曾祖敞、祖濡，皆以凝贵，累赠太师。父矩，赠尚书令。矩性嗜酒，不拘礼节，虽素不知书，见士未尝有慢色，必罄家财以延接。凝幼而聪敏，姿状秀拔，神彩射人。少好学，书一览者咸达其大义。年十七举明经，至京师，忽梦人以五色笔一束以与之，谓曰：“子有如此才，何不举进士？”自是才思敏赡，十九登进士第。滑帅贺瑰知其名，辟置幕下。凝善射，时瑰与唐庄宗相拒于河上，战胡柳陂，瑰军败而北，惟凝随之。瑰顾曰：“子勿相随，当自努力。”凝对曰：“丈夫受人知，有难不报，非素志也，但恨未有死所。”旋有一骑士来逐瑰，凝叱之，不止，遂引弓以射，应弦而毙，瑰获免。既而谓诸子曰：“昨非和公，无以至此。和公文武全才而有志气，后必享重位，尔宜谨事之。”遂以女妻之，由是声望益隆。后历郓、邓、洋三府从事。唐天成中，入拜殿中侍御史，历礼部、刑部员外郎，改主客员外郎、知制诰，寻诏入翰林充学士，转主客郎中充职，兼权知贡举。贡院旧例，放榜之日，设棘于门及闭院门，以防下第不逞者。凝令彻棘启门，是日寂无喧者。所收多才名之士，时议以为得人。

《渑水燕谈》：范质初举进士，时和凝知贡举，凝常以宰辅自期，登第之日，名第十三人，及览质文，尤加赏叹，即以第十三名处之，场屋间谓之“传衣钵”，若禅宗之相付授也。后质果继凝登相位。明宗益加器重，迁中书舍人、工部侍郎，皆充学士。晋有天下，拜端明殿学士，兼判度支，转户部侍郎，会废端明之职，复入翰林充承旨。晋祖每召问以时事，言皆称旨。五年，拜中书侍郎平章事。六年秋，晋高祖将幸邺都，时襄州安从进反状已彰，凝乃奏曰：“车驾离阙，安从进或有悖逆，何以待之？”晋高祖曰：“卿意如何？”凝曰：“以臣料之，先人有夺人之心，临事即不及也。欲预出宣敕十数道，密付开封尹郑王，令有缓急即旋填将校姓名，令领兵击之。”晋高祖从之。及闻唐、邓奏报，郑王如所敕，遣骑将李建崇、监军焦继勋等领兵讨焉，相遇于湖阳，从进出于不意，甚讶其神速，以至于败，由凝之力也。少帝嗣位，加右仆射。开运初，罢相守本官，未几，转左仆射。汉兴，授太子太保。国初，迁太子太傅。显德二年秋，以背疽卒于其第，年五十八。辍视朝两日，诏赠侍中。凝性好修整，自释褐至登台辅，车服仆从，必加华楚，进退容止伟如也。又好延纳后进，士无贤不肖，皆虚怀以待之，或致其仕进，故甚有当时之誉。平生为文章，长于短歌艳曲，尤好声誉。有集百卷，自篆于板，模印数百帙，分惠于人焉。《宋朝类苑》：和鲁公凝有艳词一编名《香奁集》，凝后贵，乃嫁其名为韩偓，今世传韩偓《香奁集》，乃凝所为也。凝生平著述，分为《演纶》、《游艺》、《孝悌》、《疑狱》、《香奁》、《籝金》六集，自为《游艺集序》云：“予有《香奁》、《籝金》二集，不行于世。”凝在政府，避议论，讳其名，又欲后人知，故于《游艺》集序实之，此凝之意也。长子峻，卒于省郎，次子岘，仕皇朝为司勋员外郎。《锦绣万花谷》：范蜀公《蒙求》云：和岘，晋相和凝之子。岘生，会凝入翰林，加金紫，知贡举，凝喜曰：我生平美事，三者并集，此子宜于我矣。因名曰三美。

欧阳修《新五代史》卷五十六《和凝传》：和凝，字成绩，郓州须昌人也。其九世祖逢尧，为唐监察御史，其后世遂不复宦学。凝父矩，性嗜酒，不拘小节，然独好礼文士，每倾赀以交之，以故凝得与之游。而凝幼聪敏，形神秀发。举进士，梁义成军节度使贺瑰辟为从事。……天成中，拜殿中侍御史，累迁主客员外郎，知制诰，翰林学士，知贡举。是时，进士多浮薄，喜为喧哗以动主司。主司每放榜，则围之以棘，闭省门，绝人出入，以为常。凝彻棘开门，而士皆肃然无哗，所取皆一时之秀，称为得人。晋初，拜端明殿学士，兼判度支，为翰林学士承旨。高祖数召之，问以时事，凝所对皆称旨。天福五年，拜中书侍郎、同中书门下平章事。高祖将幸邺，而襄州安从进反迹已见。凝曰：“陛下幸邺，从进必因此时反，则将奈何？”高祖曰：“卿将何以待之？”凝曰：“先人者，所以夺人也。请为宣敕十余通，授之郑王，有急则命将击之。”高祖以为然。是时，郑王为开封尹，留不从幸，乃授以宣敕。高祖至邺，从进果反，郑王即以宣敕命骑将李建崇、焦继勋等讨之。从进谓高祖方幸邺，不意晋兵之速也，行至花山，遇建崇等兵，以为神，遂败走。出帝即位，加右仆射，岁余，罢平章事，迁左仆射。汉高祖时，拜太子太傅，封鲁国公。显德二年卒，年五十八，赠侍中。凝好饰车服，为文章以多为富，有集百余卷，尝自镂板以行于世，识者多非之。然性乐善，好称道后进之士。唐故事，知贡举者所放进士，以己及第时名次为重。凝举进士及第时第五，后知举，选范质为第五。后质位至宰相，封鲁国公，官至太子太傅，皆与凝同，当时以为荣焉。

孙光宪《北梦琐言》卷六：晋相和凝，少年时好为曲子词，布于汴洛。洎入相，专托人收拾焚毁不暇。然相国厚重有德，终为艳词玷之。契丹入夷门，号为“曲子相公”。所谓好事不出门，恶事行千里，士君子得不戒之乎！

王钦若等《册府元龟》卷三三八：周和凝初仕晋为右仆射平章事，性好修整。自释褐至登辅相，车马仆从，必加华楚。

龚鼎臣《东原录》：五代和鲁公凝长于歌诗，初辟征西从事，军务之余，往往为歌篇。诏使往来，传于都下。当时籍籍，以为宫体复生。俄而时主知之，遣中使驰驿索宫词百首，即日上焉。

文莹《玉壶清话》卷二：李瀚及第于和凝相榜下，后与座主同任学士。会凝作相，瀚为承旨，适当批诏，次日于玉堂辄开和相旧阁，悉取图书器玩，留一诗于榻，携之尽去，云：“座主登庸归凤阁，门生批诏立鳌头。玉堂旧阁多珍玩，可作西斋润笔不？”

文莹《玉壶清话》卷六：范鲁公质举进士，和凝相主文，爱其私试，因以登第。凝旧在第十三人，谓公曰：“君之辞业合在甲选，暂屈为第十三人，传老夫衣钵可乎？”鲁公荣谢之。后至作相，亦复相继。时门生献诗，有“从此庙堂添故事，登庸衣钵亦相传”之句。

沈括《梦溪笔谈》卷十六：和鲁公凝有艳词一编，名《香奁集》。凝后贵，乃嫁其名为韩偓，今世传韩偓《香奁集》，乃凝所为也。凝生平著述，分为《演纶》、《游艺》、《孝悌》、《疑狱》、《香奁》、《籝金》六集，自为《游艺集序》云：“予有《香奁》、《籝金》二集，不行于世。”凝在政府，避议论，讳其名；又欲后人知，故于《游艺集序》述之，此凝之意也。予在秀州，其曾孙和惇家藏诸书，皆鲁公旧物，末有印记甚完。

孔平仲《续世说》卷三：石晋和凝为端明殿学士，大署其门：不通宾客。前耀州团练推官襄邑张谊致书于凝，以为：“切近之职，为天子耳目，宜周知四方利病，奈何拒绝宾客？身为便，如负国何。”凝奇之。

葛立方《韵语阳秋》卷五：韩偓《香奁集》百篇，皆艳词也。沈存中《笔谈》云：“乃和凝所作，凝后贵，悔其少作，故嫁名于韩偓耳。”……稽之于传与序，无一不合者，则此集韩偓所作无疑。而《笔谈》以为和凝嫁名于偓，特未考其详耳。

王应麟《困学纪闻》卷十七：和凝为文，以多为富，有集百余卷，自镂板行于世。识者多非之，此颜之推所谓詅痴符也。

于慎行《谷山笔麈》卷七：后唐长兴三年初，命国子监校定《九经》，雕板印卖，至后周广顺乃成。而蜀人毋昭裔亦请刻印《九经》。故虽在乱世而《九经》传布甚广。及后周，和凝始为文章，有集百余卷，尝自镂板以行于世。雕印书籍，始见于此。不知隋唐以来，雕板之法已有行之者否？

冯金伯《词苑萃编》卷三引《词》：和凝举唐进士，仕后唐，为翰林学士。晋天福中，拜中书侍郎同中书门下平章事。归后汉，拜太子太傅，封鲁国公。其长短句名《红叶稿》。

况周颐《历代词人考略》卷三：凝，字成绩，须昌人。梁举明经，登进士第。辟义成军节度使从事，历郓、邓、洋三州从事。唐天成中，入拜殿中侍御史，历礼部、刑部员外郎，改主客员外郎，转郎中，知制诰，入翰林充学士兼权知贡举。明宗朝，迁中书舍人，工部侍郎。晋初，拜端明殿学士兼判度支，为翰林学士承旨。天福五年，拜中书侍郎同中书门下平章事。少帝即位，加右仆射，转左仆射。汉高祖时，授太子太保，封鲁国公。宋初（按：应是周初），迁太子太傅。卒，辍视朝两日，诏赠侍中。有《红叶集》。

龙榆生《唐宋名家词选》：和凝（898—955）字成绩，汶阳须昌人。年十七，举明经，十九登进士第。历事梁、唐、晋、汉、周五代，累官中书侍郎平章事，太子太傅。周显德二年（955）卒，年五十八。凝性好修整，自释褐至登台辅，车服仆从，必加华楚，进退容止伟如也。平生为文章，长于短歌艳曲，有艳词一编，名《香奁集》。凝后贵，乃嫁名为韩偓。今世传韩偓《香奁集》，乃凝所为也。凝少年时，好为曲子词，布于汴洛。洎入相，专托人收拾焚毁不暇。契丹入夷门，号为曲子相公。《花间集》录凝词二十首，《全唐诗》录二十四首。刘毓盘辑得二十九首为《红叶稿》一卷（北京大学排印本），跋尾云：“余髫龀时，侍先大夫谒秀水杜方伯筱舫（文澜）丈苏州寓庐，丈所藏有宋大字本和凝《红叶稿》一卷，凡百余首。末附宋人跋曰：‘鲁公相晋高，悔其少作，悉索而毁之，其存者曰《红叶稿》，故曰唐人也。’其后人不可问，《红叶稿》更无知之者。”此“曲子相公”之艳词，湮没者殆不复重见矣。





顾夐


吴任臣《十国春秋》卷五十六《顾夐传》：顾夐，前蜀通正时，以小臣给事内庭。会秃鹙鸟翔于摩诃池上，夐作诗刺之，祸几不测。久之，擢茂州刺史。已而复事高祖，累官至太尉。夐善小词，有《醉公子》曲，为一时艳称。尤善诙谐。常于前蜀时见隶武职者，多拳勇之夫，戏造《武举谍》以讥之。人以为滑稽云。

何光远《鉴诫录》卷一：同光初，庄宗灭梁，将行大礼。蜀遣翰林学士欧阳彬将礼入洛，顾太尉远为之副焉。（按，顾远当即顾夐）

何光远《鉴诫录》卷六：通正年有大秃鹙鸟飏于摩诃池上，顾太尉时为小臣，直于内庭，遂潜吟二十八字咏之。近臣与顾有隙者上闻，诏顾责之，将行黜辱。顾亦善对，上遂舍之。至光天元年帝崩，乃秃鹙之征也。诗曰：“昔日曾看瑞应图，万般祥异不如无。摩诃池上分明见，子细看来是那鹕。”

孙光宪《北梦琐言》卷十二：蜀朝东川节度许存太师，有功勋臣也。其子承杰即故黔使君禧实之子，随母嫁许，然其骄贵僭越，少有伦比。作都头，军籍只一百二十有七人，是音声伎术，出即同节使行李，凡从行之物，一切奢大，骑碧暖座，垂鱼纷错。每修书题，印章微有浸渍即必改换，书吏苦之，流辈以为话端，皆推茂刺顾夐为首。许公他日有会，乃谓顾曰：“阁下何太谈谤。”顾乃分疏，因指同席数人为证。顾无以对，逡巡乃曰：“三哥不用草草，碧暖座为众所知，至于鱼袋上铸蓬莱山，非我唱扬。”席上愈笑，方知鱼袋更僭也。刺茂州，入蕃落，为蕃酋害之。

马永易《实宾录》卷六：五代蜀王先主起自利阆，亲骑军皆拳勇之士，四百人分为十团，皆执紫旗，此徒各有曹号，顾夐者将之。亦尝典郡，多杂谈谑，造《武举榜》曰：大顺二年，兵部侍郎李咤咤下进士及第三十三人，状元张大剑，马癞子第二，魏憨第三，姜癞子第四，张打胸第五，张少剑第六，青蒿羹第七云。

龙榆生《唐宋名家词选》：顾夐，前蜀通正时，以小臣给事内庭。……夐善小词，有《醉公子》曲，为一时艳称。《花间集》收夐词五十五首，《全唐诗》同。

姜方锬《蜀词人评传》：顾夐，字里不传，前蜀时官至茂州刺史，后复事孟知祥，累迁至太尉，小词颇工。《花间集》载其词五十五阕，王国维录为一卷，其词以《诉衷情》、《醉公子》等阕最为后人所艳称。





孙光宪


脱脱《宋史》卷四八三《孙光宪传》：孙光宪，字孟文，陵州贵平人。世业农亩，惟光宪少好学。游荆渚，高从诲见而重之，署为从事。历保融及继冲，三世皆在幕府，累官至检校秘书监兼御史大夫，赐金紫。慕容延钊等救朗州之乱，假道荆南，继冲开门纳延钊，光宪乃劝继冲献三州之地。太祖闻之甚悦，授光宪黄州刺史，赐赉加等。在郡亦有治声。乾德六年，卒。时宰相有荐光宪为学士者，未及召，会卒。光宪博通经史，尤勤学，聚书数千卷，或自钞写，孜孜校，老而不废。好著撰，自号葆光子，所著《荆台集》三十卷，《巩湖编玩》三卷，《笔佣集》三卷，《橘斋集》二卷，《北梦琐言》三十卷，《蚕书》二卷。又撰《续通历》，纪事颇失实，太平兴国初，诏毁之。子谓、谠，并进士及第。

吴任臣《十国春秋》卷一〇二《孙光宪传》：孙光宪字孟文。贵平人。家世业农。至光宪独读书好学。唐时为陵州刺史，有声。天成初，避地江陵，武信王奄有荆土，招致四方之士，用梁震荐入掌书记。王方大治战舰，欲与楚角。光宪谏曰：荆南乱离之后，赖公休息，士民始有生意。若又交恶与楚，一旦他国乘吾弊，良足忧也。王乃止。文献王立，会梁震乞休，悉以政事委光宪。王居恒羡马氏豪靡，谓僚佐曰：如马王，可为大丈夫矣。光宪曰：天子诸侯，礼有等差，彼乳臭子徒骄侈僭汰，取快一时，危亡无日矣，又何足慕乎。王忽悟曰：公言是也。为悔谢久之。光宪事南平三世，皆处幕中。累官荆南节度副使，朝仪郎，检校秘书少监，试御史中丞，赐紫金鱼袋。继冲时，宋使慕容延钊等征湖南，假道于荆，约兵过城外。大将李景威劝继冲严兵备之。光宪斥之曰：汝峡江一民耳，安识成败。中国自周世宗时已有混一天下之志，况圣宋受命，真主兴耶。王师未易当也。因教继冲去斥堠，封府库以待，悉献三州之地。宋太祖嘉其功，授光宪黄州刺史，赐赉加等。在郡亦称治。乾德末卒。光宪博物稽古。先是唐元和中裴宙镇荆州，掘地得一石，规模悉仿江陵城制。令徙至他所，辄淫雨不止，仍复旧处，天乃霁。一日文献王经其地，顾问光宪。光宪曰：昔伯禹治水至荆，定彼泉源之穴，虑万世下或有氾滥，爰以石屋镇之耳。王大加叹赏，益重之。性嗜经籍，聚书凡数千卷。或自钞写，孜孜校，老而不废。自号葆光子。所著有《荆台集》、《橘斋集》、《笔佣集》、《巩湖集》、《北梦琐言》、《蚕书》若干卷。又撰《续通历》，纪事颇失实，太平兴国初诏毁之。光宪素以文学自负。处荆南，颇怏怏不得志。尝慕史氏之作，颇恨居诸幕下，不足以展其才力。每谓知交曰：宁知犹麟之笔，反为倚马之用。光宪又雅善小词，蜀人辑《花间集》，采其词至六十余篇。

周羽翀《三楚新录》卷三：孙光宪者，本成都人也，旅游江陵，方图进取，从诲辟之，用为掌书记。自是凡笺奏书檄，皆出其手。（李）载仁充位而已。由是载仁遂与光宪有隙。光宪犹能避之。故论者多光宪。光宪每患兵戈之际，书籍不备，遇发使诸道，未尝不厚与金帛购求焉。于是三年间收书及数万卷。然自负文学，常怏怏如不得志。又尝慕史氏之作，自恨诸侯幕府不足展其才力。每谓交亲曰：“安知获麟之笔，反为倚马之用。”因吟刘禹锡诗曰：“一生不得文章力，百口空为饱暖家。”有梁延嗣者，复州景陵人也。……光宪与延嗣年甲相亚，居尝自谓筋力不衰，一旦赴球场上马，左右扶持者甚众。延嗣且在后笑曰：“孰谓大卿年老而弥壮？观其上马轻健，良由扶持者众耳。”光宪乃回顾曰：“非因众扶，盖是老健。”延嗣不胜愤怒，论者少之。

李昉《太平广记》卷八十：唐广南节度下元随军将钟大夫，忘其名，晚年流落，旅寓陵州，多止佛寺。仁寿县主簿欧阳衎愍其衰老，常延待之。三伏间患腹疾，卧于欧阳舍，逾月不食。虑其旦夕溘然，欲陈牒州衙，希取钟公一状，以明行止。钟曰：“病即病矣，死即未也。既此奉烦，何妨申报。”于是闻官。尔后疾愈，孙光宪时为郡倅，钟惠然来访，因问所苦之由，乃曰：“曾在湘潭，遇干戈不进，与同行商人数辈就岳麓寺设斋，寺僧有新合知命丹者，且曰：‘服此药后，要退，即饮海藻汤，或大期将至，即肋下微痛，此丹自下，便须指挥家事，以俟终矣。’遂各与一缗，吞一丸。他日入蜀，至乐温县，遇同服丹者商人，寄寓乐温，得与话旧，且说所服之效。无何，此公来报肋下痛，不日其药果下。急区分家事，后凡二十日卒。某方神其药，用海藻汤下之，香水洗沐，却吞之。昨来所苦，药且未下，所以知未死。”兼出药相示。然钟公面色红润，强饮啖，似得药力也，他日不知其所终，以其知命有验，故记之焉。

又：唐凤州东谷有山人强绅，妙于三戒，尤精云气。属王氏初并秦凤，张黄于通衢，强公指而谓孙光宪曰：“更十年，天子数员。”又曰：“并汾而来悠悠，梁蜀后何为哉。”于时蜀兵初攻岐山，谓其旦夕屠之。强曰：“秦王久思妄动，非四海之主，虽然，死于牖下，乃其分也。蜀人终不能克秦，而秦川亦成丘墟矣。”尔后大卤与王凤翔不羁，秦王令终，王氏绝祚，果叶强生言。有鹿卢术，自云老夫耄矣，无人可传，其书藏在深隐处古杉树中，因与孙光宪偕诣，开树皮，发蜡缄，取出一通绢书，选吉辰以授，为强妪止之。谓孙少年矣，虑致发狂，俾服膺三年，方议可否。

又：伪王蜀先主时，有军校黄承真就粮于广汉绵竹县，遇一叟曰郑山古，谓黄曰：“此国于五行中少金气，有剥金之号，曰金炀鬼。此年蜀宫大火，至甲申、乙酉，则杀人无数，我授汝秘术，诣朝堂陈之。倘行吾教以禳镇，庶几减于杀伐。救活之功，道家所重，延生试于我而取之。然三陈此术，如不允行，则止亦不免。盖泄于阴机也，子能从我乎？”黄亦好奇，乃曰：“苟禀至言，死生以之。”乃赍秘文诣蜀，三上不达，乃呕血而死。其大火与乙酉亡国杀戮之事果验。孙光宪与承真相识，窃得窥其秘纬，题云《黄帝阴符》，与今《阴符》不同，凡五六千言。黄云受于郑叟，一画一点，皆以五行属配，通畅亹亹。实奇书也。然汉代数贤生于绵竹，妙于谶记之学，所云郑叟，岂黄扶之流乎。

又：伪王蜀叶逢，少明悟，以词笔求知，常与孙光宪偕诣术士马处谦问命通塞。马曰：“四十已后，方可图之，未间，苟或先得，于寿不永。”于时州府交辟，以多故参差，不成其事。后充湖南通判官，未除官之前，梦见乘船赴任，江上候吏，旁午而至，迎入石窟。觉后，话于广成先生杜光庭次，忽报敕下，授检校水部员外郎。广成曰：“昨宵之梦，岂小川之谓乎？”自是解维，覆舟于犍为郡青衣滩而死，即处谦之生知。叶逢之凶梦，何其效哉？光宪自蜀沿流，一夕，梦叶生云：“子于青衣亦不得免。”觉而异之，泊发嘉州，取阳山路，乘小舟以避青衣之险。无何篙折，为泛流吸入青衣，幸而获济。岂鬼神尚能相戏哉。

欧阳修《新五代史》卷六十九：继冲，字成和。保勖卒，拜节度使。湖南周行逢卒，子保权立，其将张文表作乱。建隆四年，太祖命慕容延钊等讨之。延钊假道荆南，约以兵过城外。继冲大将李景威曰：“兵尚权谲，城外之约不可信也。宜严兵以待之。”判官孙光宪叱之曰：“汝峡江一民尔，安识成败！且中国自周世宗时，已有混一天下之志，况圣宋受命，真主出邪！王师岂易当也。”因劝继冲去斥候，封府库以待。继冲以为然。景威出而叹曰：“吾言不用，大事去矣。何用生为！”因扼吭而死。延钊军至，继冲出逆于郊，而前锋遽入其城。继冲亟归，见旌旗甲马，布列衢巷，大惧，即诣延钊纳牌印，太祖优诏复命继冲为节度使。乾德元年，有事于南郊，继冲上书，愿陪祠。九月，具文告三庙，率其将吏宗族五百余人朝于京师，拜武宁军节度使以卒。光宪拜黄州刺史。

司马光《资治通鉴》卷二七五：（天成元年）徐温、高季兴闻庄宗遇弑，益重严可求、梁震。梁震荐前陵州判官贵平孙光宪于季兴，使掌书记。季兴大治战舰，欲攻楚，光宪谏曰：“荆南乱离之后，赖公休息，士民始有生意。若又与楚国交恶，他国乘吾之弊，良可忧也。”季兴乃止。

司马光《资治通鉴》卷二七九：荆南节度使高从诲，性明达，亲礼贤士，委任梁震，以兄事之。震常谓从诲为郎君。楚王希范好奢靡，游谈者共夸其盛，从诲谓僚佐曰：“如马王可谓大丈夫矣。”孙光宪对曰：“天子诸侯，礼有等差。彼乳臭子骄侈僭忲，取快一时，不为远虑，危亡无日，又足慕乎？”从诲久而悟，曰：“公言是也。”它日，谓梁震曰：“吾自念平生奉养，固已过矣。”乃捐去玩好，以经史自娱，省刑薄赋，境内以安。梁震曰：“先王待我如布衣交，以嗣王属我。今嗣王能自立，不坠其业，吾老矣，不复事人矣。”遂固请退居。从诲不能留，乃为之筑室于土洲。震披鹤氅，自称荆台隐士，每诣府，跨黄牛至听事。从诲时过其家，四时赐与甚厚。自是悉以政事属孙光宪。臣光曰：“孙光宪见微而能谏，高从诲闻善而能徙，梁震成功而能退，自古有国家者能如是，夫何亡国败家丧身之有。”

脱脱《宋史》卷四八三《南平世家》：保勖幼多病，体貌臞瘠，淫佚无度，日召娼妓集府署，择士卒壮健者令恣调谑，保勖与姬妾垂帘共观，以为娱乐。又好营造台榭，穷极土木之工，军民咸怨。政事不治，从事孙光宪切谏不听。三年十一月，卒，年三十九。

又：湖南张文表叛，周保权求救于朝廷，诏江陵发水军三千人赴潭州，继冲即遣亲校李景威将之而往。二月，慕容延钊、李处耘等率众至，继冲以牛酒犒师，开门纳延钊等，即遣客将王昭济、萧仁楷奉表纳土。太祖令御厨使郜岳持诏安抚，枢密承旨王仁赡为荆南都巡检使，仍令赍衣服、玉带、器币、鞍勒马以赐继冲，授继冲马步都指挥使，梁延嗣为复州防御使，节度判官孙光宪为黄州刺史。

李焘《续资治通鉴长编》卷四：（乾德元年二月）孙光宪为黄州刺史。

毕沅《续资治通鉴》卷三：（乾德元年）高继冲自以年幼未能民事，刑政、赋役委节度判官孙光宪，军旅、调度委衙内指挥使梁廷嗣。谓曰：“使事事得中，人无间言，吾何忧也。”李处耘至襄州，先遣阁门使临洺丁德裕谕继冲以假道之意，请薪水给军。继冲与其僚佐谋，以民庶恐惧为词，愿供刍饩百里外。处耘又遣德裕往，光宪及延嗣请许之。兵马副使李景威说继冲曰：“王师虽假道以收湖、湘，恐因而袭我。愿假兵三千设伏荆门险隘处，候其夜行，发伏攻其上将，王师必自退却，回军收张文表以献于朝廷，则公之功业大矣。不然，且有摇尾乞食之祸。”继冲不听，曰：“吾家累岁奉朝廷，必无此事。”孙光宪曰：“景威，峡江一民耳，安识胜败！且中国自周世宗时已有混一天下之志，宋兴，凡所措置，规模益弘远，今伐文表，如以山压卵尔。湖、湘既平，岂有复假道而去邪！不若早以疆土归朝廷，则荆楚免祸，公亦不失富贵。”继冲以为然。景威知计不行而叹曰：“大事去矣，何用生为！”因扼吭而死。景威，归州人也。继冲遣延嗣与其叔父保寅奉牛酒来犒师，且觇师之所为。

况周颐《历代词人考略》卷六：光宪，字孟文，自号葆光子，资州人。按：《十国春秋》作桂平人，《北梦琐言》作富春人，自序言生自岷峨，则当为蜀人。《花间集》曰蜀之资州人，其曰富春，盖举郡望。唐时为陵州判官。天成初，避地江陵。高季兴据荆南，辟掌书记。南平三世，在幕府，历黄州刺史。按：陈振孙曰：光宪仕荆南高从诲为黄州刺史。《词林纪事》云：归宋，授黄州刺史，误。光宪未尝拜宋命。拜荆南节度副使，朝议郎，检校秘书少监，试御史中丞，赐紫金鱼袋。随高继冲归宋，以荐将用为学士，未及而卒。有《荆台》、《橘斋》、《笔佣》、《巩湖》诸集。





魏承班


路振《九国志》卷九：（宗弼）送款于魏王，乃还成都，斩宋光嗣等，函首送于魏王。迁衍及母妻于西宫。贵戚纳金宝，进妓妾，救死于宗弼者不可胜计。微有误者，咸遭戮焉。尽辇内藏之宝货归于其家。魏王遣使征犒军钱数千万，宗弼辄靳之，魏王甚怒。及王师至，令其子承班赍衍玩用直百万钱献于魏王，并赂郭崇韬，请以己为西川节度使。魏王曰：“此我家之物也，焉用献来！”魏王入城。翌日，数其不忠之罪，并其子斩之于球场，军士取其

尸脔而食之。

勾延庆《锦里耆旧传》卷二：（前蜀咸康元年）闰十二月己丑朔，斩伪齐王宗弼并男驸马都尉承班等。榜曰：“窃以前件人等，擅废本主，专杀内臣，潜取资财，将为己物。爰自收降城邑，又无犒赏三军。俱是元凶，须加显戮。”初王宗弼多收内库并诸节将宅宝货，于城外献魏王及招讨郭令公。魏王曰：“蜀之山河，皆我家之有，方欲普施惠化，何用宝货而为。”遂不受。至是诛之。

欧阳修《新五代史》卷六十三：宗弼，本姓魏，名弘夫。建录为养子。建攻顾彦晖，宗弼常以建语泄之彦晖者，彦晖败，建待之如初。建病且卒，宗弼守太师兼中书令、判六军，辅政。衍已降，宗弼以蜀珍宝奉魏王及郭崇韬，求为西川节度使，魏王曰：“此我家物也，何用献为？”居数日，为崇韬所杀。

司马光《资治通鉴》卷二七四：同光三年（925），王宗弼之自为西川留后也，赂（郭）崇韬求为节度使，崇韬阳许之，既而久未得，乃帅蜀人列状见继岌，请留崇韬镇蜀。从袭等因谓继岌曰：“郭公父子专横，今又使蜀人请己为帅，其志难测，王不可不为之备。”继岌谓崇韬曰：“主上倚侍中如山岳，不可离庙堂，岂肯弃元老于蛮夷之域乎！且此非余之所敢知也，请诸人诣阙自陈。由是继岌与崇韬互相疑。会宋光葆自梓州来，诉王宗弼诬杀宋光嗣等。又，崇韬征犒军钱数万缗于宗弼，宗弼靳之，士卒怨怒。夜，纵火喧噪。崇韬欲诛宗弼以自明，己巳，白继岌收宗弼及王宗勋、王宗渥，皆数其不忠之罪，族诛之，籍没其家。蜀人争食宗弼之肉。

李调元《全五代诗》卷四六：承班，弘夫之子。弘夫为王建养子，赐姓名王宗弼。封齐王。承班为驸马都尉，官至太尉。





鹿虔扆


黄休复《茅亭客话》卷三《勾居士》：瓦屋和尚，名能光，日本国人也。嗣洞山悟本禅师，天复年初入蜀，伪永泰军节度使鹿虔扆舍碧鸡坊宅为禅院居之。

凌迪知《万姓统谱》卷一一二：鹿虔扆，孟蜀学士，进士。

吴任臣《十国春秋》卷五十六：鹿虔扆，不知何地人。历官至检校太尉。与欧阳炯、韩琮、阎选、毛文锡等，俱以工小词供奉。后主时，人忌之者号曰“五鬼”。虔扆《思越人》词，有“双带绣窠盘锦荐，泪侵花暗香消”之句，辞家推为绝唱。

唐圭璋《词学论丛·唐宋两代蜀词》：虔扆，字里未详。后蜀进士，累官学士，永泰军节度使，进太保。与欧阳炯、韩琮、阎选、毛文锡等俱以小词供奉后主。时人忌之，号曰“五鬼”。





阎选


吴任臣《十国春秋》卷五十六：阎选，故布衣也，酷善小词。……时人目为阎处士。

王易《词曲史·具体》第三：阎选，字里无考，后蜀处士，事后主，酷善小词。《花间集》传词八首。





尹鹗


何光远《鉴诫录》卷四：宾贡李珣字德润，本蜀中土生波斯也。少小苦心，屡称宾贡，所吟诗句，往往动人。尹校书鹗者，锦城烟月之士，与李生常为善友。遽因戏遂嘲之，李生文章扫地而尽。诗曰：“异域从来重武强，李波斯强学文章。假饶折得东堂桂，深恐熏来也不香。”

吴任臣《十国春秋》卷四十四：尹鹗，成都人也。工诗词，与宾贡李珣友善。珣本波斯之种，鹗性滑稽，常作诗嘲之。珣名为顿损。鹗累官至翰林校书。

李调元《全五代诗》卷四六：鹗，成都人也。事王衍，为翰林校书，累官至参卿。

李玉宣等《同治重修成都县志》卷七《人物志》第八《文苑》：尹鹗，《十国春秋·前蜀》本传（略）。按：《花间集》称鹗为参卿，是鹗累官不止翰林校书矣。鹗有《满宫花》词云：“月沉沉（略）。”疑亦有所寄慨而作。





毛熙震


黄休复《茅亭客话》卷三《兰亭客序》：乾德（963—967）中，有鬻彩笺王七郎名文昌，与道邻世旧。道邻因与文昌石本《兰亭》，即吴使高弼献太子者。文昌好博雅，古来名书，多收藏之。羲之真书《乐毅论》、《黄庭经》，草书十七帖，晋魏两汉至李唐名臣墨迹及石本，皆萃于家。当时与往还好书者，毛熙震、王著、勾正中、张仁戬、黄居实、张德钊、张文懿。

刘瑞潞《唐五代诗钞小笺》：熙震，蜀人。孟昶时，官至秘书监。





李珣


何光远《鉴诫录》卷四：宾贡李珣字德润，本蜀中土生波斯也。少小苦心，屡称宾贡，所吟诗句，往往动人。尹校书（鹗）者，锦城烟月之士，与李生常为善友。遽因戏遇嘲之，李生文章扫地而尽。诗曰：“异域从来不乱常，李波斯强学文章。假饶折得东堂桂，胡臭熏来也不香。”

黄休复《茅亭客话》卷二：李四郎名玹，字延仪，其先波斯国人。随僖宗入蜀，授率府率。兄珣，有诗名，预宾贡焉。

汤显祖评《花间集》卷四：公蜀之梓州人，事王宗衍，有词名《琼瑶集》。其妹事王衍为昭仪，亦有词藻。

吴任臣《十国春秋》卷四十四：李珣，字德润，梓州人。昭仪李舜弦之兄也。珣以小辞为后主所赏，常制《浣溪沙》词，有“早为不逢巫峡夜，那堪虚度锦江春”，词家互相传诵。所著有《琼瑶集》若干卷。

姜方锬《蜀词人评传》：予尝论五代蜀国词人曰：德润事绩，史乘难考，惟云由波斯来蜀而已。循其词中，有“骑象背人先过水”，“孔雀双双迎日舞”，“去向桄榔树下立”等句，按象也、孔雀也、桄榔也，皆热带之生物也。其为波斯人无疑。至如累云楚山、楚岸、湘水、三湘、潇湘、楚天、巴楚等辞，亦可证其曾游巴东两湖等地，而载籍无据，中心时觉歉歉。今见王氏岭南之说，始释然也。然王说亦无依据，其亦据本词而断欤。姑识之以俟考。