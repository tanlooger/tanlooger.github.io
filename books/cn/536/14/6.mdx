---
---
---
title: 总评
---




倪瓒云：鹿公高节，偶尔寄情倚声，而曲折尽变，有无限感慨淋漓处。（《历代诗余》卷一一三引）

沈雄《古今词话·词评》上卷：《乐府纪闻》：“鹿为永泰军节度使，初读书古祠，见画壁有周公辅成王像，期以此见志。国亡不仕，词多感叹之语。”

刘体仁《七颂堂词绎》：词亦有初盛中晚，不以代也。牛峤、和凝、张泌、欧阳炯、韩偓、鹿虔扆辈，不离唐绝句，如唐之初未脱隋调也，然皆小令耳。

张德瀛《词征》卷五：五代艳词与李樊南《无题》诗异辙。李诗托诸寓言，吴修龄谓其专指令狐绹说。五代词，嘲风笑月，惆怅自怜，其能如韦端己、鹿虔扆之寄托深远者，亦仅矣。

陈锐《袌碧斋词话》：词有天籁，小令是已。本朝词人，盛称纳兰成德，余读之，但觉千篇一律，无所取裁。鹿虔扆、冯正中之流，不如是也。

李冰若《花间集评注·栩庄漫记》：鹿太保词不多见，其在《花间集》中者约有二种风格：一为沉痛苍凉之词，一为秀美疏朗之词。不惟人品之高，其词格亦高。由此可知虽处变乱之世，人格高尚者终有以自立。词虽小道，亦可表现之也。

唐圭璋《词学论丛·唐宋两代蜀词》：虔扆……词多感慨之音。《花间集》仅载其词六首，较诸家为最少。