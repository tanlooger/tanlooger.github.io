---
---
---
title: 题跋叙录
---




王国维《张舍人词辑本跋》：案《历代诗余·词人姓氏》曰：“张泌，一作佖，字子澄，淮南人。初官句容尉，上书陈治道，后主征为监察御史，历考功员外郎，进中书舍人，改内史舍人，随煜归宋，仍入史馆，迁郎中，归。寓家毗陵。有集一卷。”其词录于《花间集》者共二十七首，而《全唐诗》增《江城子》一阕。此阕与前一阕均见《阳春录》，兹并存之。昔沈文悫深赏泌“绿杨花扑一溪烟”为晚唐名句，然其词如“露浓香泛小庭花”，较前语似更幽艳也。光绪戊申季夏，海宁王国维记。（《唐五代二十一家词辑》）

附张泌《洞庭阻风》诗：空江浩荡景萧然，尽日菰蒲泊钓船。青草浪高三月渡，绿杨花扑一溪烟。情多莫举伤春目，愁极兼无买酒钱。犹有渔人数家住，不成村落夕阳边。