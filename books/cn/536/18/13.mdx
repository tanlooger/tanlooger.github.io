---
---
---
title: 《花间集》未收词
---




中兴乐


后庭寂寂日初长。翩翩蝶舞红芳。绣帘垂地，金鸭无香。谁知春思如狂。忆萧郎。等闲一去，程遥信断，五岭三湘。　　休开鸾镜学宫妆。可能更理笙簧。倚屏凝睇，泪落成行。手寻裙带鸳鸯。暗思量。忍孤前约，教人花貌，虚老风光。





渔父


水接衡门十里余。信船归去卧看书。轻爵禄，慕玄虚。莫道渔人只为鱼。





其二


避世垂纶不记年。官高争得似君闲。倾白酒，对青山。笑指柴门待月还。





其三


棹警鸥飞水溅袍。影随潭面柳垂绦。终日醉，绝尘劳。曾见钱塘八月涛。





南乡子


携笼去，采菱归。碧波风起雨霏霏。趁岸小船齐棹急。罗衣湿。出向桄榔树下立。





其二


云髻重，葛衣轻。见人微笑亦多情。拾翠采珠能几许。来还去。争及村居织机女。





其三


登画舸，泛清波。采莲时唱采莲歌。拦棹声齐罗袖敛。池光飐。惊起沙鸥八九点。





其四


双髻坠，小眉弯。笑随女伴下春山。玉纤遥指花深处。争回顾。孔雀双双迎日舞。





其五


红豆蔻，紫玫瑰。谢娘家傍越王台。一曲乡歌齐抚掌。堪游赏。酒酌螺杯流水上。





其六


山果熟，水花香。家家风景有池塘。木兰舟上珠帘卷。歌声远。椰子酒倾鹦鹉盏。





其七


新月上，远烟开。惯随潮水采珠来。棹穿花过归溪口。沽春酒。小艇缆牵垂岸柳。





定风波


志在烟霞慕隐沦。功成归看五湖春。一叶舟中吟复醉。云水。此时方认自由身。　　花岛为邻鸥作侣。深处。经年不见市朝人。已得希夷微妙旨。潜喜。荷衣蕙带绝纤尘。





其二


十载逍遥物外居。白云流水似相于。乘兴有时携短棹。江岛。谁知求道不求鱼。　　到处等闲邀鹤伴。春岸。野花香气扑琴书。更饮一杯红霞酒。回首。半钩新月贴清虚。





其三


又见新巢燕子归。阮郎何事绝音徽。帘外西风黄叶落。池阁。隐莎蛩叫雨霏霏。　　愁坐算程千万里。频跂。等闲经岁两心违。听鹊凭龟无定处。不知。泪痕留在画罗衣。





其四


雁过秋空夜未央。隔窗烟月锁莲塘。往事岂堪容易想。惆怅。故人迢递在潇湘。　　纵有回文重叠意。谁寄。解鬟临镜泣残妆。沉水香消金鸭冷。愁永。候虫声接杵声长。





其五


帘外烟和月满庭。此时闲坐若为情。小阁拥炉残酒醒。愁听。寒风叶落一声声。　　惟恨玉人芳信阻。云雨。屏帷寂寞梦难成。斗转更阑心杳杳。将晓。银缸斜照绮琴横。





西溪子


马上见时如梦。认得脸波相送。柳堤长，无限意。夕阳里。醉把金鞭欲坠。归去想娇娆。暗魂销。以上十七首彊村本《尊前集》