---
---
---
title: 《花间集》未收词
---




南歌子


锦帐银灯影，纱窗玉漏声。迢迢永夜梦难成。愁对小亭秋色，月空明。





渔父


摆脱尘机上钓船。免教荣辱有流年。无系绊，没愁煎。须信船中有散仙。





其二


风浩寒溪照胆明。小君山上玉蟾生。荷露坠，翠烟轻。拨剌游鱼几个惊。





巫山一段云


绛阙登真子，飘飘御彩鸾。碧虚风雨佩光寒。敛袂下云端。　　月帐朝霞薄，星冠玉蕊攒。远游蓬岛降人间。特地拜龙颜。





其二


春去秋来也，愁心似醉醺。去时邀约早回轮。及去又何曾。　　歌扇花光黦，衣珠滴泪新。恨身翻不作车尘。万里得随君。





春光好


天初暖，日初长。好春光。万汇此时皆得意，竞芬芳。　　笋迸苔钱嫩绿，花偎雪坞浓香。谁把金丝裁剪却，挂斜阳。





其二


花滴露，柳摇烟。艳阳天。雨霁山樱红欲烂，谷莺迁。　　饮处交飞玉斝，游时倒把金鞭。风飐九衢榆叶动，簇青钱。





其三


胸铺雪，脸分莲。理繁弦。纤指飞翻金凤语，转婵娟。　　嘈如敲玉佩，清泠似滴香泉。曲罢问郎名个甚，想夫怜。





其四


碛香散，渚水融。暖空蒙。飞絮悠扬遍虚空。惹轻风。　　柳眼烟来点绿，花心日与妆红。黄雀锦鸾相对舞，近帘栊。





其五


鸡树绿，凤池清。满神京。玉兔宫前金榜出，列仙名。　　叠雪罗袍接武，团花骏马娇行。开宴锦江游烂漫，柳烟轻。





其六


芳丛绣，绿筵张。两心狂。空遣横波传意绪，对笙簧。　　虽似安仁掷果，未闻韩寿分香。流水桃花情不已，待刘郎。





其七


垂绣幔，掩云屏。思盈盈。双枕珊瑚无限情。翠钗横。　　几见纤纤动处，时闻款款娇声。却出锦屏妆面了，理秦筝。





其八


金辔响，玉鞭长。映垂杨。堤上采花筵上醉，满衣香。　　无处不携弦管，直应占断春光。年少王孙何处好，竞寻芳。





西江月


月映长江秋水。分明冷浸星河。浅沙汀上白云多。雪散几丛芦苇。　　扁舟倒影寒潭里，烟光远罩轻波。笛声何处响渔歌。两岸香暗起。





其二


水上鸳鸯比翼。巧将绣作罗衣。镜中重画远山眉。春睡起来无力。　　钿雀稳簪云鬓绿。含羞时想佳期。脸边红艳对花枝。犹占凤楼春色。





赤枣子


夜悄悄，烛荧荧。金炉香尽酒初醒。春睡起来回雪面，含羞不语倚云屏。





其二


莲脸薄，柳眉长。等闲无事莫思量。每一见时明月夜，损人情思断人肠。





女冠子


薄妆桃脸。满面纵横花靥。艳情多。绶带盘金缕，轻裙透碧罗。　　含羞眉乍敛，微语笑相和。不会频偷眼，意如何。





其二


秋宵风月。一朵荷花初发。照前池。摇曳熏香夜，婵娟对镜时。　　蕊中千点泪，心里万条丝。恰似轻盈女，好风姿。





玉楼春


日照玉楼花似锦。楼上醉和春色寝。绿杨风送小莺声，残梦不成离玉枕。　　堪爱晚来韶景甚。宝柱秦筝方再品。青娥红脸笑来迎。又向海棠花下饮。





其二


春早玉楼烟雨夜。帘外樱桃花半谢。锦屏香冷绣衾寒，怊怅忆君无计舍。　　侵晓鹊声来砌下。鸾镜残妆红粉罢。黛眉双点不能描，留待玉郎归日画。





更漏子


玉阑干，金甃井。月照碧梧桐影。独自个，立多时。露华浓湿衣。　　一向。凝情望。待得不成模样。虽叵耐，又寻思。怎生嗔得伊。





其二


三十六宫秋夜永，露华点滴高梧。丁丁玉漏咽铜壶。明月上金铺。　　红线毯，博山炉。香风暗触流苏。羊车一去长青芜。镜尘鸾影孤。





定风波


暖日闲窗映碧纱。小池清水浸晴霞。数树海棠红欲尽。争忍。玉闺深掩过年华。　　独凭绣床方寸乱。肠断。泪珠穿破脸边花。邻舍女郎相借问。音信。教人羞道未还家。





木兰花


儿家夫婿心容易。身又不来书不寄。闲庭独立鸟关关，争忍抛奴深院里。　　闷向绿纱窗下睡。睡又不成愁已至。今年却忆去年春，同在木兰花下醉。





清平乐


春来阶砌。春雨如丝细。春地满飘红杏蒂。春燕舞随风势。　　春幡细镂春缯。春闺一点春灯。自是春心缭乱，非干春梦无凭。





菩萨蛮


晓来中酒和春睡。四肢无力云鬟坠。斜卧脸波春。玉郎休恼人。　　日高犹未起。为恋鸳鸯被。鹦鹉语金笼。道儿还是慵。





其二


红炉暖阁佳人睡。隔帘飞雪添寒气。小院奏笙歌。香风簇绮罗。　　酒倾金盏满。兰烛重开宴。公子醉如泥。天街闻马嘶。





其三


翠眉双脸新妆薄。幽闺斜卷青罗幕。寒食百花时。红繁香满枝。　　双双梁燕语。蝶舞相随去。肠断正思君。闲眠冷绣茵。





其四


画屏绣阁三秋雨。香唇腻脸偎人语。语罢欲天明。娇多梦不成。　　晓街钟鼓绝。嗔道如今别。特地气长吁。倚屏弹泪珠。以上三十首彊村本《尊前集》