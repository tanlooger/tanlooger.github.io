---
---
---
title: 题跋叙录
---




陆游《渭南文集》卷二十七《跋金奁集》：飞卿《南乡子》八阕，语意工妙，殆可追配刘梦得《竹枝》，信一时杰作也。淳熙己酉立秋，观于国史院直庐。是日风雨，桐叶满庭。放翁书。

鲍廷博《金奁集跋》：右《金奁集》一卷，计词一百四十七阕，明正统辛酉海虞吴讷所编《四朝名贤词》之一也（按，今传吴讷《唐宋名贤百家词》无《金奁集》，鲍氏或误记）。编纂各分宫调，此他词集及《词谱》所未有。间取《全唐诗》校勘，中杂韦庄四十七首，张泌一首，欧阳炯十六首，温词只六十三首，疑是前人汇集四人之作，非飞卿专集也。按飞卿有《握兰》、《金荃》二集，《金奁》岂即《金荃》之讹耶？原本为梅禹金先生评点，余从钱塘汪氏借钞得之。（彊村本《金奁集》卷末）

朱祖谋《书金奁集鲍跋后》：此鲍渌饮手稿，朱笔别纸附写本后。按宋吉州本《欧阳文忠公集》刻成于庆元二年，《近体乐府》校语引《尊前》、《金奁》诸集。陆放翁跋《金奁集》云：“飞卿《南乡子》八阕，语意工妙，殆可追配刘梦得《竹枝》，信一时杰作也。淳熙己酉立秋，观于国史院直庐。”此则更在庆元之前。盖宋人杂取《花间集》中温、韦诸家词，各分宫调，以供歌唱。其意欲为《尊前》之续，故《菩萨蛮》注云：“五首已见《尊前集》。”吴伯宛谓“《尊前》就词以注调，《金奁》依调以类词，义例正相比附也”。《南乡子》，本欧阳炯作，放翁目为温词，可见标题飞卿，由来已古。《尊前集》有张志和《渔父》五首，以校此集，无一相同，而亦沿志和名者，吾友曹君直据《书录解题》有“元真子《渔歌》，尝得其一时倡和诸贤之辞各五章，及南卓、柳宗元所赋，通为若干章，集为一编，以备吴兴故事”等语，谓此集所载，当是同时诸贤倡和，或南卓、柳宗元所赋者，疑本题“《渔父》十五首和张志和”，传钞本以为衍“和”字而去之。不然，集于韦庄、张泌、欧阳炯之作，犹且属于飞卿，断无于《渔父》明知非志和所作，而强题其名也。今为目录，依《花间集》分别作者名氏，标注调下。其《渔父词》当如曹说，定为“和张志和”云。丙辰三月谷雨日，归安朱孝臧。（彊村本《金奁集》卷末）

曹元忠《钞本金奁集跋》：此为明正统辛酉海虞吴讷编《四朝名贤词》本，而鲍渌饮从钱塘汪氏借钞者。卷首题“金奁集”，次行为“温飞卿庭筠”。与《渭南文集·跋金奁集》语合。唯卷末黄钟宫调列《渔父》十五首，题为张志和，而在飞卿集中，吾友沤尹颇以为疑。元忠按：张志和无集，其《渔父词》附见李德裕集。故《舆地纪胜·荆湖北路·岳州·洞庭湖·青草湖》载：“青草湖中月正圆。巴陵渔父棹歌连。钓车子，橛头船。乐在风波不用仙。”注云：“李文饶记元真子张志和渔歌。”又《两浙西路·安吉州·仙释门》出张志和云：“有《渔父词》五首。其一曰：霅溪湾里钓鱼翁。舴艋为家西复东。江上雪，浦边风。笑着荷衣不叹穷。”李文饶称其“隐而有名，显而无事，不穷不达，严子陵之徒欤”。盖记《渔父词》而论及之。《瀛奎律髓》所谓“张志和《渔父词》五首，在李卫公集中”是也。是张志和《渔父词》唐时只见李德裕集，其后《尊前集》本之，顾亦仅五首。而此集多至十五首，且无一首相同者。据《直斋书录解题》，有《元真子渔歌碑传集录》一卷云：“尝得其一时倡和诸贤之词各五章，及南卓、柳宗元所赋，通为若干章，因以颜鲁公碑述，《唐书》本传，以至近世用其词入乐府者，集为一编，以备吴兴故事。”疑此集所载，当是同时诸贤倡和，或南卓、柳宗元所赋者，本题“《渔父》十五首和张志和”，传钞本以为衍“和”字而去之。不然，此集于韦庄、张泌、欧阳炯之词犹且以为飞卿，岂有《渔父词》明知非张志和所作，而强题其名之理哉？特传钞本既去“和”字，辗转至北宋，无知之者。是以《声画集·观画·题画门》载陈子高《奉题董端明渔父醉乡烧香图》十六首，内《渔父》七首，中有“雷泽田渔翊圣明，射蛟南幸见升平。稍分天汉昭回象，更和江湖欸乃声”。注云：“上驻跸会稽，因见黄庭坚所书张志和《渔父词》十五首，戏同其韵。”可知黄庭坚所见本，其《渔父》十五首下已题张志和，于是从而书之。及至南宋，高宗又从而和之，则此集之题张志和，实出宋本。宋贤不尚考据，词又止尊前酒边嘌唱而已，虽《渔父》倡和诸贤及南卓、柳宗元等姓名具在，亦不暇订正。明吴讷编《四朝名贤词》即用其本，所以飞卿《金奁集》有张志和渔父词也。沤尹搜罗词集，不遗余力，倘并《元真子渔歌碑传集录》得之，必能证成吾言。丙辰寎月，曹元忠客海上刘氏楚园书。（彊村本《金奁集》卷末）

王国维《金荃词辑本跋》：案《御选历代诗余》谓：“唐自大中后，诗衰而倚声作。至庭筠始有专集，名《握兰》、《金荃》。”维考《新唐书·艺文志》，温庭筠《握兰集》三卷，《金荃集》十卷，《汉南真稿》十卷。《宋史·志》只存《温庭筠集》七卷。又长洲顾嗣立跋《温飞卿诗集》后曰：“今所见宋刻只《金荃集》七卷，《别集》一卷，《金荃词》一卷。”知宋时飞卿词止有一卷。《握兰》、《金荃》，当是诗文集，非词集也。兹以《花间集》为本，又从《尊前集》补一阕，《草堂诗余》补一阕，《诗集》补二阕，共七十阕。钱塘丁氏善本书室藏有一百四十七阕本，然中尚有韦庄、张泌、欧阳炯之词混见在内。除四人词外，尚得八十三阕。然此八十三阕尽属飞卿否，尚待校勘，求其可信。则飞卿之词，尽于此矣。光绪戊申季夏，海宁王国维记。（《唐五代二十一家词辑》）