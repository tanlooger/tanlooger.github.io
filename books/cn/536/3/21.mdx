---
---
---
title: 《花间集》未收词
---




怨王孙


锦里。蚕市。满街珠翠。千万红妆。玉蝉金雀，宝髻花簇鸣铛。绣衣长。　　日斜归去人难见。青楼远。队队行云散。不知今夜，何处深锁兰房。隔仙乡。





定西蕃


挑尽金灯红烬，人灼灼，漏迟迟。未眠时。　　斜倚银屏无语。闲愁上翠眉。闷煞梧桐残雨。滴相思。





其二


芳草丛生缕结，花艳艳，雨蒙蒙。晓庭中。　　塞远久无音问，愁销镜里红。紫燕黄鹂犹生，恨何穷。





清平乐


琐窗春暮。满地梨花雨。君不归来情又去。红泪散沾金缕。　　梦魂飞断烟波。伤心不奈春何。空把金针独坐，鸳鸯愁绣双窠。





其二


绿杨春雨。金线飘千缕。花拆香枝黄鹂语。玉勒雕鞍何处。　　碧窗望断燕鸿。翠帘睡眼溟蒙。宝瑟谁家弹罢，含悲斜倚屏风。以上五首彊村本《尊前集》





谒金门


春雨足。染就一溪新绿。柳外飞来双羽玉。弄晴相对浴。　　楼外翠帘高轴。倚遍栏干几曲。云淡水平烟树簇。寸心千里目。顾本《类编草堂诗余》卷一