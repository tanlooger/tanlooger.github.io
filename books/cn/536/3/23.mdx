---
---
---
title: 题跋叙录
---




韦蔼《浣花集序》：余家之兄庄，自庚子乱离前，凡著歌诗、文章数十通。属兵火迭兴，简编俱坠，唯余口诵者所存无几尔。后流离漂泛，寓目缘情。子期怀旧之辞，王粲伤时之制。或离群轸虑，或反袂兴悲。四愁九愁之文，一咏一觞之作。迄于癸亥岁，又缀仅千余首。庚申夏，自中谏辟为判使。辛酉春，应聘为西蜀奏记。明年，浣花溪寻得杜工部旧址，虽芜没已久，而柱砥犹存。因命芟荑，结茅为一室。盖欲思其人而成其处，非敢广其基构耳。蔼便因闲日，录兄之稿草中，或默记于吟咏者，次为若干首，目之曰《浣花集》，亦杜陵所居之义也。余今之所制，则俟为别录，用继于右。时癸亥年六月九日蔼集。

王国维《浣花词辑本跋》：《宋史·艺文志》载韦庄《浣花集》十卷。《历代诗余·词人姓氏》则谓庄有集二十余卷，其弟蔼编定其诗为五卷。今二十余卷本不传，则词在集中与否亦不可知矣。《全唐诗》所载端己词共五十四首，兹录为一卷。中见于《花间集》者四十八首，见于《尊前集》者五首，见于《草堂诗余》者一首。《应天长》第一阕亦见《阳春录》中，唯《花间》属之端己。端己词情深语秀，虽规模不及后主、正中，要在飞卿之上。观昔人颜、谢优劣论可知矣。光绪戊申季夏，海宁王国维记。（《唐五代二十一家词辑》）

胡鸣盛《韦庄词注序》：晚唐诗余，温、韦并称。温庭筠《金筌集》，传播艺林，如布帛菽粟，所在皆是。而韦庄之《文靖集》，当南宋时即已散亡，士林惜焉。余读庄之长短句，深爱其音节清越，情意悱恻，迥非他词家所及。于是遍阅载籍，随手移录，依各阕字数多寡，以定次序前后；又辨其句读，别其韵叶，校其同异，诠释其单词成语音义人物山川郡县名目。积之既久，蔚焉成帙。尚虞所言有与文靖本旨相违者，用特印行若干部，以就大雅指正。若曰搜刊遗珍，裨助士林，则吾岂敢。民国十二年国庆纪念日胡鸣盛序于北京大口袋寄庐。