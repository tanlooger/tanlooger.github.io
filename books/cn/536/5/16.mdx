---
---
---
title: 总评
---




王又华《古今词论》：刘公曰：“词亦有初盛中晚，不以代也。牛峤、和凝、张泌、欧阳炯、韩偓、鹿虔扆辈，不离唐绝句，如唐之初，未脱隋调也，然皆小令耳。

陈廷焯《白雨斋词话》卷八：词有表里俱佳，文质适中者。……词中之上乘也。有文过于质者，李后主、牛松卿……是也，词中之次乘也。

陈廷焯《云韶集》卷一：松卿词如怨如慕，当与端己并驱。

陈廷焯《词则·大雅集》卷一：温丽芊绵，飞卿流亚。

况周颐《餐樱庑词话》：五代词切忌但学其表面，所患除表面无可学。松卿词盖有内心者。

李冰若《花间集评注·栩庄漫记》：松卿词集不可见，今存《花间集》者尚有三十二首，大体皆莹艳缛丽，近于飞卿，微不及希济耳。

又：松卿善为闺情，儿女情多，时流于荡，下开柳屯田一派，特笔力不至沓赘，为可诵耳。

姜方锬《蜀词人评传》：松卿词极秾艳，《花间》之健手也。其体变唐人绝句者颇多，其词足称者颇不鲜。

又：按松卿词，后人扬多抑寡，且往往一字一句，亦注意及之，其价值可知矣。