---
---
---
title: 《花间集》未收词
---




浣溪沙


风撼芳菲满院香。四帘慵卷日初长。鬓云垂枕响微锽。　　春梦未成愁寂寂，佳期难会信茫茫。万般心，千点泪，泣兰堂。





其二


碧玉衣裳白玉人。翠眉红脸小腰身。瑞云飞雨逐行云。　　除却弄珠兼解佩，便随西子与东邻。是谁容易比真真。





其三


何事相逢不展眉。苦将情分恶猜疑。眼前行止想应知。　　半恨半嗔回面处，和娇和泪泥人时。万般饶得为怜伊。





其四


落絮飞花满帝城。看看春尽又伤情。岁华频度想堪惊。　　风月岂唯今日恨，烟霄终待此身荣。未甘虚老负平生。





其五


静想离愁暗泪零。欲栖云雨计难成。少年多是薄情人。　　万种保持图永远，一般模样负神明。到头何处问平生。





其六


试问于谁分最多。便随人意转横波。缕金衣上小双鹅。　　醉后爱称娇姐姐，夜来留得好哥哥。不知情事久长么。





其七


叶坠空阶折早秋。细烟轻雾锁妆楼。寸心双泪惨娇羞。　　风月但牵魂梦苦，岁华偏感别离愁。恨和相忆两难酬。





其八


月淡风和画阁深。露桃烟柳影相侵。敛眉凝绪夜沉沉。　　长有梦魂迷别浦，岂无春病入愁心。少年何处恋虚襟。





其九


自入春来月夜稀。今宵蟾彩倍凝晖。强开襟抱出帘帷。　　啮指暗思花下约，凭阑羞睹泪痕衣。薄情狂荡几时归。





其十


十五年来锦岸游。未曾何处不风流。好花长与万金酬。　　满眼利名浑信运，一生狂荡恐难休。且陪烟月醉红楼。





定风波


帘拂疏香断碧丝。泪衫还滴绣黄鹂。上国献书人不在。凝黛。晚庭又是落花时。　　春日自长心自促。翻覆。年来年去负前期。应是秦云兼楚雨。留住。向花夸说月中枝。





南歌子


艳冶青楼女，风流字楚真。骊珠美玉未为珍。窈窕一枝芳柳、入腰身。　　舞袖频回雪，歌声几动尘。慢凝秋水顾情人。祗缘倾国、著处觉生春。





其二


映月论心处，偎花见面时。倚郎和袖抚香肌。遥指画堂深院、许相期。　　解佩君非晚，虚襟我未迟。愿如连理合欢枝。不似五陵、狂荡薄情儿。





应天长


翠凝仙艳非凡有。窈窕年华方十九。鬓如云，腰似柳。妙对绮筵歌醁酒。　　醉瑶台，携玉手。共宴此宵相偶。魂断晚窗分首。泪沾金缕袖。





生查子


春病与春愁，何事年年有。半为枕前人，半为花间酒。　　醉金樽，携玉手。共作鸳鸯偶。倒载卧云屏，雪面腰如柳。





其二


为惜美人娇，长有如花笑。半醉倚红妆，转语传青鸟。　　眷方深，怜恰好。唯恐相逢少。似这一般情，肯信春光老。





其三


清晓牡丹芳，红艳凝金蕊。乍占锦江春，永认笙歌地。　　感人心，为物瑞。烂漫烟光里。载上玉钗时，迥与凡花异。





其四


密雨阻佳期，尽日颙然坐。帘外正淋漓，不觉愁如锁。　　梦难裁，心欲破。泪逐檐声堕。想得玉人情，也合思量我。





遐方怨


红绶带，锦香囊。为表花前意，殷勤赠玉郎。此时更自役心肠。转添秋夜梦魂狂。　　思艳质，想娇妆。愿早传金盏，同欢卧醉乡。任人情妒恶猜防。到头须使似鸳鸯。





更漏子


烛荧煌，香旖旎。闲放一堆鸳被。慵就寝，独无憀。相思魂欲消。　　不会得，这心力。判了依前还忆。空自怨，奈伊何。别来情更多。





其二


掌中珠，心上气。爱惜岂将容易。花下月，枕前人。此生谁更亲。　　交颈语，合欢身。便同比目金鳞。连绣枕，卧红茵。霜天暖似春。





其三


对秋深，离恨苦。数夜满庭风雨。凝想坐，敛愁眉。孤心似有违。　　红窗静，画帘垂。魂销地角天涯。和泪听，断肠窥。漏移灯暗时。





其四


求君心，风韵别。浑似一团烟月。歌皓齿，舞红筹。花时醉上楼。　　能婉媚，解娇羞。王孙忍不攀留。唯我恨，未绸缪。相思魂梦愁。以上二十三首彊村本《尊前集》