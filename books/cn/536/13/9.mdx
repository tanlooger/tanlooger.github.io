---
---
---
title: 《花间集》未收词
---




生查子


离别又经年，独对芳菲景。嫁得薄情夫，长抱相思病。　　花红柳绿闲晴空，蝶弄双双影。羞看绣罗衣，为有金鸾并。





满宫花


寒夜长，更漏永。愁见透帘月影。王孙何处不归来，应在倡楼酩酊。　　金鸭无香罗帐冷。羞更双鸾交颈。梦中几度见儿夫，不忍骂伊薄幸。





菩萨蛮


玉容光照菱花影。沉沉脸上秋波冷。白雪一声新。雕梁起暗尘。　　宝钗摇翡翠。香惹芙蓉醉。携手入鸳衾。谁人知此心。





谒金门


烟水阔。人值清明时节。雨细花零莺语切。愁肠千万结。　　雁去音徽断绝。有恨欲凭谁说。无事伤心犹不彻。春时容易别。





其二


春欲半。堆砌落花千片。早是潘郎长不见。忍听双语燕。　　飞絮晴空飏远。风送谁家弦管。愁倚画屏凡事懒。泪沾金缕线。





其三


长思忆。思忆佳人轻掷。霜月透帘澄夜色。小屏山凝碧。　　恨恨君何太极。记得娇娆无力。独坐思量愁似织。断肠烟水隔。　以上六首彊村本《尊前集》