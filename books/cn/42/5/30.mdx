

僖公·三十年

一、三十年，春王正月。

二、夏，狄侵齐。

三、秋，卫杀其大夫元咺及公子瑕。

卫侯未至，其称国以杀何？道杀也。

四、卫侯郑归于卫。

此杀其大夫，其言归何？归恶乎元咺也。曷为归恶乎元咺？元咺之事君也，君出则己入，君入则己出，以为不臣也。

五、晋人、秦人围郑。

六、介人侵萧。

七、冬，天王使宰周公来聘。

八、公子遂如京师，遂如晋。

大夫无遂事，此其言遂何？公不得为政尔。

