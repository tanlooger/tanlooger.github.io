

僖公·二十年

一、二十年，春，新作南门。

何以书？讥。何讥尔？门有古常也。

二、夏，郜子来朝。

郜子者何？失地之君也。何以不名？兄弟辞也。

三、五月乙巳，西宫灾。

西宫者何？小寝也。小寝则曷为谓之西宫？有西宫则有东宫矣。鲁子曰：“以有西宫，亦知诸侯之有三宫也。”西宫灾何以书？记异也。

四、郑人入滑。

五、秋，齐人、狄人盟于邢。

六、冬，楚人伐随。

