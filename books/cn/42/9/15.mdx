

襄公·十五年

一、十有五年。春，宋公使向戌来聘。二月己亥，及向戌盟于刘。

二、刘夏逆王后于齐。

刘夏者何？天子之大夫也。刘者何？邑也。其称刘何？以邑氏也。外逆女不书，此何以书？过我也。

三、夏，齐侯伐我北鄙，围成。公救成，至遇。

其言至遇何？不敢进也。

四、季孙宿、叔孙豹帅师城成郛。

五、秋八月丁巳，日有食之。

六、邾娄人伐我南鄙。

七、冬十有一月癸亥，晋侯周卒。

