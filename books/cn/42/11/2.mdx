

定公·二年

一、二年。春王正月。

二、夏五月壬辰，雉门及两观灾。

其言雉门及两观灾何？两观微也。然则曷为不言雉门灾及两观？主灾者两观也。时灾者两观，则曷为后言之？不以微及大也。何以书？记灾也。

三、秋，楚人伐吴。

四、冬十月，新作雉门及两观。

其言新作之何？修大也。修旧不书，此何以书？讥。何讥尔？不务乎公室也。

