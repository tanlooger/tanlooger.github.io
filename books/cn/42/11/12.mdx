

定公·十二年

一、十有二年。春，薛伯定卒。

二、夏，葬薛襄公。

三、叔孙州仇帅师堕郈。

四、卫公孟彄帅师伐曹。

五、季孙斯、仲孙何忌帅师堕费。

曷为帅师堕郈？帅师堕费？孔子行乎季孙，三月不违，曰：“家不藏甲，邑无百雉之城。”于是帅师堕郈，帅师堕费。雉者何？五板而堵，五堵而雉，百雉而城。

六、秋，大雩。

七、冬十月癸亥，公会齐侯盟于黄。

八、十有一月丙寅朔，日有食之。

九、公至自黄。

十、十有二月，公围成。公至自围成。

