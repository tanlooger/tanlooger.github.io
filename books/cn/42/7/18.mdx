

宣公·十八年

一、十有八年，春，晋侯、卫世子臧伐齐。

二、公伐杞。

三、夏四月。

四、秋七月，邾娄人戕鄫子于鄫。

戕鄫子于鄫者何？残贼而杀之也。

五、甲戌，楚子旅卒。

何以不书葬？吴、楚之君不书葬，辟其号也。

六、公孙归父如晋。

七、冬十月壬戌，公薨于路寝。

八、归父还自晋，至柽，遂奔齐。

还者何？善辞也。何善尔？归父使于晋，还自晋，至柽，闻君薨家遣，墠帷哭君成踊，反命乎介，自是走之齐。

