

庄公·二十五年

一、二十有五年，春，陈侯使女叔来聘。

二、夏五月癸丑，卫侯朔卒。

三、六月辛未朔，日有食之，鼓用牲于社。

日食则曷为鼓用牲于社？求乎阴之道也，以朱丝营社，或曰胁之，或曰为闇，恐人犯之，故营之。

四、伯姬归于杞。

五、秋，大水，鼓用牲于社于门。

其言于社于门何？于社，礼也；于门，非礼也。

六、冬，公子友如陈。

