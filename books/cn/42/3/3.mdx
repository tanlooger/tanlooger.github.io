

庄公·三年

一、三年，春王正月，溺会齐师伐卫。

溺者何？吾大夫之未命者也。

二、夏四月，葬宋庄公。

三、五月，葬桓王。

此未有言崩者，何以书葬？盖改葬也。

四、秋，纪季以酅入于齐。

纪季者何？纪侯之弟也。何以不名？贤也。何贤乎纪季？服罪也。其服罪奈何？鲁子曰：“请后五庙以存姑姊妹。”

五、冬，公次于郎。

其言公次于郎何？刺欲救纪而后不能也。

