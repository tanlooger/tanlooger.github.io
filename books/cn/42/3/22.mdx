

庄公·二十二年

一、二十有二年，春王正月，肆大省。

肆者何？跌也。大省者何？灾省也。肆大省何以书？讥。何讥尔？讥始忌省也。

二、癸丑，葬我小君文姜。

文姜者何？庄公之母也。

三、陈人杀其公子御寇

四、秋七月丙申，及齐高傒盟于防。

齐高傒者何？贵大夫也。曷为就吾微者而盟？公也。公则曷为不言公？讳与大夫盟也。

五、冬，公如齐纳币。

纳币不书，此何以书？讥。何讥尔？亲纳币，非礼也。

