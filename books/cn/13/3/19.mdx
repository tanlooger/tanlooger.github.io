---
---
---
title: 卷五十九·列传第十九·殷淳等
---

○殷淳  子孚  弟冲  淡  张畅  何偃  江智渊

殷淳，字粹远，陈郡长平人也。曾祖融，祖允，并晋太常。父穆，以和谨致称，历显官，自五兵尚书为高祖相国左长史。及受禅，转散骑常侍，国子祭酒，复为五兵尚书，吴郡太守。太祖即位，为金紫光禄大夫，领竟陵王师，迁护军，又迁特进、右光禄大夫，领始兴王师。元嘉十五年卒官，时年六十，谥曰元子。

淳少好学，有美名。少帝景平初，为秘书郎，衡阳王文学，秘书丞，中书黄门侍郎。淳居黄门为清切，下直应留下省，以父老特听还家。高简寡欲，早有清尚，爱好文义，未尝违舍。在秘书阁撰《四部书目》凡四十卷，行於世。元嘉十一年卒，时年三十二，朝廷痛惜之。

子孚，有父风。世祖大明末，为始兴相。官至尚书吏部郎，顺帝抚军长史。

淳弟冲，字希远，历中书黄门郎，坐议事不当免。复为太子中庶子，尚书吏部郎，御史中丞，有司直之称。出为吴兴太守，入为度支尚书。元凶妃即淳女，而冲在东宫为劭所知遇。劭弑立，以为侍中、护军，迁司隶校尉。冲有学义文辞，劭使为尚书符，罪状世祖，亦为劭尽力。世祖克京邑，赐死。

冲弟淡，字夷远，亦历黄门吏部郎，太子中庶子，领步兵校尉。大明世，以文章见知，为当时才士。

张畅，字少微，吴郡吴人，吴兴太守邵兄子也。父祎，少有孝行，历宦州府，为琅邪王国郎中令。从琅邪王至洛。还京都，高祖封药酒一罂付祎，使密加鸩毒。祎受命，既还，於道自饮而卒。

畅少与从兄敷、演、敬齐名，为后进之秀。起家为太守徐佩之主簿，佩之被诛，畅驰出奔赴，制服尽哀，为论者所美。弟牧尝为猘犬所伤，医云宜食虾蟆脍，牧甚难之，畅含笑先尝，牧因此乃食，创亦即愈。州辟从事，衡阳王义季征虏行参军，彭城王义康平北主簿，司徒祭酒，尚书主客郎。未拜，又除度支左民郎，江夏王义恭征北记室参军、晋安太守。又为义季安西记室参军、南义阳太守，临川王义庆卫军从事中郎，扬州治中别驾从事史，太子中庶子。

世祖镇彭城，畅为安北长史、沛郡太守。元嘉二十七年，索虏托跋焘南侵，太尉江夏王义恭总统诸军，出镇彭、泗。时焘亲率大众，已至萧城，去彭城十数里。彭城众力虽多，而军食不足，义恭欲弃彭城南归，计议弥日不定。时历城众少食多，安北中兵参军沈庆之建议，欲以车营为函箱阵，精兵为外翼。奉二王及妃媛直趋历城。分兵配护军萧思话留守。太尉长史何勖不同，欲席卷奔郁洲，自海道还京都。义恭去意已判，唯二议未决，更集群僚谋之。众咸惶扰，莫有异议。畅曰“若历城、郁洲有可致之理，下官敢不高赞。今城内乏食，百姓咸有走情，但以关扃严固，欲去莫从耳。若一旦动脚，则各自散走，欲至所在，何由可得。今军食虽寡，朝夕犹未窘罄，量其欲尽，临时更为诸宜，岂有舍万安之术，而就危亡之道。若此计必用，下官请以颈血汗公马蹄”世祖既闻畅议，谓义恭曰“阿父既为总统，去留非所敢干。道民忝为城主，而损威延寇，其为愧恧，亦已深矣。委镇奔逃，实无颜复奉朝廷，期与此城共其存没，张长史言不可异也”畅言既坚，世祖又赞成其议，义恭乃止。

时太祖遣员外散骑侍郎徐爰乘驿至彭城取米谷定最，爰既去，城内遣骑送之。焘闻知，即遣数百骑急追，爰已过淮，仅得免。初爰去，城内闻虏遣追，虑爰见禽，失米最，虑知城内食少，义恭忧惧无计，犹欲奔走。爰既免，其日虏大众亦至彭城。

焘始至，仍登城南亚父冢，於戏马台立毡屋。先是，焘未至，世祖遣将马文恭向萧城，为虏所破，文恭走得免，队主蒯应见执。至小市门曰“魏主致意安北，远来疲乏，若有甘蔗及酒，可见分”时防城队主梁法念答曰“当为启闻”应乃自陈萧城之败。又问应“虏主自来不”曰“来”问“今何在”应举手指西南。又曰“士马多少”答云“四十余万”法念以焘语白世祖，世祖遣人答曰“知行路多乏，今付酒二器，甘蔗百挺。闻彼有骆驼，可遣送”

明旦，焘又自上戏马台，复遣使至小市门曰“魏主致意安北，安北可暂出门，欲与安北相见。我亦不攻此城，安北何劳苦将士在城上。又骡、驴、骆驼，是北国所出，今遣送，并致杂物”又语小市门队主曰“既有饷物，君可移度南门受之”焘送骆驼、骡、马及貂裘、杂饮食，既至南门，门先闭，请龠未出。畅於城上视之，虏使问“是张长史邪”畅曰“君何得见识”虏使答云“君声名远闻，足使我知”畅因问虏使姓，答云“我是鲜卑，无姓。且道亦不可”畅又问“君居何任”答云“鲜卑官位不同，不可辄道，然亦足与君相敌耳”虏使复问“何为匆匆杜门绝桥”畅答曰“二王以魏主营垒未立，将士疲劳，此精甲十万，人思致命，恐轻相凌践，故且闭城耳。待彼休息士马，然后共治战场，克日交战”虏使曰“君当以法令裁物，何用发桥，复何足以十万夸人。我亦有良马逸足，若云骑四集，亦可以相拒”畅曰“侯王设崄，何但法令而已邪。我若夸君，当言百万。所以言十万者，政二王左右素所畜养者耳。此城内有数州士庶，二徒营伍，犹所未论。我本斗智，不斗马足。且冀之北土，马之所生，君复何以逸足见夸邪”虏使曰“不尔。城守，君之所长。野战，我之所长。我之恃马，犹如君之恃城耳”城内有具思者，尝在北国，义恭遣视之，思识是虏尚书李孝伯。思因问“李尚书，若行途有劳”孝伯曰“此事应相与共知”思答“缘共知，所以有劳”孝伯曰“感君至意”

既开门，畅屏却人仗，出对孝伯，并进饷物。虏使云“貂裘与太尉，骆驼、骡与安北，蒲陶酒杂饮，叔侄共尝”焘又乞酒并甘橘。畅宣世祖问“致意魏主，知欲相见，常迟面写。但受命本朝，过蒙藩任，人臣无境外之交，恨不暂悉。且城守备防，边镇之常，但悦以使之，故劳而无怨耳。太尉、镇军得所送物，魏主意，知复须甘橘，今并付如别。太尉以北土寒乡，皮绔褶脱是所须，今致魏主。螺杯、杂粽，南土所珍，镇军今以相致”此信未去，焘复遣使令孝伯传语曰“魏主有诏语太尉、安北，近以骑至，车两在后，今端坐无为，有博具可见借”畅曰“博具当为申启。但向语二王，已非逊辞，且有诏之言，政可施於彼国，何得称之於此”孝伯曰“诏之与语，朕之与我，并有何异”畅曰“若辞以通，可如来谈。既言有所施，则贵贱有等。向所称诏，非所敢闻”孝伯又曰“太尉、安北是人臣与非”畅曰“是也”孝伯曰“邻国之君，何为不称诏於邻国之臣”畅曰“君之此称，尚不可闻於中华，况在诸王之贵，而犹曰邻国之君邪”孝伯曰“魏主言太尉、镇军并皆年少，分阔南信，殊当忧邑。若欲遣信者，当为护送。脱须骑者，亦当以马送之”畅曰“此方间路甚多，使命日夕往来，不复以此劳魏主”孝伯曰“亦知有水路，似为白贼所断”畅曰“君著白衣，故称白贼邪”孝伯大笑曰“今之白贼，亦不异黄巾、赤眉”畅曰“黄巾、赤眉，似不在江南”孝伯曰“虽不在江南，亦不在青、徐也”畅曰“今者青、徐，实为有贼，但非白贼耳”虏使云“向借博具，何故不出”畅曰“二王贵远，启闻难彻”孝伯曰“周公握发吐哺，二王何独贵远”畅曰“握发吐飡，本施中国耳”孝伯曰“宾有礼，主则择之”畅曰“昨见众宾至门，未为有礼”俄顷送博具出，因以与之。

焘又遣人云“魏主致意安北，程天祚一介常人，诚知非宋朝之美，近於汝阳身被九创，落在殿外，我手牵而出之。凡人骨肉分张，并思集聚，辄已语之，但其弟苦辞。今令与来使相见”程天福谓使人曰“兄受命汝阳，不能死节，各在一国，何烦相见”焘又送毡各一领，盐各九种，并胡豉“凡此诸盐，各有所宜。白盐是魏主自所食。黑盐治腹胀气懑，细刮取六铢，以酒服之。胡盐治目痛。柔盐不食，治马脊创。赤盐、驳盐、臭盐、马齿盐四种，并不中食。胡豉亦中啖。黄甘幸彼所丰，可更见分”又云“魏主致意太尉、安北，何不遣人来至我间。彼此之情，虽不可尽，要须见我小大，知我老少，观我为人。若诸佐不可遣，亦可使僮干来”畅又宣旨答曰“魏主形状才力，久为来往所见。李尚书亲自衔命，不患彼此不尽，故不复遗使信”又云“魏主恨向所送马，殊不称意。安北若须大马，当更送之，脱须蜀马，亦有佳者”畅曰“安北不乏良驷，送自彼意，非此所求”义恭饷焘炬烛十挺，世祖亦致锦一匹，曰“知更须黄甘，诚非所吝。但送不足周彼一军，向给魏主，未应便乏，故不复重付”焘复求甘蔗、安石榴，畅曰“石榴出自邺下，亦当非彼所乏”孝伯又曰“君南土膏粱，何为著屩。君而著此，使将士云何”畅曰“膏粱之言，诚为多愧。但以不武，受命统军，戎阵之间，不容缓服”孝伯又曰“长史，我是中州人，久处北国，自隔华风，相去步武，不得致尽，边皆是北人听我语者，长史当深得我”孝伯又曰“永昌王，魏主从弟，自复常镇长安，今领精骑八万，直造淮南，寿春久闭门自固，不敢相御。向送刘康祖头，彼之所见。王玄谟甚是所悉，亦是常才耳。南国何意作如此任使，以致奔败。自入此境七百余里，主人竟不能一相拒逆。邹山之险，君家所凭，前锋始得接手，崔邪利便藏入穴，我间诸将倒曳脚而出之，魏主赐其生命，今从在此。复何以轻脱遣马文恭至萧县，使望风退挠邪。君家民人甚相忿怨，云清平之时，赋我租帛，至有急难，不能相拯”畅曰“知永昌已过淮南，康祖为其所破，比有信使，无此消息。王玄谟南土偏将，不谓为才，但以人为前驱引导耳。大军未至而河冰向合，玄谟量宜反旆，未为失机，但因夜回师，致戎马小乱耳。我家玄谟斗城，陈宪小将，魏主倾国，累旬不克。胡盛之偏裨小帅，众无一旅，始济融水，魏国君臣奔迸，仅得免脱，滑台之师，无所多愧。邹山小戍，虽有微险，河畔之民，多是新附，始慕圣化，奸盗未息，亦使崔邪利抚之而已，今没虏手，何损於国。魏主自以十万师而制一崔邪利，方复足言邪。闻萧、相百姓，并依山险，聊遣马文恭以十队示之耳。文恭谓前以三队出，还走后，大营嵇玄敬以百骑至留城，魏军奔败。轻敌致此，亦非所衄。王境人民，列居河畔，二国交兵，当互加抚养，而魏师入境，肆行残虐，事生意外，由彼无道。官不负民，民何怨人。知入境土，百无相拒，此自上由太尉神算，次在镇军圣略。经国之要，虽不豫闻，然用兵有机，间亦不容相语”孝伯曰“魏主当不围此城，自率众军，直造瓜步。南事若办，彭城不待围。若不捷，彭城亦非所须也。我今当南饮江湖，以疗渴耳”畅曰“去留之事，自适彼怀。若虏马遂得饮江，便为无复天道。各应反命，迟复更悉”畅便回还，孝伯追曰“长史深自爱敬，相去步武，恨不执手”畅因复谓曰“善将爱，冀荡定有期，相见无远。君若得还宋朝，今为相识之始”孝伯曰“待此未期”焘又遣就二王借箜篌、琵琶、筝、笛等器及棋子，义恭答曰“受任戎行，不赍乐具。在此燕会，政使镇府命妓，有弦百条，是江南之美，今以相致”世祖曰“任居方岳，初不此经虑，且乐人常器，又观前来诸王赠别，有此琵琶，今以相与。棋子亦付”孝伯言辞辩赡，亦北土之美也。畅随宜应答，吐属如流，音韵详雅，风仪华润，孝伯及左右人并相视叹息。

虏寻攻彭城南门，并放火，畅躬自前战，身先士卒。及焘自瓜步北走，经彭城下过，遣人语城内“食尽且去，须麦熟更来”义恭大惧，闭门不敢追。虏期又至，议欲芟麦剪苗，移民堡聚，众论并不同，复更会议。镇军录事参军王孝孙独曰“虏不能复来，既自可保，如其更至，此议亦不可立。百姓闭在内城，饑馑日久，方春之月，野采自资，一入堡聚，饿死立至。民知必死，何可制邪。虏若必来，芟麦无晚”四坐默然，莫之敢对。畅曰“孝孙之议，实有可寻”镇军府典签董元嗣侍世祖侧，进曰“王录事议不可夺，实如来论”别驾王子夏因曰“此论诚然”畅敛板白世祖曰“下官欲命孝孙弹子夏”世祖曰“王别驾有何事邪”畅曰“芟麦移民，可谓大议，一方安危，事系於此。子夏亲为州端，曾无同异，及闻元嗣之言，则欢笑酧答，阿意左右，何以事君”子夏大惭，元嗣亦有惭色。义恭之议遂寝。太祖闻畅屡有正议，甚嘉之。世祖犹停彭城，召畅先反，并使履行盱眙城，欲立大镇。时虏声云当出襄阳，故以畅为南谯王义宣司空长史、南郡太守。又欲畅代刘兴祖为青州及彭城都督，并不果。

三十年，元凶弑逆，义宣发哀之日，即便举兵，畅为元佐，居僚首，哀容俯仰，荫映当时。举哀毕，改服，著黄韦绔褶，出射堂简人，音姿容止，莫不瞩目，见之者皆愿为尽命。事平，征为吏部尚书，夷道县侯，食邑千户。义宣既有异图，蔡超等以畅民望，劝义宣留之，乃解南蛮校尉以授畅，加冠军将军，领丞相长史。畅遣门生荀僧宝下都，因颜竣陈义宣衅状。僧宝有私货停巴陵，不时下，会义宣起兵，津径断绝，僧宝遂不得去。义宣将为逆，遣嬖人翟灵宝谓畅“朝廷简练舟甲，意在西讨，今欲发兵自卫”畅曰“必无此理，请以死保之”灵宝知畅不回，劝义宣杀以徇众。即遣召畅，止於东斋，弥日不与相见，赖司马竺超民保持，故获全免。既而进号抚军，别立军部，以收民望。畅虽署文檄，而饮酒常醉，不省文书。随义宣东下，梁山战败，义宣奔走，畅於兵乱自归，为军人所掠，衣服都尽。值右将军王玄谟乘舆出营，畅已得败衣，排玄谟上舆，玄谟意甚不悦，诸将欲杀之，队主张世营救得免。送京师，下廷尉，削爵土，配左右尚方。寻见原。复起为都官尚书，转侍中，代子淹领太子右卫率。

孝建二年，出为会稽太守。大明元年，卒官，时年五十。颜竣表世祖“张畅遂不救疾。东南之秀，蚤树风范，闻问凄怆，深切常怀”谥曰宣子。畅爱弟子辑，临终遗命与辑合坟。

子浩，官至义阳王昶征北谘议参军。浩弟淹，世祖南中郎主簿。世祖即位，为黄门郎，封广晋县子，食邑五百户。太子右卫率，东阳太守。逼郡吏烧臂照佛，民有罪使礼佛，动至数千拜。免官禁锢。起为光禄勋，临川内史。太宗泰始初，与晋安王子勋同逆，率众至鄱阳，军败见杀。

畅弟悦，亦有美称。历中书吏部郎，侍中，临海王子顼前军长史、南郡太守。晋安王子勋建伪号於寻阳，召为吏部尚书，与邓琬共辅伪政。事败，杀琬归降，事在《琬传》。复为太子庶子，仍除巴陵王休若卫军长史、襄阳太守。四年，即代休若为雍州刺史、宁远将军。复为休若征西长史、南郡太守。六年，太宗於巴郡置三巴校尉，以悦补之，加持节、辅师将军，领巴郡太守。未拜，卒。

何偃，字仲弘，庐江灊人，司空尚之中子也。州辟议曹从事，举秀才，除中军参军，临川王义庆平西府主簿。召为太子洗马，不拜。元嘉十九年，为丹阳丞，除庐陵王友，太子中舍人，中书郎，太子中庶子。时义阳王昶任东官，使偃行义阳国事。

二十九年，太祖欲更北伐，访之群臣，偃议曰“内干胡法宗宣诏，逮问北伐。伏计贼审有残祸，犬羊易乱，歼殄非难，诚如天旨。今虽庙算无遗，而士未精习。缘边镇戍，充实者寡，边民流散，多未附业。控引所资，取给根本。亏根本以殉边患，宜动必万克。无虑往岁挫伤，续以内衅，侮亡取乱，诚为沛然。然淮、泗数州，实亦雕耗，流佣未归，创痍未起。且攻守不等，客主形异，薄之则势艰，围之则旷日，进退之间，奸虞互起。窃谓当今之弊易衄，方来之寇不深，宜含垢藏疾，以齐天道”迁始兴王浚征北长史、南东海太守。

元凶弑立，以偃为侍中，掌诏诰。时尚之为司空、尚书令，偃居门下，父子并处权要，时为寒心。而尚之及偃善摄机宜，曲得时誉。会世祖即位，任遇无改，除大司马长史，迁侍中，领太子中庶子。时责百官谠言，偃以为“宜重农恤本，并官省事，考课以知能否，增俸以除吏奸。责成良守，久於其职。都督刺史，宜别其任”

改领骁骑将军，亲遇隆密，有加旧臣。转吏部尚书。尚之去选未五载，偃复袭其迹，世以为荣。侍中颜竣至是始贵，与偃俱在门下，以文义赏会，相得甚欢。竣自谓任遇隆密，宜居重大，而位次与偃等未殊，意稍不悦。及偃代竣领选，竣愈愤懑，与偃遂有隙。竣时势倾朝野，偃不自安，遂发心悸病，意虑乖僻，上表解职，告医不仕。世祖遇偃既深，备加治疗，名医上药，随所宜须，乃得瘥。时上长女山阴公主爱倾一时，配偃子戢。素好谈玄，注《庄子·消摇篇》传於世。

大明二年，卒官，时年四十六。世祖与颜竣诏曰“何偃遂成异世，美志长往。与之周旋，重以姻媾，临哭伤怨，良不能已。往矣如何。宜赠散骑常侍、金紫光禄大夫，本官如故”谥曰靖子。子戢，升明末，为相国左长史。

江智渊，济阳考城人，湘州刺史夷弟子。父僧安，太子中庶子。智渊初为著作郎，江夏王义恭太尉行参军，太子太傅主簿，随王诞后军参军。世父夷有盛名，夷子湛又有清誉，父子并贵达，智渊父少无名问，湛礼敬甚简，智渊常以为恨，自非节岁，不入湛门。及为随王诞佐，在襄阳，诞待之甚厚。时谘议参军谢庄、府主簿沈怀文并与智渊友善。怀文每称之曰“人所应有尽有，人所应无尽无者，其江智渊乎”元嘉末，除尚书库部郎。时高流官序，不为台郎，智渊门孤援寡，独有此选，意甚不说，固辞不肯拜。竟陵王诞复版为骠骑参军，转主簿，随府转司空主簿、记室参军，领南濮阳太守，迁从事中郎。诞将为逆，智渊悟其机，请假先反。诞事发，即除中书侍郎。

智渊爱好文雅，词采清赡，世祖深相知待，恩礼冠朝。上燕私甚数，多命群臣五三人游集，智渊常为其首。同侣末及前，辄独蒙引进，智渊每以越众为惭，未尝有喜色。每从游幸，与群僚相随，见传诏驰来，知当呼己，耸动愧恧，形於容貌，论者以此多之。

迁骁骑将军，尚书吏部郎。上每酣宴，辄诟辱群臣，并使自相嘲讦，以为欢笑。智渊素方退，渐不会旨。尝使以王僧朗嘲戏其子景文，智渊正色曰“恐不宜有此戏”上怒曰“江僧安痴人，痴人自相惜”智渊伏席流涕，由此恩宠大衰，出为新安王子鸾北中郎长史、南东海太守，加拜宁朔将军，行南徐州事。初，上宠姬宣贵妃殷氏卒，使群臣议谥，智渊上议曰“怀”。上以不尽嘉号，甚衔之。后车驾幸南山，乘马至殷氏墓，群臣皆骑从，上以马鞭指墓石柱谓智渊曰“此上不容有怀字”智渊益惶惧。大明七年，以忧卒，时年四十六。

子季筠，太子洗马，早卒。后废帝即位，以后父，追赠金紫光禄大夫。季筠妻王，平望乡君。

智渊兄子概，早孤，养之如子。概历黄门吏部郎，侍中，武陵王北中郎长史、南东海太守，行南徐州事。后废帝元徽中，卒。

史臣曰：夫将帅者，御众之名。士卒者，一夫之用。坐谈兵机，制胜千里，安在乎蒙楯前驱，履肠涉血而已哉。山涛之称羊祜曰“大将虽不须筋力，军中犹宜强健”以此为言，则叔子之干力弱矣。杜预文士儒生，身不能穿札，射未尝跨马，一朝统大众二十余万，为平吴都督。王戎把臂入林，亦受专征之寄。何必山西猛士，六郡良家，然后可受脤於朝堂，荷推毂之重。及虏兵深入，徐服恇震，非张畅正言，则彭、汴危矣。岂其身捍飞镝，手折云冲，方足使穷堞假命，危城载安乎。仁者之有勇，非为臆说。

