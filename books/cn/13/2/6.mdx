---
---
---
title: 卷十六·志第六·礼三
---

○礼三

“国之大事，在祀与戎”。自书契经典，咸崇其义，而圣人之德，莫大於严父者也。故司马迁著《封禅书》，班固备《郊祀志》，上纪皇王正祀，下录郡国百神。司马彪又著《祭祀志》，以续终汉。中兴以后，其旧制诞章，粲然弘备。自兹以降，又有异同，故复撰次云尔。

汉献帝延康元年十一月己丑，诏公卿告祠高庙。遣兼御史大夫张音奉皇帝玺绶策书，禅帝位於魏。是时魏文帝继王位，南巡在颍阴。有司乃为坛於颍阴之繁阳故城。庚午，登坛。魏相国华歆跪受玺绂以进於王。既受毕，降坛视燎，成礼而返，未有祖配之事。魏文帝黄初二年正月，郊祀天地明堂。是时魏都洛京，而神祇兆域明堂灵台，皆因汉旧事。四年七月，帝将东巡，以大军当出，使太常以一特牛告祠南郊，自后以为常。及文帝崩，太尉钟繇告谥南郊，皆是有事於郊也。

明帝太和元年正月丁未，郊祀武皇帝以配天，宗祀文皇帝於明堂以配上帝。是时二汉郊禋之制具存，魏所损益可知也。

四年八月，帝东巡，过繁昌，使执金吾臧霸行太尉事，以特牛祠受禅坛。《后汉纪》，章帝诏高邑祠即位坛。此虽前代已行之事，然为坛以祀天，而坛非神也。今无事於上帝，而致祀於虚坛，未详所据也。

景初元年十月乙卯，始营洛阳南委粟山为圆丘，诏曰“盖帝王受命，莫不恭承天地，以彰神明。尊祀世统，以昭功德。故先代之典既著，则禘郊祖宗之制备也。昔汉氏之初，承秦灭学之后，采摭残缺，以备郊祀。自甘泉、后土、雍宫、五畤神祇兆位，多不经见，并以兴废无常，一彼一此，四百余年，废无禘礼。古代之所更立者，遂有阙焉。曹氏世系，出自有虞氏。今祀圆丘，以始祖帝舜配，号圆丘曰皇皇帝天。方丘所祭曰皇皇后地，以舜妃伊氏配。天郊所祭曰皇天之神，以太祖武皇帝配。地郊所祭曰皇地之祗，以武宣皇后配。宗祀皇考高祖文皇帝於明堂，以配上帝”十二月壬子冬至，始祀皇皇帝天於圆丘，以始祖有虞帝舜配。自正始以后，终魏世，不复郊祀。

孙权初称尊号於武昌，祭南郊告天。文曰“皇帝臣孙权，敢用玄牡，昭告皇皇后帝。汉飨国二十有四世，历年四百三十，行气数终，禄胙运尽，普天弛绝，率土分崩。孽臣曹丕，遂夺神器。丕子睿继世作慝，窃名乱制。权生於东南，遭值期运，承乾秉戎，志在拯世，奉辞行罚，举足为民。群臣将相州郡百城执事之人，咸以为天意已去於汉，汉氏已终於天。皇帝位虚，郊祀无主，休征嘉瑞，前后杂沓，历数在躬，不得不受。权畏天命，敢不敬从。谨择元日，登坛柴燎，即皇帝位。唯尔有神飨之。左右有吴，永绥天极”其后自以居非中土，不复修设。中年，群臣奏议，宜修郊祀，权曰“郊祀当於中土，今非其所”重奏曰“普天之下，莫非王土。王者以天下为家。昔周文、武郊於禜、镐，非必中土”权曰“武王伐纣，即阼於镐京，而郊其所也。文王未为天子，立郊於禜，见何经典”复奏曰“伏见《汉书·郊祀志》，匡衡奏徙甘泉河东郊於长安，言文王郊於禜”权曰“文王德性谦让，处诸侯之位，明未郊也。经传无明文，由匡衡俗儒意说，非典籍正义，不可用也”虞喜《志林》曰“吴主纠驳郊祀，追贬匡衡，凡在见者，莫不慨然称善也”何承天曰“案权建号继天，而郊享有阙，固非也。末年虽一南郊，而遂无北郊之礼。环氏《吴纪》：权思崇严父配天之义，追上父坚尊号为吴始祖。如此说，则权末年所郊，坚配天也。权卒后，三嗣主终吴世不郊祀，则权不享配帝之礼矣”

刘备章武元年，即皇帝位，设坛。“建安二十六年夏四月丙午，皇帝臣备，敢用玄牡，昭告皇天上帝、后土神祇。汉有天下，历数无疆。曩者王莽篡盗，光武皇帝震怒致诛，社稷复享。今曹操阻兵安忍，子丕载其凶逆，窃居神器。群臣将士以为社稷堕废，备宜修之，嗣武二祖，龚行天罚。备惟否德，惧忝帝位，询於庶民，外及蛮夷君长，佥曰天命不可以不答，祖业不可以久替，四海不可以无主，率土式望，在备一人。备畏天之威，又惧汉邦将湮於地。谨择元日，与百僚登坛，受皇帝玺绶。修燔瘗，告类於大神。惟大神尚飨。祚於汉家，永绥四海”章武二年十月，诏丞相诸葛亮营南北郊於成都。

魏元帝咸熙二年十二月甲子，使持节侍中太保郑冲、兼太尉司隶校尉李喜奉皇帝玺绶策书，禅帝位於晋。丙寅，晋设坛场於南郊，柴燎告类，未有祖配。其文曰“皇帝臣炎，敢用玄牡，明告於皇皇后帝。魏帝稽协皇运，绍天明命，以命炎曰：昔者唐尧禅位虞舜，虞舜又以禅禹，迈德垂训，多历年载。暨汉德既衰，太祖武皇帝拨乱济民，扶翼刘氏，又用受禅於汉。粤在魏室，仍世多故，几於颠坠，实赖有晋匡拯之德，用获保厥肆祀，弘济於艰难，此则晋之有大造於魏也。诞惟四方之民，罔不祗顺，开国建侯，宣礼明刑，廓清梁、岷，苞怀扬、越，函夏兴仁，八纮同轨，遐迩弛义，祥瑞屡臻，天人协应，无思不服。肆予宪章三后，用集大命於兹。炎惟德不嗣，辞不获命。於是群公卿士，百辟庶僚，黎献陪隶，暨於百蛮君长，佥曰：皇天鉴下，求民之瘼，既有成命，固非克让所得距违。天序不可以无统，人神不可以旷主，炎虔奉皇运，畏天之威，敢不钦承休命，敬简元辰，升坛受禅，告类上帝，以永答民望，敷佑万国。惟明德是飨”

泰始二年正月，诏曰“有司前奏郊祀权用魏礼。朕不虑改作之难，今便为永制。众议纷互，遂不时定，不得以时供飨神祀，配以祖考，日夕叹企，贬食忘安。其便郊祀”时群臣又议“五帝，即天也。五气时异，故殊其号。虽名有五，其实一神。明堂南郊，宜除五帝之坐。五郊改五精之号，皆同称昊天上帝，各设一坐而已。北郊又除先后配祀”帝悉从之。二月丁丑，郊祀宣皇帝以配天，宗祀文皇帝於明堂，以配上帝。是年十一月，有司又议奏“古者丘郊不异，宜并圆丘方泽於南北郊，更修治坛兆。其二至之祀，合於二郊”帝又从之，一如宣帝所用王肃议也。是月庚寅冬至，帝亲祠圆丘於南郊。自是后，圆丘方泽不别立至今矣。太康十年十月，乃更诏曰“《孝经》郊祀后稷以配天，宗祀文王於明堂，以配上帝。而《周官》云：祀天旅上帝。又曰：祀地旅四望。四望非地，则明上帝不得为天也。往者众议除明堂五帝位，考之礼文正经不通。且《诗序》曰：文、武之功，起於后稷。故推以配天焉。宣帝以神武创业，既已配天，复以先帝配天，於义亦不安。其复明堂及南郊五帝位”晋武帝太康三年正月，帝亲郊礼。皇太子、皇弟、皇子悉侍祠，非前典也。愍帝都长安，未及立郊庙而败。

元帝中兴江南，太兴元年，始更立郊兆。其制度皆太常贺循依据汉、晋之旧也。三月辛卯，帝亲郊祀，飨配之礼，一依武帝始郊故事。初，尚书令刁协、国子祭酒杜夷，议宜须旋都洛邑乃修之。司徒荀组据汉献帝居许，即便立郊，自宜於此修奉。骠骑王导、仆射荀崧、太常华恒、中书侍郎庾亮皆同组议，事遂施行。按元帝绍命中兴，依汉氏故事，宜享明堂宗祀之礼。江左不立明堂，故阙焉。明帝太宁三年七月，始诏立北郊。未及建而帝崩，故成帝咸和八年正月，追述前旨，於覆舟山南立之。是月辛未，祀北郊，始以宣穆张皇后配地。魏氏故事，非晋旧也。

康帝建元元年正月，将北郊，有疑议。太常顾和表曰“泰始中，合二至之祀於二郊。北郊之月，古无明文，或以夏至，或同用阳复。汉光武正月辛未，始建北郊，此则与南郊同月。及中兴草创，百度从简，合北郊於一丘。宪章未备，权用斯礼，盖时宜也。至咸和中，议别立北郊，同用正月。魏承后汉，正月祭天，以地配，而称周礼，三王之郊，一用夏正”於是从和议。是月辛未，南郊。辛巳，北郊。帝皆亲奉。

安帝元兴三年三月，宋高祖讨桓玄走之。己卯，告义功於南郊。是年，帝蒙尘江陵未返。其明年应郊，朝议以为宜依周礼，宗伯摄职，三公行事。尚书左丞王纳之独曰“既殡郊祀，自是天子当阳，有君存焉，禀命而行，何所辨也。斋之与否，岂如今日之比乎。议者又云今宜郊，故是承制所得命三公行事。又郊天极尊，唯一而已，故非天子不祀也。庶人以上，莫不蒸尝，嫡子居外，庶子执事，礼文炳然。未有不亲受命而可祭天者。又武皇受禅，用二月郊，元帝中兴，以三月郊。今郊时未过，日望舆驾。无为欲速而无据，使皇舆旋返，更不得亲奉”遂从纳之议。

晋恭帝元熙二年五月，遣使奉策，禅帝位於宋。永初元年六月丁卯，设坛南郊，受皇帝玺绂，柴燎告类。策曰“皇帝臣讳，敢用玄牡，昭告皇皇后帝。晋帝以卜世告终，历数有归，钦若景运，以命於讳。夫树君司民，天下为公，德充帝王，乐推攸集。越俶唐、虞，降暨汉、魏，靡不以上哲格文祖，元勋陟帝位，故能大拯黔黎，垂训无穷。晋自东迁，四维弗树，宰辅焉依，为日已久。难棘隆安，祸成元兴，遂至帝王迁播，宗祀湮灭。讳虽地非齐、晋，众无一旅，仰愤时难，俯悼横流，投袂一麾，则皇祚克复。及危而能持，颠而能扶，奸宄具歼，僭伪必灭。诚否终必泰，兴废有期。至於拨乱济民，大造晋室，因藉时运，以尸其劳。加以殊俗慕义，重译来款，正朔所暨，咸服声教。至乃三灵垂象，山川告祥，人神和协，岁月兹著。是以群公卿士，亿兆夷人，佥曰皇灵降监於上，晋朝款诚於下。天命不可以久淹，宸极不可以暂旷。遂逼群议，恭兹大礼。猥以寡德，托於兆民之上。虽仰畏天威，略是小节，顾深永怀，祗惧若厉。敬简元日，升坛受禅，告类上帝，用酧万国之嘉望。克隆天保，永祚於有宋。惟明灵是飨”

永初元年，皇太子拜告南北郊。永初二年正月上辛，上亲郊祀。文帝元嘉三年，车驾西征谢晦，币告二郊。

孝武帝孝建元年六月癸巳，八座奏“刘义宣、臧质，干时犯顺，滔天作戾，连结淮、岱，谋危宗社。质反之始，戒严之日，二郊庙社，皆已遍陈。其义宣为逆，未经同告。舆驾将发，丑徒冰消，质既枭悬，义宣禽获，二寇俱殄，并宜昭告。检元嘉三年讨谢晦之始，普告二郊、太庙。贼既平荡，唯告太庙、太社，不告二郊”礼官博议。太学博士徐宏、孙勃、陆澄议“《礼》无不报。始既遍告，今贼已禽，不应不同”国子助教苏玮生议“案《王制》，天子巡狩，归，假於祖祢。又《曾子问》：诸侯适天子，告於祖，奠於祢，命祝史告於社稷宗庙山川。告用牲币，反亦如之。诸侯相见，反必告於祖祢，乃命祝史告至於前所告者。又云：天子诸侯将出，必以币帛皮圭，告於祖祢。反必告至。天子诸侯，虽事有小大，其礼略钧，告出告至，理不得殊。郑云：出入礼同。其义甚明。天子出征，类於上帝，推前所告者归必告至，则宜告郊，不复容疑。元嘉三年，唯告庙社，未详其义。或当以《礼记》唯云归假祖祢，而无告郊之辞。果立此义，弥所未达。夫《礼记》残缺之书，本无备体，折简败字，多所阙略。正应推例求意，不可动必征文。天子反行告社，亦无成记，何故告郊，独当致嫌。但出入必告，盖孝敬之心。既以告归为义，本非献捷之礼。今舆驾竟未出宫，无容有告至之文。若陈告不行之礼，则为未有前准。愚谓祝史致辞，以昭诚信。苟其义舛於礼，自可从实而阙。臣等参议，以应告为允，宜并用牲告南北二郊、太庙、太社，依旧公卿行事”诏可。

孝建二年正月庚寅，有司奏“今月十五日南郊。寻旧仪，庙祠至尊亲奉，以太尉亚献。南郊亲奉，以太常亚献。又庙祠行事之始，以酒灌地。送神则不灌。而郊初灌，同之於庙，送神又灌，议仪不同，於事有疑。辄下礼官详正”太学博士王祀之议“案《周礼》，大宗伯佐王保国，以吉礼事鬼神祇，禋祀昊天。则今太常是也。以郊天，太常亚献。又《周礼》外宗云：王后不与，则赞宗伯。郑玄云：后不与祭，宗伯摄其事。又说云：君执圭瓒稞尸，大宗伯执璋瓒亚献。中代以来，后不庙祭，则应依礼大宗伯摄亚献也。而今以太尉亚献。郑注《礼·月令》云：三王有司马，无太尉。太尉，秦官也。盖世代弥久，宗庙崇敬，摄后事重，故以上公亚献”又议“履时之思，情深於霜露。室户之感，有怀於容声。不知神之所在，求之不以一处。郑注《仪礼》有司云，天子诸侯祭於祊而绎。绎又祭也。今庙祠阙送神之稞，将移祭於祊绎，明在於留神，未得而杀。礼郊庙祭殊，故灌送有异”

太常丞朱膺之议“案《周礼》，大宗伯使掌典礼，以事神为上，职总祭祀，而昊天为首。今太常即宗伯也。又寻袁山松《汉·百官志》云：郊祀之事，太尉掌亚献，光禄掌三献。太常每祭祀，先奏其礼仪及行事，掌赞天子。无掌献事。如仪志，汉亚献之事，专由上司，不由秩宗贵官也。今宗庙太尉亚献，光禄三献，则汉仪也。又贺循制太尉由东南道升坛，明此官必预郊祭。古礼虽由宗伯，然世有因革，上司亚献，汉仪所行。愚谓郊祀礼重，宜同宗庙。且太常既掌赞天子，事不容兼。又寻灌事，《礼记》曰：祭求诸阴阳之义也。殷人先求诸阳。乐三阕然后迎牲。则殷人后灌也。周人先求诸阴，灌用鬯，达於渊泉。既灌，然后迎牲。则周人先灌也。此谓庙祭，非谓郊祠。案《周礼》天官：凡祭祀赞王祼将之事。郑注云：祼者，灌也。唯人道宗庙有灌，天地大神至尊不灌。而郊未始有灌，於礼未详。渊儒注义，炳然明审。谓今之有灌，相承为失，则宜无灌”通关八座丞郎博士，并同膺之议。尚书令建平王宏重参议，谓膺之议为允。诏可。

大明二年正月丙午朔，有司奏“今月六日南郊，舆驾亲奉。至时或雨。魏世值雨，高堂隆谓应更用后辛。晋时既出遇雨，顾和亦云宜更告。徐禅云：晋武之世，或用丙，或用己，或用庚。使礼官议正并详。若得迁日，应更告庙与不”博士王燮之议称“遇雨迁郊，则先代成议。《礼》传所记，辛日有征。《郊特牲》曰：郊之用辛也，周之始郊日以至。郑玄注曰：三王之郊，一用夏正。用辛者，取其斋戒自新也。又《月令》曰：乃择元日，祈谷於上帝。注曰：元日，谓上辛。郊祭天也。又《春秋》载郊有二，成十七年九月辛丑，郊。《公羊》曰：曷用郊。用正月上辛。哀元年四月辛巳，郊。《谷梁》曰：自正月至於三月，郊之时也。以十二月下辛卜正月上辛，如不从，以正月下辛卜二月上辛。如不从，以二月下辛卜三月上辛。以斯明之，则郊祭之礼，未有不用辛日者也。晋氏或丙、或己、或庚，并有别议。武帝以十二月丙寅南郊受禅，斯则不得用辛也。又泰始二年十一月己卯，始并圆丘方泽二至之祀合於二郊。三年十一月庚寅冬至祠天，郊於圆丘。是犹用圆丘之礼，非专祈谷之祭，故又不得用辛也。今之郊飨，既行夏时，虽得迁却，谓宜犹必用辛也。徐禅所据，或为未宜。又案《郊特牲》曰：受命於祖庙，作龟於祢宫。郑玄注曰：受命，谓告退而卜也。则告义在郊，非为告日。今日虽有迁，而郊祀不异，愚谓不宜重告”

曹郎朱膺之议“案先儒论郊，其议不一。《周礼》有冬至日圆丘之祭。《月令》孟春有祈谷於上帝。郑氏说，圆丘祀昊天上帝，以帝喾配，所谓禘也。祈谷祀五精之帝，以后稷配，所谓郊也。二祭异时，其神不同。诸儒云，圆丘之祭，以后稷配。取其所在，名之曰郊。以形体言之，谓之圆丘。名虽有二，其实一祭。晋武舍郑而从诸儒，是以郊用冬至日。既以至日，理无常辛。然则晋代中原不用辛日郊，如徐禅议也。江左以来，皆用正月，当以传云三王之郊，各以其正，晋不改正朔，行夏之时，故因以首岁，不以冬日，皆用上辛，近代成典也。夫祭之礼，过时不举。今在孟春，郊时未过，值雨迁日，於礼无违。既已告日，而以事不从，禋祀重敬，谓宜更告。高堂隆云：九日南郊，十日北郊。是为北郊可不以辛也”尚书何偃议“郑玄注《礼记》，引《易》说三王之郊，一用夏正。《周礼》，凡国大事，多用正岁。《左传》又启蛰而郊。则郑之此说，诚有据矣。众家异议，或云三王各用其正郊天，此盖曲学之辩，於礼无取。固知《谷梁》三春皆可郊之月，真所谓肤浅也。然用辛之说，莫不必同。晋郊庚己，参差未见前征。愚谓宜从晋迁郊依礼用辛。燮之所受命作龟，知告不在日，学之密也”右丞徐爰议以为“郊祀用辛，有碍迁日，礼官祠曹，考详已备。何偃据礼，不应重告，愚情所同。寻告郊克辰，於今宜改，告事而已。次辛十日，居然展斋，养牲在涤，无缘三月。谓毛血告泬之后，虽有事碍，便应有司行事，不容迁郊”众议不同。参议“宜依《经》，遇雨迁用后辛，不重告。若杀牲荐血之后值雨，则有司行事”诏可。

明帝泰始二年十一月辛酉，诏曰“朕载新宝命，仍离多难，戎车遄驾，经略务殷，禋告虽备，弗获亲礼。今九服既康，百祀咸秩，宜聿遵前典，郊谒上帝”有司奏检，未有先准。黄门侍郎徐爰议“虞称肆类，殷述昭告。盖以创世成功，德盛业远，开统肇基，必享上帝。汉、魏以来，聿遵斯典。高祖武皇帝克伐伪楚，晋安帝尚在江陵，即於京师告义功於郊兆。伏惟泰始应符，神武英断，王赫出讨，戎戒淹时，虽司奉弗亏，亲谒尚阙。谨寻晋武郊以二月，晋元禋以三月。有非常之庆，必有非常之典，不得拘以常祀，限以正月上辛。愚谓宜下史官，考择十一月嘉吉，车驾亲郊，奉谒昊天上帝，高祖武皇帝配飨。其余祔食，不关今祭”尚书令建安王休仁等同爰议。参议为允，诏可。

泰始六年正月乙亥，诏曰“古礼王者每岁郊享，爰及明堂。自晋以来，间年一郊，明堂同日。质文详略，疏数有分。自今可间二年一郊，间岁一明堂。外可详议”有司奏“前兼曹郎虞愿议：郊祭宗祀，俱主天神，而同日殷荐，於义为黩。明诏使圆丘报功，三载一享。明堂配帝，间岁昭荐。详辰酌衷，实允懋典。缘谘参议并同。曹郎王延秀重议：改革之宜，实如圣旨。前虞愿议，盖是仰述而已，未显后例。谨寻自初郊间二载，明堂间一年，第二郊与第三明堂，还复同岁。愿谓自始郊明堂以后，宜各间二年。以斯相推，长得异岁。通关八座，同延秀议”后废帝元徽二年十月丁巳，有司奏郊祀明堂，还复同日，间年一修。

汉文帝初祭地祇於渭阳，以高帝配。武帝立后土社祠於汾阴，亦以高帝配。汉氏以太祖兼配天地，则未以后配地也。王莽作相，引《周礼》享先妣为配北郊。夏至祭后土，以高后配，自此始也。光武建武中，不立北郊，故后地之祇，常配食天坛，山川群望皆在营内，凡一千五百一十四神。中元年，建北郊，使司空冯鲂告高庙，以薄后代吕后配地。江左初，未立北坛，地祇众神，共在天郊也。

晋成帝立二郊，天郊则六十二神，五帝之佐、日月五星、二十八宿、文昌、北斗、三台、司命、轩辕、后土、太一、天一、太微、钩陈、北极、雨师、雷电、司空、风伯、老人六十二神也。地郊则四十四神，五岳、四望、四海、四渎、五湖、五帝之佐、沂山、岳山、白山、霍山、医无闾山、蒋山、松江、会稽山、钱唐江、先农凡四十四也。江南诸小山，盖江左所立，犹如汉西京关中小水，皆有祭秩也。二郊所秩，官有其注。

宋武帝永初三年九月，司空羡之、尚书令亮等奏曰“臣闻崇德明祀，百王之令典。宪章天人，自昔之所同。虽因革殊时，质文异世，所以本情笃教，其揆一也。伏惟高祖武皇帝允协灵祗，有命自天，弘日静之勤，立蒸民之极，帝迁明德，光宅八表，太和宣被，玄化遐通。陛下以圣哲嗣徽，道孚万国。祭礼久废，思光鸿烈，飨帝严亲，今实宜之。高祖武皇帝宜配天郊。至於地祗之配，虽礼无明文，先代旧章，每所因循，魏、晋故典，足为前式。谓武敬皇后宜配北郊。盖述怀以追孝，跻圣敬於无穷，对越两仪，允洽幽显者也。明年孟春，有事於二郊，请宣摄内外，详依旧典”诏可。

晋武帝太康二年冬，有司奏“三年正月立春祠，时日尚寒，可有司行事”诏曰“郊祀礼典所重，中间以军国多事，临时有所妨废，故每从奏可。自今方外事简，唯此为大，亲奉禋享，固常典也”

成帝祠南郊，遇雨。侍中顾和启“宜还，更克日”诏可。汉明帝据《月令》有五郊迎气服色之礼，因采元始中故事，兆五郊於洛阳，祭其帝与神，车服各顺方色。魏、晋依之。江左以来，未遑修建。

宋孝武大明五年四月庚子，诏曰“昔文德在周，明堂崇祀。高烈惟汉，汶邑斯尊。所以职祭罔愆，气令斯正，鸿名称首，济世飞声。朕皇考太祖文皇帝功耀洞元，圣灵昭俗，内穆四门，仁济群品，外薄八荒，威憺殊俗，南脑劲越，西髓刚戎。裁礼兴稼穑之根，张乐协四气之纪。匡饰坟序，引无题之外。旌延宝臣，尽盛德之范。训深劭农，政高刑厝。万物棣通，百神荐祉。动协天度，下沿地德。故精纬上灵，动殖下瑞，诸侯轨道，河溓海夷。朕仰凭洪烈，入子万姓，皇天降祐，迄将一纪。思奉扬休德，永播无穷。便可详考姬典，经始明堂，宗祀先灵，式配上帝，诚敬克展，幽显咸秩。惟怀永元，感慕崩心”

有司奏“伏寻明堂辟雍，制无定文，经记参差，传说乖舛。名儒通哲，各事所见，或以为名异实同，或以为名实皆异。自汉暨晋，莫之能辨。周书云，清庙明堂路寝同制。郑玄注《礼》，义生於斯。诸儒又云明堂在国之阳，丙巳之地，三里之内。至於室宇堂个，户牖达向，世代湮缅，难得该详。晋侍中裴頠，西都硕学，考详前载，未能制定。以为尊祖配天，其义明著，庙宇之制，理据未分，直可为殿，以崇严祀。其余杂碎，一皆除之。参详郑玄之注，差有准据。裴頠之奏，窃谓可安。国学之南，地实丙巳，爽垲平畅，足以营建。其墙宇规范，宜拟则太庙，唯十有二间，以应期数。依汉汶上图仪，设五帝位，太祖文皇帝对飨。祭皇天上帝，虽为差降，至於三载恭祀，理不容异。自郊徂宫，亦宜共日。《礼记》郊以特牲，《诗》称明堂羊牛，吉蠲虽同，质文殊典。且郊有燔柴，堂无禋燎，则鼎俎彝簋，一依庙礼。班行百司，搜材简工，权置起部尚书、将作大匠，量物商程，克今秋缮立”乃依頠议，但作大殿屋雕画而已，无古三十六户七十二牖之制。六年正月，南郊还，世祖亲奉明堂，祠祭五时之帝，以文皇帝配，是用郑玄议也。官有其注。

大明五年九月甲子，有司奏“南郊祭用三牛。庙四时祠六室用二牛。明堂肇建，祠五帝，太祖文皇帝配，未详祭用几牛”太学博士司马兴之议“案郑玄注《礼记大传》：称《孝经》郊祀后稷以配天，配灵威仰也。宗祀文王於明堂，以配上帝，配五帝也。夫五帝司方，位殊功一，牲牢之用，理无差降。太祖文皇帝躬成天地，则道兼覆载。左右群生，则化洽四气。祖、宗之称，不足彰无穷之美。金石之音，未能播勋烈之盛。故明堂聿修，圣心所以昭玄极。泛配宗庙，先儒所以得礼情。愚管所见，谓宜用六牛”博士虞龢议“祀帝之名虽五，而所生之实常一。五德之帝，迭有休王，各有所司，故有五室。宗祀所主，要随其王而飨焉。主一配一，合用二牛”祠部郎颜奂议“祀之为义，并五帝以为言。帝虽云五，牲牢之用，谓不应过郊祭庙祀。宜用二牛”

明帝泰始七年十月庚子，有司奏“来年正月十八日，祠明堂。寻旧南郊与明堂同日，并告太庙。未审今祀明堂，复告与不”祠部郎王延秀议“案郑玄云：郊者祭天之名，上帝者，天之别名也。神无二主，故明堂异处，以避后稷。谨寻郊宗二祀，既名殊实同，至於应告，不容有异”守尚书令袁粲等并同延秀议。

魏明帝世，中护军蒋济奏曰“夫帝王大礼，巡狩为先。昭祖扬祢，封禅为首。是以自古革命受符，未有不蹈梁父，登泰山，刊无竟之名，纪天人之际者也。故司马相如谓有文以来七十二君，或从所由於前，谨遗迹於后。太史公曰：主上有圣明而不宣布，有司之过也。然则元功懿德，不刊山、梁之石，无以显帝王之功，布生民不朽之观也。语曰，当君而叹尧、舜之美，譬犹人子对厥所生，誉他人之父。今大魏振前王之弊乱，拯流遁之艰危，接千载之衰绪，继百世之废始。自武、文至於圣躬，所以参成天地之道，纲维人神之化，上天报应，嘉瑞显祥，以比往古，其优衍丰隆，无所取喻。至於历世迄今，未发大礼。虽志在扫尽残盗，荡涤余秽，未遑斯事。若尔，三苗堀强於江海，大舜当废东巡之仪。徐夷跳梁於淮、泗，周成当止岱岳之礼也。且昔岁破吴虏於江、汉，今兹屠蜀贼於陇右。其震荡内溃，在不复淹，就当探其窟穴，无累於封禅之事也。此仪久废，非仓卒所定。宜下公卿，广纂其礼，卜年考时，昭告上帝，以副天下之望。臣待罪军旅，不胜大愿，冒死以闻”诏曰“闻济斯言，使吾汗出流足。自开辟以来，封禅者七十余君尔。故太史公曰：虽有受命之君，而功有不洽，是以中间旷远者，千有余年，近数百载。其仪阙不可得记。吾何德之修，敢庶兹乎。济岂谓世无管仲，以吾有桓公登泰山之志乎。吾不敢欺天也。济之所言，华则华矣，非助我者也。公卿侍中、尚书、常侍省之而已。勿复有所议，亦不须答诏也”帝虽拒济议，而实使高堂隆草封禅之仪。以天下未一，不欲便行大礼。会隆卒，故不行。

晋武帝平吴，混一区宇。太康元年九月庚寅，尚书令卫瓘、尚书左仆射山涛、魏舒、尚书刘实、张华等奏曰“圣德隆茂，光被四表，诸夏乂清，幽荒率从。神策庙算，席卷吴越，孙皓稽颡，六合为家，巍巍之功，格於天地。宜同古典，勒封东岳，告三府太堂为仪制”瓘等又奏“臣闻肇自生民，则有后辟，载祀之数，莫之能纪。立德济世，挥扬仁风，以登封泰山者七十有四家，其谥号可知者，十有四焉。沉沦寂寞，曾无遗声者，不可胜记。自黄帝以前，古传昧略，唐、虞以来，典谟炳著。三王代兴，体业继袭，周道既没，秦氏承之，至於汉、魏，而质文未复。大晋之德，始自重、黎，实佐颛顼。至於夏、商，世序天地，其在於周，不失其绪。金德将升，世济明圣，外平蜀汉，海内归心，武功之盛，实由文德。至於陛下受命践阼，弘建大业，群生仰流，唯独江湖沅湘之表，凶桀负固，历代不宾。神谋独断，命将出讨，兵威暂加，数旬荡定，羁其鲸鲵，赦其罪逆。云覆雨施，八方来同，声教所被，达於四极。虽黄轩之征，大禹远略，周之奕世，何以尚今。若夫玄石素文，底号前载，象以姓表，言以事告，《河图》、《洛书》之征，不是过也。加以驺虞麟趾，众瑞并臻。昔夏、殷以丕崇为祥，周武以乌鱼为美，咸曰休哉。然符瑞之应，备物之盛，未有若今之富者也。宜宣大典，礼中岳，封泰山，禅梁父，发德号，明至尊，享天休，笃黎庶，勒千载之表，播流后之声，俾百代之下，莫不兴起。斯帝王之盛业，天人之至望也”诏曰“今逋寇虽殄，外则障塞有警，内则民黎未康，此盛德之事，所未议也”

瓘等又奏“今东渐於海，西被流沙，大漠之阴，日南北户，莫不通属。茫茫禹迹，今实过之，则天人之道已周，巍巍之功已著。宜有事梁父，修礼地祗，登封泰山，致诚上帝，以答人神之愿。乞如前奏”诏曰“今阴阳未和，政刑未当，百姓未得其所，岂可以勒功告成邪”瓘又奏“臣闻处帝王之位者，必有历运之期，天命之应。济生民之大功者，必有盛德之容，告成之典。无不可诬，有不可让，自古道也。而明诏谦冲，屡辞其礼。虽盛德攸在，推而未居。夫三公职典天地，实掌民物，国之大事取议於此。汉氏封禅，非是官也，不在其事。臣等前奏，盖陈祖考之功，天命又应，陛下之德，合同四海，述古考今，宜循此礼。至於克定岁月，须五府上议，然后奏闻。请写诏及奏，如前下议”诏曰“虽荡清江表，皆临事者之劳，何足以告成。方望群后，思隆大化，以宁区夏，百姓获乂，与之休息，此朕日夜之望。无所复下诸府矣。勿复为烦”瓘等又奏“臣闻唐、虞二代，济世弘功之君，莫不仰答天心，俯协民志，登介丘，履梁父，未有辞焉者，盖不可让也。今陛下勋高百王，德无与二，茂绩宏规，巍巍之业，固非臣等所能究论。而圣旨劳谦，屡自抑损，时至弗应，推美不居，阙皇代之上仪，塞神祇之款望，使大晋之典谟，不同风於三、五。臣等诚不敢奉诏，请如前奏施行”诏曰“方当共弘治道，以康庶绩，且俟他年，无复纷纭也”

太康元年冬，王公有司又奏“自古圣明，光宅四海，封禅名山，著於史籍，作者七十四君矣。舜、禹之有天下，巡狩四岳，躬行其道。《易》著观民省方，《礼》有升中於天，《诗》颂陟其高山，皆载在方策。文王为西伯，以服事殷。周公以鲁蕃，列於诸侯，或享於岐山，或有事泰山。徒以圣德，犹得为其事。自是以来，功薄而僭其义者，不可胜言，号谥不泯，以至於今。况高祖宣皇帝肇开王业，海外有截。世宗景皇帝济以大功，辑宁区夏。太祖文皇帝受命造晋，荡定蜀汉。陛下应期龙兴，混壹六合，泽被群生，威震无外。昔汉氏失统，吴、蜀鼎峙，兵兴以来，近将百年。地险俗殊，民望绝塞，以为分外，其日久矣。大业之隆，重光四叶，不羁之寇，二世而平。非聪明神武，先天弗违，孰能巍巍其有成功若兹者欤。臣等幸以千载，得遭运会，亲奉大化，目睹太平，至公之美，谁与为让。宜祖述先朝，宪章古昔，勒功岱岳，登封告成，弘礼乐之制，正三雍之典，扬名万世，以显祖宗。是以不胜大愿，敢昧死以闻。请告太常具礼仪”上复诏曰“所议诚前烈之盛事也。方今未可以尔。便报绝之”

宋太祖在位长久，有意封禅。遣使履行泰山旧道，诏学士山谦之草封禅仪注。其后索虏南寇，六州荒毁，其意乃息。

世祖大明元年十一月戊申，太宰江夏王义恭表曰“惟皇天崇称大道，始行揖让。迄於有晋，虽聿修前绪，而迹沦言废，蔑记於竹素者，焉可单书。绍乾维，建徽号，流风声，被丝管，自无怀以来，可传而不朽者，七十有四君。罔仁厚而道灭，鲜义浇而德宣，钟律之先，旷世绵绝，难得而闻。《丘》、《索》著明者，尚有遗炳。故《易》称先天弗违，后天奉时。盖陶唐姚姒商姬之主，莫不由斯道也。是以风化大洽，光熙於后。炎汉二帝，亦踵曩则，因百姓之心，听舆人之颂，龙驾帝服，镂玉梁甫，昌言明称，告成上灵。况大宋表祥唐虞，受终素德，山龙启符，金玉显瑞，异采腾於轸墟，紫烟蔼於邦甸，锡冕兆九五之征，文豹赴天历之会。诚二祖之幽庆，圣后之冥休。道冠轩、尧，惠深亭毒。而犹执冲约，未言封禅之事，四海窃以恧焉。臣闻惟皇配极，惟帝祀天，故能上稽乾式，照临黔首，协和穹昊，膺兹多福。高祖武皇帝明并日月，光振八区，拯已溺之晋，济横流之世，拨乱宁民，应天受命，鸿徽洽於海表，威棱震乎沙外。太祖文皇帝体圣履仁，述业兴礼，正乐颂，作象历，明达通於神祇，玄泽被乎上下。仁孝命世，睿武英挺，遭运屯否，三才湮灭，乃龙飞五洲，凤翔九江，身先八百之期，断出人鬼之表，庆烟应高牙之建，风耀符发迹之辰，亲翦凶逆，躬清昏壒，天地革始，夫妇更造，岂与彼承业继绪，拓复禹迹，车一其轨，书罔异文者，同年而议哉。今龙麟已至，凤皇已仪，比李已实，灵茅已茂，雕气降雾於宫榭，珍露呈味於禁林，嘉禾积穗於殿甍，连理合干於园御，皆耀质离宫，植根兰囿。至夫霜毫玄文，素翮赪羽，泉河山岳之瑞，草木金石之祥，方畿憬涂之谒，抗驿绝祖之奏，彪炳杂沓，粤不可胜言。太平之应，兹焉富矣。宜其从天人之诚，遵先王之则，备万乘，整法驾，修封泰山，瘗玉岱趾，延乔、松於东序，诏韩、岐於西厢，麾天阍，使启关，谒紫宫，朝太一，奏《钧天》，咏《云门》，赞扬幽奥，超声前古，岂不盛哉。伏愿时命宗伯，具兹典度”诏曰“太宰表如此。昔之盛王，永保鸿名，常为称首，由斯道矣。朕遭家多难，入纂绝业，德薄勋浅，鉴寐崩愧。顷麟凤表祯，茅禾兼瑞，虽符祥显见，恧乎犹深，庶仰述先志，拓清中宇，礼祇谒神，朕将试哉”

四年四月辛亥，有司奏曰：

臣闻崇号建极，必观俗以树教。正位居体，必采世以立言。是以重代列圣，咸由厥道。玄勋上烈，融章未分，鸣光委绪，歇而罔臧。若其显谥略腾轨，则系缀声采，征略闻听。爰洎姬、汉，风流尚存，遗芬余荣，绵映纪纬。虽年绝世祀，代革精华，可得腾金彩，奏玉润，镂迹以熏今，镌德以丽远。而四望埋禋歌之礼，日观弛修封之容，岂非神明之业难崇，功基之迹易泯。自兹以降，讫於季末，莫不欲英弘徽位，详固洪声。岂徒深默修文，渊幽驭世而已。谅以縢非虚奏，书匪妄埋，击雨恕神，淳荫复树，安得紫坛肃祗，竹宫载伫，散火投郊，流星奔座。宝纬初基，厌灵命历，德振弛维，功济沦象，玄浸纷流，华液幽润，规存永驭，思详树远。

太祖文皇帝以启遘泰运，景望震凝，采乐调风，集礼宣度，祖宗相映，轨迹重晖。圣上韫箓蕃河，伫翔衡汉，金波掩照，华耀停明，运动时来，跃飞风举，澄氛海、岱，开景中区，歇神还灵，颓天重耀，储正凝位於兼明，哀岳蕃华於元列。故以祥映昌基，系发篆素。重以班朝待典，饰令详仪，纂综沦芜，搜腾委逸，奏玉郊宫，禋珪玄畤，景集天庙，脉壤祥农，节至昕阳，川丘夙礼，纲威巡止，表绥中甸，史流其咏，民挹其风。於是涵迹视阴，振声威响，历代之渠，沉□望内，安侯之长，贤王入侍，殊生诡气，奉俗还乡，羽族卉仪，怀音革状，边帛绝书，权光弛烛。天岱发灵，宗河开宝，崇丘沦鼎，振采泗渊，云皇王岳，摛藻□汉，并角即音，栖翔禁御，衮甲霜味，翾舞川肆，荣泉流镜，后昭河源，故以波沸外关，云蒸内泽。若其雪趾青毳，玄文朱彩，日月郊甸，择木弄音，重以荣露腾轩，萧云掩阁，镐颍孳萌，移华渊禁，山舆伫衡，云鹣竦翼，海鲽泳流，江茅吐荫。校书之列，仰笔以饰辞，济、代之蕃，献邑以待礼。岂非神勰气昌，物瑞云照，蒱轩龟轸，□泉淳芳。

太宰江夏王臣义恭咀道遵英，抽奇丽古，该润图史，施详载，表以功懋往初，德耀炎、昊，升文中岱，登牒天关，耀冠荣名，摛振声号。而道谦称首，礼以虚挹，将使玄祇缺观，幽瑞乖期，梁甫无盛德之容，介丘靡声闻之响。加穷泉之野，献八代之驷，交木之乡，奠绝金之楛，肃灵重表，珍符兼贶。伏惟陛下谟详渊载，衍属休章，依征圣灵，润色声业，诹辰稽古，肃齐警列，儒僚展采，礼官相仪，悬蕤动音，洪钟竦节，阳路整卫，正途清禁。於是绩环佩，端玉藻，鸣凤伫律，腾驾流文，间彩比象之容，昭明纪数之服。徽焯天阵，容藻神行，翠盖怀阴，羽华列照。乃诏联事掌祭，宾客赞仪，金支宿县，镛石润响。命五神以相列，辟九关以集灵，警卫兵而开云，先雨祇以洒路。霞凝生阙，烟起成宫，台冠丹光，坛浮素霭。尔乃临中坛，备盛礼，天降祥锡，寿固皇根，谷动神音，山传称响。然后辨年问老，陈诗观俗，归荐告神，奉遗清庙。光美之盛，彰乎万古。渊祥之烈，溢乎无穷。岂不盛欤。

臣等生接昌辰，肃懋明世，束教管闻，未足言道。且章志湮微，代往沦绝，拘采遗文，辩明训诰□□□□簉访邹、鲁，草縢书堙玉之礼，具竦石绳金之仪，和芝润瑛，镌玺乾封。惧弗轨属上徽，辉当王则。谨奉仪注以闻。

诏曰“天生神物，昔王称愧，况在寡德，敢当鸿贶。今文轨未一，可停此奏”

汉献帝建安十八年五月，以河北十郡封魏武帝为魏公。是年七月，始建宗庙於邺，自以诸侯礼立五庙也。后虽进爵为王，无所改易。延康元年，文帝继王位。七月，追尊皇祖为太王，丁夫人曰太王后。黄初元年十一月受禅，又追尊太王曰太皇帝，皇考武王曰武皇帝。明帝太和三年六月，又追尊高祖大长秋曰高皇，夫人吴氏曰高皇后，并在邺庙庙所祠。则文帝之高祖处士、曾祖高皇、祖太皇帝共一庙。考太祖武皇帝特一庙百世不毁，然则所祠止於亲庙四室也。至明帝太和三年十一月，洛京庙成，则以亲尽迁处士主，置园邑，使令丞奉荐。而使行太傅太常韩暨、行太常宗正曹恪持节迎高皇以下神主共一庙，犹为四室而已。至景初元年六月，群公有司始更奏定七庙之制，曰“大魏三圣相承，以成帝业。武皇帝肇建洪基，拨乱夷险，为魏太祖。文皇帝继天革命，应期受禅，为魏高祖。上集成大命，清定华夏，兴制礼乐，宜为魏烈祖”更於太祖庙北为二祧，其左为文帝庙，号曰高祖，昭祧，其右拟明帝号曰烈祖，穆祧。三祖之庙，万世不毁，其余四庙，亲尽迭迁，一如周后稷、文、武庙祧之礼。孙盛《魏氏春秋》曰“夫谥以表行，庙以存容，皆於既殁然后著焉。所以原始要终，以示百世者也。未有当年而逆制祖宗，未终而豫自尊显。昔华乐以厚敛致讥，周人以豫凶违礼，魏之群司，於是乎失正矣”

文帝甄后赐死，故不列庙。明帝即位，有司奏请追谥曰文昭皇后，使司空王朗持节奉策告祠於陵。三公又奏曰“自古周人始祖后稷，又特立庙以祀姜嫄。今文昭皇后之於后嗣，圣德至化，岂有量哉。夫以皇家世妃之尊，神灵迁化，而无寝庙以承享祀，非以报显德，昭孝敬也。稽之古制，宜依周礼，先妣别立寝庙”奏可。以太和元年二月，立庙於邺。四月，洛邑初营宗庙，掘地得玉玺方一寸九分，其文曰“天子羡思慈亲”明帝为之改容，以太牢告庙。至景初元年十二月己未，有司又奏文昭皇后立庙京师，永传享祀。乐舞与祖庙同，废邺庙。

魏文帝黄初二年六月，以洛京宗庙未成，乃祠武帝於建始殿，亲执馈奠如家人礼。何承天曰“案礼，将营宫室，宗庙为先。庶人无庙，故祭於寝。帝者行之，非礼甚矣”

汉献帝延康元年七月，魏文帝幸谯，亲祠谯陵，此汉礼也。汉氏诸陵皆有园寝者，承秦所为也。说者以为古前庙后寝，以象人君前有朝后有寝也。庙以藏主，四时祭祀，寝有衣冠象生之具以荐新。秦始出寝起於墓侧，汉因弗改。陵上称寝殿，象生之具，古寝之意也。及魏武帝葬高陵，有司依汉，立陵上祭殿。至文帝黄初三年，乃诏曰“先帝躬履节俭，遗诏省约。子以述父为孝，臣以系事为忠。古不墓祭，皆设於庙。高陵上殿屋皆毁坏，车马还厩，衣服藏府，以从先帝俭德之志”及文帝自作终制，又曰“寿陵无立寝殿，造园邑”自后至今，陵寝遂绝。

孙权不立七庙，以父坚尝为长沙太守，长沙临湘县立坚庙而已。权既不亲祠，直是依后汉奉南顿故事，使太守祠也。坚庙又见尊曰始祖庙，而不在京师。又以民人所发吴芮冢材为屋，未之前闻也。於建邺立兄长沙桓王策庙於朱爵桥南。权疾，太子所祷，即策庙也。权卒，子亮代立。明年正月，於宫东立权庙曰太祖庙，既不在宫南，又无昭穆之序。

及孙皓初立，追尊父和曰文皇帝。皓先封乌程侯，即改葬和於乌程西山，号曰明陵，置园邑二百家。於乌程立陵寝，使县令丞四时奉祠。宝鼎元年，遂於乌程分置吴兴郡，使太守执事。有司寻又言宜立庙京邑。宝鼎二年，遂更营建，号曰清庙。遣守丞相孟仁、太常姚信等备官僚中军步骑，以灵舆法驾迎神主於明陵，亲引仁拜送於庭。比仁还，中吏手诏日夜相继，奉问神灵起居动止。巫觋言见和被服颜色如平日，皓悲喜，悉召公卿尚书诣皞下受赐。灵舆当至，使丞相陆凯奉三牲祭於近郊。皓於金城外露宿。明日，望拜於东门之外，又拜庙荐飨。比七日，三祭，倡伎昼夜娱乐。有司奏“祭不欲数，数则黩，宜以礼断情”然后止。

刘备章武元年四月，建尊号於成都。是月，立宗庙，祫祭高祖已下。备绍世而起，亦未辨继何帝为祢，亦无祖宗之号。刘禅面缚，北地王谌哭於昭烈之庙，此则备庙别立也。

魏元帝咸熙元年，增封晋文帝进爵为王，追命舞阳宣文侯为晋宣王，忠武侯为晋景王。是年八月，文帝崩，谥曰文王。武帝泰始元年十二月丙寅，受禅。丁卯，追尊皇祖宣王为宣皇帝，伯考景王为景皇帝，考文王为文皇帝，宣王妃张氏为宣穆皇后，景王夫人羊氏为景皇后。二年正月，有司奏天子七庙，宜如礼营建。帝重其役，诏宜权立一庙。於是君臣奏议“上古清庙一宫，尊远神祇，逮至周室，制为七庙，以辨宗祧。圣旨深弘，远迹上世，敦崇唐、虞。舍七庙之繁华，遵一宫之尊远。昔舜承尧禅，受终文祖，遂陟帝位，盖三十载，月正元日，又格於文祖。此则虞氏不改唐庙，因仍旧宫。可依有虞氏故事，即用魏庙”奏可。於是追祭征西将军、豫章府君、颍川府君、京兆府君，与宣皇帝、景皇帝、文皇帝为三昭三穆。是时宣皇未升，太祖虚位，所以祠六世与景帝为七庙，其礼则据王肃说也。七月，又诏曰“主者前奏就魏旧庙，诚亦有准。然於祗奉神明，情犹未安。宜更营造，崇正永制”於是改创宗庙。十一月，追尊景帝夫人夏侯氏为景怀皇后。

太康元年，灵寿公主修丽祔於太庙，周、汉未有其准。魏明帝则别立庙，晋又异魏也。六月，因庙陷当改治。群臣又议奏曰“古者七庙异所，自宜如礼”诏又曰“古虽七庙，自近代以来，皆一庙七室，於礼无废，於情为叙，亦随时之宜也。其便仍旧”至十年，乃更改筑於宣阳门内，穷壮极丽。然坎位之制，犹如初尔。庙成，帝率百官迁神主於新庙，自征西以下，车服导从，皆如帝者之仪。挚虞之议也。至世祖武皇帝崩，则迁征西。及惠帝崩，又迁豫章。而惠帝世，愍怀太子、太子二子哀太孙臧、冲太孙尚并祔庙。元帝世，怀帝殇太子又被庙，号为阴室四殇。怀帝初，又策谥武帝杨后曰武悼皇后，改葬峻阳陵侧。别立弘训宫，不列於庙。元帝既即尊位，上继武帝，於礼为祢，如汉光武上继元帝故事也。是时西京神主堙灭虏庭，江左建庙，皆更新造。寻以登怀帝之主，又迁颍川。位虽七室，其实五世，盖从刁协，以兄弟为世数故也。於时百度草创，旧礼未备，三祖毁主，权居别室。太兴三年，将登愍帝之主，於是乃定更制，还复豫章、颍川二主於昭穆之位，以同惠帝嗣武帝故事。而惠、怀、愍三帝自从《春秋》尊尊之义，在庙不替也。至元帝崩，则豫章复迁。然元帝神位，犹在愍帝之下，故有坎室者十也。至明帝崩，而颍川又迁，犹十室也。於时续广太庙，故三迁主并还西储，名之曰祧，以准远庙。

成帝咸和三年，苏峻覆乱京都，温峤等入伐，立行庙於白石，告先帝先后曰“逆臣苏峻，倾覆社稷，毁弃三正，污辱海内。臣亮等手刃戎首，龚行天罚。惟中宗元皇帝、肃祖明皇帝、明穆皇后之灵，降鉴有罪，剿绝其命，翦此群凶，以安宗庙。臣等虽陨首摧躯，犹生之年”咸康七年五月，始作武悼皇后神主，祔於庙，配飨世祖。成帝崩而康帝承统，以兄弟一世，故不迁京兆，始十一室也。康帝崩，京兆迁入西储，同谓之祧，如前三祖迁主之礼。故正室犹十一也。穆帝崩而哀帝、海西并为兄弟，无所登降。咸安之初，简文皇帝上继元皇帝，世秩登进。於是颍川、京兆二主，复还昭穆之位。至简文崩，颍川又迁。孝武皇帝太元十六年，改作太庙，殿正室十六间，东西储各一间，合十八间。栋高八丈四尺，堂基长三十九丈一尺，广十丈一尺。堂集方石，庭以砖。尊备法驾，迁神主於行庙。征西至京兆四主，及太子太孙，各用其位之仪服。四主不从帝者之仪，是与太康异也。诸主既入庙，设脯醢之奠。及新庙成，帝主还室，又设脯醢之奠。十九年二月，追尊简文母会稽太妃郑氏为简文皇帝宣太后，立庙太庙道西。及孝武崩，京兆又迁，如穆帝之世四祧故事。安帝隆安四年，以孝武母简文李太后、帝母宣德陈太后祔於宣郑太后之庙。

元兴三年三月，宗庙神主在寻阳，已立新主於太庙，权告义事。四月，辅国将军何无忌奉送神主还。丙子，百官拜迎於石头。戊寅，入庙。安帝崩，未及禘，而天禄终焉。

宋武帝初受晋命为宋王，建宗庙於彭城，依魏、晋故事，立一庙。初祠高祖开封府君、曾祖武原府君、皇祖东安府君、皇考处士府君、武敬臧后，从诸侯五庙之礼也。既即尊位，及增祠七世右北平府君、六世相国掾府君为七庙。永初初，追尊皇考处士为孝穆皇帝，皇妣赵氏为穆皇后。三年，孝懿萧皇后崩，又祔庙。高祖崩，神主升庙，犹从昭穆之序，如魏、晋之制，虚太祖之位也。庙殿亦不改构，又如晋初之因魏也。文帝元嘉初，追尊所生胡婕妤为章皇太后，立庙西晋宣太后地。孝武昭太后、明帝宣太后并祔章太后庙。

晋元帝太兴三年正月乙卯，诏曰“吾虽上继世祖，然於怀、愍皇帝，皆北面称臣。今祠太庙，不亲执觞酌，而令有司行事，於情礼不安。可依礼更处”太常华恒议“今圣上继武皇帝，宜准汉世祖故事，不亲执觞爵”又曰“今上承继武帝，而庙之昭穆，四世而已。前太常贺循、博士傅纯以为惠、怀及愍宜别立庙。然臣愚谓庙室当以客主为限，无拘常数。殷世有二祖三宗，若拘七室，则当祭祢而已。推此论之，宜还复豫章、颍川，全祠七庙之礼”骠骑长史温峤议“凡言兄弟不相入庙，既非礼文。且光武奋剑振起，不策名於孝平，豫神其事，以应九世之谶。又古不共庙，故别立焉。今上以策名而言，殊於光武之事，躬奉烝尝，於经既正，於情又安矣。太堂恒欲还二府君以全七世，峤谓是宜”骠骑将军王导从峤议。峤又曰“其非子者，可直言皇帝敢告某皇帝。又若以一帝为一世，则不祭祢，反不及庶人”於是帝从峤议，悉施用之。孙盛《晋春秋》曰“《阳秋传》云，臣子一例也。虽继君位，不以后尊，降废前敬。昔鲁僖上嗣庄公，以友於长幼而升之，为逆。准之古义，明诏是也”

穆帝永和二年七月，有司奏“十月殷祭，京兆府君当迁祧室。昔征西、豫章、颍川三府君毁主，中兴之初，权居天府，在庙门之西。咸康中，太常冯怀表续奉还於西储夹室，谓之为祧，疑亦非礼。今京兆迁入，是为四世远祖，长在太祖之上。昔周室太祖世远，故迁有所归。今晋庙宣皇为主，而四祖居之，是屈祖就孙也。殷祫在上，是代太祖也”领司徒蔡谟议“四府君宜改筑别室，若未展者，当入就太庙之室。人莫敢卑其祖，文、武不先不窋。殷祭之日，征西东面，处宣皇之上。其后迁庙之主，藏於征西之祧，祭荐不绝”护军将军冯怀表议“《礼》，无庙者，为坛以祭。可别立室藏之，至殷禘，则祭於坛也”辅国将军谯王司马无忌等议“诸儒谓太王王季迁主藏於文、武之祧，如此，府君迁主，宜在宣皇帝庙中。然今无寝室，宜变通而改筑。又殷祫太庙，征西东面”尚书郎孙绰与无忌议同，曰“太祖虽位始九五，而道以从畅，赞人爵之尊，笃天伦之道，所以成教本而光百代也”尚书郎徐禅议“《礼》，去祧为坛，去坛为鸑，岁祫则祭之。今四祖迁主，可藏之石室。有祷则祭於坛鸑”又遣禅至会稽访处士虞喜。喜答曰“汉世韦玄成等以毁主瘗於园。魏朝议者云应埋两阶之间。且神主本在太庙，若今别室而祭，则不如永藏。又四君无追号之礼，益明应毁而无祭”於是抚军将军会稽王司马昱、尚书刘劭等奏“四祖同居西祧，藏主石室，禘祫乃祭，如先朝旧仪”时陈留范宣兄子问此礼。宣答曰“舜庙所祭，皆是庶人。其后世远而毁，不居舜上，不序昭穆。今四君号犹依本，非以功德致礼也。若依虞主之瘗，则犹藏子孙之所。若依夏主之埋，则又非本庙之阶。宜思其变，别筑一室，亲未尽则禘祫，处宣帝之上。亲尽则无缘下就子孙之列”其后太常刘遐等同蔡谟议。博士张凭议“或疑陈於太祖者，皆其后毁之主。凭案古义，无别前后之文也。禹不先鲧，则迁主居太祖之上，亦可无疑矣”

安帝义熙九年四月，将殷祭，诏博议迁毁之礼。大司马琅邪王司马德文议“泰始之初，虚太祖之位，而缘情流远，上及征西，故世尽则宜毁，而宣皇帝正太祖之位。又汉光武帝移十一帝主於洛邑，则毁主不没，理可推矣。宜从范宣之言，筑别室以居四府君之主，永藏而不祀也”大司农徐广议“四府君尝处庙室之首，歆率土之祭。若埋之幽壤，於情理未必咸尽。谓可迁藏西储，以为远祧，而禘飨永绝也”太尉谘议参军袁豹议“仍旧无革。殷祠犹及四府君，情理为允”祠部郎臧焘议“四府君之主，享祀礼废，则亦神所不依。宜同虞主之瘗埋矣”时高祖辅晋，与大司马议同。须后殷祀行事改制。

晋孝武帝太元十二年五月壬戌，诏曰“昔建太庙，每事从俭约，思与率土，致力备礼。又太祖虚位，明堂未建。郊祀，国之大事，而稽古之制阙然。便可详议”祠部郎徐邈议“圆丘郊祀，经典无二，宣皇帝尝辨斯义。而检以圣典，爰及中兴，备加研极，以定南北二郊，诚非异学所可轻改也。谓仍旧为安。武皇帝建庙，六世三昭三穆，宣皇帝创基之主，实惟太祖，亲则王考，四庙在上，未及迁世，故权虚东向之位也。兄弟相及，义非二世，故当今庙祀，世数未足，而欲太祖正位，则违事七之义矣。又《礼》曰庶子王亦禘祖立庙。盖谓支胤授位，则亲近必复。京兆府君於今六世，宜复立此室，则宣皇未在六世之上，须前世既迁，乃太祖位定尔。京兆迁毁，宜藏主於石室。虽禘祫犹弗及。何者。传称毁主升合乎太祖，升者自下之名，不谓可降尊就卑也。太子太孙阴室四主，储嗣之重，升祔皇祖所配之庙，世远应迁，然后从食之孙，与之俱毁。明堂圆方之制，纲领已举，不宜阙配帝之祀。且王者以天下为家，未必一邦，故周平、光武无废於二京也。周公宗祀文王，汉明配以世祖，自非惟新之考，孰配上帝”邈又曰“明堂所配之神，积疑莫辨。按《易》，殷荐上帝，以配祖考。祖考同配，则上帝亦为天，而严父之义显。《周礼》，旅上帝者有故，告天与郊祀常礼同用四圭，故并言之。若上帝者五帝，经文何不言祀天旅五帝，祀地旅四望乎。人帝之与天帝，虽天人之通谓，然五方不可言上帝，诸侯不可言大君也。书无全证，而义容彼此，故太始、太康二纪之间，兴废迭用矣”侍中车胤议同。又曰“明堂之制，既其难详。且乐主於和，礼主於敬，故质文不同，音器亦殊。既茅茨广厦，不一其度，何必守其形范，而不知弘本顺民乎。九服咸宁，河朔无尘，然后明堂辟雍，可崇而修之”中书令王珉意与胤同。太常孔汪议“太始开元，所以上祭四府君，诚以世数尚近，可得飨祠，非若殷、周先世，王迹所因也。向使京兆尔时在七世之外，自当不祭此四王。推此知既毁之后，则殷禘所绝矣”吏部郎王忱议“明堂则天象地，仪观之大，宜俟皇居反旧，然后修之”骠骑将军会稽王司马道子、尚书令谢石意同忱议，於是奉行，一无所改。

晋安帝义熙二年六月，白衣领尚书左仆射孔安国启云“元兴三年夏，应殷祠。昔年三月，皇舆旋轸。其年四月，便应殷，而太常博士徐乾等议云：应用孟秋。台寻校自太和四年相承皆用冬夏，乾等既伏应孟冬，回复追明孟秋非失。御史中丞范泰议：今虽既祔之后，得以烝尝，而无殷荐之比。太元二十一年十月应殷，烈宗以其年九月崩。至隆安三年，国家大吉，乃修殷事。又礼有丧则废吉祭，祭新主於寝。今不设别寝，既祔，祭於庙。故四时烝尝，以寄追远之思，三年一禘，以习昭穆之序，义本各异。三年丧毕，则合食太祖，遇时则殷，无取於限三十月也。当是内台常以限月成旧。就如所言，有丧可殷。隆安之初，果以丧而废矣。月数少多，复迟速失中。至於应寝而修，意所未譬”安国又启“范泰云：今既祔，遂祭於庙，故四时烝尝。如泰此言，殷与烝尝，其本不同。既祔之后，可亲烝尝而不得亲殷也。太常刘瑾云：章后丧未一周，不应祭。臣寻升平五年五月，穆皇帝崩，其年七月，山陵，十月，殷。兴宁三年二月，哀皇帝崩，太和元年五月，海西夫人庾氏薨，时为皇后，七月，葬，十月，殷。此在哀皇再周之内，庾夫人既葬之后，二殷策文见在庙。又文皇太后以隆安四年七月崩，陛下追述先旨，躬服重制，五年十月，殷。再周之内，不以废事。今以小君之哀，而泰更谓不得行大礼。臣寻永和十年至今五十余载，用三十月辄殷，皆见於注记，是依礼，五年再殷。而泰所言，非真难臣，乃以圣朝所用，迟速失中。泰为宪司，自应明审是非，群臣所启不允，即当责失奏弹，而愆堕稽停，遂非忘旧。请免泰、瑾官”丁巳，诏皆白衣领职。於是博士徐乾皆免官。

初，元兴三年四月，不得殷祠进用十月，计常限，则义熙三年冬又当殷。若更起端，则应用来年四月。领司徒王谧、丹阳尹孟昶议“有非常之庆，必有非常之礼。殷祭旧准不差，盖施於经常尔。至於义熙之庆，经古莫二，虽曰旋幸，理同受命。愚谓理运惟新，於是乎始。宜用四月”中领军谢混、太常刘瑾议“殷无定日，考时致敬，且礼意尚简。去年十月祠，虽於日有差，而情典允备，宜仍以为正”太学博士徐乾议“三年一祫，五年一禘，经传记籍，不见补殷之文”员外散骑侍郎领著作郎徐广议“寻先事，海西公泰和六年十月，殷祠。孝武皇帝宁康二年十月，殷祠。若依常去前三十月，则应用四月也。於时盖当有故，而迁在冬，但未详其事。太元元年十月殷祠，依常三十月，则应用二年四月也。是追计辛未岁十月，来合六十月而再殷。何邵甫注《公羊传》云，祫从先君来，积数为限。自僖八年至文二年，知为祫祭。如此，履端居始，承源成流，领会之节，远因宗本也。昔年有故推迁，非其常度。宁康、太元前事可依。虽年有旷近之异，然追计之理同矣。愚谓从复常次者，以推归正之道也”左丞刘润之等议“太元元年四月应殷，而礼官堕失，建用十月。本非正期，不应即以失为始也。宜以反初四月为始。当用三年十月”尚书奏从王谧议，以元年十月为始也。

宋孝武帝孝建元年十二月戊子，有司奏“依旧今元年十月是殷祠之月，领曹郎范泰参议，依永初三年例，须再周之外殷祭。寻祭再周来二年三月，若以四月殷，则犹在禫内”下礼官议正。国子助教苏玮生议“案《礼》，三年丧毕，然后祫於太祖。又云三年不祭，唯天地社稷，越绋行事。且不禫即祭，见讥《春秋》。求之古礼，丧服未终，固无祼享之义。自汉文以来，一从权制，宗庙朝聘，莫不皆吉。虽祥禫空存，无綅缟之变，烝尝荐祀，不异平日。殷祠礼既弗殊，岂独以心忧为碍”太学博士徐宏议“三年之丧，虽从权制，再周祥变，犹服缟素，未为纯吉，无容以祭。谓来四月，未宜便殷，十月则允”太常丞臣朱膺之议“《虞礼》云：中月而禫，是月也吉祭，犹未配。谓二十七月既禫祭，当四时之祭日，则未以其妃配，哀未忘也。推此而言，未禫不得祭也。又《春秋》闵公二年，吉禘於庄公。郑玄云：闵公心惧於难，务自尊成以厌其祸，凡二十二月而除丧，又不禫。云又不禫，明禫内不得禘也。案王肃等言於魏朝云，今权宜存古礼，俟毕三年。旧说三年丧毕，遇禘则禘，遇祫则祫。郑玄云：禘以孟夏，祫以孟秋。今相承用十月。如宏所上《公羊》之文，如为有疑，亦以鲁闵设服，因言丧之纪制尔。何必全许素冠可吉禘。纵《公羊》异说，官以礼为正，亦求量宜”郎中周景远参议“永初三年九月十日奏傅亮议：权制即吉，御世宜尔。宗庙大礼，宜依古典。则是皇宋开代成准。谓博士徐宏、太常丞朱膺之议用来年十月殷祠为允”诏可。

宋殷祭皆即吉乃行。大明七年二月辛亥，有司奏“四月应殷祠，若事中未得为，得用孟秋与不”领军长史周景远议“案《礼记》云：天子祫禘祫尝祫烝。依如礼文，则夏秋冬三时皆殷，不唯用冬夏也。晋义熙初，仆射孔安国启议，自泰和四年相承殷祭，皆用冬夏。安国又启，永和十年至今五十余年，用三十月辄殷祠。博士徐乾据《礼》难安国。乾又引晋咸康六年七月殷祠，是不专用冬夏。於时晋朝虽不从乾议，然乾据礼及咸康故事，安国无以夺之。今若以来四月未得殷祠，迁用孟秋，於礼无违。参议据礼有证，谓用孟秋为允”诏可。

晋武帝咸宁五年十一月己酉，弘训羊太后崩，宗庙废一时之祀，天地明堂去乐，且不上胙。升平五年十月己卯，殷祠，以穆帝崩后，不作乐。初，永嘉中，散骑常侍江统议曰“《阳秋》之义，去乐卒事”是为吉祭有废乐也，故升平末行之。其后太常江逌表“穆帝山陵之后十月殷祭，从太常丘夷等议，撤乐。逌寻详今行汉制，无特祀之别。既入庙吉禘，何疑於乐”

史臣曰：闻乐不怡，故申情於遏密。至於谅暗夺服，虑政事之荒废，是以乘权通以设变，量轻重而降屈。若夫奏音之与寝声，非有损益於机务，纵复回疑於两端，固宜缘恩而从戚矣。宋世国有故，庙祠皆悬而不乐。

