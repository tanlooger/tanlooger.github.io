---
---
---
title: 卷三十·志第二十·五行一
---

○五行一

昔八卦兆而天人之理著，九畴序而帝王之应明。虽可以知从德获自天之祐，违道陷神听之罪，然未详举征效，备考幽明，虽时列鼎雉庭谷之异，然而未究者众矣。至於鉴悟后王，多有所阙。故仲尼作《春秋》，具书祥眚，以验行事。是则九畴陈其义於前，《春秋》列其效於后也。逮至伏生创纪《大传》，五行之体始详。刘向广演《洪范》，休咎之文益备。故班固斟酌《经》、《传》，详纪条流，诚以一王之典，不可独阙故也。夫天道虽无声无臭，然而应若影响，天人之验，理不可诬。司马彪纂集光武以来，以究汉事。王沈《魏书》志篇阙，凡厥灾异，但编帝纪而已。自黄初以降，二百余年，览其灾妖，以考之事，常若重规沓矩，不谬前说。又高堂隆、郭景纯等，据经立辞，终皆显应。阙而不序，史体将亏。今自司马彪以后，皆撰次论序，斯亦班固远采《春秋》，举远明近之例也。又按言之不从，有介虫之孽，刘歆以为毛虫。视之不明，有蠃虫之孽，刘歆以为羽虫。按《月令》，夏虫羽，秋虫毛，宜如歆说，是以旧史从之。五行精微，非末学所究。凡已经前议者，并即其言以释之。未有旧说者，推准事理，以俟来哲。

《五行传》曰“田猎不宿，饮食不享，出入不节，夺民农时，及有奸谋，则木不曲直，谓木失其性而为灾也”又曰“貌之不恭，是谓不肃。厥咎狂，厥罚恒雨，厥极恶。时则有服妖，时则有龟孽，时则有鸡祸，时则有下体生上之疴，时则有青眚、青祥。惟金沴木”班固曰“盖工匠为轮矢者多伤败，及木为变怪”皆为不曲直也。

木不曲直：

魏文帝黄初六年正月，雨，木冰。按刘歆说，木不曲直也。刘向曰“冰者阴之盛，木者少阳，贵臣象也。此人将有害，则阴气胁木，木先寒，故得雨而冰也”是年六月，利成郡兵蔡方等杀太守徐质，据郡反，多所胁略，并聚亡命。遣二校尉与青州刺史共讨平之。太守，古之诸侯，贵臣有害之应也。一说以木冰为甲兵之象。是岁，既讨蔡方。又八月，天子自将以舟师征吴，戎卒十余万，连旍数百里，临江观兵。

晋元帝太兴三年二月辛未，雨，木冰。后二年，周顗、戴渊、刁协、刘隗皆遇害，与《春秋》同事，是其应也。一曰，是后王敦攻京师，又其象也。

晋穆帝永和八年正月乙巳，雨，木冰。是年，殷浩北伐。明年，军败。十年，废黜。又曰，荀羡、殷浩北伐，桓温入关之象也。

晋孝武帝太元十四年十二月乙巳，雨，木冰。明年二月，王恭为北蕃。八月，庾楷为西蕃。九月，王国宝为中书令，寻加领军将军。十七年，殷仲堪为荆州。虽邪正异规，而终同摧灭，是其应也。一曰，苻坚虽败，关、河未一，丁零鲜卑，侵略司、兖，窦扬胜扇逼梁、雍，兵役不已，又其象也。

吴孙亮建兴二年，诸葛恪征淮南，行后，所坐听事栋中折。恪妄兴征役，夺民农时，作为邪谋，伤国财力，故木失其性，致毁折也。及旋师而诛灭，於《周易》又为栋桡之凶也。

晋武帝太康五年五月，宣帝庙地陷梁折。八年正月，太庙殿又陷，改作庙，筑基及泉。其年九月，遂更营新庙，远致名材，杂以铜柱。陈勰为匠，作者六万人。十年四月，乃成。十一月庚寅，梁又折。按地陷者，分离之象。梁折者，木不曲直也。孙盛曰：於时后宫殿有孽火，又庙梁无故自折。先是帝多不豫，益恶之。明年，帝崩，而王室频乱，遂亡天下。

晋惠帝太安二年，成都王颖使陆机率众向京师，击长沙王乂。军始引而牙竿折，俄而战败，机被诛。颖寻奔溃，卒赐死。初，河间王颙谋先诛长沙，废太子，立颖。长沙知之，诛其党卞粹等，故颖来伐。机又以颖得遐迩心，将为汉之代王，遂委质於颖，为犯从之将。此皆奸谋之罚，木不曲直也。

王敦在武昌，铃下仪仗生华如莲花状，五六日而萎落，此木失其性而为变也。干宝曰“铃合，尊贵者之仪。铃下，主威仪之官。今狂花生於枯木，又在铃合之间，言威仪之富，荣华之盛，皆如狂花之发，不可久也”其后终以逆命，没又加戮，是其应也。一说此花孽也，於《周易》为“枯杨生华”。

桓玄始篡，龙旗竿折。玄田猎出入，不绝昏夜，饮食恣奢，土水妨农，又多奸谋，故木失其性也。夫旗所以拟三辰，章著明也。旗竿之折，高明去矣。在位八十日而败。

宋明帝泰始二年五月丙午，南琅邪临沂黄城山道士盛道度堂屋一柱自然，夜光照室内。此木失其性也。或云木腐自光。废帝升明元年，吴兴余杭舍亭禾蕈树生李实。禾蕈树，民间所谓胡颓树。

貌不恭：

魏文帝居谅暗之始，便数出游猎，体貌不重，风尚通脱。故戴凌以直谏抵罪，鲍勋以迕旨极刑。天下化之，咸贱守节，此貌之不恭也。是以享国不永，后祚短促。《春秋》鲁君居丧不哀，在戚而有嘉容，穆叔谓之不度，后终出奔。盖同事也。

魏尚书邓飏，行步弛纵，筋不束体，坐起倾倚，若无手足。此貌之不恭也。管辂谓之鬼躁。鬼躁者，凶终之征。后卒诛死。

晋惠帝元康中，贵游子弟相与为散发倮身之饮，对弄婢妾。逆之者伤好，非之者负讥。希世之士，耻不与焉。盖胡、翟侵中国之萌也。岂徒伊川之民，一被发而祭者乎。晋惠帝元康中，贾谧亲贵，数入二宫，与储君游戏，无降下心。又尝同弈棋争道，成都王颖厉色曰“皇太子，国之储贰，贾谧何敢无礼”谧犹不悛，故及於祸。

齐王冏既诛赵伦，因留辅政，坐拜百官，符敕台府，淫醟专骄，不一朝觐。此狂恣不肃之容也。天下莫不高其功，而虑其亡也。冏终弗改，遂至夷灭。

太元中，人不复著帩头。头者，元首。帩者，令发不垂，助元首为仪饰者也。今忽废之，若人君独立无辅，以至危亡也。其后桓玄篡位。旧为屐者，齿皆达楄上，名曰“露卯”。太元中，忽不彻，名曰“阴卯”。其后多阴谋，遂致大乱。

晋安帝义熙七年，晋朝拜授刘毅世子。毅以王命之重，当设飨宴亲，请吏佐临视。至日，国僚不重白，默拜於厩中。王人将反命，毅方知，大以为恨，免郎中令刘敬叔官。识者怪焉。此堕略嘉礼，不肃之妖也。

陈郡谢灵运有逸才，每出入，自扶接者常数人。民间谣曰“四人挈衣裙，三人捉坐席”是也。此盖不肃之咎，后坐诛。

宋明帝泰始中，幸臣阮佃夫势倾朝廷，室宇豪丽，车服鲜明，乘车常偏向一边，违正立执绥之体。时人多慕效。此亦貌不恭之失也。时偏左之化行，方正之道废矣。

后废帝常单骑游遨，出入市里营寺，未尝御辇。终以殒灭。恒雨：

魏明帝太和元年秋，数大雨，多暴雷电，非常，至杀鸟雀。案杨阜上疏，此恒雨之罚也。时帝居丧不哀，出入弋猎无度，奢侈繁兴，夺民农时，故木失其性而恒雨为灾也。太和四年八月，大雨霖三十余日，伊、洛、河、汉皆溢，岁以凶饑。

孙亮太平二年二月甲寅，大雨震电。乙卯，雪，大寒。案刘歆说，此时当雨而不当大，大雨，恒雨之罚也。於始震电之明日而雪大寒，又恒寒之罚也。刘向以为既已震电，则雪不当复降，皆失时之异也。天戒若曰，为君失时，贼臣将起。先震电而后雪者，阴见间隙，起而胜阳，逆杀之祸将及也。亮不悟，寻见废。此与《春秋》鲁隐同也。

晋武帝泰始六年六月，大雨霖。甲辰，河、洛、沁水同时并溢，流四千九百余家，杀二百余人，没秋稼千三百六十余顷。晋武太康五年七月，任城、梁国暴雨，害豆麦。太康五年九月，南安霖雨暴雪，折树木，害秋稼。魏郡、淮南、平原雨水，伤秋稼。是秋，魏郡、西平郡九县霖雨暴水，霜伤秋稼。

晋惠帝永宁元年十月，义阳、南阳、东海霖雨，淹害秋麦。

晋成帝咸康元年八月乙丑，荆州之长沙攸、醴陵、武陵之龙阳三县，雨水浮漂屋室，杀人，伤损秋稼。宋文帝元嘉二十一年六月，京邑连雨百余日，大水。

孝武帝大明元年正月，京邑雨水。大明五年七月，京邑雨水。大明八年八月，京邑雨水。明帝太始二年六月，京邑雨水。

顺帝升明三年四月乙亥，吴郡桐庐县暴风雷电，扬砂折木，水平地二丈，流漂居民。服妖：

魏武帝以天下凶荒，资财乏匮，始拟古皮弁，裁缣帛为白帢，以易旧服。傅玄曰“白乃军容，非国容也”干宝以为缟素，凶丧之象。帢，毁辱之言也。盖革代之后，攻杀之妖也。初为白帢，横缝其前以别后，名之曰“颜”，俗传行之。至晋永嘉之间，稍去其缝，名“无颜帢”。而妇人束发，其缓弥甚，紒之坚不能自立，发被於额，目出而已。无颜者，愧之言也。覆额者，惭之貌。其缓弥甚，言天下忘礼与义，放纵情性，及其终极，至乎大耻也。永嘉之后，二帝不反，天下愧焉。魏明帝著绣帽，被缥纨半袖，尝以见直臣杨阜。阜谏曰“此於礼何法服邪”帝默然。近服妖也。缥，非礼之色，亵服不贰。今之人主，亲御非法之章，所谓自作孽不可禳也。帝既不享永年，身没而禄去王室，后嗣不终，遂亡天下。

魏明帝景初元年，发铜铸为巨人二，号曰“翁仲”，置之司马门外。案古长人见，为国亡。长狄见临洮，为秦亡之祸。始皇不悟，反以为嘉祥，铸铜人以象之。魏法亡国之器，而於义竟无取焉。盖服妖也。

魏尚书何晏，好服妇人之服。傅玄曰“此服妖也”夫衣裳之制，所以定上下，殊内外也。《大雅》云“玄衮赤舄，钩膺镂锡”歌其文也。《小雅》云“有严有翼，共武之服”咏其武也。若内外不殊，王制失叙，服妖既作，身随之亡。末喜冠男子之冠，桀亡天下。何晏服妇人之服，亦亡其家。其咎均也。

吴妇人之修容者，急束其发，而劘角过於耳。盖其俗自操束大急，而廉隅失中之谓也。故吴之风俗，相驱以急，言论弹射，以刻薄相尚。居三年之丧者，往往有致毁以死。诸葛患之，著《正交论》，虽不可以经训整乱，盖亦救时之作也。孙休后，衣服之制，上长下短，又积领五六而裳居一二。干宝曰“上饶奢，下俭逼，上有余下不足之妖也”至孙皓，果奢暴恣情於上，而百姓雕困於下，卒以亡国。是其应也。

晋兴后，衣服上俭下丰，著衣者皆厌腰盖裙。君衰弱，臣放纵，下掩上之象也。陵迟至元康末，妇人出两裆，加乎胫之上，此内出外也。为车乘者，苟贵轻细，又数变易其形，皆以白蔑为纯，古丧车之遗象。乘者，君子之器，盖君子立心无恒，事不崇实也。干宝曰“及晋之祸，天子失柄，权制宠臣，下掩上之应也。永嘉末，六宫才人，流徙戎、翟，内出外之应也。及天下乱扰，宰辅方伯，多负其任，又数改易，不崇实之应也”

晋武帝泰始后，中国相尚用胡床、貊盘，及为羌煮、貊炙。贵人富室，必置其器，吉享嘉会，皆此为先。太康中，天下又以毡为絈头及络带、衿口，百姓相戏曰，中国必为胡所破也。毡产於胡，而天下以为絈头带身、衿口，胡既三制之矣，能无败乎。干宝曰“元康中，氐、羌反，至於永嘉，刘渊、石勒遂有中都。自后四夷迭据华土，是其应也”

晋武帝太康后，天下为家者，移妇人於东方，空莱北庭，以为园囿。干宝曰“夫王朝南向，正阳也。后北宫，位太阴也。世子居东宫，位少阳也。今居内於东，是与外俱南面也。亢阳无阴，妇人失位而干少阳之象也。贾后谗戮愍怀，俄而祸败亦及”

昔初作履者，妇人圆头，男子方头。圆者，顺从之义，所以别男女也。晋太康初，妇人皆履方头，此去其圆从，与男无别也。太康之中，天下为《晋世宁》之舞，手接杯盘反覆之，歌曰“晋世宁，舞杯盘”夫乐生人心，所以观事。故《记》曰“总干山立，武王之事也。发扬蹈厉，太公之志也。《武》乱皆坐，周、召之治也”又曰“其治民劳者，舞行缀远。其治民逸者，舞行缀近。今接杯盘於手上而反覆之，至危也。杯盘者，酒食之器也。而名曰《晋世宁》者，言晋世之士，偷苟於酒食之间，而其知不及远，晋世之宁，犹杯盘之在手也”

晋惠帝元康中，妇人之饰有五兵佩，又以金、银、玳瑁之属为斧、钺、戈、戟，以当笄囗。干宝曰“男女之别，国之大节，故服物异等，贽币不同。今妇人而以兵器为饰，又妖之大也。遂有贾后之事，终以兵亡天下”

元康中，妇人结发者，既成，以缯急束其环，名曰撷子紒。始自中宫，天下化之。其后贾后果害太子。元康中，天下始相仿为乌杖，以柱掖其后，稍施其錞，住则植之。夫木，东方之行，金之臣也。杖者，扶体之器，乌其头者，尤便用也。必傍柱掖者，傍救之象也。王室多故，而元帝以蕃臣树德东方，维持天下，柱掖之应也。至社稷无主，海内归之，遂承天命，建都江外，独立之应也。

元康末至太安间，江、淮之域，有败编自聚於道，多者或至四五十量。干宝尝使人散而去之，或投林草，或投坑谷。明日视之，悉复如故。民或云见狸衔而聚之，亦未察也。宝说曰“夫编者，人之贱服，最处於下，而当劳辱，下民之象也。败者，疲毙之象也。道者，地理四方，所以交通王命所由往来也。故今败编聚於道者，象下民罢病，将相聚为乱，绝四方而壅王命之象也。在位者莫察。太安中，发壬午兵，百姓嗟怨。江夏男子张昌遂首乱荆楚，从之者如流。於是兵革岁起，天下因之，遂大破坏。此近服妖也”

晋孝怀永嘉以来，士大夫竟服生笺单衣。远识者怪之，窃指摘曰“此则古者繐衰之布，诸侯大夫所以服天子也。今无故毕服之，殆有应乎”其后愍、怀晏驾，不获厥所。

晋元帝太兴以来，兵士以绛囊缚紒。紒在首，莫上焉。《周易》《乾》为首，《坤》为囊。《坤》，臣道也。晋金行，赤火色，金之贼也。以朱囊缚紒，臣道上侵之象也。到永昌元年，大将军王敦举兵内攻，六军散溃。

旧为羽扇，柄刻木，象其骨形，羽用十，取全数也。晋中兴初，王敦南征，始改为长柄下出，可捉，而减其羽用八。识者尤之曰“夫羽扇，翼之名也。创为长柄者，执其柄制羽翼也。以十改八者，将以未备夺已备也”是时为衣者，又上短，带至於掖。著帽者，以带缚项。下逼上，上无地也。下裤者，直幅为口无杀，下大失裁也。寻有兵乱，三年而再攻京师。晋海西初嗣位，迎官忘设豹尾。识者以为不终之象，近服妖也。

晋司马道子於府北园内为酒钅卢列肆，使姬人酤鬻酒肴，如裨贩者，数游其中，身自巘易，因醉寓寝，动连日夜。汉灵帝尝若此。干宝以为“君将失位，降在皂隶之象也”道子卒见废徙，以庶人终。

桓玄篡立，殿上施绛绫帐，镂黄金为颜，四角金龙，衔五色羽葆流苏。群下窃相谓曰“颇类蒐车”此服妖也。

晋末皆冠小冠，而衣裳博大，风流相仿，舆台成俗，识者曰“此禅代之象也”永初以后，冠还大云。

宋文帝元嘉六年，民间妇人结发者，三分发，抽其鬟直向上，谓之“飞天紒”。始自东府，流被民庶。时司徒彭城王义康居东府，其后卒以陵上徙废。

孝武帝世，豫州刺史刘德愿善御车，世祖尝使之御画轮，幸太宰江夏王义恭第。德愿挟牛杖催世祖云“日暮宜归”又求益僦车。世祖甚欢。此事与汉灵帝西园蓄私钱同也。孝武世，幸臣戴法兴权亚人主，造圆头履，世人莫不效之。其时圆进之俗大行，方格之风尽矣。

明帝初，司徒建安王休仁统军赭圻，制乌纱帽，反抽帽裙，民间谓之“司徒状”，京邑翕然相尚。休仁后果以疑逼致祸。龟孽：

晋惠帝永熙初，卫瓘家人炊饭，堕地，尽化为螺，出足起行。螺，龟类，近龟孽也。干宝曰“螺被甲，兵象也。於《周易》为《离》，《离》为戈兵”明年，瓘诛。

鸡祸：

魏明帝景初二年，廷尉府中有雌鸡变为雄，不鸣不将。干宝曰“是岁，晋宣帝平辽东，百姓始有与能之义，此其象也”然晋三后并以人臣终，不鸣不将，又天意也。

晋惠帝元康六年，陈国有鸡生雄鸡无翅，既大，坠坑而死。王隐曰“雄，胤嗣象，坑地事为母象，贾后诬杀愍怀，殆其应也”晋惠帝太安中，周玘家有雌鸡逃承溜中，六七日而下，奋翼鸣将，独毛羽不变。其后有陈敏之事。敏虽控制江表，终无纲纪文章，殆其象也。卒为玘所灭。鸡祸见玘家，又天意也。

晋元帝太兴中，王敦镇武昌，有雌鸡化为雄。天戒若曰“雌化为雄，臣陵基上”其后王敦再攻京师。

晋孝武太元十三年四月，广陵高平阎嵩家雄鸡，生无右翅。彭城到象之家鸡，无右足。京房《易传》曰“君用妇人言，则生鸡妖”

晋安帝隆安元年八月，琅邪王道子家青雌鸡化为赤雄，不鸣不将。后有桓玄之事，具如其象。隆安四年，荆州有鸡生角，角寻堕落。是时桓玄始擅西夏，狂慢不肃，故有鸡祸。角，兵象。寻堕落者，暂起不终之妖也。晋安帝元兴二年，衡阳有雌鸡化为雄，八十日而冠萎。衡阳，桓玄楚国封略也。后篡位八十日而败，徐广以为玄之象也。

宋文帝元嘉十二年，华林园雌鸡渐化为雄。后孝武即位，皇太后令行於外，亦犹汉宣帝时，雌鸡为雄，至哀帝时，元后与政也。明帝泰始中，吴兴东迁沈法符家鸡有四距。

青眚青祥：

晋武帝咸宁元年八月丁酉，大风折太社树，有青气出焉。此青祥也。占曰“东莞当有帝者”明年，元帝生。是时，帝大父武王封东莞，由是徙封琅邪。孙盛以为中兴之表。晋室之乱，武帝子孙无孑遗，社树折之应，又恒风之罚也。

晋惠帝元康中，洛阳南山有虻作声曰“韩尸尸”识者曰“韩氏将死也。言尸尸者，尽死意也”其后韩谧诛而韩族歼焉。此青祥也。金沴木：

魏文帝黄初七年正月，幸许昌。许昌城南门无故自崩，帝心恶之，遂不入，还洛阳。此金沴木，木动也。五月，宫车晏驾。京房《易传》曰“上下咸悖，厥妖城门坏”

晋元帝太兴二年六月，吴郡米廪无故自坏。是岁大饑，死者数千。

晋明帝太宁元年，周延自归王敦，既立宅宇，而所起五间六架，一时跃出堕地，余桁犹亘柱头。此金沴木也。明年五月，钱凤谋乱，遂族灭筵，而湖熟寻亦为墟矣。

晋安帝元兴元年正月丙子，司马元显将西讨桓玄，建牙扬州南门，其东者难立，良久乃正。近沴妖也。寻为桓玄所禽。元兴三年五月，乐贤堂坏。天意若曰，安帝嚣眊，不及有乐贤之心，故此堂见沴也。晋安帝义熙九年五月乙酉，国子圣堂坏。

宋文帝元嘉十七年，刘斌为吴郡，郡堂屋西头鸱尾无故落地，治之未毕，东头鸱尾复落。顷之，斌诛。

