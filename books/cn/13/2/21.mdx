---
---
---
title: 卷三十一·志第二十一·五行二
---

○五行二

《五行传》曰“好战攻，轻百姓，饰城郭，侵边境，则金不从革。谓金失其性而为灾也”又曰“言之不从，是谓不乂。厥咎僭，厥罚恒旸，厥极忧。时则有诗妖，时则有介虫之孽，时则有犬祸，时则有口舌之疴，时则有白眚、白祥。惟木沴金”介虫，刘歆传以为毛虫。

金不从革：

魏世张掖石瑞，虽是晋氏之符命，而於魏为妖。好攻战，轻百姓，饰城郭，侵边境，魏氏三祖皆有其事。刘歆以为金石同类，石图发非常之文，此不从革之异也。晋定大业，多敝曹氏，石瑞文“大讨曹”之应也。魏明帝青龙中，盛修宫室，西取长安金狄，承露盘折，声闻数十里，金狄泣，於是因留霸城。此金失其性而为异也。

吴时，历阳县有岩穿似印，咸云“石印封发，天下太平”。孙皓天玺元年印发。又阳羡山有石穴，长十余丈。皓初修武昌宫，有迁都之意。是时武昌为离宫。班固云“离宫与城郭同占”饰城郭之谓也。宝鼎三年，皓出东关，遣丁奉至合肥。建衡三年，皓又大举出华里。侵边境之谓也。故令金失其性，卒面缚而吴亡。

晋惠帝永兴元年，成都伐长沙，每夜戈戟锋有火光如县烛。此轻民命，好攻战，金失其性而为变也。天戒若曰，兵犹火也，不戢将自焚。成都不悟，终以败亡。

晋怀帝永嘉元年，项县有魏豫州刺史贾逵石碑，生金可采。此金不从革而为变也。五月，汲桑作乱，群寇飚起。

晋清河王覃为世子时，所佩金铃忽生起如粟者。康王母疑不祥，毁弃之。及后为惠帝太子，不终於位，卒为司马越所杀。

晋元帝永昌元年，甘卓将袭王敦，既而中止。及还家，多变怪，照镜不见其头。此金失其性而为妖也。寻为敦所袭，遂夷灭。石虎时，邺城凤阳门上金凤凰二头，飞入漳河。

晋海西太和中，会稽山阴县起仓，凿地得两大船，满中钱，钱皆轮文大形。时日向莫，凿者驰以告官。官夜遣防守甚严。至明旦，失钱所在，唯有船存，视其状，悉有钱处。

晋安帝义熙初，东阳太守殷仲文照镜不见其头，寻亦诛翦。占与甘同。

宋后废帝元徽四年，义熙、晋陵二郡，并有霹雳车坠地，如青石，草木燋死。言之不从：

魏齐王嘉平初，东郡有讹言云，白马河出妖马，夜过官牧边鸣呼，众马皆应。明日见其迹，大如斛，行数里，还入河。楚王彪本封白马，兖州刺史令狐愚以彪有智勇，及闻此言，遂与王凌谋共立之。遣人谓曰“天下事未可知，愿王自爱”彪答曰“知厚意”事泄，凌、愚被诛，彪赐死。此言不从之罚也。诗云“民之讹言，宁莫之惩”

刘禅嗣位，谯周引晋穆侯、汉灵帝命子事讥之曰“先主讳备，其训具也。后主讳禅，其训授也。若言刘已具矣，当授与人，甚於穆侯、灵帝之详也”蜀果亡，此言之不从也。

刘备卒，刘禅即位，未葬，亦未逾月，而改元为建兴。此言之不从也。习凿齿曰“礼，国君即位逾年而后改元者，缘臣子之心，不忍一年而有二君也。今可谓亟而不知礼矣。君子是以知蜀之不能东迁也”后又降晋。吴孙亮、晋惠帝、宋元凶亦然。亮不终其位，惠帝号令非己，元凶寻诛。言不从也。魏太和中，姜维归蜀，失其母。魏人使其母手书呼维令反，并送当归以譬之。维报书曰“良田百顷，不计一亩。但见远志，无有当归”维卒不免。

魏明帝景初元年，有司奏帝为烈祖，与太祖、高祖并为不毁之庙。从之。按宗庙之制，祖宗之号，皆身没名成，乃正其礼。故虽功赫天壤，德迈前王，未有豫定之典。此盖言之不从，失之甚者也。后二年而宫车晏驾，於是统微政逸。

吴孙休世，乌程民有得困疾，及差，能以响言者，言於此而闻於彼。自其所听之，不觉其声之大也。自远听之，如人对言，不觉声之自远来也。声之所往，随其所向，远者不过十数里。其邻人有责息於外，历年不还。乃假之使为责让，惧以祸福，负物者以为鬼神，即倾倒畀之。其人亦不自知所以然也。言不从之咎也。

魏世起安世殿，晋武帝后居之。安世，武帝字也。晋武帝每延群臣，多说平生常事，未尝及经国远图。此言之不从也。何曾谓子遵曰“国家无贻厥之谋，及身而已，后嗣其殆乎，此子孙之忧也”自永熙后，王室渐乱。永嘉中，天下大坏。及何绥以非辜被诛，皆如曾言。

赵王伦废惠帝於金墉城，改号金墉为永安宫。帝寻复位而伦诛。晋惠帝永兴元年，诏废太子覃还为清河王，立成都王颖为皇太弟，犹加侍中，大都督，领丞相，备九锡，封二十郡，如魏王故事。案周礼，传国以胤不以勋，故虽公旦之圣，不易成王之嗣。所以远绝觊觎，永一宗祧。后代遵履，改之则乱。今拟非其实，僭差已甚。且既为国副，则不应复开封土，兼领庶职。此言之不从，进退乖爽。故帝既播越，颖亦不终，是其咎也。后犹不悟，又立怀帝为皇太弟。怀终流弑，不永厥祚，又其应也。语曰“变古易常，不乱则亡”此之谓乎。

晋惠帝太安中，周玘於阳羡起宅，始成，而边户有声如人叹咤者。玘亡后，家诛灭。此近言不从也。

晋元帝太兴四年，吴郡民讹言有大虫在棨中及樗树上，啮人即死。晋陵民又言曰，见一老女子居市，被发从肆人乞饮，自言“天帝令我从水门出，而我误由虫门。若还，天帝必杀我。如何”於是百姓共相恐动，云死者已十数也。西及京都，诸家有樗棨者，伐去之。无几自止。晋元帝永昌元年，宁州刺史王逊遣子澄入质，将渝、濮杂夷数百人。京邑民忽讹言宁州人大食人家小儿，亲有见其蒸煮满釜甑中者。又云失儿皆有主名，妇人寻道，拊心而哭。於是百姓各禁录小儿，不得出门。寻又言已得食人之主，官当大航头大杖考竟。而日有四五百人晨聚航头，以待观行刑。朝廷之士相问者，皆曰信然，或言郡县文书已上。王澄大惧，检测之，事了无形，民家亦未尝有失小儿者，然后知其讹言也。此二事，干宝云“未之能论”。

永昌二年，大将军王敦下据姑熟。百姓讹言行虫病，食人大孔，数日入腹，入腹则死。治之有方，当得白犬胆以为药。自淮、泗遂及京都，数日之间，百姓惊扰，人人皆自云已得虫病。又云，始在外时，当烧铁以灼之。於是翕然被烧灼者十七八矣。而白犬暴贵，至相请夺，其价十倍。或有自云能行烧铁者，赁灼百姓，日得五六万，惫而后已。四五日渐静。说曰，夫裸虫人类，而人为之主，今云虫食人，言本同臭类而相残贼也。自下而上，斯其逆也。必入腹者，言害由中不由外也。犬有守御之性，白者金色，而胆用武之主也。帝王之运，五霸会於戌，戌主用兵。金者晋行，火烧铁以治疾者，言必去其类而来，火与金合德，共治虫害也。案中兴之际，大将军本以腹心受伊、吕之任，而元帝末年，遂攻京邑，明帝谅暗，又有异谋。是以下逆上，腹心内烂也。及钱凤、沈充等逆兵四合，而为王师所挫，逾月而不能济。北中郎将刘遐及淮陵内史苏峻率淮、泗之众以救朝廷，故其谣言首作於淮、泗也。朝廷卒以弱制强，罪人授首，是用白犬胆可救之效也。

晋海西时，庾晞四五年中，喜为挽歌，自摇大铃为唱，使左右齐和。又燕会，辄令倡妓作新安人歌舞离别之辞，其声悲切。时人怪之，后亦果败。晋海西公太和以来，大家妇女，缓鬓倾髻，以为盛饰。用发既多，不恒戴。乃先作假髻，施於木上，呼曰“假头”。人欲借，名曰“借头”，遂布天下。自此以来，人士多离事故，或亡失头首，或以草木为之。假头之言，此其先兆也。

晋孝武泰元中，立内殿名曰清暑，少时而崩。时人曰，“清暑”者，反言楚声也。果有哀楚之声。有人曰“非此之谓，岂可极言乎。谶云，代晋者楚，其在兹乎”及桓玄篡逆，自号曰楚。太元中，小儿以两铁相打於土中，名曰“斗族”。后王国宝、王孝伯一姓之中，自相攻击也。

桓玄出镇南州，立斋名曰蟠龙。后刘毅居此斋。蟠龙，毅小字也。桓玄初改年为大亨，遐迩沄言曰“二月了”故义谋以仲春发也。玄篡立，又改年为建始，以与赵王伦同，又易为永始。永始，复是王莽受封之年也。始徙司马道子於安成，晋主逊位，出永安宫，封晋主为平固王，琅邪王德文为石阳公，并使住寻阳城。识者皆以为言不从之妖也。厥咎僭。

晋兴，何曾薄太官御膳，自取私食，子劭又过之，而王恺又过劭。王恺、羊琇之畴，盛致声色，穷珍极丽。至元康中，夸恣成俗，转相高尚。石崇之侈，遂兼王、何而俪人主矣。崇既诛死，天下寻亦沦丧。僭逾之咎也。

恒旸：魏明帝太和二年五月，大旱。元年以来，崇广宫府之应也。又是春，晋宣帝南禽孟达，置二郡。张郃西破诸葛亮，毙马谡。亢阳自大，又其应也。京房《易传》曰“欲德不用，兹谓张。厥灾荒。其旱阴云不雨，变而赤烟四际。众出过时，兹谓广。其旱不生。上下皆蔽，兹谓隔。其旱天赤三月，时有雹杀飞禽。上缘求妃，兹谓僭。其旱三月大温亡云。君高台府，兹谓犯。阴侵阳，其旱万物根死，数有火灾。庶位逾节，兹谓僭。其旱泽物枯，为火所伤”太和五年三月，自去冬十月至此月不雨，辛巳，大雩。是春，诸葛亮寇天水，晋宣王距却之，亢阳动众。又是时二隅分据，众出多过时也。《春秋》说曰“伤二谷，谓之不雨”

魏齐王正始元年二月，自去冬十二月至此月不雨。去岁正月，明帝崩。二月，曹爽白嗣主，转晋宣王为太傅，外示尊崇，内实欲令事先由己。是时宣王功盖魏朝，欲德不用之应也。

魏高贵乡公甘露三年正月，自去秋至此月旱。时晋文王围诸葛诞，众出过时之应也。初，寿春秋夏常雨潦，常淹城，而此旱逾年，城陷乃大雨。咸以为天亡。

吴孙亮五凤二年，大旱，民饑。是岁闰月，魏将文钦以淮南众数万口来奔。孙峻又破魏将曹珍於高亭。三月，朱异袭安丰，不克。七月，城广陵、东海二郡。十二月，以冯朝为监军使者，督徐州诸军，军士怨叛。此亢阳自大，劳民失众之罚也。其役弥岁，故旱亦竟年。

吴孙皓宝鼎元年春夏旱。是时皓迁都武昌，劳民动众之应也。

晋武帝泰始七年五月闰月，旱，大雩。是春，孙皓出华里，大司马望帅众次於准北。四月，北地胡寇金城西平，凉州刺史牵弘出战，败没。泰始八年五月，旱。是时帝纳荀勖邪说，留贾充不复西镇，而任恺稍疏，上下皆蔽之应也。又李喜、鲁芝、李胤等并在散职，近欲德不用之谓也。泰始九年，自正月旱，至於六月，祈宗庙社稷山川，癸未雨。去年九月，吴西陵督步阐据城来降，遣羊祜统杨肇等众八万救迎阐。十二月，陆抗大破肇军，攻阐灭之。泰始十年四月，旱。去年秋冬，采择卿校诸葛冲等女，是春五十余人入殿简选。又取小将吏女数十人，母子号哭於宫中，声闻於外，行人悲酸。是殆积阴生阳之应也。

晋武帝咸宁二年五月，旱，大雩，及社稷山川。至六月，乃澍雨。

晋武帝太康二年，自去冬旱，至此春平吴，亢阳动众自大之应也。太康三年四月，旱。乙酉，诏司空齐王攸与尚书、廷尉、河南尹录讯系囚，事从蠲宥。太康五年六月，旱。此年正月，天阴，解而复合。刘毅上疏曰“必有阿党之臣，奸以事君者，当诛而不赦也”帝不答。是时荀勖、冯紞僭作威福，乱朝尤甚。太康六年三月，青、凉、幽、冀郡国旱。

太康六年六月，济阴、武陵旱，伤麦。太康七年夏，郡国十三旱。太康八年四月，冀州旱。太康九年夏，郡国三十三旱。太康九年六月，扶风、始平、京兆、安定旱，伤麦。太康十年二月，旱。

晋武帝太熙元年二月，旱。自太康以后，虽正人满朝，不被亲仗。而贾充、荀勖、杨骏、冯紞怜等，迭居要重。所以无年不旱者，欲德不用，上下皆蔽，庶位逾节之罚也。

晋惠帝元康元年七月，雍州大旱，殒霜疾疫。关中饑，米斛万钱。元康七年七月，秦雍二州大旱。故其年氐羌反叛，雍州刺史解系败绩。是年正月，周处、卢播等复败，关西震乱。交兵弥岁，至是饑疫荐臻，戎、晋并困，朝廷不能振，诏听相卖鬻。元康七年九月，郡国五旱。

晋惠帝永宁元年，自夏及秋，青、徐、幽、并四州旱。是年春，三王讨赵王伦，六旬之中，大小数十战，死者十余万人。十二月，郡国十二又旱。

晋怀帝永嘉三年五月，大旱。襄平县梁水淡渊竭，河、洛、江、汉皆可涉。是年三月，司马越归京都，遣兵入宫，收中书令缪播等九人杀之。此僭逾之罚也。又四方诸侯，多怀无君之心，刘渊、石勒、王弥、李雄之徒，贼害民命，流血成泥，又其应也。永嘉五年，自去冬旱至此春。去岁十二月，司马越弃京都，以大众南出，多将王公朝士，及以行台自随，斥黜禁卫，代以国人。宫省萧然，无复君臣之节矣。

《晋阳秋》云“愍帝在西京，旱伤荐臻”无注记年月也。晋愍帝建武元元年六月，扬州旱。去年十二月，淳于伯冤死，其年即旱，而太兴元年六月又旱。干宝曰“杀伯之后旱三年”是也。案前汉杀孝妇则旱，后汉有囚亦旱，见谢见理，并获雨澍，此其类也。班固曰“刑罚妄加，群阴不附，则阳气胜，故其罚恒旸”建武元年四月，曲允等悉众御寇。五月，祖逖攻谯。其冬，周访讨杜曾。又众出之应也。

晋元帝太兴四年五月，旱。是时，王敦强僭之衅渐著。又去岁蔡豹、祖逖等，并有征役。晋元帝永昌元年，大旱。是年三月，王敦有石头之变，二宫陵辱，大臣诛死。僭逾无上，故旱尤甚也。永昌元年闰十一月，京都大旱，川谷并竭。

晋明帝太宁三年，自春不雨，至於六月。去年秋，灭王敦，亢阳动众自大之应也。

晋成帝咸和元年秋，旱。是时庾太后临朝称制，群臣奏事称“皇太后陛下”。此妇人专王事，言不从而僭逾之罚也。与汉邓太后同事。咸和二年夏，旱。咸和五年五月，旱。去年殄苏峻之党，此春又讨郭默灭之。亢阳动众之应也。咸和六年四月，旱。去年八月，石勒遣郭敬寇襄阳，南中郎将周抚奔武昌。十月，李雄使李寿寇建平，建平太守杨谦奔宜都。此正月，刘征略娄县，於是起众警备。咸和八年七月，旱。咸和九年，自四月不雨，至於八月。

晋成帝咸康元年六月，旱。是时成帝冲弱，不亲万机，内外之政，委之将相。此僭逾之罚，故连岁旱也。至四年，王导固让太傅，复子明辟，是后不旱，殆其应也。时天下普旱，会稽余姚特甚，米斗直五百，民有相鬻。咸康二年三月，旱。咸康三年六月，旱。

晋康帝建元年五月，旱。是时宰相专政，方伯擅重兵，又与咸康初同事也。

晋穆帝永和元年五月，旱。有司奏依董仲舒术，徙市开水门，遣谒者祭太社。是时帝在衤强抱，褚太后临朝如明穆太后故事。永和五年七月，不雨，至於十月。是年二月，征北将军褚裒遣军伐沛，纳其民以归。六月，又遣西中郎将陈达进据寿阳，自以舟师二万至於下邳，丧其前驱而还，达亦退。永和六年闰月，旱。是春，桓温以大众出夏口，上疏欲以舟军北伐，朝廷骇之。萧敬文盗涪，四蛮校尉采寿败绩。

晋穆帝升平三年十二月，大旱。此冬十月，北中郎将郗昙帅万余人出高平，经略河、兖。又遣将军诸葛悠以舟军入河，败绩。西中郎将谢万次下蔡，众溃而归。升平四年十二月，大旱。

晋哀帝隆和元年夏，旱。是时桓温强恣，权制朝廷，僭逾之罚也。又去年慕容恪围冀州刺史吕护，桓温出次宛陵，范汪、袁真并北伐，众出过时也。

晋海西太和四年十二月，凉州春旱至夏。

晋简文帝咸安二年十月，大旱，民饑。是时嗣主幼冲，桓温陵僭。

晋孝武帝宁康元年二月，旱。是时桓温入觐高平陵，合朝致拜，逾僭之应也。宁康三年冬，旱。先是，氐贼破梁、益州，刺史杨亮、周仲孙奔退。明年，威远将军桓石虔击姚苌垫江，破之，退至五城。益州刺史竺瑶帅众戍巴东。

晋孝武帝太元四年六月，大旱。去岁，氐贼围南中郎将朱序於襄阳，又围扬威将军戴遁於彭城。桓嗣以江州之众次鄀援序，北府发三州民配何谦救遁。是春，襄阳、顺阳、魏兴城皆没，贼遂略淮南，向广陵。征虏将军谢石率水军次涂中，兖州刺史谢玄督诸将破之。太元八年六月，旱。夏初，桓冲征襄阳，遣冠军将军桓石虔进据樊城。朝廷又遣宣城内史胡彬次峡石为冲声势也。太元十年七月，旱饑。初八年，破苻坚。九年，诸将略地，有事徐、豫。杨亮、赵统攻讨巴、沔。是年正月，谢安又出镇广陵，使子琰进次彭城。太元十三年六月，旱。去岁，北府遣戍胡陆，荆州经略河南。是年，郭铨置戍野王，又遣军破黄淮。太元十五年七月，旱。是春，丁零略兖、豫，鲜卑寇河上。朱序、桓不才等北至太行，东至滑台，逾时攻讨，又戍石门。太元十七年秋，旱，至冬。是时茹千秋为骠骑谘议，窃弄主相威福。又丘尼乳母亲党及婢仆之子，阶缘近习，临民领众。又在所多上春竟囚，不以其辜，建康狱吏枉暴尤甚。此僭逾不从，冤滥之罚也。

晋安帝隆安四年五月，旱。去冬桓玄迫杀殷仲堪，而朝廷即授以荆州之任。司马元显又讽百僚悉使敬己。此皆陵僭之罚也。隆安五年夏秋，大旱，十二月不雨。去年夏，孙恩入会稽，杀内史谢琰。此年夏，略吴，又杀内史袁山松。军旅东讨，众出过时。

晋安帝元兴元年七月，大饑。九月十月不雨。是年正月，司马元显以大众将讨桓玄，既而玄至，杀元显。五月，又遣东征孙恩余党，十月，北讨刘轨。元兴二年六月，不雨，冬，又旱。是时桓玄奢僭，十二月，遂篡位。元兴三年八月，不雨。是时王旅四伐，西夏未平。

晋安帝义熙六年九月，不雨。是时王师北讨广固，疆理三州。义熙八年十月，不雨。是秋，王师西讨刘毅。分遣伐蜀。义熙十年九月，旱。十二月，又旱，井渎多竭。

宋文帝元嘉二年夏，旱。元嘉四年秋，京都旱。元嘉八年五月，扬州诸郡旱。元嘉十九年、二十年，南兖、豫州旱。元嘉二十七年八月，不雨，至二十八年三月。时索虏南寇。

孝武帝大明七年、八年，东诸郡大旱，民饑，死者十六七。先是江左以来，制度多阙，孝武帝立明堂，造五辂。是时大发徒众，南巡校猎，盛自矜大，故致旱灾。

后废帝元徽元年八月，京都旱。诗妖：

魏明帝太和中，京师歌《兜铃曹子》，其唱曰“其奈汝曹何”此诗妖也。其后曹爽见诛，曹氏遂废。魏明帝景初中，童谣曰“阿公阿公驾马车，不意阿公东渡河。阿公东还当奈何”及宣王平辽东，归至白屋，当还镇长安。会帝疾笃，急召之。乃乘追锋车东渡河，终翦魏室，如童谣之言也。

魏齐王嘉平中，有谣曰“白马索羁西南驰，其谁乘者朱虎骑”朱虎者，楚王彪小字也。王凌、令狐愚闻此谣，谋立彪。事发，凌等伏诛，彪赐死。

吴孙亮初，童谣曰“吁汝恪，何若若，芦苇单衣篾钩络，於何相求成子阁”成子阁者，反语石子堈也。钩落，钩带也。及诸葛恪死，果以苇席裹身，篾束其要，投之石子堈。后听恪故吏收敛，求之此堈云。孙亮初，公安有白鼍鸣。童谣曰“白鼍鸣，龟背平，南郡城中可长生，守死不去义无成”南郡城可长生者，有急，易以逃也。明年，诸葛恪败，弟融镇公安，亦见袭。融刮金印龟，服之而死。鼍有鳞介，甲兵之象。又曰白祥也。

孙休永安二年，将守质子群聚嬉戏，有异小子忽来，言曰“三公锄，司马如”又曰“我非人，荧惑星也”言毕上升，仰视若曳一匹练，有顷没。干宝曰，后四年而蜀亡，六年而魏废，二十一年而吴平，於是九服归晋。魏与吴、蜀，并为战国，“三公锄，司马如”之谓也。

孙皓初，童谣曰“宁饮建业水，不食武昌鱼。宁还建业死，不止武昌居”皓寻迁都武昌，民溯流供给，咸怨毒焉。孙皓遣使者祭石印山下妖祠。使者因以丹书岩曰“楚九州渚，吴九州都。扬州士，作天子。四世治，太平矣”皓闻之，意益张，曰“从大皇帝至朕四世，太平之主，非朕复谁”恣虐逾甚，寻以降亡。近诗妖也。孙皓天纪中，童谣曰“阿童复阿童，衔刀游渡江。不畏岸上虎，但畏水中龙”晋武帝闻之，加王浚龙骧将军。及征吴，江西众军无过者，而王浚先定秣陵。

晋武帝太康后，江南童谣曰“局缩肉，数横目，中国当败吴当复”又曰“宫门柱，且莫朽，吴当复，在三十年后”又曰“鸡鸣不拊翼，吴复不用力”於时吴人皆谓在孙氏子孙，故窃发乱者相继。按横目者“四”字，自吴亡至晋元帝兴，几四十年，皆如童谣之言。元帝懦而少断，局缩肉，直斥之也。干宝云“不知所斥”，讳之也。太康末，京、洛始为“折杨柳”之歌，其曲始有兵革苦辛之词，终以禽获斩截之事。是时三杨贵盛而族灭，太后废黜而幽死。

晋惠帝永熙中，河内温县有人如狂，造书曰“光光文长，大戟为墙。毒药虽行，戟还自伤”又曰“两火没地，哀哉秋兰。归形街邮，路人为叹”及杨骏居内府，以戟为卫，死时，又为戟所害。杨太后被废，贾后绝其膳，八日而崩，葬街邮亭北，百姓哀之。两火，武帝讳。兰，杨后字也。永熙中，童谣曰“二月末，三月初，荆笔杨版行诏书，宫中大马几作驴”杨骏初专权，楚王寻用事，故言“荆笔杨版”也。二人不诛，则君臣礼悖，故云“几作驴”

晋惠帝元康中，京、洛童谣曰“南风起，吹白沙，遥望鲁国何嵯峨，千岁髑髅生齿牙”又曰“城东马子莫咙哅，比至三月缠汝鬃”南风，贾后字也。白，晋行也。沙门，太子小名也。鲁，贾谧国也。言贾后将与谧为乱，以危太子。而赵王因衅咀嚼豪贤，以成篡夺也。是时愍怀颇失众望，卒以废黜，不得其死。元康中，天下商农通著大鄣日，童谣曰“屠苏鄣日覆两耳，当见瞎儿作天子”及赵王篡位，其目实眇焉。赵王伦既篡，洛中童谣曰“虎从北来鼻头汗，龙从南来登城看，水从西来何灌灌”数月而齐王、成都、河间义兵同会诛伦。按成都西蕃而在邺，故曰“虎从北来”。齐东蕃而在许，故曰“龙从南来”。河间水区而在关中，故曰“水从西来”。齐留辅政，居宫西，有无君之心，故言“登城看”也。

晋惠帝太安中，童谣曰“五马游度江，一马化为龙”后中原大乱，宗蕃多绝，唯琅邪、汝南、西阳、南顿、彭城同至江表，而元帝嗣晋矣。

司马越还洛，有童谣曰“洛中大鼠长尺二，若不蚤去大狗至”及苟希将破汲桑，又谣曰“元超兄弟大落度，上桑打椹为苟作”由是越恶希，夺其兖州，隙难遂构。

晋愍帝建兴中，江南歌谣曰“訇如白坑破，合集持作甒。扬州破换败，吴兴覆瓿甊”按白者晋行，坑器有口，属瓮，瓦质刚，亦金之类也。“訇如白坑破”者，言二都倾覆，王室大坏也。“合集持作甒”者，言元皇帝鸠集遗余，以主社稷，未能克复中原，偏王江南，故其喻小也。及石头之事，六军大溃，兵人抄掠京邑，爰及二宫。其后三年，钱凤复攻京邑，阻水而守，相持月余日，焚烧城邑，井堙木刊矣。凤等败退，沈充将其党还吴兴，官军踵之，蹈藉郡县。充父子授首，党与诛者以百数。所谓“扬州破换败，吴兴覆瓿甊”瓿甊，瓦器，又小於甒也。

晋明帝太宁初，童谣歌曰“恻力恻力，放马山侧。大马死，小马饿，高山崩，石自破”及明帝崩，成帝幼，为苏峻所逼，迁於石头，御饍不足。“高山崩”，言峻寻死。“石”，峻弟苏石也，峻死后，石据石头，寻为诸公所破也。

晋成帝之末，民间谣曰“郤郤何隆隆，驾车入梓宫”少日而宫车晏驾。晋成帝咸康二年十二月，河北谣语曰“麦入土，杀石虎”后如谣言。

庾亮初出镇武昌，出石头，百姓於岸上歌曰“庾公上武昌，翩翩如飞鸟。庾公还扬州，白马牵旒旐”又曰“庾公初上时，翩翩如飞鸟。庾公还扬州，白马牵流苏”后连征不入，及薨，还都葬。

庾义在吴郡，吴中童谣曰“宁食下湖荇，不食上湖蓴。庾吴没命丧，复杀王领军”无几而庾义、王洽相继亡。

晋穆帝升平中，童子辈忽歌於道曰“阿子闻”，曲终辄云“阿子汝闻不”。无几而穆帝崩，太后哭曰“阿子汝闻不”升平末，民间忽作廉歌。有扈谦者闻之，曰“廉者临也。歌云白门廉，宫廷廉，内外悉临，国家其大讳乎”少时而穆帝晏驾。

晋哀帝隆和初，童儿歌曰“升平不满斗，隆和那得久。桓公入石头，陛下徒跣走”帝闻而恶之，复改年曰兴宁。民复歌曰“虽复改兴宁，亦复无聊生”哀帝寻崩。升平五年，穆帝崩。不满斗，不至十年也。

晋海西公太和中，民歌曰“青青御路杨，白马紫游缰。汝非皇太子，那得甘露浆”白者金行。马者国族。紫为夺正之色，明以紫间朱也。海西公寻废，三子非海西子，并死，缢以马缰死之。明日，南方献甘露。太和末，童谣云“犁牛耕御路，白门种小麦”及海西被废，处吴，民犁耕其门前，以种小麦，如谣言。

晋海西公生皇子，百姓歌云“凤凰生一雏，天下莫不喜。本言是马驹，今定成龙子”其歌甚美，其旨甚微。海西公不男，使左右向龙与内侍接，生子以为己子。

桓石民为荆州，镇上明，民忽歌曰“黄昙子”。曲终又曰“黄昙英，扬州大佛来上明”顷之而石民死，王忱为荆州。“黄昙子”乃是王忱之字也。忱小字佛大，是“大佛来上明”也。

太元末，京口谣曰“黄雌鸡，莫作雄父啼。一旦去毛衣，衣被拉飒栖”寻王恭起兵诛王国宝，旋为刘牢之所败也。

司马道子於东府造土山，名曰灵秀山。无几而孙恩作乱，再践会稽。会稽，道子所封。灵秀，恩之字也。庾楷镇历阳，民歌曰“重罗犁，重罗犁，使君南上无还时”后楷南奔桓玄，为玄所诛。殷仲堪在荆州，童谣曰“芒笼目，绳缚腹。殷当败，桓当复”无几而仲堪败，桓玄有荆州。

王恭镇京口，举兵诛王国宝。百姓谣云“昔年食白饭，今年食麦麸。天公诛谪汝，教汝捻咙喉。咙喉喝复喝，京口败复败”“昔年食白饭”，言得志也。“今年食麦麸”，麸，粗秽，其精已去，明将败也，天公将加谴谪而诛之也。“捻咙喉”，气不通，死之祥也。“败复败”，丁宁之辞也。恭寻死，京都大行咳疾，而喉并喝焉。王恭在京口，民间忽云“黄头小人欲作贼，阿公在城下，指缚得”又云“黄头小人欲作乱，赖得金刀作蕃捍”“黄”字上，“恭”字头也。“小人”，“恭”字下也。寻如谣者言焉。

晋安帝隆安中，民忽作《懊恼歌》，其曲中有“草生可揽结，女儿可揽抱”之言。桓玄既篡居天位，义旗以三月二日扫定京都，玄之宫女及逆党之家子女伎妾，悉为军赏。东及瓯、越，北流淮、泗，皆人有所获焉。时则草可结，事则女可抱，信矣。

桓玄既篡，童谣曰“草生及马腹，乌啄桓玄目”及玄败走至江陵，五月中诛，如其期焉。桓玄时，民谣语云“征钟落地桓迸走”征钟，至秽之服。桓，四体之下称。玄自下居上，犹征钟之厕歌谣，下体之咏民口也。而云“落地”，坠地之祥，迸走之言，其验明矣。

司马元显时，民谣诗云“当有十一口，当为兵所伤。木亘当北度，走入浩浩乡”又云“金刀既以刻，娓娓金城中”此诗云襄阳道人竺昙林所作，多所道，行於世。孟顗释之曰，“十一口”者，玄字象也。“木亘”，桓也。桓氏当悉走入关、洛，故云“浩浩乡”也。“金刀”，刘也。倡义诸公，皆多姓刘。“娓娓”，美盛貌也。

桓玄得志，童谣曰“长干巷，巷长干。今年杀郎君，明年斩诸桓”及玄走而诸桓悉诛焉。郎君，司马元显也。

晋安帝义熙初，童谣曰“官家养芦化成荻，芦生不止自成积”其时官养卢龙，宠以金紫，奉以名州，养之已极，而不能怀我好音，举兵内伐，遂成雠敌也。“芦生不止自成积”，及卢龙作乱，时人追思童谣，恶其有成积之言。识者曰“芟夷蕴崇之，又行火焉，是草之穷也。伐斫以成积，又以为薪，亦芦荻之终也。其盛既极，亦将芟夷而为积焉”龙既穷其兵势，盛其舟舰，卒以灭亡，僵尸如积焉。

卢龙据有广州，民间谣云“芦生漫漫竟天半”后拥有上流数州之地，内逼京辇，应“天半”之言。

义熙三年中，小儿相逢於道，辄举其两手曰“卢健健”，次曰“斗叹斗叹”，末复曰“翁年老，翁年老”。当时莫知所谓。其后卢龙内逼，舟舰盖川，“健健”之谓也。既至查浦，屡克期欲与官斗，“斗叹”之应也。“翁年老”，群公有期颐之庆，知妖逆之徒，自然消殄也。其时复有谣言曰“卢橙橙，逐水流，东风忽如起，那得入石头”卢龙果败，不得入石头。昔温峤令郭景纯卜己与庾亮吉凶。景纯云“元吉”。峤语亮“景纯每筮，当是不敢尽言。吾等与国家同安危而曰元吉，事有成也”於是协同讨灭王敦。

苻坚中，童谣曰“阿坚连牵三十年，后若欲败时，当在江湖边”后坚败於淝水，在伪位凡三十年。苻坚中，谣语云“河水清复清，苻诏死新城”坚为姚苌所杀，死於新城。苻坚中，歌云“鱼羊田斗当灭秦”“鱼羊”，鲜也。“田斗”，卑也。坚自号秦，言灭之者鲜卑也。其群臣谏坚，令尽诛鲜卑，坚不从。及淮南败还，为慕容冲所攻，亡奔姚苌，身死国灭。

毛虫之孽：

晋武帝太康六年，南阳送两足虎，此毛虫之孽也。识者为其文曰“武形有亏，金虎失仪，圣主应天，斯异何为”言非乱也。京房《易传》曰“足少者，下不胜任也”干宝曰“虎者阴精，而居於阳，金兽也。南阳，火名也。金精入火，而失其形，王室乱之妖也。六，水数，言水数既极，火慝得作，而金受其败也。至元康九年，始杀太子，距此十四年。二七十四，火始终相乘之数也。自帝受命，至愍怀之废，凡三十五年”太康九年，荆州献两足玃。太康七年十一月丙辰，四角兽见於河间，河间王颙获以献。角，兵象也。董仲舒以四角为四方之象。后河间王数连四方之兵，作为乱阶，殆其应也。

晋怀帝永嘉五年，偃鼠出延陵，此毛虫之孽也。郭景纯筮之曰“此郡东之县，当有妖人欲称制者，亦寻自死矣”其后吴兴徐馥作乱，杀太守袁琇，馥亦时灭，是其应也。

晋成帝咸和六年正月丁巳，会州郡秀孝於乐贤堂，有躭见於前，获之。孙盛曰“夫秀孝，天下之彦士，乐贤堂，所以乐养贤也。晋自丧乱以后，风教凌夷，秀无策试之才，孝乏四行之宝。躭兴於前，或斯故乎”

晋哀帝隆和元年十月甲申，有麈入东海第。百姓沄言曰“主入东海第”识者怪之。及海西废为东海王，先送此第。

晋孝武太元十三年四月癸巳，礿祠毕，有兔行庙堂上。兔，野物也，而集宗庙之堂，不祥莫甚焉。

宋文帝元嘉二十四年二月，雍州送六足獐，刺史武陵王表为祥瑞。此毛虫之孽。宋顺帝升明元年，象三头度蔡洲，暴稻谷及园野。犬祸：

公孙渊家有犬冠帻绛衣上屋，此犬祸也。屋上亢阳高危之地。天戒若曰，渊亢阳无上，偷自尊高，狗而冠者也。及自立为燕王，果为魏所灭。京房《易传》曰“君不正，臣欲篡，厥妖狗出朝门”

魏侍中应璩在直庐，欻见一白狗，问众人无见者。逾年卒。近犬祸也。

诸葛恪征淮南归，将朝会，犬衔引其衣。恪曰“犬不欲我行乎”还坐，有顷复起，犬又衔衣。乃令逐犬。遂升车入而被害。晋武帝太康九年，幽州有犬，鼻行地三百余步。

晋惠帝元康中，吴郡娄县民家闻地中有犬声，掘视得雌雄各一。还置窟中，覆以磨石，宿昔失所在。元帝太兴中，吴郡府舍又得二物头如此。其后太守张茂为吴兴兵所杀。案《夏鼎志》曰“掘地得狗名曰贾”《尸子》曰“地中有犬，名曰地狼”同实而异名也。晋惠帝永兴元年，丹阳内史朱逵家犬生三子，皆无头。后逵为扬州刺史曹武所杀。

晋孝怀帝永嘉五年，吴郡嘉兴张林家狗人言云“天下人饿死”

晋安帝隆安初，吴郡治下狗恒夜吠，聚高桥上。人家狗有限，而吠声甚众。或有夜出觇之者，云一狗假有两三头，皆前向乱吠。无几，孙恩乱於吴会。

桓玄将拜楚王，已设拜席，群官陪位，玄未及出，有狗来便其席，万众旺候，莫不惊怪。玄性猜暴，竟无言者，逐狗改席而已。宋武帝永初二年，京邑有狗人言。

文帝元嘉二十九年，吴兴东迁孟慧度婢蛮与狗通好如夫妻弥年。

孝武孝建初，颜竣为左卫，於省内闻犬子声在地中，掘焉得乌犬子。养久之，后自死。

明帝初，晋安王子勋称伪号於寻阳，柴桑有狗与女人交，三日不分离。明帝泰始中，秣陵张僧护家犬生豕子。白眚白祥：

晋武帝太康十年，洛阳宫西宜秋里石生地中，始高三尺，如香钅卢形，后如伛人，盘薄不可掘。案刘向说，此白眚也。明年，宫车晏驾，王室始骚，卒以乱亡。京房《易传》曰“石立如人，庶人为天下雄”此近之矣。

晋成帝咸康初，地生毛，近白眚也。孙盛以为民劳之异。是后胡灭而中原向化，将相皆甘心焉。於是方镇屡革，边戍仍迁，皆拥带部曲，动有万数。其间征伐征赋，役无宁岁，天下扰动，民以疲怨。咸康三年六月，地生毛。

晋孝武太元二年五月，京都地生毛。至四年而氐贼攻襄阳，围彭城，向广陵，征戍仍出，兵连不解。太元十四年四月，京都地生毛。是时苻坚灭后，经略多事。太元十七年四月，地生毛。

晋安帝隆安四年四月乙未，地生毛，或白或黑。晋安帝元兴三年五月，江陵地生毛。是后江陵见袭，交战者数矣。晋安帝义熙三年三月，地生白毛。义熙十年三月，地生白毛。明年，王旅西讨司马休之。又明年，北扫关、洛。

魏明帝青龙三年正月乙亥，陨石於寿光。按《左氏传》，陨石，星也。刘歆说曰“庶民，惟星陨於宋者，象宋襄公将得诸侯而不终也”秦始皇时有陨石，班固以为石阴类，又白祥，臣将危君。是后司马氏得政。

晋武帝太康五年五月丁巳，陨石於温及河阳各二。太康六年正月，陨石於温三。

晋成帝咸和八年五月，星陨於肥乡一。咸和九年正月，陨石於凉州。

吴孙亮五凤二年五月，阳羡县离里山大石自立。按京房《易传》曰“庶士为天子之祥也”其说曰“石立於山，同姓。平地，异姓”干宝以为孙皓承废故之家得位，其应也。或曰孙休见立之祥也。

晋惠帝元康五年十二月，有石生於宜年里。晋惠帝永康元年，襄阳郡上言得鸣石，撞之，声闻七八里。晋惠帝太安元年，丹阳湖熟县夏架湖有大石浮二百步而登岸。民惊噪相告曰“石来”干宝曰“寻有石冰入建业”

晋武帝泰始八年五月，蜀地雨白毛。此白祥也。是时益州刺史皇甫晏冒暑伐汶山胡，从事何旅固谏，不从。牙门张弘等因众之怨，诬晏谋逆，害之。京房《易传》曰“前乐后忧，厥妖天雨羽”又曰“邪人进，贤人逃，天雨毛”其《易妖》曰“天雨毛羽，贵人出走”三占皆应也。

晋惠帝永宁元年，齐王冏举义军。军中有小儿出於襄城繁昌县，年八岁，发体悉白，颇能卜。於《洪范》，则白祥也。

晋车骑大将军东嬴王腾自并州迁镇邺，行次真定。时久积雪，而当门前方数尺独消释，腾怪而掘之，得玉马高尺许，口齿缺。腾以马者国姓，上送之以为瑞。然论者皆云马而无齿，则不得食，妖祥之兆，衰亡之征。案占，此白祥也。是后腾为汲桑所杀，而晋室遂亡。

宋文帝元嘉中，徐湛之为丹阳尹。夜西门内有气如练，西南指，长数十丈。又白光覆屋，良久而转駃乃消。此白祥也。前废帝景和元年，邓琬在寻阳，种紫花皆白，白眚也。

木沴金：

魏齐王正始末，河南尹李胜治听事，有小材激堕，檛受符石虎项断之。此木沴金也。胜后旬日而败。

晋惠帝元康八年三月，郊禖坛石中破为二。此木沴金也。郊禖坛者，求子之神位，无故而自毁，太子将危之妖也。明年，愍怀废死。

晋孝武帝太元十年四月，谢安出镇广陵，始发石头，金鼓无故自破。此木沴金之异也。天意若曰，安徒扬经略之声，终无其实，钲鼓不用之象也。八月，以疾还，是月薨。

