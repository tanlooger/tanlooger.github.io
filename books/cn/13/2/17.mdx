---
---
---
title: 卷二十七·志第十七·符瑞上
---

○符瑞上

夫体睿穷几，含灵独秀，谓之圣人，所以能君四海而役万物，使动植之类，莫不各得其所。百姓仰之，欢若亲戚，芬若椒兰，故为旗章舆服以崇之，玉玺黄屋以尊之。以神器之重，推之於兆民之上，自中智以降，则万物之为役者也。性识殊品，盖有愚暴之理存焉。见圣人利天下，谓天下可以为利。见万物之归圣人，谓之利万物。力争之徒，至以逐鹿方之，乱臣贼子，所以多於世也。夫龙飞九五，配天光宅，有受命之符，天人之应。《易》曰“河出《图》，洛出《书》，而圣人则之”符瑞之义大矣。

赫胥、燧人之前，无闻焉。太昊帝宓牺氏，母曰华胥。燧人之世，有大迹出雷泽，华胥履之，而生伏牺於成纪。蛇身人首，有圣德。燧人氏没，宓牺代之，受《龙图》，画八卦，所谓“河出《图》”者也。有景龙之瑞。炎帝神农氏，母曰女登，游於华阳，有神龙首感女登於常羊山，生炎帝。人身牛首，有圣德，致大火之瑞。嘉禾生，醴泉出。

黄帝轩辕氏，母曰附宝，见大电光绕北斗枢星，照郊野，感而孕。二十五月而生黄帝於寿丘。弱而能言，龙颜，有圣德，劾百神朝而使之。应龙攻蚩尤，战虎、豹、熊、罴四兽之力。以女魃止淫雨。天下既定，圣德光被，群瑞毕臻。有屈轶之草生於庭，佞人入朝，则草指之，是以佞人不敢进。有景云之瑞，有赤方气与青方气相连。赤方中有两星，青方中有一星，凡三星，皆黄色，以天清明时见於摄提，名曰景星。黄帝黄服斋於中宫，坐於玄扈洛水之上，有凤皇集，不食生虫，不履生草，或止帝之东园，或巢於阿阁，或鸣於庭，其雄自歌，其雌自舞。麒麟在囿，神鸟来仪。有大蝼如羊，大螾如虹。黄帝以土气胜，遂以土德王。五十年秋七月庚申，天雾三日三夜，昼昏。黄帝以问天老、力牧、容成曰“於公何如”天老曰“臣闻之，国安，其主好文，则凤凰居之。国乱，其主好武，则凤凰去之。今凤凰翔於东郊而乐之，其鸣音中夷则，与天相副。以是观之，天有严教以赐帝，帝勿犯也”乃召史卜之，龟燋。史曰“臣不能占也。其问之圣人”帝曰“已问天老、力牧、容成矣”史北面再拜曰“龟不违圣智，故燋”雾除，游於洛水之上，见大鱼，杀五牲以醮之，天乃甚雨。七日七夜，鱼流於海，得《图》、《书》焉。《龙图》出河，《龟书》出洛，赤文篆字，以授轩辕。轩辕接万神於明庭，今寒门谷口是也。

帝挚少昊氏，母曰女节，见星如虹，下流华渚，既而梦接意感，生少昊。登帝位，有凤皇之瑞。帝颛顼高阳氏，母曰女枢，见瑶光之星，贯月如虹，感己於幽房之宫，生颛顼於若水。首戴干戈，有圣德。生十年而佐少昊氏，二十而登帝位。帝喾高辛氏，生而骈齿，有圣德，代高阳氏王天下。使鼓人拊鞞鼓，击钟磬，凤凰鼓翼而舞。

帝尧之母曰庆都，生於斗维之野，常有黄云覆护其上。及长，观於三河，常有龙随之。一旦龙负《图》而至，其文要曰“亦受天祐”眉八彩，鬓发长七尺二寸，面锐上丰下，足履翼宿。既而阴风四合，赤龙感之。孕十四月而生尧於丹陵，其状如图。及长，身长十尺，有圣德，封於唐。梦攀天而上。高辛氏衰，天下归之。在帝位七十年，景星出翼，凤凰在庭，朱草生，嘉禾秀，甘露润，醴泉出，日月如合璧，五星如连珠。厨中自生肉，其薄如箑，摇动则风生，食物寒而不臭，名曰“箑脯”又有草夹阶而生，月朔始生一荚，月半而生十五荚，十六日以后，日落一荚，及晦而尽。月小则一荚焦而不落，名曰“蓂荚，一曰“历荚”。归功於舜，将以天下禅之。乃洁斋修坛场於河、洛，择良日，率舜等升首山，遵河渚。有五老游焉，盖五星之精也。相谓曰“《河图》将来告帝以期，知我者重瞳黄姚”五老因飞为流星，上入昴。二月辛丑昧明，礼备，至於日昃，荣光出河，休气四塞，白云起，回风摇，乃有龙马衔甲，赤文绿色，临坛而止，吐《甲图》而去。甲似龟，背广九尺，其图以白玉为检，赤玉为字，泥以黄金，约以青绳。检文曰“闿色授帝舜”言虞、夏、殷、周、秦、汉当授天命。帝乃写其言，藏於东序。后二年二月仲辛，率群臣沈璧於洛。礼毕，退俟，至於下昃，赤光起，玄龟负书而出，背甲赤文成字，止於坛。其书言当禅舜，遂让舜。

帝舜有虞氏，母曰握登，见大虹意感，而生舜於姚墟。目重瞳子，故名重华。龙颜大口，黑色，身长六尺一寸。舜父母憎舜，使其涂廪，自下焚之，舜服鸟工衣服飞去。又使浚井，自上填之以石，舜服龙工衣自傍而出。耕於历山，梦眉长与发等。及即帝位，蓂荚生於阶，凤凰巢於庭，击石拊石，百兽率舞，景星出房，地出乘黄之马，西王母献白环、玉玦。舜在位十有四年，奏钟石笙筦未罢，而天大雷雨，疾风发屋拔木，桴鼓播地，钟磬乱行，舞人顿伏，乐正狂走。舜乃拥璇持衡而笑曰“明哉。夫天下非一人之天下也，亦乃见於钟石笙筦乎”乃荐禹於天，使行天子事。於时和气普应，庆云兴焉，若烟非烟，若云非云，郁郁纷纷，萧索轮囷，百工相和而歌《庆云》。帝乃倡之曰“庆云烂兮，纠缦缦兮。日月光华，旦复旦兮”群臣咸进，稽首曰“明明上天，烂然星陈。日月光华，弘予一人”帝乃再歌曰“日月有常，星辰有行。四时从经，万姓允诚。於予论乐，配天之灵。迁於圣肾，莫不咸听。乎鼓之，轩乎舞之。精华以竭，褰裳去之”於是八风修通，庆云业聚，蟠龙奋迅於其藏，蛟鱼踊跃於其渊，龟鳖咸出其穴，迁虞而事夏。舜乃设坛於河，依尧故事。至於下昃，荣光休气至，黄龙负《图》，长三十二尺，广九尺，出於坛畔，赤文绿错，其文言当禅禹。

帝禹有夏氏，母曰修己，出行，见流星贯昴，梦接意感，既而吞神珠。修己背剖，而生禹於石纽。虎鼻大口，两耳参镂，首戴钩钤，胸有玉斗，足文履己，故名文命。长有圣德。长九尺九寸，梦自洗於河，以手取水饮之。又有白狐九尾之瑞。当尧之世，舜举之。禹观於河，有长人白面鱼身，出曰“吾河精也”呼禹曰“文命治淫”言讫，授禹《河图》，言治水之事，乃退入於渊。禹治水既毕，天锡玄珪，以告成功。夏道将兴，草木畅茂，青龙止於郊，祝融之神，降於崇山。乃受舜禅，即天子之位。洛出《龟书》六十五字，是为《洪范》，此谓“洛出《书》”者也。南巡狩，济江，中流有二黄龙负舟，舟人皆惧。禹笑曰“吾受命於天，屈力以养人。生，性也。死，命也。奚忧龙哉”龙於是曳尾而逝。

高辛氏之世妃曰简狄，以春分玄鸟至之日，从帝祀郊禖，与其妹浴於玄丘之水。有玄鸟衔卵而坠之，五色甚好，二人竞取，覆以玉筐。简狄先得而吞之，遂孕。胸剖而生契。长为尧司徒，成功於民，受封於商。后十三世，生主癸。主癸之妃曰扶都，见白气贯月，意感，以乙日生汤，号天乙。丰下锐上，晰而有髯，句身而扬声，身长九尺，臂有四肘，是曰殷汤。汤在亳，能修其德。伊挚将应汤命，梦乘船过日月之傍。汤乃东至於洛，观帝尧之坛，沈璧退立，黄鱼双踊，黑鸟随鱼止於坛，化为黑玉。又有黑龟，并赤文成字，言夏桀无道，汤当代之。梼杌之神，见於邳山。有神牵白狼衔钩而入商朝。金德将盛，银自山溢。汤将奉天命放桀，梦及天而舓之，遂有天下。商人后改天下之号曰殷。

高辛氏之世妃曰姜嫄，助祭郊禖，见大人迹履之。当时歆如有人道感己，遂有身而生男。以为不祥，弃之厄巷，羊牛避而不践。又送之山林之中，会伐林者荐覆之。又取而置寒冰上，大鸟来以一翼藉覆之。姜嫄以为异，乃收养焉，名之曰弃。枝颐有异相，长为尧稷官，有功於民。后稷之孙曰公刘，有德，诸侯皆以天子之礼待之。初黄帝之世，谶言曰“西北为王，期在甲子，昌制命，发行诛，旦行道”及公刘之后，十三世而生季历。季历之十年，飞龙盈於殷之牧野，此盖圣人在下位将起之符也。季历之妃曰太任，梦长人感己，溲於豕牢而生昌，是为周文王。龙颜虎肩，身长十尺，胸有四乳。太王曰“吾世当有兴者，其在昌乎”季历之兄曰太伯，知天命在昌，适越终身不反。弟仲雍从之，故季历为嗣以及昌。昌为西伯，作邑於丰。文王之妃曰太姒，梦商庭生棘，太子发植梓树於阙间，化为松柏棫柞。以告文王，文王币告群臣，与发并拜告梦。季秋之甲子，赤爵衔书及丰，止於昌户，昌拜稽首受之。其文要曰“姬昌，苍帝子，亡殷者纣王”将畋，史遍卜之，曰“将大获，非熊非罴，天遗汝师以佐昌。臣太祖史畴为禹卜畋，得皋陶。其兆如此”王至於磻溪之水，吕尚钓於涯，王下趋拜曰“望公七年，乃今见光景於斯”尚立变名答曰“望钓得玉璜，其文要曰：姬受命，昌来提，撰尔雒钤报在齐。”尚出游，见赤人自雒出，授尚书曰“命曰吕，佐昌者子”文王梦日月著其身，又鸑鷟鸣於岐山。孟春六旬，五纬聚房。后有凤凰衔书，游文王之都。书又曰“殷帝无道，虐乱天下。皇命已移，不得复久。灵祗远离，百神吹去。五星聚房，昭理四海”文王既没，太子发代立，是为武王。

武王骈齿望羊。将伐纣，至於孟津，八百诸侯，不期而会。咸曰“纣可伐矣”武王不从。及纣杀比干，囚箕子，微子去之，乃伐纣。度孟津，中流，白鱼跃入王舟。王俯取鱼，长三尺，目下有赤文成字，言纣可伐。王写以世字，鱼文消。燔鱼以告天，有火自天止於王屋，流为赤乌，乌衔谷焉。谷者，纪后稷之德。火者，燔鱼以告天，天火流下，应以吉也。遂东伐纣，胜於牧野，兵不血刃，而天下归之。乃封吕望於齐。周德既隆，草木茂盛，蒿堪为宫室，因名蒿宫。武王没，成王少，周公旦摄政七年，制体作乐，神鸟凤凰见，蓂荚生。乃与成王观於河、洛，沈璧。礼毕，王退俟，至於日昧，荣光并出幕河，青云浮至，青龙临坛，衔玄甲之图，吐之而去。礼於洛，亦如之。玄龟青龙苍兕止於坛，背甲刻书，赤文成字。周公援笔以世文写之，书成文消，龟堕甲而去。其言自周公讫於秦、汉盛衰之符。麒麟游苑，凤凰翔庭，成王援琴而歌曰“凤凰翔兮於紫庭，余何德兮以感灵，赖先王兮恩泽臻，於胥乐兮民以宁”

鲁哀公十四年，孔子夜梦三槐之间，丰、沛之邦，有赤烟气起，乃呼颜渊、子夏往视之。驱车到楚西北范氏街，见刍儿摘麟，伤其左前足，薪而覆之。孔子曰“儿来，汝姓为赤诵，名子乔，字受纪”孔子曰“汝岂有所见邪”儿曰“见一禽，巨如羔羊，头上有角，其未有肉”孔子曰“天下已有主也，为赤刘，陈、项为辅，五星入井从岁星”儿发薪下麟示孔子，孔子趋而往，麟蒙其耳，吐三卷《图》，广三寸，长八寸，每卷二十四字，其言赤刘当起，曰“周亡，赤气起，大耀兴，玄丘制命，帝卯金”孔子作《春秋》，制《孝经》。既成，使七十二弟子向北辰星罄折而立，使曾子抱《河》、《洛》事北向。孔子斋戒向北辰而拜，告备於天曰“《孝经》四卷，《春秋》、《河》、《洛》凡八十一卷，谨已备”天乃洪郁起白雾摩地，赤虹自上下，化为黄玉，长三尺，上有刻文。孔子跪受而读之曰“宝文出，刘季握。卯金刀，在轸北。字禾子，天下服”

汉高帝父曰刘执嘉。执嘉之母，梦赤鸟若龙戏己，而生执嘉，是为太上皇帝。母名含始，是为昭灵后。昭灵后游於洛池，有玉鸡衔赤珠，刻曰玉英，吞此者王。昭灵后取而吞之。又寝於大泽，梦与神遇。是时雷电晦冥，太上皇视之，见蛟龙在其上，遂有身而生季，是为高帝。高帝隆准而龙颜，美须髯，左股有七十二黑子。微时，数从王媪、武负贳酒，醉卧，上常有光怪。每留饮，售辄数倍。武负异之，辄折其契。单父人吕公好相人，见高帝，谓曰“臣少好相人，相人多矣，无如季相，愿季自爱。臣有息女，愿为箕扫妾”吕公妻媪怒吕公曰“公常奇此女，欲为贵人。沛令善公，求不与。何妄许刘季”吕公曰“非女子所知”卒与高帝。生惠帝、鲁元公主。吕后尝与两子居田中，有一老父过，请饮，吕后因馈之食。老父相吕后曰“夫人，天下贵人也”令相二子，见惠帝曰“夫人所以贵者，乃此男”相鲁元公主，亦贵。老父已去，高帝适从傍舍来，吕后具言之。高帝追问老父。老父曰“向者夫人、儿子之贵，皆以君相。君贵不可言”高帝被饮，夜行径泽中。前人反曰“有大蛇当道，愿还”高帝醉，曰“壮士行，何畏”乃前，拔剑斩蛇，蛇分为两，道开而过。后人来者，见老妪守蛇曰“向者赤帝子过，杀之”见者疑妪为诈，欲笞之，忽然不见。具以状告高帝，帝心喜。秦始皇帝曰“东南有天子气”於是东游以厌之。高帝隐於芒、砀山泽之间，吕后常知其处。高帝怪问之，对曰“季所居，上常有云气，故知之”高帝为沛公，入秦，五星聚於东井，岁星先至，而四星从之。占曰“以义取天下”

初，张良游於下邳沂水之上，有老父来，直至良前，而堕其履。顾谓良曰“孺子，下取履”良愕然，欲殴之，以其老，乃下取跪进。父以足受，笑而去，良殊大惊。父去里所复来，曰“孺子可教也。后五日平明，与我会此”良怪之，跪应曰“诺”五日，良往，父已先来，怒曰“何与长者期而后也。五日，更与我会此”凡三期而良先至。老父喜曰“不当如是邪”即出怀中一卷书与之，曰“读之，此为王者师。后十三年，孺子见我济北谷城山下，黄石即我也”旦视其书，乃《太公兵法》。良以黄石篇为他人说，皆不省，唯高帝说焉。良曰“此殆天所授矣”五年而成帝业。后十三年，张良果得谷城山下黄石，宝而祠之，死与合葬。

文帝之母薄姬，魏豹为魏王，纳之后宫。许负相之，当生天子，魏王豹於是背汉。汉高帝击虏，而薄姬输织室。高帝见而美之，内於后宫，岁馀乃得幸。将见幸，薄姬言“妾昨梦青龙据妾心”高帝曰“我是也。吾为尔成之”一御而生文帝。

景帝王皇后初嫁为金王孙妻，母臧儿卜筮曰“当贵”乃夺金氏而内太子宫，生男。男方在身，梦日入其怀，以告太子。太子曰“是贵征也”生男，是为武帝。

武帝赵婕妤，家在河间，生而两手皆拳，不可开。武帝巡狩过河间，望气者言，此有奇女天子气，召而见之。武帝自披其手，既时申，得一玉钩。由是见幸，号曰“拳夫人”进为婕妤，居钩弋宫，大有宠。十四月生男，是为昭帝，号曰“钩弋子”武帝曰“闻昔尧十四月而生，今钩弋子亦然”乃名其门曰尧母门。

昭帝元凤三年正月，泰山、莱芜山南，民夜闻汹汹有数千人声，晨往视之，见大石自立，高丈五尺，大四十八围，入地八尺，三石为足，立后，白乌数千集其旁。又上林苑中柳树断卧地，一朝自起生枝叶，虫啮其叶成文，曰“公孙病已立”陈留襄邑王社忽移至长安。博士眭孟占之曰“石，阴类。泰山，岱宗，王者禅代之处。将有废故之家，姓公孙，名病已，从白衣为天子者”时昭帝幼少，霍光辅政，以孟妖言诛之。及昭帝崩，昌邑王又废，光立宣帝，武帝曾孙，本名病己，在民间白衣三世，如孟言焉。

元帝王皇后，齐田氏之苗裔。祖父翁孺，自东平陵徙元城。元城建公曰“昔《春秋》沙鹿崩，晋史卜之，阴为阳雄，土火相乘，故沙鹿崩。后六百四十五年，宜有圣女兴，其齐田乎。今翁孺之徙，正值其地，日月当之。元城郭东有五鹿之墟，即沙鹿地。后八十年，当有贵女兴天下”翁孺生禁。禁妻李氏方任身，梦月入其怀，生女，是为元后。每许嫁，未行，所许者辄死。卜相者云“当大贵”遂为元帝皇后，生成帝。

初，秦始皇世，有长人十二，身长五丈，足迹六尺，见於陇西临洮，前史以为秦亡之征，史臣以为汉兴之符也。自高帝至於平帝，十二主焉。

光武皇帝，父为济阳令。济阳有武帝行宫，常封闭。哀帝建平元年十二月甲子夜，光武将产，乃开而居之。时有赤光，室中尽明，皇考异焉。使卜者王长卜之。长辟左右曰“此善事，不可言”是岁，有嘉禾生产屋景天中，一茎九穗，异於凡禾，县界大丰，故名光武曰秀。时又有凤凰集济阳，於是画宫为凤凰之象。明年，方士有夏贺良者，上言哀帝云“汉家历运中衰，当再受命”於是改号为太初元将元年，称陈圣刘太平皇帝以厌胜之。王莽时，善望气者苏伯阿望光武所居县舂陵城郭，唶曰“气佳哉。郁郁葱葱然”莽忌恶汉，而钱文有金，乃改铸货泉以易之。既而光武起於舂陵之白水乡，货泉之文为“白水真人”也。

初起兵，望见家南有火光，以为人持火，呼之而光遂盛，赫然上属天，有顷不见。及在河北，为王郎所逼，将南济滹沱河。导吏还云“河水流澌，无船可渡”左右皆恐惧。帝更遣王霸视之。霸往视，如吏言。霸虑还以实对，惊动众心，乃谬云“冰坚可渡”帝驰进。比至，而河水皆合，其坚可乘。既渡，余数乘车未毕而冰陷。前至下博城西，疑所之。有一白衣老公在道旁，曰“努力。信都为长安城守，去此八十里耳”言毕，失所在。遂至信都，投太守任光。初，光武微时，穰人蔡少公曰“谶言刘秀发兵捕不道，卯金修德为天子”国师公刘子骏名秀。少公曰“国师公是也”光武笑曰“何用知非仆”道士西门君惠等并云“刘秀当为天子”光武平定河北，还至中山，将军万修得《赤伏符》，言光武当受命。群臣上尊号，光武辞。前至鄗县，诸生强华又自长安诣鄗，上《赤伏符》，文与修合。群下又请曰“受命之符，人应为大”光武又梦乘赤龙登天，乃即位，都洛阳，营宫阙。一夕，有门材自至。

是时琅邪开阳县城门，一夕无故自亡，检所得材，即是也，遂名其门曰开阳门。先是秦穆公时，陈仓人掘地得物，若羊非羊，若猪非猪，怪，将献之。道逢二僮子，谓之曰“子知彼乎，名为襜，常在地下食死人脑。若欲杀之，以柏东南枝指之，则死矣”襜因言曰“此二僮子，名为宝。得其雄者王，得其雌者霸”於是陈仓人遂弃襜而逐二僮子，二僮子化为雉，飞入林。陈仓人以告穆公，穆公发徒大猎，得其雌者，化而为石，置之汧、渭之间。至文公，为之立祠，名曰陈宝祠。雄南飞集南阳穰县，其后光武兴於南阳。

光武之初兴也，隗嚣拥众陇右，招集英俊，而公孙述称帝於蜀，天下云扰，大者连州郡，小者据县邑。嚣问扶风人班彪曰“往者周亡，战国并争，天下分裂，数世然后定。纵横之事，复起於今乎。将承运迭兴，在於一人也。愿先生论之”对曰“周之废兴与汉异。昔周立爵五等，诸侯从政，本根既微，枝叶强大，故其末流有纵横之事，其势然也。汉家承秦之制，郡县治民，主有专己之威，臣无百年之柄。至於成帝，假借外家，哀、平短祚，国嗣三绝，祸自上起，伤不及下。故王氏之贵，倾擅朝廷，能窃号位，而不根於民，是以即真之后，天下莫不引领而叹。十余年间，中外骚扰，远近俱发，假号云合，咸称刘氏，不谋而同辞。方今雄桀带州域者，皆无七国世业之资。《诗》云：皇矣上帝，临下有赫。鉴观四方，求民之瘼。今民皆讴吟思汉，向仰刘氏，已可知矣”隗嚣曰“先生言周、汉之势，可也。至於但见愚民习识刘氏姓号之故，而谓汉复兴，疏矣。昔秦失其鹿，刘季逐而掎之，时民复知汉乎”彪既感嚣言，又愍狂狡之不息，乃著《王命论》以救时难。辞曰：

昔在帝尧之禅曰“咨尔舜，天之历数在尔躬”舜亦以命禹。洎於稷、契，咸佐唐、虞，光济四海，奕世载德，至於汤、武，而有天下。虽其遭遇异时，禅代不同，至於应天从民，其揆一焉。是故刘氏承尧之祚，氏族之世，著於《春秋》。唐据火德，而汉绍之。始起沛泽，则神母夜号，以章赤帝之符。由是言之，帝王之祚，必有明圣显懿之德，丰功厚利积累之业，然后精诚通於神明，流泽加於生民。故能为鬼神所福向，天下所归往。未见运世无本，功德不纪，而得掘起在此位者也。世俗见高祖兴於布衣，不达其故，以为适遭暴乱，得奋其剑。游说之士，至比天下於逐鹿，幸捷而得之。不知神器有命，不可以智力求也。悲夫。此世之所以多乱臣贼子者也。若然者，岂徒暗於天道哉，又不观之於人事矣。

夫饿馑流隶，饑寒道路，思有裋褐之亵，担石之畜，所愿不过一金，然终於转死沟壑。何则。贫穷亦有命也。况乎天子之贵，四海之富，神明之祚，可得而妄据哉。故虽遭罹厄会，窃其权柄，勇如信、布，强如梁、籍，成如王莽，然卒润镬伏锧，烹菹分裂。又况幺麽不及数子，而欲暗干天位者乎。是故驽蹇之乘，不骋千里之涂。燕雀之俦，不奋六翮之用。楶棁之材，不荷栋梁之任。斗筲之子，不秉帝王之重。《易》曰“鼎折足，覆公餗”不胜其任也。当秦之末，豪桀共推陈婴而王之。婴母止婴曰“自吾为子家妇，而世贫贱，卒富贵，不祥。不如以兵属人，事成，少受其利。不成，祸有所归”婴从其言，而陈氏以宁。王陵之母，亦见项氏之必亡，而刘氏之将兴也。是时陵为汉将，而母获於楚。有汉使来，陵母见之，谓曰“愿告吾子，汉王长者，必得天下，子谨事之，无有二心”遂对汉使，伏剑而死，以固勉陵。其后果定於汉，陵为宰相封侯。夫以匹妇之明，犹能推事理之致，探祸福之机，全宗祀於无穷，垂册书於《春秋》，而况大丈夫之事乎。是故穷达有命，吉凶由人，婴母知废，陵母知兴，审此二者，帝王之分决矣。。

盖在高祖，其兴也有五：一曰帝尧之苗裔，二曰体貌多奇异，三曰神武有征应，四曰宽明而仁恕，五曰知人善任使。加之以信诚好谋，达於听受，见善如不及，用人如由己，从谏如从流，趋时如响赴。当食吐哺，纳子房之策。拔足挥洗，揖郦生之说。寤戍卒之言，断怀土之情。高四皓之名，割肌肤之爱。举韩信於行阵，收陈平於亡命。英雄陈力，群才毕举，此高祖之大略所以成帝业也。若乃灵瑞符应，又可略闻矣。初，刘媪妊高祖而梦与神遇，震雷晦冥，有龙蛇之怪。及长多灵异，有殊於众，是以王、武感物而折契，吕公睹貌而进女。秦皇东游以厌其气，吕后望云而知所处。始受命则白蛇分，西入关则五星聚。故淮阴、留侯谓之天授，非人力也。

历古今之得失，验行事之成败，稽帝王之世运，考五者之所谓，取舍不厌斯位，符应不同斯度，而欲昧於权利，越次妄据，外不量力，内不知命，则必丧保家之主，失天年之寿，遇折足之凶，伏鈇钺之诛。英雄诚知觉寤，畏若祸戒，超然远览，渊然深识，收陵、婴之明分，绝信、布之觊觎，距逐鹿之瞽说，审神器之有授，无贪不可几，为二母之所笑，则福祚流於子孙，天禄其永终矣。

隗嚣不纳，果败。汉元、成世，道士言“谶者云：赤厄三七。三七，二百一十年，有外戚之篡。祚极三六，当有龙飞之秀，兴复祖宗”及莽篡汉，汉二百一十年矣。莽十八年而败，光武兴焉。

明帝初生，丰下兑上，赤色似尧，终登帝位。

和帝邓皇后，祖父禹，佐命光武，常曰“我将百万人，未尝妄杀一人，子孙当大兴”后少时，相者苏文见后，惊曰“此成汤之骨法也，贵不可言”后尝梦登梯，以手扪天，天体荡荡正青而滑，有若钟乳者，后仰吮之。以讯之占梦。占梦者曰“尧梦攀天而上，汤梦及天而呧之，此皆非常梦也”既而入宫，遂登尊位。安帝未即大位，在邸，数有神光赤蛇嘉应，照曜室内，磐纡殿屋床第之间，后遂入承大统。

初，桓帝之世，有黄星见於楚、宋之分。辽东殷馗曰“后五十年，当有真人起於谯、沛之间，其锋不可当”灵帝熹平五年，黄龙见谯。光禄大夫乔玄问太史令单飏曰“此何祥也”飏曰“其国后当有王者兴，不及五十年，亦当复见天事恒象，此其征也”内黄殷登默记之。其后曹操起於谯，是为魏武帝。建安五年，於黄星见之，岁五十年矣，而武帝破袁绍，天下莫敌。

《春秋谶》曰“代汉者，当涂高也”汉有周舒者，善内学。人或问之，舒曰“当涂高者，魏也”舒既没，谯周又问术士杜琼曰“周征君以为当涂高，魏也。其义何在”琼曰“魏，阙名也。当涂而高，圣人以类言耳”又问周曰“宁复有所怪邪”周曰“未达也”琼曰“古者名官职不言曹，自汉以来，名官尽言曹，吏言属曹，卒言侍曹，此殆天意也”周曰“魏者，大也。曹者，众也。众而且大，天下之所归乎”建安十八年，武帝为公，又进爵为王。二十五年，武帝薨，太子丕嗣为魏王，是为文帝。

文帝始生，有云青色，员如车盖，当其上终日。望气者以为至贵之祥，非人臣之气。善相者高元吕曰“其贵不可言”延康元年三月，黄龙又见谯，殷登犹存，叹曰“黄龙见於熹平也，单飏云：不及五十年，亦当复见。今四十五年矣，飏之言其验兹乎”四月，饶安言白虎见。八月，石邑言凤凰集，又有麒麟见。十月，汉帝禅位於魏，魏王辞让不受。博士苏林、董巴上言“臣闻天之去就，固有常分，圣人当之，昭然不疑。故尧捐骨肉而禅有虞，终无吝色。舜发垄亩而居天下，若固有之。其相授间，不稽漏刻，天下已传矣。所以急天命，明天下不可一日无君。今汉期运已终，妖异绝之已审。陛下受天之命，符瑞告征，丁宁详悉，反覆备至，虽言语相谕，无以代此。今既发诏书，玺绶未御，固执谦让，上稽天命，下违民情。臣谨按古之典籍，参以图纬，魏之行运及天道所在，即尊之验，在於今年此月，昭晢分明。谨条奏如左。唯陛下迁思易虑，以时即位，显告上帝，布诏天下。然后改正朔，易服色，正大号，天下幸甚”其所陈事曰：

天有十二次，以为分野，王公之国，各有所属。周在鹑火，魏在大梁，岁星行历，凡十二次，所在国天子受命，诸侯以封。周文王始受命，岁星在鹑火。至武王伐纣，十三年，岁星复在鹑火。故《春秋传》曰“武王伐纣，岁在鹑火”又曰“岁之所在，则我有周之分野也”昔光和七年，岁在大梁，武王始受命为将，讨黄巾。是岁，改年为中平元年。建安元年，岁复在大梁，始拜大将军。十三年，复在大梁，始拜丞相。今二十五年，岁复在大梁，陛下受命。此魏得岁与周文、武受命相应。

今年青龙在庚子，《诗推度灾》曰“庚者，更也。子者，兹也。圣人制法天下治”又曰“王者布德於子，治成於丑”此言今年天更命圣人，制法天下，布德於民也。魏以政制天下，与《诗》协矣。颛顼受命，岁在豕韦，卫居其地，亦在豕韦。故《春秋传》曰“卫，颛顼之墟也”今十月，斗之所建，则颛顼受命之分也。魏以十月受禅，此同符始祖受命之验也。魏之氏族，出自颛顼，与舜同祖，见於《春秋世家》。舜以土德承尧之火，今魏亦以土德承汉之火，其於行运合於尧、舜授受之次。

魏王犹未许。大史丞许芝又上天文祥瑞：

自建安三年十二月戊辰，有新天子气见於东南，到今积二十三年。建安十年，茀星出库楼，历犯氐、房宿，北入天市，犯北斗、紫微。氐为天子宿宫，路寝所止。房为天子明堂政教之首。北斗七星，主尊辅象近臣。紫微者，北极最尊。此除扫汉家之大异也。建安十八年秋，岁星、镇星、荧惑俱入太微，逆行留守帝坐百有余日。岁星入太微，人主改姓。镇星入太微，内有兵乱，人主以弱。三者，汉改姓易代之异也。建安十九年正月，白虹贯日。《易传》曰“后妃擅国，白虹贯日”建安二十一年五月朔己亥，日蚀。建安二十三年三月，茀星晨见东方二十余日，夕出西方，犯历五车、东井、五诸侯、文昌、轩辕、太微，锋炎刺帝坐。茀者除旧布新，亡恶兴圣之异也。建安二十四年二月晦壬子，日蚀。日者阳精，月为侯王，而以亥子日蚀，皆水灭火之异也。延康元年九月十日黄昏时，月蚀荧惑，过人定时，荧惑出营室，宿羽林。月为大臣侯王之象。荧惑火精，汉氏之行。占曰“汉家以兵亡”延康元年九月二十日，《剥》卦天子气不见，皆崩亡之异也。荧惑火精，行缩日一度有余。故太史令王昱以为汉家衰亡之极。荧惑大而赤色。光不明，赤而小，与小星无别，皆汉家衰亡之异也。

《易传》曰“上下流通圣贤昌，厥应帝德凤凰翔，万民喜乐无咎殃”《易传》又曰“圣人受命，厥应凤凰下，天子虏”《易传》又曰“黄龙见，天灾将至，天子绌，圣人出”黄龙以戊己日见，五色文章皆具，圣人得天受命。黄龙以戊寅见，此帝王受命之符瑞最著明者也。《易传》又曰“圣人清静行中正，贤人至，民从命，厥应麒麟来”《春秋玉版谶》曰“代赤者魏公子”《春秋佐助期》曰“汉以许昌失天下”故白马令甘陵李云上事，言许昌气见，当涂高已萌，欲使汉家防绝萌芽。今汉都许，日以微弱，当居许昌以失天下。当涂高者，魏也。魏者，象魏两阙之名当道而高大者也。魏当代汉，如李云之言也。《春秋佐助期》又曰“汉以蒙孙亡”说者以蒙孙直汉二十四帝，童蒙愚惑以弱亡。汉帝少时名为董侯，名不正，蒙乱荒惑，其子孙以弱亡也。《孝经中黄谶》曰“日载东，纪火光。不横一，圣明聪。四百之外，易姓而王。天下归功致太平”此魏王之姓讳著见图谶也。《易运期》曰“言居东，西有午，两日并光日居下。其为主，反为辅，五八四十，黄气受，真人出”言午“许”字，两日“昌”字，汉当以许亡，魏当以许昌。今际会之期在许，是其大效也。《易运期》又曰“鬼在山，禾女运，王天下”

於是魏王受汉禅，柴於繁阳，有黄鸟衔丹书，集於尚书台，於是改元为黄初。汉中平二年，洛阳民讹言虎贲寺有黄人，观者日数万，道路断绝。中平元年，黄巾贼起，云“苍天已死，黄天当立”此魏氏依刘向自云土德之符也。先是，周敬王之四十七年，宋景公问大夫邢史子臣“天道何祥”对曰“后五年五月丁亥，臣将死。死后五年五月丁卯，吴将亡。亡后五年，君将终。终后四百年，邾王天下”皆如其言。邾王天下，盖谓魏国之后。言四百年则错。疑年代久远，传记者谬误。

高贵乡公初生，有光气照耀室屋，其后即大位。

刘备身长七尺七寸，垂手过膝，顾自见耳。《洛书甄耀度》曰“赤三，德昌九世会备，合为帝际”《洛书宝予命》曰“天度帝道备称皇，以统握契，百成不败”《洛书录运期》曰“九侯七杰争民命，炊骸道路，谁使主者玄且来”备字玄德，故云“玄且来”也。《孝经钩命决》曰“帝三建，九会备”先是，术士周群言，西南数有黄气，直立数丈，如此积年，每有景云祥风，从璇玑下应之。建安二十二年中，屡有气如旗，从西竟东，中天而行。图书曰“必有天子出其方”太白、荧惑、镇星从岁星，又黄龙见犍为武阳之赤水，九日乃去。关羽在襄阳，男子张嘉、王休献玉玺，备后称帝於蜀。

孙坚之祖名钟，家在吴郡富春，独与母居。性至孝，遭岁荒，以种瓜为业。忽有三少年诣钟乞瓜，钟厚待之。三人谓钟曰“此山下善，可作冢，葬之，当出天子。君可下山百步许，顾见我去，即可葬也”钟去三十步，便反顾，见三人并乘白鹤飞去。钟死，即葬其地。地在县城东，冢上数有光怪，云气五色上属天，衍数里。父老相谓，此非凡气，孙氏其兴矣。坚母任坚，梦肠出绕吴昌门。以告邻母，邻母曰“安知非吉祥也”昌门，吴郭门也。坚生而容貌奇异。坚妻吴氏初妊子策，梦月入其怀。后孕子权，又梦日入怀。告坚曰“昔妊策，梦月入怀，今又梦日入怀，何也”坚曰“日月阴阳之精，极贵之象，吾子孙其兴乎”权方颐大口，紫髯，长上短下。汉世有刘琬者，能相人，见权兄弟，曰“孙氏兄弟，虽各才智明达，然禄胙不终。唯中弟孝廉，形貌奇伟，骨体不恒，有大贵之表，年又最寿。尔其识之”权时为孝廉。初，秦始皇东巡，济江。望气者云“五百年后，江东有天子气出於吴，而金陵之地，有王者之势”於是秦始皇乃改金陵曰秣陵，凿北山以绝其势。至吴，又令囚徒十余万人掘污其地，表以恶名，故曰囚卷县，今嘉兴县也。汉世术士言“黄旗紫盖，见於斗、牛之间，江东有天子气”献帝兴平中，吴中谣言“黄金车，斑兰耳。开昌门，出天子”魏文帝黄初三年，举兵武昌，并言黄龙、凤凰见。其年，权称尊号，年至七十一而薨。权子休，初封琅邪王，梦乘龙上天，顾不见尾。后得大位，其子被废。

汉元、成之世，先识之士有言曰“魏年有和，当有开石於西三千余里，系五马，文曰讨曹”及魏之初兴也，张掖删丹县金山柳谷有石生焉，周围七寻，中高一仞，苍质素章，有五马、麟、鹿、凤凰、仙人之象。始见於建安，形成於黄初，文备於太和。至青龙三年，柳谷之玄川溢涌，石形改易，状似云龟，广六尺，长一丈七尺一寸，围五丈八寸，立於川西。有石马十二，其一仙人骑之，其一羁靽，其五有形而不善成，其五成形。又有一牛八卦列宿彗星之象。有玉匣开盖於前，有玉玦二，玉璜一。又有麒麟、凤凰、白虎、马、牛於中布列。有文字曰“上上三天王述大会讨大曹金但取之金立中大金马一疋中正大吉关寿此马甲寅述水”凡三十五字。石色苍，而物形及字，并白石书之，皆隆起。魏明帝恶其文有“讨曹”，凿去为“计”，以苍石塞之，宿昔而白石满焉。当时称为祥瑞，班下天下。处士张臶曰“夫神兆未然，不追往事，此盖将来之休征，当今之怪异也”既而晋以司马氏受禅。太尉属程猗说曰“夫大者，盛之极也。金者，晋之行也。中者，物之会也。吉者，福之始也。此言司马氏之王天下，感德而生，应正吉而王之符也”猗又为赞曰“皇德遐通，实降嘉灵。乾生其象，坤育其形。玄石既表，素文以成。瑞虎合仁，白麟耀精。神马自图，金言其形。体正而王，中允克明。关寿无疆，於万斯龄”

宣帝有狼顾之相，能使面正向后，而身形不异。魏武帝尝梦有三匹马在一槽中共食，其后宣帝及景、文相继为宰相，遂倾曹氏。文帝未立世子，有意於齐献王攸。武帝时为中抚军，惧不立，以相貌示裴秀，秀言於文帝曰“中抚军振发籍地，垂手过膝，天表如此，非人臣之相也”由是得立。及嗣晋位，其月，襄武县言有大人相，长三丈余，足迹三尺一寸，白发，黄单衣，黄巾，柱杖呼民王始语云“今当太平”顷之，受魏禅。

武帝咸宁元年，大风吹帝社树折，有青气出社中。占者以为东莞有天子气。时琅邪武王伷封东莞，伷，元帝祖也。元帝以咸宁二年夜生，有光照室，室内尽明，有白毛生於日角之左，眼有精光耀。随惠帝幸邺。成都王颖杀东安王繇，繇，元帝叔父也。帝惧，欲出奔，而月明，邀候急，四衢断绝，不得去。有顷，天阴，风雨大至，候者皆休，乃得去。

初，武帝伐吴，琅邪武王伷率众出涂中，而王浑逼历阳，王濬已次近路。孙皓欲降，送天子玺绶，近越二将，而远送诣伷，识者咸怪之。吴之未亡也，吴郡临平湖一旦自开，湖边得石函，中有小青石，刻作皇帝字。旧言临平湖塞天下乱，开则天下太平。吴人以为美祥。俄而吴灭。后元帝兴於江左。吴亡后，蒋山上常有紫云，数术者亦云，江东犹有帝王气。又谣言曰“五马游度江，一马化为龙”元帝与西阳、汝南、南顿、彭城五王过江，而元帝升天位。谶书曰“铜马入海建业期”元帝小字铜环。

永嘉初，元帝以安东将军镇建业。时岁、镇星、辰、太白四星聚於牛、女之间，常裴回进退。愍帝建兴四年，晋陵武进人陈龙在田中得铜铎五枚，柄口皆有龙虎形。又有将雏鸡雀集其前，皆驱去复还，至於再三。又有鹅三四头，高飞且鸣，周回东西，昼夜不下，如此者六七日。会稽剡县陈清又於井中得栈钟，长七寸二分，口径四寸，其器虽小，形制甚精，上有古文书十八字，其四字可识，云“会稽徽命”豫章有大樟树，大三十五围，枯死积久，永嘉中，忽更荣茂。景纯并言是元帝中兴之应。初，武帝太康三年，建邺有寇，余姚人伍振筮之，曰“寇已灭矣。三十八年，扬州有天子”至元帝即天位，果三十八年。

先是，宣帝有宠将牛金，屡有功，宣帝作两口榼，一口盛毒酒，一口盛善酒，自饮善酒，毒酒与金，金饮之即毙。景帝曰“金名将，可大用，云何害之”宣帝曰“汝忘石瑞，马后有牛乎”元帝母夏侯妃与琅邪国小史姓牛私通，而生元帝。愍帝之立也，改毗陵为晋陵，时元帝始霸江、扬，而戎翟称制，西都微弱。干宝以为晋将灭於西而兴於东之符也。

宋武帝居在丹徒，始生之夜，有神光照室。其夕，甘露降於墓树。皇考以高祖生有奇异，名为奇奴。皇妣既殂，养於舅氏，改为寄奴焉。少时诞节嗜酒，自京都还，息於逆旅。逆旅妪曰“室内有酒，自入取之”帝入室，饮於盎侧，醉卧地。时司徒王谧有门生居在丹徒，还家，亦至此逆旅。逆旅妪曰“刘郎在室内，可入共饮酒”此门生入室，惊出谓妪曰“室内那得此异物”妪遽入之，见帝已觉矣。妪密问“向何所见”门生曰“见有一物，五采如蛟龙，非刘郎”门生还以白谧，谧戒使勿言，而与结厚。帝尝行至下邳，遇一沙门，沙门曰“江表寻当丧乱，拯之必君也”帝患手创积年，沙门出怀中黄散一裹与帝，曰“此创难治，非此药不能瘳也”倏忽不见沙门所在。以散傅创即愈。余散帝宝录之，后征伐屡被伤，通中者数矣，以散傅之，无不立愈。自少至长，目中常见二龙在前，始尚小，及贵转大。晋陵人车薮善相人，相帝曰“君贵不可言，愿无相忘”晋安帝义熙初，帝始康晋乱，而兴霸业焉。

庐江霍山常有钟声十二。帝将征关、洛，霍山崩，有六钟出，制度精奇，上有古文书一百六十字。冀州有沙门法称将死，语其弟子普严曰“嵩皇神告我云，江东有刘将军，是汉家苗裔，当受天命。吾以三十二璧，镇金一饼，与将军为信。三十二璧者，刘氏卜世之数也”普严以告同学法义。法义以十三年七月，於嵩高庙石坛下得玉璧三十二枚，黄金一饼。汉中城固县水际，忽有雷声，俄而岸崩，得铜钟十二枚。又巩县民宋耀得嘉禾九穗。后二年而受晋禅。孔子《河雒谶》曰“二口建戈不能方，两金相刻发神锋，空穴无主奇入中，女子独立又为双”二口建戈，“刘”字也。晋氏金行，刘姓又有金，故曰两金相刻。空穴无主奇入中，为“寄”字。女子独立又为双，“奴”字。

晋既禅宋，太史令骆达奏陈天文符谶曰“去义熙元年，至元熙元年十月，太白星昼见经天凡七。占曰：天下革民更王，异姓兴。义熙元年至元熙元年十一月朔，日有蚀之凡四，皆蚀从上始，臣民失君之象也。义熙十一年五月三日，彗星出天市，其芒扫帝坐。天市在房、心之北，宋之分野。得彗柄者兴，此除旧布新之征。义熙七年七月二十五日，五虹见於东方。占曰：五虹见，天子黜，圣人出。义熙七年八月十一日，新天子气见东南。十二年，北定中原，崇进宋公。岁星裴回房、心之间，大火，宋之分野。与武王克殷同，得岁星之分者应王也。十一年以来至元熙元年，月行失道，恒北入太微中。占：月入太微廷，王入为主。十三年十月，镇星入太微，积留七十余日，到十四年八月十日，又入太微不去，到元熙元年，积二百余日。占：镇星守太微，亡君之戎。有立王，有徙王。十四年五月十七日，茀星出北斗魁中。占曰：星茀北斗中，圣人受命。十四年七月二十九日，彗星出太微中，彗柄起上相星下，芒尾渐长至十余丈，进扫北斗及紫微中。占曰：彗星出太微，社稷亡，天下易政。入北斗，帝宫空。一占：天下得召人。召人，圣主也。一曰：彗孛紫微，天下易主。十四年十月一日，荧惑从入太微钩己，至元年四月二十七日，从端门出积尸，留二百六日，绕镇星。荧惑与填星钩己天廷，天下更纪。十四年十二月，岁、太白、辰裴回居斗、牛之间经旬。斗、牛，历数之起。占曰：三星合，是谓改立。元熙元年十二月二十四日，四黑龙登天。《易传》曰：冬龙见，天子亡社稷，大人应天命之符。《金雌诗》云：大火有心水抱之，悠悠百年是其时。火，宋之分野。水，宋之德也。《金雌诗》又曰：云出而两渐欲举，短如之何乃相岨，交哉乱也当何所，唯有隐岩殖禾黍，西南之朋困桓父。两云“玄”字也。短者，云胙短也。岩隐不见，唯应见谷，殖禾谷边，则圣讳炳明也。《易》曰：西南得朋。故能困桓父也。刘向谶曰：上五尽寄致太平，草付合成集群英。前句则陛下小讳，后句则太子讳也。十一年五月，西明门地陷，水涌出，毁门扉阈。西者，金乡之门，为水所毁，此金德将衰，水德方兴之象也。太兴中，民於井中得栈钟，上有古文十八字，晋自宣帝至今，数满十八传。义熙八年，太社生桑，尤著明者也。夫六，亢位也。汉建安二十五年，一百九十六年而禅魏。魏自黄初至咸熙二年，四十六年而禅晋。晋自泰始至今元熙二年，一百五十六年。三代数穷，咸以六年”

少帝即位，景平三年四月，有五色云见西方。时文帝为荆州刺史，镇江陵，寻即大位。文帝元嘉中，谣言钱唐当出天子，乃於钱唐置戍军以防之。其后，孝武帝即大位於新亭寺之禅堂。“禅”之与“钱”，音相近也。太宗为徐州刺史，出镇彭城，昭太后赐以大珠鹿卢剑，此剑是御服，占者以为嘉祥。前废帝永光初，又讹言湘州出天子，幼主欲南幸湘川以厌之。既而湘东王即尊位，是为明帝。

史臣谨按，冀州道人法称所云玉璧三十二枚，宋氏卜世之数者，盖卜年之数也。谓卜世者，谬其言耳。三十二者，二三十，则六十矣。宋氏受命至於禅齐，凡六十年云。

