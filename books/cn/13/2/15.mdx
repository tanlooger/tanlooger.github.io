---
---
---
title: 卷二十五·志第十五·天文三
---

○天文三

晋简文咸安元年十二月辛卯，荧惑逆行入太微，二年三月犹不退。占曰“国不安，有忧”是时，帝有桓温之逼，恒怀忧惨。七月，帝崩。

咸安二年正月己酉，岁星犯填星，在须女。占曰“为内乱”五月，岁星形色如太白。占曰“进退如度，奸邪息。变色乱行，主无福。岁星囚於仲夏，当细小而不明，此其失常也。又为臣强”六月，太白昼见在七星。乙酉，太白犯舆鬼。占曰“国有忧”七月，帝疾甚，诏桓温曰“少子可辅者辅之。如不可，君自取之”赖侍中王坦之毁手诏，改使如王导辅政故事。温闻之大怒，将诛坦之等，内乱之应也。是月，帝崩。咸安二年五月丁未，太白犯天关。占曰“兵起”六月，庾希入京城。十一月，卢悚入宫，并诛灭。

晋孝武宁康元年正月戊申，月奄心大星。案占，灾不在王者，则在豫州。一曰“主命恶之”三月丙午，月奄南斗第五星。占曰“大臣有忧，忧死亡”一曰“将军死”七月，桓温薨。

宁康二年正月丁巳，有星孛於女虚，经氐、亢、角、轸、翼、张。九月丁丑，有星孛於天市。十一月癸酉，太白奄荧惑，在营室。占曰“金火合为烁，此灾皆为兵丧”太元元年五月，氐贼苻坚伐凉州。七月，氐破凉州，虏张天锡。十一月，桓冲发三州军军淮、泗，桓豁亦遣军备境上。宁康二年闰月己未，月奄牵牛南星。占曰“左将军死”三年五月，北中郎将王坦之薨。

宁康三年六月辛卯，太白犯东井。占曰“秦地有兵”九月戊申，荧惑奄左执法。占曰“执法者死”太元元年，苻坚破凉州。十月，尚书令王彪之卒。

晋孝武太元元年四月丙戌，荧惑犯南斗第三星。丙申，又奄第四星。占曰“兵大起，中国饑”一曰“有赦”八月癸酉，太白昼见在氐。氐，兖州分野。九月，荧惑犯哭泣星，遂入羽林。占曰“天子有哭泣事，中军兵起”十一月己未，月奄左角。占曰“天子有兵”一曰“国有忧”三年六月，荧惑守羽林。占曰“禁兵大起”九月壬午，太白昼见在角，兖州分。元年五月，大赦。三年八月，氐贼韦钟入汉中东下，苻融寇樊、邓，慕容暐围襄阳，氐兖州刺史彭超围彭城。四年二月，襄阳城陷，贼获朱序。彭超舍彭城，获吉挹。彭超等聚广陵三河众五万。於是征虏谢石次涂中，右卫毛安之、游击河间王昙之等次堂邑，发丹阳民丁，使尹张涉屯卫京都。六月，兖州刺史谢玄讨贼，大破之，余烬皆走。是时中外连兵，比年荒俭。是年，又发扬州万人戍夏口。

太元四年十一月丁巳，太白犯哭星。占曰“天子有哭泣事”五年七月丙子，辰星犯轩辕。占曰“女主当之”九月癸未，皇后王氏崩。

太元六年十月乙卯，有奔星东南经翼轸，声如雷。《星说》曰“光迹相连曰流，绝迹而去曰奔”案占“楚地有兵”一曰“军破民流”十二月，氐荆州刺史梁成、襄阳太守阎震率众伐竟陵，桓石虔击大破之，生禽震，斩首七千，获生万人。声如雷，将帅怒之象也。七年九月，朱绰击襄阳，拔将六百余家而还。

太元七年十一月，太白昼见，在斗。占曰“吴有兵丧”八年四月甲子，太白又昼见，在参。占曰“魏有兵丧”是月，桓冲征沔汉，杨亮伐蜀，并拔城略地。八月，苻坚自将号百万，九月，攻没寿阳。十月，刘牢之破坚将梁成斩之，杀获万余人。谢玄等又破坚於淝水，斩其弟融，坚大众奔溃。九年六月，皇太后褚氏崩。八月，谢玄出屯彭城，经略中州。十年八月，苻坚为其将姚苌所杀。

太元十年十二月己丑，太白犯岁星。占曰“为兵饑”是时河朔未一，兵连在外，冬，大饑。

太元十一年三月戊申，太白昼见，在东井。占曰“秦有兵，臣强”六月甲午，岁星昼见，在胃。占曰“鲁有兵，臣强”十二年，慕容垂寇东阿，翟辽寇河上，姚苌假号安定，苻登自立陇上，吕光窃据凉土。太元十一年三月，客星在南斗，至六月乃没。占曰“有兵”一曰“有赦”是后司、雍、兖、冀常有兵役。十二年正月，大赦。八月，又赦。

太元十二年二月戊寅，荧惑入月。占曰“有乱臣死，相若有戮者”一曰“女亲为败，天下乱”是时琅邪王辅政，王妃从兄国宝以姻昵受宠。又陈郡人袁悦昧私苟进，交遘主相，扇扬朋党。十三年，帝杀悦。於是主相有隙，乱阶兴矣。太元十二年十月庚午，太白昼见，在斗。十三年闰月戊辰，天狗东北下有声。十二月戊子，辰星入月，在危。占曰“贼臣欲杀主，不出三年，必有内恶”是月，荧惑在角亢，形色猛盛。占曰“荧惑失其常，吏且弃其法，诸侯乱其政”自是后慕容垂、翟辽、姚苌、苻登、慕容永并阻兵争强。十四年正月，彭城妖贼又称号於皇丘，刘牢之破灭之。三月，张道破合乡，围泰山，向钦之击走之。是年，翟辽又攻没荥阳，侵略陈、项。於时政事多弊，治道陵迟矣。

太元十四年十二月，荧惑入羽林。乙未，月犯岁星。占并同上。十五年，翟辽陆掠司、兖，众军累讨弗克。鲜卑又跨略并、冀。七月，旱。八月，诸郡大水，兖州又蝗。

太元十五年七月壬申，有星孛於北河戒，经太微、三台、文昌，入北斗，长十余丈。八月戊戌，入紫微，乃灭。占曰“北河戒，一名胡门。胡门有兵丧。扫太微，入紫微，王者当之。三台为三公，文昌为将相，将相三公有灾。入北斗，强国发兵，诸侯争权，大夫忧”十一月，太白入羽林。占曰“天子为军自守，有反臣”二十一年九月，孝武帝崩。隆安元年，王恭、殷仲堪、桓玄等并发兵表诛王国宝，朝廷从而杀之，并斩其从弟绪，司马道子由是失势，祸乱成矣。

太元十六年十一月癸巳，月奄心前星。占曰“太子忧”是时太子常有笃疾。

太元十七年九月丁丑，岁星、荧惑、填星同在亢氐。占曰“三星合，是谓惊位绝行，内外有兵丧与饑，改立王公”

太元十八年正月乙酉，荧惑入月。占曰“忧在宫中，非贼乃盗也”一曰“有乱臣，若有戮者”二十一年九月，帝暴崩内殿，兆庶宣言夫人张氏潜行大逆。於时朝政暗缓，不加显戮，但默责而已。又王国宝邪狡，卒伏其辜。太元十八年二月，有客星在尾中，至九月乃灭。占曰“燕有兵丧”十九年四月己巳，月奄岁星，在尾。占曰“为饑，燕国亡”二十年，慕容垂遣息宝伐什圭，为圭所破，死者数万人。二十一年，垂死，国遂衰亡。

太元十九年十月癸丑，太白犯岁星，在斗。占曰“为饑，为内兵。斗，吴、越分”至隆安元年，王恭等举兵显王国宝之罪，朝廷赦之。是后连岁水旱民饑。

太元二十年六月，荧惑入天囷。占曰“天下饑”七月丁亥，太白入太微。占曰“太白入太微，国有忧。昼见，为兵丧”九月，有蓬星如粉絮，东南行，历女虚至哭星。占曰“蓬星见，不出三年，必有乱臣戮死於市”十二月己巳，月犯楗闭及东西咸。占曰“楗闭司心腹喉舌，东西咸主阴谋”是时王国宝交构朝政。二十一年九月，帝崩。隆安元年，王恭等举兵，而朝廷戮王国宝、王绪。又连岁水旱，兼三方动众，民饑。

太元二十一年三月，太白连昼见，在羽林。占曰“有强臣，有兵丧，中军兵起”四月壬午，太白入天囤。占曰“为饑”六月，岁星犯哭星。占曰“有哭泣事”是年九月，孝武帝崩。隆安元年，王恭举兵胁朝廷，於是中外戒严，戮王国宝以谢之。

晋安帝隆安元年正月癸亥，荧惑犯哭星。占曰“有哭泣事”二月，岁星荧惑皆入羽林。占曰“军兵起”四月丁丑，太白昼见，在东井。秦有兵丧。是月，王恭举兵，内外戒严。寻杀王国宝等。六月，羌贼攻洛阳，郗恢遣兵救之。姚苌死，子略代立。什圭自号於中山。隆安元年六月庚午，月奄太白，在太微端门外。占曰“国受兵”乙酉，月奄岁星，在东壁。占曰“为饑。卫地有兵”八月，荧惑守井钺。占曰“大臣有诛”二年六月戊辰，摄提移度失常，岁星昼见在胃。胃，兖州分。是年六月，郗恢遣邓启方等以万人残虏於滑台。滑台，卫地也。启方等败而还。九月，王恭、庾楷、殷仲堪、桓玄等并举兵表诛王愉、司马尚之兄弟。於是内外戒严，大发民众。仲堪军至寻阳，禽江州刺史王愉，楷将段方攻尚之於杨湖，为所败，方死。王恭司马刘牢之反恭，恭败。桓玄至白石，亦奔退。仲堪还江陵。三年冬，荆州刺史殷仲堪为桓玄所杀。

隆安二年闰月，太白昼见，在羽林。丁丑，月犯东上相。三年五月辛酉，月又奄东上相。辛未，辰星犯轩辕星。占悉同上。是年正月，杨佺期破郗恢，夺其任，殷仲堪又杀之。六月，鲜卑攻没青州。十月，羌贼攻没洛阳。桓玄破荆、雍，杀殷仲堪、杨佺期。孙恩聚众攻没会稽，杀内史王凝之，刘牢之东讨走之。四年七月，太皇太后李氏崩。

隆安四年正月乙亥，月犯填星，在牵牛。占曰“吴、越有兵丧。女主忧”二月己丑，有星孛於奎，长三丈，上至阁道紫宫西蕃，入斗魁，至三台、太微、帝座、端门。占曰“彗拂天子廷阁，易主之象”经三台，入北斗，占同上条。六月己未，月又犯填星，在牵牛。辛酉，又犯哭星。十月，奄岁星在北河。占曰“为饑”十二月戊寅，有星孛於贯索、天市、天津。占曰“贵臣狱死，内外有兵丧。天津为贼断，王道天下不通”十二月，太白在斗昼见，至五年正月乙卯。案占，灾在吴、越。三月甲寅，流星赤色众多，西行经牵牛、虚、危、天津、阁道，贯太微、紫宫。占曰“星者庶民，类众多西流之象。径行天子庭，主弱臣强，诸侯兵不制”七月癸亥，大角星散摇五色。占曰“王者流散”丁卯，月犯天关。占曰“王者忧”九月庚子，荧惑犯少微，又守之。占曰“处士诛”十月戊子，月犯东蕃次相。四年五月，孙恩复破会稽，杀内史谢琰。遣高雅之等讨之。七月，太皇太后李氏崩。十月，妖贼大破高雅之於余姚，死者十七八。五年二月，孙恩攻句章，高祖拒之。五月，吴郡内史袁山松出战，为所杀，死者数千人。六月，孙恩至京口，高祖击破之。恩军蒲洲，於是内外戒严，营阵屯守，栅断淮口。恩遣别将攻广陵，杀三千余人。恩遁据郁洲。是月，高祖又追破之。九月，桓玄表至，逆旨陵上。十月，司马元显大治水军，将以伐玄。元兴元年正月，桓玄东下。是月，孙恩在临海，人众饿死散亡，恩亦投水死。卢循自称征虏将军，领其余众，略有永嘉、晋安之地。二月，帝戎服遣西军。丁卯，桓玄至姑孰，破历阳，司马尚之见杀，刘牢之降於玄。三月，玄克京都，杀司马元显，放太傅道子。七月，大饑，人相食。浙江东饿死流亡十六七，吴郡、吴兴户口减半。又流奔而西者万计。十月，桓玄遣将击刘轨，破走奔青州。四年，玄遂篡位，迁帝寻阳。

晋安帝元兴元年三月戊子，太白犯五诸侯，因昼见。四月辛丑，月奄辰星。七月戊寅，荧惑在东井，荧惑犯舆鬼、积尸，占并同上。八月庚子，太白犯岁星，在上将东南。占曰“楚兵饑”一曰“灾在上将”丙寅，太白奄右执法。九月癸未，太白犯进贤。占曰“贤者诛”十月，客星色白如粉絮，在太微西，至十二月，入太微。占曰“兵入天子庭”二年二月，岁星犯西上将。六月甲辰，奄斗第四星。占曰“大臣诛，不出三年”八月癸丑，太白犯房北第二星。九月己丑，岁星犯进贤，荧惑犯西上将。十月甲戌，太白犯泣星。十一月丁丑，荧惑犯填星。辛巳，月犯荧惑。十二月乙巳，月奄轩辕第二星，占悉同上。元年冬，索头破羌军。二年十二月，桓玄篡位，放迁帝后於寻阳，以永安何皇后为零陵君。三年二月，高祖尽诛桓氏。

元兴三年正月戊戌，荧惑逆行犯太微西上相。占曰“天子战於野，上相死”二月甲辰，月奄岁星於左角。占曰“天下兵起”丙辰，荧惑逆行在左执法西北。占曰“执法者忧”四月甲午，月奄轩辕第二星，填星入羽林，十二月，荧惑太白皆犯羽林，占同上。是年二月丙辰，高祖杀桓修等。三月己未，破走桓玄，遣军西讨。辛巳，诛左仆射王愉及子荆州刺史绥。桓玄劫帝如江陵。五月，玄下至峥嵘洲，义军破灭之。桓振又攻没江陵，幽劫天子。明年正月，众军攻之，振走，乘舆乃旋。七月，永安何皇后崩。三月，桓振又袭江陵，荆州刺史司马休之败走。是月，刘怀肃击振灭之。其年二月，巴西人谯纵杀益州刺史毛璩及璩弟西夷校尉瑾，跨有西土，自号蜀王。

晋安帝义熙元年三月壬辰，月奄左执法，占同上。丁酉，月奄心前星。占曰“豫州有灾”太白犯东井。占曰“秦有兵”四月己卯，月犯填星，在东壁。占曰“其地亡国”一曰：贵人死”七月庚辰，太白比昼见，在翼、轸。占曰“为臣强。荆州有兵丧”己未，月奄填星，在东壁。占曰“其国以伐亡”一曰“民流”八月丁巳，月犯斗第一星。占曰“天下有兵”一曰“大臣忧”案江左来，南斗有灾，则吴越会稽、丹阳、豫章、庐江各随其星应之。淮南失土，殆不占耳。史阙其说，故不列焉。九月戊子，荧惑犯少微。占曰“处士诛”庚寅，荧惑犯右执法。癸卯，荧惑犯左执法。占并同上。十月丁巳，月奄填星营室，占同七月。十一月丙戌，太白奄钩钅句钤。占曰“喉舌臣忧”十二月己卯，岁星犯天江。占曰“有兵乱，河津不通”是年六月，索头寇沛土，使伪豫州刺史索度真戍相县，太傅长沙景王讨破走之。十一月，荆州刺史魏咏之薨。二年二月，司马国璠等攻没弋阳。四月，羌伐仇池，仇池公杨盛击走之。九月，益州刺史司马荣期为其参军杨承祖所害，时文处茂讨蜀屡有功，会荣期死，乃退。三年十二月，司徒扬州刺史王谧薨。四年正月，太保武陵王遵薨。三月，左仆射孔安国卒。五年，高祖讨鲜卑，并定旧兖之地。

义熙二年二月己丑，月犯心后星。占曰“豫州有灾”四月癸丑，月犯太微西将。己未，月犯房南第二星。乙丑，岁星犯天江，占悉同上。五月癸未，月犯左角。占曰“左将军死，天下有兵”壬寅，荧惑犯氐。占曰“氐为宿宫，人主忧”六月庚午，荧惑犯房北第二星。八月癸亥，荧惑犯斗第五星。丁巳，犯建星。九月壬午，荧惑犯哭星，又犯泣星，占悉同上。十二月丙午，月奄太白，在危。占曰“齐亡国”一曰“强国君死”丁未，荧惑、太白皆入羽林。是年二月甲戌，司马国璠等攻没弋阳。三年正月，鲜卑寇北徐州，至下邳。八月，遣刘敬宣伐蜀。十二月，司徒王谧薨。四年正月，武陵王遵薨。五年，鲜卑复寇淮北。四月，高祖大军讨之。六月，大战临朐城，进围广固。十月，什圭为其子伪清河公所杀。六年二月，拔广固，禽慕容超，坑斩其众三千余人。

义熙三年正月丙子，太白昼见，在奎。二月庚寅，月奄心后星，占悉同上。癸亥，荧惑、填星、太白、辰星聚於奎、娄，从填星也。其说见上九年。五月己丑，太白昼见，在参。占曰“益州有兵丧，臣强”六月辛卯，荧惑犯辰星，在翼。占曰“天下兵起”八月己卯，太白奄荧惑，又犯执法。占曰“奄荧惑，有大兵”辛卯，荧惑犯左执法。九月壬子，荧惑犯进肾。是年正月丁巳，鲜卑寇北徐，至下邳。八月，刘敬宣伐蜀，不克而旋。四年三月，左仆射孔安国卒。七月，司马国璠等攻没邹山，鲁郡太守徐邕破走之。姚略遣众征佛佛，大为所破。五年，高祖讨鲜卑。六年三月，妖贼徐道覆杀镇南将军、江州刺史何无忌於豫章。四月，妖贼卢循寇湘中巴陵。五月丙子，循、道覆败抚军将军、豫州刺史刘毅於桑落洲，毅仅以身免。丁丑，循等至蔡洲，遣别将焚京口。庚辰，贼攻焚查浦，查浦戍将距战不利，高祖遣军渡淮击，大破之。司马国璠寇砀山，竺夔讨破之。七月，妖贼南走据寻阳，高祖遣刘钟等追之。八月，孙季高乘海伐广州。桓谦以蜀众聚枝江，卢循将荀林略华容，相去百里。临川烈武王讨谦之，又讨林，林退走。鄱阳太守虞丘进破贼别帅於上饶。九月，烈武王使刘遵击荀林於巴陵，斩之。桓道儿率蔡猛向大薄，又遣刘基讨之，斩猛。十月，高祖以舟师南征。是时徐道覆率二万余人攻荆州，烈武王距之。战於江津，大破之，枭殄其十八九。道覆弃战船走。十一月，刘钟破贼军於南陵。癸丑，益州刺史鲍陋卒於白帝，谯道福攻没其众。庚戌，孙季高袭广州，克之。十二月，高祖在大雷，与贼交战，大破之。贼走左里，进击，又破，死者十八九。贼还广州，刘藩等追之。七年二月，藩拔始兴城，斩徐道覆、卢循还番禺，攻围孙季高，不能克。走交州，交州刺史杜慧度斩之。四月，到彦之攻谯道福於白帝，拔之。

义熙四年正月庚子，荧惑犯天江，占同上。五月丁未，月奄斗第二星，占同上。壬子，填星犯天廪。占曰“天下饑，仓粟少”六月己丑，太白犯太微西上将。己卯，又犯左执法。十月戊子，荧惑入羽林。占悉同上。五年，高祖讨鲜卑。六年，左仆射孟昶仰药卒。是后南北军旅，运转不息。

义熙五年二月甲子，月犯昴。占曰“胡不安。天子破匈奴”四月甲戌，荧惑犯辰星，在东井，占同三年。五月戊戌，岁星入羽林，占同上。九月壬寅，月犯昴，占同二月。十月，荧惑犯氐，占同二年。闰月丁酉，月犯昴，占同二月。辛亥，荧惑犯钩钤。占同元年。十二月辛丑，太白犯岁星，在奎。占曰“大兵起。鲁有兵”己酉，月奄心大星。占曰“王者恶之”是年四月，高祖讨鲜卑。什圭为其子所杀。十一月，西虏攻安定，姚略自以大众救之。六年二月，鲜卑灭。皆胡不安之应也。是时鲜卑跨鲁地，又鲁有兵之应也。五月，卢循逼郊甸，宫卫被甲。

义熙六年三月丁卯，月奄房南第二星。占曰“灾在次相”己巳，又奄斗第五星。占曰“斗主兵，兵起”一曰“将军死”太白犯五诸侯。占曰“诸侯有诛”五月甲子，月奄斗第五星，占同三月。己亥，月奄昴。占曰“国有忧”一曰“有白衣之会”六月己丑，月犯房南第二星。甲午，太白昼见，占并同上。七月己亥，月犯舆鬼。占曰“国有忧”一曰“秦有兵”八月壬午，太白犯轩辕大星。甲申，月犯心前星。灾在豫州。丙戌，月犯斗第五星，占悉同上五月。丁亥，月奄牛宿南星。占曰“天下有大诛”乙未，太白犯少微。丙午，太白在少微而昼见。九月甲寅，太白犯左执法。丁丑，填星犯毕。占曰“有边兵”是年三月，始兴太守徐道覆反，江州刺史何无忌讨之，大败於豫章，无忌死之。四月，卢循寇湘中，没巴陵。五月，循等大破豫州刺史刘毅，毅仅以身免。循率众逼京畿。是月，左仆射孟昶惧王威不振，仰药自杀。七年二月，刘藩枭徐道覆首，杜慧度斩卢循，并传首京都。八年六月，临川烈武王道规薨，时为豫州。八月，皇后王氏崩。九月，兖州刺史刘藩、尚书仆射谢混伏诛。高祖西讨刘毅，斩之。十二月，遣益州刺史朱龄石伐蜀。九年，诸葛长民伏诛。林邑王范胡达将万余人寇九真，九真太守杜彗期距破之。七月，朱龄石灭蜀。

义熙七年四月辛丑，荧惑入舆鬼。占曰“秦有兵”一曰“雍州有灾”六月，太白昼见在翼，占同元年。己亥，填星犯天关。占曰“臣谋主”庚子，月犯岁星，在毕。占曰“有边兵，且饑”七月丁卯，岁星在参。占曰“岁、填合为内乱”一曰“益州战不胜，亡地”五虹见东方。占曰“天子黜，圣人出”八月乙未，月犯岁星，在参。占曰“益州兵饑”太白犯房南第二星。十一月丙午，太白犯哭泣星。占悉同上。七月，朱龄石克蜀，蜀民寻又反，又讨灭之。八年，诛刘藩、谢混，灭刘毅。皇后王氏崩。九年，诛诸葛长民。十一年，讨荆州刺史司马休之、雍州刺史鲁宗之破之也。

义熙八年正月庚戌，月犯岁星，在毕，占同上。七月癸亥，月奄房北第二星，占同上。甲申，太白犯填星，在东井。占曰“秦有大兵”己未，月犯井钺。八月戊申，月犯泣星。十月辛亥，月奄天关。占曰“有兵”十月丁丑，填星犯东井。占曰“大人忧”十二月癸卯，填星犯井钺。是年八月，皇后王氏崩。九月，诛刘藩、谢混，灭刘毅。九年三月，诛诸葛长民。西虏攻羌安定戍，克之。十二月，朱龄石伐蜀。九年七月，朱龄石灭蜀。

义熙九年二月丙午，荧惑、填星皆犯东井。占曰“秦有兵”壬辰，岁星、荧惑、填星、太白聚於东井，从岁星也。荧惑入舆鬼，太白犯南河。初，义熙三年，四星聚奎，奎、娄，徐州分。是时慕容超僭号於齐，侵略徐、兖，连岁寇抄，至於淮、泗。姚兴、谯纵僭伪秦、蜀。卢循、木末，南北交侵。五年，高祖北殄鲜卑，是四星聚奎之应也。九年，又聚东井。东井，秦分。十三年，高祖定关中，又其应也。而纵、循群凶之徒，皆己剪灭，於是天人归望，建国旧徐。元熙二年，受终纳禅，皆其征也。《星传》曰“四星若合，是谓太阳，其国兵丧并起，君子忧，小人流。五星若合，是谓易行。有德受庆，改立王者，奄有四方。无德受罚，离其国家，灭其宗庙”今案遗文所存，五星聚者有三：周汉以王齐以霸，周将伐殷，五星聚房。齐桓将霸，五星聚箕。汉高入秦，五星聚东井。齐则永终侯伯，卒无更纪之事。是则五星聚有不易行者矣。四星聚者有九：汉光武、晋元帝并中兴，而魏、宋并更纪。是则四星聚有以易行者矣。昔汉平帝元始四年，四星聚柳、张，各五日。柳、张，三河分。后有王莽、赤眉之乱，而光武兴复於洛。晋怀帝永嘉六年，四星聚牛、女，后有刘聪、石勒之乱，而元皇兴复扬土。汉献帝初平元年，四星聚心，又聚箕、尾。心，豫州分。后有董卓、李傕暴乱，黄巾、黑山炽扰，而魏武迎帝都许，遂以兖、豫定，是其应也。一曰“心为天王，大兵升殿，天下大乱之兆也”韩馥以为尾箕燕兴之祥，故奉幽州牧刘虞，虞既距之，又寻灭亡，固已非矣。尾为燕，又为吴，此非公孙度，则孙权也。度偏据僻陋，然亦郊祀备物，皆为改汉矣。建安二十二年，四星又聚。二十五年而魏文受禅，此为四星三聚而易行矣。蜀臣亦引后聚为刘备之应。案太元十九年、义熙三年九月，四星各一聚，而宋有天下，与魏同也。鱼豢云“五星聚冀方，而魏有天下”荧惑入舆鬼。占曰“兵丧”太白犯南河。占曰“兵起”后皆有应。

五月壬辰，太白犯右执法，昼见，占同上。七月庚午，月奄钩钤。占曰“喉舌臣忧”九月庚午，岁星犯轩辕大星。己丑，月犯左角。十年正月丁卯，月犯毕。占曰“将相有以家坐罪者”二月己酉，月犯房北星。五月壬寅，月犯牵牛南星。乙丑，岁星犯轩辕大星，占悉同上。六月丙申，月奄氐。占曰“将死之，国有诛者”七月庚辰，月犯天关。占曰“兵起”荧惑犯井钺，填星犯舆鬼，遂守之。占曰“大人忧，宗庙改”八月丁酉，月奄牵牛南星，占同上。九月，填星犯舆鬼。占曰“人主忧”丁巳，太白入羽林。十二月己酉，月犯西咸。占曰“有阴谋”十一年三月丁巳，月入毕。占曰“天下兵起”一曰“有边兵”己卯，填星入舆鬼。闰月丙午，填星又入舆鬼。占曰“为旱，为疫，为乱臣”五月甲申，彗星出天市，扫帝座，在房、心。房、心，宋之分野。案占，得彗柄者兴，除旧布新，宋兴之象。癸卯，荧惑从行入太微。甲辰，犯右执法。六月己未，太白犯东井。占曰“秦有兵”戊寅，犯舆鬼。占曰“国有忧”七月辛丑，月犯异，占同上。八月壬子，月犯氐，占同上。庚申，太白从行从右掖门入太微。丁卯，奄左执法。十一月癸亥，月入毕，占同上。乙未，月入舆鬼而晕。占曰“主忧，财宝出”一曰“晕，有赦”

十二年五月甲申，月犯岁星，在左角。占曰“为饑。留房、心之间，宋之分野，与武王伐纣同，得岁者王”於时晋始封高祖为宋公。六月壬子，太白从行入太微右掖门。己巳，月犯毕，占同上。七月，月犯牛宿。占曰“天下有大诛”十月丙戌，月入毕，占同上。

十三年五月丙子，月犯轩辕。丁亥，犯牵牛。癸巳，荧惑犯右执法。八月己酉，月犯牵牛。丁卯，月犯太微。占曰“人君忧”九月壬辰，荧惑犯轩辕。十月戊申，月犯毕，占悉同上。月犯箕。占曰“国有忧”甲寅，月犯毕，占同上。乙卯，填星犯太微，留积七十余日。占曰“亡君之戒”壬戌，月犯太微，占同上。十一月，月於太微，奄填星。占曰“王者恶之”

十四年三月癸丑，太白犯五诸侯，占同上。四月壬申，月犯填星，於张。占曰“天下有大丧”五月庚子，月犯太微，占同上。壬子，有星孛於北斗魁中。占曰“有圣人受命”七月甲辰，荧惑犯舆鬼。占曰“秦有兵”丁巳，月犯东井。占曰“军将死”癸亥，彗星出太微西，柄起上相星下，芒渐长至十余丈，进归北斗紫微中台。占曰“彗出太微，社稷亡，天下易王。入北斗紫微，帝宫空”一曰“天下得圣主”八月甲子，太白犯轩辕。癸酉，填星入太微，犯右执法，因留太微中，积二百余日乃去。占曰“填星守太微，亡君之戒，有徙王”九月乙未，太白入太微，犯左执法。丁巳，月入太微。占曰“大人忧”十月癸巳，荧惑入太微，犯西蕃上将，仍从行至左掖门内，留二十日乃逆行。至恭帝元熙元年三月五日，出西蕃上将西三尺许，又从还入太微。时填星在太微，荧惑绕填星成钩已。其年四月二十七日丙戌，从端门出。占曰“荧惑与填星钩已，天下更纪”甲申，月入太微，占同上。

十一年正月，高祖讨司马休之、鲁宗之等，溃奔长安。五月，林邑寇交州，交州刺史杜慧度距战於九真，大为所败。十二年七月，高祖伐羌。十月，前驱定陕、洛。十三年三月，索头大众缘河为寇，高祖讨之奔退，其别帅托跋嵩交战，又大破之，嵩众歼焉。进复攻关。八月，擒姚泓，司、兖、秦、雍悉平，索头凶惧。十四年，高祖还彭城，受宋公。十一月，左仆射前将军刘穆之卒。明年，西虏寇长安，雍州刺史朱龄石诸军陷没，官军舍而东。十二月，安帝崩，母弟琅邪王践阼，是曰恭帝。

晋恭帝元熙元年正月丙午，三月壬寅，月犯太微，占悉同上。乙卯，辰星犯轩辕。六月庚辰，太白犯太微。七月，月犯岁星。己卯，月犯太微，太白昼见。占悉同上。自义熙元年至是，太白经天者九，日蚀者四，皆从上始。革代更王，臣民失君之象也。是夜，太白犯哭星。十二月丁巳，月、太白俱入羽林。二年二月庚午，填星犯太微。占悉同上。元年七月，高祖受宋王。二年六月，晋帝逊位，高祖入宫。

