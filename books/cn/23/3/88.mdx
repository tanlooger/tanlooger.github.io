---
---
---
title: ○赵憬韦伦贾耽姜公辅
---

赵憬，字退翁，天水陇西人也。总章中吏部侍郎、同东西台三品仁本之曾孙。祖諠历左司郎中。父道先，洪州录事参军。

憬少好学，志行修洁，不求闻达。宝应中，玄宗、肃宗梓宫未祔，有司议山陵制度。时西蕃入寇，天下饥馑，憬以褐衣上疏，宜遵俭制，时人称之。后连为州从事，试江夏尉。累迁监察御史，随牒籓府，历殿中侍御史、太子舍人。居母忧，哀毁几绝。服除，建中初，擢授水部员外郎。未拜，会湖南观察使李承请为副使、检校工部郎中，充职。岁余，承卒，遂知留后事。寻授潭州刺史、兼御史中丞、湖南观察使，仍赐金紫。居二岁，受代归京师，阖门静居，不与人交。久之，特召对于别殿。憬多学问，有辞辩，敷奏称旨，上悦，拜给事中。

贞元四年，回纥请结和亲。诏以咸安公主降回纥，命检校右仆射关播充使。憬以本官兼御史中丞为副。前后使回纥者，多私赍缯絮，蕃中市马回以规利。憬一无所市，人叹美之。使还，迁尚书左丞，纲辖省务，清勤奉职。窦参为宰相，恶其能，请出为同州刺史，上不从。

八年四月，窦参罢黜，憬与陆贽并拜中书侍郎、同中书门下平章事。憬深于理道，常言：“为政之本，在于选贤能，务节俭，薄赋敛，宽刑罚。”对扬之际，必以此为言，乃献《审官六议》曰：

臣谬登宰府，四年于兹，恭承德音，未尝不以求贤为切。至于延荐，职在愚臣，虽当代天之工，且乏知人之鉴；渐积岁月，负于圣明，无补王猷，有妨贤路。况多疾恙，兼虑阙遗，顷奉表章，备陈肝膈。陛下以臣性拙直，身病可矜，不弃孱微，尚加委任。自此思省，报效尤难，莫副尧、舜之心，空怀尸素之惧。伏惟陛下法象应期，圣神广运，云行雨施，皆发自然，训诰典谟，悉经睿览。臣所以不敢援引古昔，上烦天聪，且以用人之要，愿伸鄙见。复念稽颡丹陛，仰对宸严，謇讷易穷，遽数难辩，理详则尘渎颇甚，言略则利害未宣。若默以求容，苟而窃位，纵天地之仁幸免，而中外之责何逃！非陛下用臣之意也。其所欲言者，皆陛下圣虑之内。臣以顶戴恩造，不知所为，身被风毒，渐觉沉痼，是以勤勤恳恳，切于愚诚也。

臣闻贞观、开元之际，宰辅论事，或多上书，所冀获尽情理。今臣酌前代之损益，体当时之通变，谨献《审官六议》，伏惟闲宴时赐省览。

其大指，议相，则曰：“宜博采众贤，用为辅弼。今中外知其贤者，伏愿陛下用之，识其能者任之，求其全材，恐不可得。”

议进用庶官，则曰：“异同之论，是非难辨。由考课难于实效，好恶杂于众声，所以访之弥多，得之弥少。选士古今为难，拔十得五，贤愚犹半。陛下谓臣曰：‘何必五也？十得二三斯可矣！’圣主思贤至是，而宰臣不能进之，臣之罪也。进贤在于广任用，明殿最，举大节，弃其小瑕，随其所能，试之以事，用人之大纲也。”

议京诸司阙官，则曰：“当今要官多阙，闲官十无一二。文武任用，资序递迁，要官本以材行，闲官多由恩泽。朝廷或将任，多拟要官则人少阙多，闲官则人多阙少；明当选拔者转少，在优容者转多，宜补阙员，务育材用。大厦永固，是栋梁榱桷之全也；圣朝致理，亦庶官群吏之能也。”

议中外考课官，则曰：“汉以数易长吏，谓之弊政。其有能理者，辄增秩赐金，或八九年、十余年，乃入为九卿，或迁三辅。功绩茂异，遂至丞相，其间不隔数官。今陛下内选庶僚，外委州府，课绩高者，不次超升，致理之法，无逾于此。臣愚以为黜陟且立年限，若所居要重，未当迁移，就加爵秩。其余进退，令知褒贬之必应，迟速之有常。如课绩在中，年考及限，与之平转。中外迭处，历试其能，使无苟且之心，又无滞淹之虑。”

议举遗滞，则曰：“官司既广，必委宰辅以举之；宰辅不能遍知，又询于庶官；庶官不能遍知，又访于众人。众声嚣然，互有臧否，十人举之未信，一人毁之可疑，迨至于今，兹弊未改。其所以然者，非尽为爱憎也，苦于不审实而承声言之。大凡常人之心，以称人之善为清，以攻人之过为直，苟有除授，多生横议。由是宰臣每将荐用，亦自重难，日往月来，未副圣意。宜须采听时论，以所举多者先用，必非大故，皆不弃之。”

议擢用诸使府僚属，则曰：“诸使辟吏，各自精求，务于得人，将重府望。既经试效，能否可知，擢其贤能，置之朝列。或曰外使须才，固不可夺。臣知必不然也。属者使府宾介，每有登朝，本使殊以为荣，自喜知人，且明公选。大凡才能之士，名位未达，多在方镇。日月在上，谁不知之，思登阙庭，如望霄汉，宜须博采，无宜久滞。”上优诏答之。

时吏部侍郎杜黄裳为中贵谗谮及他过犯，御史中丞穆赞、京兆少尹韦武、万年县令李宣、长安令卢云，皆为裴延龄构陷，将加斥逐。憬保护救解之，故多从轻贬。

初，憬廉察湖南，令狐峘、崔儆并为巡属刺史。峘尝历中书舍人、礼部侍郎，儆久在朝列，所为或亏法令，憬每以正道制之。峘、儆密遣人数憬罪状，毁之于朝。及憬为相，拔儆自大理卿为尚书右丞，峘先贬官为别驾，又擢为吉州刺史，时人多之。

憬与陆贽同知政事。贽恃久在禁庭，特承恩顾，以国政为己任，才周岁，转憬为门下侍郎。憬由是深衔之，数以目疾请告，不甚当政事，因是不相协。裴延龄奸诈恣睢，满朝侧目。憬初与贽约于上前论之，及延英奏对，贽极言延龄奸邪诳诞之状，不可任用。德宗不悦，形于颜色。憬默然无言，由是罢贽平章事，而憬当国矣。

时宰相贾耽、卢迈与憬三人。十二年春正月，耽、迈皆有假，故憬独对于延英。上问曰：“近日起居注记何事？”憬对曰：“古者左史记言，人君动止，有实言随即记录，起居注是也。国朝永徽中，起居唯得对仗承旨，仗下后谋议皆不得闻，其记注唯编制敕，更无他事。所以长寿中姚璹知政事，以为亲承德音谟训，若不宣旨，宰相、史官无以得书。璹请宰相一人记录所论军国政事，谓之时政记，每月送史馆。既而时政记又废。”上曰：“君举必书，义存劝诫。既尝有时政记，宰臣宜依故事为之。”无何，憬卒，时政记亦不行。

憬特承恩顾，性清俭，虽为宰辅，居第仆使，类贫士大夫之家，所得俸入，先置私庙，而竟不立第舍田产。

其年八月，遇暴疾，信宿而卒，时年六十一。子元亮进憬遗表草曰：“臣叨荷圣慈，窃尘台鼎，年序颇久，绩用无闻，负乘之败已彰，覆餗之咎俄及。而天与之疾，福过生灾，自今日卯时以来，稍加困重，针灸不及，药饵奚施。奄然游魂，终当就木，冥冥残喘，岂忍辞天！号呼涕零，侧息心断，反风结草，誓报深恩，虽死犹生，岂孤素愿。无任感恩，呜咽痛恨之至。”德宗尤悼惜之，废朝三日，册赠太子太傅，赙帛五百端、米粟四百石，令鸿胪卿王权充册吊使。

元亮官至左司郎中、侍御史知杂事卒。次子全亮，官至侍御史、桂管防御判官。元亮兄宣亮、弟承亮，皆以门廕授官。

韦伦，开元、天宝中朔方节度使光乘之子。少以廕累授蓝田县尉。以吏事勤恪，杨国忠署为铸钱内作使判官。国忠恃权宠，又邀名称，多征诸州县农人令铸钱。农夫既非本色工匠，被所由抑令就役，多遭箠罚，人不聊生。伦白国忠曰：“铸钱须得本色人，今抑百姓农人为之，尤费力无功，人且兴谤。请厚悬市估价，募工晓者为之。”由是役使减少，而益铸钱之数。天宝末，宫内土木之功无虚日，内作人吏因缘为奸，伦乃躬亲阅视，省费减倍。改大理评事。

会安禄山反，车驾幸蜀，拜伦监察御史、剑南节度行军司马，兼充置顿使判官，寻改屯田员外、兼侍御史。时内官禁军相次到蜀，所在侵暴，号为难理；伦清俭，率身以化之，蜀川咸赖其理。竟遭中官毁谮，贬衡州司户。属东都、河南并陷贼，漕运路绝，度支使第五琦荐伦有理能，拜商州刺史，充荆襄等道租庸使。会襄州裨将康楚元、张嘉延聚众为叛，凶党万余人，自称东楚义王。襄州刺史王政弃城遁走。嘉延又南袭破江陵，汉、沔馈运阻绝，朝廷旰食。伦乃调发兵甲驻邓州界，凶党有来降者，必厚加接待。数日后，楚元众颇怠，伦进军击之。生擒楚元以献，余众悉走散，收租庸钱物仅二百万贯，并不失坠。荆、襄二州平。诏除崔光远为襄州节度使，征伦为卫尉卿。旬日，又以本官兼宁州刺史、招讨处置等使，寻又兼陇州刺史。

乾元三年，襄州大将张瑾杀节度使史翙作乱，乃以伦为襄州刺史、兼御史大夫、山南东道襄邓等十州节度使。时李辅国秉权用事，节将除拜，皆出其门。伦既为朝廷公用，又不私谒辅国。伦受命未行，改秦州刺史、兼御史中丞、本州防御使。时吐蕃、党项岁岁入寇，边将奔命不暇。伦至秦州，屡与虏战。兵寡无援，频致败衄，连贬巴州长史、思州务川县尉。

代宗即位，起为忠州刺史，历台、饶二州。以中官吕太一于岭南矫诏募兵为乱，乃以伦为韶州刺史、兼御史中丞、韶连柳三州都团练使。竟遭太一用赂反间，贬信州司马、虔州司户、隋州司户、随州司马。遇赦，旅寓于洪州十数年。

德宗即位，选堪使绝域者，征伦拜太常少卿、兼御史中丞，持节充通和吐蕃使。伦至蕃中，初宣谕皇恩，次述国威德远振，蕃人大悦，赞普入献方物。使还，迁太常卿、兼御史大夫，加银青光禄大夫。再入吐蕃，奉使称旨，西蕃敬服。朝廷得失，数上疏言之。又为宰相卢杞所恶，改太子少保，累加开府仪同三司。泾师之乱，驾幸奉天。及卢杞、白志贞、赵赞等贬官，关播罢相为刑部尚书，伦于朝堂呜咽而言曰：“宰相不能弼谐启沃，使天下一至于此。仍为尚书，天下何由致理？”闻者敬惮之。从驾梁州，还京，又欲擢用卢杞为饶州刺史。伦又上表切言不可，深为忠正之士所称叹。以年逾七十，表请休官，改太子少师致仕，封郢国公。时李楚琳以仆射兼卫尉卿，李忠诚以尚书兼少府监，伦上言曰：“楚琳凶逆，忠诚蕃戎丑类，不合厕列清班。”又表请置义仓以防水旱，择贤良任之左右。又言吐蕃必无信约，专须防备，不可轻易。上每善遇之。

伦居家孝友，抚弟侄以慈爱称。贞元十四年十二月卒，时年八十三，赠扬州都督。

贾耽，字敦诗，沧州南皮人。以两经登第，调授贝州临清县尉。上疏论时政，授绛州正平尉。从事河东，检校膳部员外郎、太原少尹、北都副留守。又检校礼部郎中、节度副使，改汾州刺史。在郡七年，政绩茂异。入为鸿胪卿，时左右威远营隶鸿胪，耽仍领其使。大历十四年十一月，检校左散骑常侍、兼梁州刺史、御史大夫、山南西道节度使。

建中三年十一月，检校工部尚书、兼御史大夫、山南东道节度使。德宗移幸梁州。兴元元年二月，耽使行军司马樊泽奏事于行在，泽既复命，方大宴诸将，有急牒至，言泽代耽为节度使，而召耽为工部尚书。耽得牒内怀中，宴饮不改容。及散，召樊泽，以诏授之曰：“诏以行军为节度使，耽今即上路。”因告将吏使谒泽。牙将张献甫曰：“天子巡幸山南，尚书使行军奉表起居，而行军敢自图节钺，潜夺尚书土地，此可谓事人不忠。军中皆不伏，请杀樊泽。”耽曰：“公是何言欤！天子有命，即为节度使矣。耽今赴行在，便与公偕行。”即日离镇，以献甫自随，军中乃安。寻以本官为东都留守、东畿汝南防御使。

贞元二年，改检校右仆射、兼滑州刺史、义成军节度使。是时淄青节度使李纳虽去伪王号，外奉朝旨，而心常蓄并吞之谋。纳兵士数千人自行营归，路由滑州，大将请城外馆之。耽曰：“与人邻道，奈何野处其兵？”命馆之城内，淄青将士皆心服之。耽善射好猎，每出畋不过百骑，往往猎于李纳之境。纳闻之，大喜，心畏其度量，不敢异图。九年，征为右仆射、同中书门下平章事。

耽好地理学，凡四夷之使及使四夷还者，必与之从容，讯其山川土地之终始。是以九州之夷险，百蛮之土俗，区分指画，备究源流。自吐蕃陷陇右积年，国家守于内地，旧时镇戍，不可复知。耽乃画陇右、山南图，兼黄河经界远近，聚其说为书十卷，表献曰：

臣闻楚左史倚相能读《九丘》，晋司空裴秀创为六体；《九丘》乃成赋之古经，六体则为图之新意。臣虽愚昧，夙尝师范，累蒙拔擢，遂忝台司。虽历践职任，诚多旷阙，而率土山川，不忘寤寐。其大图外薄四海，内别九州，必藉精详，乃可摹写，见更缵集，续冀毕功。然而陇右一隅，久沦蕃寇，职方失其图记，境土难以区分。辄扣课虚微，采掇舆议，画《关中陇右及山南九州等图》一轴。伏以洮、湟旧墟，连接监牧；甘、凉右地，控带朔陲。岐路之侦候交通，军镇之备御冲要，莫不匠意就实，依稀像真。如圣恩遣将护边，新书授律，则灵、庆之设险在目，原、会之封略可知。诸州诸军，须论里数人额；诸山诸水，须言首尾源流。图上不可备书，凭据必资记注，谨撰《别录》六卷。又黄河为四渎之宗，西戎乃群羌之帅，臣并研寻史牒，翦弃浮词，罄所闻知，编为四卷，通录都成十卷。文义鄙朴，伏增惭悚。

德宗览之称善，赐厩马一匹、银采百匹、银瓶盘各一。

至十七年，又撰成《海内华夷图》及《古今郡国县道四夷述》四十卷，表献之，曰：

臣闻地以博厚载物，万国棋布；海以委输环外，百蛮绣错。中夏则五服、九州，殊俗则七戎、六狄，普天之下，莫非王臣。昔毋丘出师，东铭不耐；甘英奉使，西抵条支；奄蔡乃大泽无涯，罽宾则悬度作险。或道理回远，或名号改移，古来通儒，罕遍详究。臣弱冠之岁，好闻方言，筮仕之辰，注意地理，究观研考，垂三十年。绝域之比邻，异蕃之习俗，梯山献琛之路，乘舶来朝之人，咸究竟其源流，访求其居处。阛阓之行贾，戎貊之遗老，莫不听其言而掇其要。闾阎之琐语，风谣之小说，亦收其是而芟其伪。

然殷、周以降，封略益明，承历数者八家，浑区宇者五姓，声教所及，惟唐为大。秦皇罢侯置守，长城起于临洮；孝武却地开边，障塞限于鸡鹿；东汉则哀牢请吏；西晋则裨离结辙；隋室列四郡于卑和海西，创三州于扶南江北，辽阳失律，因而弃之。高祖神尧皇帝诞膺天命，奄有四方。太宗继明重熙，柔远能迩，逾大碛通道，北至仙娥，于骨利干置玄阙州。高宗嗣守丕绩，克广前烈，遣单车赍诏，西越葱山，于波刺斯立疾陵府。中宗复配天之业，不失旧物。睿宗含先天之量，惟新永图。玄宗以大孝清内，以无为理外，大宛骥录，岁充内厩，与贰师之穷兵黩武，岂同年哉！肃宗扫平氛昆，润泽生人。代宗刬除残孽，彝伦攸叙。

伏惟皇帝陛下，以上圣之姿，当太平之运，敦信明义，履信包元，惠养黎蒸，怀柔遐裔。故泸南贡丽水之金，漠北献余吾之马，玄化洋溢，率士沾濡。

臣幼切磋于师友，长趋侍于轩墀，自揣孱愚，叨荣非据，鸿私莫答，夙夜兢惶。去兴元元年，伏奉进止，令臣修撰国图，旋即充使魏州、汴州，出镇东洛、东都，间以众务，不遂专门，绩用尚亏，忧愧弥切。近乃力竭衰病，思殚所闻见，丛于丹青。谨令工人画《海内华夷图》一轴，广三丈，从三丈三尺，率以一寸折成百里。别章甫左衽，奠高山大川。缩四极于纤缟，分百郡于作缋。宇宙虽广，舒之不盈庭；舟车所通，览之咸在目。并撰《古今郡国县道四夷述》四十卷，中国以《禹贡》为首，外夷以《班史》发源；郡县纪其增减，蕃落叙其衰盛。前地理书以黔州属酉阳，今则改入巴郡；前西戎志以安国为安息，今则改入康居。凡诸疏舛，悉从厘正。陇西、十地，播弃于永初之中；辽东、乐浪，陷屈于建安之际。曹公弃陉北，晋氏迁江南，缘边累经侵盗，故墟日致堙毁。旧史撰录，十得二三，今书搜补，所获太半。《周礼职方》，以淄、时为幽州之浸，以华山为荆河之镇，既有乖于《禹贡》，又不出于淹中，多闻阙疑，讵敢编次。其古郡国题以墨，今州县题以硃，今古殊文，执习简易。臣学谢小成，才非博物。伏波之聚米，开示众军；酂侯之图书，方知厄塞。企慕前哲，尝所寄心，辄罄庸陋，多惭纰缪。

优诏答之，赐锦彩二百匹、袍段六、锦帐二、银瓶盘各一、银榼二、马一匹，进封魏国公。

顺宗即位，检校司空，守左仆射，知政事如故。时王叔文用事，政出群小，耽恶其乱政，屡移病乞骸，不许。耽性长者，不喜臧否人物。自居相位，凡十三年，虽不能以安危大计启沃于人主，而常以检身厉行以律人。每自朝归第，接对宾客，终日无倦。至于家人近习，未尝见其喜愠之色，古之淳德君子，何以加焉！

永贞元年十月卒，时年七十六。废朝四日，册赠太傅，谥曰元靖。

姜公辅，不知何许人。登进士第，为校书郎。应制策科高等，授左拾遗，召入翰林为学士。岁满当改官，公辅上书自陈，以母老家贫，以府掾俸给稍优，乃求兼京兆尹户曹参军，特承恩顾。才高有器识，每对见言事，德宗多从之。

建中四年十月，泾师犯阙。德宗苍黄自苑北便门出幸，公辅马前谏曰：“硃泚尝为泾原帅，得士心。昨以硃滔叛，坐夺兵权，泚常忧愤不得志。不如使人捕之，使陪銮驾，忽群凶立之，必贻国患。臣顷曾陈奏，陛下苟不能坦怀待之，则杀之，养兽自贻其患，悔且无益。”德宗曰：“已无及矣！”从幸至奉天，拜谏议大夫，俄以本官同中书门下平章事。

从幸山南，车驾至城固县，唐安公主薨。上之长女，昭德皇后所生，性聪敏仁孝，上所钟爱。初，诏尚韦宥，未克礼会而遇播迁；及薨，上悲悼尤甚，诏所司厚其葬礼。公辅谏曰：“非久克复京城，公主必须归葬，今于行路，且宜俭薄，以济军士。”德宗怒，谓翰林学士陆贽曰：“唐安夭亡，不欲于此为茔垅，宜令造一砖塔安置，功费甚微，不合关宰相论列。姜公辅忽进表章，都无道理，但欲指朕过失，拟自取名。朕比擢拔为腹心，乃负朕如此！”贽对曰：“公辅官是谏议，职居宰衡，献替固其职分。本立辅臣，置之左右，朝夕纳诲，意在防微，微而弼之，乃其所也。陛下以造塔役费微小，非宰相所论之事。但问理之是非，岂论事之大小！若造塔为是，役虽大而作之何伤！若造塔为非，费虽小而言者何罪！”帝又曰：“卿未会朕意。朕以公辅才行，共宰相都不相当，在奉天时已欲罢免，后因公辅辞退，朕已面许。寻属怀光背叛，遂且因循，容至山南。公辅知朕拟改官，所以固论造塔，卖直取名。据此用心，岂是良善！朕所惆怅者，只缘如此。”贽再三救护，帝怒不已，乃罢为左庶子。寻丁母忧，服阙，授右庶子，久之不迁。

洎陆贽知政事，以有翰林之旧，数告贽求官。贽密谓公辅曰：“予尝见郴州窦相，言为公奏拟数矣，上旨不允，有怒公之言。”公辅恐惧，上疏乞罢官为道士，久之未报。后又廷奏，德宗问其故，公辅不敢泄贽，便以参言为对。帝怒，贬公辅为泉州别驾，又遣中使赍诏责窦参。顺宗即位，起为吉州刺史，寻卒。宪宗朝，赠礼部尚书。

史臣曰：贾魏公以温克长者，致位丞相，拒献甫之请，畋李纳之郊，则器略可知矣！韦郢公慷慨节义，困于谗邪，命矣夫！赵丞相区分检裁，求为雅士，以争权而陷陆贽，则前时以德报怨，其可信乎！公辅一言悟主，骤及台司；一言不合，礼遽疏薄，则加膝坠泉之间，君道可知矣！

赞曰：元靖訏谟，真谓纯儒。手调鼎饪，心运地图。姜躁赵险，并跃天衢。哀哉韦公，终困谗夫。

关键词：旧唐书,列传

解释翻译[挑错/完善]

韦伦是开元、天宝年间朔方节度使韦光乘之子。年轻时以祖荫积官被授予蓝田县尉之职。因为担任吏职勤恳认真，杨国忠命他暂署铸钱内作使判官。杨国忠恃宠专权，又希求名声，大多征召各州县农民，让他们铸钱，农民既不是本行当的工匠，被差遣他们的人逼着服役，多数遭受鞭打责罚，人人都过不下去。韦伦对杨国忠说：“铸钱须得本行当的手艺人，如今逼着一般农民干这种活，特别费力却没有效果，人们还会生出议论。请公开在市面上以优价招募懂得这种手艺的人干这活。”从此被强派来服役的人减少了，铸的钱数却增加了。天宝末年，皇宫内土木营造的工程一天都没有停止过，那些营造的工头、官员狼狈为奸，韦伦便亲自监督视察，节省许多钱使耗费减少了一半。改任大理寺评事。

当时正值安禄山谋反，皇上的车驾去蜀州，封韦伦为监察御史、剑南节度行军司马，兼充置顿使判官，随后又改任屯田员外郎兼侍御史。这时内监和禁军相继到达蜀州，他们到处侵害地方，人们都说难以治理他们。韦伦带头以清廉简朴影响他们，蜀州地区都仰赖他而得到治理。但韦伦竟遭到太监的谗言诽谤，被贬职为衡州司户。适值京都、河南都陷落于贼军之手，漕运的水路被阻断了，度支使第五琦推荐韦伦有治理地方的才能，朝廷授予韦伦商州刺史之职，并充任荆襄等道租庸使。正遇襄州的偏将康楚元、张嘉延聚合部众叛乱，凶暴的党徒达一万多人，自称为东楚义王，襄州刺史王政弃城逃走。张嘉延又向南进军攻破江陵，汉水、沔水的粮食运输被阻断，朝廷缺粮。韦伦便调动军队驻扎在邓州边界，贼军有来投降的必定给优厚的接待。几天以后，康楚元的部众就比较松懈了，韦伦进军对贼党进行攻击，活捉康楚元献给朝廷，其余的部众全部逃散，这次行动共收取租庸钱物将近二百万贯，并无遗漏。荆州、襄州二州平定。皇上下诏授予崔光远襄州节度使，征召韦伦为卫尉卿。十天以后，韦伦又以本职兼任宁州刺史、招讨处置使等，随即又兼任陇州刺史。

乾元三年(760)，襄州大将张瑾杀害节度使史岁羽作乱，朝廷即任命韦伦为襄州刺史、兼御史大夫及山南东道、襄州、邓州等十州的节度使。当时李辅国掌权执政，节度使的任命都出自他的门下。韦伦既然是被朝廷公开任用的，私下里又不拜见李辅国，因而韦伦接受任命还没有上路，又被改任为秦州刺史，兼任御史中丞及秦州防御使。当时吐蕃族、党项族年年入侵，边防的将士疲于奔命尚且来不及。韦伦到达秦州以后，多次和敌人作战，因为兵少又缺乏后援，以致多次失败，接连被贬为巴州长史、思州务川县尉。

代宗即位之后，起用韦伦为忠州刺史，又历任台州、饶州二州刺史。因为太监吕太一在岭南假传皇上的诏命作乱，朝廷任命韦伦为韶州刺史，兼任御史中丞和韶州、连州、郴州三个州的都团练使。后来吕太一以贿赂实行反间计，韦伦被贬为信州司马、虔州司户、隋州司户、隋州司马。后来被赦免，在洪州旅居十多年。

德宗即位，要挑选一个能够出使极远地域的人，召回韦伦，拜他为太常寺少卿兼御史中丞，持节旄充任通好吐蕃的使臣。韦伦到达吐蕃，首先宣示皇帝的恩宠，其次叙说国家的威力，以及德政远扬的情况，吐蕃人非常高兴，国王献上当地特产。出使回朝，升任太常寺卿兼御史大夫，加授银青光禄大夫。后来再次入吐蕃，奉命出使的情况既使皇上满意，又使西蕃尊敬佩服。韦伦曾就朝廷的得失多次上疏谈及。然而韦伦又被宰相卢杞所厌恶，改任太子少保，积官加授为开府仪同三司。泾州军队作乱时，皇上来到奉天。等到卢杞、白志贞、赵赞等人贬官降职，关播被罢免宰相而担任刑部尚书时，韦伦在朝堂上呜咽着说：“当宰相的不能辅佐朝廷以使其和谐，向皇上开诚布公地进行忠告，使国家落到这个地步！还要当尚书，天下怎能治理得好呢！”听到这话的人对他又尊敬又畏惧。跟随皇上到梁州，返回京师以后，皇上又想提升、任用卢杞为饶州刺史。韦伦又奉上表章，恳切地提出不可任用卢杞，深为忠良正直的人士所称赞、叹赏。因为已经年过七十，韦伦上表请求辞官，朝廷改任他为太子少师让他离任，封他为郢国公。当时李楚琳以仆射兼任卫尉卿，李忠诚以尚书兼任少府监。韦伦上奏说：“李楚琳凶横悖逆，李忠诚是个胡人丑类，不应当担任重要的官职。”又上表请求设置义仓以预防水旱灾荒，选择贤良的官员在皇上身边任职；又说吐蕃必然不守信义诺言，必须特别进行防备，不可轻视他们。皇上总是很友善地对待他。韦伦在家中孝顺友爱，以慈爱地抚育弟弟、侄儿著称。贞元十四年(798)十二月去世。时年八十三岁。朝廷追赠他为扬州都督。

上一篇：列传·卷八十七

下一篇：列传·卷八十九

全   文：旧唐书

