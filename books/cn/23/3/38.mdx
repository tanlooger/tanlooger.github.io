---
---
---
title: ○韦思谦子承庆嗣立
---

陆元方子象先

苏瑰子颋

韦思谦，郑州阳武人也。本名仁约，字思谦，以音类则天父讳，故称字焉。其先自京兆南徙，家于襄阳。举进士，累补应城令，岁余调选。思谦在官，坐公事微殿，旧制多未叙进。吏部尚书高季辅曰：“自居选部，今始得此一人，岂以小疵而弃大德。”擢授监察御史，由是知名。尝谓人曰：“御史出都，若不动摇山岳，震慑州县，诚旷职耳。”时中书令诸遂良贱市中书译语人地，思谦奏劾其事，遂良左授同州刺史。及遂良复用，思谦不得进，出为清水令。谓人曰：“吾狂鄙之性，假以雄权，触机便发，固宜为身灾也。大丈夫当正色之地，必明目张胆以报国恩，终不能为碌碌之臣保妻子耳。左肃机皇甫公义检校沛王府长史，引思谦为同府仓曹，谓思谦曰：“公岂池中之物，屈公为数旬之客，以望此府耳。”累迁右司郎中。

永淳初，历尚书左丞、御史大夫。时武候将军田仁会与侍御史张仁祎不协而诬奏之。高宗临轩问仁祎，仁祎惶惧，应对失次。思谦历阶而进曰：“臣与仁祎连曹，颇知事由。仁祎懦而不能自理。若仁会眩惑圣聪，致仁祎非常之罪，即臣亦事君不尽矣。请专对其状。”辞辩纵横，音旨明畅，高宗深纳之。思谦在宪司，每见王公，未尝行拜礼。或劝之，答曰：“雕鹗鹰鹯，岂众禽之偶，奈何设拜以狎之？且耳目之官，固当独立也。”初拜左丞，奏曰：“陛下为官择人，非其人则阙。今不惜美锦，令臣制之，此陛下知臣之深，亦微臣尽命之秋。”振举纲目，朝廷肃然。

则天临朝，转宗正卿，会官名改易，改为司属卿。光宅元年，分置左、右肃政台，复以思谦为右肃政大夫。大夫旧与御史抗礼，思谦独坐受其拜。或以为辞，思谦曰：“国家班列，自有差等，奈何以姑息为事耶？”垂拱初，赐爵博昌县男，迁凤阁鸾台三品。二年，代苏良嗣为纳言。三年，上表告老请致仕。许之，仍加太中大夫。永昌元年九月，卒于家，赠幽州都督。二子：承庆、嗣立。

承庆，字延休。少恭谨，事继母以孝闻。弱冠举进士，补雍王府参军。府中文翰，皆出于承庆，辞藻之美，擅于一时。累迁太子司议郎。仪凤四年五月，诏皇太子贤监国。时太子颇近声色，与户奴等款狎，承庆上书谏曰：

臣闻太子者，君之贰，国之本也。所以承宗庙之重，系亿兆之心，万国以贞，四海属望。殿下以仁孝之德，明睿之姿，岳峙泉渟，金贞玉裕。天皇升殿下以储副，寄殿下以监抚，欲使照无不及，恩无不覃，百僚仰重曜之晖，万姓闻瀳雷之响。

夫君无民，无以保其位；人非食，无以全其生。故孔子曰：“百姓足，君孰与不足；百姓不足，君孰与足？”自顷年已来，频有水旱，菽粟不能丰稔，黎庶自致煎穷。今夏亢阳，米价腾踊，贫窭之室，无以自资，朝夕遑遑，唯忧馁馑。下人之瘼，实可哀矜，稼穑艰难，所宜详悉。天皇所以垂衣北极，殿下所以守器东宫，为天下之所尊，得天下之所利者，岂唯上玄之幽赞，亦百姓之力也。百姓危，则社稷不得独安。百姓乱，则帝王不能独理。故古之明君，饱而知人饥，温而知人寒，每以天下为忧，不以四海为乐。今关、陇之外，凶寇凭凌，西土编甿，凋丧将尽，干戈日用，烽柝荐兴，千里有劳于馈粮，三农不遑于稼穑。殿下为臣为子，乃国乃家。为臣在于竭忠，为子期于尽孝。在家不可以自逸，在国不可以自康。一物有亏，圣上每留神念；三边或梗，殿下岂不兢怀。况当养德之秋，非是任情之日。

伏承北门之内，造作不常，玩好所营，或有烦费。倡优杂伎，不息于前，鼓吹繁声，亟闻于外，既喧听览，且黩宫闱。兼之仆隶小人，缘此得亲左右，亦既奉承颜色，能不恃托恩光。作福作威，莫不由此，不加防慎，必有愆非。傥使微累德音，于后悔之何及？《书》云：“不作无益害有益。”此皆无益之事，固不可耽而悦之。

臣又闻“高而不危，所以长守贵；满而不溢，所以长守富。”是知高危不可不慎，满溢不可不持。《易》曰：“君子终日乾乾，夕惕若厉，无咎。”敬慎之谓也。在于凡庶，参守而行之，犹可以高振声华，坐致荣禄。况殿下有少阳之位，有天挺之姿，片善而天下必闻，小能而天下咸服，岂可不为尽善尽美之道，以取可大可久之名哉！伏愿博览经书以广其德，屏退声色以抑其情。静默无为，恬虚寡欲，非礼勿动，非法不言。居处服玩，必循节俭；畋猎游娱，不为纵逞。正人端士，必引而亲之；便僻侧媚，必斥而远之。使惠声溢于远近，仁风翔于内外，则可以克享终吉，长保利贞，为上嗣之称首，奉圣人之鸿业者矣。

又尝为《谕善箴》以献太子。太子善之，赐物甚厚。承庆又以人之用心，多扰浊浮躁，罕诣冲和之境，乃着《灵台赋》以广其志，辞多不载。

调露初，东宫废，出为乌程令，风化大行。长寿中，累迁凤阁舍人，兼掌天官选事。承庆属文迅捷，虽军国大事，下笔辄成，未尝起草。寻坐忤大臣旨，出为沂州刺史。未几，诏复旧职，依前掌天官选事。久之，以病免，改授太子谕德。后历豫、虢等州刺史，颇着声绩，制书褒美。长安初，入为司仆少卿，转天官侍郎，兼修国史。承庆自天授以来，三掌天官选事，铨授平允，海内称之。寻拜凤阁侍郎、同凤阁鸾台平章事，仍依旧兼修国史。神龙初，坐附推张易之弟昌宗失实，配流岭表。时易之等既伏诛，承庆去巾解带而待罪。时欲草赦书，众议以为无如承庆者，乃召承庆为之。承庆神色不挠，援笔而成，辞甚典美，当时咸叹服之。岁余，起授辰州刺史，未之任，入为秘书员外少监，兼修国史。寻以修《则天实录》之功，赐爵扶阳县子，赉物五百段。又制撰《则天皇后纪圣文》，中宗称善，特加银青光禄大夫。俄授黄门侍郎，仍依旧兼修国史，未拜而卒。中宗伤悼久之，乃召其弟相州刺史嗣立令赴葬事，仍拜黄门侍郎，令继兄位，其见用如此。赠秘书监，谥曰温。子长裕，膳部员外郎。

嗣立，承庆异母弟也。母王氏，遇承庆甚严，每有杖罚，嗣立必解衣请代，母不听，辄私自杖，母察知之，渐加恩贷，议者比晋从王祥、王览。少举进士，累补双流令，政有殊绩，为蜀中之最。三迁莱芜令。会承庆自凤阁舍人以疾去职，则天召嗣立谓曰：“卿父往日尝谓朕曰‘臣有两男忠孝，堪事陛下。’自卿兄弟效职，如卿父言。今授卿凤阁舍人，令卿兄弟自相替代。”即日迁凤阁舍人。时学校颓废，刑法滥酷，嗣立上疏谏曰：

臣闻古先哲王立学官，掌教国子以六德、六行、六艺，三教备而人道毕矣。《礼记》曰：“化人成俗，必由学乎。”学之于人，其用盖博。故立太学以教于国，设庠序以化于邑，王之诸子、卿大夫士之子及国之俊选皆造焉。八岁入小学，十五入太学。春秋教以《礼》、《乐》，冬夏教以《诗》、《书》。是以教洽而化流，行成而不悖。自天子以至于庶人，未有不须学而成者也。

国家自永淳已来，二十余载，国学废散，胄子衰缺，时轻儒学之官，莫存章句之选。贵门后进，竞以侥幸升班；寒族常流，复因凌替弛业。考试之际，秀茂罕登，驱之临人，何以从政？又垂拱之后，文明在辰，盛典鸿休，日书月至，因藉际会，入仕尤多。加以谗邪凶党来俊臣之属，妄执威权，恣行枉陷，正直之伍，死亡为忧，道路以目，人无固志，罕有执不挠之怀，殉至公之节，偷安苟免，聊以卒岁。遂使纲领不振，请托公行，选举之曹，弥长渝滥。随班少经术之士，摄职多庸琐之才，徒以猛暴相夸，罕能清惠自勖。使海内黔首，骚然不安，州县官僚，贪鄙未息，而望事必循理，俗致康宁，不可得也。陛下诚能下明制，发德音，广开庠序，大敦学校，三馆生徒，即令追集。王公已下子弟，不容别求仕进，皆入国学，服膺训典。崇饰馆庙，尊尚儒师，盛陈奠菜之仪，宏敷讲说之会，使士庶观听，有所发扬，弘奖道德，于是乎在。则四海之内，靡然向风，延颈举足，咸知所向。然后审持衡镜，妙择良能，以之临人，寄之调俗。则官无侵暴之政，人有安乐之心，居人则相与乐业，百姓则皆恋桑梓，岂复忧其逃散而贫窭哉！今天下户口，亡逃过半，租调既减，国用不足。理人之急，尤切于兹。故知务学之源，岂唯润身进德而已？将以诲人利国，可不务之哉！

臣闻尧、舜之日，画其衣冠；文、景之时，几致刑措。历兹千载，以为美谈。臣伏惟陛下睿哲钦明，穷神知化，自轩、昊已降，莫之与京。独有往之论法，或未尽善，皆由主司奸凶，惑乱视听。寻而陛下圣察，具详之矣，然竟未能显其本源，明其前事，令天下万姓识陛下本心，尚使四海多衔冤之人，九泉有抱痛之鬼。臣诚愚暗，不识大纲，请为陛下始末而言其事。

扬、豫之后，刑狱渐兴，用法之伍，务于穷竟，连坐相牵，数年不绝。遂使巨奸大猾伺隙乘间，内苞豺狼之心，外示鹰鹯之迹，阴图潜结，共相影会，构似是之言，成不赦之罪。皆深为巧诋，恣行楚毒，人不胜痛，便乞自诬，公卿士庶，连颈受戮。道路籍籍，虽知非辜，而锻练已成，辩占皆合。纵皋陶为理，于公定刑，则谓污宫毁柩，犹未塞责。虽陛下仁慈哀念，恤狱缓死，及览辞状，便已周密，皆谓勘鞫得情，是其实犯，虽欲宽舍，其如法何？于是小乃身诛，大则族灭，相缘共坐者，不可胜言。此岂宿构仇嫌，将申报复，皆图苟成功效，自求官赏。当时称传，谓为罗织。其中陷刑得罪者，虽有敏识通材，被告言者便遭枉抑，心徒痛其冤酷，口莫能以自明。或受诛夷，或遭窜殛，并甘心引分，赴之如归。故知弄法徒文，伤人实甚。赖陛下特回圣察，昭然详究。周兴、丘勣之类，弘义、俊臣之徒，皆相次伏诛，事暴遐迩，而朝野庆泰，若再睹阳和。且如仁杰、元忠，俱罹枉陷，被勘鞫之际，亦皆已自诬。向非陛下至明，垂以省察，则菹醢之戮，已及其身，欲望输忠圣代，安可复得！陛下擢而升之，各为良辅，国之栋干，称此二人。何乃前非而后是哉？诚由枉陷与甄明尔。但恐往之得罪者多并此流，则向时之冤者其数甚众。昔杀一孝妇，尚或降灾。而滥者盖多，宁无怨气！怨气上达则水旱所兴，欲望岁登，不可得也。

倘陛下弘天地之大德，施雷雨之深仁，归罪于削刻之徒，降恩于枉滥之伍。自垂拱已来，大辟罪已下，常赦所不原者，罪无轻重，一皆原洗，被以昭苏。伏法之辈，追还官爵，缘累之徒，普沾恩造。如此则天下知此所陷罪，元非陛下之意，咸是虐吏之辜。幽明欢欣，则感通和气；和气下降，则风雨以时；风雨以时，则五谷丰稔；岁既稔矣，人亦安矣。太平之美，亦何远哉！伏愿陛下深察。

寻迁秋官侍郎，三过凤阁侍郎、同凤阁鸾台平章事。长安中，则天尝与宰臣议及州县官吏，纳言李峤、夏官尚书唐休璟等奏曰：“臣等谬膺大任，不能使兵革止息，仓府殷盈，户口尚有逋逃，官人未免贪浊，使陛下临朝轸叹，屡以为言，夙夜惭惶，不知启处。伏思当今要务，莫过富国安人。富国安人之方，在择刺史。窃见朝廷物议，莫不重内官，轻外职，每除授牧伯，皆再三披诉。比来所遣外任，多是贬累之人，风俗不澄，实由于此。今望于台阁寺监，妙简贤良，分典大州，共康庶绩。臣等请辍近侍，率先具僚，务在忧国济人，庶当有所补益。”则天曰：“卿等处鸾台凤阁，谁为此行？”嗣立率先对曰：“臣以庸愚，谬膺奖擢，内掌机密，非臣所堪。承乏外台，庶当尽节，倘垂采录，臣愿此行。”于是嗣立带本官检校汴州刺史。

无几，嗣立兄承庆入知政事，嗣立转成均祭酒，兼检校魏州刺史。又徙洺州刺史。寻坐承庆左授饶州长史。岁余，徵为太仆少卿，兼掌吏部选事。神龙二年，为相州刺史。及承庆卒，代为黄门侍郎，转太府卿，加修文馆学士。景龙三年，转兵部尚书、同中书门下三品。时中宗崇饰寺观，又滥食封邑者众，国用虚竭。嗣立上疏谏曰：

臣闻国无九年之储，家无三年之蓄，家非其家，国非其国。故知立国立家，皆资于储蓄矣。夫水旱之灾，关之阴阳运数，非人智力所能及也。尧遭大水，汤遭大旱，则知仁圣之君所不能免，当此时不至于困弊者，积也。今陛下仓库之内，比稍空竭，寻常用度，不支一年。倘有水旱，人须赈给，徵发时动，兵要资装，则将何以备之？其缘仓库不实，妨于政化者，触类而是。

臣窃见比者营造寺观，其数极多，皆务取宏博，竞崇环丽。大则费耗百十万，小则尚用三五万余，略计都用资财，动至千万已上。转运木石，人牛不停，废人功，害农务，事既非急，时多怨咨。故《书》曰：“不作无益害有益，功乃成；不贵异物贱用物，民乃足。”诚哉此言，非虚谈也。且玄旨秘妙，归于空寂，苟非修心定慧，诸法皆涉有为。至如土木雕刻等功，唯是殚竭人力，但学相夸壮丽，岂关降伏身心。且凡所兴功，皆须掘凿，蛰虫在土，种类实多。每日杀伤，动盈万计，连年如此，损害可知。圣人慈悲为心，岂有须行此事，不然之理，皎在目前。世俗众僧，未通其旨，不虑府库空竭，不思圣人忧劳，谓广树福田，即是增修法教。倘水旱为灾，人至饥馁，夷狄作梗，兵无资粮，陛下虽有龙象如云，伽蓝概日，岂能裨万分之一，救元元之苦哉！于道法既有乖，在生人极为损，陛下岂可不深思之！

臣窃见食封之家，其数甚众。昨略问户部，云用六十余万丁，一丁两匹，即是一百二十万已上。臣顷在太府，知每年庸调绢数，多不过百万，少则七八十万已来，比诸封家，所入全少。倘有虫霜旱涝，曾不半在，国家支供，何以取给？臣闻自封茅土，裂山河，皆须业着经纶，功申草昧，然后配宗庙之享，承带砺之恩。皇运之初，功臣共定天下，当时食封才上三二十家，今以寻常特恩，遂至百家已上。国家租赋，太半私门，私门则资用有余，国家则支计不足。有余则或致奢侈，不足则坐致忧危，制国之方，岂谓为得？封户之物，诸家自徵，或是官典，或是奴仆，多挟势骋威，凌突州县。凡是封户，不胜侵扰，或输物多索裹头，或相知要取中物，百姓怨叹，远近共知。复有因将货易，转更生衅，徵打纷纷，曾不宁息，贫乏百姓，何以克堪！若必限丁物送太府，封家但于左藏请受，不得辄自徵催，则必免侵扰，人冀苏息。

臣又闻设官分职，量事置吏，此本于理人而务安之也。故《书》曰“在官人，在安人。官人则哲，安人则惠。能哲而惠，何忧乎欢兜，何畏乎有苗”者也！是明官得其人，而天下自理矣。古者取人，必先采乡曲之誉，然后辟于州郡；州郡有声，然后辟于五府；才着五府，然后升之天朝。此则用一人所择者甚悉，擢一士所历者甚深。孔子曰：“譬有美锦，不可使人学制。”此明用人不可不审择也。用得其才则理，非其才则乱，理乱所设，焉可不深择之哉！今之取人，有异此道。多未甚试效，即顿至迁擢。夫趋竞者人之常情，侥幸人之所趣。而今务进不避侥幸者，接踵比肩，布于文武之列。有文者用理内外，则有回邪赃污上下败乱之忧；有武者用将军戎，则有庸懦怯弱师旅丧亡之患。补授无限，员阙不供，遂至员外置官，数倍正阙。曹署典吏，困于祗承，府库仓储，竭于资奉。国家大事，岂甚于此！古者悬爵待士，唯有才者得之，若任用无才，则有才之路塞，贤人君子所以遁迹销声，常怀叹恨者也。且贤人君子，守于正直之道，远于侥幸之门，若侥幸开，则贤者不可复出矣。贤者遂退，若欲求人安化洽，复不可得也。人若不安，国将危矣，陛下安可不深虑之！又刺史、县令，理人之首。近年已来，不存简择。京官有犯及声望下者，方遣牧州；吏部选人，暮年无手笔者，方拟县令。此风久扇，上下同知，将此理人，何以率化？今岁非丰稔，户口流亡，国用空虚，租调减削。陛下不以此留念，将何以理国乎？臣望下明制，具论前事，使有司改换简择，天下刺史、县令，皆取才能有称望者充。自今已往，应有迁除诸曹侍郎、两省、两台及五品已上清望官，先于刺史、县令中选用。牧宰得人，天下大理，万姓欣欣然，岂非太平乐事哉！唯陛下详择。

疏奏不纳。

嗣立与韦庶人宗属疏远，中宗特令编入属籍，由是顾赏尤重。赏于骊山构营别业，中宗亲往幸焉，自制诗序，令从官赋诗，赐绢二千匹。因封嗣立为逍遥公，名其所居为清虚原幽栖谷。韦氏败，几为乱兵所害，宁王宪以嗣立是从母之夫，救护免之。睿宗践祚，拜中书令。寻日，出为许州刺史。以定册尊立睿宗之功，赐实封一百户。开元初，入为国子祭酒。先是，中宗遗制睿宗辅政，宗楚客、韦温等改削藁草，嗣立时在政事府，不能正之。至是为宪司所劾，左迁岳州别驾。久之，迁陈州刺史。时河南道巡察使、工部尚书刘知柔奏嗣立清白可陟之状，诏命未下，开元七年卒，赠兵部尚书，谥曰孝。中书门下又奏：“嗣立衣冠之内，夙表才名；兄弟之间，特称和睦。承恩历事，位列宰臣。中年以不能正身，颇近凶戚，为宪司纠劾，因兹出贬。若循其始，终是吉人，宜弃其瑕，以从众望。请赠物一百段。”从之。

嗣立、承庆俱以学行齐名。长寿中，嗣立代承庆为凤阁舍人。长安三年，承庆代嗣立为天官侍郎，顷之又代嗣立知政事。及承庆卒，嗣立又代为黄门侍郎，前后四职相代。又父子三人，皆至宰相。有唐已来，莫与为比。嗣立三子：孚、恆、济，皆知名。孚，累迁至左司员外郎。恆，开元初为砀山令。为政宽惠，人吏爱之。会车驾东巡，县当供帐，时山东州县皆惧不办，务于鞭扑，恆独不杖罚而事皆济理，远近称焉。御史中丞宇文融，即恆之姑子也，尝密荐恆有经济之才，请以己之官秩回授，乃擢拜殿中侍御史。历度支左司等员外、太常少卿、给事中。二十九年，为陇右道河西黜陟使。恆至河西时，节度使盖嘉运恃托中贵，公为非法，兼伪叙功劳，恆抗表请劾之，人代其惧。因出为陈留太守，未行而卒，时人甚伤惜之。济，早以辞翰闻。开元初，调补鄄城令。时有人密奏玄宗：“今岁吏部选叙太滥，县令非材，全不简择。”及县令谢官日，引入殿庭，问安人策一道，试者二百余人，独济策第一，或有不书纸者。擢济为醴泉令，二十余人还旧官，四五十人放归习读，侍郎卢从愿、李朝隐贬为刺史。济至醴泉，以简易为政，人用称之。三迁为库部员外郎。二十四年，为尚书户部侍郎。累岁转太原尹。制《先德诗》四章，述祖、父之行，辞致高雅。天宝七载，又为河南尹，迁尚书左丞。三代为省辖，衣冠荣之。济从容雅度，所莅人推善政，后出为冯翊太守。

陆元方，苏州吴县人。世为着姓。曾祖琛，陈给事中黄门侍郎。伯父柬之，以工书知名，官至太子司议郎。元方举明经，又应八科举，累转监察御史。则天革命，使元方安辑岭外。将涉海，时风涛甚壮，舟人莫敢举帆。元方曰：“我受命无私，神岂害我？”遽命之济，既而风涛果息。使还称旨，除殿中侍御史。即以其月擢拜凤阁舍人，仍判侍郎事。俄为来俊臣所陷，则天手敕特赦之。长寿二年，再迁鸾台侍郎、同凤阁鸾台平章事。延载初，又加凤阁侍郎。证圣初，内史李昭德得罪，以元方附会昭德，贬绥州刺史。寻复为春官侍郎，又转天官侍郎、尚书左丞，寻拜鸾台侍郎、平章事。则天尝问以外事，对曰：“臣备位宰臣，有大事即奏，人间碎务，不敢以烦圣览。”由是忤旨，责授太子右庶子，罢知政事。寻转文昌左丞，病卒。

元方在官清谨，再为宰相，则天将有迁除，每行以访之，必密封以进，未尝露其私恩。临终，取前后草奏悉命焚之，且曰：“吾阴德于人多矣，其后庶几福不衰矣。”又有书一匣，常自缄封，家人莫有见者，及卒视之，乃前后敕书，其慎密如此。赠越州都督。开元十八年，又赠扬州大都督。子象先。

象先，本名景初。少有器量，应制举，拜扬州参军。秩满调选，时吉顼为吏部侍郎，擢授洛阳尉，元方时亦为吏部，固辞不敢当。顼曰：“为官择人，至公之道。陆景初才望高雅，非常流所及，实不以吏部之子妄推荐也。”竟奏授之。迁左台监察御史，转殿中，历授中书侍郎。

景云二年冬，同中书门下平章事，监修国史。初，太平公主将引中书侍郎崔湜知政事，密以告之，湜固让象先，主不许之，湜因亦请辞。主遽言于睿宗，乃并拜焉。象先清净寡欲，不以细务介意，言论高远，雅为时贤所服。湜每谓人曰：“陆公加于人一等。”太平公主时既用事，同时宰相萧至忠、岑义及湜等咸倾附之，唯象先孤立，未尝造谒。先天二年，至忠等伏诛，象先独免其难。以保护功封兖国公，赐实封二百户，加银青光禄大夫。时穷讨至忠等枝党，连累稍众，象先密有申理，全济甚多，然未尝言及，当时无知之者。

其年，出为益州大都督府长史，仍为剑南道按察使。在官务以宽仁为政，司马韦抱真言曰：“望明公稍行杖罚，以立威名。不然，恐下人怠堕，无所惧也。”象先曰：“为政者理则可矣，何必严刑树威。损人益己，恐非仁恕之道。”竟不从抱真之言。历迁河中尹。六年，废河中府，依旧为蒲州，象先为刺史，仍为河东道按察使。尝有小人犯罪，但示语而遣之。录事白曰：“此例当合与杖。”象先曰：“人情相去不远，此岂不解吾言？若必须行杖，即当自汝为始。”录事惭惧而退。象先尝谓人曰：“天下本自无事，祗是庸人扰之，始为繁耳。但当静之于源，则亦何忧不简。”前后为刺史，其政如一，人吏咸怀思之。按察使停，入为太子詹事，历工部尚书。十年冬，知吏部选事，又加刑部尚书，以继母忧免官。十三年，起复同州刺史，寻迁太子少保。二十四年卒，年七十二，赠尚书左丞相，谥曰文贞。

象先弟景倩，历监察御史。景融，历大理正、荥阳郡太守、河南尹、兵吏部侍郎、左右丞、工部尚书、东都留守、襄阳郡太守、陈留郡太守，并兼采访使。景献，历殿中侍御史、屯田员外郎。景裔，河南令、库部郎中。皆有美誉。僧一行少时，尝与象先昆弟相善，常谓人曰：“陆氏兄弟皆有才行，古之荀、陈，无以加也。”其为当时所称如此。

元方从叔余庆，陈右军将军珣孙也。少与知名之士陈子昂、宋之问、卢藏用、道士司马承祯、道人法成等交游，虽才学不逮子昂等，而风流强辩过之。累迁中书舍人。则天尝引入草诏，余庆惶惑，至晚竟不能措一辞，责授左司郎中。累除大理卿、散骑常侍、太子詹事。以老疾致仕，寻卒。象先四代孙，文宗太和四年，除释褐参军文学。

苏瑰，字昌容，就兆武功人，隋尚书右仆射威曾孙也。祖夔，隋鸿胪卿。父亶，贞观中台州刺史。瑰弱冠本州举进士，累授豫王府录事参军。长史王德真、司马刘祎之皆器重之。长安中，累迁扬州大都督府长史。扬州地当冲要，多富商大贾，珠翠珍怪之产，前长史张潜、于辩机皆致之数万，唯瑰挺身而去。神龙初，入为尚书右丞，以明习法律，多识台阁故事，特命删定律、令、格、式。寻加银青光禄大夫。是岁，再迁户部尚书，奏计帐，所管户时有六百一十五万六千一百四十一。

寻加侍中。封淮阳县子，充西京留守。时秘书员外监郑普思谋为妖逆，雍、岐二州妖党大发，瑰收普思系狱考讯之。普思妻第五氏以鬼道为韦庶人所宠，居止禁中，由是中宗特敕慰谕瑰，令释普思之罪。瑰上言普思幻惑，罪当不赦。中宗至京，又面陈其状。尚书左仆射魏元忠奏曰：“苏瑰长者，其忠恳如此，愿陛下察之。”帝乃配流普思于儋州，其党并诛。瑰迁吏部尚书，进封淮阳县侯。

景龙三年，转尚书右仆射、同中书门下三品，进封许国公。是岁，将拜南郊，国子祭酒祝钦明希庶人旨，建议请皇后为亚献，安乐公主为终献。瑰深非其议，尝于御前面折钦明，帝虽悟，竟从钦明所奏。公卿大臣初拜官者，例许献食，名为“烧尾”。瑰拜仆射无所献。后因侍宴，将作大匠宗晋卿曰：“拜仆射竟不烧尾，岂不喜耶？”帝默然。瑰奏曰：“臣闻宰相者，主调阴阳，代天理物。今粒食踊贵，百姓不足，臣见宿卫兵至有三日不得食者。臣愚不称职，所以不敢烧尾。”是岁六月，与唐休璟并加监修国史。

四年，中宗崩，秘不发丧，韦庶人召诸宰相韦安石、韦巨源、萧至忠、宗楚客、纪处讷、韦温、李峤、韦嗣立、唐休璟、赵彦昭及瑰等十九人入禁中会议。初，遗制遣韦庶人辅少主知政事，授安国相王太尉参谋辅政。中书令宗楚客谓温曰：“今须请皇太后临朝，宜停相王辅政。且皇太后于相王居嫂叔不通问之地，甚难为仪注，理全不可。”瑰独正色拒之，谓楚客等曰：“遗制是先帝意，安可更改！”楚客及韦温大怒，遂削相王辅政而宣行焉。是月，韦氏败，相王即帝位，下诏曰：“尚书右仆射、同中书门下三品、监修国史、许国公苏瑰，自周旋近密，损益枢机，谋猷有成，匡赞无忌。顷者遗恩顾托，先意昭明，奸回动摇，内外危逼，独申谠议，实挫邪谋。况籓邸僚属，念殷惟旧，无德不报，抑惟令典。可尚书左仆射，余如故。”

景云元年，以老疾转太子少傅。是岁十一月薨，赠司空、荆州大都督，谥曰文贞。瑰临终遗令薄葬，及祖载之日，官给仪仗外，唯有布车一乘，论者称焉。开元二年，下诏曰：“畴庸赏善，百王攸先；追还饰终，千载同德，故尚书左丞相、太子少傅、赠司空、荆州大都督、许国文贞公，瑰履正体道，外方内直，悉心奉上，卑身率礼。协赞帷幄，三朝有盐梅之任；燮谐台衮，九命为社稷之臣。先朝晏驾，衅起宫掖，国擅称制之奸，人怀缀旒之惧。凶威孔炽，宗祀几倾。顾命遗恩，太皇辅政，逆臣刊削，韦氏临朝。遂能首发昌言，侃然正色，列诸视听，暴于朝野。松槚已远，风烈犹存，纟面怀诚节，良深耿叹。可赐实封一百户。”四年，诏与徐国公刘幽求配享睿宗庙庭。十七年，加赠司徒。

瑰子颋，少有俊才，一览千言。弱冠举进士，授乌程尉，累迁左台监察御史。长安中，诏颋按覆来俊臣等旧狱，颋皆申明其枉，由此雪冤者甚众。

神龙中，累迁给事中，加修文馆学士，俄拜中书舍人。寻而颋父同中书门下三品，父子同掌枢密，时以为荣。机事填委，文诰皆出颋手。中书令李峤叹曰：“舍人思如涌泉，峤所不及也。”俄迁太常少卿。景云中，瑰薨，诏颋起复为工部侍郎，加银青光禄大夫。颋抗表固辞，辞理恳切，诏许其终制。服阕就职，袭父爵许国公。玄宗谓宰臣曰：“有从工部侍郎得中书侍郎否？”对曰：“任贤用能，非臣等所及。”玄宗曰：“苏颋可中书侍郎，仍供政事食。”明日，加知制诰。有政事食，自颋始也。颋入谢，玄宗曰：“常欲用卿，每有好官阙，即望宰相论及。宰相皆卿之故人，卒无言者，朕为卿叹息。中书侍郎，朕极重惜，自陆象先殁后，朕每思之，无出卿者。”时李乂为紫微侍郎，与颋对掌文诰。他日，上谓颋曰：“前朝有李峤、苏味道，谓之苏、李；今有卿及李乂，亦不让之。卿所制文诰，可录一本封进，题云‘臣某撰’，朕要留中披览。”其礼遇如此。玄宗欲于靖陵建碑，颋谏曰：“帝王及后，无神道碑，且事不师古，动皆不法。若靖陵独建，陛下祖宗之陵皆须追造。”玄宗从其言而止。

开元四年，迁紫微侍郎、同紫微黄门平章事，与侍中宋璟同知政事。璟刚正，多所裁断，颋皆顺从其美；若上前承旨、敷奏及应对，则颋为之助，相得甚悦。璟尝谓人曰：“吾与苏家父子，前后同时为宰相。仆射长厚，诚为国器；若献可替否，罄尽臣节，断割吏事，至公无私，即颋过其父也”。八年，除礼部尚书，罢政事。俄知益州大都督府长史事。前司马皇甫恂破库物织新样锦以进，颋一切罢之。或谓颋曰：“公今在远，岂得忤圣意？”颋曰：“明主不以私爱夺至公，岂以远近间易忠臣节也！”竟奏罢之。巂州蛮酋苴院私与吐蕃连谋，将为内寇，颋获其间谍，将士咸请出兵讨之，颋不从，乃作书并间谍以送苴院，苴院惭悔，竟不敢入寇。

十三年，从驾东封，玄宗令颋撰朝觐碑文。俄又知吏部选事。颋性廉俭，所得俸禄，尽推与诸弟，或散之亲族，家无余资。十五年卒，年五十八。初，优赠之制未出，起居舍人韦述上疏曰：“臣伏见贞观、永徽之时，每有公卿大臣薨卒，皆辍朝举哀，所以成终始之恩，厚君臣之义。上有旌贤录旧之德，下有生荣死哀之美，列于史册，以示将来。昔智悼子卒，平公宴乐，杜蒯一言，言始感悟。《春秋》载其盛烈，礼经以为美谈，今古旧事，昭然可睹。臣伏见故礼部尚书苏颋，累叶辅弼，代传忠清。颋又伏事轩陛二十余载，入参谋猷，出总籓牧。诚绩斯着，操履无亏，天不慭遗，奄违圣代。伏愿陛下思帷盖之旧，念股肱之亲，修先朝之盛典，鉴晋平之远迹，为之辍朝举哀，以明同体之义。使殁者荷德于泉壤，存者尽节于周行，凡百卿士，孰不幸甚。臣官忝记事，君举必书，敢申旧典，上黩宸扆，希降恩贷，俯垂详择。”即日于洛城南门举哀，辍朝两日，赠尚书右丞相，谥曰文宪。及葬日，玄宗游咸宜宫，将出猎，闻颋丧出，怆然曰：“苏颋今日葬，吾宁忍娱游。”中路还宫。颋弟诜、冰、乂。

诜，历授右司郎中、给事中、徐州刺史。先是，拜给事中时，颋为中书侍郎，上表让诜所授。玄宗曰：“古来有内举不避亲乎？”颋曰：“晋祁奚是也。”玄宗曰：“若然，则朕用苏诜，何得屡言？近日卿父子犹同在中书，兄弟有何不得？卿言非至公也。”冰，为虞部郎中。乂，为职方郎中。

干，瑰从父兄也。父勖，武德中为秦王府文学馆学士。贞观中，尚南康公主，拜驸马都尉，累选魏王泰府司马。勖既博学有美名，甚为泰所重。因劝泰请开文学馆，引才名之士，撰《括地志》。后历吏部郎、太子左庶子，卒。干少以明经累授徐王府记室参军。徐王好畋猎，干每谏止之。垂拱中，历迁魏州刺史。时河北饥馑，旧吏苛酷，百姓多有逃散。干乃督察奸吏，务劝农桑，由是逃散者皆来复业，称为良牧。召拜右羽林将军，寻迁冬官尚书。酷吏来俊臣素忌嫉之，遂诬奏干在魏州与琅邪王冲私书往复，因系狱鞫讯，干发愤而卒。

瑰四代孙翔，文宗太和四年，释褐文学参军。

史臣曰：韦思谦始以州县，奋于烟霄，持纲不避于权豪，报国能忘于妻子。自强不息，刚毅近仁，信有之矣！高季辅、皇甫公义，可谓知人矣！且福善余庆，不谓无徵，二子构堂，俱列相辅，文皆经济，政尽明能。加以承庆方危，染翰而曾非恐悚；嗣立见用，袭封而罔坠逍遥。无忝父风，宁惭祖德，谥温谥孝，何愧易名？陆元方博学大度，再践钧衡，当则天时，非有忠贞，应无黜责，绥州之任，抑又何惭！观其济海无私，狂风自止，临终焚藁，温树始彰。故知正可以动神明，德可以延家代。象先益高人品，尤着相才，全济有名，孤立无祸。景倩、景融、景献、景裔等咸居清列，得非有后于鲁乎？苏瑰，孔子云：“居其室，出其言善，则千里之外应之，况其迩者乎！”又“言行君子之枢机，枢机之发，荣辱之主也”。当中宗弃代，韦氏夺权，预谋者十有九人，咸生异议，瑰志存大节，独发谠言。其后善恶显彰，黜陟明着。圣人之言，验于斯矣。颋唯公是相，以俭承家，李峤许之涌泉，宋璟称其过父。艰难之际，节操不回，善始令终，先后无愧。

赞曰：善人君子，怀忠秉正。尽富文章，咸推谏诤。岂愧明廷，无惭重柄。子子孙孙，演承余庆。

关键词：旧唐书,列传

解释翻译[挑错/完善]

韦思谦，郑州阳武人。本名仁约，字思谦，因为名字的音与武则天的父亲相近，故只称字。他的祖辈是从京兆南迁的，家住襄阳。他举进士，补任应城县令，一年多调到选部。韦思谦在任选官时，因未按从前的制度来进职奖功，被认为不力。但吏部尚书高季辅却认为“：自从我在选部，到今天才得此一人。哪里能因小疵而弃大德。”于是韦思谦被提拔任监察御史，因此知名。他曾对人说：“御史出都，如不动摇山岳，震摄州县，实际应算作失职。”当时中书令褚遂良贱买中书译语人地，韦思谦举报上奏，于是褚遂良被贬官外调同州刺史。到褚遂良回朝廷复用时，韦思谦也就不得升迁，被调出任清水县令。他对人说“：我的狂鄙的性格，凭借权力，触机便发，本应身受此灾。大丈夫当在纯正的境界，一定要明目张胆来报国恩，终不能做碌碌之官来保全妻子儿女。”

左肃机皇甫公义检校沛王府长史时，引荐韦思谦任同府仓曹，对韦思谦说“：阁下不是池中之物，委屈你做数旬之客。”后迁任右司郎中。

永淳元年(682)，韦思谦历任尚书左丞、御史大夫。当时武侯将军田仁会与侍御史张仁..不协调而诬告张仁..，高宗亲自问张仁..，仁..惶惧，应对语无伦次。韦思谦历阶而进言：“臣与仁..同事，颇知事由，仁..怯懦而不能自己申辩，如果田仁会迷惑圣上，使仁..遭非常之罪，就是臣事君不尽心，请求专门查对其情况。”他辞辩纵横，申诉明畅，高宗接受了他的意见。韦思谦在宪司，每见王公，未曾行拜礼。有人劝他，他答道：“周鸟鹗鹰..鸟，岂能与众一样，怎么能设拜来轻辱他呢？况且耳目之官，本来就当独立。”他初任左丞时，奏道：“陛下为官择人，过去没有恰当的人选就空缺，今天不惜美锦，令臣任职，这是陛下知遇之深思，也是微臣尽命之时。”他整肃朝纲，朝廷肃然。

武则天临朝，韦思谦调任宗正卿，当官名更改，改为司属卿。光宅元年(684)，分别设置左、右肃政台，又以韦思谦为肃政大夫。大夫从前与御史分庭抗礼，韦思谦独坐受其拜，有人议论，韦思谦说“：国家官吏列秩，自有等差，怎么能姑息为事呢？”垂拱初年(685)，赐韦思谦博昌县男，升任凤阁鸾台三品。垂拱二年(686)，他代苏良嗣为纳言。三年，他上表告老还乡，准允，又加封太中大夫。永昌元年(689)，卒于家中，追赠幽州都督。

陆元方，苏州吴县人。世为名门大姓。曾祖陆琛，在陈朝曾任给事黄门侍郎。伯父陆柬之，以善于书法知名，官至太子司议郎。陆元方中明经举，又应八科举，皆中。调任监察御史。武则天革唐旧制，派陆元方为使者安抚岭外。将要渡海。当时风狂浪大，舟人中没有人敢扬帆出海。陆元方说：“我受命无私，神难道会害我吗？”就命令船夫渡海，不久果然风平浪静。完成使命归来很称武则天的心意，任命他为殿中御史，并在同一月拜风阁舍人，仍兼侍郎之职。不久，他被来俊臣所陷害，武则天手敕特赦他。长寿二年(693)，升迁鸾台侍郎、并代理宰相。延载初年(694)，又加任凤阁侍郎。证圣初年(695)，内史李昭德得罪，因陆元方附和李昭德，被贬为绥州刺史。不久，又为春官侍郎，又调任天官侍郎、尚书左丞，不久拜鸾台侍郎，代理宰相，武则天曾问他外事，他回答道：“臣任宰相，有大事立即上奏；至于人间碎务，臣不敢把这些小事烦扰圣览。”因此违忤了旨意，被迁任太子右庶子，免去宰相之职。不久转任文昌右丞，因病去世。

陆元方任官清廉，两次任宰相，武则天凡要有升迁任免之事，总是先向陆元方咨询，陆元方必把自己的意见密封上奏，从未向人流露过武则天对他信托。他临死前，取出自己上奏的草稿全部焚毁，并且说：“我对人所积的阴德多，我的后代的福泽大概衰不了吧！”他有一匣书，常常自己封住，家中的人没有人看过，到他死后启封一看，乃是皇上给他的敕书，保密能做到这样严谨的程度。死后，被赠越州都督。开元十八年(731)，又赠扬州大都督。

苏瑰，字昌容，京都武功人。他是隋尚书右仆射苏威的曾孙。他的祖父苏夔，是隋鸿胪卿。他的父亲苏..，贞观年中曾任台州刺史。苏瑰，二十岁在台州举进士，授予王府录事参军。长史王德真、司马刘..之都很器重他。长安年中(702)，升任扬州大都督府长史。扬州是交通要冲，多富商大贾，也多珠翠珍怪之物。前长史张潜、于辩机等人发了大财，弄了数万珍宝，只有苏瑰离去时两袖清风。神龙初年(705)，入京任尚书右丞，因为他明习法律，很知台阁方面的事，特命他删审律、令、格、式。不久，又加银青光禄大夫的荣誉职务。这年，又升迁户部尚书，进行户口审核登记，当时总计有六百一十五万六千一百四十一户。

不久又加任侍中，封淮阳县子，充当西京留守。当时，秘书员外监郑普思阴谋以妖术造反，雍、岐两州妖党大发，苏瑰拘捕郑普思进行审讯。郑普思的妻第五氏以鬼术得宠于韦庶人。在宫中常来常去，由此中宗特旨苏瑰，命令释放郑普思。苏瑰上言说郑普思以幻术惑众，罪不当赦。中宗到西京，苏瑰又面陈郑普思兴妖造反的情况。尚书左仆射魏元忠上奏说“：苏瑰忠厚长者，他能忠心诚恳到如此地步，希望陛下能理解他的处理。”这样，中宗才把郑普思流放到儋州，妖党才诛除。苏瑰迁任吏部尚书，晋封淮阳县侯。

景龙三年(709)，苏瑰调任尚书右仆射，代理宰相职务，晋封许国公。这年，皇上将在南郊举行大祀，祭天。国子祭酒祝钦明迎合韦庶人，建议请皇后为亚献，安乐公主为终献。苏瑰认为这个建议非常错误，曾在皇上面前当面驳斥祝钦明，皇上虽然有所明悟，但终究听从了祝钦明的建议。大祭时，公卿大臣中初任职的人，按前例允许向皇上献食，名为“烧尾”。苏瑰新任仆射却未去献食，后来，在宫廷侍宴，将作大匠宗晋卿说“：拜仆射之职，竟然不烧尾，难道是不高兴吗？”中宗默默不语。苏瑰奏道“：臣听说宰相，主调和阴阳，代天来理顺万物，现在粮食价格上涨，百姓吃不饱，臣见守卫士兵已经有三天不得食了，臣太无用不称职，所以不敢烧尾。”这年六月，他与唐休王景一起被任命监修国史。

景龙四年(710)，中宗死了，秘不发丧，韦庶人召诸宰相及苏瑰等十九人入宫中商议。开始，中宗遗书要韦庶人辅助少主管理政事，授安国相王太尉，来参谋辅政。中书令宗楚客对韦温说“：现在必须请皇太后临朝，应当停止相王辅政，况且皇太后与相王是叔嫂关系不便通问，很难为礼节，按理这样是完全不行的。”苏瑰独正色反对这一意见，对宗楚客等说“：遗诏是先帝的意思，哪里可以更改！”宗楚客及韦温大怒，于是削去相王辅政而坚持这样做，同一月，韦庶人失败，相王即帝位，下诏：“尚书右仆射、代理宰相、监修国史、许国公苏瑰，自从周旋在朝廷，处理国家大事，谋略策划很有成效，匡正辅佐，无顾无忌。近来先帝嘱托，先意昭明，但奸邪干扰动摇，内外危逼，而苏瑰独申直言，来挫折阴谋诡计。况藩国僚属，殷切念记旧情，无德不报，苏瑰可为尚书左仆射，其他官职如故。”

景云元年(710)，以年老多病转任太子少傅。这年十一月去世，赠司空、荆州大都督，谥号文贞。苏瑰临终遗嘱薄葬，到将葬的那一天，除了为应有的仪仗外，只有布车一乘，受到人们的称扬。开元二年(714)，下诏：称扬苏瑰的诚节，又赐封一百户。

上一篇：列传·卷三十七

下一篇：列传·卷三十九

全   文：旧唐书

