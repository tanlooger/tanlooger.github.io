---
---
---
title: ○萧遘孔纬韦昭度崔昭纬张濬硃朴郑綮刘崇望兄崇龟弟崇鲁崇谟
---

徐彦若陆扆柳璨

萧遘，兰陵人。开元朝宰相太师徐国公嵩之四代孙。嵩生衡。衡生复，德宗朝宰相。复生湛。湛生寘，咸通中宰相。寘生遘，以咸通五年登进士第，释褐秘书省校书郎、太原从事。入朝为右拾遗，再迁起居舍人。与韦保衡同年登进士第，保衡以幸进无艺，同年门生皆薄之。

遘形神秀伟，志操不群。自比李德裕，同年皆戏呼“太尉”，保衡心衔之。及保衡作相，掎遘之失，贬为播州司马。途经三峡，维舟月夜赋诗自悼。虑保衡见害，遽有神人谓之曰：“相公勿忧，予当御侮奉卫。”遘心异之。过峡州，经白帝祠，即所睹之神人也。

保衡诛，以礼部员外郎征还，转考功员外郎、知制诰。乾符初，召充翰林学士，正拜中书舍人，累迁户部侍郎、翰林承旨。

黄巢犯阙，僖宗出幸，以供馈不给，须近臣掌计，改兵部侍郎、判度支。中和元年三月，自褒中幸成都，次绵州。以本官同平章事，加中书侍郎，累兼吏部尚书、监修国史。

遘少负大节，以经济为己任。洎处台司，风望尤峻，奏对朗拔，天子器之。光启初，王纲不振。是时天下诸侯，半出群盗；强弱相噬，怙众邀宠，国法莫能制。

有李凝古者，从支详为徐州从事。详为衙将时溥所逐，而宾佐陷于徐。及溥为节度使，因食中毒。而恶凝古者谮之，云为支详报雠行鸩。溥收凝古杀之。凝古父损，时为右常侍，溥上章披诉，言损与凝古同谋。内官田令孜受溥厚赂，曲奏请收损下狱。中丞卢渥附令孜，锻炼其狱。侍御史王华嫉恶，坚执奏证损无罪。令孜怒，奏移损付神策狱按问，王华拒不奉诏，奏曰：“李损位居近侍，当死即死，安可取辱于黄门之手？”遘非时进状，请开延英，奏曰：“李凝古行鸩之谋，其事暖昧，已遭屠害，今不复论。李损父子相别三四年，音问断绝，安得诬罔同谋？时溥恃勋坏法，凌蔑朝廷，而抗表请按侍臣，悖戾何甚？厚诬良善，人皆痛心。若李损罗织而诛，行当便及臣等。”帝为之改容，损得免，止于停任。

时田令孜专总禁军，公卿僚庶，无不候其颜色，唯遘以道自处，未尝屈降。是年冬，令孜奏安邑两池盐利，请直属禁军。王重荣上章论列。乃奏移重荣别镇。重荣不受，令孜请率禁军讨之。重荣求援于太原，李克用引军赴之，拒战沙苑，禁军大败，逼京城。僖宗惧，出幸凤翔。诸籓上章抗论令孜生事，离间方面。遘素恶令孜，乃与裴澈致书召硃玫。玫以邠州之军五千迎驾，仍与河中、太原修睦，请同匡王室。由是，诸镇继上章，请驾还京。令孜闻玫军至，迫胁天子幸陈仓。时僖宗仓卒出城，夜中百官不及扈从。玫怒令孜弄权，又以天子不谅其忠，语辞怨望，乃诉于遘曰：“主上六年奔播，百端艰险。中原士庶，与贼血战，肝脑涂地，十室九空。比至收复京都，十亡七八。残民遗老，方喜车驾归宫。主上不念生灵转输之劳，甲士血战之效，将勤王之功业，为敕使之宠荣；而更志在乱邦，与国生事，召戎结怨，不自他人。昨奉指踪，径来奔问，不蒙见信，翻类胁君。古者忠而获罪，正如此也！吾等报国之心极矣！战贼之力殚矣！安能垂头叠翼，喘喘于阍寺之手哉！《春秋》之义，丧君有君。相国徐思其宜，改图可也。”遘曰：“主上临御十余年，未闻过行。比来丧乱播越，失于授任非才。近年令孜掣肘，动不如意，上每言之，流涕不已。昨去陈仓，上无行意，令孜陈兵帐下，列卒阶前，造次迫行，不容俟旦。静言此贼，罪不容诛。至尊之心，孰不深鉴？足下乃心王室，止有归兵还镇，拜表迎銮，德业功名，益光图史。舍此已往；理或未安。改图之言，未敢闻命。”玫曰：“李家王子极多，有天下者，岂一王哉？”遘曰：“废立危事，虽有伊尹、霍光之贤，尚贻后悔。古人云：‘勿为福始，勿为祸先。’如公矢谋，未见其利。”玫退而宣言曰：“我册个王子为主，不从者斩。”及立襄王，请遘为册文。遘曰：“少婴衰疾，文思减落。比来禁署，未免倩人，请命能者。”竟不措笔。乃命郑昌图为之，玫滋不悦。及还长安，以昌图代遘为相，署遘太子太保。乃移疾，满百日，退居河中之永乐县。

遘在相位五年，累兼尚书右仆射，进封楚国公。僖宗再迁京，宰相孔纬与遘不协，以其受伪命，奏贬官。寻赐死于永乐。咸通中，王铎掌贡籍，遘与韦保衡俱以进士中选，而保衡暴贵，与铎同在中书。及僖宗在蜀，遘又与铎并居相位。帝尝召宰臣，铎年高，升阶足跌，踣勾陈中，遘旁掖起，帝目之，喜曰：“辅弼之臣和，予之幸也。”谓遘曰：“适见卿扶王铎，予喜卿善事长矣。”遘对曰：“臣扶王铎不独司长。臣应举岁，铎为主司，以臣中选门生也。”上笑曰：“王铎选进士，朕选宰相，于卿无负矣。”遘谢之而退。

遘为大臣，士行无缺。逢时不幸，为伪襜所污，不以令终，人士惜之。

弟蘧，时为永乐令。

孔纬，字化文，鲁曲阜人，宣尼之裔。曾祖岑父，位终秘书省着作佐郎，谏议大夫巢父兄也。祖戣，位终礼部尚书，自有传。父遵孺，终华阴县丞。

纬少孤，依诸父温裕、温业，皆居方镇，与名公交，故纬声籍早达。大中十三年，进士擢第，释褐秘书省校书郎。崔慎由镇梓州，辟为从事。又从崔铉为扬州支使，得协律郎。崔慎由镇华州、河中，纬皆从之，历观察判官。宰相杨收奏授长安尉，直弘文馆。御史中丞王铎奏为监察御史，转礼部员外郎。宰相徐商奏兼集贤直学士，改考功员外郎。丁内忧免。服阕，以右司员外郎入朝。宰臣赵隐嘉其能文，荐为翰林学士，转考功郎中、知制诰，赐绯。正拜中书舍人，累迁户部侍郎。谢日，面赐金紫之服。乾符中，罢学士，出为御史中丞。

纬器志方雅，嫉恶如仇。既总宪纲，中外不绳而自肃。历户部、兵部、吏部三侍郎。居选曹，动循格令。权要有所托，私书盈几，不之省。执政怒之，改太常卿。

黄巢之乱，从僖宗幸蜀，改刑部尚书，判户部事。宰臣萧遘在翰林时，与纬情旨不协。至是，因户部取给不充，移之散秩，改太子少保。光启元年，从驾还京。

是时，田令孜军败，沙陁逼京师，帝移幸凤翔，邠帅硃玫引兵来迎驾。令孜挟帝幸山南。时中夜出幸，百官不及扈从，而随驾者黄门卫士数百人而已。帝驻宝鸡，侯百官，诏授纬御史大夫，遣中使传诏，令纬率百僚赴行在。时京师急变，从驾官属至盩厔，并为乱兵所剽，资装殆尽。纬承命见宰相论事，萧遘、裴澈以田令孜在帝左右，意不欲行，辞疾不见纬。纬遣台吏促百官上路，皆以袍笏不具为词。纬无如之何，乃召三院御史谓之曰：“吾辈世荷国恩，身居宪秩。虽六飞奔迫而咫尺天颜，累诏追征，皆无承禀，非臣子之义也。凡布衣交旧，缓急犹相救恤，况在君亲？策名委质，安可背也！”言竟泣下。三院曰：“夫岂不怀，但盩厔剽剥之余，乞食不给。今若首途，聊营一日之费，俟信宿纪行可也。”纬拂衣起曰：“吾妻危疾，旦不保夕，丈夫岂以妻子之故，怠君父之急乎？公辈善自为谋，吾行决矣。”

即日见李昌符告曰：“主上再有诏命，令促百僚前进。观群公立意，未有发期。仆忝宪闱，不宜居后。道途多梗，明公幸假五十骑，送至陈仓。”昌符嘉之，谓纬曰：“路无顿递，裹粮办耶？”乃送钱五十缗，令骑士援纬达散关。纬知硃玫必蓄异志，奏曰：“关城小邑，不足以驻六师，请速幸梁州。”翌日，车驾离陈仓，才入关而邠、岐之兵围宝鸡，攻散关。微纬之言几危矣！

至褒中，改兵部侍郎、同中书门下平章事，寻改中书侍郎、集贤殿大学士。王行瑜斩硃玫，平定京城，迁门下侍郎、监修国史。从驾还京，驻跸岐阳，进阶特进，兼吏部尚书，领诸道盐铁转运使。车驾还宫，进位左仆射，赐“持危启运保乂功臣”，食邑四千户，食实封二百户，赐铁券，恕十死罪，赐天兴县庄、善和里宅各一区，兼领京畿营田使。

僖宗晏驾，充山陵使。僖宗祔庙，纬准故事，不入朝。昭宗遣中使召赴延英，令纬依旧视事，进加司空。以国学盗火所焚，令纬完葺，仍兼领国子祭酒。蔡贼秦宗权伏诛，进阶开府仪同三司，进位司徒，封鲁国公。

十一月，昭宗谒郊庙，两中尉、内枢密请朝服。所司申前例，中贵人无朝服助祭之礼，少府监亦无素制冠服。中尉怒，立令制造，下太常礼院。礼官举故事，亦称无中尉朝服助祭之文，谏官亦论之。纬奏曰：“中贵不衣朝服助祭，国典也。陛下欲以权道宠内臣，则请依所兼之官而为之服。”天子召谏官谓之曰：“大礼日近，无宜立异，为朕容之。”于是内官以朝服助祭。郊礼毕，进位兼太保。

大顺元年夏，幽州、汴州请讨太原。宰臣张浚请自率禁军为招讨。上持疑未决，问计于纬。纬以讨之为便，语在《浚传》。其年秋，浚军为太原所击，大败而还。浚罢相贬官，纬坐附浚，以检校太保、江陵尹、荆南节度观察等使，未离阙下，再贬均州刺史。纬、浚密遣人求援于汴州，硃全忠上章论救。纬至商州，有诏俾令就便，遂寓居华州。

乾守二年五月，三镇入京师，杀宰相韦昭度、李谿。帝以大臣朋党，外交方镇，思用骨鲠正人，遣中使趋华州召纬入朝，以疾未任上路。六月，授太子宾客。其日之夕，改吏部尚书。翌日，拜司空，兼门下侍郎、同平章事、太清宫使，修奉太庙、弘文馆大学士、延资库使。阶爵、功臣名、食邑并如故。旬日之内，驿骑敦促，相望于路，扶疾至京师。

延英中谢，奏曰：“臣前时待罪宰相，智术短浅，有负弼谐。陛下特贷刑书，曲全腰领。臣期于死报泉壤，不望生叩玉阶。复拜龙颜，实臣荣幸。然臣比婴衰疾，伏枕累年，形骸虽存，生意都尽。平居勉强，御事犹疏。况比尪羸，宁胜重委？国祚方泰，英彦盈庭，岂以朽腐之人，再尘机务！臣力疾一拜殿庭，乞陛下许臣自便。”因鸣咽流涕。纬久疾，拜蹈艰难，上令中使止之，改容轸念。令阁门使送纬中书视事。不旬日，沙陁次河中，同州王行约入京师谋乱，天子出幸石门。纬从驾至莎城，疾渐危笃，先还京城。九月，卒于光德里第，赠太尉。

纬家尚节义，挺然不屈。虽权势燻灼，未尝假以恩礼。大顺初，天武都头李顺节恃恩颇横，不期年领浙西节度使，俄加平章事。谢日，台吏申中书，称天武相公衙谢，准例班见百僚。纬判曰：“不用立班。”顺节粗暴小人，不闲朝法，盛饰趋中书，既见无班，心甚怏怏。他日因会，顺节微言之。纬曰：“必知公慊也。夫百辟卿士，天子庭臣也，比来班见宰相，以辅臣居班列之首，奉长之义也。公握天武健儿，而于政事受百僚班见，意自安乎？必若须此仪，俟去‘都头’二字可也。”顺节不敢复言。其秉礼不回，多此类也。

孔氏自元和后，昆仲贵盛，至正卿、方镇者六七人，未有为宰辅者，至纬始在鼎司。

子崇弼，亦登进士第，仕至散骑常侍。

韦昭度，字正纪，京兆人。祖縃，父逢。昭度，咸通八年进士擢第。乾符中，累迁尚书郎、知制诰，正拜中书舍人。从僖宗幸蜀，拜户部侍郎。中和元年，权知礼部贡举。明年，以本官同平章事，兼吏部尚书。

昭宗即位，阆州刺史王建攻陈敬瑄于成都，隔绝贡奉。乃以昭度检校司空、同平章事、成都尹、剑南西川节度招抚宣慰等使。昭度赴镇，敬瑄不受代。诏东川顾彦朗与王建合势讨之。昭度为行营招讨。卒岁，止拔汉州。王建谓昭度曰：“相公劳师弊众，远事蛮夷。访闻京洛以东，群侯相噬，祸难未已。朝廷不治，腹心之疾也。相公宜亟还京师，咨谋匡合，平定两河，国家之利也。敬瑄小丑，以日月制之，擒之必矣！此事责建可办。”昭度然之，奏请还都。昭度未及京师，建以重兵守剑门，急攻成都下之。杀敬瑄，自称留后。昭度还，以检校司空充东都留守。召还，为右仆射。

景福二年冬，宰相杜让能为凤翔所杀，复委昭度知政事，与李谿并命。时宰相崔昭纬专政，恶李谿之为人。降制日，令知制诰刘崇鲁哭麻以沮之。谿上表论列，天子待谿益厚。明年春，复命谿同平章事，昭纬不胜其忿。

先是，邠州王行瑜求为尚书令，昭度奏议云：“国朝已来，功如郭子仪，未省曾兼此官。”乃赐号“尚父”。崔昭纬宗人铤，曾为行瑜从事，朝廷每降制敕，不便于昭纬者，即令铤诉于行瑜，俾上章论列。朝旨小有依违，即表章不逊。至是李谿入拜。昭纬谓铤曰：“前时尚父之命已行，而昭度沮之，今又引谿同列。此人奸纤，惑上视听，宗社不宁。恐复有杜太尉之事。”行瑜与李茂贞上章言：“命相非其人，惧危宗社。”天子优诏晓谕，言谿有才。其年五月，行瑜、茂贞、华州韩建以兵入觐，面奏昭度、李谿之奸邪，请加谴逐。制敕未行，三镇兵害昭度于都亭驿。及行瑜诛，降制复其官爵，令其家收葬。

崔昭纬，清河人也。祖庇，滑州酸枣县尉。父巘，鄂州观察使。昭纬进士及第。昭宗朝，历中书舍人、翰林学士、户部侍郎、同平章事。性奸纤，忌前达。内结中人，外连籓阃。属朝廷微弱，每托援以凌人主。昭宗明察，心不能堪。以诱召三镇将兵诣阙，贼杀宰辅内臣，帝深切齿。会太原之师诛行瑜，罢相，授右仆射。后又以托附汴州，再贬梧州司马。寻降制曰：

崔昭纬顷居内署，粗着微劳。擢于侍从之司，委以燮调之任。不能忠贞报国，端慎处身。潜交结于奸臣，致漏泄于机事。星霜累换，匡辅蔑闻。尔罪一也。

又快其私忿，辄恣阴谋。托崔铤之险巇，连行瑜之计画，遂致称兵向阙，怙众胁君。故宰臣韦昭度、李谿并以无辜见害，几危宗社，显辱君亲。尔罪二也。

及行瑜败灭，京国甫安，而乃自惧欺诬，别谋托附。又于籓阃，潜请荐论，不唯苟免罪愆，兼亦再希任用。贪荣冒宠，僭滥无厌，败俗伤风，贤愚共鄙。尔罪三也。

又将厚赂，欲结诸王，轻侮我宪章，玷渎我骨肉。货财之数，文字具存。赖诸王作朕腹心，嫉其蠹害，尽将昭纬情款，兼其亲吏姓名，直具奏闻，拒其求托。昭纬曾居宰辅，久历清崇，但欲逞其回邪，都不顾其事体。观其识见，实骇听闻。尔罪四也。

自奸邪既露，情状难容。尚示宽刑，未行严宪，投于荒裔，冀其自新。而不能退省过尤，恭承制命，速赴贬所，用守常规。而犹自务宴安，寻闻所在留驻；搅扰籓镇，侮慢朝章。曾无禀畏之心，可验苞藏之计。罔知愆咎，唯谤朝廷。尔罪五也。

朕以恩泽者，帝王之雨露，弄法者，邦国之雷霆；无雨露则庶物不荣，无雷霆则万邦不肃。朕体天道以化育，遵王度以澄清，罪既昭彰，理难含垢。凡百多士，宜体予怀。宜所在赐自尽。

时昭纬行次至荆南，中使至，斩之。

兄昭符，仕至礼部尚书。昭愿，太子少保。昭矩，给事中。昭远，考功员外郎。

张濬，字禹川，河间人。祖仲素，位至中书舍人。父镣，官卑，家寓州。濬倜傥不羁，涉猎文史，好大言，为士友之所摈弃。初从乡赋随计，咸薄其为人。濬愤愤不得志，乃田衣野服，隐于金凤山，学鬼谷纵横之术，欲以捭阖取贵仕。乾符中，枢密使杨复恭因使遇之，自处士荐为太常博士，累转度支员外郎。

黄巢将逼关辅，濬托疾请告，侍其母，挈族避乱商州。贼犯京师，僖宗出幸，途无供顿，卫军不得食。汉阴令李康献糗饵数百骡纲，军士始得食。僖宗召康问曰：“卿为县令，安操心及此？”康对曰：“臣为尘吏，敢有此进献？张濬员外教臣也。”帝异之，急召至行在，拜兵部郎中。未几，拜谏议大夫。

其年冬，宰相王铎至滑台，兼充天下行营都统。方征兵诸侯，奏用濬为都统判官。时王敬武初破弘霸郎，军威大振，累诏征平卢兵，敬武独不赴援。铎遣濬往说之，敬武已受伪命，复怙强不迎诏使。濬至，谒见，责之曰：“公为天子守籓，王臣赍诏宣谕，而侮慢诏使。既未识君臣礼分，复何颜以御军民哉？”敬武愕然谢咎。既宣诏，军士按兵默然，濬并召将佐集于鞠场面谕之曰：“人生效忠仗义，所冀粗分顺逆，悬知利害。黄巢前日贩盐虏耳，公等舍累叶天子而臣贩盐白丁，何利害之可论耶？今诸侯勤王，天下响应，公等独据一州，坐观成败。贼平之后，去就何安？若能此际排难解纷，陈师鞠旅，共诛寇盗，迎奉銮舆，则富贵功名，指掌可取。吾惜公辈舍安而即危也！”诸将改容引过，谓敬武曰：“谏议之言是也。”即时出军，从濬入援京师。贼平，累迁户部侍郎。僖宗再幸山南，拜平章事、判度支。

濬初发迹，依杨复恭。及复恭失势，乃依田令孜，以至重位，而反薄复恭。及再幸山南，复恭代令孜为中尉，罢濬知政事。昭宗初在籓邸，深嫉宦官，复恭有援立大勋，恃恩任事，上心不平之。当时趋向者，多言濬有方略，能画大计，复用为宰相、判度支。上尝问濬，致理何事最急？对曰：“莫若强兵。兵强而天下服。”上由是专务搜补兵甲，欲以武功胜天下。后延英论前代为治得失，濬曰：“不必远征汉、晋之弊。臣窃见陛下春秋鼎盛，英睿如此，内外逼于强臣。臣每思之，实痛心而泣血也。”

会硃全忠诛秦宗权，安居受杀李克恭，以潞州降全忠。幽州李匡威、云州赫连铎等奏请出军讨太原。诏四品以上官议，皆言：“国祚未安，不宜生事。假如得太原，亦非国家所有。”濬议曰：“先帝频至播越，王室不宁。原其乱阶，由克用、全忠之矛盾也。请因其奏，乘全忠立功，可断两雄之势。”上曰：“收复之功，克用第一。今乘其危困而加兵，诸侯其谓我何？”濬恳论用兵之利害，盖欲示外势而挤复恭也。上旨未决。宰臣孔纬曰：“张濬所陈，万代之利也。陛下所惜，即日之利也。以臣所料，师渡河而贼必自破。昨计度军中转饷犒劳，一二年间，必无阙事，陛下断意行之。”

既二相俱论，乃以濬为河东行营兵马都招讨宣慰使，以京兆尹孙揆副之。仍授揆昭义节度使，华州韩建为供军使，硃全忠为太原西南面招讨使，李匡威、赫连铎为太原东北面招讨使。全忠以汴军三千为濬牙队。大顺元年六月，濬率军五十二都，兼邠宁、鄜、夏杂虏共五万人骑，发自京师。昭宗御安喜楼临送，濬酒酣泣奏曰：“陛下动为贼臣掣肘，臣所以誓死愤惋，为陛下除其僭逼。”杨复恭闻之不悦。中尉内使饯于长乐，复恭奉卮酒属濬，濬辞曰：“圣人赐酒，已醉矣。”复恭戏曰：“相公握禁兵，拥大蒐，独当一面，不领复恭意作面子耶！”濬笑曰：“贼平之后，方见面子。”复恭衔之。

时汴、华、邠、岐之师渡河，会濬于晋州。汴将硃崇节权知潞州事，太原将李存孝攻之。濬虑贼平汴人据昭义，乃令孙揆分兵赴镇，中使韩归范送旌节至军。八月，揆与归范赴潞州。至潞，并为存孝擒送太原。九月，汴将葛从周弃潞州。十月，濬军至阴地，邠、岐、华三镇之师营平阳。李存孝击之，一战而败，委兵仗溃散。进攻晋州。数日，中夜濬敛众遁走。比曙，丧师殆半。存孝进收晋、绛、慈、隰等州。濬狼狈由含山逾王屋，出河清，拆屋木缚筏济河，部下离散将尽。李克用上章论诉曰：

晋州长宁关使张承晖于当道录到张濬榜并诏曰，张濬充招讨制置使，令率师讨臣，兼削臣属籍官爵者。臣诚冤诚愤，顿首，顿首！伏以宰臣张濬欺天蔽日，廊庙不容。谗臣于君，夺臣之位。凭燕帅妄奏，与汴贼结恩；矫托皇威，擅宣王命，征集师旅，挠乱乾坤。误陛下中兴之谋，资黔黎重伤之困。臣实何罪，而陛下伐之？此则宰臣持权，面欺陛下。

况臣父子三代，受恩四朝，破徐方，救荆楚，收凤阙，碎枭巢，致陛下今日冠通天之冠，佩白玉之玺。臣之属籍，懿皇所赐；臣之师律，先帝所命。臣无逆节，濬讨何名？陛下若厌逐功臣，欲用文吏，自可迁臣封邑，以侯就第。奈何加诸其罪，孰肯无词？若以臣云中之伐，获罪于时，则拓拔思恭取鄜、延，硃全忠侵徐、郓，陛下何不讨之？假令李孝德不忠于主，伐之为是，则硃瑄、时溥有何罪耶？此乃同坐而异名，赏彼而诛此，使天下籓服，强者扼腕，弱者自动，流言窃议，为臣怨嗟，固非中兴之术也。

且陛下阽危之秋，则奖臣为韩、彭、伊、霍；既安之后，骂臣曰戎、羯、蕃、夷。海内握兵立事如臣者众矣，宁不惧陛下他时之骂哉？臣昨遇燕军，以礼退舍。匡威浅昧，厚自矜夸，乃言臣中矢石，覆士卒。致内外吠声一发，短谋竞陈，误陛下君臣之分。况命官选将，自有典刑，不必幸臣之弱而后取之。倘臣延期挺命，尚固一方，彼实何颜以见陛下。此则奸邪朋党，轻弄邦典，陛下凝旒端扆，何由知之？今张濬既以出军，微臣固难束手。臣便欲叫阍，轻骑面叩玉阶，诉邪佞于陛下之彤墀，纳诏命于先皇之宗庙，然后束身司败，甘处宪章。

时克用令所擒中使奉表，表至而濬败，朝廷耸震，制曰：

汉武因恭俭富庶之后，建置朔方，孙弘沮之，十不得一。而良史以弘有宰相体者，诚以爱人治国为先，拓境开疆为末。及孝宣值雄才削平之余，将议北征，魏相争之，五将寻罢。果致中兴，号为贤辅。况朕承天厌兵戈之后，人思休息之时。敢望皋、夔，共成尧日；庶几孙、魏，粗及汉年。苟易于斯，如何倚注！

光禄大夫、门下侍郎、兼户部尚书、同中书门下平章事、上柱国、清河郡开国伯、食邑一千二百户、充河东行营诸道兵马招讨制置等使张濬，早以盛名，称为奇士，由是再加征用，委以钧衡，谓其必致小康，克胜大任。而乃罔思守道，但欲邀功，用不诡之询谋，起无名之兵革。自云一举，止在旬时，坚请抗论，势莫能夺。轻葛亮渭滨之役，小裴度淮右之行。经功寒暄，耗费百万。虚诞彰于朝野，诈诡布于华夷，横草蔑闻，燎原愈急。俾拥旄乘驿之使，囚在虏庭；勤王奉国之军，怀归本土。忘廊庙之威重，结籓屏之仇雠。欲使海内生灵，竭其贡赋；不独河中郡邑，荡为丘墟。潜生厉阶，欲谁归咎？

于戏！征晁错之故事，思王恢之旧章，国有明文，尔当何逭？尚以爱人以礼，理体宜然。廉镇剧权，武昌善地，宜罢枢轴之务，仍停支度之司。勉自思惟，以逃后命。可检校户部尚书、鄂州刺史、武昌军节度观察等使。

寻贬连州刺史，驰驿发遣。行至蓝田关不行，留华州依韩建。时朝廷微弱，竟不能诘。

乾宁二年，三镇杀韦昭度。帝召孔纬欲大用，亦以濬为兵部尚书，又领天下租庸使。三年，天子幸华州，罢濬使务，守尚书右仆射。上疏乞致仕，授左仆射致仕。乃还洛阳，居于长水县别墅。濬虽退居山墅，朝廷或有得失，必章疏上言。德王废立之际，濬致书诸籓，请图匡复。王师范青州起兵，欲取濬为谋主。事虽不果，其迹颇泄。硃全忠将图篡代，惧濬构乱四方，不欲显诛，密讽张全义令图之。乃令牙将杨麟率健卒五十人，有如劫盗，围其墅而杀之，天复三年十二月晦夜也。

永宁县吏叶彦者，张氏待之素厚。杨麟之来，彦知之，告濬第二子格曰：“相公之祸不可免，郎君宜自为谋。”格、濬父子号咷而已。濬谓格曰：“留则并命，去或可免。汝自图之，勿以吾为累，冀存后祀也。”格拜辞而去。叶彦率义士三十人，送渡汉江而旋。格由荆江上峡入蜀。王建僭号，用为宰相。中兴平蜀，任圜携格而还。格感叶彦之惠，访之，身已殁，而厚报其家。濬第三子窜于杨行密。

自乾宁之后，贼臣内侮，王室浸微。昭宗不堪凌弱，欲简拔奇材以为相。然采于群小之论，未尝获一名人。登用之徒，无不为时嗤诮。

硃朴者，乾宁中为国子博士。腐儒木强，无他才伎。道士许岩士出入禁中，尝依朴为奸利，从容上前荐仆有经济才。昭宗召见，对以经义，甚悦，即日拜谏议大夫、平章事。在中书与名公齿，笔札议论，动为笑端。数月，岩士事败，俱为韩建所杀。

郑綮者，以进士登第，历监察、殿中，仓、户二员外，金、刑、右司三郎中。家贫求郡，出为庐州刺史。黄巢自岭表还，经淮南剽掠。綮移黄巢文牒，请不犯郡界。巢笑而从之，一郡独不被寇。天子嘉之，赐绯鱼袋。罢郡，有钱千缗，寄州帑。后郡数陷，盗不犯郑使君寄库钱。至杨行密为刺史，送所寄于京师还綮。

綮善为诗，多侮剧刺时，故落格调，时号郑五歇后体。初去庐江，与郡人别云：“唯有两行公廨泪，一时洒向渡头风。”滑稽皆此类也。

王徽为御史大夫，奏綮为兵部郎中、知台杂，迁给事中，赐金紫。僖宗自山南还，以宰相杜让能弟弘徽为中书舍人。綮以弘徽兄在中书，弟不宜同居禁近，封还制书。天子不报，綮即移病休官。无几，以左散骑常侍征还。朝政有阙，无不上章论列。事虽不行，喧传都下，执政恶之，改国子祭酒。物议以綮匡谏而置之散地，不可，执政惧，复用为常侍。

光化初，昭宗还宫，庶政未惬。綮每形于诗什而嘲之，中人或诵其语于上前。昭宗见其激讦，谓有蕴蓄，就常奏班簿侧注云：“郑綮可礼部侍郎、平章事。”中书胥吏诣其家参谒，綮笑而问之曰：“诸君大误，俾天下人并不识字，宰相不及郑五也。”胥吏曰：“出自圣旨特恩，来日制下。”抗其手曰：“万一如此，笑杀他人。”明日果制下，亲宾来贺，搔首言曰：“歇后郑五作宰相，时事可知矣。”累表逊让，不获。既入视事，侃然守道，无复诙谐。终以物望非宜，自求引退。三月余，移疾乞骸，以太子少保致仕。光化二年卒。

时议以昭宗命台臣濬、朴、綮三人尤谬，季末之妖也。

刘崇望，字希徒。其先代郡人，随元魏孝文帝徙洛阳，遂为河南人。八代祖隋大理卿坦，生政会，辅太宗起义晋阳，官至户部尚书，封渝国公，图形凌烟阁。政会生玄意，尚太宗女南平公主，历洪、饶八州采访使。玄意生奇，位至吏部侍郎。奇生慎知，仕至获嘉令。慎知生褧，仕至东阿令。褧生藻，位终秘书郎。藻生符，进士登第，咸通中位终蔡州刺史，生八子：崇龟、崇望、崇鲁、崇谟最知名。

崇龟，咸通六年进士擢第，累迁起居舍人，礼部、兵部二员外。丁母忧免。广明元年春，郑从谠罢相，镇太原，奏崇龟为度支判官、检校吏部郎中、御史中丞，赐金紫。中和三年入朝，为兵部郎中，拜给事中。大顺中，迁左散骑常侍、集贤殿学士、判院事，改户部侍郎，检校户部尚书。出为广州刺史、清海军节度、岭南东道观察处置等使，卒。

崇望，咸通十五年登进士科。王凝廉问宣歙，辟为转运巡官。户部侍郎裴坦领盐铁，辟为参佐。崔安潜镇许昌、成都，崇望昆仲四人，皆在安潜幕下。入为长安尉，直弘文馆，迁监察御史、右补阙、起居郎、弘文馆学士，转司勋、吏部二员外郎。崔安潜为吏部尚书，崇望判南曹，涤除宿弊，复清选部。田令孜干政，籓镇怨望，河中尤甚，不修职贡。僖宗在山南，以蒲坂近关，欲其效用，选使谕旨，以崇望为谏议大夫。既至，谕以大义，重荣奉诏恭顺，誓心匡复，请杀硃玫自赎。使还，上悦，召入翰林充学士，累迁户部侍郎、承旨，转兵部，在禁署四年。

昭宗即位，拜中书侍郎、同平章事，累兼兵部、吏部尚书。大顺初，同列张濬画策讨太原，崇望以为不可，濬果败。濬黜，崇望代为门下侍郎、监修国史、判度支。

明年，玉山都头杨守信协杨复恭称兵阙下，阵于通化门。上陈兵于延嘉门。是夜，命崇望守度支库。明日晓，入含光门。未开，门内禁军列于左右，俟门开即劫掠两市。及闻传呼宰相来，门方启，崇望驻马慰谕之曰：“圣上在街东亲总戎事。公等禁军，何不楼前杀贼，立取功名。切不可剽掠街市，图小利以成恶名也。”将士唯唯，从崇望至长乐门。守信见兵来，即遁去，军士呼万岁。是日库市获全，军人不乱，繄崇望之方略也。寻加左仆射。

时溥与硃全忠争衡，全忠谋兼徐、泗，上表请以重臣镇徐，乃以崇望守本官，充武宁军节度使。溥不受代，行至华阴而还，拜太常卿。王重盈死，王珂、王珙争河中节钺，朝廷以宰相崔胤为河中节度使。珂，李克用之子婿也。河东进奏官薛志勤扬言曰：“崔相虽重德，如作镇河中代王珂，不如光德刘公，于我公事素也。”及三镇以兵入朝，杀害大臣，以志勤之言，责授崇望昭州司马。及王行瑜诛，太原上表言崇望无辜放逐。时已至荆南，有诏召还，拜吏部尚书。未至，王溥再知政事，兼吏部尚书，乃改崇望兵部尚书。

时西川侵寇顾彦晖，欲并东川，以崇望检校右仆射、平章事、梓州刺史、剑南东川节度使。未至镇，召还，复为兵部尚书。光化二年卒，时年六十二，册赠司空。

崇鲁，广明元年登进士第，郑从谠奏充太原推官。时兄崇龟为节度判官，昆仲同居幕府，寻转掌书记。中和二年入朝，拜右拾遗、左补阙。景福初，以水部员外郎知制诰。二年，杜让能得罪，昭宗复命韦昭度为相，翰林学士李谿同平章事。崇鲁与崔昭纬相善。昭纬恃邠、岐之援。让能既诛之后，权归于己，昭宗师李谿为文，惧居位得宠则恩顾渐衰，乃私与崇鲁谋沮之。及谿宣制之日，出班而哭，谓昭纬曰：“朝廷虽乏贤，不可用纤人为宰辅。谿比依复恭、重遂居内职。前日杜太尉狼籍，为朝廷深耻。今则削弱如此，安可更遵覆辙乎？”由是谿命不行。谿自十一月初至岁暮，联上十表诉冤，其词诋毁，所不忍闻。明年春，复命谿为平章事。昭纬召李茂贞、王行瑜、韩建称兵入朝，杀昭度与谿。其年，太原诛王行瑜，昭纬贬官，崇鲁坐贬崖州司户。初崇龟在外，闻崇鲁哭麻，大恚，数日不食，谓所亲曰：“吾家兄弟进身有素，未尝以声利败名。吾门不幸，生此等儿。”

崇谟，中和三年进士及第。乾宁末，为太常少卿、弘文馆直学士。

徐彦若，天后朝大理卿有功之裔。曾祖宰，祖陶，父商，三世继登进士科。商，字义声，大中十三年及第，释褐秘书省校书郎。累迁侍御史，改礼部员外郎。寻知制诰，转郎中，召充翰林学士，拜中书舍人、户部侍郎判本司事，检校户部尚书、襄州刺史、山南东道节度等使。入为御史大夫。咸通初，加刑部尚书，充诸道盐铁转运使，迁兵部尚书、东莞子、食邑五百户。四年，以本官同平章事。六年罢相，检校右仆射、江陵尹、荆南节度观察等使。入为吏部尚书，累迁太子太保，卒。

彦若，咸通十二年进士擢第。乾符末，以尚书郎知制诰，正拜中书舍人。昭宗即位，迁御史中丞，转吏部侍郎，检校户部尚书，代李茂贞为凤翔陇节度使。茂贞不受代，复拜中丞，改兵部侍郎、同平章事，进加中书侍郎，累兼左仆射、监修国史。扈昭宗石门还宫，加开府仪同三司、守司空，进封齐国公，太清宫、修奉太庙等使，加弘文馆大学士，赐“扶危匡国致理功臣”名。昭宗自华还宫，进位太保、门下侍郎。时崔胤专权，以彦若在己上，欲事权萃于其门。二年九月，以彦若检校太尉、同平章事、广州刺史、清海军节度、岭南东道节度等使。卒于镇。

弟彦枢，位至太常少卿。

子绾，天祐初历司勋、兵部二员外，户部、兵部二郎中。

陆扆，字祥文，本名允迪，吴郡人。徙家于陕，今为陕州人。曾祖澧，位终殿中侍御史。祖师德，淮南观察支使。父鄯，陕州法曹参军。扆，兴启二年登进士第，其年从僖宗幸兴元。九月，宰相韦昭度领盐铁，奏为巡官。明年，宰相孔纬奏直史馆，得校书郎，寻丁母忧免。龙纪元年冬，召授蓝田尉，直弘文馆，迁左拾遗，兼集贤学士。中丞柳玭奏改监察御史。大顺二年三月，召充翰林学士，改屯田员外郎，赐绯。景福元年，加祠部郎中、知制诰，二年元日朝贺，面赐金紫之服。五月，拜中书舍人。

扆文思敏速，初无思虑，挥翰如飞，文理俱惬，同舍服其能。天子顾待特异。尝金銮作赋，命学士和，扆先成。帝览而嗟挹之，曰：“朕闻贞元时有陆贽、吴通玄兄弟，能作内庭文书，后来绝不相继。今吾得卿，斯文不坠矣。”

乾宁初，转户部侍郎。二年，改兵部，进阶银青光禄大夫、嘉兴男、三百户。三年正月，宣授学士承旨，寻改左丞。其年七月，改户部侍郎、同平章事。故事，三署除拜，有光署钱以宴旧僚，内署即无斯例。扆拜辅相之月，送学士光院钱五百贯，特举新例，内署荣之。八月，加中书侍郎、集贤殿大学士、判户部事。

九月，覃王率师送徐彦若赴凤翔。师之起也，扆坚请曰：“播越之后，国步初集，不宜与近辅交恶，必为他盗所窥。加以亲王统兵，物议腾口，无益于事，只贻后患。”昭宗已发兵，怒扆沮议，是月十九日，责授硖州刺史。师出果败，车驾出幸。四年二月，复授扆工部尚书。八月，转兵部尚书，从昭宗自华还宫。

明年正月，复拜中书侍郎、同平章事。光化三年四月，兼户部尚书，进封吴郡开国公，食邑一千户。九月，转门下侍郎、监修国史。天复元年五月，进阶特进，兼兵部尚书，加食邑五百户。车驾自凤翔还京，赦后诸道皆降诏书，独凤翔无诏。扆奏曰：“凤翔近在国门，责其心迹，罪实难容。然比来职贡无亏，朝廷未与之绝。一朝独无诏命，示人不广也。”崔胤怒，奏贬扆沂王傅，分司东都，削阶至正议大夫。居无何，崔胤诛，复授吏部尚书，阶封如故。从昭宗还洛。其年秋，昭宗遇弑。明年正月，责授濮州司户，与裴枢、崔远、独孤损等被害于滑州白马驿，时年五十九。

子璪，后为缑氏令。

柳璨，河东人。曾祖子华。祖公器，仆射公绰之再从弟也。父遵。璨少孤贫好学，僻居林泉。昼则采樵，夜则燃木叶以照书。性謇直，无缘饰。宗人壁、玭，贵仕于朝，鄙璨朴钝，不以诸宗齿之。光化中，登进士第。尤精《汉史》，鲁国颜荛深重之。荛为中书舍人，判史馆，引为直学士。璨以刘子玄所撰《史通》讥驳经史过当，璨纪子玄之失，别为十卷，号《柳氏释史》，学者伏其优赡。迁左拾遗。公卿朝野，托为笺奏，时誉日洽。以其博奥，目为“柳箧子”。

昭宗好文，初宠待李谿颇学。洎谿不得其死，心常惜之，求文士似谿者。或荐璨高才，召见，试以诗什，甚喜。无几，召为翰林学士。崔胤得罪前一日，召璨入内殿草制敕。胤死之日，既夕，璨自内出，前驱传呼相公来。人未见制敕，莫测所以。翌日对学士，上谓之曰：“朕以柳璨奇特，似可奖任。若令预政事，宜授何官？”承旨张文蔚曰：“陛下拔用贤能，固不拘资级。恩命高下，出自圣怀。若循两省迁转，拾遗超等入起居郎，临大位，非宜也。”帝曰：“超至谏议大夫可乎？”文蔚曰：“此命甚惬。”即以谏议大夫平章事，改中书侍郎。任人之速，古无兹例。

同列裴枢、独孤损、崔远皆宿素名德，遽与璨同列，意微轻之，璨深蓄怨。昭宗迁洛，诸司内使、宿卫将佐，皆硃全忠腹心也，璨皆将迎，接之以恩，厚相交结，故当时权任皆归之。

二年五月，西北长星竟天，扫太微、文昌、帝座诸宿，全忠方谋篡代。而妖星谪见，占者云：“君臣俱灾，宜刑杀以应天变。”蒋玄晖、张廷范谋杀衣冠宿望难制者，璨即首疏素所不快者三十余人，相次诛杀。班行为之一空，冤声载路。伤害既甚，硃全忠心恶之。会全忠授九锡，蒋玄晖等别陈意见。王殷至大梁，诬玄晖等通导宫掖，欲兴复李氏。全忠怒，捕廷范，令河南聚众，五军分裂之，兼诛璨，临刑呼曰：“负国贼柳璨，死其宜矣！”初，璨迁洛后，累兼户部尚书、守司空，进阶光禄大夫、盐铁转运使。

其弟瑀、瑊坐璨笞死。

史臣曰：呜呼！李氏之失驭也，孛沴之气纷如，仁义之徒殆尽。狐鸣鸱啸，瓦解土崩。带河砺岳之门，寂无琨、逖；奋挺揭竿之类，唯效敦、玄。手未舍于棘矜，心已萌于问鼎。加以嚣浮士子，阘茸鲰儒。昧管、葛济时之才，无王、谢扶颠之业，邀功射利，陷族丧邦。濬、纬养虎于前，胤、璨剥庐于后。逐徐、薛于瘴海，置綮、朴于岩廊。殿廷有哭制之夫，辅弼走破舆之党。九畴既紊，百怪斯呈。木将朽而蠹蝎生，厉既笃而夔魖见。妖徒若此，亡国宜然。何必长星，更临衰运？

赞曰：萧召、硃玫，孔符、张濬，身世罹殃，邦家起衅。如木斯蠹，自溃于中。抵巇侮乱，安责伏戎。

关键词：旧唐书,列传

解释翻译[挑错/完善]

孔纬字化文，山东曲阜人，是孔子的后代。他的曾祖孔岑父，最后官位为秘书省著作佐郎，是谏议大夫孔巢父的哥哥。祖父孔癸戈，最高官位是礼部尚书。父亲孔遵孺，最终官职为华阴县丞。

孔纬少年时已成孤儿，依靠同宗族的叔伯孔温裕、孔温业；他们都官居方镇，与有名望的人士交往，因而孔纬的名声身世早已显扬。宣宗大中十三年(859)，中进士，初入仕途任秘书省校书郎。崔慎由镇守梓州时，征召他为从事官。又随从崔铉任扬州支使，得到协律郎的职务。崔慎由镇守华州、河中，孔纬都随从他，历任观察判官。宰相杨收奏请朝廷授予他长安尉官职，代理弘文馆职务。御史中丞王铎奏请委任他为监察御史，后转任礼部员外郎。宰相徐商奏请孔纬兼任集贤院直学士，改任考功员外郎。因母亲去世守丧，免去官职。守丧期满，入朝任右司员外郎。宰辅大臣赵隐赞赏他善于写文章，举荐他为翰林学士，后转任考功郎中、知制诰，被赐予标示五品以上官阶的绯色官服。被授予正职中书舍人，晋升官职至户部侍郎。孔纬进宫谢授官之恩时，皇帝当面赐给他标示三品以上官阶的金鱼袋、紫色官服。僖宗乾符年间(874～879)，孔纬被免去学士职位，调出宫廷任御史中丞。孔纬为人正直，嫉恶如仇。由他掌握法纪后，朝廷内外不施加刑罚而纲纪整肃。此后历任户部、兵部、吏部三部侍郎。他主管诠选官吏事务，一举一动都严守法令。权臣势要向他托情，私下给他的书信堆满案几，他从不去看。执政大臣感到恼怒，将他改任为太常卿。

黄巢造反，孔纬随僖宗去到蜀州，改任刑部尚书，兼管户部事务。宰辅大臣萧遘在翰林院时，与孔纬感情意见不融洽。到这时，借户部征收财物供给需用不足，萧遘将孔纬改任为闲散官员，担任太子少保。光启元年(885)，孔纬随僖宗返回京都。

这时，田令孜率领的军队作战失败，沙陀军逼近京都长安，僖宗迁移到凤翔，..州主帅朱玫领兵前来迎接僖宗。田令孜挟制僖宗到山南道。时值半夜出行，百官来不及随从，因而随从僖宗的门下省卫士仅数百人而已。僖宗停驻在宝鸡，等候赶来随从的百官，下诏委任孔纬为御史大夫，派宦官传达诏令，让孔纬率领百官赶赴皇帝出行的所在地。这时京都已发生重大紧急变化，随从护驾的官吏到周至时，全部遭到乱兵的抢劫，财物服装丢失殆尽。孔纬奉命去见宰相议事，萧遘、裴澈因为田令孜在皇帝身边，不想随行，推辞有病不见孔纬。孔纬差遣御史台吏员催促百官上路，群臣都以没有了朝服笏板为借口拒绝。孔纬把他们无可奈何，于是召集侍御史、殿中侍御史和监察御史对他们说：“我们身受国恩，担任法纪官职。虽然皇上的车驾行走急迫，但皇帝现已近在咫尺，屡次下诏催召前往，大家都不接受命令，这不是做臣子的应有行为。所有平民中的故交，遇到危急的事尚且相互救助，更何况是对待君主？出仕为官就该以死报效君王，怎么可以违背君主呢？”说得声泪俱下。三院的御史们说：“我等哪里是不留恋皇上呢？只是在周至遭到抢劫后，所剩下的东西，吃都不足。现在怎样出发上路？姑且容我们谋得一天的费用，等过两天就启程。”孔纬激动地说：“我的妻子身患重病，性命朝不保夕，大丈夫难道因为妻子生病的缘故，而怠慢君主的急务吗？诸位明公好好想想，我奉旨前往已经定了。”

当天孔纬就去见李昌符，求告说：“皇上一再下诏，让我催促百官进发。可是看他们诸位的心意，还没有上路的准期。我愧列御史、诠选官位，不应行动在后。一路上多有梗阻，恳望明公借给我五十名骑士，将我送到陈仓。”李昌符很赞赏他，对孔纬说：“沿途没有设置专供军用的饮食馆所和驿站，你长途远行的粮食备办了吗？”于是送给他钱五十缗，派骑士护送孔纬到达大散关。孔纬料定朱玫必定心怀不轨之志，向僖宗进言说：“大散关是个小城，不适宜驻扎皇帝军队，请皇上立即去梁州。”次日，僖宗离开陈仓，刚刚进入梁州(兴元府)城关，朱玫率领的..州、岐州军队就包围了宝鸡，攻打大散关。不是孔纬进言就危险了。

抵达褒中，孔纬改任兵部侍郎、同中书门下平章事，不久又改任中书侍郎、集贤殿大学士。王行瑜斩杀朱玫，平定京都后，孔纬迁任门下侍郎、监修国史。他随僖宗返回京都，停驻在岐阳时，孔纬晋级为特进，兼吏部尚书，并兼任诸道盐铁转运使。僖宗回到宫中，孔纬官职晋升为左仆射，被赐予“持危启运保..功臣”荣衔，封给他食邑四千户，实征赋税的食邑二百户，并被赐给享有特权的铁券，免除对他施行十项死罪法令的惩处；还赏给他天兴县的庄园和都城善和里的府宅各一处，兼任京畿营田使。

僖宗逝世，孔纬任山陵使。按照惯例，在僖宗附随祖庙祭祀期间，孔纬作为山陵使不入朝参谒新君。昭宗特派宫中使臣召回孔纬赴延英殿君臣见面，让他仍然处理政事，进加司空职衔。由于国学府失火被焚毁，昭宗让孔纬将其修缮复原，并兼国子祭酒。蔡州逆贼秦宗权伏法处死后，孔纬晋升官阶为开府仪同三司，晋升官位为司徒，受封为鲁国公。

十一月，昭宗祭天祭祖时，宦官担任的南、北禁军护军中尉及枢密使也请求穿官服随同助祭。主管部门申说以往惯例：宦官没有穿官服助祭这样的礼仪，少府监内也没有白衣面料制作的衣帽服饰。护军中尉发怒，当即命令制造。命令下达给太常礼院。执掌礼仪的官员列举旧日的典章制度，也说没有宦官穿着官服辅助祭祀的礼仪规定，谏官也同样这样奏论。孔纬进言说：“宦官不穿官服助祭，是国家的典章制度。陛下想借变通的办法尊宠宫廷官员，就请依照所兼任的官职穿著官服。”昭宗召见谏官，对他们说：“祭祀大典时间迫近，不宜再提别的意见，替朕宽容一下。”于是宦官穿著官服助祭。祭天大礼举行完毕，孔纬晋升官位兼太保。

大顺元年(890)夏，幽州、汴州的藩镇奏请讨伐太原逆臣，宰相张浚奏请自率禁军任招讨使。昭宗犹疑不决，向孔纬询问计策。孔纬认为讨伐有利。同年秋，张浚的军队遭太原叛军攻打，大败而回。张浚被罢相贬官，孔纬因附议张浚，以检校太保职位调离朝廷任江陵尹、荆南节度、观察等使；还未离开京城，又被贬为均州刺史。孔纬、张浚秘密派人到汴州求援，朱全忠上奏援救。孔纬走到商州，有诏令让他就地停留，于是他寓居华州。

乾宁二年(895)五月，靖难军节度使王行瑜、镇国军节度使韩建及凤翔、陇右节度使李茂贞进入京都，杀了宰相韦昭度、李奚谷。昭宗由于朝廷大臣在内结成宗派，在外勾结方镇，想任用鲠直正派人士，派遣宫廷使臣赶到华州召孔纬入朝，孔纬因病没接受委任上路赴京。六月，委任他为太子宾客。这天夜晚，改任他为吏部尚书。次日，任命他为司空，兼任门下侍郎、同平章事、太清宫使、修奉太庙、弘文馆大学士、延资库使。官阶爵位、功臣名称以及食邑一概照旧。十天时间里，传递文书的使臣前去督促启程，一路相继而来，孔纬抱病去到京都。孔纬到延英殿向皇帝叩谢信用之恩时，启奏说：“臣前段时间不称职地担任宰相，智谋策略眼光短浅，有负辅佐谐和之职。陛下破格免施刑法，使我得以保全性命。微臣仅只期待死后九泉之下报恩，毫不指望有生之年叩首金殿。得以再次叩拜皇上，实在是臣下的荣幸。但是微臣近来患病体衰，卧病在床多年，躯体虽然尚存，生机全都耗尽。平日勉强行动，办事仍然疏略。况且近来虚弱，哪能胜任要职？国运正当康泰，英才贤士满庭，哪能以衰朽之人，久居于机务要职。臣下勉力支撑病体专一前来宫廷拜谢，敬求陛下准许微臣能按自己意愿行动。”说罢悲泣落泪。孔纬长期生病，叩拜蹈舞艰难，昭宗让宦官上前劝止，仪容顿改深切感念。于是叫腁门使扶送孔纬到中书省处理政事。不到十天，沙陀军进驻河中府，同州节度使王行约进入京城图谋作乱，昭宗出走至石门。孔纬随从皇帝行至莎城，疾病渐渐危重，先行返回京城。九月，孔纬在光德里的府宅去世，被追赠为太尉。

孔纬家风崇尚节操义行，为人刚直不屈。即使权豪势要威焰迫人，他也从不给以特殊礼遇。大顺初年(890)，天武都头李顺节倚仗皇帝恩宠颇为强横，不到一年就被授职浙西节度使，不久又加官为平章事。入朝谢恩时，御史台的官吏到中书省，说天武相公来官署致谢，按规矩应依官位次序会见百官。孔纬决定说：“不用列班相见。”李顺节是个粗暴小人，不熟悉朝廷礼法，华服盛装快步来到中书省，见到没有列班相迎的队伍，心里很不满意。后来有一天与孔纬相遇，李顺节隐约提到这件事，孔纬说：“我知道您心里肯定不痛快。公卿大夫，是天子的朝廷大臣，近来只列班会见宰相，因为辅佐大臣居官位之首，是尊奉长官的意思。您掌握天武的士卒，却在政事厅接受百官按官位次序列队的相见，您心中能自安吗？如果一定要举行百官列班会见您的礼仪，等到您去掉‘都头’二字就可以了。”李顺节不敢再提此事。他坚持礼法而不屈从的事，大多与上述一事相类似。

上一篇：列传·卷一百二十八

下一篇：列传·卷一百三十

全   文：旧唐书

