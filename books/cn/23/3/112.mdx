---
---
---
title: ○潘孟阳李翛王遂曹华韦绶郑权卢士玫韩全义高霞寓高瑀崔戎陆亘张正甫子毅夫毅夫子祎
---

潘孟阳，礼部侍郎炎之子也。孟阳以父廕进，登博学宏辞科。累迁殿中侍御史，降为司议郎。孟阳母，刘晏女也。公卿多父友及外祖宾从，故得荐用，累至兵部郎中。

德宗末，王绍以恩幸，数称孟阳之材，因擢授权知户部侍郎，年未四十。顺宗即位，永贞内禅，王叔文诛，杜佑始专判度支，请孟阳代叔文为副。时宪宗新即位，乃命孟阳巡江淮省财赋，仍加盐铁转运副使，且察东南镇之政理。时孟阳以气豪权重，领行从三四百人，所历镇府，但务游赏，与妇女为夜饮。至盐铁转运院，广纳财贿，补吏职而已。及归，大失人望，罢为大理卿。三年，出为华州刺史，迁梓州刺史、剑南东川节度使。与武元衡有旧，元衡作相，复召为户部侍郎、判度支，兼京北五城营田使，以和籴使韩重华为副。太府卿王遂与孟阳不协，议以营田非便，持之不下，孟阳忿憾形于言。二人俱请对，上怒不许，乃罢孟阳为左散骑常侍。明年，复拜户部侍郎。

孟阳气尚豪俊，不拘小节。居第颇极华峻。宪宗微行至乐游原，见其宏敞，工犹未已，问之。左右以孟阳对，孟阳惧而罢工作。性喜宴，公卿朝士多与之游，时指怒者不一。俄以风缓不能行，改左散骑常侍。元和十年八月卒，赠兵部尚书。宪宗每事求理，常发江淮宣慰使，左司郎中郑敬奉使。辞，上诫之曰：“朕宫中用度，一匹已上皆有簿籍，唯赈恤贫民，无所计算。卿经明行修，今登车传命，宜体吾怀，勿学潘孟阳奉使，所至但务酣饮、游山寺而已。”其为人主所薄如此！

李翛，不知何许人。起于寒贱，以庄宪皇后妹婿，元和已来骤阶仕进。以恩泽至坊州、绛州刺史。无他才，性纤巧承迎。常饰厨传以奉往来中使及禁军中尉宾客，以求善誉。治民莅事，粗有政能。上以为才，召拜司农卿，迁京兆尹。

十年，庄宪太后崩，翛为山陵桥道置顿使。恃能惜费，每事减损。灵驾至灞桥顿，从官多不得食。及至渭城北门，门坏。先是，桥道司请改造渭城北门，计钱三万。翛以劳费不从，令深凿轨道以通灵驾。掘土既深，旁柱皆悬，因而顿坏，所不及邅辌车者数步而已。初欲坏城之东北墉，以出灵驾，中人皆不可，乃停驾，彻去坏门土木而后行。翛惧，诬奏邅辌轴折，山陵使李逢吉令御史封其车轴，自陵还，奏请免翛官。上以用兵务集财赋，以翛前后进奉，不之责，但罚俸而已。逢吉极言其罪，乃削银青阶。翌日，复赐金紫。自此，朝廷端士，多遭谮毁，义士为之侧目。时宿师于野，馈运不集。浙西重镇，号为殷阜，乃以翛为润州刺史、浙西观察使，令设法鸠聚财货。淮西用兵，颇赖其赋。十四年，以病求还京师，未朝谒而卒。

王遂，宰相方庆之孙也。以吏能闻于时。尤长于兴利，锐于操下，法颇严酷。累迁至邓州刺史。以晓达钱谷，入为太府卿。潘孟阳判度支，与遂私憾，互有争论。遂为西北供军使，言营田非便，与孟阳会议相非，各求请对。上怒，俱不见，出遂为柳州刺史。遂亲吏韦行素、柳季常请课料于两池务。属遂罢务，季常等为吏所诬，各笞四十。遂柳州制出，左丞吕元膺执奏曰：“遂以补吏犯赃，法当从坐。其除官制云‘清能业官’，据遂犯状，不宜有‘清’字。柳州大郡，出守为优。谨封还制书。”上令喻之，方行。数年，用兵淮西。天子藉钱谷吏以集财赋，知遂强干，乃用为宣州刺史、宣歙观察使。淮、蔡平，王师东讨，召拜光禄卿，充淄青行营诸军粮料使。以光禄职当祠祭，改检校左散骑常侍、兼御史大夫。

初，师之出也，岁计兵食三百万石。及郓贼诛，遂进羡余一百万，上以为能。时分师道所据十二州为三镇，乃以遂为沂州刺史、沂兖海等州观察使。

遂性狷忿，不存大体。而军州民吏，久染污俗，率多犷戾，而遂数因公事訾詈将卒曰“反虏”，将卒不胜其忿。牙将王弁乘人心怨怒，十四年七月，遂方宴集，弁噪集其徒，害遂于席，判官张实、李甫等同遇害。及曹华代遂至镇，尽擒乱党王弁等诛之。

遂器用不弘，僻于聚敛，而非兼抚之才。但峻威刑，以绳乱俗。其所制笞杖，率逾常制。遂既死，监军使封其杖进呈。上令出示于朝，以诫廉使。

曹华，宋州楚丘人，仕宣武军为牙校。贞元末，吴少诚叛，本军以华骁果有智算，用为襄城戍将。蔡贼攻襄城，华屡败之，德宗特赐旗甲。元和九年，以功授宁州刺史。未行而吴元济叛，朝廷命河阳帅乌重胤讨贼。重胤请华为怀汝节度行营副使。前后数十战，大破贼于青陵城。贼平，授棣州刺史，封陈留郡王。棣邻于郓，贼屡侵逼，华招募群盗之劲者，补之军卒，分据要路。其后，贼至皆击败之，郓人不敢北顾。及李师道诛，分所管十二州为三镇。王遂为沂兖海观察使，褊刻不能驭众，为牙将王弁所害，朝廷遂授华左散骑常侍、沂州刺史、沂海兖观察使。

华至镇，视事三日，宴将吏，伏甲士千人于幕下。群校既集，华喻之曰：“吾受命廉问，奉圣旨，以郓州将士分割三处，有道途转徙之劳。今有颁给，北州兵稍厚。郓州士卒处右，州兵处左，冀易以区别。”分定，并令州兵出外。既出阖门，乃谓郓卒曰：“天子深知郓人之劳，然前害主帅者，不能免罪。”甲士自幕中出，周环之，凡郓一千二百人，立斩于庭，血流成渠。是日，门屏之间，有赤雾高丈余，久之方散。自是海、沂之人，重足股栗，无敢为盗者。

华恶沂之地褊，请移理于兖，许之。初，李正己盗有青、郓十二州，传袭四世，垂五十年，人俗顽骜，不知礼教。华令将吏曰：“邹、鲁儒者之乡，不宜忘于礼义。”乃躬礼儒士，习俎豆之容，春秋释奠于孔子庙，立学讲经，儒冠四集。出家财赡给，俾成名入仕，其往者如归。

及镇州军乱，杀田弘正，华表请以本军进讨，就加检校工部尚书，升兖海为武宁节度，赐之节钺。李絺叛于大梁，华不俟命赴讨。絺方遣兵三千人取宋州，华逆击败之。由是，宋、亳不从絺乱。絺平，以功加检校尚书右仆射。以河朔拒命，移华为滑州刺史、义成军节度使。长庆三年七月，卒于镇，时年六十九。

华虽出自戎行，而动必由礼。尤重士大夫，未尝以富贵骄人；下迨仆隶走使之徒，必待之以诚信，人以为难。赠司空。

韦绶，字子章，京兆人。少有至性，丧父，刺血写佛经。初为长安县尉，遭硃泚之乱，变服乘驴赴奉天。于頔镇襄阳，辟为宾佐。尝因言政，面刺頔之纵恣。入朝为工部员外，转屯田郎中。元和十年，改职方郎中，充太子诸王侍读，再迁谏议大夫。

时穆宗在东宫，方幼好戏。绶讲书之隙，颇以嘲诮悦之。尝密赍家所造食，入宫饷太子。宪宗尝召对，绶奏曰：“太子学书，至‘依’字，辄去旁‘人’。臣问之，太子云：‘君父以此字可天下奏事，臣子不合全书。’”上益嘉太子之贤，赐绶锦彩。绶无威仪，时以人间鄙说戏言以取悦太子。太子因入侍，道绶语。宪宗不悦，谓侍臣曰：“凡侍读者，当以经义辅导太子，纳之辄物，而绶语及此，予何望耶？”乃罢侍读，出为虔州刺史。

穆宗即位，以师友之恩，召为尚书右丞，兼集贤院学士，甚承恩顾，出入禁中。绶以七月六日是穆宗载诞节，请以是日百官诣光顺门贺太后，然后上皇帝寿。时政道颇僻，敕出，人不敢议。久之，宰臣奏古无生日称贺之仪，其事终寝。绶在集贤，遇重阳，赐宰臣百官曲江宴；绶请与集贤学士别为一会，从之。长庆元年三月，转礼部尚书，判集贤院事。

帝尝问：“禳灾祈福，其可必乎？”绶对曰：“昔宋景公以一善言而法星退之三舍，此禳灾以德也。汉文帝除秘祝，每于祠祭，尽敬而已，言无所祈，以明福不可以求致也。而二君卒能变已变之灾，享自致之福，着于史传，其理甚明。如失德以祈灾消，媚神以祈福至，神苟有知，当因以致谴，非祈禳之道也。”时人主失德，绶因以讽之。

二年十月，检校户部尚书、兴元尹、山南西道节度使。辞日，请门戟十二，自将赴镇。又诉家贫，请赐钱二百万。又面乞授子元弼官。上皆可之。绶御事无术，洎临戎镇，庶政隳紊。二年八月卒，赠尚书右仆射。博士刘端夫请谥为“通”，殿中侍御史孟琯上言以为非当。博士权安请谥为“缪”，竟不施行。

郑权，荥阳开封人也。登进士第，释褐泾原从事。节度使刘昌符病亟，请入觐，度军情必变，以权宽厚容众，俾主留务。及昌符上路，兵果乱。权挺身入白刃中，抗辞喻以逆顺。因杀其首乱者数人，三军畏伏。德宗闻而嘉之。时天子厌兵，籓镇将吏得军情者，多超授官爵。自试卫佐擢授行军司马、御史中丞。入朝为仓部郎中，累迁至河南尹。十一年，代李逊为襄州刺史、山南东道节度使。十二年，转华州刺史、潼关防御、镇国军使。十三年，迁德州刺史、德棣沧景节度使。

时朝廷用兵讨李师道，权以德、棣之兵临境。奏于平原、安德二县之间置归化县，以集降民。沧州刺史李宗奭与权不协，每事多违，不禀节制。权奏之，上令中使追之。宗奭讽州兵留己，上言惧乱，未敢离郡，乃以乌重胤镇横海，代权归朝。沧州将吏惧，共逐宗奭。宗奭方奔归京师。诏以悖慢之罪，斩于独柳之下。其弟宗爽，长流汀州。授权邠宁节度。会天德军使上章论宗奭之冤，为权诬奏，权降授原王傅。寻迁右金吾卫大将军，充左街使。

穆宗即位，改左散骑常侍，充入回鹘告哀使。惮其远役，辞以足疾，不获免，肩舆而行。权器度魁伟，有辞辩。既至虏廷，与虏主争论曲直，言辞激壮，可汗深敬异之。

长庆元年使还。出为河南尹，入拜工部侍郎，迁本曹尚书。以家人数多，俸入不足，求为镇守。旬月，检校右仆射、广州刺史、岭南节度使。初，权出镇，有中人之助。南海多珍货，权颇积聚以遗之，大为朝士所嗤。四年十月卒。

卢士玫，山东右族，以文儒进。性端厚，与物无竞，雅有令闻。始为吏部员外郎，称职，转郎中、京兆少尹。奉宪宗园寝，刑简事集，时论推其有才，权知京兆尹事。会幽州刘总愿释兵柄入朝，请用张弘靖代己。复请析瀛、漠两州，用士玫为帅，朝廷一皆从之。士玫遂授检校右常侍，充瀛、漠两州都防御观察使。

无何，幽州乱，害宾佐，絷弘靖，取裨将硃克融领军务，遣兵袭瀛、漠。朝廷虑防御之名不足抗凶逆，即日除士玫检校工部尚书，充瀛漠节度使。士玫亦罄家财助军用，坚拒叛徒者累月。竟以官军救之不至，又瀛漠之卒亲爱多在幽州，遂为其下阴导克融之兵以溃。士玫及从事皆被拘执，送幽州，囚于宾馆。及朝廷宥克融之罪，士玫方得归东洛。寻拜太子宾客，留司洛中，旋除虢州刺史，复为宾客。宝历元年七月卒，赠工部尚书。

韩全义，出自行间，少从禁军，事窦文场。及文场为中尉，用全义为帐中偏将，典禁兵在长武城。贞元十三年，为神策行营节度、长武城使，代韩潭为夏绥银宥节度，诏以长武兵赴镇。全义贪而无勇，短于抚御。制未下，军中知之，相与谋曰：“夏州沙碛之地，无耕蚕生业。盛夏移徙，吾所不能。”是夜，戍卒鼓噪为乱，全义逾城而免，杀其亲将王栖岩、赵虔曜等。赖都虞候高崇文诛其乱首而止之，全义方获赴镇。

明年，吴少诚拒命，诏征十七镇之师讨之。时军无统帅，兵无多少，皆以内官监之，师之进退不由主将。十五年冬，王师为贼所败于小溵河。德宗以文场素待全义，乃用为蔡州四面行营招讨使，仍以陈许节度使上官涚副之。诸镇之师，皆取全义节度。全义将略非所长，能以巧佞财贿结中贵人，以被荐用。及师临贼境，又制在监军，每议兵出，一帐之中，中人十数，纷然争论莫决。蔡贼闻之，屡求决战。十六年五月，遇贼于溵水南广利城。旗鼓未交，诸军大溃，为贼所乘。全义退保五楼，贼对垒相望。溃兵未集，乃与监军贾英秀、贾国良等保溵水县。贼距溵水五六里而军，全义惧其凌突，退保陈州。其汴宋、河北之军，皆亡归本镇，唯陈许将孟元阳、神策将苏光荣等数千人守溵水。全义诱潞州大将夏侯仲宣、滑将时昂、河阳将权文度、河中将郭湘等诛之。由是军情稍固。少诚知王师无能为，致书币以告监军，愿求昭洗。德宗召大臣议，宰相贾耽曰：“昨全义五楼退军，贼不追击者，应望国家恩贷。臣伏恐须开生路。”上然之。又得监军等奏，即下制洗涤，加其爵秩。

十七年，全义自陈州班师，而中人掩其败迹，上待之如初。全义武臣，不达朝仪，托以足疾，不任谒见。全义司马崔放入对，德宗劳问，放引过，言招抚无功。德宗曰：“全义为招讨使，招得吴少诚归国，其功大矣。何必杀人乃为功耶！”旋命还镇，令中使就第赐宴，锡赍颇厚。自还至辞，都不谒见而去。议者以隳败法制，从古已还，未如贞元之甚。宪宗在籓，常恶其事。及即位，全义惧，求入觐，诏以太子太保致仕。其年七月卒。

高霞寓，范阳人。祖仙，父栖鹤，皆以孝闻。凡五代同爨。德宗朝，采访使洪经纶奏旌表其门闾，乡里称美其事。霞寓少读《左氏春秋》及孙、吴《兵法》，好大言，颇以节概自许。

贞元中，徒步造长武城使高崇文，待以犹子之分，擢授军职，累奏宪宗，甚见委信。元和初，诏授兼御史大夫，从崇文将兵击刘辟，连战皆克，下鹿头城，降李文悦、仇良辅。蜀平，以功拜彭州刺史，寻继崇文为长武城使，封感义郡王。元和五年，以左威卫将军随吐突承璀击王承宗，又加左散骑常侍。明年，改丰州刺史、三城都团练防御使。六迁至检校工部尚书。

元和十年，朝廷讨吴元济，以霞寓宿将，乃析山南东道为两镇，以霞寓为唐邓隋节度使。

霞寓虽称勇敢，素昧机略；至于统制，尤非所长。及达所部，乃率兵趣萧陂，与贼决战。既小胜，又进至文城栅。贼军伪败而退，霞寓逐之不已，因为伏兵所掩，王师大衄，霞寓仅以身免。坐贬归州刺史。后以恩例，征为右卫大将军。

十三年，出为振武节度使，入为左武卫大将军。长庆元年，授邠宁节度使。三年，就加检校右仆射。四年，加检校司空，又加司徒。

宝历二年，疽发首，不能理事，求归阙下。其夏，授右金吾卫大将军、检校司徒，途次奉天而卒，年五十五，赠太保。

霞寓卒伍常材，始因宦官进用，遂阶节将。位望既高，言多不逊。朝廷知之，欲议移罢。霞寓颇怀忧恐，舍私第为佛寺，上言请额为“怀恩”，用资圣福。大率奸妄凶狡如此。又非斥朝列，侮慢僚属，鄙辞俚语，日闻于时。

高瑀，渤海蓚人。少好论兵，释褐右金吾胄曹，累辟诸府从事，历陈、蔡二郡刺史，入为太仆卿。太和初，忠武节度使王沛卒，物议以陈许军四征有功，必自择帅；或以禁军之将得之。宰相裴度、韦处厚议瑀深沉方雅，曾刺陈、蔡，人怀良政，又熟忠武军情，欲请用瑀。事未闻，陈许表至，果请瑀为帅，乃授检校左散骑常侍、许州刺史、忠武节度使。自大历已来，节制之除拜，多出禁军中尉。凡命一帅，必广输重赂。禁军将校当为帅者，自无家财，必取资于人；得镇之后，则膏血疲民以偿之。及瑀之拜，以内外公议，搢绅相庆曰：“韦公作相，债帅鲜矣！”

三年，就加检校工部尚书。比年水旱，人民荐饥。瑀召集州民，绕郭立堤塘一百八十里，蓄泄既均，人无饥年。加检校右仆射。六年，移授徐州刺史、武宁军节度等使。议者以徐泗王智兴之后，军士骄恣，宜得雄帅镇之。乃以太府卿崔珙代瑀，征为刑部尚书。以疾求分司，拜太子少傅。其月，复授检校右仆射、陈许蔡节度使。八年六月卒，赠司空。

瑀性宽和，有体量，为官虽无赫赫之誉，所至皆理，尤得士心，论者美之。

崔戎，字可大。高伯祖玄暐，神龙初有大功，封博陵郡王。祖婴，郢州刺史。父贞固，太原榆次尉。戎举两经登科，授太子校书，调判入等，授蓝田主薄，为籓镇名公交辟。

裴度领太原，署为参谋。时王承宗据镇州叛，度请戎单车往谕之，承宗感泣受教。入为殿中侍御史，累拜吏部郎中，迁谏议大夫。寻为剑南东、西两川宣慰使。西州承蛮寇之后，戎既宣抚，兼再定征税，废置得所，公私便之。还，拜给事中，驳奏为当时所称。改华州刺史，迁兖海沂密都团练观察等使。将行，州人恋惜遮道，至有解靴断登者。理兖一年，大和八年五月卒，赠礼部尚书。

陆亘，字景山，吴郡人。祖元明，睦州司马。父持诠，惠陵台令。亘以书判授集贤殿正字、华原县尉。应制举，授万年县丞。自京兆府兵曹参军拜太常博士。寺有礼生孟真，久于其事，凡吉凶大仪，礼官不能达，率访真。真亦赖是须要姑息。元和七年，册皇太子，将撰仪注，真亦欲参预；亘笞之，由是礼仪不专于胥吏。自虞部员外郎出为邓州刺史。其后入为户部郎中、秘书少监、太常少卿，历刺兖、蔡、虢、苏四郡。迁越州刺史、浙东团练观察等使。移宣歙观察使，加御史大夫。太和八年九月卒，年七十一，赠礼部尚书。

亘强明严毅，所至称理。初赴兖州，延英面奏曰：“凡节度使握兵分屯属郡者，刺史不能制，遂为一州之弊，宜有处分。”因诏天下兵分屯属郡者，隶于刺史。越之永喜郡，城于海闫，常陷寇境，集官吏廪禄之半，以代常赋，因循相踵，吏返为幸。亘按举赃罪，表请郡守以降，增给其俸，人皆赖之。

张正甫，字践方，南阳人。曾祖大礼，坊州刺史。祖绍贞，尚书右丞。父泚，苏州司马。正甫登进士第，从樊泽为襄阳从事，累转监察御史。于頔代泽，辟留正甫。正甫坚辞之，遂诬奏贬郴州长史。后由邕府征拜殿中侍御史，迁户部员外郎，转司封员外、兼侍御史知杂事。迁户部郎中，改河南尹。由尚书右丞为同州刺史，入拜左散骑常侍、集贤殿学士判院事。转工部尚书。五年，检校兵部尚书、太子詹事。明年，以吏部尚书致仕。正甫仁而端亮，莅官清强。居外任，所至称理。太和八年九月卒，年八十三，累赠太师。子毅夫。

毅夫，登进士第。初正甫兄式，大历中进士登第，继之以正甫，式子元夫、杰夫、征夫又相次登科。太和中，文章之盛，世共称之。元夫，太和初兵部郎中、知制诰，迁中书舍人，出为汝州刺史。毅夫位至户部侍郎、弘文馆学士判院事。诸群从登第者数人，而毅夫子祎最知名。

祎，字冠章，释褐汴州从事、户部判官，入为蓝田尉、集贤校理。赵隐镇浙西，刘邺镇淮南，皆辟为宾佐。入为监察御史，迁左补阙。乾符中，诏入翰林为学士，累官至中书舍人。黄巢犯京师，从僖宗幸蜀，拜工部侍郎，判户部事。奉使江淮还，为当涂者不协，改太子宾客、左散骑常侍，转吏部侍郎，历刑部、兵部尚书。从昭宗在华，为韩建所构，贬衡州司马。昭宗还京，征拜礼部尚书、太常卿，充礼仪使，迁兵部尚书。

祎苦心为文，老而益壮。为刑部时，刘邺子覃，当巢寇时避祸于金吾将军张直方之第，被害。僖宗还京，而恶覃者以托附逆党，死不以义，下三司详罪。祎上章申理，言覃父子并命于贼廷，岂附逆耶？其家竟获洗雪，覃亦赠官。其行义始终，皆如此类。

史臣曰：孟阳、王遂儒雅之曹，才有可称，竟以财媚时君，陷为俗吏。蹈道之论，可不惧耶！全义官由妄进，霞寓位以卒升，勇毅不足以启行，谋虑不足以应变，败亡之辱，不亦宜乎？朝无责帅之刑，盖自耻也。权、瑀长者，末涂丧真，虽牵于食贫，纯则伪矣。

赞曰：蕴仁则哲，蕴利则狂。搢绅之胤，勿效潘、王。全义逃责，贞元失策。霞寓薄刑，元和复兴。

关键词：旧唐书,列传

解释翻译[挑错/完善]

潘孟阳，礼部侍郎潘炎之子。潘孟阳因父亲之荫庇而仕进，登博学宏辞科，屡升至殿中侍御史，后又降为司议郎。潘孟阳之母，乃刘晏之女。公卿中多有他父亲的朋友及其外祖父的幕僚，故得以推荐任用，屡升至兵部郎中。

德宗末年，王绍因受恩宠，数次在皇上面前称赞潘孟阳有才干，因而潘孟阳被提升为权知户部侍郎，当时年未满四十。顺宗即位，永贞间(805)传位，王叔文被诛，杜佑开始专门兼任度支，奏请潘孟阳顶替王叔文为副职。当时宪宗新即位，便命潘孟阳巡察江淮省财政赋税，依例加授盐铁转运副使，并监察东南各镇之政务。此时潘孟阳仗着权重气豪，带领随从三四百人，所经镇府，专务游乐，携妇女做夜饮。每至盐铁转运院，则广收财货，补办一点公务罢了。及至归期，令人大失所望，被削职为大理卿。元和三年(808)，出任华州刺史，调梓州刺史、剑南东川节度使。因与武元衡有旧交，武元衡做宰相后，重新召他入朝为户部侍郎、判度支，兼京北五城营田使，命和籴使韩重华为副使。太府卿王遂与潘孟阳不和，认为营田使不合适，彼此相持不下，潘孟阳愤恨之意形于言表。二人俱请奏对论理，皇上怒而不许。于是将潘孟阳免职贬为左散骑常侍。次年，重新拜为户部侍郎。

潘孟阳气度豪放出众，不拘小节。居宅极为华丽高峻，宪宗微服出行至乐游原，见宅第宏伟，尚未竣工，问是谁人宅第，左右回答是潘孟阳。潘孟阳畏惧而停止修建。他喜好宴饮，公卿朝官许多人同他交往，当时指而恨他的也不止一人。不久因风痹之症不能行走，改任左散骑常侍。元和十年(815)八月去世，追赠兵部尚书。宪宗每事必求妥善，有次派遣江淮宣慰使，左司郎中郑敬奉命为使，辞别时，皇上告诫他道：“朕宫中用度，一匹以上皆载入簿籍，惟赈济贫民，无法计算。卿筹措精明品行纯洁，今登车传命，当理解我之胸怀，勿学潘孟阳，奉使所到之处，只顾一心酣饮、游玩山寺而已。”潘孟阳竟遭人主如此鄙薄！

曹华，宋州楚丘人，在宣武军任职为牙校。贞元末，吴少诚叛乱，宣武军因曹华骁勇果断有智谋，任用他为襄城守将。蔡州贼人攻襄城，曹华屡屡将其击败，德宗特赐予旗甲。元和九年(814)，因功授宁州刺史，未及赴任而吴元济叛乱，朝廷命河阳主帅乌重胤讨贼。乌重胤奏请曹华为怀汝节度行营副使。前后数十战，大破贼兵于青陵城。叛贼平定，曹华授棣州刺史，封陈留郡王。棣州与郓州相邻，贼兵屡屡侵逼，曹华招募群盗中身强力壮者，补入军中，分兵据守要路。其后，贼兵每至皆遭击败，致使郓州贼人不敢北顾。及至李师道被诛，将他原管辖之十二州分为三镇。王遂为沂兖海观察使，因他为人偏狭刻板不能驾驭属下，被牙将王弁所害，朝廷便授曹华为左散骑常侍、沂州刺史、沂兖海观察使。曹华至镇，任职三日，宴请将吏，埋伏甲士千人于帐幕之后。众军官到齐后，曹华告诉他们说：“本人受命察问，奉圣旨，将郓州将士分割为三处，皆有行路转徙之辛劳。现有颁发赐给，棣州兵稍许优厚。郓州兵靠右棣州兵靠左希望便于区别。”分定之后，又命棣州兵出外。等他们出了门，曹华便对郓州兵士道：“天子深知郓州人的辛劳，但先前杀害主帅者，不能免罪。”甲士从帐幕后涌出，将郓州兵团团围住，郓州兵共一千二百人，立即被斩杀于庭中，血流成渠。当天，门屏之间，有赤雾弥漫高丈余，许久方才消散。从此海州、沂州之人，恐惧已极，无人再敢为盗。

曹华厌恶沂州地处偏僻，请求移署于兖州，朝廷应许。先前，李正己窃据青、郓十二州，传袭四世，达五十年，民俗顽冥桀骜，不知礼法教化。曹华命令将吏道：“邹、鲁为儒者之乡，不可忘记礼义。”于是亲自以礼厚待儒士，令其演习祭祀之礼法，春秋二季设祭于孔子庙，建立学坛讲授经典，四方儒士会集于此。又拿出财物资助儒士家用，使其潜心攻读成名入仕，故前来投奔者极多。

及至镇州军乱，杀了田弘正，曹华上表请以本军进讨，朝廷即加授检校工部尚书，升沂兖海观察使之职为节度使，赐符节斧钺。李宀介在大梁叛乱，曹华未等候诏命即行征讨。李宀介正派兵三千人攻取宋州，被曹华迎头击败。因此，宋州、亳州未跟从李宀介叛乱。李宀介平定，曹华因功加授检校尚书右仆射。因河朔叛乱，调曹华为滑州刺史、义成军节度使。长庆三年(823)七月，卒于镇署，时年六十九。

曹华虽行伍出身，但行事必遵礼法，尤其敬重士大夫，从不曾倚仗富贵傲慢待人，下至奴仆差役，也必定以诚信相待，人们认为真是难能可贵。追赠司空。

上一篇：列传·卷一百一十一

下一篇：列传·卷一百一十三

全   文：旧唐书

