---
---
---
title: 卷十一
---



◎北直二

◇顺天府东至永平府五百五十里，南至河间府四百十里，西至保定府易州二百十四里，北至延庆州百八十里，东南至天津卫三百三十里，西南至保定府三百三十里，西北至万全都指挥使司三百五十里，东北至古北口二百四十里。自府治至南京二千五百五十里。

《禹贡》冀州地按分州非始于《禹贡》，据其可信者言之，其在颛顼时曰幽陵。帝尧时曰幽都。帝舜时为幽州地。夏商时皆为冀州地。周亦置幽州。春秋战国时为燕国。秦为上谷、渔阳二郡地。汉初为燕国，又分置涿郡见下涿州。元凤初，改燕国为广阳郡。本始初，更为广阳国。东汉省广阳入上谷。永平八年，复置广阳郡郡治蓟。又幽州亦治此。魏晋皆因之。三国魏改为燕郡。晋为燕国建兴二年，石勒入蓟，执幽州都督王浚，以故尚书刘翰行幽州刺史。翰以幽州入于段匹��，其后复并于石勒。慕容隽尝都此其后苻坚、慕容垂代有其地。后魏亦为燕郡，兼置幽州。北齐置东北道行台。后周亦置燕郡，兼立总管府。隋初，郡废仍曰幽州仍置总管府。大业初，府废。大业初，改曰涿郡。唐初复为幽州初置总管府，寻为大都督府。天宝初曰范阳郡范阳节度治此。上元中，史朝义伪改郡为燕京。乾元初，复为幽州亦为卢龙节度使治。李怀仙等据其地亦曰幽州节度。唐末为刘仁恭所据。后唐亦曰幽州。石晋初，归于契丹，改为南京幽都府，又改为燕京析津府《辽志》：初亦曰卢龙军。开泰元年，改为永安军。宋宣和四年，得其地改为燕山府。金仍曰燕京析津府，废主亮改曰中都大兴府。蒙古初，为燕京路。至元初，建中都。九年改为大都，而大兴府仍旧。一十一年，始改为大都路。明初曰北平府。永乐初，建北京。七年，改北平为顺天府，领州五、县二十二。今仍为顺天府，领州六，县二十。

府关山险峻，川泽流通。据天下之脊，控夷夏之防，巨势强形，号称天府。召公初封于此，享祚八百年，辟国千余里。自汉以后，幽燕皆为巨镇。光武资其兵力，克复汉祚。其后，慕容隽窃据于此，遂兼河北。唐之中叶，渔阳倡乱，藩镇之患，实与唐室相终始。石晋以燕云入契丹，出帝之祸，不旋踵焉。宋争燕云，而力不能保也。靖康之辱，复蹈石晋之辙矣。自契丹、女真以及蒙古相继都燕，而中原受其害者，垂数百年。金梁襄言：燕都地处雄要，北倚山险，南压区夏，若坐堂皇，而俯视庭宇也。又居庸、古北、松亭诸关，东西千里，险峻相连，近在都畿，据守尤易。元木华黎曰：幽燕之地，龙蟠虎踞，形势雄伟，南控江淮，北连朔漠朔，一作沙，驻跸之所，非燕不可。明成祖分藩于燕，遂因以奄有九服。或者曰：燕都北倚边塞，南通齐赵，诚用武之地。但飞刍挽粟，必寄命于数千百里外，似非完策。元虞集尝言：京师之东，濒海数千里，北极辽海，南连青、齐，萑苇之场也。而海潮日至，淤为沃壤，宜用南人法筑堤，捍水为田，召富民耕种，三年而征其税，可以卫京师，可以防岛夷，可以省海运矣。至正十二年，脱脱为相，因宗其说，议立分司农司。西自西山，南至保定、河间，北抵檀、顺，东及迁民镇迁民镇属今锦州府西废广宁前屯卫，皆设法耕屯。未几，复罢。前朝徐贞明言：京东诸州邑，皆负山控海。负山则泉深而土泽，控海则潮淤而壤沃。自密云以东，至蓟州永平之境，河泉流注，疏渠溉田，为力甚易，而丰润境内。濒海之田，几二百里，与吴越沃区相埒。国家据上游以控六合，而远资东南数千里难继之饷。近弃可耕之田，为污莱沮泽，岂计之得者欤？

今京城，辽、金、元以来故都也。旧《志》：辽太宗耶律德光升幽州为南京，亦曰燕京，改筑都城，其地在今城西南。内为皇城，周七里一百三步按《辽志》，大内在西南隅皇城内，宫门曰宣教，后改曰元和。有门五，正南曰南端门，左为左掖门后改万春门，右为右掖门后改千秋门，西曰显西门设而不开，北曰子北门。外为都城，周三十六里。有门八，东曰安东、迎春，南曰开阳、丹凤，西曰显西、清晋，北曰通天、拱辰。金废主完颜亮改燕京为中都，命增广都城其内城周九里三步。南门曰通天门。大定五年，又改曰应天门，有门十三。东曰施仁，曰宣曜，曰阳春。南曰景风，曰丰宜，曰端礼。西曰丽泽，曰显华，曰彰义。北曰会城，曰通玄金大安三年，蒙古游奕至都城下，金主命术虎高琪屯通玄门，即此，曰崇智，曰光泰又有广阳门。金大安三年，命将分屯彰义、广阳二门。或曰广阳门，即阳春门也。元至元初，谓之中都。四年，于旧城东北改筑都城，亦建皇城于其中。都城方六十里，有门十一。正南曰丽正，南之右曰顺承，南之左曰文明。北之东曰安贞，北之西曰健德。正东曰崇仁，东之右曰齐化明初取元都，自齐化门入，东之左曰光熙按：至正二十四年，孛罗帖木儿自大同遣兵犯阙。太子爱猷识理达腊战不胜，出光熙门，东走古北口。正西曰和义，西之右曰肃清，西之左曰平则。九年，名曰大都城至正十九年，十一门皆筑瓮门，造吊桥以为守御。明初，改置北平布政使司。永乐初，建为北京。四年，营建宫殿，百度惟新十八年，宫殿始成，乃缮治京城于内为宫城，周六里一十六步，亦曰紫禁城。南曰午门亦曰承天门。今名天安门，东曰东华门，西曰西华门二门之内，有东西二阙门，北曰玄武门。宫城之外为皇城，周一十八里有奇。南曰大明门今曰大清门，曰长安左右门，东西曰东安、西安门。北曰北安门一名厚载门，亦曰地安门。京城周围四十里，为九门。南曰丽正门。今曰正阳门明正统初改。南之左曰文明门，今曰崇文门正统初改。今曰海岱门。右曰顺成门。今曰宣武门亦正统初改。今仍曰顺成门。东之南曰齐化门，今曰朝阳门亦正统初改。今仍曰齐化门；之北曰东直门。西之南曰平则门，今曰阜成门亦正统初改，今仍曰平则；之北曰西直门旧名彰义门。正统末，乜先薄京城，石亨败之于此。北之东曰安定门按：明景泰元年，英宗回銮，诏廷臣以次迎于龙虎台、居庸关，寻入安定门，上自迎于东安门，之西曰德胜门按：正统末，乜先薄都城，于谦阖德胜门军城外，即此。嘉靖二十三年，又筑重城，包京城南面，转抱东西角楼，长二十八里，为七门。南曰永定门、左安门、右安门，东曰广渠门今名沙河门、东便门，西曰广宁门、西便门。四十二年，又增修各门瓮城。是后以时修治。所谓京邑翼翼，四方之极也。

大兴县附郭。在城内东北隅。秦置蓟县。汉以后因之。州郡皆治此。辽改曰蓟北县，寻又改为析津县。金贞元二年，改曰大兴。今编户三十六里。

宛平县附郭。在城内西北隅。本蓟县地。唐建中二年，析置幽都县。辽开泰二年，改曰宛平。今编户七十五里。

○蓟城今府治东。古燕都也。《记》曰：武王克商，封帝尧之后于蓟。其后燕并蓟地，遂都于蓟。以城西北有蓟丘而名。秦始皇二十一年，王贲取燕蓟城，因置蓟县，属上谷郡。项羽封臧荼为燕王，都蓟。汉卢绾亦封焉。后为广阳国治。更始二年，光武以王郎新盛，北徇蓟。其后为刺史治。自魏、晋及唐，皆曰蓟县，州郡皆治此。石晋初，没于契丹，始改废焉。《元和志》：蓟城南北九里，东西七里，开十门。燕慕容隽都此，铸铜为马，城东南因有铜马门之名。又《旧唐书》：幽都县管郭下西界。建中二年，取罗城内废燕州�焓鹬茫�在府北一里。即今宛平县治。

阴乡废县在府西南二十五里。汉置阴乡县，属广阳国。后汉省。其遗址，俗谓之笼火城。唐武德三年，窦建德遣将高士兴击罗艺于幽州，不克，退军笼火城。艺袭击，大败之。未几，复败建德军于笼火城。是也。

○玉河废县，在府西四十里，本蓟县地。五代时，刘仁恭置。《辽志》：仁恭于大安山创宫观，师炼丹羽化之术于方士王若讷，因分蓟县置此县以供给之。辽亦为玉河县。今废。

宾义废县在府城内。唐贞观初，置顺州于营州南五柳戍，后寄治于幽州城内。天宝初曰顺义郡。乾元初复曰顺州，领宾义县一，后废。《唐书》幽州管内有广平县。天宝初分蓟县置。三载废。至德以后，复分置，后又省入蓟县。

征北小城在府东。或曰即后汉末公孙瓒所筑。初平四年，瓒与幽州牧刘虞积不相能，瓒筑小城于蓟城东南居之。虞发兵计瓒，反为所败。晋置征北将军，尝治此，因名征北小城。建兴三年，刘昆自太原奔段匹��。时匹�┲渭唬�琨别屯征北小城。是也。

纳降城在府城西。《唐会要》幽州城内有经略军，有纳降军。本纳降守捉城，故丁零川也。后置纳降军使戍守于此。西南又有安塞军赫连城。旧《志》：回城在蓟县东，唐营州尝寄治此。又有闾城，在府西南三十五里，亦曰关城，故城址在焉。

○土城，在府西北八里，唐时戍军顿舍处也。或曰元置。明正统十四年，乜先奉上皇车驾登土城，诏廷臣王复等出谒，即此矣。

○西山府西三十里。太行山之别阜也。巍峨秀拔，拱峙畿右，称为名胜。稍北曰玉泉山。金章宗�殖⒈苁钣诖耍�行宫故址在焉。其相近者，曰香山，有香山寺。明万历初，驾尝幸此。《志》云：香山之东，接平坡山，其上平原百里，烟云林树皆称奇胜。成化中，车驾尝幸此。其并峙者曰觉山、卢师山。又香山西南有五峰山，以五峰秀峙而名。自此而西，山之得名者，凡数十处，皆西山也。

○金山亦在府西三十里，亦曰瓮山。其西有龙泉，汇而为池，曰瓮山泊，潜通大湖。又有卧龙冈，在府西北四十五里。正统间，车驾尝幸此。又西五里曰翠峰山，山形奇峭，其阴有横岭如列屏，曰遮风岭。

仰山府西七十里。峰峦拱峙，中有平顶如莲花心，旁列五峰。金主�殖⒂未恕Ｓ痔惰仙剑�在府西八十里，山势磅礴，连拥三峰。傍有二潭，潭上有古柘，因名。自西山诸峰连绵而西，潭柘为尤胜。

○颜老山，在府西北百九十里。山之西南有石青洞，东北有柳林水。其相近者曰小龙口山。山有两崖，东崖在清白口社，西崖在清水社，有泉东入卢沟河。

分水岭府西四十五里，山涧诸水至此，分而为二。一入卢沟河，一入房山县界。又十八盘岭，在府西北八十里，其山萦曲，十有八折。

○青山岭府西百五十里。山四面高耸，中坦平，多产杉漆诸药。又摘星岭，在府西二百馀里，高耸云霄，仅通一径。

蓟丘在旧燕城西北隅，古蓟门也。《战国策》：蓟丘之植，植于汶篁。谓此。今有二土阜，林木蓊郁。

○龙头冈在府西北四十五里。五代梁乾化二年，晋将周德威攻燕，擒刘守光将单廷�钟诖恕Ｃ髡�统中，车驾尝幸焉。旧《志》云：幽州东南有龙头冈。误。

○卢沟河府西南四十里，自保安州流经西山中，东南出，地势平而土脉疏，最易冲决。有刘师堰，魏刘靖所筑，后废。又东南为白狼窝口，旧筑堤于此，袤百六十馀丈，曰固安堤。又东分二流，入通州及良乡县界。详见大川桑乾河。

大通河在府城东南。《元史》：至元二十八年，都水监郭守敬言水利，欲导昌平白浮村神山泉，西折南转，过双塔、榆河，引一亩泉、玉泉诸水，经瓮八泊，至西水门入都城，环汇于积水潭。复东折而南出南水门，东至通州高丽庄，入白河。共一百六十四里有奇。每十里置一闸，以时蓄泄。从之。二十九年，开大通河。明年成。亦曰通惠河。自是都民免陆挽之劳，公私便利。欧阳玄曰：通惠河首导昌平、白浮之水，次循太行西山之麓，会诸山之流，为七里泊。东流入都城西水门，汇积水潭，又东傍宫墙环大内之左，合金水河东折而南，出都城南水门。经大通桥，东流至通州城西北永通桥，又东会于白河。是也。《河漕考》：元时，通惠河筑堰，起白浮村，至青龙桥，长五十余里，以障诸水入都城。前朝永乐四年，北京行部言宛平、昌平二县，西湖景东、牛栏庄及青龙华家瓮山三闸，水冲决堤岸百六十丈。命发军民修治。五年，复言自西湖景东至通流凡七闸，河道淤塞。自昌平东南白浮村，至西湖景东流水河口一百里，宜增置十二闸，请以时修治。今并湮废。又通州陆挽至都城，仅五十里。元人开运河，总计百六十里，置闸坝二十四所。然通州以西，虽有庆丰、文明、会川等闸，皆河流浅淤。而积水潭在禁城北，漕舟既集，亦无停泊之所。又分流入大内，然后南出，其启闭蓄泄，非人所得专，故通惠河几废。嘉靖六年，始浚大通桥至通州城北之石坝，凡四十里。地势高下四丈，修庆丰上下二闸，平津上中下三闸，又东为普济闸以蓄水。造剥船，制布囊盛米，递相转输，以达都中。军民称便，俗谓之里漕河。

高梁河在府城西。自昌平州沙涧，东南流经高梁店，又东南流入都城积水潭。宋太宗伐辽，与辽将耶律沙等战于高梁河。是也。金人亦谓之皂河，上有高梁桥。蒙古兵入居庸，至皂河，欲度高梁桥，为金将胡沙虎所败。《水经注》：高梁水至潞县注于潞河。今大通河，盖即高梁河下流也。

沙河府北六十里，即榆河也。《志》云：源出居庸关，至昌平旧县南而伏，又南十余里复出，流入宛平县界。《水经注》谓之湿余河。《辽史》作温榆河。自府北合清河，东流入顺义县，下流会于白河。或曰沙河有二源，一出昌平州西南五十里龙泉寺，合西山诸泉东流，为南沙河。一出昌平州西南之四家庄，径双塔村东流，为北沙河。二河分流至沙河店东南窦家庄，合为一，入通州界，注于白河。沙河店在二河之间，故名。永乐十二年北征，驾次清河。明日，次沙河。又明日，次龙虎台。是也。

○玉河在府西。源出玉泉山，流注西湖，经大内，出都城，东南入大通河。亦谓之御河。

清河府北二十里。源出昌平州一亩泉，流经双塔店，合双塔河入府境，东南流经此，又东会沙河，入白河。一云源出玉泉山，分流北出会于沙河。元至正二十四年，孛罗帖木儿镇大同，与太子有隙，遣兵犯阙，入居庸关。兵至清河，太子东走。未几，太子还宫，孛罗复犯阙，入居庸。太子率兵御于清河，军溃，遂南遁。

金口河在府西三十五里东麻谷，即卢沟河东岸。金人于此分引卢沟河，一支东流穿西山而出，以通漕运。下视都城，高十四丈余。金末，恐暴涨为害，塞之。元至元二年，郭守敬议按故迹开导，上致西山之利，下广京畿之漕。又于金口西预开减水口，西南还大河，令深广以防涨水突入之患。不果。至正二年，议者又欲于通州高丽庄开新河百十余里，而放西山金口河及引浑河之水，东流合御河，达通州，接引海运至大都城输纳。脱脱从之。役夫万余人，开河置闸。许有壬言：浑河之水，湍悍易决，足以为害，淤浅易塞，不可行舟，况西山水势高峻。金时在城北入郊野，虽有冲决，为害亦轻。今在都城西南，若霖潦涨溢，加以水性湍急，宗社所在，岂容侥幸？设或成功，一时亦不能保其永无冲决之患。不听。河成，果水急泥壅，不可行舟，复罢之。

海子《志》云：在宛平治西三里，旧名积水潭。凡西北诸泉入都城，皆汇于此。汪洋如海，因名。又有南海子，在京城南二十里，旧为下马飞放泊，内有按鹰台。明永乐十二年，增广其地，周围凡一万八千六百六十丈，乃育养禽兽，种植蔬果之所。中有海子大小凡三。其水四时不竭，一望弥漫。因禁城北有海子，故别名为南海子。正德十二年，猎于南海子，即此。

太湖府西南四十五里，广袤十数亩。傍有二泉涌出，经冬不冻。东流为洗马沟，俗传光武徇蓟时，洗马于此。

○西湖，在府西玉泉山下，玉泉之水出石罅间，潴而为池，广三丈许。池东跨小桥，水经桥下，东流汇为西湖，周十余里，荷蒲菱芡，沙禽水鸟，称为佳胜。

车箱渠在府西北。曹魏嘉平二年，刘靖督河北诸军事。登梁山，观水道源流，乃立遏于水，导高梁河，造戾陵遏，开车箱渠，依北岸立水门。景元二年，又遣谒者樊良更制水门，水流乘车箱渠自蓟西北径昌平，东尽渔阳潞县。凡所含润四五百里，灌田万有余顷。晋元康五年，靖子弘复修治之。《水经注》：高梁水首受湿水于戾陵堰，水北有梁山，山有燕剌王旦陵，故以名堰。后废。后魏正光二年，裴延亻��刺幽州，案戾陵诸�鲫拢�广袤三十里，表求修复营造，溉田甚广，百姓赖之。

百泉溪在府西南十里丽泽关。平地有泉十余穴，汇而成溪，东南流为柳林河，下流注于卢沟河。

七里泊府西北三十五里，地名碾庄。自昌平州流经此，合高梁河。有青龙桥跨其上。又燕家泊，在府西北二十五里。广袤五十余亩，东南流入府西十里之玉渊潭，亦曰丁家潭。

○飞放泊在府东南，地名北城店，广三十余顷。又西有黄埃庄飞放泊。

○玄福宫府北三十二里，道出昌平。明永乐以后，车驾巡幸，每为驻顿之所。弘治十七年，置宫于此，俗呼回龙观。又北十八里至沙河店，即昌平州之巩华城也。

○临朔宫在府治西南，隋时置宫于此。大业七年，伐高丽，至涿郡之临朔宫。将发，又类上帝于宫南。寻废。

西苑在皇城内。中有大液池、爱华岛。又苑之东北有万岁山，高耸明秀，蜿蜓磅礴。一名煤山。

○御马苑在京城外郑村坝等处，牧养御马，大小二十所。相距各三四里，缭以周垣。垣中有厩。垣外地甚平旷，自春至秋，百草繁茂，群马畜牧其间，生育蕃息，为国家之利。

永平馆府南十里。一名碣石馆。辽时朝士宴集处也。又望京馆，在府东北三十里，亦辽时所建，为南北使饯息之所。宋王曾上契丹事，出燕京北门，至望京馆，即此。沈括曰：幽州东北三十里有望京馆，东行少北十余里，出古长城，又二十里至中顿，又逾孙侯河，行二十里至顺州，其北平斥，土厚宜稼。又东北行七十里，即檀州矣。

愍忠阁府西南十五里。唐贞观十九年，悯东征士卒战亡，收其骸葬幽州城西十余里，名哀忠墓。又建愍忠寺于城中。明改名观音阁。又延寿寺，亦在府西南旧燕京城内。宋靖康二年，金斡离不劫上皇，自青城由滑州至燕山馆于延寿寺，继又劫上皇及帝后居愍忠寺，即此。

王平口府西百二十里。中有百花陀，四围皆山，中为平川，约数十亩，地暖而肥，杉漆药草多生焉。金主�赋⒂未恕Ｃ鞒趸�云龙言：自王平口西至易州西北五十里之官坐岭，关隘有九，相去约五百余里，俱冲要地，宜设兵屯守。是也。

○安礼寨，在府西南。宋太宗时宋琪言：安礼寨东瞰燕城，才及一舍，此周德威取燕之路也。

卢沟桥府西南三十五里，跨卢沟河上。洪涛东注，若迅雷奔马，不可测识。桥为往来之孔道。金明昌初所建，长二百余步，名广利桥。元至正十四年，命造过街塔于桥上。明正统中及崇祯初，皆尝修治。《元史》：天历初，上都兵入紫荆关，游兵逼都城南。大都兵与战于卢沟桥，败之。明建文中，李景隆谋攻北平，燕将请守卢沟桥以御之。燕王曰：彼方图深入，舍此不守，彼必肆志，将受困于坚城之下，此兵法所谓利而诱之也。向设芦沟桥、王平口、齐家庄、石港口四巡司。

黄金台府东南十六里。又北里许为小黄金台。燕昭王尝于易水东南筑台，以延天下士。后人慕之，因筑焉。

○谎粮台，在府东南六里。相传唐太宗征高丽时尝虚设�ゲ钟诖耍�以疑敌人。

郑村坝在府东二十里。明建文初，李景隆攻北平。时燕王在大宁，景隆因结营于郑村坝，以待其还。又平安攻北平营于平村，距城五十里。平村亦在府东。

良乡县府西南七十里。西至涿州七十里，东至通州武清县百七十里。春秋时，燕中都地。汉为良乡县，属涿郡。后汉因之。晋属范阳国。后魏属燕郡。北齐省入蓟县，寻复置。隋属幽州。唐因之。圣历元年，改为固节县。神龙初，复故。旧治在涿州北四十里。五代唐长兴三年，移治于此。今城周二里，编户二十五里。

○广阳城县东八里。汉县属广阳国。后汉建武初，封刘良为侯，邑属广阳郡。晋属范阳国。后魏属燕郡。北齐省入蓟县。唐总章中，以新罗降户置归义州于此，后废。开元二十年，复置以处降奚。《唐书》：时信安王�似妻伞⑵醯ぃ�奚酋李诗降，赐爵归义王、归义州都督。徙部落于幽州境内，即此。上元三年，史朝义自归义东奔广阳。此广阳谓密云郡之废燕乐县。后魏置广阳郡于燕乐，故云。所谓归义，即此城也。州寻废。或曰金广阳镇，盖置于此。

阳乡城在县西北。汉县属涿郡。建武四年，讨彭宠，祭遵屯良乡，刘喜屯阳乡。是也。寻省。晋置长乡县，属范阳国。后魏因之。魏收《志》作苌乡。高齐时废。

○龙泉山县西十五里。下有石龙口，出泉不竭，东流入盐沟河。

○伏龙冈，在县西十里，以形势蜿蜒而名。又辽石冈，在县治东三里。《志》云：冈有古城五座，方圆棋布，冈顶有多宝佛塔，隋建。《金志》作料石冈。

○卢沟河县东十三里。自卢沟桥下分流经此，又东南流入固安县界。

阎沟河在县南。源出县西北龙门关口，东南流合于广阳水。《五代史》：契丹数抄卢龙诸州境，涿州运粮入幽州，彼辄伏兵于阎沟，掠取之。唐长兴三年，赵德钧镇卢龙，城阎沟而戍之，因移良乡县治焉，自此粮运稍通。《一统志》谓之盐沟水。

○广阳水，在县东。源出房山县北三十里之公村，经广阳故城下，

○南流与盐沟水合，注于桑乾河。

琉璃河县南四十里。《金史》谓之刘李河，旧《志》云即古圣水也。自房山县流经县界，至霸州入拒马河。元延�趟哪辏�于卢沟桥、泽畔店、琉璃河并置巡简司，即此。

○龙泉河，在县西。源出房山县大安山下，西南流与琉璃河合，河滨有金时盘宁宫故址。又胡良河，亦在县西。源自房山，经涿州东北流入琉璃河。《金史》谓之胡梁河。

○天津关在县北百余里。自此而西，至易州涞水县，出大龙门，凡十五关口。中间差大者曰天门关口。或云天津口。一名大口。宋嘉定六年，蒙古铁木真破金人瀛、莫等州，自大口逼中都。又元致和元年，上都诸王梁王王禅等袭破居庸，游兵至大口。天历二年，明宗和世�砑次挥诤土直薄Ｄ匣埂Ｎ淖谕继�睦尔迎之，发京师，明日至大口。越二日，次香水园。又十九日，次于上都之六十店。所谓大口，皆天津口也。向设固节驿。

固安县府西南百二十里，东至东安县九十里。汉置方城县，属广阳国。后汉属涿郡。晋属范阳国。后魏属范阳郡。北齐废。隋开皇六年，改置固安县于此，属幽州。唐武德四年，属北义州。贞观初，复属幽州。大历四年，改属涿州。辽金因之。元属霸州，又改属大兴府。中统四年，升为固安府。明初，复为县。今城周一里有奇，编户三十八里。

○方城旧城《括地志》：在今县东南十七里。本燕旧邑。赵悼襄王初，李牧伐燕，取方城。《韩非子》：燕以河为境，以蓟为国，袭涿方城，残齐平山。是也。汉因置方城县。曹魏封刘放为侯邑。高齐时废。隋改置固安县。《唐志》：固安，武德四年，徙治章信城。贞观二年，又移今治。汉方城县地，《辽志》：西北去涿州九十里。是也。《五代史》：周世宗伐契丹，下关南嬴、莫二州，遣先锋将刘重进先发，据固安，即今县治。

临乡城在故方城县南十里。汉县，属涿郡。后汉省。刘昭曰：赵孝成王十九年，与燕易土，以临乐与燕，即此城也。《城邑考》：县西北有武阳城，相传燕昭王所筑。

○桑乾河县西北二十里。自良乡县流经县界，又东南流入东安县境，合于拒马河。《志》云：明正德中，桑乾河堤溃决，禾黍之场，悉为巨浸。嘉靖初，徙流县北十里，入永清县界。今雨潦浃旬，辄有冲决之患。

拒马河县西南二十里。《志》云：卢沟河入县境，复分流入霸州界，谓之拒马河。或谓之安阳河。五代周显德六年，世宗遣先锋将刘重进据固安，自至安阳水作桥，谋取幽州。会有疾而还。又明建文时，燕王驻兵固安，渡拒马河，即此。

○韩寨营在县南。或以为古韩城也。《水经注》：方城故城东南有韩城。《诗》：溥彼韩城，燕师所完。郑玄曰：韩为猃戎所逼，稍稍东迁。韩王肃曰：涿郡方城县有韩侯城，世谓之寒号城。皆非也。今为韩寨营。又县西南十八里有李牧将台。一名雀台，音讹也。

栗园在县界。《括地志》：固安之栗，天下称之为御粟，因有西园。北魏孝昌三年，上谷贼杜洛周遣其党曹纥真掠蓟南。幽州刺史常景遣将干荣击破之于栗园。是也。或曰园在易州。

永清县府东南百七十里，西北至东安县三十里。汉置益昌县，属涿郡。后汉省。唐如意元年，分安次县置武隆县，属幽州。景云初，改为会昌县。天宝初，改曰永清，属范阳郡。石晋时，没于契丹。周世宗复取之，置霸州，治此。景�潭�年，并入文安县。金复置县。今城周五里，编户二十一里。

○通泽废县在县西五里。隋大业七年置，属涿郡。寻废。

○拒马河在县南。自霸州流经东安县境，又东入县界，而注于武清县之三角淀，即卢沟河及易水之下流也。

东安县府东南百五十里，东北至漷县百十里。本汉安次县地，属勃海郡。后汉属广阳郡。晋属燕国。后魏仍属燕郡。隋属涿郡。唐属幽州。元初属霸州。中统四年，升为东安州，属大都路。明初，复为县。城周三里，编户四十四里。

○安次废县在今县西北。汉旧县也。光武初，追破尤来、大枪诸贼于安次，即此。《辽志》：唐武德四年，移治东南三十里石梁城。贞观八年，又徙常道城。开元二十三年，又移耿就桥行市南，在东南一百二十里。明洪武三年，避浑河水患，又移今治。《志》云：今县西北去旧治二十六里，在浑河水次，居民辏集，名旧州头。以元置东安州也。

常道城在旧州头西五里。郦道元曰故乡亭也。三国魏燕王宇之子璜，封常道乡公。甘露五年，司马昭迎立之。又晋司空刘琨尝守此，以拒石勒。北魏主宏封宇文英为常道乡公，皆此城也。魏收《志》：安次县有故苌道城。

○石梁城，在旧州头东南五十里，或云南北朝时所置戍守城也。其地又有崧州城，相传辽古喇王所置州。

○卢沟河在县西。自固安县流入境。《元志》：皇庆初，浑河水溢，决东安境内黄埚堤一十七所。是也。又东南合霸州之拒马河。

易水在县南。旧易水过安次县界，为固安河。今与拒马河同为一川矣。又县境有白祠沟水。《水经注》：白祀沟出广阳县之娄城店东南，经常道城，西去良乡城四十里。今堙。

东沽港县南五十八里。《志》云：自县西浑河分流而东，入武清县三角淀港，南有垂杨渡，下通河间府静海县。

○卢王屯在县东。旧《志》：在常道乡东南二十五里。汉初卢绾屯军与刘贾夹攻燕者。绾寻封燕王，因名。亦曰卢绾屯。

香河县府东南百二十里。北至通州三河县六十里，西至漷县四十里。本武清县之孙村。辽于新仓置榷盐院，因民居聚集，遂置香河县，属析津府。金属大兴府。元初因之，后属漷州。明时改今属。城周一里，编户十里。

○扳罾口河在县西。源出通州之孤山麓，流经县界，入于白河。

龙湾河县南四十里。有大小龙湾，夏秋之际，二水合流，经宝坻县界入永平府昌黎县之七里海。相传辽时海运故道。又有百家湾河，在县北，其水无源，四时不竭。

骆驼港在县北八里。自三河县之兔儿山流经县界，下流入于白河。

附见：

长陵卫在京城北，天寿山南。旧有历代陵卫，今见昌平州天寿山。又京城中有锦衣、羽林等三百余卫，分领禁军十余万，环有坊市，而统于五军都督云。

兴州中屯卫在良乡县治东。明初置于旧开平卫境，永乐四年移置于此。

○营州前屯卫，在香河县治东，明初置旧大兴卫境。永乐元年，移置于此。

通州府东四十里。东至蓟州一百二十里，南至天津卫二百十里，西北至昌平州一百十里。

春秋时燕地。秦属渔阳郡，两汉因之。晋属燕国。后魏仍属渔阳郡。北齐时移渔阳郡来治。隋初郡废，属幽州。唐武德二年，置玄州。贞观初，州废，仍属幽州。辽因之。金天德三年，改置通州按：取漕运通济之意。元因之。明初，以州治潞县省入编户三十二里，领县四。今仍为通州，领县三。

州控驭营平，屏蔽京邑，屹为襟要。五代唐长兴中，赵德钧节度幽州，以契丹数入寇，乃城潞河而戍之，近州之民，始得耕稼。明初，大兵由直沽下通州，元主遂北走。永乐以后，为积储重地。成化间，议者都督马永建议以州当东西北诸边之中，且有仓场、草场可供豢牧，欲训练重兵于此，随宜征调，以壮虎豹在山之势。议虽不行，识者韪之。嘉靖二十九年，虏阑入古北口，掠怀柔、顺义，宪臣王竱闻警，驰入通州，严津戍，焚薪刍，虏不得逞。盖州当檀、蓟东下之冲，襟河为险，犄角近郊，形援易达。况转输数百万毕集于此，绸缪可勿豫乎！

○废潞县今州治。汉置县，属渔阳郡。后汉兴平二年，刘虞从事鲜于辅等起兵报仇，破斩公孙瓒所置渔阳太守邹升于潞北，即潞县北也。晋属燕国。后魏属渔阳郡。隋属涿州。唐初为玄州治，寻属幽州。金为通州治。明洪武初，省县入州。《城邑考》：州北三里有长城，相传秦将蒙恬所筑。五代唐赵德钧镇幽州时，契丹寇掠诸道，乃沿旧址城潞县而戍之。元初，隳坏城郭，兵燹之后，祗编篱寨而已。明洪武元年，燕山侯孙兴祖从大将军徐达定通州，督军士修之，始�嬉宰┦�，周围九里十三步，高四丈六尺。在潞河之西，因以潞水为濠。又有新城在州西门外，景泰初所筑，周七里有奇。中有西、南二仓，盖明时岁入东南漕运四百万石，折十之三贮于通仓，故为城以屏蔽之。万历二十二年，增修。《志》云：州旧城西北隅有佑胜教寺，内建浮屠十三层，高共四百尺，创于唐贞观七年，历五代辽、金、元，而始成为州城之形胜。

○孤山州东四十里。四面平旷，一峰独秀，因名。靖难初，李景隆攻北平，燕王自大宁还，至孤山，列陈于白河西。嘉靖中，虏帅俺答入犯，亦营于此。

○白河州东二十里。源出宣府卫龙门所东滴水崖，东流经密云县，入通州界，其支流亦从石塘岭过怀柔县西，顺义县东，入通州东境合焉，东南经漷县、武清县东，而入直沽，合卫河入海。一名潞河，亦曰沽水。《水经注》：沽河出御夷镇北塞中，南通潞县为西潞水。后汉建武二年，遣将邓隆讨彭宠于渔阳，隆军潞水南，为宠所败。宇文周宣政初，幽州人卢昌期起兵据范阳。高宝宁时据和龙，引兵声援，至潞水，昌期已为周军所平，乃还。唐武后万岁通天二年，契丹孙万荣作乱，寇掠河北诸州，既而败走潞水东，为其下所杀。宋宣和六年，金斡离不自平州破檀、蓟，至三河，郭药师迎战于白河，败还，遂以燕山一路降金。前朝嘉靖二十九年，虏自古北口阑入近境。都御史王竱驰至通州，收艚舟舣潞河西，勿使为寇用。寇屯河东二十里孤山、洳口诸处，阻水不得渡。是也。《志》云：河两岸皆白沙，不生青草，故名。《一统志》：白河，一名白遂河。

浑河在州西南。自卢沟桥分流，经州南十五里，谓之张家湾。《志》云：张家湾，以元时万户张�蠖胶Ｔ酥链硕�名。今东南运艘，由直沽至河西务，凡百十里，又百三十里至张家湾，乃运入通州仓。官民舟航，皆骈集于此。《燕录》：白河至州东，折而迤西处，曰张家湾。盖卢沟河与白河会流处也。今置张家湾巡司，移和合驿于此。

通惠河在州城西，即大通河也。自京城东至州城南，会于白河。又南会直沽入海。凡二三百里，俱曰通惠河。元至元十七年，浚通州运河，即此。今城西六里有永通桥，跨通惠河之上，明正统十三年建。余详京城大通河。

金盏儿淀州北二十五里。广袤三顷，水上有花如金盏因名。或云即古夏谦泽。胡氏曰：夏谦泽在蓟北二百余里。

○大通关在州南张家湾之长店，百货汇集处也。其相近有广利闸提举司及盐场批验所。又旧城北门外有北关巡司。

○虹桥，在州南。元至正二十五年，孛罗帖木儿自大同引兵犯关，遂擅政。也速自永平勒兵西讨，孛罗遣其党姚伯颜不花拒之。至通州，河溢，乃营虹桥以待。也速出不意，袭斩之。《志》云：州南三十里有弘仁桥，今置巡司于此。

高丽庄在州西十三里，卢沟河所经。又州西二十里曰大黄庄州，西十里曰东留村，州东十里曰召里店，皆官军巡哨处也。《边防考》：州境有烟墩五，曰召里店、烟郊、东留村、大黄庄、高丽庄，即此。又有马房八，俱在州北二三十里内。又草场三，曰崇教、鸣玉、花园，俱在城西南十里内。又有和合驿，在州东南三十五里。万历四年，移张家湾。旧城东关外。又有潞河水马驿。

三河县州东七十里。东至蓟州七十里，本潞县地。唐开元四年，分潞县置三河县，以地近七渡、鲍丘、临氵句三水而名，属幽州。十八年，改属蓟州。金改隶通州。今城周六里，编户三十五里。

○平谷城在县西北。汉置县，属渔阳郡。后汉建武初，光武遣十二将追破大枪五幡于平谷，即此。县仍属渔阳郡。晋省。石赵复置。北魏太平真君七年，废入潞县。

○安乐城，在州西北。亦汉渔阳郡属县。更始初，吴汉为安乐令，即此。后汉仍属渔阳郡。曹魏景元四年，灭蜀，封后主禅为安乐公。晋亦曰安乐县，属燕国。北魏太平真君七年，废入潞县。

三河城旧城在今县东三里氵句河南，被水冲废。后唐长兴三年，幽州帅赵德钧于幽州东北百余里城三河县，以通蓟州运路。契丹来争，击却之。边人恃以少安。《城邑考》：今城即赵德钧所改置，城方六里，濠阔三丈，深半之。嘉靖二十九年虏临城下，知县张仁增高五尺。四十二年，寇夹城南掠，知县刘文彬又增高五尺云。

临氵句城在县南，石赵所置。以临氵句水而名，亦曰临渠城。晋永和六年，燕慕容霸伐赵，出徒河，收乐安、北平兵粮，与其主隽会于临渠，即此城也。后魏废。唐武德二年，置临氵句县，属玄州。贞观初，省。《新唐书》：蓟州有临渠府，府兵所居也。时盖置于此。徒河见废大宁卫，乐安见永平府。

○华山县北三十里。一名兔儿山，即香河县骆驼港之源也。其地又有石城、青梁诸山口。

○灵山，在县北十五里。三面出泉，《形胜记》所谓北倚灵山者也。又县东二十里，曰段家岭，在官道傍。

○鲍丘河在县西南，即白河之别名也。自密云县流经通州东境米庄村，又流经县界，至宝坻县境，合于氵句河。

氵句河在县北。自蓟州平谷县流入县境，又东南流，入宝坻县界，合于鲍丘河。《竹书》：梁惠成王十六年，齐师及燕战于氵句水，齐师遁。或以为即是水也。又《唐志》：县北十二里有渠河塘，西北六十里有孤山陂，溉田三千顷。渠河即氵句河之讹矣。

洳河在县西。自密云县石峨山流经县境，至县东南，入氵句河。嘉靖中，虏俺答突犯，营于孤山洳口，即洳河之口也。又七渡河，在县西北，一名黄颁水。源自顺义县黄颁峪，流经县界，下流入于白河。

○泥洼镇县西二十里，有巡司。又西十里，曰夏店，旧有五槐公馆。又西二十里，曰烟郊店，与通州接界，有官兵戍守。

○唐会庄，在县境。《屯政考》：县多旷土，宜耕屯。有唐会庄，为昔时垦植之址。

武清县州东南五十里。又东南至天津卫百二十里，东至宝坻县九十里。汉置雍奴县，隶渔阳郡。后汉因之。晋属燕国。后魏仍属渔阳郡。隋属幽州，唐因之。天宝初，改为武清县。元属漷州。明初，改今属。城周三里，编户二十八里。

○雍奴城在县东，汉县也。后汉建武二年，遣朱浮等讨彭宠，浮军雍奴。又光武封寇恂为侯邑。《魏志》：张�ご踊髟�谭于勃海，围雍奴，大破之。《城邑考》：唐改雍奴为武清，其旧城距白河十七里，在今丘家庄南。明初，因水患移今治，去旧城八里。旧无城，正德六年，罹贼变，知县陈希文始筑土垣为固。嘉靖二十二年，改筑土城。隆庆三年，�嬉宰┦�，即今城也。

泉州城县东南四十里。汉县，属渔阳郡。后汉因之。晋属燕国。北魏太平真君七年，废入雍奴县。《志》云：县西南三十里有长城故址，延袤数百里，相传战国时燕所筑。

○白河县东三十五里，即运河也。北接漷县，南达天津。《元志》云：卢沟河与白河合流，溃决为害。至大二年，决县境皇甫村。延�坛酰�决刘家庄，皆兴役修塞。

泉州渠在县南。建安十一年，曹操将击乌桓，凿平虏渠、泉州渠以通运。《操纪》云：凿渠自呼沱入泒水，名平虏渠。又从氵句河口凿入潞河，名泉州渠，以通海。泒，音孤。或曰即直沽也。氵句，音句。《水经注》：氵句水出无终县西山，西北流，过平谷县而东南流，又南流入鲍丘河，又东合泉州渠口，操所凿也。渠东至辽西郡海阳县乐安亭南，与濡水合而入海。海阳乐安，今见永平府。

三角淀在县南，周回二百余里，即古雍奴水也。《水经注》：雍奴者，薮泽之名。四面有水曰雍，不流曰奴。其源曰范瓮口，王家陀河、掘河、越深河、刘道口河、鱼儿里河皆聚于此，东会于直沽港，入于海。一名笥沟水。

直沽县东南百二十里。卫河、白河、丁字沽合流于此。又东南四十里，名海口。《通典》谓之三会海口。元延�倘�年，于此置海津镇。前朝天顺二年，议自小直沽凿河四十里，达蓟州，以免海运，每三年一浚。寻罢。《志》曰：大河以北之水，多从直沽入海，此即古者九河入海之处。地势卑下，一遇霖潦，直与海平。昔人尝欲因其填淤，置稻田以足赋。今府境诸水，类以直沽为壑。有小直沽巡司。

○清沽港，在县南八十里，西接安沽港，东合丁字沽，由直沽入于海。丁字沽，以三水会流如丁字也。沽东南去天津六十里。

○河西务县东北三十里。自元以来，皆为漕运要途。《元史》：至元二十五年，置漕运司于此，领接海运。明初，大军由直沽败元人于河西务。今为商民攒聚、舟航辐辏之地，设户部分司驻焉。隆庆六年，筑城环之，可以守御。有河西驿，并置巡司于此。

杨村驿县南五十里。《舆程记》：杨村而东二十里为桃花口，又二十里为丁字沽，由杨村而西北四十里为黄家务，又三十里为河西务，皆运道所经也。前朝建文三年，平安败燕兵于杨村，进攻通州，不克。宣德初，驾征高煦，驻于杨村，即此。旧有巡司，今革管河通判驻于此。又杨青驿，在县东南百五十里，旧置驿并递运所于此。嘉靖十九年，改置于天津卫。今属河间府静海县。《志》云：县南百里又有韩家树河泊所。今亦废。

新庄在县西南八里，亦运河所经。今为新庄铺。《元志》：县有北王村庄、刘邢庄及永兴。广赋诸屯，俱并浑河堤岸，修塞不一。又县有八里庄。正德中，贼刘六等作乱，官军击之于八里庄，败绩。

霍堡在县西。唐武德初，窦建德攻幽州，不克。乃分兵掠霍堡及雍奴等县，为幽州总管罗艺所败。堡盖居人霍氏所筑以自固处也。又马百户屯，在县西南十五里。又县北三十里有漷水店，皆为往来孔道。

漷县州南四十五里，南至武清县七十里，汉雍奴县地。辽初为漷阴镇，后升为漷阴县，以在漷河之南也。元至元十三年，升为漷州，属大都路。明初，复为县，改今属。城周二里，编户十五里。县今废。

○白河县东四里。自通州流至此，又东南入武清县境。《志》云：白河滨有长陵营、马头店、白浮圈、曹家庄、诸堤铺，皆运河必经之道也。

漷河在县西，一名新河。自卢沟河分流至县界，析而为三。其正河为漷河，东入白河。其一为新庄河，南流入武清县界。其一为黄氵巨河，东注马家庄之飞放泊，各去县十里。

延芳淀在县西。广数百亩，中多菱芡、骛雁之属。辽时，每春季则弋猎于此。

○得仁务县南二十五里。又县东十二里，有两家店，皆官道所经也。

○晾鹰台，在县西南二十五里，高数丈，周一顷。元时，游猎多驻于此。

枣林在县西北。元致和元年，上都兵破通州，燕帖木儿与战于檀子山之枣林，败之。至正十八年，山东贼田贵等攻漷州，至枣林，败元兵，遂略柳林，逼畿甸。檀子山，或曰县境小阜也。

○柳林，在县西。元至元十八年，如漷州，又如柳林。是后，皆以柳林为游畋之地，建行宫于此。

宝坻县州东南百二十里。北至蓟州九十里，南至天津卫百六十里。汉泉州县地，后唐于此置盐仓。金初为新仓镇。大定十二年，分香河置宝坻县。承安三年，升为盈州，寻复为宝坻县。以境内产盐而名。元隶大都路。明初，改今属。城周不及二里，编户三十二里。

○秦城县南十里。相传秦始皇并燕，筑城置戍。唐太宗征高丽，尝驻跸焉。又县东南有梁城，《志》云唐末刘仁恭所筑。刘守光为燕王，曾屯兵于此，即今梁城所也。

○三叉城，在县东北。《唐志》：檀州有三叉城，盖置于县之三叉口。

○潮河县东二十里，一名白龙港。其上源一自遵化州之梨河，一自三河县之氵句河、鲍丘河，至县界三叉口合流，亦曰粮运河，东南入于海。

柳沽河县东北三十里。玉田县之水，会流入县境，曰柳沽河，下流注于白龙港。又县东南有草头湖，遵化、丰润县境之水流入县界，溢而为湖，俱会潮河入海。

红心堤《志》云：在县东南二百里，逼近海口。相传秦始皇所筑。潮水虽满，而堤不没。

○朱家庄在县西十里。又西十里有崔家庄，皆当往来通道。又杨家庄，亦在县西。明季官军尝败贼于此。

○王甫营，在县北三十里。又县北八里有桥头店。县东南百二十里有黄沽店。俱官军巡戍处。

驻马台县南五里。金主�冈�驻于此，一名歇马台。《志》云：县东南百六十里有将台，五代时燕刘守光所置。亦名芦台。今有芦台巡司。

附见：

通州卫在州治南。明建文四年，成祖置卫于此。又有左右二卫，俱永乐中建。

神武中卫亦在州治南。建文二年，燕王所置。又有定边卫，在州治西南，则建文四年所置。

○兴州后屯卫，在三河县治西，永乐二年改建于此。又营州后屯卫，在县治东南，亦永乐二年建。又武清卫，在武清县治东，永乐四年建。

梁城守御千户所在宝坻县东南百四十里。明建文二年，燕王于故梁城置。

霸州府南二百十里。东至天津卫二百六十里，南至河间府二百里，西至保定府二百七十里。

春秋时燕地。秦属上谷郡。汉属勃海郡。后汉属广阳郡。晋属章武国。后魏属章武郡。隋初，属瀛州。大业初，属河间郡。唐初，属幽州。天宝初，属范阳郡。五代石晋时，入于契丹。周世宗收复，始置霸州，为重镇。宋亦曰霸州治文安县，郡名永清。金元仍旧明改治益津县。明初以州治益津县省入，仍曰霸州编户三十一里，领县三。今亦曰霸州。

州倚神京之重，控瀛海之阻，作固作屏，东西联络。周世宗收复关南，而河北之民得以稍安。宋修其制，增戍守，浚塘泊。白沟带水，俨然天堑。尔时之霸州，无异汉之上郡、云中，唐之朔方、灵武。国家锁钥深严，州在畿辅间，实为堂奥，以内然烽火易警，刁斗相闻，制胜出奇，利于形援。此辅车之势，习坎之防，州似缓而实切也。

○益津废县今州治。唐为永清县地，置益津关于此，后没于契丹。五代周显德六年，收复，因置霸州，治永清县，关属焉。宋以霸州治文安。金大定二十九年，始置益津县，徙州治此。元亦为霸州治。明初，省。《志》云：州城相传燕昭王所筑，宋将杨延朗增修。又州南关有古城址，相传赵武灵王筑。皆传讹也。《城邑考》：州旧有土墉，盖金元时所筑。明弘治中，始砖�姹泵妗Ｕ�德中，复修完三面。嘉靖十九年，增修。城周六里有奇。

信安城州东五十里。唐置淤口关，后没于契丹。周世宗收复，置淤口寨。宋太平兴国六年，置破虏军。景德二年，改信安军。金大定七年，降为信安县，属霸州。元光初，升为镇安府。元府县俱废。《志》云：信安东三十里有狼灭城。又十里为忻城，宋将杨延朗屯兵拒契丹于此。

○平曲城，在州东三十里。《寰宇记》：汉景帝六年，陇西太守公孙浑邪封平曲侯，即此城也。《括地志》云：平曲城在瀛州文安县北七十里。

○莫金山州南十八里。相传以莫、金二姓居此而名。宋设莫金口寨于此，俗名口头村。

○台山，在州东三十里，旧为九河所经，台基有三如鼎峙。又东南五里，有雁头山，以鸿雁群集而名，宋时有雁头寨。又南山在州东七十里，乔林修竹，周匝十数里，为州之胜。

○巨马河旧在州北。宋界河也。自保定府雄县流入。《志》云：巨马河自卢沟河分流，经固安县，过州治北，东合白沟河。后徙流州治西，会霸水，至直沽入海。今霸水淤塞，巨马、琉璃诸河复合流，经州治北，东入东安、永清县界。

○霸水，在州南三里，旧《志》云白沟河之支流也。自雄县流入境东，会于巨马河，州以此名。今堙废。

沙河在州南。又有唐河，与沙河合流而东。盖九河之水，汇流于安州雄县之界，溢而旁出者也。东经文安县界入海，其入海处呼为飞鱼口。《寰宇记》谓之五渠水，又谓之长鸣水。《志》云：城西有瓦河水，亦流合于沙河。

○琉璃河，在州西北五十里，自良乡县合上流诸水，东南流入州界，会于拒马河，至州东四十五里苑家口，洪涛弥望无际。或谓之夹河。今有苑家口巡司。又有通济河，自苑家口达栲栲圈，以注于高桥淀。弘治中，作大桥于苑家口，既以障冲波，复以便行旅。

永济渠在州东。《宋志》：信安军有永济渠。咸平中，置缘边塘泺。东起乾宁军，西至永济渠，合鹅巢淀、陈人淀、燕丹淀、大光淀、孟宗淀诸水，横广百二十里，纵三十里，或五十里。深丈余，或六尺。以为边备。今皆废。

高桥淀州东七十里。周。三十里，其西有栲栳圈，众流所聚也。北入柳义河，东会堂儿淀。《志》曰：州川原平衍，厥壤卑下，西北诸山之水，多汇于州境，然后东流出丁字沽，注白河以入于海。弘治中，筑河堤，起涿州东境，接固安，至州境之赵村务临津水口，经州南关，长三百余里，广寻有二尺，趾倍之。崇丈有八尺，傍植榆、柳以为固。其间为水口一百六十有七，至文安县之苏家桥，大城县之辛张口而止。今多崩坏。

○益津关见上益津废县。五代周显德六年，周主自乾宁军独流口溯流而西，至益津关，契丹将以城降。自是以西，水路渐隘，乃舍舟而进，至瓦桥关。是也。乾宁军见河间府青县，瓦桥关见保定府雄县。

○淤口关，即废信安县。五代周显德六年，取益津关，又取淤口关。王应麟以淤口为三关之一。

鹿角寨州东南六十里。宋置鹿角等八寨，俱属文安县。元丰四年，割鹿角寨，隶信安军。金废。

○大良驿，在州东八十里。又州东南百二十里，有苏家浅，亦往来孔道也。

文安县州东南七十里，东南至河间府静海县八十里。汉旧县，属勃海郡。后汉属河间国。晋属章武国。后魏属章武郡。隋属瀛州。唐初因之。景云二年，改属莫州。宋为霸州治。金大定中，徙州治益津，以县属焉。今城周八里，编户三十四里。

○文安城县东北三十里，汉置县于此。今县治乃三河口之丰利县，当三河合流处。隋大业九年，炀帝征辽经此，以其冲要，乃立县治焉，亦属瀛州。唐初因之。贞观二年，徙文安县治丰利，以丰利县并入，而文安旧城遂废。周世宗置霸州，发滨棣丁夫城其地。即今县城也。

广陵城县西北二十里，与保定县接界。宋时聚粮于此，以守益津关。《城冢记》：县西一十七里，有古南北二卢蒲城。《左传》昭三年，齐侯放卢蒲�嬗诖耍�营二城以居。后入燕境。

○易水在县南。自保定县流入境，即沙河诸水下流也。《水经注》：易水东至文安，与滹沱河合。《寰宇记》：滹沱河在县西三十里，又东溢为赵淀。《图经》云：县有狐狸淀，俗谓之掘鲤淀。今川原改易，滹沱经县东南，未尝经县西也。

火烧淀县东二十五里，广四十余亩。县境有石沟、折河、急河三水，皆聚流于此，东入卫河，达于直沽。《元志》：河间府境有黄龙淀，自锁井口开凿至文安县玳瑁口，通泺水，经火烧淀，转流入海。今堙废。

水纹淀旧在县西。宋起塘泺，东自信安军永济渠，西至霸州莫金口，合水纹淀、得胜淀、下光淀、小兰淀、李子淀、大兰淀为一水，横广七十里，纵或十五里，或六里，其深六尺，广七尺。寻废。

○武平亭《括地志》云：在文安县北七十二里。今名渭城。战国时地属赵。《史记·赵世家》：惠文王二十一年，徙漳水武平西。二十六年，徙漳水武平东。盖是时，漳水北入大河也。

○安平寨，在县西北三十里。宋置，金废。《宋志》：县有刘家涡、刁鱼、阿翁、雁头、黎阳、喜涡等寨。政和三年，改刘家涡曰安平，阿翁曰仁孝，雁头曰和宁，喜涡曰喜安。是也。

苏家桥在县东二十里，当往来之孔道。靖难初，燕王自固安县渡拒马河，驻师苏家桥，即此。

大城县州南百三十里。东南至河间府青县八十里，西至河间府任丘县九十里。汉为东平舒县，属勃海郡。以代郡有平舒县，故曰东平舒。后汉属河间国。晋为章武国治。后魏曰平舒，亦为章武郡治。隋初废郡，县属瀛州。唐武德四年，县属景州。贞观初，仍属瀛州。五代时改为大城县，改属霸州。今城周三里有奇，编户二十三里。

○章武城县南四十七里。汉置县，属勃海郡，在今沧州境。后魏正光中，析置西章武县，属章武郡，盖治于此。高齐省入平舒县。

○平陵城，在县东北百里，汉武帝封苏建为平陵侯，盖邑于此。

○黄汊河县东北八十里，其上源即易水也。自文安县分流入县境，又东北入武清县之三角淀。

孝顺洼在县西。相传唐太宗征辽，万马所饮而成。又县北有麒麟洼，昔尝产麟于此。

保定县州南四十里，本涿州新镇地。宋太平兴国六年，置平戎军。景德初，改保定军。宣和七年，降为保定县，属莫州。金属雄州。《元志》：至元二年，省入益津县。四年，复置，属霸州。今城周三里，编户六里。

○玉带河在县北。绕县东南，入于磁河。或曰即霸水之下流也。《宋志》：缘边塘泺，其一水东北起霸州莫金口，西南至保定军父母寨，合粮料淀、回淀诸水，横广二十七里，纵八里，其深六尺，后废。又云：初霸州至保定军并塘岸水最浅，故延平、景德中，契丹南牧，每以霸州信安军为归路。

磁河在县西。《一统志》：源自保定府安州，聚九河之水，至雄县为瓦济河，至保定县为磁河，东南流入文安县界。《志》云：县东北自路疃村起，直抵西营、唐头等村，计长四十里。其南为文安县界，北则霸州也。议者谓决霸州之堤，以疏水性，而筑大堤于南，以卫文安，则畿南十数州，皆可免于水患。

○桃花寨在县北。《宋志》：保定军旧有寨二，曰桃花，曰父母。政和三年，改父母曰安宁，而桃花仍旧。金皆废。

涿州府西南百四十里。南至河间府二百七十里，西南至保定府一百九十里，东南至霸州一百二十里。

古为涿鹿之野。春秋时为燕之涿邑。秦为上谷郡地。汉高分置涿郡治涿县，后汉因之。三国魏改为范阳郡。晋为范阳国。后魏为范阳郡俱治涿县，魏收《志》：永安三年，尝移置平州于此。后齐、后周因之。隋初废郡，属幽州。大业初，改幽州为涿郡治蓟。唐仍属幽州。大历四年，析置涿州幽州帅朱希彩表置，领范阳、归义、固安三县。五代晋入于契丹，仍曰涿州，亦为永泰军。宋宣和四年，收复，改军名曰威行亦为涿水郡。金仍为涿州。元初升涿州路。中统四年，复为涿州。国初因之，以州治范阳县省入编户四十六里，领县一今仍为涿州。

州控西山之险，据上游之势，北通上谷，俯视关南、督亢、膏腴、岐沟隘险。居庸、紫荆为之外障，大安、房山为之内阻。汉置涿郡，形胜甲于河北。五代时，河东由此并燕。宋争幽、蓟，往往取道于涿州，以其地形四通也。自正统以来，四郊屡警，增兵置戍，恃为肘腋之地。

○范阳废县今州治。本燕之涿邑。汉置涿县，为涿郡治。魏晋以后，范阳郡国皆治焉。后魏孝昌三年，上谷贼杜洛周南趣范阳，幽州刺史常景破之。隋废范阳郡，县属幽州。唐武德七年，改涿县曰范阳。宝应二年，史朝义败走范阳县，其将李怀仙遣兵拒守，朝义至，不得入。大历四年，幽州帅朱希彩复奏置涿州于此，后因之。明初，废县入州。《城邑考》：州城形如凹字，相传汉初卢绾所筑旧址。明景泰初，增修。周九里有奇。

西乡废县州西北二十里。汉县，属涿郡。后汉省。或谓之都乡城。又良乡旧城，在州北四十里，汉置县治此。五代时，始移今治。

○废凛州，在州境。《唐志》：天宝初，置于范阳县界，以处降胡。

○独鹿山州西十五里，下有鸣泽。汉元封四年，由回中北出朝那、萧关，历独鹿、鸣泽，从西河还，即此。

○龙安山，在州西北五十里，时有云气腾扰如龙，山盖大房诸山之支陇也。

○涿水州北三十里。源出保安州之涿鹿山，经山谷中，历房山县界，东南流至州北，又南合于挟河。

○胡良河，在州东北二十里。源出房山县大安山东麓，流入州境，又南与挟河合流，入良乡县界，注于琉璃河。《志》云：琉璃河，即圣水也。自房山县流经州北，大房山之孔水入焉。石桥跨其上，形势巨丽，亚于卢沟。

挟河州西北二十里。《一统志》：自房山县流入州界，与胡良河合，入于琉璃河。一名挟活河。汤有光曰：涿水源从大同得胜堡虏地界入，至老班沟，一入涞水县，一入涿州，沙水俱活，东西不定，故谓之挟活水。又谓之圣水。经督亢亭及州南一带，至新城县，皆是涿水下流。北魏刺史卢文伟修为陂，以资灌溉，民享其利。亦名巨马河。《水经注》：巨马水经督亢泽，北屈汇于桃水。督亢水又南，谓之白沟水。

范水在州南。自易州涞水县流入境，下流合于巨马河，范阳之名本此。又州境旧有桃水。《水经注》：桃水出涿县西南奇沟东八里大坎下，东北与洹水合，至涿县东，与圣水合。今水流迁徙，非复旧迹矣。

北涉沟在州西北。自涞水县流入，即故洹水也。又南涉沟，即故督亢水也。《一统志》：良乡县东有南涉沟、北涉沟。盖谓州北故良乡县耳。

岐沟州西南四十里，亦曰奇沟，又为祁沟。唐末设关于此。晋王存勖天�淌�年，遣周德威出飞狐攻燕，与镇定兵会于易水，进攻祁沟关，下之。遂围涿州，守将以城降。胡氏曰：关在易州拒马河之北，自关而西至易州六十里，由巨马河而东至新城县四十里。宋雍熙三年，曹彬、米信等与契丹将耶律休哥战于岐沟关，败绩。彬等夜渡拒马河，南趋易州，休哥领精兵追及，溺者不可胜计。宣和中，亦尝设关于此，以备金。

督亢陂州东南十里，其地沃美，即燕太子丹使荆轲赍图以献秦者。刘向《别录》云：督亢，燕膏腴之地也。北魏主诩时，幽州刺史裴延亻��案旧迹修督亢陂，溉田万余顷。又北齐主高演初，平州刺史稽晔开督亢陂，置屯田，岁收稻粟四十万石。《括地志》：督亢陂径五十余里。《寰宇记》：陂在范阳故城，东南跨连涿州新城之界。

○岐沟关在州西南，据岐沟之险，以置关也。详见上。

○驼罗口，在州东北。宋雍熙中，围涿州，契丹主隆绪由驼罗口应援，即此。

范村在州西南。宋宣和四年，童贯伐辽至高阳关，遣种师道总东路兵趋白沟，辛兴宗总西路兵趣范村。既而兴宗至范村，为辽人所败。

楼桑村州西南十五里。后汉末，刘先主所居。明建文时，燕王尝屯兵于此。又南三里有郦亭，后魏郦道元所居，亦曰郦村。《志》云：州南二十五里有柳河村营，西南去保定府新城县四十里。

督亢亭州东南十五里，以督亢陂而名。亭南有月池，广三顷，其形如月。《史记正义》：方城县有督亢亭。方城，今固安县也。

房山县州西北四十里。东至府城百二十里，西至保定府易州涞水县八十里。本良乡、宛平、范阳三县地。金大定二十九年，始置万宁县，以奉山陵。明昌二年，改为奉先县。元至元二十七年，改为房山县，属涿州。今城周三里，编户十六里。

○大房山县西十五里。境内诸山，此山最为雄秀。古碑云：幽燕之奥室也。山下有圣水泉，西南有伏龙穴，一名龙城峪，汤泉出焉。又有孔水洞，在山之东北，今讹为云水洞。悬崖千尺，石窦如门，深不可测。《志》曰：山亦名大防山，亦曰大房岭。五代梁贞明三年，契丹围幽州，晋王存勖遣李嗣源等趣救，至易州，以步多骑少，不利平原，乃自易州北逾大房岭，循涧而东。距幽州六十里，与契丹遇，契丹却，晋兵翼而随之。契丹行山上，晋兵行涧中，每至谷口，契丹辄邀之。嗣源等力战，败契丹兵于山口，乃得出至幽州。金废主亮贞元三年，以大房山灵峰寺为山陵，迁其太祖阿骨打、太宗吴乞买葬焉，故县有万宁之名。

般州山县西南四十里，上有般州山寨。又西南十里为石经山，山之东为石经洞，沙门镂石以传其教，因名。《志》云：山峰峦秀，拔俨若天竺。

○谷积山，在县西北五十里。峰峦突起如积谷然。下有三石洞，名曰三学，中可容数千人。

大安山县北八十里，山高险。薛居正曰：大安，幽州西名山也。唐天�棠�，幽州帅刘仁恭筑馆居其上，曰：此山四面悬绝，可以少制众，名曰大安馆。其子守光遣兵攻之，获仁恭以归。又三峰山，在县西北五十里。《志》云：有三峰并峙，高插云霄。

○挟河出县东南中浣谷，流入涿州界。又胡良河，亦自县北流经县东，入涿州界。

圣水在县西。《水经注》：圣水出上谷郡西南谷中，东流经大房岭。或曰今大房山下圣水泉，即圣水之上源，其委流为琉璃河，经涿州北，入良乡县界。又有龙泉河，出县北大安山。广阳水，出县北三十里之公村，俱流入良乡县界。

杖引泉县西南六十里。泉水涌出，汇而成溪流，经涿州东南，入胡良河。

○黄山店口县北三十里。又西六十里，曰大谷口。又三十里即涞水，县北之乾河口也。

○孤山口，在县南五十六里，涿易二州分路处。《名胜志》：县南五十里，有上方寺，在两崖间。凿石为磴，攀�俣�上。绝顶有泉如斗，汩汩不穷，其寺曰斗泉寺。又有乱塔寺，山曰红罗�荩�俱称陡绝。

附见：

涿鹿卫在州治西北，永乐七年建。又有涿鹿左卫，在州治西，永乐八年建。涿鹿中卫，在左卫西，永乐十一年建。

昌平州府北九十里。东至蓟州一百八十里，西至延庆州八十里，北至废开平卫七百七十里。

春秋时燕地。秦属上谷郡，汉因之。后汉属广阳郡。晋属燕国。后魏初属燕郡。太和中，分属燕州，寻又置昌平郡。东魏置东燕州及平昌郡。北齐因之。后周州郡俱废，寻又置平昌郡。隋初郡废，属幽州。大业初，属涿郡。唐亦属幽州。石晋时入于契丹，属析津府。金属大兴府。元属大都路。明初属北平府，永乐中属顺天府。正德元年，升为昌平州，旋罢。八年，复升为州编户二十七里。领县三。

州奠负居庸，处喉吭之间，司门户之寄，京师大命，尝系于此。虽古北有突入之虞，紫荆多旁窥之虑，而全军据险，中权在握，不难于东西扑灭也。居庸一倾，则自关以南，皆战场矣。于少保尝言：居庸在京师，如洛阳之有成皋，西川之有剑阁。而昌平去关，不及一舍，往来应援，呼吸可通，宜高城固垣，顿宿重旅，特命大将驻此，以固肩背之防。此陆逊所云一有不虞，即当倾国争之者也按：正统十四年，于谦尝城昌平，以扼北寇突入之道。

○昌平废县今州治。本汉旧县，属上谷郡。后汉初，寇恂至昌平，袭杀邯郸使者，夺其军。又耿�巫卟�平，就其父况。建武中，卢芳入朝，南及昌平。是也。寻改属广阳郡。三国魏黄初中，拜田豫为乌桓校尉，持节并护鲜卑，屯昌平。晋仍为昌平县，属燕国。后魏废入军都县。《括地志》：昌平县故城在今昌平县东南六十里。是也。东魏天平中，复置昌平县于军都县界，属平昌郡。后周因之。隋郡废，县属幽州。唐亦曰昌平县。武德中，徙突地稽部落于此。垂拱三年，突厥骨咄禄寇昌平，即此也。五代唐曰燕平县，徙治曹村。又徙于白浮图城，在今州西八里。自辽以后，皆治焉。明景泰初，筑永安城，徙长陵、献陵、景陵三卫于城内。三年，县亦迁治焉。正德八年，改为州治。万历元年，又于州城内增筑新城，置裕陵、茂陵、泰陵、宁陵、永陵五卫于城内。十二陵卫署皆在城中，各领左、右、中、前、后五千户所。州城周十里有奇。

军都城在州东。汉立县于军都山南。汉初，周勃屠浑都，即军都矣。后移治于昌平县东南，属上谷郡。后汉属广阳郡。晋属燕国。后魏复移治于县东北二十里，仍属燕郡。魏收《志》：天平中，东燕州治军都城，寻省县入昌平。今州东四十里有军都村，亦曰故县址。

○居庸城，在州西北。汉县，属上谷郡。关因以名。东汉至晋皆为上谷郡属县。后魏高齐因之。后周废。

万年城在州西南。东魏天平中，置万年县，属平昌郡。隋开皇初，废入昌平。

○广武废县，在州西境。后魏武定初，置遍城郡，领沃野、广武二县，属东燕州。盖郡县皆侨置。

巩华城在州东南二十里。其地本名沙河店。永乐中，建行宫于此。正统时，为水所圮。嘉靖十六年，车驾驻沙河。严嵩议以春秋谒陵，此为南北适中之处，且居庸、白羊近在西北，边防尤切，宜修复行宫，筑城环之。十七年，始于沙河店之东建行宫。十九年，城之，周四里，有四门，置军戍守。亦曰巩华台。

○天寿山在州北十八里。本名黄土山，即军都诸山之冈阜。《志》云：山脉自西山蜿蜒而来，群峰连亘，流泉环绕。明永乐五年，卜建山陵时幸此，因赐今名。历朝陵寝皆奠焉。今州东北十五里曰玉带山。又五里曰笔架山，三峰并列，迥出云表。中峰之下，太宗玄宫奠焉，所谓长陵也。诸陵自东西两峰而外，或各名一山，皆以天寿统之。州南四里曰凤凰山，至城西北红门凡十里。两山并峙，连翩如凤翥。州西北五里曰虎峪山。又西三里曰大虎峪山，巍峨若虎踞。又十里曰照壁山，方如屏障。州东北七里有平台山，水中间小山也。山圆秀，成祖尝驻跸焉。嘉靖十五年，作圣迹亭于山上。十七年临幸，祀成祖于亭中。当口又有小山，曰影山，远望之其影先见，是为东山口。州西有小金山，为西山口。其南有小红门，距州西门八里。又西北十里曰德胜口。其西三里为沟，沟岩有上中下三岩，土人呼为石梯，深险可避兵。此皆寝园诸山之护翼也。其间水流环通，自诸山口分入，汇为一流，出东山口，入巩华城东北之沙河。又自红门而西北四里为翠屏山，下出泉九穴，潴而为池，名九龙池。红门之东北四里曰仙人洞，深��无际。南自凤凰山，西至居庸关，东至苏家口，北至黄花镇，皆禁樵牧，林树森列。正统十四年，乜先入犯，焚毁陵园，于谦遣军分屯天寿山。弘治十三年，火筛自大同深入，亦遣大臣守卫天寿山。嘉靖二十九年，虏俺答犯州东门，官军潜伏林内，奋出击，却之。盖控御要地矣。《山水记》：天寿山环山凡十口。自州西门而北八里为大红门，门东三里曰中山口，又东北六里曰东山口，距州东门八里有松园，方广数里。又北而西十里，曰老君堂口，旁有老君堂，因名。又西十五里曰贤庄口。又西三里曰灰岭口，官军驻守于此。又西十二里曰锥石口。三口并有垣，有水门。崇祯九年，昌平之陷，自此入也。又南十二里曰雁子口。又西南三里曰德胜口，距九龙池四里，有垣，有水门。又东南十里曰西山口，距州西门八里。又东二里曰榨子口，距大红门三里。凡口皆有垣陵，后通黄花城，自老君堂口至黄花城四十里。嘉靖十六年，命塞天寿山东西通黄花镇路口。是也。又云：献陵在天寿山西峰下，距长陵西少北一里。景陵在天寿山东峰下，距长陵东少北一里半。裕陵在石门山，东距献陵三里。茂陵在聚宝山，东至裕陵一里。泰陵在史家山，东南距茂陵二里。康陵在金岭山东北，距泰陵二里。永陵在十八道岭，嘉靖十五年，改名阳翠岭，西北距长陵三里。昭陵在大峪山，东北距长陵四里。定陵亦在大峪山，南距昭陵一里。庆陵在天寿山西峰之右，东南距献陵一里。德陵在檀子峪，西南距永陵一里。德陵东南有馒头山、九龙池，南行三里为苏山。又南为银钱山，又南为岙儿峪，又南即鹿马山矣。又景皇帝陵，则别葬于金山。

军都山州西北二十里，层峦叠嶂，奇险天开。太行第八陉曰军都，即此山也。后汉永平中，胡骑经军都，耿舒袭破其众，斩匈奴两王。其后，卢植尝隐居于此。晋建兴中，段匹�┯�拥其众，徙保上谷，阻军都之险。是也。亦曰居庸山。又有积粟山，在州西二十里，与军都山峰峦相属。

白浮山州东南十里。上有二龙潭，流经白浮村为白浮堰。《志》云：白浮堰在州东南十五里，起白浮村，至府西北三十五里之青龙桥，延袤五十余里。元至元中，郭守敬引白浮山诸水西折而南，经府西三十里之瓮山泊，流入积水潭，以通漕运，因筑此堰，以障双塔、神山、榆河诸水。其后山水决溢不时，岁常修治。又致和元年，燕帖木儿与上都兵战于白浮之野，败之，既又败之于白浮之西，又追败之于昌平北。

银山州东北六十里。峰峦高峻，冰雪层积，色白如银，因名。麓有石崖，皆成黑色，谓之银山铁壁。顶为中峰，石梯而上，约五六里，迥出云霄。又神岭山，在州东北三十二里，山高百余丈，下有龙潭，流入白浮堰，所谓神山泉也。又州东南三十八里有汤山，下有汤泉。又有汤峪山，在州西北二十五里，温泉出焉。

驻跸山州西南二十五里。其山绵亘而北，凡二十里。石皆壁立，正北有石梯，可登陟。金主�赋⒂未耍�因名。又狼山，在州西北四十里，其东北有古阳夏川。或曰山亦名昆山。元致和初，燕帖木儿败上都兵于白浮之野，上都兵走昆山，收集散亡复战，又败走昌平北。

○幽都山，《志》云：山在州西北，古幽州以此名。《通典》以为山在北荒也。

○榆河在州南二十里。一名湿余河。《水经注》：源出居庸关，南流出关，谓之下口。水伏流十余里，发为湿余潭。《志》云：湿余河源出军都山，至旧县西而伏，又南复出谓之榆河。其发处为月儿湾。或名温榆河，即湿余之讹也。今上流已涸，其下流为沙河，入宛平县北境，经顺义县，会于白河。元致和元年，燕帖木儿御辽东之师，次于三河，闻上都兵入居庸，乃还军次榆河，既而战于榆河之北，败之。追奔至红桥，据之以拒上都之兵。红桥，在州西南十二里，桥亡而名尚存。

官河州西南二十里。源出一亩泉，分为二流。一曰官河，流入宛平县，合高梁河。一曰双塔河，在州西南三十里，经双塔店入榆河。《志》云：一亩泉在州西南新屯，广一亩许，因名。又清河，源亦出一亩泉，流入宛平县界，其下流皆汇于沙河。

黄花镇川河州东北三十五里。源出塞外，自二道关流入黄花镇口，经州境，历勃海所，至怀柔、顺义县界入白河。俗谓之九度河，以河流九曲也。又芹城水，在州东北四十里。《水经注》：芹城水出北山，南经芹城，东南注湿余水。《志》云：芹城在州东三十里，有桥，桥下即芹城水。今为戍守处。其水西南流至蔺沟，入榆河。杜佑曰：芹城在顺州西南五里，今顺义县，故顺州也。似误。

高梁河在州西。《水经注》云并州黄河之别源也。经州西南三十里之沙涧泉，又东南径高梁店入都城。又有清泉水，在州北三十里。谚云：高梁无上源，清泉无下尾。盖以高梁凭藉众流，而清泉分流散漫故也。

虎眼泉在州西八里旧城下。一作马眼泉。流经州东南丰善村，入榆河。《河漕考》：大通河出白浮村神山诸泉，过双塔、榆河，会一亩泉、虎眼泉，至府城西会玉泉。是也。

○居庸关在州西北二十四里。《志》云：州西北二十四里为居庸关南口，有城，南北二门。自南口而上，两山之间一水流焉。道出其上，十五里为关城，跨水筑之，亦有南北二门，又有水门。宣德三年，命修居庸关城及水门者也。又八里为上关，有小城，南北二门。又七里为弹琴峡，水流石罅，声若弹琴。又七里为青龙桥，道东有小堡。又三里即延庆州之八达岭矣。岭上有城，南北二门，元人以此为居庸北口。又南口而东六里有龙虎台，台广二里，袤三里，与积粟山相峙，如龙蟠虎踞状。元时往来上都，每驻于此。明太宗北征，屡驻跸焉。宣宗、英宗亦尝驻此。《山水记》：州西十八里至龙虎台，又西六里即居庸关。是也。余详见重险居庸。

黄花镇州北八十里有城，元置千户所于此。当居庸、古北二关之中，北连四海治，拥护陵寝，为京师后户。城西有垣，一重曰头道关，二重曰二道关。关之西南一里，曰撞道口堡。又西为鹞子峪堡、西水峪堡，堡西即八达岭也。《志》云：镇西三十七里曰枣阳寨，又西三十里为灰岭口，又西十八里曰雁门口，又西五里曰德胜口，又西三十七里则居庸关也。自镇而西，凡十一口至居庸，而灰岭口极为冲要。

白杨口州西北四十里。距居庸南口二十里，亦曰白羊。元置白羊千户所于此。今有城，调官军戍守。西南又有小城，曰白羊新城，南北冲要处也。正统九年，乜先由此入犯。弘治十一年，火筛自大同深入，京师戒严。分遣大臣守潮河川、天寿山、居庸、紫荆、倒马、白杨诸关隘。正德十一年，寇犯白杨口。嘉靖二十九年，寇由古北口突犯京师，欲夺白杨口北出，不果。又西北四十余里曰长峪城，其西小城，亦曰长峪新城。又西二十里，曰横岭口城，亦为守御要地。嘉靖中，寇自古北入犯，从横岭逸出，即此。今亦名龙岭口。口西二十里，有镇边城。《志》云：城在长峪西北四十里，三门。正德中，设镇边守御千户所，后益增兵戍守。自此西南二十五里，至横中山，即紫荆关所辖沿河口界。又自白杨东至居庸，凡七口。由白杨而南至良乡县天津关，凡二十七关口。

苏家口在县东北八十里。嘉靖中，许论言：渤海所当山陵之北，其间有苏家口，实为扼塞之地。自此直抵通州张家湾，凡百十里。由张家湾至通州北塞篱村四十里，有白河，水深没马，可据为守。惟塞篱村至苏家口七十里，地形平漫，至为贼冲。若密筑敌台，界之以墙，使京师有重关之险，策之得也。从之。又慕田峪堡，在州东北百有五里，其西南有慕田峪城，设官军戍守。万历初，移勃海所于慕田峪关。是也。城西有贾儿峪堡、田仙峪堡。城东为�昧�口，与密云县石塘岭关接界。

唐家岭店州西南四十里。明永乐中，车驾北征，尝驻于此。宣德九年、正统十四年，亦尝驻焉。《明史》：太宗北征，徐行则次唐家岭，疾行则一日而至榆林。是也。又有榆河驿，在唐家岭北五里，旧置驿于此。嘉靖三十六年，改设于新城内，榆林驿见怀来卫。

○皇后店，在州西南三十二里。元至正二十四年，孛罗帖木儿自大同遣其党秃坚帖木儿犯阙，入居庸。太子遣兵逆战于皇后店，溃还。秃坚兵至清河列营，寻入京城。

顺义县州东南九十里。西南至府城六十里，东南至三河县九十里，东北至密云县七十里。本汉狐奴县地。北齐始置归德县，属燕郡。后周废。唐开元中，始移燕州于此，仍置辽西县，为州治。天宝初，曰归德郡。乾元初，改为顺州。辽仍曰顺州，亦曰归化军。宋宣和四年，复赐郡名曰顺兴。金亦曰顺州。元因之。明初改置顺义县，属顺天府。正德八年，始改今属。城周四里，编户二十七里。

○辽西废县今县治。《旧唐志》：隋辽西郡统辽西、怀远、泸河三县。唐初改为燕州，废泸河县。武德六年，自营州南迁，寄治幽州城内。贞观初，省怀远县。开元二十五年，移治所于幽州北桃谷山，去州九十里，仍置辽西县为州治。五代梁乾化三年，晋将周德威攻燕，拔顺州，即此。辽废县，而州如故。

狐奴城在县东北。汉县，属渔阳郡。后汉因之。张堪为渔阳太守，于狐奴开稻田八千余顷。是也。晋仍为狐奴县，属燕国。后魏废。或曰呼奴山有狐奴城，即故县云。

○呼奴山县东北二十五里。亦名狐奴山。《水经注》：水不流曰奴。盖以山前潴泽名也。其北麓鸟道而上约里许，始渐开渐平，有小石城。其西南麓，又有一城，相传后汉邓训与上谷太守任兴，将兵屯狐奴，以拒匈奴、乌桓，此城即训所筑。或曰汉狐奴县城也。

牛栏山县北二十里。宋王曾上契丹事，顺州至檀州，渐入山牛栏，是其要地。明改名顺义山。山北里许有小山，名灵迹山。又有史山，在县西北三十五里，山高百余丈，南望京师，尽在目前。

桃山县西北三十五里。《旧唐书》谓之桃谷山。山有五峰如桃花瓣，巨石错落，横亘数亩。元致和初，上都兵入古北口，留重兵屯燕乐城，以轻骑进抵桃山，燕帖木儿掩击之于白狼河，追至桃山，降其众。燕乐闻之，遂溃白狼河，即白河也。一云白狼河在县西北三十里。《志》云：桃山在县南十五里。恐误。又孔山，在县南二十余里。《水经注》：山洞穴开明，故曰孔山。

○白河在县城东。自塞外流经密云县，又历怀柔县，西南流入界。经灵迹山，会大、小峪河，又南至县东北二十二里牛栏山东麓，潮河流合焉。又南径县城东门外，至通州为潞河。宋宣和末，金斡离不入顺州。宋郭药师迎战于白河，败绩，遂降金。嘉靖末，督臣刘焘以密云岁运悉由通州陆运至牛栏山，费多，乃疏此河下达通州，更驾小舟转粟，径抵密云。省费什之七。

榆河县西南二十里。自昌平大兴流入县境，亦曰西河，又名沙河。经后店、苇沟二村，东至通州，而注于白河。

○大水峪河，在县北二十里，自怀柔县南流入界内，又东南入白河。或以为潮河。误。

○石槽寨县西北三十里。其地有三石槽，分东南北三处。元致和初，上都兵入古北口，游兵掠石槽。燕帖木儿遣撒敦掩击，败之。追击四十里，至牛头山，余兵奔窜，复夜袭之，逐出古北口。牛头山，在密云北境。或以为即牛栏山。恐误。

○漕河营，在牛栏山东南，有城，设官兵屯戍。《志》云：自营而北，即怀柔县之�昧�口关。又宋城镇，在县东北二十里，唐所置戍守处。又安乐庄，在县西北六里，或曰即汉安乐县治，后魏废。今见通州。

怀柔县州东九十里。西南至府城百里，东至密云县三十里。汉渔阳县地。唐初密云、昌平二县地。贞观二十二年，以内属契丹置弹汗州。开元四年，改归顺州。天宝初，改归化郡。乾元初，复为归顺州，治怀柔县。辽废归顺州，以县属顺州。金明昌六年，改为温阳县。元废。洪武十三年，复置怀柔县，属顺天府。正德中，改今属。城周四里有奇，编户十四里。

○红螺山县北二十里。山高二百余仞，下有潭，流为红螺山水。《志》云：县西三里有石塘山，遇大工，则采石于此。有工部厂。

黍谷山县东四十里，跨密云县界，亦名燕谷山。刘向曰：燕有谷，地美而寒，不生黍稷。邹衍吹律以温其气，因名山曰黍谷，亦曰寒谷。《吴越春秋》：北过寒谷。谓此山。南有高齐时长城。东北有华林、天柱二庄，辽时游赏处也。

○鸦髻山，在县东南九十里，以两峰高耸而名。

○白河县东七里。又东十五里即潮河。《一统志》：潞水自塞外丹花岭合九泉水南流，经密云县西北，又西南流至县境，红螺山水合焉，下流入顺义县。戚继光曰：白河至密云石塘岭关分二支，一由密云西，一由怀柔西，俱入通州界。似误。

七渡河在县西南一里。源出昌平州东北百二十里珍珠泉，南流入界，至此合小七渡河，又东合雁门河，为大北谷河，入顺义县界。小七渡河，在县西三里，即昌平州之黄花镇小河也，东南入界，注七渡河。

雁溪河在县东八里。源出塞外，自�昧�口入，南入七度河，总名水峪河。

○�昧�口关在县北，黄花镇东第十一关口也。其东北二十八里有三角城，本名三角村，徐达败虏于此。

○河坊口关，在县东北，�昧�口东第二关口也。口外为连云栈。又北为沙岭儿，隘窄不能容马，防守较易。

大水峪关县东北三十里。北去密云县之石塘岭四十里有城。旁地平坦，贼骑易入。其北十八里曰段伏岭。又有安子岭在口北八十余里，皆防御处。《志》云：大水峪西北有西石城、东水峪二堡，南有神堂峪堡，皆有官军屯守。

密云县州东北百二十里。西南至府百三十里，东南至蓟州平谷县五十里。汉渔阳〈厂辛〉奚等县地，属渔阳郡。后汉省。后魏置密云县及密云郡，寻又置安州。北齐郡废，而县如故。后周又改州曰玄州。隋开皇十六年，改置檀州。大业初，又为安乐郡，密云县属焉。唐初仍曰密云县，为檀州治。天宝初，为密云郡治。辽仍为檀州，又为武威军。宋宣和中，亦曰檀州，又为镇远军横山郡。金废州，以县属顺州。后复为檀州，以密云县并入。元因之。明初又改州为密云县，属顺天府。正德中，改今属。有二城，周共十余里，编户十九里。

○白檀废县在县北。汉置，以县有白檀山而名。后汉废。建安中，曹操历白檀，破乌桓于柳城，即白檀故城也。后魏复置县，为密云郡治。北齐省入密云县。《唐志》：密云城内有威武军，万岁通天元年置，本渔阳军。开元二十八年，改曰威武。辽因以武威为军号。又今城即金元时檀州城也。明初改建县。城周九里有奇。万历四年，于城东复筑新城，两端相连，周六里有奇。督臣统兵驻焉。一云白檀应在县北塞外。

渔阳废县《括地志》：在县南十八里渔水之阳。秦置渔阳郡，治渔阳。二世发闾左戍渔阳，即此城也。两汉仍为渔阳郡治。魏初，郡县俱废。晋复置渔阳郡，仍领渔阳县。齐县废。隋始移渔阳郡治无终。唐改无终为渔阳，非故郡地也。

○行唐废县，在县东。本定州属县。《辽志》：太祖阿保机掠定州，破行唐，尽驱其民北至檀州，择旷土居之。凡置十寨，仍名为行唐县。金废。

要阳废县县东南六十里。汉县，渔阳都尉治此。后汉废。后魏复置要阳县，属密云郡。北齐废。《魏志》县有桃花山，即今桃山。在蓟州西南，盖境相接也。

〈厂辛〉奚废县在县东北。汉置〈厂辛〉奚县，属渔阳郡。〈厂辛〉音蹄。后汉曰亻�徂上亍＝�废。魏收《志》：皇始二年，置密云郡，初治提携城，即〈厂辛〉奚之讹也。宋白曰：檀州密云县，即汉〈厂辛〉奚县旧治。

○方城废县，在县东北。魏主焘以方城并入密云。方城，盖慕容燕所置县。魏主宏于皇兴二年，置安州，治故方城。其后魏主恭普泰初，复置方城县，属广阳郡，盖即旧城置。北齐废。

安市废县县东北五十里。汉辽东属县。后魏侨置于此。太武焘延和初，置交州治焉。太平真君二年，改置安乐郡，兼领土垠县。北齐废土垠入安市。后周废郡，并废安市入密云县。土垠见丰润县。

燕乐废县在县东北八十里。汉〈厂辛〉奚县地。后魏主焘延和元年，置燕乐县，又侨置益州于此。太平真君九年，改为广阳郡。北齐郡废，以广兴、方城二县并入。隋大业初，置安乐郡治焉。唐初郡废，仍为燕乐县，属檀州，亦谓之广阳城。宝应二年，史朝义败走广阳，广阳不受，即此。《旧唐书》：燕乐县初治白檀城，长寿二年，移治新兴城。五代梁乾化三年，晋将周德威伐燕，刘守光奔燕乐，被擒。县寻废。宋白曰：燕乐、密云，皆汉〈厂辛〉奚县地。五代时，废为燕乐庄，其地平旷可屯。元至和初，上都兵入古北口，留重兵于燕乐，其前锋为燕帖木儿所败，遂溃还。

○共城，《括地志》云在檀州燕乐县界，即舜流共工之地。一作龚城。《志》云在今县东北五十里。

○密云山县南十五里，一名横山。晋咸康四年，石虎攻段辽于令支，辽弃令支奔密云山。虎遣将追获其母妻。《晋纪》云：段辽为石虎所败，奔于平冈山，盖近汉平冈县界。唐置横山城，为守御处，盖置于山下。又石峨山，在县东，洳水出焉，流入平谷县界。《志》云：县东北八里有冶山，上有塔，石峒深邃，水四时不竭。东有王府洞，昔人淘金址尚存。又有香陉山，在县东北。《水经注》：香陉西北有伏凌山，岩障寒深，凝冰夏结。

白檀山县南二十里。《汉书》：李广弭节白檀。又曹操伐乌桓，田畴请从卢龙口，越白檀之险，出空虚之地，掩其不备。是也。又《唐志》县有隗山。今山在县南三十里。

○大峪锥山，在县北。《元史》：山产铁矿。至元十三年，立四冶。二十五年，罢檀州淘金户。明亦尝开采，后封闭。又龙门山，《志》云在县东六十里，有黄崖洞，悬泉如瀑布。

雾灵山县东北二百里，南距边四十里。一名万花台。《水经注》：盖广硎山也。下有广硎水，自黑峪关入西南，流经墙子岭，西合清水河。其山高峻，有云雾蒙其上，四时不绝。山之左右，峰峦攒立，深松茂柏，内地之民，多取材焉。元有雾灵山伐木官，其绝顶可瞰塞内。《漕河考》：白河发源于此。正德中，抚臣王大用议以山错在朵颜地界，沿南山以守，则曲折而难，据雾灵以守，则径直而易，请出不意，筑城守之，以扼其险，如唐宋受降大顺故事。不果。

九庄岭县北三十里。《水经注》：鲍丘水自御边北塞外，南流径九庄岭东。非。又棒棰崖，在县东北。隆庆元年，三卫夷酋董忽力勾土蛮十万犯边，势甚猖獗。既拆墙而出，至棒棰崖迷失道，坠坑死者无算。

○白河在县城西。亦曰鲍立水，亦曰大榆河。自县北石塘岭流经县界，又南经怀柔、顺义县流入通州境。万历中，议者谓顺义县牛栏山而下，白河、潮河二水交会，水势深广，漕舟易达。牛栏山而上，水源既分，支流自弱。密云城西有白河故道，宜于杨家庄地方筑塞新口，疏通旧道，使白河自城西经流，直至潮河交会，则水势至大，牛栏山至密云亦可以舟运矣。

潮河在县东南。自县北石塘岭流入县界，南流至顺义县，合于白河。宋景定二年，蒙古忽必烈亲将诸军由檀、顺州驻潮河川。明弘治十三年，火筛自大同深入，分遣大臣戍此。李东阳曰：朵颜通潮河川、古北口，一日而近。是也。《边防考》：潮河宽处，可一二里，狭处仅二三丈。昔人每以木石纵横布列，以限戎马。川之两旁，筑垣五台。东台下有铁门关，为出入道，常扃钥不开。而台上有楼，总督大臣每以抚赏诸夷时，莅此关。外为夹墙，下有小城，曰北关营。川口东南又有小城，曰潮河川堡，设潮河川守御千户所戍守。《志》曰：潮河川直冲境外，横阔百七十余丈，夏秋水涨，则成巨浸，水退则为坦途，可通万骑。地皆流沙，不能筑城凿渠。弘治中，抚臣洪钟议以古北口东三里许，二寨、三寨间，其山外高内低，约余二丈，凿为两渠，以杀水势。复于口外砌石堰，使水由川中行，仍于堰内筑外关一座，以防寇冲。诏从之。议者谓于柏楂山筑墙，则川在墙内，凿之无益，既而功久不成。议者又言：潮河川古道门外，有蜂窝岭，增墩浚川，设桥其间，可防冲突。许论谓：潮河川，系残元避暑故道，尤为寇冲，设桥则浮沙难立，为堑则涨水易淤。若多建石墩列川中，错综宛转，令不碍水路，亦备御一法也。嘉靖中，边民哈舟儿者，常导虏首自潮河川入京东，逼古北口。万历中，议者欲于潮河川、西山、野猪岭，北至猪嘴寨、河口墩，又迤北至石崖，创修横城一道，以为险固云。今潮河川新、旧营寨，俱为防守要地。

要水在县东北。亦曰清水。源出古北口外，自大小黄崖口流入境，至县西北又东入于潮河。汉要阳县以此名。又东北有武列水，亦曰三藏川，其水三川泒合，曰西藏川、中藏川、东藏川，其合处曰三藏口。晋咸康四年，慕容�⒎�兵于此，败赵将麻秋处也。《水经注》：要水、武列水、三藏水并注于濡水。据此则今入白河者，非古要水也。

○道人溪，在县东北石盘峪。《志》云：源发龙门，流经县界，入于潮河。又黑城川，在县北四十里。《唐书》：檀州有镇远军，即故黑城川也。

○古北口县东北百二十里。两崖壁立，中有路仅容一车，下有深涧，巨石磊�ǎ�凡四十五里，为险绝之道。亦曰虎北口。《新唐志》：唐燕乐县东北八十五里有东军、古北二守捉。古北口，长城口也。五代梁乾化三年，晋将刘光�龉チ跏毓猓�克古北口。石晋开运二年，契丹主入寇，还至虎北口，闻晋取泰州，复南向。宋宣和三年，金人败辽兵于古北口。明年，金取燕京，辽耶律淳之妻萧德妃自古北口走天德，既而燕京归宋。金将蒲苋败宋兵于古北口，复取燕京。《金史》：古北口，国言曰留�涣搿＜味ǘ�年，蒙古侵金，兵至怀来，金人拒之，败还。蒙古乘胜至古北口，金人退保居庸关。元致和元年，泰定帝子阿速吉八立于上都，遣兵分道讨燕帖木儿于大都。时脱脱木儿守古北口，与上都兵战于宜兴，上都兵败走。宜兴，元兴州属县也，在古北口外。至正二十四年，秃坚帖木儿犯阙，太子东走古北口。明洪武二十二年，命燕王出师古北口，袭乃儿不花于迤都，降下之。永乐八年，塞古北口、小关口及大关外门，仅容一人一马。嘉靖二十九年，俺答入寇，官军御之于此。寇别遣精骑走间道，从关左黄榆沟出师后，官军遂溃。自古北口至京师才七舍，漫衍无卫戍���型�，寇长驱而南，京师大震。既而复循诸陵而北，东循潮河川，由古北口出。今口北有潮河川新营，其北五十五里为黄天西谷。《边防考》：自黄花镇而东，凡四十八关口，至古北口。古北口外有万塔黄崖，西南接潮河川，即雾灵山之支麓也。自宣府龙门所北万松沟至此，四五百里，皆崇山叠嶂，得而守之，可以断东西贼往来之路。天德，见陕西榆林卫。

石塘岭关县西北四十里。有城周二里有奇，内有石塘营。其北十三里，曰柏楂儿岭，亦曰柏楂山。又北九里曰贾家谷，又北三十里曰青红岭。皆备御处也。《志》云：石塘岭西北有骠骑堡，有水关，白河从西北塞外流经此。又东北有石佛堡。

白马关在石塘岭东北四十里，东去潮河川九十里，有城，有水关。其东有陈家峪堡，亦曰陈家峪关。又有吊马峪关，南有冯家峪堡。《边防考》：白马关相近有高家堡。万历中，朵颜犯石塘岭，攻白马关及高家堡，官军御却之。关北七十里有汤河，又北百里为满套儿，极冲也。自汤河上梢正南行，顺白河至石塘岭，可二百里。山恶水深，称为天险。

○砖朵子关，古北口东第七关口也。又东北为司马台寨，有小城，西去潮河川二十里。其东南为将军台堡。《志》云：司马台北六里，曰虎头山。又有扒头崖，在司马台东。

曹家寨县东北九十里，西去潮河川六十里，古北口东第十三关口也。近代尝为寇冲，有城周六里有奇，城西为新营口。外三十五里，为青沙岭。又北五十四里，即小兴州。又有牛心山，在曹家寨土墙边外十四里。

○黑谷关在曹家寨东北，有水关。其北十四里，曰榆树林。又鸽子塘，在黑谷关东南三十六里。又南十里，曰窄道儿。东北过斗里库，贼巢也。《边防考》：黑谷关东南为吉家庄营。又东五十里，曰大安子岭。又东三十里，曰黄土岭。又东北三十里，曰红门川。又有恶谷寨，在黑谷关南境。嘉靖间，议者请于恶谷、红土谷、香垆石等处，堑崖壁以为固。其地盖相近也。

墙子岭关县东北七十五里古北口之东南。城周一里有奇，有水关。嘉靖二十四年，朵颜酋影克纠东西虏二十万骑溃此而入，大掠通州及顺义、三河诸县。四十二年，俺答复由此入犯。崇祯十二年，官军败绩于此。守御要地也。又东北为磨刀峪关，亦嘉靖时寇由此入犯处。《边防考》：自墙子岭而东十六里，曰城子谷。又东五里，曰响水川。又东有陡子口、李家庄、青羊岭、三坌口诸处。自三坌口东至红门川十二里，西至墙子岭七十二里。又大、小黄崖关，在磨刀寨东北，其南为北水峪堡，东有黄门关堡。又有熊儿峪寨，在墙子岭东南，东接峨嵋山寨。《志》曰：自古北口而东接峨嵋山寨，凡二十四关口。

○镇虏营在墙子岭南三十里，有新旧两城。其东有渔子山堡，西北与熊儿峪相接，东入平谷县境。

峨嵋山寨县东北百十里，其东曰黄松峪关、将军石关。自将军石而北十三里，曰夹城岭，又北一里曰私盐岭，又北十六里曰斗子峪。又有车道谷，在将军石关东北五十三里，东至盘道岭五里，又东七里，曰李家台。《志》曰：自峨嵋山寨，东至蓟州之黄崖谷关，凡五口。

石匣营县东北六十里。营西有石如匣，因名。旧有石闸驿，在县南里许，宣德四年，徙于此。弘治十七年，筑城，周四里有奇。自是增兵置守，益为要地。自石匣东北行十里，为腰亭铺，始入山。又十里为新开岭，又十里为老王店。《金史》：贞�潭�年，潮河溢，漂古北口铁裹门关至老王谷，即此。又十二里至古北口，水浅则涉潮河，水大则纡回从山顶行，故石匣至古北，计程为六十里。

李家庄在墙子岭东三十余里。嘉靖二十二年，总兵�萦莱鋈�袭李家庄。李家庄为朵颜别部，善盗边，然不通北寇。自是以后，往往导引入寇，为边患。隆庆初，董忽力勾土蛮入蓟州塞，总兵李世忠壁李家庄不敢出，为敌所困，救至乃解。

保要镇在县境。《唐会要》：妫州东至檀州二百五十里。檀州有三叉、横山、米城等三城，临河、黄崖二戍，又有大王、北来、保要、鹿固、赤城、邀虏、石子�拥绕哒颉Ｌ苹岵�初，雄武镇将张仲武举兵讨幽州叛卒，遣军吏吴仲舒至京师，言幽州粮食皆在妫州及北边七镇。是也。今蓟州平谷县，即故大王镇。

金沟馆县东北四十五里。自顺义、密云至此，多山溪之阻，至馆川原平旷，谓之金沟淀。沈括曰：檀州东北五十里有金沟馆，自馆少东北行，乍原乍隰，三十余里至中顿，过顿屈折北行峡中，济滦水道三十余里，钩折投山隙以度，所谓古北口也。盖旧道出古北口，由金沟馆云。

附见：

密云中卫在密云县治东，洪武四年建。

○密云后卫，在县东北百二十里，即古北口也。有城周四里有奇，雄踞山巅，至为险峻。洪武十一年，置守御千户所于此。三十年，改建今卫。又营州左屯卫，在顺义县治东，本属大宁。永乐初，移建于此。

勃海守御千户所在昌平州东北百里，黄花镇城东三十里。弘治中，增置以为山陵北面之备。万历初，移置于慕田峪关。四年，复还旧治。《志》云：所西北有擦石口、磨石口、驴鞍岭、大榛峪、南冶口、大长峪、小长峪等堡。又有铜矿，嘉靖三十六年封闭。

蓟州府东二百里。东至永平府三百里，南至天津卫二百里，北至古长城二百三十五里。

战国时燕地。秦汉至晋，皆为北平郡地。后魏始改属渔阳郡。隋开皇六年，徙置玄州治无终，即后魏安州也。后周改为玄州，皆治密云郡。《隋志》：开皇六年，立玄州总管府。大业初，府废，炀帝遂改置渔阳郡。唐初郡废，属幽州。开元十八年，析置蓟州。天宝初曰渔阳郡《新唐书》：蓟州南二百里有静塞军，本障塞军。开元十九年，更名。又有渔阳府，盖贞观中府兵所居。乾元初，复曰蓟州。辽因之，亦为尚武军。宋宣和四年，赐名广川郡。金亦曰蓟州，属中都路。元属大都路。前朝仍为蓟州，以州治渔阳县省入编户二十六里，领县四。今仍曰蓟州，领县二。

州控卢龙之险，扼柳城之道，襟带郊圻，称为重地。大宁未移，开平未弃，山川完固，风尘可以无警也。自藩篱日坏，伏莽兆忧，渐成入室之形，遂致剥床之患。正统以后，修完捍卫，亦孔棘矣。今东起山海，西迄居庸，延袤曲折几二千里，皆属蓟镇按：《九边志》蓟州自山海关，西至居庸东之灰岭，隘口共一百二处，相去约二千二百里。又自州以西，有边墙三重。由州北黑谷等关，西达密云砖朵子关，为第一重。自州东北峰台谷寨，西达密云之墙子岭南谷寨，为第二重。自州东彰作里关，西达密云峨嵋山寨及香河县，为第三重。而密云之桃儿冲寨，与砖朵子相接，边墙至此，始合为一。又西为古北口，又西则居庸关也。《边防考》：隆庆二年，督臣谭纶、帅臣戚继光治塞垣，夹垣为台，高数丈，矢石相及，环蓟而台者三千，垣周二千余里，自是寇不敢深入。边分东、中、西三路。东路所急者四东路帅驻台头营，见昌黎县，曰山海关辖一片石等冲口，见抚宁县，曰石门寨在抚宁县东，辖义院口、黄土岭、大毛山诸冲口，曰燕河营在永平府北，辖界岭、青山等冲口，曰建昌营在迁安县北，辖胡林、冷口诸冲口。中路所急者四中路帅驻三屯营，见迁安县东，曰太平寨在迁安县西北，辖擦崖子、榆木岭等冲口，曰喜峰口见遵化州东北，辖董家谷、李家口诸冲口，曰松棚谷在遵化州北，辖罗文谷、潘家口、洪山口诸冲口，曰马兰谷在遵化州西北，辖宽佃谷、大安口、将军石、黄崖谷诸冲口。西路所急者四西路帅驻石匣营，在密云县东北，曰墙子岭在密云东北，辖墙子岭、镇虏关诸冲口，曰曹家寨在密云东北，辖黑谷关、吉家庄诸冲口，曰古北口在密云北，辖潮河川、司马台诸冲口，曰石塘岭在密云西北，辖白马关、大水谷诸关口。其边墙皆依山凑筑，大道为关，小道为口。屯军曰营，列守曰寨。郭造卿曰：守边者宜专要害，而以余兵备策应。故兵虽省而不乏，常聚而不分。今不论要害奇正，而徒议摆守。夫蓟边山川盘旋，道路崎岖，几二千里，就使增兵，岂能遍守？备者多则战者寡，兵分势弱，其何以支？积而不改，有各守汛地之虚名，无相机策应之实用。声援隔绝，首尾衡决，必不免矣。戚继光曰：蓟地有三：平易交冲，内地之形也；险易相半，近边之形也；山谷仄隘，林薄蓊翳，边外之形也。平原利车，近边利骑，边外利步。三者迭用，可以制胜。

○渔阳废县今州治。汉为右北平无终县地。故渔阳郡治，在密云县界。隋末，始移渔阳郡于无终，改置渔阳县。唐初属幽州，武后时营州陷于契丹，寄治渔阳。神龙初，县改属营州。开元四年，复属幽州。十八年，置蓟州治焉。自是州郡皆治此。明初废。州城，洪武四年筑，周六里有奇。

北平城在州境。《括地志》：渔阳县东南七十里，有北平城，倚燕山为板筑。后汉右北平郡治土垠，或以为即此城也。又州西南有博陆城。薛瓒曰：博陆在渔阳，汉宣帝封霍光为侯邑。

○犷平城，在州西。汉县，属渔阳郡。服虔曰：犷，音巩。东汉因之。建安十年，乌桓攻渔阳太守鲜于辅于犷平，曹操引兵渡潞水救之，乌桓走出塞。晋县废。

雄武城在州东北。《唐志》：蓟州广汉川有雄武城，天宝六载，安禄山筑此以贮兵器。其后置军使于此，为州境要地。会昌二年，回鹘部将丹阝颉啜南趋雄武军，窥幽州。节度使张仲武遣军败之。广明初，卢龙帅李可举奉诏讨李克用，侵蔚、朔等州。克用分兵守朔州，自将其众拒可举于雄武军，即此。

○安远城，在州西北。唐末置安远军。五代梁时，晋将周德威攻燕刘守光，拔安远军，蓟州将成行言等降于晋。又洪水城，在州东北九十里，唐所置守捉城也。《新唐书》：州有洪水守捉。又东北三十里，即盐城守捉矣。

○盘山州西北二十五里，一名盘龙山。《志》云：山高二千仞，周百余里，势磅礴而盘桓，因名。《图经》云：南距沧溟，西尽氵句水，东放碣石。自远望之，层峦叠嶂，�塔�律排空，真为雄胜。山北数峰林立如削，曰紫盖，曰宿猿，尤为奇特。其最高者曰上盘。上有二龙潭，下有潮井，又有泽钵泉。稍下者，曰中盘。东行十余里，蔚然深秀，怪石突起者为白岩。其南又有一小岭，陡绝难行，曰砂岭。高二百余仞，周六里，泉水沿石窦而下，为砂河，东流合遵化州之五里河。

甘泉山州西北七十里。山下有泉，极甘美，因名。一名石獒山。又有桃花山，在州西南六十里。旧《志》以为州境之名山也。

○崆峒山，在州东北五里，相传黄帝问道处。又有螺山，在州南五里。《图经》：州西北三里有渔山，高百余丈，周五里。郡在此山之阳，故曰渔阳。下有渔水，即今州城南之龙池河也。

药儿岭在州北。胡氏曰在雄武军之西。唐广明初，李克用自雄武军西还，李可举遣将韩玄绍邀之于药儿岭，大破之。即此。

○龙池河州城南。一名渔水。源自州北卢儿岭口流入，南合遵化州之梨河，经玉田县，入宝坻县之白龙港。成化间，西北盘山水发，始合州境之砂河、窑河及五里河，并入沽水。

氵句水一名广汉川，在州北四十里，发源黄崖口。一支西南流，经盘山之阴，入平谷，为氵句河。一支东南流，经盘山之阳，过三坌口，入宝坻县之白龙港。宋广川郡之名以此。《水经注》渔阳有[A212]水，流经石门峡，入徐无县境。或云[A212]水盖即滦水支流，自遵化州流经石门，下流至玉田县，合于梨河。

沽河州南五里。自阳河以西，氵句水以东，诸水皆入焉。其下流经新开河，至直沽，达于海。漕运溯流而上，直抵城南。《通典》渔阳有鲍丘水，又名潞水，即沽水矣。后汉兴平二年，幽州牧刘虞为公孙瓒所杀，虞从事鲜于辅等合兵攻瓒，破瓒于鲍丘水。《水经注》：鲍丘水从塞外来，南过渔阳县东，即鲜于辅等破瓒处。一名东潞水。今在通州东者，曰西潞水。在蓟州南者，为东潞水。下流皆合于宝坻县，亦兼有鲍丘水之名。李贤曰：今海滨有二沽，一曰水套，一曰新开，相去才十里。天顺初，开河通潮，以便蓟州漕运，此二水也。

阳河州西五里。亦名五里河，以去城五里而名。源出城西鹅毛台，台亦名纸坊山。下流入于沽水，水性暖，遇寒不冰，故曰阳河。相去一里有源泉水，泉出地中，方广丈余，盛暑弥凉，因名。

平虏渠在州南。《唐志》渔阳有平虏渠，傍海穿漕，以避海险。又其北涨水为沟，以拒契丹，皆神龙中沧州刺史姜师度所开。《屯政考》：今州北之黄崖营，州西之白马泉、镇国庄，州东之马申桥、夹林河，州西之别山铺，夹阴流河以至阴流淀，皆可疏渠为田云。

白龙港州南七十里。亦曰白龙江。绕桃花山下，氵句河、沽河诸水皆汇焉，入宝坻县界，亦名潮河，以河通潮汐也。《志》云：州城北有金泉河，平地泉涌，流为马申河。

○黄崖峪关州北四十里。其北三十五里，曰寻思峪，又北十五里，为柞儿峪。又车道峪堡，在黄崖峪东。《志》曰：自车道峪黄崖口直北，即元人之大兴州也。

○宽佃峪关，《志》云：黄崖峪东第六关也。自黄崖峪以东，至遵化州之马兰关，凡十口，而宽佃峪为要路。

石门镇州东六十里。山峡崭绝壁立，其中洞开，俗呼为石门口。《水经注》以为[A212]水所经也。后汉中平五年，渔阳张纯等叛，诏中郎将孟溢率公孙瓒等讨之，战于石门，纯败走。宋宣和五年，辽萧�话芩伪�于石门镇，遂陷蓟州。寇掠燕城，为郭药师所败，�蛔咚馈＝裎�石门镇驿。宣德三年，征兀良哈。自石门驿出喜峰口。是也。《志》云石门峡在遵化州西五十里，盖境相接云。○五里镇，在州西五里，因名。宣德三年，驾至五里镇，遂前行至石门驿。是也。

鸡苏寨在州西。五代梁开平年，刘守文以沧州之众，并招契丹、吐谷浑，共讨其弟守光，战于鸡苏寨，为守光所获。

玉田县州东南八十里，西南至宝坻县九十里。春秋时，为山戎无终子国。秦置无终县。汉因之，属右北平郡。后汉因之。晋属北平郡。后魏属渔阳郡。隋初属玄州。大业初，为渔阳郡治。隋末废。唐乾封二年，复置无终县，属幽州。万岁通天二年，改为玉田县。神龙初，改属营州。开元四年，还属幽州。八年，复属营州。十八年，改属蓟州。辽因之。宋宣和六年，改置经州。金复曰玉田县。今仍之。城周四里，编户十八里。

○无终城在县治西。春秋时山戎国也。秦置无终县。项羽封韩广为辽东王，都无终。汉初臧荼击杀广于无终，并其地。汉灭荼，亦置无终县。后汉初，更始以苗曾为幽州牧，治无终，吴汉斩之。晋隆安三年，慕容盛使其将李旱讨叛将李朗于令支，朗请救于魏，自迎魏师于北平。旱克令支，遣别将孟广平击斩朗于无终。唐改玉田，而无终之名隐。《五代志》：玉田，西至幽州三百里。五代梁开平初，刘守文引沧、德之兵讨刘守光，战于玉田，败还。

徐无城在县东。汉县，属右北平郡。后汉因之。晋为北平郡治。咸康三年，后赵石虎攻段辽于令支，至徐无。后魏县属渔阳郡。后周废入无终县。

徐无山县东北二十里。后汉末，田畴入徐无山，营深险平敞地而居之，百姓归之，至五千余家。建安十一年，曹操伐乌桓，令畴为乡导，上徐无山。是也。今其山绵延深广。《志》云县东北二十五里有小泉山，泉源出石罅间，俗呼为小泉。西南流五里许，合大泉山之水，入白龙港。二山即徐无之别阜矣。○无终山，县东北三十里。《图经》云：无终子国于此。春秋襄四年，无终子嘉父使孟乐如晋。又昭元年，晋中行穆子败无终于太原。盖无终本在晋阳之境，后为晋所败，因徙于此也。《寰宇记》：无终山，一名翁同山，又名阴山。盖亦徐无之支陇矣。又种玉山，在县北十里，县以此名。

燕山县西北二十五里。《志》云：山自西山一带，迤逦东来，延袤数百里，抵海岸。苏辙诗：燕山如长蛇，千里限夷汉，首衔西山麓，尾挂东海岸，中间哆箕毕，末路牵一线。盖实录也。东晋咸康四年，石虎攻段辽，辽将北平相阳裕登燕山以自固，即此。○傍山，在县西北二十五里，回崖壁立，突兀嵯峨。有堡可以避兵，其相连者曰历山。《志》云：历山在县北十五里。又县西北二十里，有石鼓山。

○梨河在县东二十里。自遵化州南流经县境，又南入宝坻县界，县东境诸水多流入焉。○蓝水，在县西北二十里，出县北境三乐台山，西南流入州南白龙港。

氵更水县东北四十里。《水经注》：氵更水出徐无县北塞中，南历徐无山，有黑牛谷水、沙谷水，并西出山东，流注氵更水。又有[A212]水，亦自徐无县西北，东南流，合于氵更水。氵更水下流合于梨河，即丰润县之氵更水。

○后湖庄在县北。《屯政考》：县有清庄坞，导河可田后湖庄，疏湖可田三里屯，及大泉、小泉，引泉可田也。○阳樊驿，旧在县西二十里。嘉靖二年，迁于县之西关。又有双桥，在县东四十里，通道所经。

壕门戍在县北。《唐志》玉田县有壕门、米亭、三谷、礓石、方公、白羊等六戍，又偏林，在县境。《金史》：大定二十年，以玉田县行宫之地偏林为御林。即此。

平谷县州西北八十里。西南至三河县四十里。本汉县，属渔阳郡。晋废入通州地。今县本唐渔阳县之大王镇。金始置平谷县于此。元初废。寻复置，属蓟州。今城周二里有奇，编户十三里。

○滑盐废县在县西北。汉县，属渔阳郡。后汉县废。明帝时，谓之盐田。世谓之斛盐城。北魏时，有斛盐戍。《水经注》：大榆河自密云东南流经斛盐城，西北去御夷镇三百里。孝昌三年，安州石离、穴城、斛盐三戍兵反，应上谷贼杜洛周。洛周自松硎赴之。石离、穴城二戍，盖在斛盐戍西。松硎，《唐志》营州西北百里有松陉岭。或曰在今延庆州界，其地多长松，即今松林地也。《括地志》：滑盐地宜五谷，有盐池之利。

○瑞屏山县北二十里。连峰耸拔，秀列若屏。又妙峰山，在县东北二十五里，峰峦峻秀，下有九沽泉。《志》云：县东北十里，有渔子山，上有大冢，相传为黄帝陵也。其北有渔子山堡，与密云县熊儿峪相接。

城山县东六十里。四山高耸，中宽平如城。又碣山，在县东五十里，峰峦峭拔，林谷深邃。《志》云：县南八里又有泉水山，泉流入河，民赖灌溉。

○氵句河在县东南。自蓟州流入界，又南入三河县境。《志》云：县东十里，有马庄河，源出县东北海子，与县东北三十里独乐河及县境之五百沟河、乡泰河，俱合流入于氵句河。

洳河在县东南五里。源出密云县石峨山，流经县境，又西南流入三河县界。县西十里有周村河，源出口外，下流入洳河。

逆流河在县东南。一名小碾河。源出县南泉水山，西北流，凡九十九曲，而入氵句河。又有龙泉，在县东南十里，明成祖尝驻跸于此，饮水而甘，锡以今名。

夏谦泽县东北百余里。晋隆安初，后燕慕容宝为拓跋�炙�迫，自中山至蓟尽徙府库，北趋龙城。�纸�石河头时屯渔阳，引兵追之，及于夏谦泽，为慕容会所败。胡氏曰：泽去蓟北二百余里。今县东北有海子，或以为即故泽也。《水经注》：鲍丘水南入夏泽，泽南纡曲渚一十余里，北佩谦泽，眇望无垠。盖在潞县境内云。

○黄松峪关在县东。又东与密云县将军石关相接。关北为熊儿峪关，又西为熊儿峪营。今边界分属密云，而其地则逼近县境。

龙家务庄在县东六里。《屯政考》县有水峪寺、龙家务庄，旧为耕屯处。

遵化州东至永平府迁安县一百七十里。

秦无终县地也。唐于此置马监及铁冶。后唐始置遵化县。辽重熙中，置景州及清安军治焉。宋宣和四年，仍曰景州，亦曰滦川郡。金州废，县隶蓟州。元因之。明亦曰遵化县，属蓟州。今称遵化州城周六里，编户二十里，领县一。

○盐城在州北。唐守捉城也。《唐志》：出蓟州雄武军东北行百二十里，至盐城守捉。又东北渡滦河，即古卢龙镇。或以为即汉滑盐县。恐误。○平安城，在县西南五十里，周五里。旧传唐太宗征辽遘疾，经此旋愈，因名。又喜峰口东北有小城，相传徐达所筑，亦谓之徐太傅城。岁久弥坚，远望如碧玉，悬崖陡耸，人迹罕到。

○南龙山州南八里。其北有北龙山，两山相望，蜿蜒如龙。又明月山，在县西南十三里，高百余仞，上有石穴，南北相通，望之如月。县南二十里，又有清风山，高三百余仞。

五峰山州东北二十五里。山势磅礴，突起五峰。又三台山，在县东北九十里，其山盘曲三层。又东北二十里，为大团亭山，山北为小团亭山，皆县境之险也。

灵灵山州东南六十里，山高九百余丈，为县境群山之冠。又磨台山，在县南四十里，山高耸而顶圆如磨。○夹山，在县西南二十五里，以两山相夹而名。又关山，在县西北五十里，以山近边关而名也。

鹿儿岭在州北塞外。明初，常遇春讨元余孽，出遵化，度鹿路岭，至会州，即此。《志》云：岭一名鹿路，或讹为路儿岭。

龙门峡州南十里。其山上合下开，开处高六丈许，水自悬崖倾泻而下，触石成井，奔荡之声，轰然若雷。一名独固门，以凭藉险固，绝壁云耸，疏通若门，故名也。《水经注》以为沽水所径。

○滦河在州东北。自县北塞外，径团亭寨，流入内地，东南入永平府迁安县境。《迁安志》：滦河发源炭山，乱泉喷涌，合流百二十里至宣府。又东北二百一十里至云州堡，又东北二百六十里至桓州，又自桓州过口北，又自北而南入上都开平界，东流七百里，自潘家口入县界，又百八十里至迁安县。唐开元二年，幽州帅薛讷出檀州击契丹，至滦水山峡中。契丹伏兵遮其前后，从山上击之，讷大败。即此地也。今详大川滦河。

梨河在州西南。源出县北山谷中。旧《志》云：出滦州界，流入县境。县西北有汤河，出鲇鱼口。又有清水河，出道沟峪，俱流合焉。经玉田县，入宝坻县界，合于潮河。明建文三年，辽东兵围遵化燕兵，败之于清水寺桥。桥盖在清水河上。○五里河，在县北五里，源自一片石谷口。流经沙坡峪，至县西南，入于梨河。或谓之沙河。建文初，大宁帅刘贞引兵至沙河，攻燕遵化。永乐二年，成祖北征三卫，还驻跸沙河，即五里河也。

涌泉湖在州西南。湖不甚广，而泉水澄氵亭不竭。徐贞明曰：县西南平安城及沙河铺、涌泉湖、韭菜沟、上素河、下素河，皆利于耕屯处也。

○马兰峪关州西北七十余里。为守御要地，有城。关外六十七里，曰牵马岭。又鲇鱼石关，马兰关东第二关口也。正德四年，朵颜入寇，自鲇鱼石毁垣入马兰峪。十年，兀良哈寇马兰峪，参将陈乾战死。嘉靖三十四年，俺答亦自此入犯。马兰峪其东为大安口，亦要口也。嘉靖三十八年，尝为寇所陷。口北二十六里，曰柳林。又北二里，曰白枣林。又北十六里，曰新开岭。又有沙坡峪口，在大安口东。○罗文峪关，在县西北十里，马兰峪东第十四关口也。其北五十九里，曰窟窿山。又北七里，曰神山岭。又北十三里，曰白马川。又北十一里，曰石夹口。又有三道岭寨，在罗文峪东。

洪山口关州北五十里。有城，其内为松棚营。关北百十七里，为黄土岭。又北三十里，为乔家岭。又北四十里，曰车河川。《边防考》：洪山口东，又有龙井儿关，贼冲也。其内为三屯营，接迁安县界，其东曰三台山关。关北五十二里，曰寺儿峪。又北十六里，曰土松岭。又北六十七里，曰谢儿岭。又北有恼奴河、傍牌川等处，皆贼径也。○潘家口，在县东北四十里。嘉靖三十八年，朵颜导寇入犯，度滦河，由潘家口而西，大掠蓟州。其东曰团亭寨，又东即喜峰口也。《志》云：自马兰峪至大喜峰，凡三十一关口。

喜峰口关州东北七十里。三卫属夷入贡通衢也。关城周三里，关口有来远楼，可容万人。《道里记》：由喜峰口东北六十里，曰椴木峪关。又六十里，曰松亭关。自松亭关至大宁废卫，凡三百六十里，为控御之要。宣德三年，车驾由喜峰口，大败三卫贼酋于宽河。嘉靖十年，三卫虏帅入犯喜峰口。自此益增兵戍守，为蓟边重地。又李家口，喜峰口东第三口也。其北四十里，曰天津峪。又北十里，曰九估岭。又有董家口，在李家口东。隆庆三年，二卫寇突犯，帅臣戚继光御却之。其北十里，曰桃树峪。又北六十五里，地名聂门。又北三十里，曰龙须门。又北七十里，即废会州也。《志》曰：自喜峰口至永平府迁安县之青山口，凡七口。万历初，朵颜犯喜峰，戚继光勒兵出青山口，败之。是也。

松亭关在喜峰口北百二十里。辽人自燕京之中京，每自松亭趋柳河。宋至和二年，刘敞奉使契丹，契丹导之行，自古北口至柳河，回环殆千里，欲夸示险远。敞曰：自松亭趋柳河，甚径且易，不数日可抵中京，何为故导此？驿相顾骇愧。明洪武二十年，大帅冯胜出松亭关讨纳哈出。建文初，大宁帅刘贞等引兵出松亭关，驻沙河，攻遵化，燕王驰援，贞等退保松亭。既而燕王谋取大宁，诸将曰：大宁必道松亭关，关门险塞，守备方严，恐难猝拔。乃从别径趣大宁，还收松亭。是也。大宁废后，松亭亦弃不守矣。

丰润县州东南八十里。西北至蓟州百七十里，东至永平府百六十里。本玉田县之永济务。金泰和中，置丰润县，属蓟州。元至元二年，省。四年，复置。今城周四里，编户二十二里。

○土垠废县县西北六十里。汉县，属右北平郡。后汉为郡治。晋属北平郡。后魏属渔阳郡，后属安乐郡。魏收《志》：真君九年，置土垠县，似废而复置也。旧《志》：土垠城，在密云东百里陈宫山下。即此城矣。后齐废。《昌平记》：顺义城北一里，又有废土垠县，疑后魏所改置也。今县有垠城铺，在县东十里，以旧县名。垠，音银。

俊靡废县在县北。汉县，属右北平郡。靡，音麻。后汉因之。建武中，遣吴汉等击尤来、大枪贼，穷追至俊靡。是也。晋属北平郡，后废。

○鸦鹘山县西北二十里。峰峦秀拔，高数百仞，有孟家、赵家二洞。又西有两山口。两山者，狼山、管山也。两崖对峙，中有路通遵化州，又有莲花池水注焉。○灵应山，在县西北四十里，其山悬崖壁立，岩畔有泉喷流而下，注于沙流河。

马头山县东二十里。其山数峰驰骤，最南一峰，昂若马首。又有车轴山，在县南二十里，山孤圆而高，如卧毂然。○朝月山，在县东八十里，两峰特起，状如偃月，山阴为石坑冈。又腰带山，亦在县东八十里，上有石崖绕山半，如束带然。又西为大岭山，亦行旅所经也。

陈宫山县北七十里。萦回数十里，东临还乡河，西接黄土岭。山南有峰，其色苍翠，一名华山。○崖儿口山，在县东北八十里。其山绵连而中断，东为崖儿口，西为白�箍凇Ｓ兴�自崖而入，因名。

○氵更水县北八十里。一名还乡河，或谓之云氵更水。源自迁安县，历崖儿口，西南流经县境，入玉田县界，合于梨河。又沙流河，在县西四十里，源出县西北五十里之党峪山下，经两山口，又西南流，会于还乡河。元致和初，怀王袭位，上都兵自辽东入讨，撒敦等拒之于蓟州东沙流河。是也。

沙河在县南。源出滦州界，西北流经县之越支社，又屈而东南流，入于海。《志》云：明成祖北征三卫，还驻跸沙河，即此。似误。又韩城镇河，在县南五十里韩城镇，源出车轴山，经镇北，又西流十余里入漫泊，下流会还乡河。

○越支社县南百里。亦曰越支场。今有宋家营盐课司。又义丰驿，在县东三十里。县西北二十里，又有梁家务，皆津途所经。

鸦洪桥在县西，与玉田县接界。《一统志》：还乡河至鸦洪桥，合于梨河。《屯政考》：县南有大寨及刺榆坨、史家河、大王庄之地，东则榛子镇，西则鸦洪桥，夹河五十余里，皆可屯之区也。又自水道沽关、黑岩子墩，至宋家营诸处，东西百余里，南北百八十里，地皆濒海，平旷可耕。

附见：

蓟州卫在州治东北。洪武八年建。

镇朔卫在蓟州卫西。永乐中建。又营州右屯卫，在州治北，本在大宁卫境，永乐二年移建。

兴州左卫屯在玉田县东南百四十里。旧在开平卫境，永乐初，移建于此。○兴州前屯卫，在丰润县治西，永乐二年移建。

遵化卫在遵化州治南。洪武十年建。

东胜右卫在遵化卫西。永乐初，移建于此。○忠义中卫，在今遵化州治东南。永乐初建。

营州中屯卫在平谷县治东，永乐二年移建于此。《备边录》平谷县西北十里有故城，今营州中屯卫戍于此，与黄松峪等关、熊儿峪等营，官军互为屯御，常近数千人。

宽河守御千户所在今遵化州治南，建文二年建。