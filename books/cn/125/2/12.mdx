---
---
---
title: 卷十二
---



◎北直三

◇保定府东至河间府静海县三百五十里，东南至河间府二百十里，西南至真定府定州百五十里，西北至山西蔚州二百八十里，北至保安州二百六十里。自府治至京师三百三十里，至南京二千四百五十里。

《禹贡》冀州地。战国时属赵。秦为上谷、巨鹿二郡地。汉为涿郡及中山国地，后汉因之。晋属范阳、高阳、博陵、中山等郡国。后魏亦为中山、范阳等郡地。隋属上谷、博陵、河间三郡。唐属易、定、瀛、莫等州。五代唐置奉化军。天成三年，升为泰州。宋建隆初，置保塞军。太平兴国六年，改为保州政和初，赐名清苑郡。金仍曰保州。天会七年，置顺天军，初属河北东路，后改属中都路。蒙古改州为顺天路。至元十二年，又改为保定路。明初为保定府，属北平布政司。永乐十八年，直隶京师。领州三，县十七。今仍曰保定府。

府重山西峙，群川东汇。宣府、大同为之屏障，倒马、紫荆为之阻隘。联络表里，翊卫京师，诚重地也。在昔河朔有难，保定恒先受之。自唐天宝之季，迄宋靖康之年，清苑左右，大抵皆战场矣宋置保塞军，为备边要地。时易州既没于契丹，军城以西，塘水差少，于是广植林木，以限寇骑奔冲。盖府境自西而北而东，虽多层峦列嶂，而步骑易于突入，自东而南，地尤坦平，氵寇、易诸川塘泺之利，皆在安州以东，故宋人保塞之备，比诸边为尤切。蒙古取幽燕日，劲卒捣居庸，北拊其背，大军出紫荆，南扼其吭。郡于两关，若左右臂。然东西互发，如风如雨，两路之兵，可使形格势禁，自为解也。明建文三年，燕王举南下，盛庸拒之于德州，檄大同守将房昭入紫荆，略保定州县。燕王在大名，闻之曰：保定股肱郡，脱有不虞，即北平危矣。遂旋师击却之。土木之变，于忠肃于保定、涞水诸城，皆增设重兵，京师得以保固。《边防考》：府居三关之中谓居庸、紫荆、倒马内三关也，形势适均，缓急可赖。国家特设重臣驻守，平时练将训兵，肃清畿甸。一旦有警，则禁旅不惊，折冲立奏。诚三辅之长城，两边之内险也谓宣、大两边。《边略》：今自居庸至倒马关南狼牙口，边墙有内外两重，皆与宣府、大同接界。而居庸属蓟镇，倒马属真定，其文武大臣，则俱驻保定，谓之真保镇。

清苑县附郭。本汉樊舆县地，属涿郡。后汉废。后魏太和中复置，改扶舆县。寻析置永宁县治此，属高阳郡。北齐以乐乡县省入，因改县曰乐乡。隋开皇十八年，又改曰清苑，属瀛州。唐初属蒲州。贞观初，属瀛州。景云三年，改属莫州。后唐置奉化军，寻为泰州治。宋改为保塞县，保州治焉。金大定十六年，复曰清苑县。元因之。今编户十四里。

○清苑废县在府东北七十里。后魏主宏太和初，分新城置清苑县治此，以境内有清苑河而名。高齐省入乐乡。隋因改乐乡为清苑。唐建中四年，李晟与易定兵围朱滔将郑景济于清苑，累月不下。朱滔自魏州北驰救，晟败保易州，即今县也。《城邑考》：郡城，金元时故址。明建文四年，燕将孟善修筑。弘治五年重修。隆庆中，复营治，始称完固。今城周十二里有奇。

樊舆城府东南三十里。汉置县于此，武帝封中山靖王子�肺�侯邑。后汉废。魏收《志》：晋复置樊舆县，属高阳郡，兵乱复废。今《晋志》不载。或以为石赵所置。后魏太和中，改置扶舆县，仍属高阳郡。后齐省入永宁。又广望城，在府西南。汉县，属涿郡。武帝封中山靖王子忠为侯邑。亦后汉废。

乐乡城府南二十七里。本汉信都国属县。后汉省。后魏侨置于此，属高阳郡。魏收《志》：乐乡县，晋复置，魏因之。或以为亦石赵所置也。北齐省入永宁县。刘�骶湓唬呵逶废兀�本汉故乐乡县。《城冢记》：乐乡城在今府治西北，高齐天保七年省，寻自易州满城县界移永宁县理此。似皆误。故乐乡，今见深州。

清凉城府东南四十里。《水经注》云：汉之将梁也。武帝封中山靖王子朝平为侯邑，后讹曰清凉。《寰宇记》：后汉初，王梁驻军避暑于此，因城其地，目曰清凉。有塔在焉。○广养城，在府东九里。《城冢记》：城周五里，南有河薮，相传燕昭王筑此城以牧马。又高阳城，在府东南六十里。址周九里，相传古颛顼所筑。

壁阳城府西南二十里。或曰五代时营垒处也。石晋开运二年，符彦卿败契丹兵于壁阳，即此。又府西南四十五里，有白城。宋咸平六年，王继忠与契丹将耶律瓜奴战于康村，傍西山而北至白城，力不能支，被执。康村，见庆都县。又有积粮城，在府东，相传金人尝积粮于此。又府东南有废柏陵城，未知所始。

○朗山府西北五十里。一名狼山。《水经注》：徐水屈东北径郎山，又屈径其山南。山岭竞举，若竖鸟翅，立石崭岩，亦同剑杪。汉戾太子之子远遁斯山，因名。其东北为燕王仙台，相传燕昭王求仙处。其东为石虎冈，东汉中山简王焉之窆也。所遗石虎二，后人因以名冈。宋置狼山寨于山上。金末亦置寨于此。

松山府西北七十里，其山多松。又西北二十里，有百花屿，高数仞，广数十丈，中多花卉。宋时尝置戍于此。

○清苑河府西二里。源出府西三十里鸡距泉，至此分流，绕城南北，经城东，合流入黄狗窊，又东入安州界。一名沉水。《宋志》：缘边塘泺起安肃广信军南，至保州西北，蓄沉河为塘，横广三十里，纵十里，深至五尺，浅三尺，曰沉苑泊。又自保州西，合鸡距泉、尚泉，为稻田、方田，衡广十里，深五尺至三尺，曰西塘泊。今多湮废。

徐河府北十五里。出易州西五回岭，经满城县北，名大册河。出郎山下，东南流至府北，名徐河。又东入安州界，入于易水。《水经注》：徐水出北平，东径清苑县城东，而至高阳县。是也。唐武德五年，刘黑闼遣其弟十善等击唐幽州总管李艺于鼓城，既而战于徐河，十善等大败。宋太平兴国四年，契丹入寇，镇州都钤辖刘延翰帅众御之，先至徐河口。六年，八作使郝守�隹�徐河、鸡距河，五十里入白河，以济关南之漕。咸平六年，知保州赵彬奏决鸡距泉，又分徐河水南注运渠，置水陆屯田。景德初，边臣阎承翰开漕渠，复堰徐河水入鸡距泉，以息挽舟之役。又于保州境内屯田凡百余顷。范成大曰：徐河在清苑北十里，绕流于保州威虏涧，宋每恃此以御契丹。金人谓之馈粮河。鼓城，今晋州也。

石桥河府南二十里。自满城县方顺河东流经此，入黄狗窊。俗亦名梁头河，合于清苑河。又梁河，在府东三十里，自唐县唐河分流经此，又东入安州境，合于易水。○土尾河，在府东南九十里。源自蠡县唐河，分流经此，入高阳县界。《宋志》：缘边塘泺，东起顺安军西边吴淀，至保州，合齐女淀、劳淀为一水，横广三十余里，纵百五十里，深一丈三尺，或一丈。今二淀俱湮废。

一亩泉府西三十里。一名尚泉。其流与鸡距泉合，亦曰西塘泊。民多利之。○鸡距泉，亦在府西三十里。泉水喷流，状如鸡距，与一亩泉合流，由城外壕出为减水口。元张柔作新渠，凿西城以入水。水循市东行转北，别为东流，垂及东城，又折而西，双流交贯，由北水门而出，为一城之胜，即清苑河上流矣。

○固城镇府北八十里。有龙泉井，其水常溢。洪武八年，置固城巡司于此，今废。○弘阳镇，在府西北。《志》云：唐初高开道复以蔚州叛，数侵易、定，尝置镇于此。又府境有统汉镇，盖金人所置。

张登店府南六十余里。道出庆都县，为往来津要，有巡司戍守。《志》云：司旧置于满城县方顺桥，嘉靖十三年始移于此。又解家庄，在县东南，道出河间。

三陵在城东，宋祖陵也。宋太祖世籍清苑，既即位，尊其四世祖�以毁易妫�陵曰钦陵。曾祖�吩凰匙妫�陵曰庆陵。祖敬曰翼祖，陵曰安陵。谓之三陵，皆置军护卫。

满城县府西北四十里。西南至完县五十里，北至易州百二十里。汉北平县地，属中山国。后魏主诩正光末，析置永乐县，又侨置乐浪郡治焉。北齐为昌黎郡治。隋初罢郡，以县属易州。唐仍为永乐县。天宝初，改为满城县。五代晋徙泰州治此。周广顺二年，泰州废，县属易州，寻又废入清苑县。金复析置满城县，属保州。蒙古初，张柔取满城，建帅府于此，寻移治清苑，以县属焉。今城周四里有奇，编户十一里。

○满城故城在县北眺山下，旧县治此。唐长庆初，朱克融叛据卢龙，焚掠满城，及易州涞水、遂城。五代晋开运二年，契丹陷泰州，诸军寻攻拔之，进取满城及遂城，因以满城为泰州治。宋咸平四年，契丹入寇，自遂城进至满城而还。景德间，县废。金大定二十八年，改置县于塔院村，在今县西二里。明废为柴厂，寻移今治。《志》云：县西北五里鱼条山下有乐城，即后魏永乐县及乐浪郡治。

五公城在县西。《河北记》：汉王谭之子兴，不从王莽之乱，与五子避难于此。光武封其五子为列侯，因名。唐开元中，易州刺史田琬以五回旧县东迁于五公城，即此城也。一名五大夫城。五回，见易州。

○眺山县东北三里。巍然特立，可以眺远，因名。山北有舞马、黄金二洞，容数百人。○陵山，县西南三里，山不甚高，相传古帝王陵墓，因名。元至正二年，改曰灵山。

黄土山县北十里。山顶平旷可居，石中有泉，昔人避兵于此，亦名黄土寨。又五里为玉山，山多白石如玉，所谓燕石次玉者也。下有玉山店。又北十里为环山，一名紫口山。山势环抱，状若列屏。○荆山，在县西北十五里，山势险阻。其西南有杨家陀寨，昔人据守处也。又西北有松山，上多松树，望之蔚然。

抱阳山县西南十里。山势南拱，谷内温和，有石洞七十二，大者容二三百人，小者容数十人。又有龙潭水，常不竭，在山上圣教寺中。《金志》：抱阳山，保州之名山也。

○徐河县北十里。自易州流经县界，下流入清苑县。

方顺河县南五十里。其上源即完县之祁水也。东流入县境，曰方顺河，亦曰顺水。又东入清苑县，为石桥河。《水经注》：光武追铜马五幡于北平，破之于顺水，乘胜追北，为其所败。短兵接，光武自投崖下，遇突骑王丰，下马授之，始仅免，退保范阳。即此水也。

○陉阳堡县南四十里。陉阳马驿，亦置于此。《志》云：县西南又有方顺堡，北有北铺店堡。嘉靖中，北寇内犯，因增筑城堡，守堡乡民又置墩台十二。亦设小堡，以便守望云。

安肃县府北六十里。东南至安州四十里，西北至易州九十里，北至定兴县七十里，西至满城县六十里。本易州遂城县地。五代唐置宥戎镇，周为梁门口寨。宋太平兴国六年，置静戎军，兼置静戎县隶焉。景德初，又改为安肃军，县亦曰安肃县。金天会七年，改置徐州，军号如故。废主亮天德二年，改为安肃州，亦曰徐郡军。元废县存州。明洪武六年，降州为县。《城邑考》县有二城。五代梁末，晋将李存审夹河筑二城。宋杨延朗复修之，以拒契丹，后南城圮。明景泰、隆庆中，相继增修，皆北城也。周四里有奇，编户十六里。

○遂城废县县西二十五里。战国时燕之武遂也。赵李牧伐燕，拔武遂、方城。又秦破赵将扈辄于武遂，斩首十万，即此。汉为北新城县，属中山国。后汉属涿郡。晋属高阳国。后魏曰新城县，属高阳郡。世谓之英雄城。魏主诩孝昌中，营州陷。永熙二年，置南营州于此，领昌黎、辽东、建德、营丘、乐浪五郡，皆侨郡也。北齐惟存昌黎一郡，领永乐、新昌二县。隋开皇初，废南营州。三年，并废昌黎郡。十八年，改置遂城县，属易州。唐因之。刘�骶湓唬核斐羌春笪核�置新昌县也。五代时亦为遂城县。周复三关，此为沿边要地。宋开宝三年，契丹寇定州，田钦祚御之，战于满城。虏少却，乘胜至遂城。太平兴国六年，于梁门寨置静戎军，于遂城县置威虏军。时号铜梁门，铁遂城，言其险固也。咸平二年，契丹攻遂城，宋将杨延昭登陴固守。会天大寒，汲水灌城上，倏忽为冰，坚滑不可登，契丹引去。四年，契丹复入寇，大帅王显大败之于遂城。是时安肃、遂城最为虏冲。景德初，改为广信军。金主晟天会七年，改为遂州，寻又号为龙山郡。泰和四年，州废。贞�潭�年，复故。元废县存州。明初，州废，以其地并入安肃县。《宋史》：广信军，在易州东南八十里，当五回狼山之要道，戍守特重。方城，见前固安县。

北新城废县县西南二十里。汉县盖治此。《汉志》云：燕南得涿郡之北新城。是也。《水经注》：新城在武遂南，即燕督亢地。晋隆安初，慕容宝弃中山，奔龙城，魏遣将长孙肥等追宝至范阳，不及，破其新城戍而还，即此。后魏末，侨置新昌县，以新城并入。

长城在县东北。俗以为秦将蒙恬所筑，误也。盖战国时，燕赵分界处。今有长城口。石晋开运三年，李守贞奏：大军至望都县，相次至长城，遇敌转斗，败之。即此长城。胡氏以为在固安县南。又长城旧址，亦谓之黑卢堤。宋太平兴国四年，契丹入寇，刘延翰御之于徐河，别将崔彦师潜军出黑卢堤，北缘长城口，衔枚蹑敌后。亦即此处矣。

桑丘城在县西南。《括地志》：桑丘城，俗名敬城。战国时燕之南界也。《史记》：田齐桓公午五年，袭燕，取桑丘。《魏世家》：武侯七年，齐伐燕，魏伐齐以救燕，至桑丘。又汉成帝封东平思王子顷为桑丘侯，盖邑于此。又徐城，在县南，相传周景王时，将军徐浚所筑。又敌城，在县东。相传战国时，赵将赵葱、颜聚与秦将王翦相持处。

○釜山县西四十五里，以形似名。西接黑山，东临峭壁，中有谷甚宏敞。初入曰釜阳口，内为釜山村，泉甘土肥，物产鲜美。黄帝朝诸侯，合符釜山，或以为即此山也。

围道山县西北四十五里。四面高爽，中为大谷，豁然平旷，道路围绕其内，因名。又西北五里，曰牟山，土阜无石，一望坦衍，土脉深厚，居人多占为田，谓之牟山村。

龙山县西五十里。俗名龙堂坡，以其盘绕深曲也。相近者为黑山，背阳面阴，土壤深黑，下有黑山村。后汉末，黑山贼张燕聚众数十万，纵横河北。《志》谓燕盖屯据于此。非也。燕本起于黎阳之黑山，此特名相类耳。又杨山，亦在县西，与龙山相接，俗传宋杨延昭藏兵于此，以御契丹。

○易水在县北。自定兴县流入境，又东入容城县界，即白沟河也。《水经注》：易水东流，屈径长城西，又东南流，过武遂县南，新城县北，俗谓是水为武遂津。晋咸康六年，慕容�⒎ズ笳裕�自蓟城进破武遂津。是也。津北对长城门，谓之汾门。《史记·赵世家》：孝成王十九年，赵以汾门与燕。即此。亦曰分门，又谓之梁门。《志》云：易水东分为梁门陂。五代周置梁门口寨以此。宋范成大《北使录》：自安肃军出北门十五里，至白沟河，又一百五里至涿州。

徐水县南四十里。与清苑县分界，上有徐桥。《志》云：县南二十五里有曹水，西北出曹河泽，东南流，经北新城南，入于徐水。○南昌水，在县西。《舆地记》：南昌水东流过梁门，去县西二十里，引为陂塘，以溉民田。

鲍水在县西北。自易州流入境，又东南流，入容城县界。今城北有鲍河渡，即此水也。《宋会要》：咸平四年，知静戎军王能，请自姜女店东决鲍河水，北入阎台淀。又自静戎之东，引河北注三台小李村，其水溢入长城口而东，又壅使北流，东入于雄州。议者以阎台村地高，决河引水非便。议寝。五年，顺安军都监马济，请自静戎军，东引鲍河，开渠入顺安军。又自顺安军西引入威虏军，置水陆营田于渠侧，以达粮运，以隔敌骑。从之。《金志》遂城县有鲍河，下流合于易水。又县北有赵旷川，旧为戍守处。宋人所云赵旷川、长城口皆契丹出入要害。是也。○柳湾，在县北。《志》云：宋与契丹分界二十里。即此。俗名芦草湾，今湮。

○白塔店县北二十里。其地有白浮图，因名。道出定兴县。《志》云：县北十里有白沟驿，元置。明洪武六年，移于县治东。

定兴县府北百二十里。西至易州六十里，北至涿州六十五里，东至新城县四十里。本范阳县地。金大定六年，始析范阳之黄村置定兴县，属涿州。元属易州。明洪武六年，改今属。城周五里有奇，编户二十一里。

○百楼城县西南二十里。相传唐太宗征辽还，驻军于此，营城以居军士。今为百楼村。

○拒马河县西一里。亦谓之涞水。自涞水县流经此，与五里河、白沟河合入安肃县界。其合处有渡，曰河阳渡。《志》云：刘琨常守此，以拒石勒，因名。守处，盖在县境。

白沟河在县西。自易州流入县界，东合拒马河，即易水也。又五里河，在县西南十里，自易州白杨岭流入县界，东流入拒马河。

遒阑河县西北三十五里。自涞水县流入界，下流与易州之梁村水、白杨岭水、马跑泉水合流，而东入拒马河。一名沙河。宋雍熙三年，曹彬等败于岐沟，夜渡拒马河，南趋易州。方濒沙河而饭，闻契丹将耶律休哥追至，惊溃，死者过半，沙河为之不流。即此水也。

○河阳镇县南十里。有巡司。又县治东南有宣化马驿。○固城镇，在县南四十里。《志》云宋与辽分界处，今与清苑县接境。

新城县府东北百五十里。北至涿州六十里，东南至霸州百十里，东至顺天府固安县九十里。古督亢地也。汉宣帝封燕剌王子庆于新昌为侯国，属涿郡。后汉省。唐大历四年，分固安县地，置新昌县。太和六年，又析新昌地，置新城县，属涿州。后唐同光二年，契丹寇新城，即此。辽金亦曰新城县。元升为新泰州，寻复曰新城县。至元二年，改属雄州。明初因之。洪武六年，改今属。城周三里有奇，编户三十六里。

○新昌废县县东三十里。汉旧县，后废。唐复置，属涿州。李克用克幽燕，避父讳，省入新城县。《志》云：县有古城，或以为古燕城也。

○白沟河县南三十五里。自安肃容城县界流入境，亦曰拒马河。宋人与辽分界于此，亦曰界河。石晋开运二年，契丹入寇，晋兵败之于阳城，契丹逾白沟而去。盖自此逾河而北也。《邑志》县东南有王大本口堤，昔人筑此以防拒马河之泛溢。永乐十年，堤溃，寻复修塞。阳城见完县。

马村河县西北四十里。自涞水县流入境，东南流合于白沟河。《志》云：马村河本自拒马河分流，由涞水县东南境赤土社，经县之马村，因名。宋咸平五年，修堤塘，拥鲍河，开渠入顺安军及威虏军。诏莫州部署石普护静戎军，壁于马村，以张军势，即此。

南里河县东北二十里。《志》云琉璃河支流也，与顺天府良乡县接界。又县东三十里，为浑河，自顺天府固安县分流，合南里河，经雄县境，而入霸州界。

○三甲店县北三十五里，北至涿州之中道也。又高密店，在县西北三十五里。元至治中，尝游畋至此，亦名驻跸庄。○巨河镇，在县西南，旧有巡司，今废。又有汾水马驿，在县治东。

雄县府东北百二十里。西至安州六十里，东至霸州保定县八十里，南至河间府任丘县七十里，北至新城县六十五里。汉易县地，属涿郡。后汉属河间国。晋曰易城县。后魏复为易县，属高阳郡。北齐天保七年，省入郑县。唐武德五年，置归义县，兼置北义州治焉。贞观初，州县俱省。八年，复置归义县，属幽州。大历四年，改属涿州。五代晋初，没于契丹。周显德六年，收复，置雄州。宋太平兴国初，改县曰归信，而州如故。政和三年，赐郡名曰易阳。金仍曰雄州，又为永定军。元因之。明洪武初，省归信县入州。七年，改州为县。城周九里有奇，编户十七里。

○废易县在今县北三十五里。本燕故邑也。春秋鲁庄公时，燕桓侯徙于临易。即此。战国时，赵惠文王与燕、莫阝、易。莫阝与易相接也。汉因置易县。后汉建安十一年，曹操征乌桓，至易，留辎重，轻兵兼道而进。晋曰易城。唐曰归义。宝应二年，官军追史朝义，及于归义，朝义败走。宋太平兴国初，讳义改曰归信。宋白曰：唐归义县，本属涿州，周移县治瓦桥，宋改为归信县。而涿州所属之归义，乃在界河之北，仍治汉易县故城，属契丹境内。自是一县而两境分置，宋之雄州治归信，契丹之涿州领归义也。金人始以归义并入归信，仍为雄州治。明初县始废。又《括地志》曰：归义废县东南十五里，有故易城，乃汉易县治云。

易京城在县西南。《水经注》：易京城在易城西四五里，易水经其南。《尔雅》曰：绝高谓之京，并人力谓之丘。杜佑曰：归义县南十八里即易京城。后汉末，公孙瓒据幽州，有童谣云：燕南垂，赵北际，中央不合大如砺，惟有此间可避世。瓒以为易京地当之，遂徙镇易，为固堑十重，于堑里筑京，京皆高五六丈，为楼其上。中堑为京，特高十丈，自居焉。《后汉史》：瓒筑易京城，修营垒楼观临易河，通辽海，以铁为门，乃曰：兵法，百楼不攻。今吾诸营楼橹数十重，积谷三百万斛，足以待天下之变矣。及为袁绍所攻，瓒南界别营，或降或溃。绍军径至其门，为地道穿楼下，施木柱之，度足达半，便烧之，楼辄倾倒，稍至京中。瓒与子书云：袁氏之攻，状若鬼神，冲梯舞于楼上，鼓角鸣于地中。竟为绍所破。晋建兴四年，石勒以李回为高阳太守，回徙居易京。咸康四年，段辽袭后赵，幽州刺史李孟孟退保易京。其后石季龙击慕容隽，还至此，恶其险固而隳之。今旧址仅存。

亚谷城在县东。《城冢记》：汉景帝时，匈奴王卢它之降，封为亚谷侯。即此。又县西有杨关城，相传宋将杨延昭守关南时所筑。

○大雄山县治西南二里。高峙数十丈，峰顶平广。一名望山，以其标领群岫，为众望也。其左翼为小雄山，奇峰牙列，石罅甘泉出焉。五代周置雄州，盖因山为名。

○易水县南二十五里，自安州流入境。相传燕太子丹送荆轲于易水上，盖在此处。唐光化三年，朱全忠遣将张存敬寇易、定，幽州帅刘仁恭遣其子守光救定州，军于易水上，存敬袭败之。一名瓦济河。《志》云：易水至雄县南，东合白沟河，是为瓦济河。又东合清河，是为三岔口河。县西三里有黄湾河，则易水之支流也。

白沟河县北三十里，亦曰巨马河。自新城县流入境，即宋之界河也。宋宣和四年，童贯伐辽，至高阳关，遣种师道总东路兵趋白沟。既而师道次白沟，辽人击败其先锋杨可世于兰沟甸，师道退保雄州。未几，童贯复遣刘延庆等出雄州，度白沟以侵辽，至良乡为辽所败。明建文中，燕王与李景隆大战于白沟河，即此处也。宋《北使行程记》：雄州之北，界河之南，有白沟驿。

雄河县南三里。自安州易水分流，径县界东流，仍合于易水。《宋会要》：沿边塘泺，东南起保定军，西北抵雄州，合百水淀、黑羊淀、小莲花淀为一水，衡广六十里，纵二十五里，或十里，其深八尺，或九尺，后废。今县南五里有闸河，相传宋杨延昭浚此运粮。又南十里为高阳河，自高阳县流入而名。又县东南五十里有清河，俱流合于易水。

○瓦桥关在县南易水上。旧《志》：关在涿州南百二十里，莫州西三十里。唐大历九年，魏博帅田承嗣叛，发诸道兵讨之，卢龙留后朱滔军于瓦桥。成德帅李宝臣叛附承嗣，袭败滔。光化二年，幽州帅刘仁恭为汴将葛从周所破，自乾宁军退保瓦桥，既而汴将张存敬复攻仁恭，拔瀛、景、莫三州，下二十城，将自瓦桥趣幽州，道泞不得进，乃西攻易、定，取祁州。五代梁乾化二年，晋将周德威攻燕，遣裨将李存晖等攻瓦桥关，关及莫州皆降于晋。贞明三年，契丹据平州，晋王存勖自瓦桥运粮输蓟城，屡被契丹抄掠。后唐同光二年，契丹入寇至瓦桥，遣将屯戍。周显德六年，伐契丹，赵匡胤先至瓦桥关，契丹守将以城降，周主以其地控扼幽、蓟，建为雄州，割容城、归义二县隶焉。宋太平兴国五年，契丹主贤入寇，围瓦桥关官军，陈于水南。耶律休哥帅精骑渡水逆战，官军败绩，休哥追至莫州。宋白曰：瓦桥亦谓之瓦子济桥，在涿州南，易州东，东至益津关八十里，当九河之末，周世宗收复三关之一。沈括曰：瓦桥关素无关河为阻。仁宗时，六宅使何承矩守瓦桥，始议因陂泽之地，临水为塞。庆历中，内侍杨怀敏复踵为之。熙宁中，又开徐村、柳庄等泺，皆以徐、鲍、沙、唐等河，叫候、鸡距、五眼等泉为源，东合滹沱、易、白等水并大河，于是自保州西北沉远泺，东尽沧州泥姑海口，凡八百里，悉为渚涝。自是倚为藩篱。乾宁军，见青县芦台城。

大姑寨在县东。今有大姑村。《宋志》：县境有双柳、红城、新垣、大涡、木场、张家、三桥等共八寨，皆五代周及宋时所置，为备御要地。金废。○驻驾台，在县东七里，高数丈，相传周世宗曾驻跸于此。《志》云：县城东南有城子台，平地特起，状若城垣。又县西北三十里，有凉马台，高数丈，相传燕赵分易水为界，筑二台以登陟而耀武云。

容城县府东北九十里。东南至雄县五十里，东北至新城县七十里，西至安肃县四十五里，西北至定兴县五十里，汉置容城县，属涿郡。景帝封匈奴降王徐卢于此。后汉省。晋复置容城县，属范阳国。后魏属范阳郡。北齐省。隋未改置遒县于此。唐初，属北义州。贞观初，属易州。圣历二年，契丹入寇，县固守得全，因改曰全忠。天宝初，复为容城县。五代晋入于契丹。宋初复置县于巨马河南，属雄州。金改属安肃州。元因之。明初，省入雄县。洪武十四年，复置，属保定府。今城周四里有奇，编户六里。

○容城故城在今县西北三十里，西距易州八十里。汉唐以来县盖治此。五代梁乾化初，燕刘守光侵易、定，攻容城，即此。石晋初，地入于辽，居民皆避居巨马河南，宋因置县以统之。《辽志》云：容城故城，本在雄州西南，辽侨置于涿州新城县界，仍属易州，盖以宋所置城为故城也。金初以北容城并入南容城。明景泰二年，相地筑城，复迁治于拒马河北，南去旧县十余里，即今县城也。○三台城，在县西南。《城冢记》：燕赵分易水为界，筑三台并置城于此。

○易水在县南。自安肃县流入境，复东北流，经新城县境，又东南入雄县界。亦曰白沟河，亦曰拒马河。《水经注》：易水径容城县南，又东渥水注之，其水上承二陂于容城县东南，谓之大小渥淀，南流注易水，谓之渥洞口。今渥水湮废久矣。《邑志》县自东而北有长堤，延袤五十里，以防白沟河涨溢。永乐十四年，溃决，寻修塞之。

濡水在县西。自易州流入境，亦曰北易水。《水经注》：濡水出故安县西北穷独山南谷，东流至容城县西北大利亭，又东南与易水合。《邑志》：县西南二十里有黑龙渡，易水与鲍河合流处。误以濡水为鲍水也。○雹水，在县南，即鲍水也。自安肃县流入境，又东南入新安县，为长流河。

唐县府西南百二十里。东南至祁州九十里，南至真定府定州六十里，西北至山西广昌县一百四十里。古唐邑。汉置唐县，属中山国。后汉及晋因之。后魏属中山郡。北齐省入安喜县。隋开皇十六年，复置唐县，属定州。唐因之。五代梁改为中山县。唐复故。晋又改为博陵县，汉复为唐县。宋仍属定州，金因之。元改属保定路。今城周四里有奇，编户二十二里。

○唐城即今县。相传尧为唐侯时，国于此。春秋时属北燕国，谓之阳邑。昭十二年，齐高偃帅师纳北燕伯于阳。《传》曰：纳北燕伯款于唐。是也。后为鲜虞邑。赵灭鲜虞，亦为唐邑。汉置唐县于此。晋太元九年，慕容垂将平规攻秦，幽州刺史王永屯于蓟南。故代将刘库仁遣其将公孙希救永，败规，进据唐城，即此城也。

中山城在县西北十三里峭岭上。《括地志》：中山故城，一名中人亭。春秋昭十二年，晋荀吴帅师侵鲜虞及中人。是也。《史记》：赵敬侯十一年，魏、韩、赵共灭晋，分其地，伐中山，战于中人。又赵孝成王元年，齐田单将赵师取燕中阳。孔颖达曰：即中人也。《载记》燕慕容垂都中山。王氏曰：在唐县之中山城。杜佑以为唐昌，误也。刘昭曰：中人亭在唐县西四十里。唐昌，见无极县。

左人城县西北四十里。《晋语》：赵襄子使新稚穆子攻翟，胜左人、中人。即此左人也。后魏孝昌三年，五原降户鲜于修礼等帅北镇流民反于左城。盖谓左人城。刘�骶湓唬禾葡鼐芍巫笕顺恰Ｊダ�初，移于今所。

王陵城在县西北三十里唐河东岸。相传汉高屯于白登，王陵将援兵屯此，因名。又有灌城，在县西四十里唐河西岸，与王陵城相对，旧传灌婴所筑。晋太和五年，秦苻坚灭燕，追慕容�嘀凉喑牵�即此城也。《寰宇记》县北五十里有贾复城。后汉初，贾复追击铜马五番贼，筑城于此。又有鸿郎城，在县北，相传尧子丹朱所居。

○大茂山县西北百八十里，即恒岳也。北亘云、蔚，南连镇、定，为河东、河北之翰蔽。缘山有村，曰石门。《志》云：今有岳岭口巡司，在县西北百十里，即大茂山之东麓。余详见名山恒山。

唐山县北八里。一名唐岩，亦名尧山。又县东北十五里有孤山，四面平坦，不与他山相接。一名都山，亦名亘山，又谓之望都山。张晏曰：都山在望都县南，尧母庆都所居。尧山在其北。登尧山，望都山，故以望都为名，即此二山也。

灵源山县东北十五里。山溪环错，岩壑绝胜。又育山在县北十五里，与灵源相峙。○粟山，在县西北十五里，古有委粟关，盖置于山上。又东南三里，曰锣鼓山，崖壁峭险，古中山城盖在其上，其旁又有杨庄岭。

神和山县西北三十五里。旧名石河山，居民避兵于此得免，因改今名。其相接者，曰父子山、白合山、柏岩山，参差列峙，为县之险。○葛洪山，在县西北七十里，山宫观环列，岩壑颇胜。徐广曰：鸿上水出葛洪山，山与恒山相接，下有杨家峪。《志》云：县西北高尖峪，空闲窑诸处，旧尝产银，谓之银洞。明初尝采矿练银，力多利少，闭不复采。

○唐河县西三十里。古呕夷水也，源出漳、源州界恒山谷中。自山西灵丘县东南流，经倒马关至县境，又东南流，经曲阳县入定州界，谓之氵寇水。至祁州与沙河合。《水经注》：唐水导源卢奴县西北，至唐城西北�鲫露�为河，其水南入小沟，下注于氵寇水。似误。

○鸿上关县西北百十里。旧《志》作七十里。徐广曰：故关今名洪城，一名鸿山关。《水经注》：氵寇水东流，历鸿山关。是也。亦谓之唐关，与定州接界，盖即今之倒马关矣。《舆程记》：倒马关北十五里，为柳角安口。又北五十里，曰插箭岭，即山西广昌县界矣。

八渡关县西北五十里。关下有水，屈曲凡八渡，因以名关。《寰宇记》：汉所置关也，当山溪之险道。金时置军城镇。明初亦置军城镇巡司，为戍守要地。镇南即定州曲阳县也，今亦见曲阳县。又军城驿，在县西北九十里。洪武二年，置马驿于此，道出山西，以军城镇名。万历九年废。

赤岸镇在县北。唐武德六年，高开道入寇，自易州而南，掠赤岸镇。《九域志》：镇在定州。《唐县志》云：县又有预备仓四。曰汀都，在县西八里。山羊，在县东北十里。高昌，在县东二十五里。留泉，在县南二十里。皆以村社为名。

周家堡县西北百十里，倒马关东路戍守处也。有周家镇巡司，又有中窑谷口，在倒马关西北五十里，亦为戍守要地。《舆程记》：周家堡口东至玉河安口十里，西至营沟口十五里，自周家堡西南至倒马关六十里。

庆都县府西南九十里。西至唐县三十里，东北至满城县七十里，南至定州六十里，西南至定州曲阳县七十里。汉望都县，属中山国。后汉及晋因之。后魏仍属中山郡，孝昌中改属北平郡。高齐废入北平。隋开皇六年又置，大业初又废。唐武德四年，复置望都县，属定州。宋因之。金改为庆都县。元改属真定路，寻又改属保定路。今城周四里有奇，编户八里。

○望都故城县西北七里。本战国时赵邑。《史记》：秦始皇七年，将军骜死，以攻龙孤、庆都。《括地志》：定州恒阳县有白龙山，又有扶龙山，唐县东北有孤山，所谓龙孤也。庆都盖邑名。汉因置望都县于此。刘�骶湓唬禾瞥醴职蚕病⒈逼蕉�县，置望都县，治安险故城。贞观八年，始移今治。五代梁龙德初，晋王存勖败契丹于新乐，契丹主阿保机自定州退保望都，晋王追败之，逐北至易州。是也。恒阳，今见定州曲阳县。安险，亦见定州。

柳宿城县东南四十五里。汉武元朔三年，封中山靖王子益为柳宿侯，邑于此，后废。今为六宿堡，音讹也。

○恒岭县西二百里。《志》云：恒山在县西，与曲阳县接界。

○龙泉河在县西北。有龙泉，与县西南诸泉汇而为河，东流溉田三百余顷。《志》云：县北里许有黄、黑二泉，相去仅十余步，二色分明，与龙泉水合流，绕为城壕，隆冬不冰，相传中有温泉云。其下流亦南汇于唐河。

清水河县西南一里。流经县南，东流二里，合于龙泉河。又有灞龙河，在县西南五里，东北流七里，合于清水河。《志》云：县西三里有坚功泉，又西二里有西堤泉，又县西南有沈家泉、涌鱼泉，俱平地涌出，合于龙泉河，盖即龙泉之上源矣。

○马安关在县西。《晋·地道记》：望都县有马安关，或曰马溺关也。《中山记》：八渡、马溺是山曲要害之地，有马溺水出上曲阳县东北，东流合于氵寇水。《志》云：县附城有东南两关，隆庆初，增建。又有翟城马驿，在县治北。

康村在县东北。宋咸平六年，契丹寇定州之望都高阳关，将王继忠等赴救，至康村为敌所困，且战且行处也。今讹为狼村铺，道出满城县。又固店，在县西南，道出定州。

博野县府南九十里。西南至祁州三十里，西至定州九十里，东南至晋州饶阳县七十里。汉蠡吾县地，属涿郡。后汉元嘉初，置博陵县。魏因之。晋改县曰博陆，为高阳国治。后魏改为博野县，属高阳郡。隋属瀛州。唐武德五年，置蠡吾州治此，八年州废。九年改置蠡州。贞观初，又废，县属瀛州。永泰中，改属深州。五代周属定州。宋雍熙四年，置宁边军。景德初，改永定军。天圣七年，又改永宁军。金改置宁州，亦曰博野郡。天德三年，又改为蠡州，治博野。元至元三年，省博野入蠡州。三十一年，复置博野县，属保定路。明洪武初，属祁州。六年，改今属。城周四里，编户二十一里。

○陆成废县县南十六里。汉置陆成县，属中山国。武帝封中山靖王子贞为陆成侯，邑于此。后汉废入蠡吾县。旧《志》云：桓帝更置博陵县，盖治此。后魏博野县亦治焉，寻移今治。唐长庆初，横海帅杜叔良讨成德叛将王庭凑，大败于博野。石晋天福六年，成德帅安重荣以晋主臣契丹，耻之，遣骑掠幽州南境，军于博野。即今县也。

○唐河在县南。亦曰氵寇水。自祁州流经县界，又东入蠡县境。《志》云：唐河、沙河、滋河三水，俱自祁州流入县南，合为一川，谓之三岔口。东入蠡县，谓之杨村河。○博水，在县西北，自完县东南流，经县西。《寰宇记》云：博水入县境，合于氵寇水。又小店河，亦在县北。其西又有西庄河，俱合流达安州界，会于九河。

蟾河县东南二十五里。其西有龙塘河，流合蟾河，下流注于滹沱。

○白牛逻在县东南。昔时置戍巡警处也。北魏孝昌二年，元深蹑定州贼葛荣于交津。荣至白牛逻，掩深别将元融杀之，深遂还趋定州。交津，见晋州武强县。

蠡县府南九十里。西至博野县十八里，南至晋州饶阳县七十里，东南至河间府九十里。汉置蠡吾县，属涿郡。后汉属中山国。晋属高阳国。后魏属高阳郡。北齐省入博野县。唐置蠡州。元至元初，州属真定路，废博野县。寻复置县，而移州治于此。明洪武八年，改州为县。城周八里有奇，编户二十七里。

○蠡吾城县东二里。汉县。后汉属中山，安帝封河间王开子翼为侯邑。其子志入继大统，是为桓帝，追尊蠡吾侯为孝崇皇，陵曰博陵，因析置博陵县，而蠡吾如故。

清梁城县西二十里。石赵所置城也。晋永和六年，慕容隽击后赵，至无终。赵将王午、邓恒弃蓟城，走保鲁口。隽自蓟进击之，军至清梁，邓恒将鹿勃早来袭，败去。魏收《志》蠡吾县有清凉城，即此。又南安城，在县南，亦石赵所置。晋永和七年，慕容隽遣慕容评攻王午于鲁口，至南安，斩午将郑生。是也。鲁口，见晋州饶阳县。

○杨村河县南三里，亦谓之唐河。《志》云：滋河、沙河、唐河之水，自祁州合流，经博野县而合为三岔口，入县界为杨村河，引而东。初自县东南流入河间府境，其后自兰家圈口北决，由玉田渚口入高阳县境。又有小陈河，源出庆都县界，经县东北流，入安州界。今湮。

土尾河在县东北。《志》云：唐河经县东南，分流为土尾河。又东北经清苑县及高阳县境，下流仍合于滋、沙诸河。

○石羊垒在县东。魏收《志》蠡吾县有石羊垒，盖昔人屯戍处。今堙。

完县府西七十里。西南至唐县四十里，东北至满城县五十里，北至易州百二十里。秦曲逆县地。汉为北平县地，属中山国。后汉及晋因之。后魏属中山郡。孝昌中，分置北平郡，治北平县。北齐郡废。隋属定州。唐初因之。万岁通天二年，契丹来攻不下，改为徇忠县。神龙初，复曰北平县。五代唐改为燕平县，寻复曰北平，属易州。石晋改属定州。宋因之，庆历四年，移置北平军于此，仍隶定州。金曰永平县，属中山府。贞�潭�年，升为完州。元仍改为永平县，寻复曰完州。明洪武二年，改州为县。城周九里有奇，编户十八里。

○北平废县县东二十里。汉县治此，高祖封功臣张苍为侯邑。顺水经其地。光武击尤来、大枪诸贼于元氏，追至北平，战于顺水北，即此处也。唐长庆初，义武帅陈楚败卢龙叛将朱克融兵于望都及北平。五代时，县移今治。宋置北平寨于此。景德初，契丹寇威虏顺安军，进攻北平寨，总管田敏击走之。东侵保州，复败却。庆历二年，于北平寨置北平军。四年，即县治置军，以寨属焉。金废。

曲逆城在县东南二十里。《左传》：齐国夏伐晋，取逆�础［�道元以为即曲逆也。后为赵邑。秦置县。汉七年，高祖击韩王信，自代还，过曲逆曰：壮哉县，吾行天下多矣，惟见洛阳与是耳。因封陈平为曲逆侯。十一年，陈�穹础ｚ窠�王黄军曲逆，高祖自将击之。张晏曰：濡水于城北，曲而西流，故曰曲逆。后为县，属中山国。后汉章帝巡北岳至此，丑其名，改曰蒲阴。晋亦属中山国。后魏属北平郡。北齐废入北平县。隋开皇六年，复置蒲阴县。大业初又废。

阳城县东南五十里。《续汉志》：中山蒲阴县有阳城。阳城在蒲阴东南三十里。晋隆安初，慕容宝闻拓跋�止バ哦迹�出屯深泽，遣慕容麟攻阳城，杀魏守兵。拓跋�忠蚧雇脱舫牵�既而拓跋仪攻慕容德于邺，�忠跃�食不给，命仪去邺，徙屯巨鹿，积租阳城。石晋开运二年，契丹入寇，晋军与战于阳城，败去。《水经注》：博水出中山望都县，东径阳城，散为渚泽，世谓之阳城淀。宋景德元年，契丹犯保州，不克，进攻定州。宋兵拒之于唐河，契丹遂驻阳城淀，即此。

夏屋城在县西北。《竹书纪年》：魏殷臣赵公孙裒伐燕，还取夏屋城曲逆者也。《水经注》：蒲水东北流，径夏屋故城，实中险绝。又东有贾复城，其城因河为壕，昔贾复从光武追铜马、五幡于北平所作，世俗音转讹为寡妇城。《一统志》：贾复城，在唐县北。又有尧城，在县南，相传唐尧所筑。

○林尖山县北二十里。峰巅高耸，远望皆见。又北二十里，曰柏山，平阔五百余步。周回居民甚众。昔时山多柏，因名。又北有峨山，巍峨高峻，俯视诸山，皆列其下。○白崖山，在县西北四十里，峰峦秀拔，四面多白石，因名。

马耳山县西三十里。高耸于云，有两峰并峙，状若马耳。《志》云：县境诸山，马耳为之冠。中有桃花洞及桃花泉。又大嵬山，在县西二十里，以山势嵬峨而名，五云泉水出焉。○伊祁山，亦在县西三十里，祁水出焉。伊祁，尧姓也。相传尧母所居，或以此为尧山。张晏曰：尧山与都山相去五十里，即此山云。《志》云：县西有坛山，高耸参天，其上平整，远望无际。又有油山，在县西南，屹然峭峙，石壁莹润，因名。

○祁水在县南。发源伊祁山，东流经县境，又东入满城县界，即方顺河之上源也。又五云水，出大嵬山。又县西二十里有流九水，三十里有店头水，出马耳诸山，流合五云水，共为一川，东南流合于博水。

博水在县东南。《水经注》：博水出望都县东南，其流旋伏旋见，东南连三梁亭，疑即古芍梁。《竹书纪年》：燕人伐赵，围浊鹿。赵灵王及代人救浊鹿，败燕师于勺梁。今广昌岭东有山，俗名曰浊鹿，盖赵地也。博水径阳城县，散为泽渚，是为阳城淀下流，入博野县境，注于唐河。今源流多淤。

濡水在县西南。《水经注》：濡水出蒲阴县西枉渚，回湍率多曲复，亦谓之曲逆水。《志》云：今县北一里有曲逆水。，绕县东南，合于祁水。或以此即祁水之别源，非故濡水也。又有蒲水。《水经注》：蒲水出县西北蒲阳山，径蒲阴县北，下流合于濡水，又东入于博水。今故道多湮。○龙池，在县北四十里，旧有灌溉之利，今湮。

○安阳关在县西北。《晋·地道记》：蒲阴有安阳关，安阳都尉治焉。《水经注》：蒲水南径安阳亭，即安阳关也。

水谷寨在县西北。宋嘉定十三年，金人以蒙古侵掠，分命易水公靖安民戍守水谷、灌谷、东安等寨。或曰：其地皆近县境，今县西北有水谷等口。○鹰捕岭口，在县西北五十里，东北去水谷口二十里，又西南去五虎岭口二十里。又西十里曰银山口。《志》云：自水谷口至唐县之周家堡口，凡一十三关口。

白团卫村在故阳城南四十里。石晋开运二年，败契丹于阳城。师还至白团卫村，契丹复至，遂大战于此，契丹败却，晋兵逐北二十余里。契丹散卒至阳城东南水上，稍复布列，晋人前击，皆渡水遁去。晋师还保定州。旧史作白檀卫村。

附见：

大宁都司在府治西，明洪武二十年，建北平行都司于大宁。建文三年，燕王迁置于此。永乐初，又改为大宁都司，领营州、兴州等卫十一，宽河所一。卫、所散建于顺天、永平府境内。○保定左卫，在都司治西，永乐中建。又有中、前、后及右卫，俱置于府城内。

祁州府南百二十里。东至河间府百七十里，南至真定府晋州百里，西至真定府定州百二十里。

春秋时晋地，战国时赵地。秦属巨鹿郡。两汉属中山国。晋属博陵郡。后魏因之。隋属定州。大业初，属博陵郡。唐仍属定州。景福二年，始置祁州易定节度使王处存奏置，治无极县。五代因之。宋仍为祁州景德初，移治蒲阴县，赐郡名曰蒲阴。金属真定路。元改属保定路。明仍曰祁州，以州治蒲阴县省入编户一十四里，领县二。今仍曰祁州。

州川原平衍，水陆四通，右翼中山，左达瀛海，前临晋冀，背负幽燕。使防维不修，藩篱既决，震渔阳之鼙鼓，斗河北之戈矛，东西云扰，寇来无方。州之地势，固战场也。唐之末造，既已当其弊矣。联指臂之形，豫折冲之略，地无险易，备无缓急，近息滹沱之沸腾，远销太行之斥堠。司其任者，庶加之意哉！

○蒲阴废县今州治。汉安国县地，属中山国。后汉因之。晋属博陵郡。后魏因之。北齐废。隋开皇七年，改置义丰县，属定州。唐因之。《旧唐志》：义丰县，隋自皇阝城移于郑德堡，置今县，仍改名义丰。万岁通天二年，以拒契丹，改名立节。神龙中复曰义丰。皇阝当作氵亭。建中三年，张孝忠以易州兵，与幽州帅朱滔，共攻成德叛帅李维岳，败其兵于束鹿。孝忠引还军于义丰。五代周广顺初，置义丰军。二年，契丹寇定州，围义丰，败去。宋废军。太平兴国初，改曰蒲阴县，寻为祁州治。金元因之。明省州城。成化二十年以后，历代增修，周四里有奇，门四。

安国城州东南六里。汉县治此，高帝封王陵为侯邑。北魏封王肃为安国侯，又魏主恭普泰元年，幽、营、安、平四州行台刘灵助叛，引兵南至博陵之安国城，即此。

○唐河在州城南。自真定府定州流入境，又东入博野县界，滋、沙诸河皆自州境流合焉。

沙河州西南十五里。亦自定州流入境，东北流入博野县境，合于滋河。○滋河，在州西南三十里，自无极县东流入深泽县界，又东北流，径州境合于沙河，又东流会于唐河。

○解渎亭在县东北。汉阳嘉初，封河间孝王子溯为解渎亭侯，溯子苌，苌子宏，即灵帝也。《元和志》：义丰县有故解渎亭。

深泽县州南六十里。南至晋州四十里，西北至定州九十里，西至真定府无极县四十里。汉为南深泽县，高祖封功臣赵将夕为侯邑，即南深泽也，属涿郡。后汉属安平国。晋属博陵国。后魏曰深泽县，属博陵郡。北齐时废。隋开皇六年，复置，属定州。唐因之。景福二年，改属祁州。宋熙宁六年，省。元�坛酰�复置。元至元二年，省入束鹿县。明年，复置，仍属祁州。今城周四里有奇，编户十二里。

○南深泽城在县东南五十七里。《十道志》云：汉置深泽县，属中山国，今县治是也。又于滹沱河南置南深泽县，属涿郡，此城是也。后汉废深泽县，而南深泽如故。后魏改为深泽县。北齐废。，隋复置县于滹沱河北，即汉故深泽县治，而南深泽遂废。唐武德初，群贼魏刁儿作乱，据深泽，掠冀、定间，称魏帝。窦建德击灭之。

○滋河县西十八里。其源出山西蔚州之枚回岭，流经真定府境内，自无极县流入界。又县西二十五里，有神渚水，滹沱河、滋河之水冲啮所成，方广四百步，其深无际。又东北入祁州界，会于沙河。

○苦水村县东南十五里。相传光武尝经此，饮水而苦，因名。○西河店，亦在县东南，道出束鹿县。

束鹿县州南百二十里。东至深州二十五里，西至晋州七十里，东南至深州衡水县百里。汉[A11U]县地，属巨鹿郡。[A11U]，颜师古曰：读若鹞。后汉曰鸟阝县。晋属赵国。后魏仍属巨鹿郡。北齐改曰安国县。隋开皇六年，改曰安定。十八年，改曰鹿城，属冀州。唐初，属廉州。贞观元年，改属深州。至德二年，又改为束鹿县。胡氏曰：天宝十五载，明皇以安禄山叛，改常山之鹿泉曰获鹿，饶阳之鹿城曰束鹿，以压之。是也。建中三年，李维岳以成德军叛，诏诸镇兵进讨。幽州帅朱滔拔束鹿，围深州。既而维岳引兵围束鹿，复为滔所败。宋初属真定府。淳化中，仍属深州。金因之。元初省。寻复置，属祁州。今城周五里有奇，编户十七里。

○[A11U]县城在县东北二十里。汉县治此。光武初，击破铜马贼于枭阝。是也。后魏仍为枭阝县，移于今县治。唐先天二年，分饶阳鹿城县地，置陆泽县，治古枭阝城，又徙深州治焉。朱滔拔束鹿，进围深州，即此城也。五代周移深州治下博县。宋雍熙四年，废陆泽县入束鹿、深州。《志》云：州东北五里有陆泽城。误。

安定城县西七里。汉县，属巨鹿郡。宣帝封燕剌王子贤为侯邑。后汉省。《通志》云：在今冀州西南。恐误。又西梁城，在县南六十里，亦汉县，属信都国。宣帝封广川戴王子辟兵为侯邑。后汉省。

贳城在县西南。汉贳县，属巨鹿郡。贳，师古曰：式制反。高帝封越将合传胡害为贳侯，邑于此。后汉初，光武自堂阳击贳，降之。耿纯率其宗族宾客迎谒于贳。是也。县寻废。堂阳，见县。

晏城废县在县西。隋开皇十六年，分鹿城置晏城县。大业初废，隋末复置。唐武德五年，将军桑显和击刘黑闼于晏城，破之，即此。县寻废。

○束鹿岩在县北，外隘内广，可容千人。一名三丘古洞。

黄丘在县南。《地形志》：枭阝县有黄丘。晋永和七年，后赵石琨自信都救石祗于襄国，冉闵遣将孙威拒琨于黄丘，琨败却。或以为即此丘也。又县有青丘、牛丘、驰丘、灵丘，与黄丘共为五丘。

○滹沱河县南三十里。自晋州流经县境，又东历安平县，入深州界。《通典》县有衡漳水。今名衡水，一名苦水。自赵郡宁晋县流入境，盖即胡卢河之北溢者。

鸦儿河县南十里。亦自晋州流入境，复合于滹沱，又分流而东南出入深州界，《志》以为滹沱支流也。旧时春冬则涸，今淤。《志》云：鸦儿河旧自县南双丘社东北达博野县，合于滋河，九河之一也。

安州府东七十里。东南至河间府百二十里，西南至祁州百二十里，东北至顺天府涿州百四十里。

春秋时晋地。战国属赵。秦上谷郡地。汉为涿郡地。后汉因之。晋为高阳国地。后魏为高阳郡地。隋属瀛州。唐因之。五代亦属瀛州。宋淳化三年，置顺安军治唐兴寨。金天会七年，升为安州，后又置高阳军治葛城县，寻又移治渥城县。元初因之州还治葛城县。至元二年废。未几，复置安州，属保定路。明洪武七年，以州治葛城县省入，又降州为县。十四年，复为州编户二十二里，领县二。今仍曰安州。

州控临幽蓟，川泽回环。宋时为制御契丹之要地，边臣何承矩等规画详矣端拱二年，何承矩为沧州节度使，上言：臣自幼征行关南，熟知北边道路川原之势，若于顺安寨西开易河蒲口，导水东注于海，东西三百余里，南北百七十里，资其陂泽，筑堤潴水为屯田，可以遏敌骑之奔轶。俟期岁间，关南诸泊，悉皆壅固，即播为稻田。其缘边州军临塘水者，止留城守军士，不烦发兵广戍，收地利以实边，设险固以防塞，御边之要策也。其顺安军以西，抵西山百里许，无水田处，亦望选兵戍守。从之。于是雄、莫、霸州，平戎、破虏、顺安等军，兴堰六百里，置斗门，引淀水灌溉，水田稻熟，公私获利，而莞蒲蜃蛤之饶，民皆赖之。咸平三年，承矩知雄州，又言近者建设陂塘，绵亘沧海。昨契丹犯边，高阳一路，东负海，西抵顺安，士庶安居，即屯田之利也。今顺安西至西山，地虽数军、路才百里，纵有丘陵冈阜，亦多川渎泉源，因而广之，制为塘埭，自可息边患矣。《宋会要》：自何承矩议开置屯田，筑堤储水，为阻固，其后益增广之。凡并边诸河，若滹沱、葫卢、永济等河，皆汇于塘水。天圣以后，领于沿边屯司。或曰：以无用之塘，废可耕之田，不如勿广以息民。议者曰：河朔幅员二千里，地平衍无险阻，自边吴淀至泥姑海口，绵七州军，屈曲九百里，深不可以舟行，浅不可以徒涉，虽有劲兵，不能度也，孰谓无益？明道二年，成德守刘平奏：自边吴淀望赵旷川、长城口，乃契丹出入要害之地，东西不及百五十里。今契丹多事，我乘此以引水植稻为名，开方田，随田塍四面穿沟渠，纵一丈，深二丈，鳞次交错，两沟间屈曲为径路，才令通步兵，引曹、鲍、徐河、鸡距泉，分注沟中，地高则用水车汲引，灌溉甚便。敕行之。塘日益高。嘉�涛迥辏�知雄州赵滋言：徐河筑堤，断水入塘，宜开水窦修石限以节之。八年，河北提刑张问视八州军塘，出土为堤，以蓄西山之水，则入夏河溢，而民田无患。诏施行之。《宋志》：河北自雄州东际海，多积水，戎人患之，未尝敢由是路。顺安军西至北平二百里，地平无阂，故多从此入寇。泥姑海口，即今直沽口。赵旷川、长城口，俱见安肃县。元王�谠唬喊仓�为郡也，群山连属，西峙而北折，九水合流，南汇而东注，陂池薮泽，萦带左右。秋水引退，土脉沃衍，有禾、麻、�尽⒙螅�亩收数钟之利。此宋人所以屯戍守御，筑堤浚塘，恃为边备者欤？

○葛城废县今州治。《括地志》：葛城，一名依城，亦曰西阿城。在瀛州高阳县西北，以徐、滋二水并过其西，又曲径其北，故曰阿齐。有东阿，此因曰西阿。《史记》：赵孝成王十九年，与燕会阿，又与燕易土。燕以葛城与赵，即此。金大定二十八年，始置葛城县，徙安州治焉。泰和八年，复移州治渥城县，以葛城为属县。元还治葛城。至元二年，州废，县亦废为葛城镇，寻复故。明省入州。州城，明初因旧址修筑。弘治及嘉靖初，增修。周五里有奇，门四。

唐兴城州东南二十里。唐武后如意元年，分高阳、河间县地置武昌县，属瀛州。长安四年，改属莫州，寻还隶瀛州。神龙初，改为唐兴县。景云二年，仍隶莫州。五代时废。宋太平兴国七年，高阳关镇将奏败契丹于唐兴口，因置唐兴寨。淳化三年，建顺安军，筑城置戍。金改置安州，又移治葛城县，此城遂废。

○易水在州城北。府境曹河、徐河、石桥河、一亩泉河、滋河、沙河、鸦儿河、唐河，与易水为九河，合流于此，统名为易水。至雄县南而为瓦济河。旧《志》云：瓦桥关当九河之末。是也。○丘家道口河，在州东南三十里，自高阳县马家河东流径此，下流入任丘县界之白羊淀。

徐河在州西。自清苑县流入境，又东合于易水。宋端拱二年，契丹入寇，诏大帅李继隆发镇定兵，并获粮运数千乘趋威虏。契丹将耶律休哥闻之，帅精骑邀诸途北面，巡简尹继伦适将兵巡徼，遇之，休哥不顾而南。继伦潜蹑其后，行数十里，至徐河，突入其军，休哥败遁。《宋史》作唐州徐河，误也。盖兴唐寨之徐河耳。或曰唐州当作保州。

淘河在州东。易水东出之别名也。宋咸平二年，诏边民越拒马河塞北市易，知雄州何承矩上言：缘边战棹司自淘河至泥姑海口，屈曲九百余里，此天险也。太宗置寨十六，铺百二十五，增设戍卒，部舟百艘往来巡警，大为要害，若听人马交渡，深非便宜。从之。或曰宋人以塘泊为边备，往往疏浚，以防淤淀，故沿边诸河，皆曰淘河。

边吴泊在州西南。亦曰边吴淀。九河合流，溢而为泊处也。城南旧有边吴塔。又有古堤，在州城北易水滨，东自边村而下接雄县，南自板桥而下接蠡县，皆以防九河之决溢。《宋志》：沿边塘泺，东起雄州，西至顺安军，合大莲花淀、洛阳淀、牛横淀、康地淀、畴淀、白羊淀为一水，衡广七十里，纵三十里，或四十五里，深一丈，或六七尺。今废。又《会要》云：边吴淀西望长城口尚百余里，皆山阜高莫阝，水不能至。契丹每言宋人安事塘泊，吾骑驰突得此路足矣。明道末，亦引塘水开方田，始有险可恃。

刘家淀州西二十里。石桥河、一亩泉河，自清苑县流入境，汇而为淀，北流入于易水。又州境旧有五门、幞头等港。宋庆历五年，屯田司葛怀敏奏：知顺安军刘宗言闭五门、幞头港，下赤大涡、柳林口漳河水，不使入塘。臣已复通之，令注白羊淀。盖南引漳水入塘之道也。今俱废。《志》云：州西北五里有牙家港，在易水旁。又朱家港在州西南十五里，与濡水相连，入白羊淀。

高阳县州南四十里。西南至蠡县六十里，东至河间府任丘县七十里，东南至晋州饶阳县百二十里。汉涿郡高阳县地。后汉属河间国。晋属高阳国。后魏为高阳郡治。隋郡废。开皇十六年，置蒲州于此。大业初，州废，县属河间郡。唐武德四年，复置蒲州。贞观初，州废，县属瀛州。宋初因之。至道三年，改属顺安军。熙宁六年，废为镇。十年，复故。金属安州。元因之。明洪武中，尝废，寻复置。今城周四里有奇，编户十四里。

○高阳城县东二十五里。战国时燕邑。《国策》：燕封宋荣{分虫}为高阳君。即此。汉为高阳县治。司马贞曰：高阳氏所兴也。应劭曰：在高河之阳，因名。晋太和五年，燕主�嘧在�出奔高阳，为秦追兵所获。隋大业七年，伐高丽，敕河南、淮南、江南造戎车五万乘送高阳。十二年，贼帅赵万海自恒山寇高阳。唐宋以来，县皆治此。明洪武三年，河溢县圮，始迁今治。《高阳记》：故城，颛帝所筑，一名化龙城。今废。城亦名化龙村，盖传讹也。

安都城县西南三十八里。汉文帝四年，立齐悼惠王子志为安都侯，此即安都废邑。又县西有广信军新城。宋熙宁中，议移广信军于此，因筑此城。寻罢。

○马家河县东三里，滹沱河支流也。自晋州饶阳县铁灯竿口导流而北，经蠡县境，又东北至县南延福村，杨村河、土尾河俱流合焉。潴为马家河淀，复东北流入安州界，注于易水。○杨村河，即唐河下流，在县西。《志》云：自三岔口社接蠡县境，东经宋家桥，而汇于马家河淀。又土尾河，亦自蠡县及清苑县境流入界，至宋家桥，而合马家河淀。《邑志》：县西南有三叉口堤，延袤十五里，以防土尾河泛溢。

高河县东二十五里。自马家河淀分流，其别出者曰猪龙河，俱引而东，经高阳故城南，又东北经安州界，下流入白羊淀，合雄县之瓦济河。《志》云：高河旧流自县境东南入，至河间县界，下流注于滹沱，此非故流矣。今亦见河间县。○榆堤，在县东南，延袤二十余里，县当马家河诸水下流，藉堤以防决溢之害。又县东有娄堤，延袤五十里，以障猪龙河之水。

○高阳关在县东。《志》云在县之三叉口社。一名草桥关。五代周显德六年，收复三关，建为高阳关寨，即三关之一也。宋属顺安军，与瓦桥、益津互相联络，而高阳实为根本。控扼幽蓟，戍守特重。

新安县州东二十里。东至雄县四十里，北至容城县三十里，西北至安肃县五十里，东南至河间府任丘县七十里。本容城县地。金主�柑┖退哪辏�析置渥城县。八年，移安州治焉。元至元二年，废州，改县为新安镇。九年，升为新安县，属保定路。明洪武七年，省入安州，寻复置。今城周九里，编户十一里。

○渥城故县即今县治。《水经注》容城东南有渥水，南流入易水，城盖以此名。五代晋时，尝戍守于此。或谓之浑渥城，又讹为浑泥城。金因置渥城县。元以金人移安州治此，故曰新安。○长城，在县西北，自县境入安肃县界，绵延断续，势如冈阜。或以为古大堤。盖即战国时燕、赵分界处。又三台城，在县西二十里，今亦见容城县，盖境相接也。《志》云：台傍有刘盆子寨，下有洞，长数里。盖亦传讹矣。

○长流河县西南五里。一名长沟河。其上流即易州之鲍河也，经安肃、容城县，流入县境。又东南流，至雄县，入于瓦济河。或以为即渥水旧流也。《志》云县南三里有梁头河，即长流河下流也。景泰中，疏河引流，自城西南隅过南门，至东门外三里，接梁头河末流，达于瓦济河。

温义河县西南八里。源有二，一出安肃县南二十五里之曹河，一出安肃县南四十里之徐河，俱东南流入县境。至县南，合流为温义河。又东南入于长流河。《志》云县南八里有三岔河、马家寨，迤西温义河分流也。上接温义，下达四殳，南通猪龙河，因名。○四殳河，在县东南十五里，即温义河支流也。经雄县南二十里月漾桥，入瓦济河。《志》云：元至正中，凿此河，分易水为四流，中央为殳，因名。

○易州府西北百二十里。东至顺天府涿州一百七十里，西北至山西蔚州二百二十里，北至保安州百二十里。

春秋战国时为燕地。秦置上谷郡。汉属涿郡。后汉因之。晋属范阳国。后魏亦属范阳郡。隋初曰昌黎郡，旋改易州。炀帝初，改曰上谷郡。唐复为易州开元十四年，置高阳军于郭内。天宝初，亦曰上谷郡。乾元初，复故。五代晋开运二年，没于契丹孙方简以易州叛，附于契丹。周显德六年，收复，仍曰易州。宋因之。端拱二年，复为契丹所陷，兼置高阳军。宣和中，得其地亦曰遂武郡。寻没于金，仍为易州，属中都路。元初属大都路。至元中，改属保定路。明初，仍曰易州，以州治易县省入编户三十八里，领县一。今仍为易州。

州控据西山，指顾燕代。东下则岐沟、督亢不可为固。西出则飞狐、雁门不足为险也。是故燕代有事，易州常为必争之地。于忠肃公曰：险有轻重，守亦有缓急。居庸、紫荆，并为畿辅噤喉。论者常先居庸，而后紫荆，不知寇窥居庸，其得入者什之三，寇窥紫荆，其得入者什之七。正如秦人守函谷，而不知武关不固，咸阳遂倾。蜀人守剑阁，而不知阴平已逾，成都先丧也。欲保京师，则紫荆不可不防；欲防紫荆，则易州不可不守正统十四年，增兵易州议。

○废易县今州治。本汉之故安县，属涿郡。文帝封申屠嘉为侯邑。后汉仍属涿郡。建安九年，袁谭败袁尚于中山，尚走故安，依袁熙。晋属范阳国，后魏属范阳郡。北齐县废。隋开皇十六年，改置易县，为易州治。唐以后因之。明初省。《城邑考》：州城，辽金时故址。明正统十四年，�骊锻旯獭Ｂ∏於�年，增修。有门二，城周九里有奇。

范阳城州东南六十里。秦县。《史记》：张耳、陈馀略地燕赵，蒯通说范阳先下。是也。汉仍曰范阳县，属涿郡。应劭曰：在范水之阳，因名。后汉初，世祖追击尤来等贼于北平，为贼所败，收散兵归保范阳。晋属范阳国，后魏属范阳郡。孝昌二年，为上谷贼杜洛周所残破。高齐因移置县于故城北十七里之伏图城，时谓之小范阳，旧城遂废。隋开皇初，改置遒县，属易州。《志》云：隋末遒县移置于故容城，距小范阳三十余里。今为容城县地。

武阳城州东南二十七里。《志》云故燕之下都也。《史记》：赵孝成王十九年，与燕易土，燕以武阳与赵。《水经注》：武阳，燕昭王所城。东西二十里，南北十七里。其东南又有小城，东西二里，南北一里，即故安县故城也。又《图经》云：州南有古燕国，广袤六十里，召公后皆都此，亦谓之古燕城。

五回城州西南百里。唐开元二十三年，州刺史卢晖奏分易县置城于五回山下，谓之五回县。明年，又迁于五公城，复析故地，置娄亭、板城二县。天宝后俱废。《志》云：娄亭城，在州西北四十里。五公城，见满城县。○长安城，在州西南。《志》云：汉宣帝时，幽州刺史李宣尚范阳公主，忆长安，筑此城以象之。《寰宇记》：城在州东南二十七里，俗名为斗城。

长城在州西南。《水经注》：易水东届关门城，西南即燕之长城门也。盖燕赵时故址。《寰宇记》：州西七里又有荆轲城，在荆轲山下。又南二里为樊馆山，相传樊於期授首处，俗名血山。又州东南十六里有高渐离城，渐离故居也。

○龙迹山州西南三十里。石上有龙迹。其西麓谷中有坑大如车轮，中有四穴，春则风出东，夏出南，秋出西，冬出北。孔颖达以为即燕之龙兑也。赵孝成王与燕易土，以龙兑与燕。汉六年，郦商从击臧荼，战于龙脱，先登陷陈，破荼军易下。盖即龙兑矣。

孔山州西南五十里。山有三孔，因名。宋嘉定十一年，蒙古将张柔帅兵南下，克雄、易、保安诸州。金将贾�婢菘咨教ǎ�柔攻之不下。台无井泉，汲山下，柔先断其汲道，�媲罾В�乃降。柔引兵次于满城。《志》云：山有黄伯阳洞，深里许，中有二水，东西相隔丈许，其南为月明洞，北为众军山。明成祖尝屯军于山上，与平安大战处也。

穷独山州西北三十里。一名马头山，濡水所出。《志》云：州北有洪崖山，高可万仞，隆冬积雪，经春不消。又燕丹山，在州西北百里，山色黑白斑驳，俗名驳牛山，高万仞。唐天宝中，改为燕丹山，亦曰燕王山。其相近者，为五公山。又西二十里，曰西五公山，旧设五公寨于此戍守。○万仞山，在州西九十里。《志》云：在紫荆关南数里，高峻壁立。又屏山，在关城北，夹河环翠，如屏障然。又对敌山，在关东北石港口，两山对峙，峰峦相匹。又九泉山，在关东白马湾口，上有八宝寨。《边防考》：关城四面山之得名者，凡数十计云。

五回山州西南百二十里，亦曰五回岭。其相接者，曰狼牙峪。又为五回道。《水经注》：代郡广昌县东南有大岭，世谓之广昌岭，高四十余里。二十里中，委折五回，方得达其上。其南层崖刺天，积石之处，壁立直上，有五回道，下望层山，如蚁垤然。唐武后圣历初，突厥默啜入寇赵、定诸州，自五回道引去。开元中，置五回县，盖以山名。宋嘉定六年，蒙古大败金兵于五回，遂拔涿、易二州。《方舆记》云：易州有武夫关，武水所出。盖即五回山之误也。俗又讹为五虎岭。今有五虎岭巡司。

齐眉山州西南百里。明建文三年，平安自真定引兵救房昭于西水寨，与燕兵战于此，败绩。亦曰蛾眉山。又狼山，在州西南九十里，群峰耸踞，状如狼牙，上有天成寨、北楼院、大蛾眉及东、西二水寨。

白杨岭州西北四十里。岭多白杨树，俗讹为白羊，路通蔚州。其并峙者曰奇峰岭，有奇峰口，相传唐置娄亭县于此。口外乌龙、金水诸沟，冲要处也。今置奇峰口巡司于此。又西北十里，曰官座岭，四山环拱，一径而入，俨若官座。有官座岭巡司。又西五里，为官坐口，皆戍守处也。○黄土岭，在州西南九十里，路达山西广昌县，今置城设兵于此，防御要害。

紫荆岭州西八十里。峰峦环列，岭上有关，路通山西大同。《志》云：关东有柏梯、连泉、大寒、八寨、唐胡、退鱼、佛儿诸岭，关北有拒虏、耽迟、鞍头、箔儿、骆驼诸岭，关南又有接天岭，关西有薄儿岭，参差连接，真天设之险也。○石兽冈，在州西南六十里，冈有石如虎，亦曰石虎冈，雹水出于此。

○易水州南三十里。源出西山，东流经州境，入定兴县，合于拒马河。一名白沟河。《寰宇记》：州境易水有三，此为中易水。○女思谷水，在州西南五十里。《水经注》：源自县西南女思涧，东北流，注于易水，谓之三会口。

濡水在州北。源出穷独山，东南流，支分入城。又东四里许，渊而不流，曰圣女水。又东南流，入容城县界，或谓之北易水。《名胜记》：南、北二易水会于黑龙口，在容城、新安二县间，即古燕赵分界处。今濡水经容城县，而东与易水合。《记》误以中易水为南易水也。

雹水在州西南。源出石兽冈，亦名鲍。水经安肃县，入新安县界，为长流河。或谓之南易水。

雷溪在县西南。发源五回岭，即徐河上流也。滩石湍急，声闻若雷。《水经注》：徐水出广昌县东南大岭下，东北径五回岭。或云：雷溪水分流，西南入完县界，亦谓之濡水，即所云曲逆水也。

子庄溪州西南五十里，即紫荆关水也。自紫荆关流径州南，下流入白沟水。旧《志》谓之子庄溪。○源泉，在州西北八里，南流注于易水。又州东北二十里，有马跑泉，相传唐太宗征高丽驻跸于此，马跑泉出，因名。

○紫荆关在紫荆岭上。控扼西山之险，为燕京上游防戍最切。《志》云：关城，正统初改筑。十四年，始调重兵防秋。景泰二年，修浚城池，益兵守御。三年，并拨真武、神武二卫官军防守。弘治二年，增设近关城堡。自是以后，备御益密。余详见前重险紫荆。

西水寨在州西南百里万山中。建文三年，大同帅房昭入紫荆关，略保、定诸县，驻兵于此，欲据险为持久计，燕王击败之。○金坡镇，在州西五十里，去紫荆关城三十里，有巡司戍守。

东峪口紫荆关东北三十里，戍守要地也。《志》云：东峪口西去官座岭口十里。○金水口，在关北八十里，其西有石塘、横岭等口。《志》云：关西北六十里，有乌龙沟口，接广昌县界，外口极冲也。

盘石口紫荆关西十里，地名玉峰社。又西二十里为塔崖口，旧有塔崖马驿，今废。又西南有白石、葫�璧瓤冢�接广昌县界。○小龙门口，在紫荆关西南四十一里。又西南三十里为黄沙口。又二十五里，接完县之水峪口。

金台州东南三十里。《图经》：台在易水东南十八里，燕昭王筑以事郭隗。《水经注》：固安县有金台陂，台在陂北十余步，高十余丈，土人呼为贤士台。一名招贤台，亦曰黄金台。晋咸康四年，石虎击段辽于令支，自将进屯金台。王隐《晋书》：时段匹�┙�屯故安，燕太子丹金台是也。又慕容垂尝置戍守于此。《志》云：州东南十八里有王公台，亦燕昭王所筑，以养士处。

候台在州治西。相传周武王所筑，为日者占候之所。战国时，燕昭王建五楼于其上，更名五花台。辽主隆绪尝驻于此。《图经》：隋初于遂城县，移南营州居燕之候台，改曰易州，以州南易水为名也。

清风店在州西南。正统十四年，瓦剌乜先薄都城，败遁。伯颜帖木儿复奉上皇出紫荆关，石亨蹑战于清风店，大破之。一云店在州西五十里。○上陈驿，在紫荆关东十五里，旧与塔崖驿为二驿。今塔崖废，而上陈驿移置于关城内。

涞水县州东四十里。东至涿州五十五里，东南至新城县六十里。汉涿郡遒县地，景帝封匈奴降王隆强为侯邑。后汉仍属涿郡。晋属范阳。后魏属范阳郡。后周省。隋开皇初，改范阳为遒县，更置范阳县于此。六年，改曰固安。八年，废。十年，复置永阳县。十八年，改为涞水，属易州。唐因之。今城周四里有奇，编户二十五里。

○遒县城在县北。汉置。《志》云：旧城在拒马河西北二里，俗名周城湾。后徙治县北一里之北庄，俱为易水所坏，乃移今治。魏收《志》云：遒县有南北二遒城。是也。○板城废县，《志》云在县北。汉高帝征匈奴时，经此所筑也。或曰：唐开元中，刺史卢晖奏置板城县，盖即此城云。

○亭山县北二里，以山形亭亭特峙而名。其北里许，曰云溪山。又武山在县西北九里，山下平坦，可以用武。或曰四山周围如剑戟，因名。○紫凉山，在县西北三十里，高百余丈。其并峙者，曰龙宫山，中有石洞，又有石井，泉流潜相灌注。又乐平山，亦在县西北三十里，高耸甲于群山。

长堤山县西十里。高耸突峙，可以远眺。又西北有金山，一名金丝山，群峰并耸，其最高者曰朝阳岭，岭色如金。又墙山亦在县西北，峭削如壁。又西有水峪山，山半出泉。其相接者，曰遍竹山。○石龟山，在县北。山巅有石，状如龟，内有岩，可容千百人，下有龙湫。又山左一洞，深不可测，相传外狭内宽，有路可通广昌。又龙湾山，亦在县北，山麓有龙潭，兵乱时人多潜匿其中，俗呼铁裹寨。

檀山在县西北。峰峦秀丽，中多檀木，与州西北界之白杨岭相连，濡水经其下。○白石岭，在县东。唐长庆元年，朱克融以卢龙叛，易州刺史柳公济败幽州兵于白石岭。

○涞水县东北三十里，县以此名。源出保安州之矾山，东南流入定兴县境，亦曰巨马河，流合白沟河。《水经注》：涞水源出代郡广昌县涞山，经遒县北，谓之巨马河，亦曰渠水。汉袁绍遣别将崔巨业攻固安，不下，退还。公孙瓒追击之于巨马水，死者六七千人。又晋刘琨守此，以拒石勒。《五代史》：梁开平四年，刘守光发兵屯涞水，欲侵易、定。又贞明三年，晋王存勖以契丹围逼幽州，使李嗣源救之，嗣源军于涞水，扼祁沟诸关，以俟贼势。是也。祁沟，今见顺天府涿州。

遒阑河县西十里。发源乐平山，东流至定兴县界，合于拒马河。《志》云：河旁有长堤，自北山引而南，以防涨溢之患。○稻子沟，在县东十五里，即拒马河分流，至新城县西南注白沟河。

○石泉固在县西北。《水经注》：固在众山之内，平川之中，四周绝涧，阻水八丈有余，石高五丈，石上赤土又高一丈，四壁直立，广四十五步，路不容轨，仅通人马，谓之石泉固。《一统志》县西北有石泉城，即此也。

马水口在县北。《志》云：口北至保安州百六十里。又西为康家沟、狼儿沟等口，皆戍守处也。《舆程志》：县北四十里，曰乾河口，旧有乾河口巡司。又黄庄巡司，万历十二年设，今废。又西北四十里，曰白马湾口，又西五十里，为马头崖口，南去易州城三十里。

附见：

茂山卫在州治南，旧在府城内。景泰元年，移建于此。○真武卫，在紫荆关城内。又有神武卫，俱景泰三年调置紫荆关城内。