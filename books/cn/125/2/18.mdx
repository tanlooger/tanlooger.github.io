---
---
---
title: 卷十八
---



◎北直九

◇万全都指挥使司东至延庆州四海治三百三十里，南至山西广昌千户所四百五十里，西南至山西大同府四百三十里，北至长峪口四十里。自司治至京师三百五十里，至南京二千九百里。

《禹贡》冀州之域。春秋、战国皆为燕地。秦为上谷郡地。两汉因之。晋置广宁郡，治下洛县。后魏置郡，孝昌中陷。高齐属北燕州。后周属燕州。隋属涿郡。唐属妫州。光启中，始置武州于此《新唐书》：河东道有武州，领文德一县。《唐纪》：大顺初，幽州帅李匡威之子仁宗为武州刺史，将兵侵河东，为河东将李仁信所杀。盖武州，幽州镇所表置。李克用并幽州，始属河东。寻复为刘仁恭所据。寻改毅州。后唐复曰武州明宗时，仍曰毅州。潞王从珂又改为武州。石晋初，入于契丹，改曰归化州亦曰雄武军。金天眷初，改宣德州，属大同府。大定七年，又改宣化州。明年，复曰宣德州。元初，为宣宁州，寻改为山东路总管府。中统四年，改宣德府属上都路。至元三年，改顺宁府以地震更名。明洪武四年，府废诏尽徙其民于居庸关内，遂虚其地。二十六年，改置万全都指挥使司，领卫十五、守御千户所三、堡五其蔚州、延庆左、永宁、保安四卫，广昌、美峪二千户所，散建于各州县，而属于万全都指挥使司。今为宣府镇。

司南屏京师，后控沙漠，左挹居庸之险，右拥云中之固，弹压上游，居然都会。后汉末，刘虞牧幽州，开上谷胡市之利，通渔阳盐铁之饶，境内以殷庶。唐乾宁初，李克用侵幽、燕，拔武州，进围新州，而李匡筹败亡。朱梁乾化三年，晋将李嗣源攻刘守光，分兵徇山后八州，皆下之，进取武州，而守光穷蹙矣。其后金人由此以逼燕云。蒙古再攻宣德，蚕食山北，遂并山南。盖镇境不守，则藩垣单外，而蓟门之祸，所不免也。明初，开平、兴和列戍相望，此犹为内地。自兴和移，开平弃，锁钥由是特重，张皇于平日，捍御于临时，此阃外之职矣。《边防考》：居庸，京师门户。宣府，又居庸藩卫也。其地山川纠纷，号为险塞。且分屯置军，倍于他镇，气势完固，庶几易守。独是粮援易竭，输挽宜先。陆运由居庸抵镇城，事属已试。舟运从卢沟出保安，未之或讲也《边略》：宣府边墙，东起昌平、延庆州界之火焰山，西屹山西大同境之平远堡，延袤千三百余里。计其险隘如西路之万全右卫、张家口、西阳河，北路之独石、青泉、马营，中路之葛峪、青边，东路之四海治诸处，俱极冲要，而独石尤为咽喉重地云。

宣府左卫附郭。汉下落县地。唐置文德县。契丹因之。金大定二十九年，改曰宣德。元为宣德府治。明初，府县俱废。洪武二十六年，改置今卫。二十七年，筑城。正统五年，�嬉宰┦�。隆庆二年，增修。今有门四，城周二十四里。又有南关城，周四里。

宣府右卫附郭。废置同上。今左、右二卫省。

宣府前卫附郭。废置同上。今仍设前卫。

兴和守御千户所附郭。初置于兴和旧城。永乐二十年，阿鲁台乘间袭陷，因弃旧城，徙置于此。今所废。

○文德废县在镇治东南。唐末，析怀戎县，置文德县，为武州治。契丹因之。《辽志》云：汉下落县地。金改曰宣德。元因之。明初废。○阳门废县，在镇西百二十里。《唐志》：妫州有阳门城，为戍守处。辽置阳门镇，属顺圣县。金贞�潭�年，升为县，属弘州。元初废。

顺圣川东城镇西南百四十里，西南至山西蔚州九十里。旧《志》：东南至奉圣州二百八十里。唐末为安塞军地。五代时为永兴县地。辽析置顺圣县，属奉圣州。寻改属弘州。金因之。元属宣德府。明初废。天顺四年，修筑为戍守处。嘉靖四十三年、万历四年，皆增修。今城周四里有奇。南临大川，北枕崇冈，原壤辽阔，元时牧场也。今以马房名堡者，十余所，号为顺圣马房川。《边防考》：东城近为西城犄角，远为紫荆藩篱。东有水峪，西有牛房，皆为极冲。嘉靖中，北人入犯。城东南有千家堡，受祸最酷。《志》云：东城相近又有丁宁鳌鱼等口。嘉靖中，余子俊以丁宁、鳌鱼、水峪为东城三隘。是也。

顺圣川西城在东城西百里，东南至蔚州九十里。汉代郡阳原县地。后魏置长宁县。高齐置齐德、长宁二郡于此。后周废齐德郡。隋初，并废长宁郡，改长宁县曰开阳，属朔州。唐废。《辽志》：唐初，为突厥所据。开元中，尝置横野军于此。天宝以后，废为襄阴村。石晋初，没于契丹。宋端拱初，潘美自寰州进军，取其地，旋复没于契丹，置弘州博宁军，治永宁县。金因之。寻改军名曰保宁，既又废军，而弘州如故。复改县曰襄阴。元初因之，寻以襄阴县省入州。明初，州废。天顺四年，筑城为戍守之所。嘉靖二十四年、万历二年，皆增筑。今城周五里有奇，当南路，极西与大同镇之天成、阳和卫接壤。而一吐泉等处，无险可恃，汛守尤切。《边防考》：成化十九年，虏寇大同诸堡，长驱入顺圣川，散掠蔚、朔诸州。因设南路参将，驻顺圣西城，辖东西两城及蔚州境深井、滹沱、黑石、桃花等堡。本路阻山带河，为紫荆、倒马之障蔽。正德八年，虏复入宣大塞，别部自怀安入顺圣川，官军拒却之，即西城也。《志》云：顺圣川西城南十里，有汉阳原故城。

古城镇东六十里，城周一里。旧有此城，元时增筑之。明复修治，为戍守之所。

○天德山镇西北三十里。又镇北三十五里，有东望、西望二山。又有沙岭，在镇西二十里。宋元�趟哪辏�契丹主洪基如沙岭，遂至奉圣州。明永乐中，车驾北征，次沙岭。是也。与诸山环带，镇境称为形胜。又有汤池山，在镇东六十里，温泉出焉。辽置黎园于山下。宋雍熙五年，契丹主隆绪如炭山，至黎园温汤。即此。

炭山镇西百二十里，滦水源于此。《辽史》：归化州有炭山，谓之陉头，契丹尝游猎于此，有凉殿，承天皇后纳凉所也。山东北三十里，有新凉殿，为景宗纳凉处。惟松棚数陉而已。山有断云岭，极高峻。宋咸平六年，高阳关将王继忠为契丹所获，见契丹主隆绪于炭山。即此。《五代史》：契丹阿保机告其部落，请帅汉人居古汉城，别为一部。欧阳修曰：汉城在炭山东南，滦河上有盐铁之利，乃后魏滑盐县，其地可植五谷。阿保机率汉人耕种，为治城郭邑屋廛市，如幽州制度，汉人安之。宋白曰：汉城在檀州西北五百五十里，城北有龙门山，山北有炭山，炭山西即是契丹、室韦二界相连之地，其地在滦河上源，西有盐泊之利，即后魏滑盐县也。按：滑盐本汉县，属渔阳郡，其界不能至此。今大宁以东，皆汉北平、辽西二郡地，地肥饶，宜五谷，有盐泺盐场，所谓汉城，亦概言之耳。

盘崖山在顺圣西城北十五里，山高险。又溜云山，在西城西南三十五里，高出云表。又有独山，在西城南三十里，迥出群山之上，因名。○十八盘山，在顺圣东城东六十里，以高峻盘折而名。《志》云：东城南三十里，有榆林山。西北十五里，又有鳌鱼山，有大石如鳌，山水暴溢至此辄止，俗呼镇水鱼。

五岔岭顺圣西城东南四十五里。岭当通衢，岐路四达，因名。其旁曰桦岭。又枳儿岭，旧《志》云：在西城东北，自都司城至此百六十里。是也。又滴水崖，在西城西南三十五里，半崖水滴如珠。正统末北征，尝驻跸于此。

○濡水在镇西百里，即滦水也。源出炭山。《音义》云：濡，乃官反，读曰滦。今镇境即后魏所云濡源地也。东北流经云州马营二堡间，而入废开平卫境。《水经注》：濡河从塞外来，西北经御夷镇城，又东北经孤山南，又东南流。水流回曲，谓之曲河镇。今详见大川滦水。

洋河镇城南五里，源出塞外。自万全左卫流经此，径镇东南十五里，有泥河自东北流入焉。又东流达保安州界，下流入于桑乾河。《志》云：镇城西二里有清水河，南流七里，合洋河。

爱阳河在炭山西北二十里，深仅尺许，中多浮草，性凉，宜牧马。又有柳河川，在镇北三十里。金大定十年，如柳河川。《边防考》：柳河发源大白阳堡北三十里，西流入长峪口镇城，樵采灌溉，悉资于此。

顺圣川在顺圣东城南，即桑乾河支流也。东西延袤二百余里，多美刍，故牧场也。明亦牧马于此。《一统志》：川在宣府西南百里，上接蔚州界，下至保安州之桑乾河。又川有龙池，永乐间，尝产龙马于此。《志》云：镇东九十里有九龙池，九泉涌出，南流入延庆州界，入于清水河。又柳园泉，在顺圣西城西二里，居民引以溉田。

○鸡鸣驿堡镇东南六十里。永乐十八年，设站于此。十七年，因民堡增筑。隆庆四年，修治堡。周四里有奇，为镇城入京要路，正北达龙门堡，西北达赵川堡，实当两路之冲。堡傍皆流沙积石，行旅苦之。近山可耕之田，不过五十余顷，储蓄为艰。嘉靖四十二年，北虏由此突犯，为戍守重地。

葛峪堡镇北五十里。宣德五年创筑。嘉靖四十二年、万历六年增修。堡周四里有奇，四山壁立，路径崎岖，中路参将驻此。分边东起赤城，西尽张家口，沿长一百三十一里，辖龙门卫一、堡十，盖镇城北面之藩篱也。葛峪所辖墩台，以预筑镇虏诸处为最冲。边外东北则有兴和、靖边等城。西北则东胜卫所等城。皆中国故地，后为属夷驻牧。《志》云：堡北有松树梁，旁多松堡。东三里有柳沟泉，南流成河，居民资以灌溉。

长峪口堡镇西北四十里。亦宣德间置，万历十五年增筑，周三里有奇。有黄草、滩骆、驼鞍等冲，而坝口在堡北五里，尤为极冲。自坝口而外，靖边城、晾马台、兔鹘崖诸处，旧皆内地，后为属夷驻牧。《志》云：堡西七里有小尖山，北十五里有东高山，三十里有馒头山，皆���型�处也。○阎家堡，在卫西南四十五里，亦戍守处。

青边口堡镇西北五十里。在长峪堡西，亦宣德中置，万历九年增筑。周三里有奇。墩台则滴水崖、北嘴沟、曲丁、宁远四处为最冲。口外则段木嘴、三道川、犭回々墓、马头山，皆属夷驻牧。《边防考》：本堡沿边山形中断，故曰青边口。临口依平地为墙，迤北则山岩沟壑崎岖相错，夷酋亦以部落拒守。盖中路最冲之地也。嘉靖中，虏酋俺答再犯宣府，青边口首被其患。《志》云：堡北八里有青山，十余里有石嵯山，西北十二里有西高山，皆���型�所资。

羊房堡在青边口西南，距边十里，接壤张家口，西为中路尽界。成化元年创筑，弘治二年、嘉靖四十三年、万历十七年俱增筑。周二里有奇。虽重冈为险，而何家堰、镇夷、镇口诸处，皆要径也。墙外有红崖儿、窍头嘴、擦胡石数处，皆诸部落驻牧。《志》云：堡西北十五里有鳌头山，山上巨石突出，高阔数十百丈，因建墩台，以便����。

大白阳堡在镇东北。《唐志》：妫州有白阳镇。即此。成化初置堡，景泰、嘉靖间修筑，万历十三年增修。周三里，堡地平坦。其镇虏墩、古道梁、毛家墩等口，皆极冲。边外胡嵯儿诸处，为诸巢穴，窃发不时，防御最切。《志》云：堡南十里，又有椴树山。

小白阳堡在大白阳堡东，与龙门卫接界。宣德五年创筑。嘉靖四十三年、万历二十四年增筑。周二里有奇。其边墩马圈儿、石塘子，为最冲。边外近地有东西古道、韭菜冲等处，皆贼巢也。万历八年，敌由此入。因议于龙门关娘娘山旧有捷径盘道，稍修平之，以通东西互援之路，自是称便。又边外有泉引入，可资灌溉，较诸堡差为饶沃。《志》云：堡西二里有马鞍山堡，北有碾槽沟。○赵川堡，在卫东北六十里。又东北至龙门关二十里。《边略》：堡在大小白阳二堡间，宣德五年筑，嘉靖十三年、隆庆四年增修，周二里有奇。边墩有沙嘴子为最冲。边外西古道，即夷巢也。《志》云：堡东八里有白庙堡，白庙东北七里有龙潭。

龙门关堡在小白阳堡东南。宣德三年置，嘉靖四十三年、万历十三年增筑，周二里有奇。关门在堡东五里，俯关下瞰堡城，若在平原然。沟河盘错，近实难逾。正统间，北路不守，全镇倚为东偏半壁。盖虽视小白阳诸堡差为腹里，而烽火由此以达南山，往来应援，恒出于此，备未可疏也。《志》云：龙门堡，即故龙门镇，在镇东八十里。元尝移置望云县于此。其南乡产铜。又镇北百二十里，有牙恰村，旧产银。○固疆堡，今镇治也。《宋志》：宣和五年，归化州内属。六年，筑固疆堡，南去新州七十里，寻为女真所陷。又老鸦庄，在镇西北四十里。辽、金时，顿舍处也。《志》云：元筑，明因遗址增修，为戍守之所。

天桥关口在镇南百八十里。南至怀来卫境之沿河口四十五里，与宛平县接界。

万全左卫镇西六十里。西至怀安卫六十里，西南至山西蔚州二百五十里。

唐初为妫州地，后为武州地。契丹属归化州。金属宣德州。元为宣德府地。明初废。洪武二十六年，置今卫。后迁改不一洪武三十一年，调山西蔚州，寻又调通州，而卫名不改。永乐初，复为万全左卫。今仍之。

卫唇齿镇城，翼带云、蔚，西偏之屏蔽也《边防考》：卫虽近内地，而为东西孔道，往来络绎，汛守不可不密。

○宣平废县卫西十里。本文德县之大新镇。金承安二年，置宣平县，属宣德州。大安三年，蒙古败金于野狐岭，进薄宣平，克缙山县游骑，遂入居庸。明年，复克宣平，陷德兴府。元仍曰宣平县，属宣德府，移治于辛南庄。明初废，寻改置今卫，筑卫城。正统九年，增筑城，周九里有奇。议者以城大难守，嘉靖四十二年，截三分之一。今城方六里有奇。

沙城在卫西北。隋开皇三年，突厥寇幽州，总管李崇拒之于沙城，突厥围之，败没。即此城也。自是常为戍守处。明永乐中，北征，道宣府，次沙岭，次万全，次沙城。是也。景泰二年，设沙城堡。正德八年，寇入万全，咸宁侯仇钺自大同驰救，战于沙城，败绩。隆庆二年，增筑。五年，又修东西两关，共周五里，资为保障。《志》云：卫北五里有九王城，相传辽时所筑，今废。

○瓦窑山卫东南五里，以陶甓所在而名。《志》云：卫西南四里有香炉山。又六里有没皮山，以山无草木也。又有红塘山，在卫南十里，下有红塘河。

○洋河卫北五里。自塞外流经此，东南入宣府卫界。又东河，在卫东一里，自德安卫流入，即水沟口河也。北流与洋河合，可资灌溉。○西海子，在卫城西，水环三十余里，东南流入于洋河。

○会河堡在卫西。辽、金时所置戍守处也。宋嘉定四年，蒙古败金人于獾儿嘴，追至会河堡，遂进薄宣平。即此。

宁远站堡卫东三十余里。永乐初，设站于此。嘉靖四十一年，被兵毁。万历六年，改筑，周三里有奇。堡当张家口之冲。万历二十七年，复于堡北刘平寺湾，新置土墩一座，周回建瓮城以翼之。往来行旅，恃以无患。堡本属镇城，万历六年，改属上西路管辖。

万全右卫镇西八十里。西至怀安卫四十里，西南至山西大同府三百五十里。

唐武州地。元属宣德府。明洪武中，与左卫同置，曰万全右卫。今仍之。

卫控御边陲，为东西声援。漠南有事，每当其冲，防维不可略也。

○德胜城即今卫治。《边防考》：右卫初与左卫同城，永乐二年，城德胜口，移卫治焉。本曰德胜堡，洪武二十六年所置，至是改筑为卫。城东北面河，西南平坦，去边三十里，屡有边患。成化十年，设上西路参将于此，所辖边墙一百二十四里有奇。其近卫城者镇河、平夷等墩台，俱极冲口。外庄窠沟一带，为部落驻牧。万历二十六年，增修卫城，周六里有奇。

○翠屏山卫北三里。两峡高百余丈，望之如屏。宋嘉定四年，蒙古攻金西京，金将胡沙虎弃城遁，蒙古主追败之于翠屏山，遂取西京。西京，即大同府也。○大尖山，在卫东北六里。又卫西北三十里，有小尖山。

马头山在卫西北。《志》云：在洗马林堡西北四里，山下出泉，盛暑极寒。山之阳有水关洞。又东孤山，在堡北四十里，以独出群山而名。堡西北三十里，又有西孤山，陡峻突立，产赤石脂。又有北高山，在堡西二十五里。○寨儿岭，在堡南五里，其山四合若寨。又堡西南有黑龙洞。已上皆洗马林之险也。

野狐岭卫北三十里。势极高峻，风力猛烈，雁飞遇风辄堕地。宋景�趟哪辏�契丹主宗真猎于野狐岭。又北有獾儿嘴。嘉定四年，蒙古破金抚州将南下，金将完颜九斤驻兵野狐岭以备之。蒙古进至獾儿嘴，金人遁走。元至元十九年，如野狐岭。明初洪武三年，李文忠北伐，出野狐岭，败元兵于察罕脑儿。景泰初，上皇自北还，乜先遣兵送至野狐岭。抚州，即今废兴和所。察罕脑儿，见开平卫。○兴宁岭，《志》云在卫南八十里。又卫西北五里，有紫岩，有泉出焉。

○西阳河在卫西北。永乐二十一年，征阿鲁台，次西阳河，进次上庄堡，遣将追之于宿嵬山。是也。《志》云：西阳河东南流注于滦河。亦曰西洋河，在今柴沟堡北百步。又东洋河在柴沟堡西北八里，南洋河在堡西南五里，至堡东七里，而合如燕尾，然俗谓之燕尾河。皆会于西洋河。又有红草沟，在卫城西北十二里。又孙柴沟河，在洗马林西南十里，下流皆注于西洋河。○龙池泉，在卫城东南，其水清泠，引入城中，资以灌溉。宋雍熙二年，契丹主隆绪如儒州，寻至龙泉。即此。又沙城暖泉，在柴沟堡东北八里，其水冬温夏凉，资以灌溉。

○张家口堡卫东三十五里，东南至镇城四十四里。宣德四年筑，嘉靖十二年、万历二年增筑。堡周四里。其灭虏台等处，为最冲口。外有狮子屯一带，诸部落驻牧处也。堡为互市之所，关防最密。《边略》：张家堡西北有黑山墩。嘉靖中，督臣翁万达议曰：宣府西路黑山台，直望马营堡之威远墩，不过百三十里，兴和十八村在焉。地沃饶可耕，自永乐中陷失，于是自右卫张家口、羊房、龙门，以至马营，回环三百余里，北路受敌愈多，悬绝难守。若引垣直之，由黑山以至威远，则掣三百里戍为百三十里戍，利甚大也。《志》云：堡北四里有水泉山。又有红崖，在堡东北十里。

膳房堡在卫北二十里。成化十五年筑，嘉靖十二年、万历元年增筑，堡周二里有奇。其野狐岭、平山台，为最冲口。外大红沟一带，为诸部落驻牧。《边防考》：膳房堡沿边关口，永乐中北征之路也。弘治九年，从此入犯。镇城及南路东西顺圣城一带，防御最切。有大水泉，在堡北三里。

新开口堡卫西北四十里，膳房堡西。宣德十年筑，嘉靖七年、隆庆四年增修，周二里有奇。其宁远、德胜、镇胡等墩台，为最冲口。外榆林庄一带，诸部落驻牧处也。《边防考》：堡逼近虏境，向来屡被侵犯，俗称为东马营，比于北路之马营堡。又正南泉，在堡城南。城西南，又有清水泉。

新河口堡卫西四十里。宣德十年筑，嘉靖六年、隆庆五年增修，周二里有奇。堡设在平川，西北两面皆沿边，孤悬为最。有水沟、平安等墩台，为最冲口。外牛心山、甜水海等处，皆夷酋驻牧地，往往由此窥犯右卫。万历中，增修治世台等处。山险堑深，足为保障。《志》云：堡东北有桃山，又东北九里有虞台岭。弘治末，由此入犯，为卫境之险。已上四堡，俱上西路管辖。

柴沟堡卫西北四十里，南去怀安卫五十里。正统二年筑，景泰、成化、嘉靖间，及万历二年皆增修，周七里有奇，北去边二十里。有平顶台、黑水关等处，为最冲口。外草垛山一带，皆驻牧之处。《边防考》：旧设西路参将驻札右卫。嘉靖初，以沿边多事，右卫去各堡隔远，应援未便，因更设参将一员，驻札柴沟。以右卫为上西路，此为下西路。分边东起新河口，西至大同平远堡界，长一百十五里有奇，当西北之要害，为东南之重障。与上西路互相形援，势如臂指云。

洗马林堡卫西北七十里，西南至柴沟堡四十里。宣德九年，北巡至洗马林。十年，筑城置戍。隆庆五年增修，周四里有奇。其镇河台为最冲。边外大谎堆、桂柏山，皆诸部落所驻牧。嘉靖四十四年，黄台吉从此突犯。俗称西马营，以近边平坦难守，与东马营相埒也。

渡口堡在柴沟堡西南二十里。《志》云：堡东北至蔚州深井堡六十里。弘治九年筑，万历五年增筑，周二里有奇。沿边有牛心、大尖等山，险峻足恃。○西阳河堡，在渡口堡西南十五里，去卫城八十里。正统五年筑，成化十年、万历三年展筑，周四里有奇。堡为宣镇极西，西北与大同平远堡接壤，两面皆边，最称冲要。其永平台、镇靖台等处，俱边外驻牧之地。《边略》：西阳河堡西有陈家堡，东去万全右卫百里，西达大同之天成卫。嘉靖中，翁万达言：张家口、洗马林、西阳河一带，与大同天成接境，最为要冲，当指臂联络，休戚一体，疆场始可无患。《志》云：堡东南十里有华山，下有灵潭，虽旱不涸。又有雪岭，在堡东南八里。

上庄堡在卫北。永乐中，车驾北征，尝驻于此。又卫北三里有大胜甸。《志》云：蒙古与金人战，大败金人，因名。元人尝筑城于此，亦曰大胜城。

怀安卫镇西百二十里。东至万全左卫六十里，西南至山西大同府二百八十里。

汉上谷郡地。唐属新州。契丹属奉圣州，寻属大同府。金因之。元属宣德府，后属隆兴路。明初废。洪武二十六年，改置怀安卫。今仍设卫如故。

卫捍御冲边，翼蔽云、朔，东西形援，屹为要地。

保安右卫在怀安城内。永乐十五年，以天策卫为保安右卫，治顺圣川。十七年，调西沙城，即万全卫之沙城也。二十年，移建于此。

○怀安城今卫城也。本汉上谷郡地。唐末置怀安县，属新州。契丹属奉圣州。《辽志》云：怀安，汉夷舆县地。按《水经注》夷舆在居庸故城东北，《辽志》误也。又云：自魏至隋，皆为突厥所据。唐克突厥，废为怀荒镇。辽始析文德县，置怀安县。亦误也。金亦曰怀安县，属大同府。元改属宣德府。中统三年，改属隆兴路。明初废，寻改置今卫，筑城置戍。隆庆三年增筑，周九里有奇。

威宁城卫东北百二十里。金承安二年，以抚州新城镇置威宁县。元改隶宣德府，寻属隆兴路。明初废。《志》云：县北有昌州城，金置州，元城其地，寻废。今为荨麻林堡。盖在荨麻岭旁也。昌州，即元之宝昌州，在今开平卫境。《志》误。

御夷镇城在卫西北，所谓濡源之地也。后魏初，拓跋禄官分其国为三部。一居上谷之北，濡源之西，自统之。魏主焘始置御夷镇于濡源西北，为六镇之一。即此。《水经注》：密云戍，在御夷镇东南九十里，鲍丘水径其西。似镇与密云境相近。贾耽曰：密云去御夷镇，几九百里。道元时，六镇已陷没，岂传闻之误欤？抑纪载之讹欤。

○水沟口山卫南十五里。两山巍峙百余丈，下有水沟口河，因名。又云头山，在卫西南三十里，山高耸，云覆其上即雨。中有班石洞，称幽胜。其相近者，曰虎窝山，崖畔水出，盛暑结为冰柱，隆冬反释，亦天地之异气也。○良山，在卫西十五里，旧名狼山。《志》云：魏主�痔齑投�年，如狼山，至延水，《志》以为即此狼山也。明永乐中，车驾驻此，因改今名。又平顶山，在卫西三十里，内有天窖洞，四围俱山，一穴而入，可避兵。

花山卫西北三十里。春夏多花，上有池，岁旱不涸。又白腰山，在卫东北三十里，高耸壁立，腰有白土如带，因名。又荨麻岭，在卫北八十里，岭路崎岖，塞口要地也。《志》云：卫西至枳儿岭二十里，接顺圣西城界。

○水沟口河在卫城南。自顺圣境流入，经水沟口山下，东北流至万全左卫，入洋河，亦名曹河。卫西七里有柳河，亦东流入于西水沟口河。

○李信屯堡卫西北四十五里。嘉靖十六年，抚臣韩邦奇言：李信屯，宣府咽喉也。其地两山俱尽，又与大同接境，守此不惟防遏虏冲，亦可潜消意外，因创筑堡城。万历十八年增修，周二里有奇。西北去大同永嘉堡十里。其地有两山对峙，为宣、大两镇交错之所，西当瓦窑口之冲，亦要地也。堡与二卫俱下西路分辖，与大同阳和卫相犄角。

兴宁口在卫西。外接极边，南抵顺圣川。虏每由此阑入，恃此为南路之蔽。汛守最切。

怀来卫镇东南百五十里。东至延庆州六十五里，西南至山西蔚州二百四十里。

汉上谷郡地。晋及后魏因之。北齐置长宁、永丰二郡，并改置北燕州于此。周曰燕州。隋属幽州。唐初亦置北燕州。贞观八年，改曰妫州武后时，置清夷军于州城内。天宝初，曰妫川郡。乾元初，复曰妫州。五代晋初，没于契丹，曰可汗州《辽志》：五代时，奚王去诸以数千帐屯妫州，自别为西奚，号可汗州。契丹因之，亦曰清平军。金州废，改属德兴府。元属奉圣州。延�倘�年，改属龙庆州。明初，改置守御怀来千户所。永乐十五年，改为怀来左卫。十六年，改曰怀来卫。今因之。

卫密迩居庸，为关门之外卫。蒙古败金人于妫川，进薄居庸。明靖难初，燕王起于北平，引兵拔居庸，曰：怀来未下，居庸有必争之理。遂袭怀来而守之。山后诸州，以次降附。于是北平之肩背益固。正统末，北骑充斥，怀来且为战地，而震惊及于宫阙矣。卫为畿辅襟要，宣镇咽喉，疆索有事，卫每当其冲，不可不为苞桑虑也。

延庆右卫在怀来城内。旧置于居庸关，宣德五年，移建于此。本曰隆庆右卫，隆庆初，改名延庆右卫。今仍置延庆卫。

○废妫川县今卫治。汉沮阳县地。高齐移燕州治此，置怀戎县。隋大业初，属涿郡。唐为妫州治。武后垂拱初，置清夷军于州界。圣历初，突厥寇清夷军，即此。契丹得其地，改曰怀来县。金明昌六年，又改曰妫川县，属德兴府。贞�坛酰�蒙古薄宣平，金主命胡沙虎军妫川。胡沙虎欲移屯南口，蒙古袭败之。南口，即居庸南口也。元复为怀来县。明初废。永乐十六年，改置今卫。二十年，展筑卫城，北倚高冈。正统、景泰间，及嘉靖四十五年，修筑，周七里。万历十四年，展筑城西，共周八里有奇。卫当东路之中，与昌平横岭相表里云。

废且居县在卫西北。汉县，属上谷郡。后汉废。《水经注》阳乐水出且居县东北，是也。又广边城，亦在卫北。唐置广边镇，亦曰广边军。五代梁乾化三年，晋将李嗣源略刘守光山北地，克武州。燕将元行钦攻武州，嗣源驰救，行钦引却，追至广边军，行钦败降。《唐会要》怀戎县北有广边军，故白云城也。宋白曰：军在妫州北百三十里，近雕窠村，盖即今之雕鹗堡。○宁武城，在卫西，唐所置宁武军也。乾符五年，李克用作乱，据大同，侵幽州境，进击宁武军。宋白曰：云州东取宁武妫州路，至幽州七百里。又怀柔城，亦在卫西。《唐志》：先天初，于妫、蔚州界置怀柔军。即此城也。又有长城，在卫北九十里。《唐史》：开元中，张说所筑。

○螺山卫北十余里。下有奉化寺。山多材木，资民用。《括地志》云：怀戎县北三里有釜山。黄帝合符釜山，盖谓此。或以为螺山，即釜山之讹云。○大海陀山，卫东北三十里，高百仞，下有龙潭。又《括地志》云：怀戎县东南有羹颉山，汉高祖封兄子信为羹颉侯，盖取此以名。

军都山卫南五十里，东西高耸。《志》云：汉军都县，以此山名。又水谷山，在卫南十六里。一名龙山。又南五里，有水头山。又松峰山，在卫南三十里。

唐家岭在卫东南。景泰初，上皇北还，自怀来行一日至唐家岭，即此。一云岭有唐儿庵。嘉靖三十四年，虏由此入犯。又火石岭，在卫南二十里，产五色火石，因名。嘉靖二十九年，虏由此入犯。又桃花岩，在卫南三十里。卫西南三十里，又有乳香岩。

棒棰峪卫东南三十里，接延庆州界。旧有边墙，东达大小红门、岔道诸处，谓之南山口，宣镇之内阻也。

○妫川在卫城东南。又西南流入保安州界，合于桑乾河。金人谓之合河。有合河镇，在今保安境内。

殷繁水旧在卫北。晋义熙十二年，魏主嗣大猎于牛川，临殷繁水。《北史》：魏主嗣登釜山，临殷繁水。是也。今堙。牛川，见山西大同府。

马兰溪在卫东北。《括地志》以为即上兰水也。汉初，周勃代樊哙击卢绾，破绾军于上兰，盖即此溪云。

○土木驿堡卫西南二十五里。东北至延庆州八十里，西至保安州四十里。地界相错，为往来之孔道。本名统漠镇。唐末高开道据怀戎时所置，后讹为土木。永乐初，置堡于此。正统末，车驾自大同还，为虏酋乜先所逼，驻跸此堡。堡无水泉，南去十五里有河，为虏所据。军中凿井，至二丈余，不得水。其旁有麻峪口，敌骑自此入，挟驾北出雷家站，成蒙尘之祸，堡遂毁。嘉靖四十五年，就故堡修筑。隆庆三年，复修治，周二里有奇，当长安岭红站口之冲，为襟要之地。今红站、麻峪口、雷家站，俱见保安州境。又雷家站，一作�┘艺荆�即今保安州治。

榆林驿堡卫东南三十里。元置榆林驿。致和元年，上都兵讨燕帖木儿，次于榆林，燕帖木儿军于居庸关。遣兵袭败之，追至怀来而还。明初亦置驿，东至岔道口二十五里，至居庸关五十八里。永乐十二年，北征，自龙虎台次榆林。二十年，亲征，次榆林。是也。《志》云：堡初置于卫东羊儿峪北，正统末移于此。隆庆三年增筑，周二里有奇，介岔道、怀来之间。逾此而南，即昌平之白羊口，为控扼之所。

沿河口卫南百三十里。东南达宛平县之王平口九十里，西南至涞水县马水口百五十里，沿边次冲也。○横河戍，在卫境。《唐志》：妫州有横河、柴城二戍，永定、窑子二关。今皆堙。

开平卫镇东北三百里。又东北至故开平卫四百里，东南至龙门卫百七十五里。

汉上谷郡地。唐为妫州地。契丹属奉圣州。金因之。元为云州地。明宣德五年，始移置开平卫于此。今设卫如旧。

卫孤悬绝塞，最称冲要。明初，大宁未弃，兴和未移，旧开平气势联络，为我藩辅。谋之不臧，始患开平隔远，且虞独石虚縻矣。《边防考》：宣镇三面皆边，汛守特重，而独石尤为全镇咽喉。其地挺出山后，入犯宣、蓟，往往出没于此。土木之变，议者欲弃独石不守。于忠肃曰：弃之，不独宣、大、怀来难守，即京师不免动摇。于是命将出龙门，克复旧境，始不致为大患时科臣叶盛亦曰：独石、马营不弃，则六师何以陷土木？紫荆、白羊不破，则虏骑何以薄都城？盖以独石城为藩篱重地也。盖京师之肩背，在宣镇，而宣镇之肩背，在独石也。

○独石城今卫治。本元云州之独石地。明初，为戍守之所。宣德中，移置开平卫于此。孤悬北路，称为绝塞。正统末，陷于乜先。景泰三年，恢复。屡次增筑，万历十年，复加修治，城周六里有奇。上北路参将驻此。旧分边东起靖胡堡，西止中路龙门关，沿长七百余里。寻改东面牧马堡属下北路，西面金家庄属中路。所辖大边，五百一十四里有奇，二边一百八十六里。而本卫所辖，大边百六十三里，二边百三里。有柳河墩等冲口。外旧开平、明沙湾一带，皆诸部落驻牧。

○东山卫东三十里。极高峻，上有墩台，可���腥�百余里。《志》云：卫东北十里有总高山，登之，远见辽海。又有东胜山，在卫东五里。卫东南十里，有崆峒山。○毡帽山，在卫西北十里，圆耸卓立，远望如帽，因名。下有毡帽川。又有常宁山，在卫西十里。

白庙儿山在卫东北境。边人谓之三间房，土名插汉根儿。乃蓟、宣通路，滦河经其北，东去密云县白马关四百五十里。或以为即白山也。《汉纪》：建武二十一年，乌桓屡寇代郡以东，其居上谷塞外白山者尤强，命马援将三千骑击之，无功而还。

偏岭卫北四十五里。或曰即天岭也。胡峤《陷虏记》：自归化州行三日，登天岭。岭东西连亘，有路北下，四顾冥然，黄云白草，不可穷极。契丹谓曰辞乡岭。陷虏者至此，辄南望恸哭而去。盖讹偏为天也。成祖北征，自独石度偏岭，至开平之隰宁驿。是也。又独石，在今城南。一石屹立平地上，广数楹。有独石神庙，城因以名。

○韭菜川在卫东。源出东山，流经卫南，与毡帽山水合，南流至赤城堡，为东河之上源。○独石水，在卫南，流经云州堡，合于龙门川。

○清泉堡在卫东北边外。山下有清泉涌出，绕堡东，因名。景泰四年创筑，隆庆五年、万历十五年增修，周二里有奇。地虽孤悬，四塞颇险。正北至栅口不过三里。口外有大松林、双水海子，皆夷巢也，防御最切。

半壁店堡在卫南二十里，去云州四十里。堡在平川，其东西两面皆山，壁立道傍，因名。旧本民堡。明嘉靖三十七年，北骑由独石、深井、镇门等墩，入犯猫儿峪。道路为梗，因改为官堡，设防于此。隆庆元年、万历十一年增修，周一里有奇。虽在边内，而当南北往来之冲，实独石噤喉处也。

猫儿峪堡在半壁店堡南，云州堡北二十里，道出开平者，此为中路。与伴壁店同时修筑，周一里有奇。东北控大川，当清泉口之冲。正统以前，往往由此长驱，北困独石，南陷云州。此堡设而东栅口恃此障蔽，虏氛稍息。已上三堡，俱上北路管辖。

凉亭驿卫东北百里。明初所置八驿之一也。太宗北征，尝驻跸于此。宣德中，朵颜入犯独石，守将杨洪遮击之于凉亭驿，又追败之于白塔儿、三岔口，其地俱在边外。

龙门卫镇东北百二十里。西北至开平卫百七十五里，南至延庆州一百八十里。

汉上谷郡地。唐末属新州。契丹属奉圣州。金属弘州，寻属德兴府。元属云州。明初废。宣德六年，始置龙门卫。今仍设龙门卫。

卫为镇城肘腋，道路四通，防维或疏，则所在皆荆棘矣。东面之防卫，为最切也。

○龙门废县今卫治。唐末置龙门县，属新州。契丹属奉圣州。金仍曰龙门县，寻属德兴府。明昌二年，又改属宣德州。元废县为龙门镇，属宣德县。至元二十八年，复置望云县于此，属云州。明初，州县俱废。宣德中，置今卫。正统末，为敌所陷。景泰中，收复。嘉靖中，复毁于寇。隆庆二年修筑，周四里有奇。城依山为险，有制兽、石门等墩台为最冲。边外太子城、大小庄窝，皆诸部落环聚处也。《边防考》：卫城为宣镇门庭，寇若突犯，则雕窠、龙门所、小白阳、长安岭诸处，皆骚动矣。防卫不可不豫也。

○大松山卫西十里。上有古松盘曲，因名。宋天禧四年，契丹主隆绪如鸳鸯泺，遂猎于松山，即此。明永乐中北征，驻跸于此。又塔沟山，在卫西十五里，一名双塔山，两峰极高，各有浮图，元至元中建。又娘子山，在卫西二十里，山高耸，而无险恶之势，因名。○红石山，在卫东五里，以石色红润而名。又双峰山，在卫北二十里，两峰相向，高出众山。

洗马岭在卫北。太宗北征，次龙门，获北贼遗马二十余匹于洗马岭，即此处也。又剪子峪，在卫东二十里，其形如剪，一名大岭山。

○红山水在卫东。源出红石山，东北流经云州所，合于龙门川。又样田河，在卫南二十里，源出独石塞外，流经此，又东北合于红山水。○娘子泉，在娘子山下，泉水溢出，势甚浩瀚，可资灌溉。正统十四年竭，后渐溢出，为民利。

○三岔口堡在卫东。东北抵赤城，南通雕鹗，西达卫城，为行旅三岐之路，因名。本民堡。嘉靖二十八年，始议筑城置戍。万历十七年增筑，周一里有奇。旧属下北路，后改属中路。盖堡界中、北两路间也。《志》云：卫东南三十里，有羊城，元人市易处。

金家庄堡卫西北七十里。成化二年筑，正德十三年、万历四年增修，周二里有奇。堡跨据高阜，南北两山夹峙，最为险要。有镇边墩为极冲。堡北十五里，为静盘道、进远墩，皆寇门也，捍御尤切。《边防考》：龙门卫及二堡，俱中路参将管辖。

龙门守御千户所镇东北二百四十里，本元云州之东庄地。宣德六年，筑城建所于此。隆庆四年增筑，周四里有奇。万历十八年，以北路地势隔远，添设下北路参将驻此，分管大边长一百六十里，二边九十一里。边外有白草、瓦房诸处，为北骑往来之冲。而本所辖大边八十五里，二边五十三里。墩台则平镇等处，其极冲也。边外白塔儿、�运�塘一带，皆其驻牧处。今仍置龙门所。

○西高山所西五十里。山高耸，登其巅，可以远望。又北高山，在所北二十里，亦峻拔，经夏冰雪常存。○鹰窠山，在所东南四里。《志》云：所西南十里，有鹰嘴山，以形似名也。又聚阳山，在所东南三十里。

黑峪山所南十里。峪中有仙鹤洞，洞最深。又有燕窝、石窝，内可容数十人。○龙王嵯，在所西北八里，嵯峨高耸，云出则雨至。又磨盘嵯，在所西十里，亦以形似名。

○白河在所东。《蓟门考》：滴水崖之水，悬崖而下者，即白河之上源。又东有白河堡、镇河墩，皆白河所经也。又清水河，在所城南，流合于白河。

○牧马堡在所北，故牧场也。弘治十年创筑。嘉靖二十五年、万历十五年增筑，周一里有奇。北距永宁口二十里，为最冲。口外地名七峰嵯，即诸部落驻牧之地。由永宁口下青扬，犯本堡，则龙门、云州皆骚动矣。捍御不可不早。

滴水崖堡在所东北。据悬崖，崖水瀑布而下，因名。弘治八年筑，隆庆三年增修，周三里有奇。东去大边二十里，即蓟门古北口之后也。堡山径错杂，距守为难。边外大石墙、庆阳口等处，皆为虏巢。而盘道口等墩，悉通大举，议者欲自盘道墩，迄永宁县靖胡堡之大卫口，修墙堑崖，创为重险。俾北路之兵，由此入卫南山，东路之兵，由此出援独石，庶为得策云。

宁远堡在滴水崖东。旧为朵颜易马市口。景泰以后，北骑屡由此入犯。嘉靖二十八年，筑堡于此。四十五年增筑，周二里有奇。东去盘道口边十五里，最为冲要。

长伸地堡在宁远东北。旧为朵颜所窃据。万历七年，收复。十年，筑堡戍守，周一里有奇。边墩有镇安台等冲。口外乱泉寺一带，皆部落驻牧。堡北有巡简寺，其扼险处也。

样田堡在所东南。旧名鸡田，民堡也。嘉靖三十七年，始改为官堡。万历十六年修筑，周二里有奇。堡虽距边稍远，而往来络绎，为应援要地。已上五堡，俱下北路管辖。

李家庄在所东北。嘉靖二十八年，敌犯滴水崖，大同帅周尚文驰救，遇敌于李家庄，败却之。《边防考》：朵颜别部常驻此。其北有万松沟，亦夷地也。又有蒋家庄，在所北，旧为要冲。

长安岭堡镇东百四十里。元为怀来、龙门二县地。明初，置丰峪驿。永乐九年，筑城置堡，改今名，周五里有奇。弘治三年，增置守御千户所。万历中，分属下北路。《边防考》：独石、马营一带，地虽悬远，然寇不能径下者，以长安岭为之阻也。其城东西跨岭，中通线道，旁径逼仄，居庸而外，此为重关之险。岭北有东山庙等堡，今皆残破。而东西斗子营、施家冲等地，悉为诸部落错据，未可恃险而忘备矣。今设长安岭营。

○八仙山堡西二里。八峰高耸，中有石室。又堡西南二里，有马鞍山。东南里许，有松山。《志》云：堡城南有凤凰山，堡西一里有龙潭山，有瀑布泉。○双尖山，在堡北十里，有双峰并耸。又石盘山，在所东南二十五里。

长安岭即堡治。本名枪竿岭，或曰桑乾岭之讹也。永乐中，改今名。嘉靖二十七年，敌由独石逾长安岭，掠隆永。即此。又有李老峪，在堡北三十里。

○鹰窝山泉堡西北三里。引入堡中，汇而为池，可给居人。又洪赞井，在堡西洪赞山下，井甚深，汲之不竭。

雕鹗堡镇东北百七十里。元云州之雕窠站。明初，置浩岭驿。永乐中，增置雕鄂堡。二十八年，北征还，次榆木川，大渐，太孙奉迎于雕鹗堡。宣德六年，筑城置戍。成化八年、隆庆四年增修，周二里有奇。万历十八年，分属下北路。堡当北路之中，为往来要道。境内有清水潭，起龙沟等处，皆诸部落驻牧之地也。

○浩门岭堡北二十五里。明初以此名驿。上有松数百株，郁然苍秀。○碧落崖，在堡东四十里，亦名滴水崖。石崖滴水去地百余仞，隆冬不冻。又东有香炉峰。

○南河在堡南。自堡西北之剪儿峪、狗儿村，合流至此，东南流入密云北境之白河。

大海陀潭堡东三十里。在大海陀崖谷间，有泉下汇为潭。堡南盖与怀来卫接境也。

赤城堡镇东北二百里。其地有古赤城，相传蚩尤所居。后魏主�值枪�二年，幸广宁，遂如赤城。即此。亦谓之东赤城，以别于平城之西赤城也。登国三年，贺兰部内乱，魏主�钟牒笱喙补ブ�。燕慕容麟击擒贺讷于赤城。既而魏主�中叶�赤城。又神瑞二年，复如赤城。皆此城也。五代晋天福六年，遣使如契丹，见契丹主德光于赤城。元为云州之赤城站。明初，置云门驿。宣德五年，筑城置戍。正统间，陷没。景泰初，恢复。嘉靖三十三年，北人入犯，大掠而去。万历二十四年增修，城周三里有奇。近边有玉石沟等冲，边外野鸡川所属部落也。今设赤城营。

○赤城山堡东五里。山石多赤。《志》云：古赤城在北山，坐据高险，最得形胜。盖即此山矣。○青羊塞山，在堡西南十五里。又堡西北四十里，有刘不老山。北六十里，有偏头山。西北七十里，有野鸡山，以山多雉也。《志》云：堡西七十三里，又有玉石沟山，迫近大边，为扼要之地。

○东河在堡东。自独石云州东南流，经古北口，为通州白河上源。○西河，在堡西五里。又西十里，有温泉流合焉。东流分为二，一从西北入城，一从城南流合于东河。宋咸平三年，契丹主隆绪如赤城，浴于汤泉。或曰即温泉也。一云：堡西南六十里有赤城汤，自龙门山根涌出，北流成池。其水暴热，傍有冷泉。相传此为汤泉云。

○镇宁堡在堡西北四十里，当赤城、马营二边之冲。弘治十一年筑，万历十五年增修，周二里有奇。堡去边密迩，惟东面邻山，西南北皆平地，距东西二栅口不过十余里。有擒胡等边墩，为最冲。边外光头嵯、小庄窠、野鸡川等处，皆通大举，悉为驻牧之地。《边防考》：赤城、镇宁，俱属上北路管辖。

云州堡镇东北二百十里。本望云川地，契丹常为游猎之所。辽主贤初建潜邸于此，其后号为御庄。寻置望云县，属奉圣州。金因之。元置云州治焉。至元二年，废县存州。明初改置云州驿。宣德五年，于河西大路筑城置戍。正统末，陷没。景泰初，收复。五年，增置新军千户所。隆庆二年，展筑堡城，周三里有奇。堡当南北通衢。堡北五里，曰龙门口、岐路西直马营，东北直独石、镇安，为冲要之处。今设云州堡城守营。

○白城堡东北百里。金世宗雍纳凉之所也。又章宗�稚�于此。又有黑城，在白城西南九十里。○长城，在堡北。《地志》：望云县有古长城。

○龙门山堡东北五里。两山石壁对峙，高数百尺，望之若门，塞外诸水，皆出于此。亦曰龙门峡。《辽志》：龙门县有龙门山，徼外诸河及沙漠潦水，皆经其下。雨则俄顷水逾十仞，晴则清浅可涉，塞北控扼之冲也。宋宝元初，契丹主宗真如龙门山。即此。又有东猫儿峪，在龙门峡北十里。○金阁山，在堡西南十五里，有游仙峪、长春洞，称名胜云。《志》云：堡东北四十里，有棋盘山，峰峦高峻，人罕能陟，其顶平正，因名。又拂云堆，在堡北四里。又北里许，有舍身崖。

○滦河堡北六十里。自宣府西境之炭山东北流经此，入废桓州界。《一统志》：滦河发源炭山，乱泉四注，合为此河。详见大川滦河。

龙门川堡东北五里。合独石、红山二水，从龙门峡南流，下流合于白河。

金莲川堡东北百里。川产黄花，状若芙蕖，因名。金主雍大定六年，至望云，将如金莲川，不果。十二年，如金莲川纳凉，后数至焉。元主忽必烈为诸王时，总治漠南，开府金莲川。即此地也。

鸳鸯泊堡西北百余里，周八十里。其水停积不流，自辽金以来，为飞放之所。宋宣和四年，金人自泽州袭辽主于鸳鸯泺，辽主走云中。五年，女真完颜�刂寥逯荩�寻至鸳鸯泺。即此。泽州，今大宁废惠州也。

○镇安堡在金莲川东。成化八年筑，正德六年、万历十五年皆增修，周二里有奇。堡重峦叠嶂，四面皆山。东逼两河口，径通边外。山岭高峻，北骑乘之而下，势若建瓴。阑入内地，堡辄被困。且两河口外，林木丛杂，侦���杏饶选Ｆ淙�间屋、轴舻湾诸处，俱北人驻牧，防御不易。《边防考》：云州、镇安二堡，俱上北路管辖。嘉靖二十七年，敌入宣、大塞，督臣翁万达策其必趋镇安堡，遣将赵卿备之。敌佯攻独石，卿违命驰援。敌遂趣长安岭，掠隆庆、永宁堡。盖控扼要地矣。

牙头寨在堡北。元置，今废。明初，华云龙出云州，袭破元兵于牙头寨。即此地也。

马营堡镇东北二百六十八里。元为云州之大猫儿峪。宣德七年创筑。正统八年增修，十四年陷没。景泰初收复。隆庆初增修，周六里有奇。分管大边百七十余里，二边四十里有奇。其威远等墩，为最冲。边外三道沟等处，即其驻牧处。《边防考》：马营、独石、长安岭，为宣府北路之险。叶盛言：马营、独石不弃，则六师何以陷土木？是也。

○冠帽山在堡城西北隅。《志》云：堡两角枕山，而西面更为险隘。然三面平川，敌登山俯瞰，城中患无遁形，守御为艰也。《志》云：堡北二里有纱帽山，即冠帽山矣。○鹤山，在堡东二里，上多桧柏，一望森然，俗名东山。又堡东五十里，有雷山，山高峻，下多积雪坚冰。

红山堡东南二十里。山高险，石色多赤。下有红泉，东流合大河，入龙门峡。又桦岭，在堡北五十里，以多产桦木而名。又苍崖，在堡南二十里，上有飞泉。

○滦河在堡南。自宣府流入境，与云州堡分界。正统十四年，敌围马营三日，据河断流，营中无水，遂陷。○神泉，在堡北三里。池方一亩，其水迸出，转流成河，东流合于滦河。

○松树堡在马营之西。嘉靖二十五年筑，万历二年增修，周一里有奇。堡一望平川，无险可倚，距二边营盘道、梁栅口，不过十里。近堡有孤山、双沟、磨天岭等处，俱要冲也。

君子堡在马营西北。宣德初置。五年，毁于贼。嘉靖二十五年修治，万历八年增修，周一里有奇。堡山坡漫衍，北距大边镇、远镇、门盘道等口，不过二十里，而得胜墩为最冲。又距二边西栅口，不过五里，宽敞易于突犯。敌若从此逼马营堡，其首冲也。

仓上堡在马营东南。旧为蓄聚之所，因名。嘉靖三十七年创筑，隆庆六年、万历十六年俱增修，周不及一里。四面皆鸟道相通，贼从马营犯云州，此其首冲也。自马营以下诸堡，俱属上北路管辖。

附见：

废开平卫东至大宁废卫四百三十里，东南至古北口四百里，西南至宣府镇七百里，北至沙漠四百七十里。自卫至京师六百三十里，至南京三千二百里。

《禹贡》冀州北境。秦、汉时为上谷郡地，后为东夷所据。唐为奚、契丹地。金灭契丹，为桓州地。蒙古主蒙哥使其弟忽必烈镇漠南，渐置城郭。中统初，建开平府。五年，号为上都。至元五年，曰上都路。明初改置开平卫。宣德五年，以馈饷艰远，移卫于独石，而开平遂废。

卫北控沙漠，南屏燕、蓟，山川雄固，回环千里。《元史》：世祖命刘秉忠于新桓州东四十五里建开平府，龙冈蟠其阴，滦河经其阳。东北十里有大松林，郁葱盘卫，山多材木，水饶鱼虾，盐货狼藉，畜牧蕃息，居民利之。寻建为上都，岁尝巡幸，与大都并称两都，为辅车之势，地利诚得矣。明初洪武二年，常遇春取开平，遂建卫于此洪武二十七年，置驿传。自北平中路至开平七百六十五里，置十四驿。西路至开平六百三十里，置十三驿。

成祖尝曰：守开平、兴和、大宁、辽东、宁夏、甘肃边境，永无事矣。既而大宁内徙，兴和复废。开平孤悬绝塞，左右无援，遂弃其地。驯致宣、蓟艰危，关门浅露，而窥伺及于畿辅矣。夫汉、唐都关中，开朔方、城受降。明都燕京，乃废大宁，弃开平，孰得而孰失哉？叶向高尝言：自开平失，而要害藉于他族。宣、辽隔若胡越，燕、蓟多事，盖自弃开平�鹨病�

○开平废县卫东百里。《志》云：旧有东阳古城。元至元初，置开平县为附郭，寻省。后复置县。《都邑考》：上都城周四十里，内有大明、仪天、宝云、宸庆、玉德、慈福等殿，延春、紫檀、连香、凝晖诸楼阁，星拱、云从、日精、月华诸门。而县治在其西南，明初并废。

兴和城卫西南四百余里，去宣府三百余里。后魏柔远镇地。唐新州地。契丹建为抚州。金为柔远镇。明昌三年，复置抚州，治柔远县。又升为镇宁军，属西京路。元亦曰抚州，寻升为隆兴路，亦曰兴和路。明初洪武三年，李文忠克兴和。七年，蓝玉败虏于兴和。寻改为兴和守御千户所，以重兵驻守，与开平并峙。永乐二十年，阿鲁台袭陷其城，因移守御所入宣府城中，遂弃其地。《志》云：兴和，开平之通道，宣府之外藩也。元主往来上都，尝驻跸于此。成祖北征，亦每驻跸焉。其度漠之处，在开平者曰榆木川、盘石镇，在兴和者曰杨林戍、禽胡山。明初，置戍漠南，以兴和、开平为两大镇，故宣、蓟之患寡。又高原废县，即兴和旧治也。金曰柔远县。《金志》：县置于燕子城，初隶宣德州，后为抚州附郭。元改为高原县，隆兴路治焉。明初废。《宣府志》：高原废县，在怀安卫北百六十里。又高原县境有比羊城，相传亦辽金时置。

集宁城在兴和西百五十里。金置集宁县，属抚州。元置集宁路治焉。明初废。又西为丰利废县，亦金置，属抚州。元废。《志》云：二县近大同边界。

桓州城在卫西。本乌桓所居。金置桓州，亦曰威远军，治清塞县。州有二城，南为新城，北为故城，相去三十里。元初废入开平。至元初，复置。明初，置桓州驿于此。《志》曰：明初设开平卫。洪武三十一年，置马驿八：东曰凉亭、沈河、赛峰、黄崖四驿，接大宁；西曰桓州、威虏、明安、隰宁四驿，接独石。开平废，而八驿亦为弃地矣。《一统志》：桓州城，在云州堡北三百六十里。

兴州城卫东二百里。本汉上谷郡女祁县地，东部都尉治此。后汉省。唐为奚王府西省地。辽置北安州，亦曰兴化军。女真将粘没喝败辽奚王于北安州，拔其城。即此。金改为兴州，兼置兴仁县为州治。又改军名曰宁朔军。元仍曰兴州，属上都路，以附郭兴化县省入，俗谓之大兴州。明初洪武二年，常遇春追败也速于全宁，进次大兴州，败其守兵，遂进克开平。是也。三年，以兴州隶北平府。四年，州废，改立左、右、中、前、后五卫。永乐初，移入内地。○兴安城，在州西南，汉上谷郡地。辽置利民县，《志》以为即汉且居县地。《水经注》：且居县在涿鹿西北境。《辽志》误也。金废为利民寨。元置兴安县，属兴州。或曰金末兴州尝寄治此，后又徙密云，俗因名为小兴州。《志》云：兴安废县南去古北口一百三十里。《山水记》：大兴州直密云县曹家寨东北，距古北口可三日程。小兴州直古北口外九十里而近耳。

宜兴城在兴州西。《金志》：本兴化县之白檀镇。泰和三年，置宜兴县，属兴州。元因之。致和初，燕帖木儿以脱脱不花守古北口，与大都兵战于宜兴。是也。明初县废。《一统志》：宜兴废县在云州堡东四百五十里。

宝昌城在兴和西北。金置昌州，寻改为建昌县，属桓州。明昌七年，复置昌州，属德兴府。元曰宝昌州，属隆兴路。明初废。又宝山废县，在城南，地名狗泺。金明昌中置县，属昌州。元废。

应昌城在卫东北二百里。元置应昌路，领应昌县。明初洪武三年，元顺帝殂于应昌，其子爱猷识理达腊嗣立于此。李文忠自开平袭之，克应昌，获元太子买的里八剌。是也。又有泰宁、德宁等路，俱在卫北，分领泰宁、德宁二县，元置。明初废。○宁昌城，在卫西北。元置宁昌路，领宁昌一县。明初废。

○卧龙山卫北三里，元人所谓龙冈也。又城西四十里有牛心山，城南四十里有南屏山。○闵安山，在卫西南，近明安驿。明宣德中黄直败敌处也。又大伯颜山，亦在卫西南。其下为鸣銮戍，成祖尝大阅于此。

大青山在卫西南，或曰即青岭也。宋宣和四年，金粘没喝败辽奚王于北安州，拔其城。知辽主穷迫，乃约斜乜出青岭，己出瓢岭，期会于羊城泺，共袭辽主。瓢岭，在青岭之北羊。城泺，见山西大同府。

骆驼山在卫西。又有红罗山。明洪武三年，李文忠败元兵于骆驼山，进克红罗山，遂次开平。是也。

禽胡山在兴和西北。明初，王师擒寇乃儿不花于此，因名。成祖北征，凯旋至擒胡山。又南至清流泉，皆勒铭而还。又有宿嵬山，在兴和北，亦曰宿嵬口，度漠处也。永乐二十一年，北征，遣先锋陈懋追阿鲁台至宿嵬山，不及而还。《北征录》云：宿嵬口在饮马河北，成祖追寇至此。

路儿岭在兴州东，或曰即鹿儿岭也，在永平府迁安县之景山北。元至正二十四年，孛罗帖木儿屯大同，与太子有隙，遣兵犯阙，入居庸关。太子迎战，不利，东走古北口，趣兴、松，至路儿岭。诏追及之，还宫。兴，兴州。松，松州。松州，今见大宁卫。○新开岭，在兴州西。明初，常遇春克大兴州，道新开岭，进克开平。是也。又扼胡岭，在卫北。元顺帝至元初，幸上都，驻扼胡岭。即此。

凌霄峰在兴和东北。永乐八年，北征，登凌霄峰，望漠北。又煞胡原，在桓州北境，其南百余里有威远川。永乐二十年，北征，由隰宁进，次威远川，又进次煞胡原，获阿鲁台辎重处。

翠微冈在漠北，其南为双流泺。又东南为苍崖峡，亦名苍山，亦曰苍崖戍。成祖北征时，尝驻此。又东南即榆木川矣。○大石崖，在卫东，近大宁高州境。明初，华云龙出塞，至大石崖，破刘学士等寨。又李文忠亦破敌于此。

○滦河在卫南。自宣府界流经桓州开平境，东南流入永平府界。土人谓之商都，元人亦谓之御河。大德七年，浚上都滦河。延�趟哪辏�城南御河西北岸为水冲啮，命及时修治。泰定三年，上都言大西关南马市口，滦河侵啮北堤，复命修塞。今详见大川滦河。

兔儿河卫西南百余里。出沙涡中，东流合于滦河。○香河，在卫东北，出松林中，南流入滦河。又有簸箕河、闾河，俱出松林中，西南流，与滦河合。

可温河在应昌西北。又西北地名哈喇莽来，乃度漠处也。明初洪武四年，李文忠讨元遗孽，取道于此。○曲律运河，近漠北。明初，俞通海分道追元孽，驻师于此。

白海子在卫西南，大青山之北。亦曰长水海子。夷人因其四望白沙，呼为插汉恼儿。插汉，译言白。恼儿，译言海子。相近有苦水海子。又西即骆驼山也。明初，李文忠自万全出师，北至察罕恼儿地，进败元兵于白海子之骆驼山。即此。

榆木川在卫西北，当碛口往来之冲。成祖晏驾处也。川之西，曰盘石镇。又三不剌川，在卫境。元主铁木耳立于上都，狩于三不剌川之地，以董文周谏，遂还大都。又百查儿川，亦在卫境，元顺帝至元中，大猎于此。

鱼儿泺在兴和西。《金志》：柔远县有大渔泺，即鱼儿泺矣。宋嘉定八年，蒙古铁木真屯抚州。既而驻军鱼儿泺，遣三哥拔都帅万骑，自西夏趋京兆，攻金潼关。是也。又安同泊，在开平北境。元元贞二年，驻安同泊，以诞节受朝贺。即此。

铁幡竿渠在卫城内。《元史》：大德二年，开渠于上都。郭守敬言：频年山水暴下，非大为渠堰广五六十步不可。执政吝于工费，缩其广三之一。明年大雨暴至，山水注下，渠不能容，漂没甚众，几及行殿。即此渠也。○玉沙泉，在卫北。永乐十二年，驻跸于此。

○鸣銮镇在大伯颜山下，亦曰鸣銮戍。永乐八年，北征，次鸣銮镇。即此。○杨林戍，在兴和西北，亦曰杨林城。其北为彻里怯儿地，成祖度大漠时，经此。又有大泉戍，亦在杨林戍北。盖碛口之要地也。

乌沙堡在废兴和西。宋嘉定中，金主永济命独吉千家奴诣抚州，以备蒙古。至乌沙堡，未及设备，蒙古奄至，陷之。进至乌月营，破白登城，遂攻西京。乌月营，或曰在乌沙堡西南。

黑山峪在卫东北。永乐二十一年，亲征兀良哈，驻跸于此。又正统七年，杨洪出黑山，与成国公朱勇东西齐举，进击兀良哈。洪至克列苏，俘斩福馀都指挥安出部酋。即此。

三峡口在卫西北，度碛处也。其西即苍崖峡。自峡而西，为兰忽失温地，成祖败寇于此，赐名杀胡镇。又九龙口，亦度碛处也。成祖北征，太孙从驾，与敌战于九龙口，敌遁走。《志》云：九龙口与饮马河相近。

凉亭在卫城南。有东西二凉亭，乃元时巡幸驻跸处。又卫北有北凉亭，亦元时游猎处也。明永乐二十年，车驾次西凉亭。正统三年，兀良哈西侵葭州，引还。边将杨洪出独石，邀败之于西凉亭。即此。《山水记》：开平南五十里，曰东凉亭。又四十里曰沈河，五十里曰叭八，六十里曰黄崖，五十里曰滦河，又五十里曰灰岭，六十里曰古城，又五十里曰青松。又南五十六里，即古北口矣。此洪武二十七年所置驿路也。永乐中，移古城驿于大喜峰口内，为朵颜入贡道。余并废。

八儿思地在卫西。元至正二十五年，孛罗帖木儿以大同叛，使其党秃坚帖木儿攻上都之附太子者。会孛罗被诛，秃坚以轻兵走至八儿思地，上都兵追擒之。

王忽察都地在卫西北。元天历二年，和世��束即位于和林北。引而南，自兀纳八地，次于哈儿哈纳秃。自七月至八月朔，乃次于王忽察都。图帖睦尔入见，遂崩。图帖睦尔还至上都，复即位。○木儿古彻兀地，在卫南境。元至正二十年，北边诸王阿鲁辉帖木儿拥兵南犯，屯于木儿古彻兀之地，将犯京畿，元主遣兵讨之，不克。

察罕脑儿地在卫西。元至元二十年，复议征日本，籴粮于察罕脑儿，以给军匠。又至治初，元主如上都。以察罕脑儿行宫制度卑隘，欲更广之，以解任谏而止。明洪武四年，李文忠出野狐岭，至察罕脑儿。是也。

苦脱孙地在应昌东北，李文忠败敌处也。相近有落马河，即偏将孙虎战死处。《明史》：开平东南百里有敖目旧巢，四围皆山，壁立如削，林木茂密。其中平衍，周百里。水斥卤，可煮盐。土肥饶，可屯种。东西皆有小径，崎岖陡削，惟攀援可行。东径通古北一带近路，其隘口一夫可扼也。崇祯三年，王师出剿，其族远遁。若取而守之，亦陵寝外卫云。又西北三十里，为滦河所经。河之东，其地亦名白海子。贼犯宣、蓟，此其往来大道也。

废大宁卫东至泰宁夷卫界七百里，南至永平府边四百五十里，西南至喜峰口边四百八十里，西至开平废卫四百三十里。自卫至京师八百里，至南京三千四百五十里。

古营州地。夏商时冀州地。周为幽州地。春秋时亦为山戎地。战国时属燕服虔曰：古东胡地也。在匈奴东，故曰东胡。其后燕将秦开袭破之。秦属辽西郡。两汉因之。汉末为奚所据。三国魏为昌黎郡地《通典》：建安中，魏公操北征，始复旧境。晋初因之。建兴中，鲜卑慕容�Ｓ衅涞�《燕录》：慕容�＃�昌黎鲜卑也。曾祖莫护跋，魏初自塞外入辽西，从讨公孙渊有功，拜率义王，始建国于棘城之北。父涉�纸�拜鲜卑单于，迁邑辽东之北。晋太康中，�Ｋ昧ⅰＴ�康四年，徙于徒河之青山，又移居大棘城。建武初，拜昌黎公。太和中，属于苻坚，寻又为后燕所有隆安初，慕容宝保据于此。其后冯跋据之。宋元嘉十三年，后魏取其地，亦置昌黎、建德等郡，兼置营州治焉。后属于高齐，为建德、冀阳二郡地齐亡，其疏属高保宁据此。隋开皇三年，取其地，废郡，仍曰营州。大业初，改州为辽西郡。唐初为韩库莫奚所据。贞观十九年，征高丽，驻跸于此。诸奚臣附部帅苏支从征，奚长可度帅众内附，因复置营州，并置饶乐都督府府即今卫治也，以饶乐水为名。开元二十三年，改为奉诚都督府。天宝后，府废。咸通中，契丹始大，奚族皆臣属焉。辽主隆绪统和二十五年，始城其地，实以汉户，曰中京大定府。金贞元初，改曰北京路。元至元七年，改曰大宁路。十五年，改曰武平路，后仍为大宁路。明洪武十三年，收复。二十年，建大宁卫，又置北平行都司二十七年，置驿传，自大宁东路，至广宁四百八十五里，置十驿。郑晓曰：行都司置于惠州。似误。永乐初废。

卫居宣、辽之肘腋，为燕、蓟之屏翰。自秦汉以上，皆为中原地。晋室不纲，鲜卑强恣，遂窃其土疆，为中原患。慕容令言于其父垂曰：守龙城以内抚燕代，外怀群夷，肥如之险，足以自保。垂不从而奔秦。其后慕容宝还据其地，立国犹数十年。唐置营州，镇摄蕃落。天宝中为平虏镇，犄角范阳，襟带辽、碣。安禄山并帅其地，遂成唐室之祸。五季浊乱，营州先入于契丹，因而窥伺河北，拾取燕云。萌芽于朱梁之季，泛滥于弱宋之时。履霜坚冰，信非一日之故矣。《辽志》：中京幅员千里，多大山深谷，阻险足以自固。自辽以后，皆为北偏重地。明初，分藩置戍，所以东臂辽东，西肘宣府，使藩垣巩固，门庭无觊觎之隙也洪武十四年，封子权为宁王，守北藩。二十年，命宋国公冯胜等征纳哈出，谕令据大宁塞，分兵列戍，以控制之胜，遂筑大宁、宽河、会州、富峪四城。师出，辄留重兵为守，卒破降纳哈出，寻尽平朵颜三卫地。永乐初，虽徙兴营等卫于内地，然城守犹存，三卫未敢侵轶。自土木之变，三卫益恣，辽河东西及三岔河北故地辽河、三岔河，俱见辽东，悉为所据，蓟辽从此多事。诘尔戎兵，以陟禹迹，营州可终弃乎哉郑晓云：永乐初以大宁地尽畀兀良哈，譬之左臂痈肿，则上谷孤孑；后背伛偻，则卢龙单薄；哽其喉吭，则辽海坐隔；扼其胸腹，则陵寝震惊。失计甚矣！诚欲为保边固圉计，而可使宣、辽中绝，诸夷得以裂我险阻，闯我门庭乎？

大定废县旧为卫治。《志》云：汉辽西郡之新安平县也。后汉县废。隋末，地没于奚。唐太宗置饶乐都督府于此，以授降夷酋长。唐末没于契丹。宋景德四年，契丹始建中京大定府，并置大定县为府治。宋王曾《上契丹事》：辽上京城垣卑小，方圆才四里许，门但重屋而已。其南曰朱夏门，内有步廊市楼。城外一望皆长松深谷，所产多青盐、黄豕。是也。金、元仍曰大定县。明初改置卫，寻废。《边录》：大宁城，即辽金时故址，洪武二十二年改拓，有门五，城周十二里有奇。正统以后，故址遂墟。

长安废县在卫南。《志》云：汉辽西郡宾从县地也。契丹置长安县，属大定府。金改为长兴县。元省入大定县。又文定县，在卫东南，又南为升平县，俱辽置金废。○劝农废县，在卫东南，亦汉宾从县地。辽置劝农县，属大定府。金废。又富庶废县，在卫东，亦汉新平县地。辽置富庶县，属大定府。金元因之。明初废。又归化废县，亦在卫东，辽置，属大定府。金废。

营州故城卫东三百里，南至辽东锦州百五十里。《通典》：州城东至辽河四百八十里，南至海三百六十里，西至北平郡七百里，北至契丹界五十里。是也。商周为孤竹国地。春秋时为山戎地。战国属燕。秦汉及晋俱属辽西郡。晋建兴以后，属于慕容氏。咸康七年，慕容�⒁粤�城之北、龙山之西，为福德之地，乃营制宫庙，改柳城为龙城。八年，遂迁都焉。寻号新宫曰和龙宫，宫门曰弘光门。永和六年，慕容隽迁于蓟。八年，建留台于龙都，即龙城也。隆安初，慕容宝复都于此。义熙三年，冯跋等作乱，废其主慕容熙，攻弘光门，推高云为主。五年，云为宠臣离班等所弑。冯跋升弘光门观变，遂自立为天王，仍都龙城。宋元嘉九年，魏主焘攻和龙。穿围堑以守之，不克。十三年，魏取和龙，置镇于此。二十一年，仍置营州。魏收《志》：永安末，陷于群贼。天平初，收复，领昌黎等郡。后属于高齐。齐亡，其疏属高保宁据于此。隋开皇三年，幽州总管阴寿击之，保宁走死，和龙诸县悉平，复置营州。炀帝曰辽西郡。唐复为营州。武后万岁通天初，营州为契丹李尽忠所陷。神龙四年，州移治渔阳。开元四年，契丹、奚皆内附。五年，复置营州于柳城，兼置平卢军于城内。六年，以宗室女为公主妻契丹。契丹作乱，公主走平卢。八年，营州都督许钦澹遣兵讨契丹，兵败，遂移军入渝关，仍寄治渔阳。十年，复还故治。天宝初，改为柳城郡，寻置平卢节度使于此，以安禄山为镇帅。及禄山以范阳、平卢叛，平卢镇将刘客奴寻挈地来归。上元二年，史思明复并其地，后遂为卢龙巡属。乾宁三年，李克用取卢龙，克营州。天�棠�，刘守光据幽州，营州没于契丹。五代梁乾化三年，晋将刘光�龉チ跏毓猓�拔其平州，遂下营州。贞明初，又为契丹所取。《辽志》云：营州为奚所据。契丹平奚，乃取其地。完葺故柳城，改置霸州，亦曰彰武军节度。宋庆历二年，契丹升霸州为兴中府。金因之。元至元七年，降为兴中州。明初废。○柳城废县，即营州治也。章怀太子贤曰：柳城故城，在今营州南。汉置县，属辽西郡，西部都尉治焉。后汉县废。建安中，辽西乌桓蹋顿据其地。曹操伐乌桓，田畴请出卢龙达柳城。是也。晋咸康中，慕容氏改置龙城县。其后元兴中，慕容熙于龙门外筑龙腾苑，又于苑中起逍遥宫，凿曲光海。刘宋时，亦谓之黄龙城。元嘉十二年，北燕冯弘来贡，宋封为燕王，江南谓之黄龙国。沈约曰：北国以和龙为黄龙府。《水经注》：白狼水北径黄龙城东。《十三州志》：昌黎有黄龙亭。盖曹魏时，柳城为昌黎县地，后因名和龙为黄龙城。后魏为营州治。隋开皇初，遣长孙晟出黄龙道，通使于奚、�埂⑵醯ぃ�是也。寻又改县为龙山县。十八年，复为柳城县。大业八年，又置襄平郡，寄治柳城。唐亦为营州治。《开元十道志》：舜筑柳城。是虞舜以前，已有柳城之地，因有营州之称也。《郡国志》：州当营室之分，故曰营州。契丹置霸城县于此，为霸州治。重熙中，改曰兴中县。金因之。元废。又广宁废县，在柳城南。《辽志》云：此为汉柳城县。阿保机以定州俘户，置营州邻海军于此。又置广宁县，为州治，后移置于平州东南。寻废营州，以县属平州。金改为昌黎县，即今永平府属县云。

阳乐城在故营州东。汉县，属辽西郡。后汉辽西郡治此。嘉平末，赵苞为辽西太守，自甘陵迎其母垂到郡，道经柳城。值鲜卑入塞，为所劫质。旧《志》云：柳城东百里，即至阳乐。是也。晋仍为辽西郡治。后魏并入徒河，又改置县于辽西郡之西境。今见滦州甘陵，亦见前清河县。

徒河城在营州东百九十里。汉县，属辽西郡。后汉属辽东属国。魏省入昌黎。晋太康十年，慕容�Ｒ粤啥�僻远，徙居徒河之青山。寻又徙棘城。建兴初，幽州都督王浚檄慕容�Ｌ至晌飨时岸渭猜骄臁／Ｇ沧雍补ブ�，取徒河新城，至阳乐。翰因留壁徒河之青山，后遂复置徒河县。后魏太平真君八年，并徒河入广兴县。旧《志》云：徒河西南百里，即阳乐故城。又广兴城，在营州东百里，慕容燕所置县也。后魏属昌黎郡。后周废。○新城，在徒河之西。晋永嘉中，鲜卑段氏所置县。慕容翰攻段疾陆眷，取其新城。其后慕容熙置青州，治新城，即其地也。

棘城在营州东南百七十里。汉交黎县地，属辽西郡。曹魏景初二年，鲜卑莫护跋从司马懿伐公孙渊有功，拜率义王，始建国于棘城之北。晋元康四年，莫护跋之孙慕容�ａ憔哟蠹�城，因置棘城县。咸康四年，石虎攻慕容�⒂诩�城，败还。后魏太平真君八年，并入龙城县。杜佑曰：棘城，古颛顼之墟也。

昌黎城在营州东南。汉置交黎县，属辽西郡，东部都尉治焉。后汉曰昌黎县。安帝置辽东属国都尉治此。魏正始五年，鲜卑内附，置昌黎郡。晋因之，又为平州治。太康二年，鲜卑慕容涉归寇昌黎，既而安北将军严询败鲜卑于昌黎。延康二年，慕容�⒁云涞苋示萜焦�，自昌黎东践冰而进，凡三百余里，至历林口，舍辎重，轻兵趣平郭。仁不及备，遂擒之。《图经》：昌黎南近大海也。《载记》：咸康中，慕容�⒍剂�城，改昌黎太守为昌黎尹。又�⑵朴钗墓椋�徙其部人五万余落于昌黎，义熙五年，冯跋即天王位于昌黎。盖燕移置昌黎郡于龙城也。后魏昌黎郡亦治龙城，省昌黎县入焉。《括地志》：后汉省柳城入昌黎。慕容�⒍剂�城，本昌黎县地，相去数十里而近也。历林口，见辽东故平郭县。

白狼城在营州西南。汉县，属右北平郡。后汉省。建安中，魏公操＊伐乌桓，历平冈，登白狼堆。去柳城二百余里，即故白狼地也。晋咸康六年，石虎谋伐慕容�ⅲ�自幽州以东至白狼，皆大兴屯田。其后慕容燕复置白狼县，又析置广都县，属北平郡。太元十五年，北平人吴柱作乱，破北平郡，转寇广都，入白狼城。是也。北燕以白狼为重镇，置并州及建德郡治焉。宋元嘉九年，后魏主焘攻和龙，别将拓跋健攻建德，拔之。师还，复属北燕。十三年，北魏将娥清等攻燕，克白狼城。魏收《志》：真君八年，置建德郡，治白狼城，领广都、石城等县。是时，以白狼县并入广都也。高齐时，复废广都入龙城县。

石城故城在营州西南。汉县，属右北平郡。后汉省。慕容燕复置县，并置石城郡治焉。晋隆安初，慕容宝自蓟趋龙城至广都，其子会作乱。宝驰诣龙城，会遣骑追至石城，不及。二年，宝复自蓟城还龙城，至建安，留顿石城，寻至乙连。是也。宋元嘉九年，北燕石城太守李崇以郡降后魏。魏太平真君八年，以石城县属建德郡。北齐县废。○阳武废县，在故石城东。后魏正光末，置县，属建德郡。亦高齐时废。

平刚城营州西南五百里。汉县，为右北平郡治。刚，一作冈，或作岗。后汉移郡治土垠县，遂废。建安十一年，曹操击乌桓，至无终。时方夏，水雨滨海洿下，泞滞不通。敌亦遮守蹊要，军不得进。田畴进曰：旧北平郡治在平刚，道出卢龙，达于柳城。自建武以来，陷坏断绝，而尚有微径可从。若嘿回军，从卢龙口，越白檀之险，出空虚之地，路近而便掩其不备，蹋顿可不战擒也。操从之。畴引军上徐无山，堑山堙谷五百余里。经白檀，历平刚，涉鲜卑庭，东指柳城，果平乌桓。《水经注》：自无终东出卢龙塞，又东至凡城，又东北趣平刚，此为正道。今自徐无转而西北，故经白檀，乃历平刚，所谓行兵无人之地也。自徐无至平刚，路迂而险。自平刚至柳城，则近而便矣。晋咸康四年，后赵石虎击段辽于辽西，辽奔平刚。永和中，慕容�⑶步�军叔虞攻乌桓悉罗俟于平�摹Ｎ菏铡吨尽罚浩礁障兀�后魏初为冀阳郡治。真君八年，并入昌黎郡。东魏武定五年，复置郡，兼领柳城县。《五代志》：冀阳城，在平刚故县东。慕容�Ｒ约街萘魅酥眉窖艨ぃ�时又以豫州流人置成周郡，并州流人置唐国郡，又于平州界内置乐浪等郡。宋元嘉九年，魏主焘攻北燕和龙，不克。引兵西还，徙营丘、成周、辽东、乐浪、带方、玄菟六郡民三万家于幽州。是也。高齐废平刚等县，以冀阳郡寄治龙城。隋初郡废。土垠，今见蓟州丰润县。徐无，见玉田县。白檀，见昌平州密云县。

营丘城在营州南。《后燕录》：慕容�Ｒ郧嘀萘魅酥糜�丘郡。《水经注》：渝水首受白狼水，南流经营丘城西。后魏初，郡县俱废。正光末，复置营丘郡，领富平、永安二县。高齐时废。契丹重熙初，析霸城县置营丘郡。盖因故郡为名也。

乐浪城亦在营州西南。晋建兴初，慕容�Ｇ戎每び诖耍�以处乐浪流民。后魏初废。正光末复置，领永洛、带方二县。魏收《志》乐浪郡治连城，是也。高齐郡废，而县不改。隋开皇初，二县俱废。永洛，《隋志》作永乐。○襄平城，在营州东南。后魏正光中，侨置辽东郡于此，领襄平、新昌二县。高齐郡县俱废。

定荒城在营州境。后魏正光末，析龙城、广兴二县地，置定荒县。高齐时废。《隋志》：后魏营州领建德、冀阳、昌黎、辽东、乐浪、营丘等六郡及龙城等县。后齐惟留建德、冀阳二郡，永乐、带方、龙城、广兴等四县。开皇初，惟留建德一郡、龙城一县，其余悉废。寻又废郡，改置营州。○武原废县，亦在营州境，慕容燕所置也。后魏初废。

威德城在营州东北。东晋初，辽西鲜卑宇文涉夜干之南罗城也。建元二年，慕容�⒉⑵涞兀�改为威德城。又有紫蒙城，在柳城西北。紫蒙川，宇文氏国都也。慕容�⒒髡渡嬉垢桑�乘胜追逐，克其都城，逸豆归走死，遂灭宇文氏，辟地千余里。又有沙城，亦曰沙野，在龙城东北六百里。晋太和四年，燕慕容令自秦奔还，燕主�噌阒�沙城。既而令举兵沙城，东袭威德城，克之。将袭龙城，为降将所杀。○广安城，在故棘城北。晋咸和七年，慕容�⑻钟钗囊荻构椋�军于广安，进筑渝阴、安晋二城而还。胡氏曰：渝阴，在渝河之阴安。晋城，在威德城东南。

乙连城在营州西南二百里。东晋初，段国之东境。咸康三年，慕容�⒐ザ瘟捎谝伊�城，筑好城以逼之。又筑兴国城，与乙连城相距数十里。段辽来攻，屡败之。隆安二年，后燕慕容宝保龙城，议复伐魏，次于乙连。其下段速骨等作乱，宝走免。义熙十四年，魏主嗣遣长孙道生等袭燕，拔乙连城。进攻冯跋于和龙，不克。胡氏曰：乙连城在曲水之西。○建安城，在故乙连城南，令支之北。晋隆安二年，慕容宝以段速骨等之乱，自龙城南奔。至蓟，欲赴慕容德于滑台，不得达，引还龙城，北行至建安。既而宝为兰汗所弑，慕容盛使慕容奇自龙城逃出，起兵建安，进屯乙连。是也。

凡城在营州西南，慕容氏所置城也。郦道元曰：自卢龙东越青陉，至凡城二百许里，自凡城东北出平刚故城，可百八十里，向黄龙城五百里。建安十一年，曹操征乌桓，蹋顿逆战于凡城，被杀。晋咸康四年，慕容�⑷词�虎之兵，讨诸城之叛者，皆下之，拓境至凡城。五年，石虎遣李农镇令支，农帅众攻燕凡城。隆安五年，燕慕容熙置并州刺史，镇凡城。是也。后魏废。又�崖�城，在凡城东。《水经注》：渝水南流，东屈与一水合，世名之�崖厮�。城在水傍，故曰�崖�。慕容氏置城于此，为戍守处。

宿军城在营州东北。后燕所置城也。又为平州治。晋元兴初，高句丽攻后燕宿军城，平州刺史慕容归弃城走。慕容熙改置营州，镇宿军。冯跋时，复为平州治。后魏废。○临川城，亦在营州东北，燕置。宋元嘉十三年，后魏攻北燕，燕主冯弘请迎于高丽。高丽遣其将葛卢等将众至和龙，屯于临川。或曰：临川，水名也。

武兴城在营州南。其西与令支城相近。晋咸康二年，段辽遣将李咏袭慕容�ⅰＳ角魑湫耍��⒔�张萌击擒之。○管子城，亦在营州西南。后汉中平五年，渔阳张纯等叛，寇幽、冀诸州，公孙瓒击败之于属国石门。纯等逾塞走，缵引兵追纯，深入无继。纯与乌桓丘力居等围瓒于辽西管子城。即此。《志》云：齐伐山戎，管仲尝至此城，因以名。又州西南有蹋顿城。后汉末，乌桓蹋顿尝屯此，因名。晋咸康四年，石虎谋攻慕容�ⅲ�遣其将曹伏将青州兵渡海，戍蹋顿城，无水而还。因戍于海岛，运谷三百万斛以给之。隋大业八年，伐高丽，分军出蹋顿道。是也。

怀远城在营州东，隋所置镇也。大业七年，将伐高丽，发民夫运米积于此。十年，复征兵伐高丽，驾次怀远镇。唐为怀远守捉城。贞观十九年，伐高丽，李世�咕�发柳城，多张形势。若出怀远镇者，而潜师北趋甬道，自通定济辽水。通定，在辽水西，时世�苟闪伤�至玄菟也。○泸河城，在营州东南，亦隋所置镇。大业七年，将伐高丽，发民夫运米，积于泸河、怀远二镇。其相近者，又有汝罗城。《新唐书》：隋大业中，于营州境汝罗故城置辽西郡，领辽西、泸河、怀远三县。盖初置郡以处�阐唇等耍�唐武德初改为燕州。又废泸河县。四年，以�阐辞�帅突地稽为燕州总管。五年，自营州迁治幽州城内。

安东城在营州东南二百七十里。杜佑曰：本汉辽西故郡城。唐总章初，置安东都护府于平壤城。上元二年，徙辽东故城。仪凤二年，徙新城。开元二年，徙于平州。天宝二载，徙于辽西故郡城。是也。至德后废。○镇安城，亦在故营州东，唐置。本燕郡守捉城，德宗时改曰镇安军。又有五守捉城，在镇安城西，亦唐置。

闾山城在营州东。《辽志》：本汉之且虑县，辽西郡治此。后汉移治阳乐县，遂废。辽初，置卢家军。开泰二年，改置闾山县，隶大定府。后改属兴中府。金废。又象雷废县，亦在州西境。辽开泰二年，以麦务川置象雷县，隶大定府，后改属兴中府。金废。○兴城废县，在营州西南。《辽志》：本汉海阳县地，阿保机平渤海，迁汉户杂居兴州界。契丹主隆绪时建城，置严州保肃军，治兴城县。金州废，以县隶锦州，寻改属兴中府。元废。

慎州城在营州南。唐武德初置州，领涑沬�阐次谒毓滩柯洌�兼领逄龙县为州治，后寄治于良乡县故都乡城。《五代志》：唐长兴二年，置怀化军于慎州，兼领瑞州，以东丹突欲为怀化节度使。盖遥领二州也。四年，又改为昭化军，时州地已没于契丹。○威州城，在营州东南境。唐武德二年，置辽州总管于燕支城，寻徙治营州城内。贞观初，改为威州，又置感化县为州治，后寄治良乡县之石窟堡。燕支城，或云在辽东都司北境。瑞州，见辽东广宁前屯卫。

师州城在营州东北。唐贞观三年，置师州于营州东北废杨师镇，治杨师县，领契丹、室韦部落，隶营州都督。天宝十一载，安禄山击奚、契丹，为所败，遁入师州，还平卢。是也。其后寄治于良乡之故东闾城。又夷宾城，在营州界内。乾封中，置夷宾州，领�阐闯钏剂氩柯洌�兼置来苏县为州治，后寄治于良乡县之故广阳城。○带州城，在营州境。贞观十九年，于营州界内置处契丹乙失革部落，兼置孤竹县为州治，后寄治于昌平县之清水店。

顺州城在营州南。唐贞观四年，突厥亡，侨置顺州于营州南五柳戍，以故东偏可汗突利为州都督，后移治幽州城内。又州南有废黔州城，《辽志》云：本汉辽西郡地，阿保机置盛吉县于此。后置黔州，亦曰阜昌军治焉。金废。

惠州城大宁卫西南二百里。《志》云：本汉右北平郡土垠县地。辽置泽州，亦曰广济军，领神山、滦河二县，属中京路。宋宣和四年，金取辽中京，遂下泽州。是也。金承安中，改置惠州。泰和四年罢。元复置惠州，以附郭神山县省入。《吾学编》：洪武初，割元大宁路锦、义、建、利诸州隶辽东，设北平行都司于惠州，领营兴等二十余卫、所。永乐初，司卫所悉移入内地城，遂废。○滦河废县，在州东南。《辽志》：本汉徐无县地，开泰中置县，属泽州。金废。《金志》云：承安二年，以孩儿馆为滦阳县，属惠州。泰和四年罢。盖即滦河旧地，《永平志》谓即今迁安县境汉儿庄也。

崇州城在卫东南。唐武德五年，分饶乐都督府置崇州，处奚可汗部落。贞观三年，徙治营州东北之废杨师镇，又置昌黎县为州治。万岁通天初，许钦寂与契丹战于崇州，败没。刘�骶湓唬赫旯鄱�年，置北黎州于废杨师镇。八年，改为崇州，治昌黎县。寻为契丹所陷，寄治于潞县之古潞城。○鲜州城，在卫东。唐武德五年，分饶乐都督置，处奚部落，治宾从县。盖与昌黎皆因汉旧名也，后亦寄治古潞城。

建州城卫东南四百余里。唐武德初，尝置昌黎县，属崇州。五代初，契丹置建州保静军于此。汉乾�坛酰�故晋李太后请于契丹主耶律兀欲，愿依汉人城寨之侧，给田以耕桑自瞻。许之。乃自黄龙府迁于建州南四十里，给地五十顷，令从者耕以自给。《辽志》：州在灵河南，屡遭水患。契丹主隆绪时，又迁于河北，即唐之故崇州城治焉。初曰武宁郡，后曰保静军。金因之。元亦曰建州城。明初废。《五代史》：自辽阳行十数日，过义州、霸州，至建州。胡氏曰：建州之南为义州，建州之北则土河。土河之北，则契丹中京大定府也。《金人疆域图》：建州南至燕京千二百四十五里。○永霸废县，建州属县也。《金志》云：本唐昌黎县地，辽置永霸县。又析置永康县，俱属建州。金废永康县。元复改置建平县为建州治。明初废。

玄州城在卫东南。隋初置州，处契丹李去闾部落。唐因之，治静蕃县，后寄治范阳县之鲁泊村。○金源城，在卫东，唐初为玄州地。景云元年，析置青山州，治青山县，后寄治于范阳县之水门村。辽开泰二年，置金源县于此，属大定府。金、元因之。《金志》云：县有金甸，因名。明初废。

惠和城卫东北百里。辽置惠州于此，亦曰惠和军，领惠和县。金州废，县属大定府。元因之。明初废。《辽志》云：惠州，唐归义州地也。阿保机俘汉民于兔麛山下，筑城居之，谓之惠州。

和众城亦在卫东。《志》云：汉临渝县地，唐初为慎州地。载初二年，析置黎州，处浮渝�阐次谒毓滩柯洌�隶营州，治新黎县。复寄治良乡县故都乡城，其地为奚所据。辽置渝州，亦曰高平军，治和众县。金废州，县属大定府。元因之。明初废。○永和城，在渝州西南。《辽志》云：汉昌城县地，属右北平郡，后废。辽开泰中，置县于此，属渝州。金废。

武安城卫东北二百里。唐初为昌州地。载初中，析置沃州，处契丹松漠部落，治滨海县，隶营州都督。后寄治于蓟县东南之回城。阿保机初俘汉民，置木叶山下，因建城于此以迁之，曰杏埚新城。复以辽西户益之，更名新州。统和八年，改曰武安州，治沃野县。金废州，改沃野县曰武安县。大定七年，又改为武平县，隶高州，寻改属大定府。元因之。明初，华云龙逐元孽，败之于武平。即此城也。

高州城卫北二百里。《志》云：唐信州之地。万岁通天初，以契丹室活部置信州，治黄龙县，隶营州都督，后寄治范阳城内。契丹主隆绪开泰中，伐高丽，以俘户置高州，领三韩一县。金初，置节度使。皇统三年，州废，以县属大定府。寻复为高州，以三韩县省入。明初废。又三韩废县，故高州治也。辰韩为扶余，弁韩为新罗，马韩为高丽。辽伐高丽，俘三国遗人置三韩县。金因之。元省。○遂州城，在高州西南。《辽志》：本高州地，辽置遂州，在檀州西二百里，东北至临潢一千里。

潭州城在卫东。《志》云：本汉交黎县地。唐贞观二年，于废静蕃戍置昌州，领契丹松漠部落，治龙山县，隶营州都督。后移治三合镇，寻寄治于安次县古常道城。契丹初置习家寨于此。开泰二年，置龙山县，寻置潭州广润军治焉。金废潭州，以县属利州。元改属大定府。《金志》：利州所领，有兰州寨、漆河镇。元废。○利州城，在卫东南，地名琵琶川。唐末，契丹迁奚人于此。统和四年，置阜俗县。二十六年，置利州治焉，属大定府。金因之。元省阜俗县入利州。明初州废。

松州城在卫西北。《志》云：汉辽西郡文成县地。本松林南境，辽置松江州胜安军，治松江县，为商贾会聚之地。金废州，改县为松山县，属大定府。元复置松州，寻以松山县省入，改属上都路。明初废。○恩州城，在卫西南。《志》云：汉新安平县地也。辽开泰中，以勃海户置恩州怀德军，治恩化县，属大定府。金废为恩化镇。

全宁城在高州东北。元时置全宁路，领全宁县。明初洪武二年，常遇春奉诏取开平，过惠州，取全宁，败元丞相也速兵，进攻大兴州，擒元相脱火出，遂克开平。正统九年，成国公朱勇等讨三卫。勇出喜峰口为中路，别将马谅出界岭口为北路，徐亨出刘家口为南路，陈怀出古北口为西北路。逾滦河，渡柳河，经大小兴州，过神树。至全宁，遇福余，逆战，寇败遁，即此。

会州城卫西南二百四十里。明初置。又二百四十里，即遵化州之喜峰口也。《志》云：喜峰口北六十里，为椴木谷寨。又六十里，至富民城，松亭关在焉。其相近者曰宽河。自是而东北，曰松山，曰会州，各六十里。由会州而东，曰东庄，曰富峪驿。又东北至新城、大宁，亦各六十里，共四百八十里。洪武二十年，冯胜北征纳哈出，出松亭关，筑大宁、宽河、会州、富峪四城。是也。建文初，燕王取大宁，还至会州，简阅将士。宣德二年，兀良哈犯大宁，经会州，将及宽河。时上亲历诸关寨，驻跸蓟州之石门驿，闻之曰：今出喜峰口路隘且险，当出其不意擒之。遂北至宽河进战，兀良哈大败，诛其渠帅。遂进次冷岭，又北至会州，乃班师。是也。○青城，在卫东南九十里。又东南至会州百五十里，旧为戍守处。万历初，三卫颖克等窃据于此。

○七金山在卫东南。中多长松，一望郁然。土人皆畜牧于此。《一统志》：山有七峰，因名。卫境之大山也。又石门山，在故柳城县西南。后汉中平五年，公孙瓒讨张纯等，战于属国石门，纯等大败，即此。

马盂山在卫北。《志》云：山东西千里，南北五百里。北接故临潢境。高、松等州，皆在其南。土河之源出焉。○彻彻儿山，亦在卫北。明洪武中，燕王北讨，抵大宁，沿黄河而北。掩击遗孽，败之于彻彻儿山，追至兀良哈之秃城而还。《一统志》：洪武中，总兵官周兴北征，自兀者河追至彻彻儿山下，大破之。

灰山在卫东北。明初，遗孽屯聚于此。洪武八年，徐达出塞讨乃颜不花至北黄河，北骑骇遁。傅友德选轻骑夜袭灰山，克之。○虎头山，在卫北。正统中，朱勇讨三卫，败福余于全宁，次虎头山及流沙河，遇泰宁朵颜诸寇，又败之。

太子山在卫西南。契丹主宗真清宁九年，田于滦水之太子山。耶律重元作乱，讨平之而还。○胡土白山，在卫境。宋宣和五年，金人陷辽上京。辽主延禧谋拒之，至中京，猎于胡土白山。《金志》：抚州有胡土白山，本名麻达葛山。大定二十九年，更名抚州。今兴和城，似非此山也。

毡帽山在卫北。明洪武七年，李文忠攻高州大石崖，克之。进至毡帽山，破斩虏众。是也。○哈剌温山，在卫东。其相近者，曰贵烈河。元至元二十五年，都指挥土土哈败叛人乃颜余党哈丹于此。

龙山在营州东。燕慕容�⑹保�有黑白三龙斗于此，�⒙柿攀艄壑�，祭以太牢，二龙交首嬉戏解角而去，因名。其宫曰和龙，以柳城为和龙城，山亦曰龙山。○安萝山，或云在营州东南。唐贞观十八年，伐高丽，诸军大集于幽州，遣姜行本等先督众工造梯冲于安萝山。

白狼山在营州西南。《志》曰：近故凡城界，汉白狼县以此名。曹操伐乌桓，登白狼山，望柳城，卒与敌遇，操纵击，大败之。或谓之白鹿山。晋元兴三年，后燕主慕容熙游畋，北登白鹿山，东逾青岭，南临沧海而还。郦道元曰：白鹿山，即白狼山矣。魏收《志》：广都县有白狼山、白狼水。又云：建德郡石城县有白鹿山祠。○马兜山，亦在营州西南。段辽掠柳城，慕容�⑶卜廪人�骑伏于马兜山，破斩辽将荣伯保。是也。

青山在营州东南。《通典》：徒河县之青山，在柳城东百九十里，即慕容翰攻鲜卑留壁处也。晋元兴三年，燕慕容熙与符后游畋，东逾青岭。胡氏曰：青岭即青陉，在龙城东南四百余里。盖即青山矣。高齐主洋天保四年，击契丹至平州，从西道趋长堑，使司徒潘相乐自东道趋青山。齐主至白狼城，进至昌黎城。又使韩轨率精骑断契丹走路，至杨师水，倍道兼行，掩袭契丹，大破之。潘相乐至青山，击契丹别部，亦破之。长堑，即卢龙塞，见永平府。杨师水，见下。又旧《志》：柳城东二百里，有鲜卑山。又棘城东塞外亦有鲜卑山，土人因以为号。或曰鲜卑山即青山也。

突门岭在卫西南，其西有甘松陉。晋建元二年，慕容�⒚鹩钗牟浚�石虎遣兵自甘松出救之，不及。又义熙十四年，魏主嗣东巡濡源及甘松，遣将袭后燕冯跋于和龙，嗣屯突门岭以待之，即此。○九荆岭，在卫西南。《新唐志》：自渔阳郡东北渡滦河，有古卢龙镇，又有斗陉镇。自古卢龙北，经九荆岭、受米城、张洪隘、度石岭，至奚、王帐六百里。又东北行，傍土护真河，五百里至奚、契、丹牙帐。又北百里，至室韦帐。旧《志》云：九荆岭，亦卫境大山也。

摘星岭在卫南境。唐末，刘仁恭据幽州，尝乘秋深入，逾摘星岭，以击契丹。即此。○松陉岭，《志》云在营州西北百里，亦曰松岍。岍，读如硎。梁天监七年，魏安州三戍兵反，上谷贼杜洛周自松岍赴之。或曰即此松陉。误。

冷岭在废会州南。又南有偏岭。明宣德三年，车驾败兀良哈于宽河。明日，次冷岭。又明日，次会州。既而自会州引还，次铁将军店，又南次摆山站。明日，次偏岭。又明日，入喜峰口。是也。

牛尾谷在营州北。晋咸和九年，辽西鲜卑段兰攻柳城，败慕容�⒔�慕容汗于此。○黄榆谷，在营州西南二百五十里。晋隆安初，后燕慕容宝自蓟北趋龙城，宿广都黄榆谷。其子会作乱处也。

索莫汗陉在营州西南。慕容宝自石城还龙城，至索莫汗陉，去龙城四十里。又营州西境有板陉，亦险塞处也。晋隆安四年，慕容盛遣将李旱讨叛将李朗于令支。军还，闻盛诛其徒卫双，弃军亡走，至板陉而还。

○土河在卫南。自马盂山发源，东南流经此，又东北流，至朵颜卫境之木叶山，合于潢水，又南入于辽河。《五代史》：土河之南为建州，北为契丹中京大定府。《金志》：大定县有土河及阴凉河。盖卫境之大川也。明正统八年，命朱勇等讨三卫，分兵出喜峰等口，期至黄河、土河两叉口，会辽东各路兵马追剿，互有斩获而还。或曰土河亦名温榆河。○老河，在卫南。《志》云：出会州西北，经兴州南，又经大宁城南里许，复东北流，与黄河合，又东北过火郎兀儿大山，乃东流入辽东三坌河，归于海。土名曰老花母林。土人称河曰母林也。或曰老河即土河之别名矣。

饶乐河在卫北。源亦出马盂山，其下流东北入于潢河。晋大宁三年，宇文乞得归侵慕容�＃��Ｇ彩雷盈⒌然髦�。乞得归据浇水拒�ⅲ��⒌却笃浦�。浇水，即饶乐水矣。其后库莫奚建牙于此，曰弱落水。太元十三年，拓跋�制瓶饽�奚于弱落水南。又谓之浇落水。隆安二年，时慕容宝还都龙城，议袭库莫奚，北渡浇落水，不果。皆此水也。《辽志》：库莫奚为慕容�⑺�破，徙居松漠间。既复营于饶乐水南，温榆河北。唐因置饶乐都督府，亦谓之黄河。以其下流入于潢水也。《北边事实》：黄河离蓟门边约千三百里，水不甚深广，土人多驻牧于此。亦曰北黄河，土名哈剌母林。或谓之乌龙江。旧《志》：大宁在乌龙江南，渔阳塞北，即饶乐水矣。

阴凉河在卫北。自卫西北松林中发源，流经临潢府南境，合于潢河。宋政和七年，辽主延禧以金人取东京，乃自燕至阴凉河，募辽人为兵处也。《辽志》：临潢府境有阴凉河。○贵烈河，在卫东。流经广宁北境，又东南入于辽河。元至元二十五年，皇孙铁木耳行边讨叛人乃颜余党，别将都指挥土土哈败火鲁火孙军，还至哈剌温山，夜度贵烈河，复击取哈丹军，尽得辽左诸部，置东路万户府而还。

流河在卫西南，近密云墙子岭。边外红门川各山谷水泉皆流合焉。由西南而东北历遵化诸关口外，近三台山关北境，合于滦河。其水回环曲折，绕渡九次，有头道、二道、三道等称。今名之曰九道流河。○氵散河，亦在卫西南，近蓟州东北大安口边外，东流经遵化边口，入龙井儿关，又东南入于滦河。今卫境宽漫，大川多称氵散河川。

恶河在卫东南七十里。东南流入辽东大凌河。土名敖母林，今讹为恶木林。○忽儿海河，出卫东废潭州东山中，东流经辽东塞外，至女真境，入松花江。又有艾葱河、莽哥河，俱出潭州东山，东流经女真境，入于海。

回水在营州西南。晋延康二年，段辽遣将李咏袭慕容�ⅲ�趋武兴。又遣段兰屯柳城西回水，宇文逸豆归攻安晋，为兰声援，皆为�⑺�败。或曰回水亦名曲水。胡氏曰：回水，据《载记》当在好城西北。好城，与武兴、安晋俱相近也。

白狼水在故白狼县东南。《水经注》：白狼水出白狼县东南，北径白狼山，又东北径昌黎故城西，又北径黄龙城东，又东北出，东流为二水。右水即渝水也，自塞南入海。其一水东北出塞，为白狼水。又东南流，至故辽东郡房县界，注于辽水。《初学记》：狼河附黄龙城东北，下即白狼水。

阳师水在营州东北。高齐主洋击契丹，遣韩轨率精骑至此，断契丹走路处也。后魏置阳师镇。唐贞观三年，于废镇置师州及阳师县，皆以水为名。○锦川，在卫东南，下流入滦河。洪武二年，常遇春经鹿儿岭抵惠州，败元将江文清于锦川，进次全宁。或云：锦川，一名氵更水，即迁安县还乡河之上源。误也。又有广河，亦曰功河，自会州东境南流，入喜峰口，合于滦河。

紫蒙川在营州西北。《晋书·载记》：秦汉之间，东胡邑于紫蒙川。晋时，南匈奴别部宇文氏国于此，为慕容�⑺�灭。《唐志》平州有紫蒙、白狼、昌黎等戍。盖平州之北境，契丹之南界也。开元二十二年，幽州节度使张守�殖跗狡醯ぃ�大阅于紫蒙川，以镇抚之。即此。

以逊川在卫西南，又西至小兴州五十里。皆诸部落驻牧处也。○白塔川，在古北口外二百余里。正统四年，宣府帅杨洪破三卫叛人五百余骑于白塔儿，即此。又无碍川，去古北口三百五十里，皆诸部落驻牧处。

薛延泽在龙城东北数百里，与沙城相近。慕容令起兵于沙城，东袭威德，据其城，为其徒所袭，走薛延泽，被擒，即此。○横沟，在龙城西南。晋隆安二年，慕容盛以兰汗之乱，遣慕容奇起兵建安。事平，命奇罢兵，奇不受命，勒兵进至横沟，去龙城十里。即此。

○羌胡固在营州东北。北魏主焘延和元年，伐北燕。冯弘围和龙，燕尚书高绍保匡湖固，魏主攻拔之。○花道戍，在卫西。宋嘉定七年，蒙古将木华黎攻金北京，守将银青帅众御之于花道，败还，北京遂降于蒙古。

通天馆卫南二十里，契丹所置也。《辽史》：契丹建中京，有大同馆以待宋使，朝天馆以待新罗使，来宾馆以待夏使。王曾《上契丹事》：自檀州金沟馆九十里至古北口，两崖峭险，仅容单轨。又度德胜岭，盘道数层，俗名思乡岭。八十里至新馆，过雕窠岭、偏枪岭四十里，至如来馆。过乌滦河，东有滦州。又过黑斗岭、度云岭、芹菜岭七十里，至柳河馆，馆西北有铁冶。又过松亭岭，甚险峻，七十里至打造部落。东南行五十里，至牛山馆，八十里至鹿儿峡馆，过虾蟆岭九十里，至铁浆馆。过石子岭，自此渐出山，七十里至富峪馆，八十里至通天馆，二十里至中京大定府，入大同馆云。

镇安堡在卫南。正德四年，泰宁酋满蛮率部落二万余，欲附居塞下，以避北虏。边臣以闻，兵部议许居故镇安堡。即此。○卢思台，在营州南界。《志》云：台去幽州八百里。唐贞观十八年，伐高丽，由漕渠运米至台侧，浅涩不能进。胡氏曰：漕渠，即曹操伐乌桓时所开平虏渠也。

神树站在故全宁城西南。明永乐十九年，命边将置逻骑营于古北口之北神树之地。又正统九年，命大帅陈怀等出古北口，过神树，破福余于全宁。是也。○摆山站，在废会州西南百二十里。宣德三年，车驾自会州还，次铁将军店。明日，次摆山站。是也。

满套儿地在密云边白马关外二百五十里。其南百四十里，曰白庙儿山，近独石境。又石伯岭，在满套儿北八十里，亦曰木虎岭，三卫皆驻牧于此。○逃军兔，在卫南，夷巢也，去永平边二百五十里。

斗里库地在卫西南。又西南去密云墙子岭关二百余里，西去黑谷关百三十里，当东西合犯之冲。少北有把汗土门，宽敞可以屯聚。《志》曰：斗里库稍西三四里，为二条道。又西南三十余里，为窄道儿，窄道儿去黑谷关仅三十里。又西南行八十里，曰三坌口。三坌口西行百余里，犯墙子岭。东南行百余里，则犯马兰、松棚一带。故三坌口之防卫最切。

大硷场在卫东南二百余里。又东南至常海百余里，自常海至抚宁边外百余里，皆三卫驻牧之地。《志》云：大硷场南有横山，长六七十里，稍西曰横岭。

附考：

兀良哈在大宁卫北。其地东接海西，西连开平，北抵北海。古山戎地。秦为辽西郡北境。汉为奚酋所据，后汉末，为曹公操所败，走匿松漠间。后魏时复居于此，号库莫奚。其后服属契丹。元为大宁路北境。明初，破降北胡。洪武二十二年，故元宗室辽王阿礼失里及朵颜诸酋请内附，诏以兀良哈之地，置三卫居之。其地在潢水之北，即辽金时临潢、庆州诸境。中曰泰宁卫，以阿礼失里为指挥使，塔宾木儿为同知。东曰福余卫，以海撒男答溪为指挥同知。西曰朵颜卫，以脱鲁忽察儿为指挥同知。各领部落为外藩。靖难兵起，三卫以从征有功，尽官其长。而宁藩及都司诸卫，皆迁内郡。大宁地虚，三卫因窃出没塞下。永乐二十年北征，以兀良哈为阿鲁台乡导，乃先荡其巢。三卫创，稍复自归。宣德二年，兀良哈侵边，上方巡幸各边塞，遂出喜峰口亲征之，战于宽河，虏奔溃。六年，诏蠲其罪，使自新。正统初，三卫复通虏酋脱欢及女真，伺塞下。三年，三卫酋阿鲁夕等西掠葭州，还，为边帅所破。六年，福余部火赤完哈等犯边。明年，其酋孛台等又犯辽东，边将皆击擒之。八年，脱欢死，子乜先屡犯塞，朵颜乘隙肆扰。明年，三卫并入寇，命成国公朱勇等出喜峰、古北、界岭、刘家等口，东西进讨。虏败衄，怨我益深，因导乜先入寇。十四年，福余、泰宁结乜先犯塞，朵颜独扼险不从，虏不得利，大掠二卫人畜去，二卫益衰。而朵颜独强，竟与虏合致土木之变。嗣后三卫益挟虏为重，尽没辽河东西三坌河故地。初，卫制以泰宁为首，三卫所分地，延袤共千余里。及朵颜益强，遂为首称。自广宁前屯，历喜峰边宣府者，皆属朵颜。自锦、义度潢河，至白云山，皆属泰宁。自黄泥洼以东，至开原，皆属福余，东西亘三千里，蓟辽日以多事。景泰三年，三卫言乜先将以冬月住哈剌莽，于谦以三卫为敌间，请敕边臣防御。五年，泰宁酋革于帖木儿上书，乞大宁废城，不许。天顺五年，三卫与孛来通。故事，贡道由喜峰口。景泰末，渐从独石、万全右卫阑入。至是乃随孛来使者入云中，邀厚赏。成化十四年，三卫请改贡道从开原，不许。弘治十七年，时三卫屡请增贡互市，不许。朵颜遂通小王子入寇。正德四年，泰宁酋满蛮率部落三万余，欲附居塞下，避北虏。边臣以闻，兵部议许居故镇安堡，戒边臣毋纵之入边。时朵颜强，而诣部中花当为贵种，数请增贡不得，遂通小王子部落，自遵化鲇鱼关入犯。遣都督桂勇讨之。即而复许入贡，未几复入犯。嘉靖十年，花当诸子把儿孙犯遵化马兰峪。未几，花当孙革兰台袭职，入犯渔阳，诸小关皆残破。既而复导其酋阿堆哈利赤入掠遵化、迁安诸边寨。二十一年，诱虏入犯迁安之青山口。北虏呼朵颜为辽阳军时，告边人曰：辽阳军导我来耳。二十七年，革兰台死，子影克袭职。三十八年，把都儿十余万骑挟影克等为乡导，溃墙深入。明年，复犯迁安县一片石关。四十二年，纠东西部落由密云县墙子岭深入。隆庆元年，复扰边。是后督臣谭纶、帅臣戚继光，协谋练兵增垣，制驭有方，三卫稍戢。万历初，帅臣李成梁复屡败之。自是虏骑恒驻牧会州、青城间，酋帅中长昂尤黠，数扰边。其后分部散居，莫能自振，乃折而东合，实为残蓟之本焉。《边略》：三卫皆喜剽窃，善反覆，往往勾虏为患，而朵颜尤强狡。然贪中国赐予燕抚厚，亦时以虏情告我，得预为之防，此惟在抚之得其宜，不可轻信而堕其计中，亦不可驱迫而使为虏用也。

○临潢城在朵颜卫北。《辽志》云：本汉辽东郡之西安平县，后废。阿保机创业于此。负山抱海，天险足固。地肥沃，宜耕植，饶水草，便畜牧。初置宫曰龙眉宫。神册三年筑城，名曰皇都。天显元年，展郛郭，建宫室。十一年，更名曰上京，府曰临潢。城高二丈，幅员二十七里。东门曰迎春，曰雁儿。南曰顺阳。西曰金德，曰西雁儿。北曰景福。又北为皇城，高三丈。东门曰安东，南曰大顺，西曰乾德，北曰拱辰。中为大内之门，南曰承天，东曰东华，西曰西华。其南为临潢府治，其侧为临潢县。又西南为长泰县。金初因之，寻改为北京。完颜亮天德二年，改为临潢府路，其临潢、长泰县仍旧。元府县俱废。宋大中祥符九年，薛映记曰：由中京正北八十里至松山馆，七十里至崇信馆，九十里至广宁馆，五十里至姚家寨馆，五十里至咸宁馆，三十里度潢水石桥，旁有饶州。又五十里保和馆，度黑水河，七十里宣化馆，五十里长泰馆。馆西二十里有佛舍、民居，即祖州。又四十里至临潢府。自过崇信馆，乃契丹旧境，其南即奚地也。入承天门内，所有殿舍毡庐皆东向。胡三省曰：辽大定府，北至临潢凡七百里。

废潞县在临潢城东北。阿保机掠潞县民置县，并掠渤海杂户益之。《辽志》：上京东门之北，曰潞县。又东南曰兴仁县。南门之东，有回鹘营，回鹘商贩留居上京者，置营居之。西南曰同文驿，诸国信使所居也。驿西南曰临潢驿，以待夏国使。又西曰宣化县。县西南曰定霸县，又西曰保和县。西门之北曰易俗县。县东曰迁辽县。皆辽初掠汉户及勃海、扶余户置。金废入临潢、长泰二县。○废宁塞县，在临潢东南。金泰和初置，属临潢府。元废。

废祖州在临潢西南四十里。本辽右八部世没里地。阿保机每秋猎于此，始置西楼，后建城，号祖州，亦曰天成军。城周九里，东门曰望京，南曰大夏，西曰液山，北曰兴国。西北隅有内城，其南门曰兴圣。凡三门，上有楼阁。东为州廨。又南则东为长霸县，西为咸宁县，俱在州城内。城东南二十里，有越王城。阿保机伯父述鲁封于越王，置城于此，因名。辽主延禧时，以女真叛，自将东讨。其臣耶律童奴作乱，亡归上京，掠府库至祖州。即此。金改为奉州，寻废。

废怀州在临潢西南百里。本唐归诚州，以契丹降部置。武后万岁通天初，归诚州刺史孙万荣与松漠都督李尽忠叛，寇营州。即此。后废。《辽志》：废归诚州，太宗德光行帐牧放于此，后葬于西山，曰怀陵。因置怀州奉陵军，其附郭县曰扶余县，本勃海扶余县俘户也。又领显理县，亦以故勃海显理府俘户而名。金改为奉德军，寻废。

废庆州临潢西百六十里。《志》云：本大保山黑河之地。岩谷险峻，辽主述律建城，号黑河州。后废。圣宗隆绪复建庆州玄宁军，领玄德、孝安二县。金亦曰庆州，改置朔平县，废玄德县入焉，有榷场务。元废。《金志》：州为辽主陵寝所在，有行宫，比他州为富庶，宝货多聚藏于此。其西至桓州九百里。《北边纪事》：旧庆州在大宁北六百余里，西南至开平八百余里。地皆大松，号曰千里松林。明初洪武三年，李文忠败元孽于应昌，穷追至北庆州而还。二十年，冯胜北征，遣蓝玉出遵化道松亭关，袭之于庆州。是也。○孝安废县，在庆州西南，金改为庆民县，寻废。

废全州在临潢西南二百三十里。金主�赋邪踩�年，始置全州盘安军，治安丰县。《金志》：承安元年，改丰州铺为安丰县，隶临潢府。三年，置全州治焉。又改胡设务为靖封县，黑河铺为卢川县，并属全州。后废靖封县，以卢川县改属临潢府。金末，全州移寄蓟州。元废。《志》云：卢川县在庆州南二百三十里。

废泰州在临潢东南。《辽志》：泰州德昌军，本契丹二十部族牧放之地，因黑鼠族累犯龙化州，民不能御，遂移东南六百里，建城居之，曰泰州，治乐康县，兼领兴国一县。金大定中，州县俱废。承安中，改置金安县，又于长春县改置泰州，以金安隶焉。寻废。○废长春州，在临潢东北。《辽志》：本鸭子河春猎之地。辽主宗真置长春州韶阳军，领长春一县，县本混同江地也。金废主亮降州为县，隶肇州。承安三年，改置泰州于此，领长春县。元废。《金志》：泰州北至边四百里，南至懿州八百里，东至肇州三百五十里。又《北边纪事》：长春州亦曰长春路。宋政和初，辽主延禧如长春州，至混同江钓鱼。五年，辽主讨女直，以兵十万出长春路。又分五部兵出北山骆驼口，别以步骑五万南出宁江州。盖长春去女真最近也。边人亦谓之新泰州。明初洪武二十年，命冯胜等讨纳哈出。纳哈出闻之，弃金山巢穴，营于新泰州，去辽阳千八百里，即故长春县矣。自长春而东北，有详稳九区，即营田九区法，今纵横故址犹存。自长春而西北，有群牧十二所，盖蕃育处也。今为福余境内地。肇州、宁江，俱见辽东塞外女真之境。

废乌州在临潢东南。《辽志》：本乌丸地，东胡别种也。辽北大王揆剌占为牧地，建城，因置乌州静安军于此，领爱民一县。金废。○废仪坤州，在临潢东。本契丹右大部地，回鹘部落所居。述律后生于此，因建为州，治广义县。后又析置来远县，寻省。

废永州在临潢南。阿保机置南楼于此，辽主贤始置永州永昌军。《辽志》云：东潢河、南土河二水合流，故曰永州。冬月牙帐多驻此，谓之冬捺钵。木叶山在焉。领长宁县。金废州，以县属临潢府。又义丰废县，在永州西北百里。契丹耶律德光迁勃海义州民于此，仍置义州。重熙初，始废州改县，曰义丰。寻又改为富义县，属庆州。金废。州西又有慈仁废县，耶律德光以其子只撒古葬于此，置慈州。重熙初，改为县，属永州。金废。

废龙化州临潢东二百里。契丹之先奇首居此，称龙庭。阿保机建东楼，后渐修筑城邑，制度颇壮。城东有金铃冈，阿保机自立处也。德光升为龙化州兴国军，治龙化县。金废。○废降圣州，在龙化州东。本东楼地，阿保机春月行帐多驻焉。耶律德光生于此。穆宗述律建为州，统永安一县。金废。

废饶州临潢西南二百三十里。《辽志》云：唐贞观中，置松漠府于此。阿保机完葺故垒，建饶州匡义军，治长乐县，兼领临河、安民县。金废。

废徽州临潢南七百里。《辽志》云：在宜州北二百里。景宗贤之女，以媵臣置徽州宣德军，谓之头下军州。诸王国舅所置仿此，其州县额及节度使，皆命于其朝云。○废丰州，在临潢南三百五十里。又废豫州，在临潢北三百里。废宁州，在临潢东北三百五十里，俱头下州也。又有松山州，《辽志》云在上京南百七十里。俱金废。

废原州临潢东南八百里，西南至辽东广宁卫三百里。《志》云：汉辽东郡新安平县地。契丹始置州，金废。又废福州，在原州北二十里，亦辽置，金废。○废横州，在临潢东南七百二十里。《志》云：汉辽阳县地也。辽置州，以境内有横山而名，在辽州西北九十里。

废镇州临潢西北三千余里。本古可敦城，契丹主隆绪始置镇州，建安军屯戍于此，捍御室韦、突厥，谓之边防城。其相近者，又有防、维二州。○废静州，本泰州之金山县。契丹主延禧天庆六年，置州。金时俱废。

河董城临潢西北千七百里。本回鹘可敦城，讹为河董城。契丹修筑，以防边患。又静边城，在临潢西北千五百里。本契丹二十部族水草地，北邻突厥，每由此盗掠，因建城防御。又皮被河城，在临潢北千五百里，亦契丹所置，以控北边。又有招州，契丹主隆绪开泰三年置，亦曰绥远军。又搭懒主城，契丹主洪基太康九年置，在胪朐河上。俱金废。

○马盂山在临潢西，南接大宁卫境。山广袤千里，中一峰形类马盂。《辽志》：临潢府境有马盂、兔儿、野鹊诸山，皆高峻，回环甚远。

祖山在祖州西五里。《志》云：州有龙门、黎谷、液山及白马、独石、天梯诸山。契丹兀欲囚述律后于扑马山。或曰即祖州之白马山。《五代史》：兀欲幽述律后于阿保机墓，即祖山矣。又西山，在祖州西五十里，契丹耶律德光葬此，曰怀陵，因置怀州。盖大山也，契丹诸主多葬此。

庆云山在庆州东北，本名黑岭。契丹主隆绪田于黑岭，其东京将大延琳据辽阳作乱，副留守王道平逾城走黑岭告变，讨平之。后隆绪葬于此，曰永庆陵。沈括曰：黑山，今名姚家族山，长数里，土石皆紫黑，似今之磁石。水出其下，为黑水。山在水东，水西有连山，谓之夜来山，极高峻。契丹坟墓皆在山之东南麓。又有勃突山，在州西北二百里，阿保机五代祖勃突生于此，因以名山。

木叶山在永州东。契丹之先奇首可汗葬焉。阿保机于此建南楼，往往为射猎之处。每入犯中国，多驻于此，然后南牧云。○乌丸山。《辽志》：乌州有乌桓山、乌丸川。盖乌桓之地。后汉时，乌丸保据于此，曹操斩蹋顿，即其后也。

都山在临潢南境。唐开元二十一年，郭英杰与契丹叛酋可突干战于都山，败死，或以为此山也。亦作马都山。韩愈《序乌承洽事》谓可突干至马都山，吏民逃徙失业。承洽堑原垒石，绵四百里，寇不得进。盖山近平卢界上。承洽，即乌承��也。《唐纪》：幽州副总管郭英杰屯于渝关外，可突干引突厥之众来，合战于都山。今亦见迁安县。○捺禄山，在朵颜卫境。唐开元十九年，平卢先锋使乌承��破契丹可突干于此。二十二年，幽州节度使张守�忠嗥破醯び谵嗦簧�。

冷��刑山在福余卫境。一作冷陉，亦曰冷岍。《志》云：在潢水之南，黄龙府北。奚、契丹依阻此山以自固。晋义熙初，后燕慕容熙袭契丹，至陉北，即此山之北也。唐显庆中，以阿史德枢宾为冷��刑道行军总管，讨叛奚。奚降，更以枢宾等出沙砖道，讨契丹，擒其松漠都督阿卜固献东都。又延和初，幽州都督孙��与奚酋李大�姓接诶溱辏�全军皆没。即此山矣。

白山在朵颜南境。后汉时，乌桓所居。《唐志》：山在五院关外大荒中。开元二十年，幽州节度使赵含章与契丹可突干战于此，败绩。平卢先锋使乌承��别引兵出其右，击败之。○黑山，在朵颜东境。唐显庆中，薛仁贵破契丹于黑山。又有福山，在朵颜境内，东西袤五里，南北广二十里。

赤山在泰宁卫境。《乌桓传》：在辽东郡西北数千里。后汉建武十六年，匈奴、鲜卑、赤山乌桓，连兵入塞。永平初，辽东太守祭彤使鲜卑大都护偏何讨赤山乌桓，大破之。即此。

金山在泰宁卫东境，近辽东开元卫界。唐会昌末，回鹘乌介可汗败依室韦，其国相逸隐啜弑之于金山。明初洪武二十年，遣冯胜讨纳哈出，太祖命之曰：先克庆州，则以全师径讨金山。既而胜分兵袭庆州，以大兵驻大宁。庆州下，遂渡辽河而东，驻金山西。又逾山至女直苦屯地。初，纳哈出分兵为三营，一曰榆林深处，一曰养鹅庄，一曰龙安一秃河。至是大军逼之，遂降。其所部在松花江北者，亦降。于是辽海悉定。松花江，见辽东女直境内。

天门岭在土护真河北三百里。唐武后圣历中，李楷固讨勃海大祚荣，逾天门岭逼之，为所败。○袅岭，在临潢西南。金主雍大定初，移剌窝�慌眩�仆散忠义讨之。自懿州追至袅岭西陷泉，大败之，窝�蛔咚馈！督鹬尽罚毫黉昃衬谟邢萑�。

○潢河在临潢南，或谓之黄水。源出西北平地松林，流经临潢府南，至废永州东木叶山，合于土河。又东南入于辽河。《唐志》：自营州度松陉，北行四百里，乃至潢水。开元二十六年，平卢军使乌知义击讨叛奚余党于潢水北，败绩。明初置三卫于潢水北。土木告变，乃窃据潢南，为蓟、辽切患。

涞流河在临潢西北。源出马盂山，南流绕临潢三面，谓之曲江。至城北，又东入福余界，经故黄龙府，而东合按出虎水。至女真境内，合于混同江。辽主延禧时，女真乌古乃以五国投��部叛辽，讨败之。将见辽边将，自陈其功，行至来流水而死。即此河矣。黄龙府，在辽东塞外女真部。

�陒�咚蓕河在临潢西南境。金主雍大定初，撒八余党移剌窝�还ノЯ僬模�兵益盛，僭称帝。金遣兵讨之，遇于长泺，败之。窝�晃髯撸�复追败之于�晁珊印Ｎ妖蝗スボ仓莩ゃ�。或曰即饶州长乐县。

沙河在祖州南。又东经临潢府境，合于潢河。五代汉初，契丹兀欲自立于幽州，引还上京。述律逆战于沙河，败走。兀欲追执之于独树渡，即此处也。又黑河，源出庆州之黑岭，流经临潢府南，下流合于潢河。

哈剌哈河在庆州境。洪武二十二年，蓝玉追元孽至此。又北为百眼井，又北即捕鱼儿海。○屈烈儿河，在朵颜境内。明永乐十二年，大驾北征，以兀良哈附阿鲁台为边患，移军击之，大败之于屈烈儿河东北深谷中，三卫服罪，乃班师。

胪朐河在临潢西北。永乐八年，赐名饮马河。自漠北流经此，下流合鸭子河，入混同江，注于海。又西北有皮被河，《辽志》云在皮被河城北。源出回鹘北境，东南经突厥入胪朐河，沿河董城北，东流合沱漉河，入于海。○鸭子河，在临潢东。流经长春县境，又东经女真之会宁府境，入于混同江，《辽志》所谓沱漉河也。

龙安一秃河在金山之北，东北流入松花江。明初，纳哈出别营于此。冯胜驻师金山，遣别将至此，受其降处也。○兀良河，在临潢北。《志》云：源出沙漠，东南流入女真境，合洮儿河、脑温江，入混同江。

龙驹河《金志》：在长泰县北千余里。废主亮正隆六年，契丹西北路将撒八等叛金，金人讨之。撒八惧不胜，率众沿龙驹河西走，谋归西辽，为其下所杀。又宁塞县有滑河。宋政和四年，阿骨打取宁江州，辽议发滑水以北兵拒之。即此。

土护真水在临潢东北。《唐志》：自古卢龙北至奚王帐六百里，又东北傍土护真河五百里，至奚、契丹牙帐。又云：出檀州燕乐县东北百八十五里，至长城口。又北八百里，有土护真河，奚王牙帐也。天宝十一载，安禄山讨契丹，过平卢千余里，至土护真水。又三百里，至契丹牙帐，为契丹及奚所败，走师州。○奥支水，出冷陉山南，下流入于潢河。《志》云：东方之别种曰�梗�唐时居鲜卑故地，保据于此。

广平淀在临潢东。辽主延禧以女真叛，亲征之。出长春路，次广平淀。其臣耶律章奴等谋叛，议立耶律淳于上京。淳驰诣广平，既而章奴大掠上京，至祖州，趋广平淀，犯行营，不克，北趋降虏山，败灭。又凉淀，在临潢西北二百余里馒头山南，辽人避暑之地。《辽志》云：地多丰草，掘地丈余，即有坚冰。○大神淀，在临潢西南。又永州有柳林淀，亦曰马淀。

捕鱼儿海在庆州西北。洪武二十二年，蓝玉由大宁进至庆州，袭脱古思帖木儿于此。虏主走免，获其妃主而还。○盐泺，在临潢城外。其相近者，有百狗泺、鸳鸯湖、兴国惠民湖、广济湖。又庆州有辖失泺及兴国湖。

小山泉在庆州西境。永乐中，遣将北征，闻虏酋脱古思帖木儿在捕鱼儿海，遂由大宁庆州兼道而进，次游魂南。道无水，军士渴甚，路傍小山忽涌四泉，士马得不困乏，因名。

○新罗寨在临潢城东南。金废主亮正隆六年，契丹西北路将撒八反，为其下所杀，推移剌窝�晃�主，拥众东还，至临潢府东南新罗寨，攻临潢，围其城。即此。○真珠寨，在祖州东。胡峤《陷虏记》：自契丹西楼东去四十里，至真珠寨。又东行，地势渐高。西望平地，松林郁然，四十里遂入平川。是也。

四楼《北廷杂记》：契丹阿保机于所居大部落置楼，谓之西楼，今谓之上京。又于其南木叶山置楼，谓之南楼。又于其东千里置楼，谓之东楼。又于其北三百里置楼，为北楼。按西楼为祖州，南楼为永州，东楼为龙化州。其北楼，《辽志》未载。

石桥在临潢南。宋胡峤《入边录》：石桥，沙河之桥也。南则姚家洲，北则宣化馆。契丹突欲及述律战于沙河石桥，即此。

平地松林在临潢西，即千里松林也。宋宣和二年，遣赵良嗣等使金，议攻辽，金取中京，宋取燕京，而约金人自平地松林趋古北口，宋人自白沟夹攻燕京。是也。

撒里乃地在临潢西北，金时尝避暑于此。又临潢有二十四堡，其十九堡俱在撒里乃之西，盖戍守要地也。○女直苦屯，在金山西北。明初，冯胜征纳哈出，其部将观童以女直苦屯降。即此。

右兀良哈

契丹东夷也。《晋书》：契丹本东胡别种。其先为匈奴所破，保鲜卑山。魏青龙中，部酋轲比能桀骜，为幽州刺史王雄所杀，部众遂微逃潢水之南、黄龙之北，自号曰契丹，种类渐繁。义熙元年，慕容熙袭之，至陉北，畏其众而止。《隋书》：契丹与库莫奚皆东胡种，为慕容氏所破，窜于松漠之间。齐建元初，契丹酋帅莫贺弗勿干为高丽所侵，帅部落万余口入附于魏，居白狼水东。自是部众浸盛。大业初，入寇营州，诏韦云起护突厥兵讨败之。《唐史》：契丹本鲜卑地，居辽泽中，潢水南岸，南距渝关千一百三十里，自渝关去幽州又七百一十四里。其地南控黄龙，北带潢水，冷陉屏右，辽河堑左。高原多榆柳，下湿饶蒲苇。当元魏时，有地数百里。至唐初，大贺氏蚕食扶余、室韦、奚、�阐粗�区，地方二千余里。贞观二十二年，内属，以其地置玄州，隶营州都督府。既而所部皆内属，乃更置松漠府。又以其别帅达稽等部，各建为州，置刺史。达稽部曰峭落州，纥便部曰弹汗州，独活部曰无逄州，苏阿部曰羽陵州，突便部曰白连州，芮奚部曰徒河州，坠斤部曰万丹州，伏部曰匹黎、赤山二州。以大贺氏窟哥为使，持节十州军事。分州建官，盖�鹩诖恕Ｎ浜笸蛩晖ㄌ斐酰�松漠都督李尽忠、归诚州刺史孙万荣举兵反，攻陷营州，寻败死。开元四年，契丹李失活来降，仍授松漠都督，兼置静折军，以其酋长为经略大使，八部落酋长仍为刺史如故。十八年，契丹将可突干弑其主李那固，帅其国并奚众叛降突厥。二十二年，幽州节度使张守�痔制街�。天宝四载，契丹王李怀节、奚王李延宠，皆降附。五载，立奚酋娑固为昭信王，契丹酋楷落为恭仁王。其后亦叛服不一。《九国志》：契丹，古匈奴种。《五代旧史》：东胡种也。唐末，中原多故，契丹益强。其地东南接海，东际辽河，西包冷硎，北界松陉，辟地东西三千里。遥辇氏更八部，曰旦利皆部、乙室活部、实活部、纳尾部、频没部、内会鸡部、集解部、奚嗢部，属县四十有一。每部设刺史，县置令。而阿保机以迭剌部之众，代遥辇氏起临潢，东并勃海。耶律德光立晋，有燕云十六州，而契丹之盛极矣。宋氏曰：契丹之先，为匈奴所破，保鲜卑山。至元魏时，始号契丹。唐开元二年，来归，置松漠都督府，以其长失活为都督、松漠郡王。二十年，国乱，信安王��讨平之。天宝以后，契丹始盛。唐末，阿保机代有其地。今考前后纪载，宋氏之言未为详核也。《辽·兵志》：契丹在隋世，分为十部。唐大贺氏分为八部，其后中衰，仅存五部。有耶律雅里者，复分为八，立二府以总之，析三耶律氏为七，二审密氏为五，凡十二部。遥辇氏代大贺氏，兵力益振。阿保机在遥辇氏时，授钺专征，破室韦、突厥、奚三国，以功授大迭烈府夷离堇。复侵扰代北。遥辇可汗卒，逊位于阿保机，悉平东西奚，有奚、�怪�众。旋略幽州境，伐背阴国，俘获甚众。神册初，亲征突厥、吐浑、党项、小蕃、沙陀诸部，还攻振武，略蔚、新、武、妫、儒五州，尽有代北、河曲、阴山之众，遂取山北八军。四年，平于骨里国。明年，破党项，攻矢德军，拔十二栅。六年，出居庸关，掠檀、顺等州及定州以北诸城镇。天赞初，以户口滋多，统辖疏远，分北大浓兀为二部，立两节度统之。三年，又征党项。四年，征渤海。天显初，灭渤海。此契丹侵并之次第也。胡氏曰：阿保机自唐末击灭七部，并为一国，北侵室韦、女真，西取突厥故地。击奚，灭之，复立奚王，而使契丹监其国兵。东北诸夷，皆畏服之。又契丹初灭奚，夺其营州地。五代梁乾化三年，为后唐所取，寻复得之。同光初，并陷平州。其后屡犯幽州诸巡属，河北为之衰耗。长兴三年，移营而西，窥伺云、代之境。石晋资其力，代有唐祚，因以燕、云十六州酬之。契丹四境，几于万里。中国之祸，契丹为厉阶也。

奚亦东胡种也。或曰即乌桓蹋顿之后。晋永嘉以后，有库莫奚，属鲜卑宇文部，与契丹同类而异种。《隋书》：库莫奚为慕容氏所破，遗落窜匿松漠间。其俗甚为不洁，而善射猎，好寇抄。后魏太和十四年，库莫奚寇魏边，安州部将娄龙儿击却之。高齐天保三年，齐主洋伐库莫奚，大破之。其后单称为奚，有五姓，一阿会部，二处和部，三奥失部，四度稽部，五元俟折部，各有酋领。《唐史》：贞观二十二年，奚酋所部皆内附，以其地为饶乐府。又以阿会等部为弱水、祁黎、洛环、太鲁、渴野等五州，皆统于营州。万岁通天中，奚酋叛附于契丹。开元二年，奚酋李大�欣唇担�仍授饶乐都督。元和初，奚王海落可入朝，以为饶乐郡王，遣归。唐末，徙居阴凉川东，去营州都督府五百里，西南去幽州九百里，东南接海，山川延袤三千里。后为契丹所并，徙居琵琶川。《五代旧史》：奚之先为匈奴所破，保乌丸山。后为五姓奚，各有属纥主为之酋领。欧阳修曰：五部奚，一阿荟，二啜米，三粤质，四怒皆，五黑纥支。唐末居阴凉川，后徙琵琶川，去幽州东北数百里。五代初，五姓奚皆役属于契丹。既而苦契丹苛虐，奚王去诸以别部西徙妫州，依北山射猎，始分为东、西奚，附于刘守光。守光灭，附于后唐。石晋初，复属于契丹。自是东、西奚皆为所并。今大宁卫境废利州，即故琵琶川也。

��亦东胡种，一名白�埂Ｌ普旯鬯哪辏�突厥亡，奚、�埂⑹椅さ冉阅诟健６�十八年，以白�共课�居延州。《五代史》：�褂胪回释�俗，保冷陉山南奥支水。后为奚及契丹所侵，益徙而北。女真以其地置�箍ぃ�南去燕山千里。《宋史》：靖康二年，金人劫上皇及帝于燕山，迁于�箍ぃ�居于相府院，继又徙之韩州。�垢俏�女真所并也。韩州，见辽东三万卫。

室韦《北史》：契丹类也。其南即契丹。宋祁曰：室韦，契丹别种，居东胡北边。盖丁零苗裔，地据黄龙，北傍峱越河，西南去长安七千里。国无君长，惟大酋号莫贺咄管。析为七部，曰岭西、山北、黄头、如者、婆莴、讷北、骆丹，皆附于突厥。宋白曰：室韦在柳城东北，近者三千里，远者六千里而嬴。东黑水�阐矗�西突厥，南契丹，北濒海。其别种曰黑车子。唐会昌三年，回鹘乌介可汗败保黑车子族。唐赐黠戛斯诏云：黑车子距汉界一千余里。是也。又唐末，契丹阿保机击黄头室韦，破之。其种又有臭泊室韦，或曰臭泊。盖因所居以名其部。五代初，七姓室韦皆役属于契丹。室韦本有二十余部，其近契丹者七姓也。

乌桓《后汉书》：乌桓故地，在丁零西南、乌孙东北。武帝遣霍去病击破匈奴左地，因徙乌桓于上谷、渔阳、右北平、辽西、辽东五郡塞外，为汉侦察匈奴动静，始置护乌桓校尉监领之。后汉初，渐为边患，辽东太守祭彤讨破之，寻皆降附。灵帝初，分为四部，各称王。建安中，辽西乌桓蹋顿有武略，总摄上谷、辽东、右北平三部大人，助袁绍灭公孙瓒。绍承制皆赐以单于印绶，而蹋顿常为雄长。建安十二年，曹操击乌桓，斩蹋顿，诸部皆降。又代郡、上郡境内，亦皆有乌桓错居其间。二十年，代郡乌桓三单于反，曹彰击平之。自是衰弱，服于鲜卑。

鲜卑东胡也。别依鲜卑山，因以为号。汉初为冒顿所破，远窜辽东塞外，与乌桓相接，不通中国。后汉建武十七年，始入塞为寇，辽东太守祭彤讨破之，后遂服属焉。和帝永元中，耿夔等讨破北匈奴，鲜卑因转徙据其地。匈奴余种留者十余万落，皆自号鲜卑，鲜卑由此渐盛。安帝时，屡寇代郡上谷以东，为边患。桓帝时，鲜卑益强，其长檀石槐立庭于代郡高柳北三百余里弹汗山。南抄缘边，北拒丁零，东却夫余，西击乌孙，尽据匈奴故地，东西万四千里。延熹末，益为边患，自分其地为三部。从右北平以东，至辽东接夫余、�荃龆�千余里为东部。从右北平以西，至上谷十余邑为中部。从上谷以西，至敦煌乌孙二千余里为西部。各置大人领之，大为边患。光和以后稍衰息。建安末，别种轲比能复强，众推为鲜卑大人。魏黄初中，自云中、五原以东抵辽水，皆为鲜卑庭。青龙三年，幽州刺史王雄使勇士韩龙刺杀轲比能，自是种落离散。景元中，鲜卑索头部大人拓跋力微复雄于代北，即北魏之先也。

乌罗护亦东夷也。一名乌洛侯。《北史》：乌落侯国，在地豆干国之北，去代四千五百余里。后魏太平真君三年，乌洛侯遣使如魏，言其国西北有魏初起时石庙，去平城四千余里云。《唐书》：乌罗护，亦曰乌罗浑，即后魏之乌洛侯也。东邻�阐矗�风俗相似，直长安东北六千里。贞观二十年，讨薛延陀，遣宇文法诣乌罗护、�阐炊�国。是也。后亦为契丹所并。

地豆干亦东胡别种。《北史》：地豆干，在室韦西千余里。其室韦在勿吉之北。勿吉在高丽之北。后魏太和十四年，地豆干频寇边，魏将拓跋颐击走之。正光二年，柔然主示发为其族婆罗门所败，奔地豆干，地豆干杀之。后为突厥所灭。

右东北诸夷