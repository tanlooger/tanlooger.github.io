---
---
---
title: 卷九十四
---



◎浙江六

◇处州府东北至台州府三百六十里，东南至温州府三百六十里，南至福建建宁府五百二十六里，西北至衢州府三百六十里，北至金华府二百八十里。自府治至布政司七百三十里，至江南江宁府一千三百里，至京师四千三十里。

《禹贡》扬州地。春秋战国属越。秦属会稽郡。汉初为东瓯国地。武帝以后，属会稽郡。三国吴兼属临海郡，晋属永嘉郡，宋齐因之。隋开皇九年，平陈，废郡，改置处州始治括苍县。十二年，改曰括州。大业初，又改为永嘉郡。唐复曰括州。天宝初，曰缙云郡。乾元初，复故。大历十四年，改为处州避太子讳也。五代时，属于吴越。宋仍为处州亦曰缙云郡。元曰处州路。明初曰处州府，领县十。今为处州府。

府湍流亘地，峰岭倚天，虽僻处一隅，而南邻闽越，可树捣瑕之功，东迫永嘉，已具建瓴之势。明初规有浙东，即下处州，一以绝窥伺之端，一以厚括囊之资也。

丽水县附郭。本汉回浦县地。后汉为章安县地。三国吴为松阳县地，属临海郡。晋因之，宋以后属永嘉郡。隋析置括苍县，为处州治，是后皆为州郡治。唐大历十四年，改今名。今编户一百十五里。

○处州旧城在府东南七里括苍山麓。隋唐时故治也。亦曰括州城。括本作栝，即椤木也。松身柏叶，山多此木，故名。隋因以名州。唐末，卢约窃据是州，迁治于小括山上。宋杨亿云：郡斋迥在霄汉，石磴盘屈。是也。《续厅壁记》：小括山路九盘始入谯门。宋崇宁三年，杨嘉言为守，削直之。大观元年，郡守高士广复旧，元至元二十七年，郡守斡勤好古，复迁治于今所，北枕枣山，筑城环之。前朝洪武初修筑，正统以后，屡经缮治，有门六，城周九里有奇。

丽水故城府西三十五里。唐初置丽水县，属括州。武德八年，省入括苍县。今其地有古城冈、县头山、旧城塘之名。

○万象山府治西北。俯临城邑，下瞰溪光。城中之山凡十，此其最高者。或曰即�Ｉ揭玻�在县治西南一里，多生�Ｄ荆�上有夫子庙，一名庙山。万历中改今名。又梅山，在�Ｉ街�东南，高如之。枣山在县治西，又西则姜山、茭山、锦山，皆相连。最西者曰小括山，其址与万象山相接。众山环簇，状若莲花，一名莲城山。径路盘纡，亦曰九盘岭。其北则为月山，以海月初升，先得其光而名。县治之东有囿山，稍北则为富山。此所谓城中十山也。又有大括山，在府城东七里，亦曰少微山，郡应少微处士星，故山名少微，州曰处州，山西南绝顶有眉岩，从下望之，如列眉然。

丽阳山府北七里，山下有溪，丽水之名以此。其北三里曰白云山，高六百余丈，白云之北曰城门山，皆冈阜相接，为北面之胜。○南明山，在府南七里，泉石甚胜，山巅旧有千里亭，以高旷得名。又府西四里曰石僧山，西五里曰桃山，西南十五里曰石羊山，西三十里曰风门山。府东十里曰巾子山。

大梁山府南二十里。《志》云：山北跨丽水，南接青田，登其巅，城郭村落尽在目前。○三峰山，在府西五十里，下曰灵峰，中曰翠峰，上曰岑峰，林峦秀丽，为一境之冠。又连云山，在府西南六十里，�傺叶妇�，上连云霄。

○大溪城南二里。一名洄溪，又名洞溪。自龙泉以西，汇秦溪、浆溪诸溪涧之水流入境，合松溪、遂昌港又东至青田县南，合诸山溪之水，至温州府界入于海。

好溪府城东五里。源出缙云县之大盆山，西南流至府东，为东渡。又东南达于洞溪，今亦曰东溪。本名恶溪。谢灵运云：出恶江至大溪，水清如镜。《舆地记》：恶江道间九十里，而有五十九濑，两岸连云，高岩壁立，有七十余滩，水石�瘫。�三十里至箭溪，王羲之游此题突星濑处也。唐文明初，溪水暴涨，溺死百余人。大中间，段成式为刺史，有善政，百姓因呼为好溪。《一统志》：突星濑在府东四十里，一名箭溪，溪上又有琵琶洲，平沙满望，碧水环绕，以形似名。

官桥溪府北十五里。有甘泉、白溪二水流合焉，入于大溪。又丽阳溪，出丽阳山，贯串府城，中分二支，一南达于大溪，一东汇好溪堰而入大溪。又丛溪，在府城北二十五里，南流入大溪。

茗湖在府西七里。丽水诸湖俱在县西境。县西三十里为白湖，又西十里为何湖，又西十里为李湖、吴湖，又西十里为郑湖，咸以资灌溉之利。

通济堰府西五十三里。松遂间多山田，岁旱民辄先困。梁天监中，障松阳、遂昌两溪入大溪之口，疏为四十八派，自保定至白桥三十里，灌田二十万亩。又蓄为陂湖，以备旱潦，自宋至元、明皆修葺之。

○保定镇府西五十里。明初置税课局于此，今废。西南达云和县之石塘隘四十里，西北达松阳县之石佛镇亦四十里，为两县之要隘。○苦竹口隘，在府南二十里，路出青田水口。《闻见录》，由苦竹口至青田水道一百二十里。又括苍驿，在府治西，亦明初置。

青田县府东南百五十里。东南至温州府百二十里。本括苍县地。唐景云二年，析置青田县，属括州，后因之。县无城，今编户百四十六里。

○青田山县治西北一里。有泉石之胜，故县以名。旧《经》云：唐叶法善修道于此，曰庭青芝。又涌泉山，在县治东二里。其泉四时不竭。○披云山，在县南三里。大溪经其北，县之水口山也。又葱阳山，在县西五十里。山极高峻，宋宣和中，睦寇犯境，土人多避难于此，获免。其西曰芝溪岭，横亘数十里，下临大溪，俗名老鼠梯。昔所云：上冯公岭，下老鼠梯，一人守险，万人莫开。故处州形势，以青田为最云。其流曰芝溪，入于大溪。

石门山县西七十里。两峰壁立，相对如门，石洞幽深，飞瀑�绦海�上有轩辕丘，《道书》以为第三十洞天。其西南相接者曰石楼山，山高耸，云雾涌之，望若楼台。

连云山县西南九十里。有大小二山，小连云山延袤数十里，中有二洞，东曰龙须，南曰韩山，其高岩曰金水岭，东去县五里。元至元中，始凿石通道，有路西达景宁。迤南为大连云山，亦名石帆山，下临大溪。《纪胜》云：石帆山一名石樯洞，东北去石楼山二十里，高岩屹立如樯，中有三潭，危石耸峙，潭中如张帆然。鹤口岭，县西南百三十里，陟其巅，俯视众山。逾二十里，即南田也。

南田山县西南百五十里。周回二百余里。上有沃土，多稻田，岁旱亦稔。唐广德中，袁晁之乱，邑人多避难于此，明初刘基亦家于山中。

○大溪县南三里。亦曰南溪，又名青溪，城东有岭溪，城西有顾溪，俱流入焉。《志》云，大溪由丽水县南流入境，远汇府境六邑之水，近合县境石藤、浣沙诸溪，经披云山北东流入温州府界，由水道顺流达温州城下，百里而近耳。○小溪，在县西南二十里。《志》云：县西南有鹤口岭，沐鹤溪之水出焉，即小溪也。下流合于清溪。

尘溪县西百三十里，出景宁县之敕木山，流入大溪。岁旱，乡民筑堰以溉田，潦则决之，为利甚博。

白岸湖县西南四十里。又有下尾湖，在县东南十里。《志》云：县西四十里有师姑湖。又西八里有芳前湖。又西二里有腊溪湖。又西迤北十里曰高湖，当应台山之南麓，山东南去县六十里，由天台绵亘而来，故名。

○淡洋隘县南二百七十里，接温州府瑞安县界。明初刘基言：温、处之间，有地名淡洋，僻绝岩险，民多负贩私盐，萃逋逃为梗，宜设巡司莅之。是也。今有淡洋巡司，洪武五年建。又黄坛巡司，在县北二百二十里，亦险僻处，洪武五十五年置巡司，今革。○芝田驿，在县南一里大溪滨，亦明初置。

缙云县府东北九十里。东至台州府仙居县百五十里，北至金华府永康县八十里，东北至金华府东阳县百六十五里。本括苍县及永康县地。唐万岁登封初，析置今县，属处州。县无城，今编户一百九十里。

○括苍山县东南百里，接台州府仙居县及临海县界。亦曰苍岭。详见名山括苍。○大盆山，在县东北百二十里，接金华府东阳县及台州府天台县界，好溪之源出焉。

吏隐山县治东北。一名洼尊山，以唐县令李阳冰名。稍西曰翠微山，县治所倚也。又北为云塘山，山下有塘，相传云常出其中。又西北三里为雪峰山，上有龙潭瀑布，亦曰岱岭，岭东之水流于好溪，岭西之水流为南溪，婺括之水，自此而分。县西北十五里有大君子山、小君子山。二山相近，秀丽可爱。县治西又有三峰山，以三峰秀出而名。○历山，在县西北三十里，有摧车坑、架鼓峰及龙潭诸胜，又西北二十里为葛竹山，皆与永康县接界。县东二十五里，有天马山。又东五里，为石囤山。又东五里，为灵龟山。又东五里，为银山、为仁寿山。世传人居其下者多寿，因名。

黄龙山县西十二里。四围陡绝，旁有池，甚清冽，相传黄龙潜焉。唐末卢约据处州，有施使君者，结寨山上，以御之。今山上有石如楼台，又有寨门遗址。明初，耿再成规取处州，驻兵黄龙山，山高险，再成树栅于其上，以遏敌冲，是也。○大姥山，在县西南三十五里，上有�傺遥�下有石室，可容数百人。《志》云：山有寨塘寨，广容二三万人，中有井七，盖昔人屯营处。又有四六寨在山下，相近者曰三岭山，接丽水县界，高峻人莫能入。明初，耿再成既屯黄龙，复率兵至此，垒石成寨，为攻守之所。

仙都山县东二十三里。高六百丈，周三百里。本名缙云山，唐神龙初，以此名县，又名丹峰山，天宝七载改今名。《道书》以为第二十九洞天。傍有独峰，广三百丈，周回一百六十丈，一名玉柱峰，顶有湖，亦名鼎湖。《唐六典》十道名山之一，曰缙云。又有小仙都山，在县南二十里，亦高秀。○管溪官山，在县东七十里，与台州府接境，薪竹之饶，居民所赖。又有龙潭三处，溉田甚广，以管溪经其下，因名。《志》云：县东五里有万松山，山势盘旋，林峦耸秀。

冯公岭县西南二十里，一名木合岭。崎岖盘曲，长五十里，有桃花隘，为绝险处，郡北之锁钥也。《志》云，桃花隘嵯峨险仄，势接云霄，周回垒石三四里，容百千人，山麓去郡城不过二十里，亦曰桃花岭，即古桃枝岭。陈天嘉三年，留异据东阳，遣侯安都讨之，异以台军必自钱塘上，既而安都步由诸暨出永康，异大惊奔桃枝岭，于岩口树栅以拒之，安都进攻，因其山势迮而为堰，会潦水涨满，安都引船入堰，起楼舰与异城等，拍碎其楼堞，异脱身奔晋安，即此岭也。宋杨亿以比蜀中之剑阁。明初耿再成驻兵黄龙山，处州将石抹宜孙分兵屯桃花岭、葛渡、樊岭及龙泉以拒我，胡大海自金华南出军樊岭，与再成合攻之，再成取间道出桃花岭后，连拔桃花、葛渡二寨，遂薄处州城下，宜孙败去。《防险说》：冯公岭与青田县之老鼠梯，皆一人守险，万人莫开之处。守冯公岭，则寇无从上；守老鼠梯，则寇无从下。冯公岭失，则处不可固矣。樊岭，见宣平县。葛渡，亦在县西南，或曰近松阳县界。又有白云洞，在桃花岭北，石屋深敞，容数百人。

○好溪在县治南。自大盆山西流而南折，远近诸溪水皆流汇焉，经仙都山下，谓之练溪。历罗侯滩，至县治南，又西南入丽水县界。○管溪，在县东五十里，源出括苍山，经管溪官山下，又西流入于好溪。

南源溪县北二里。源出雪峰山，西北流，县北诸溪水皆流汇焉。入永康县界，亦谓之南溪，即金华南港之上源也。○梅溪，在县西十里。《志》云：县西有客星山，傍有石室，一名石龟岭，龟溪出焉。折而西北为梅山，梅溪出焉。俱汇流于南源溪，入永康县境。

○苍岭寨在县东，近括苍山。嘉靖四十一年，置寨于此，为防御处。相近有东平寨，古名七十二寮，有石井七十二，容数千人。四面石壁，高百余丈，其旁又有西寨，亦故屯营处也。○万景山寨，在县西北，中容万人。又有云岩寨，山势耸峙，岩石磊块，其状如甑，四围环逼，有小径攀援而上，可容万人，为天造之险。《志》云：县境有黄寮寨，又有越陈寨，皆嘉靖三十九年置。又有老鹰岩寨，在县东北，嘉靖四十年置，县治北又有客山寨，其广亦可容万人。

丹峰驿在县治南。元曰云塘驿，在县北三里，明初迁于县南，改今名。○五云馆，在县北。《闻见录》云：馆去县五十里，本名缙云馆，东通台郡，西北接永康，为县之要隘。

松阳县府西北百二十里。东北至宣平县七十里，西至遂昌县七十里，南至云和县八十里。本汉章安县地。建安四年，孙氏析置松阳县，属会稽郡。三国吴太平二年，改属临海郡。晋初因之。大宁初，分属永嘉郡。宋、齐以后因之。隋属处州。唐武德四年，置松州，八年州废，县属括州。五代梁开平三年，吴越改为长松县。石晋天福四年，又改白龙县。宋咸平二年，复曰松阳县，仍属处州。县无城，今编户一百六里。

○百仞山县西南五里。有峰独立，傍无依倚，高二百余丈，旧名独山。唐天宝中，改今名。山麓有白龙津，吴越因以名县。又西屏山在县西一里，上有凌霄台，有泉虽旱不竭。其相近者为云岩山。又西四里为紫金山、石笋山，以山泥紫赤、石峰如笋也。

横山县南十里。高三百余丈，如云横空中，山顶宽平，可五百亩。○大明山，在县西三十五里，亦曰留明山。高绝千仞，群峰罗列，涧水环绕，石磴萦纡，称为峻险。又西五里曰长松山，吴越时，以此山名县，俗名牛头山。○马鞍山，在县西四十八里，横绝松溪之口。唐时山产银，采以充贡，寻罢。元末赵普胜尝立水寨于山下，山接遂昌县界。又卯山，在县西三十里，与县西南三十里之酉山相对。山以卯酉名者，以旧市言之，正在东西。今县治既徙于东，则卯山亦在西矣。

竹��客岭县北十五里，东至宣平县五十里。岭高四千馀丈，泉出山顶，下注为潭，溉田百余顷，行旅出其间，路最险仄，为县之要隘。今岭下有东西坑，潴为龙潭，竹��客桥跨其上。○石佛岭，在县东南四十里，岭峻险，下临松溪。又东南至府城七十馀里，往来通道也。《志》云：县西北又有龙虎�龌茫�亦守御要地。

○松溪县西南二十里。源出遂昌县，东南流入境，经卯、酉二山之下，曰合湖溪。又东南至丽水县，入大溪。明初胡大海取兰溪，进攻婺州，处州守将石抹宜孙遣其将胡深率车师为援，自帅众出缙云以应之，深至松溪，观望不敢进。明祖曰：婺恃处州之援，故未即下，闻彼以车战出松溪，松溪山多路狭，车不可行，以精兵破走之，婺城且不劳而下矣。

竹溪县南七里。源出竹��客岭，南流经横山下，又东南注于松溪。又县东十五里有塘溪、赤溪诸水。又东十余里有武溪、裕溪诸水，俱南流合于大溪。

通济堰县东六十里，与丽水县接界。《志》云：萧梁时，詹南二司马始创此堰。宋元�桃院螅�不时修筑。乾道中，州守范成大复加葺治，以溉松、遂二县之硗瘠，以后皆因故址增修。今县境以堰名者凡数十处，皆本通济之意，蓄水溉田云。

○旧市县西二十里，路出遂昌。《志》云：县治故址也。又净居市，在县西南三十里，亦与遂昌接界。洪武二十八年，置净居巡司于二十四都。今废。

遂昌县府西北百九十里。东至松阳县七十里，东北至金华府汤溪县百二十里，北至衢州府龙游县百里，西北至衢州府二百里。汉会稽郡大末县地。吴赤乌二年，分置平昌县，属东阳郡。晋太康元年，改今名。宋、齐因之。隋属处州。唐武德八年，省入松阳县。景云二年，复置。县无城，今编户七十四里。

○君子山县治西南。《志》云，一名城山，山之麓多士大夫居焉。又屏风山，拱障县治，以形似名也。近西曰妙高山。又西为白马山，天日晴朗，远见衢、婺，邑之镇山也。○瑞山，在县治南。又南为鱼袋山，双溪绕其下，有峻岭盘曲，曰九盘岭。又丁公山，在县西十六里，高千仞，双溪经其下。《通志》云：即白马山也。

西明山县东十里。�傺揖�绝，下临溪流，其对岸相峙者，曰飞鹤山，当东溪之口，势如翔舞。又有平昌山，在县东十五里，与孟山前后相叠，形如昌字，孙吴以此名县。○尹公山，在县东三十五里，峰峦高耸，相连者曰百丈岩。又东曰覆螺岩，登其巅，则金、衢之境，皆在目前。又东即松阳县之长松山矣。又马鞍山，在县东南二十五里，横亘而东，与松汤县接界。

唐山县北十八里。山北有二峰相向，如卓笔，又名罗汉峰。五代时，僧贯休所居。又北有金石岩，其巅可容万马。唐乾符中，邑簿张轲尝率义兵驻此，以御黄巢。明朝景泰中，矿贼党陈鉴湖者，破松阳、龙泉，屯金石岩，分劫青田、义乌、东阳诸县，即此处也。又相公岩，在蔡溪前，山麓石壁如削，惟一径可侧足而入。岩中可藏数百人，乡民尝于此避寇。○独山，在县西北八十里，溪流环绕其下，一名天马山，又名赤壁山。旁有石姥岩，上插霄汉，顶有泉池。又大楼岩，在县西北百二十五里，其相对者曰龙安洞，岩高险，飞瀑四时不绝，注为龙湫，凡三十六泓。

马戍岭县北三十里。其相近者为侵云岭，马戍之水，北流而达于婺江。又周公岭，在县西北五十里，其下为周公源口，县西境之水，多汇于此，流入衢州府界，而为定阳溪。○赤津岭，在县北六十里，岭高险，下临溪流，为北达龙游之道。《闻见录》：自岭而北十余里，至长塘口。又十里曰溪口，皆险塞。自溪口而北十里为灵山，从灵山而西七十里，则衢州府，灵山而北四十里，则龙游县也。○隆坑岭，在县东北七十里，东达宣平三十里，北出武义七十里，为县境控扼之处。

○双溪在县治南，其源一出县西北之大楼岩，引流而东，谓之金溪。一出县西北七十里之湖山，亦谓之湖溪。群山之水，皆汇入焉，萦回荡漾，恍若江湖，经县东南一里碧澜桥，始合为一，亦谓之大溪。又经西明山南，分流为东溪，其正流南入龙泉县界之大溪，○梧桐溪，在县西二十里曾山下，亦曰梧桐川，流合于双溪。

东溪县东十二里。自双溪分流，合县东诸山溪之水，经马鞍山下，流益盛，入松阳县境，谓之松溪。○灵溪，在县北五十里，源出马戍岭，合县北诸溪水，经赤津岭而北，入龙游县境，又北注于氵�阆�。

胡公堤县南五十步，一名三牛堤。界平邑之南溪间，水潦涨溢，则滨溪居民罹其患。旧有堤以捍御。宋元�讨校�邑令张公加葺之。靖康初，堤浸圮，邑丞胡涓募民力累石修筑，因曰胡公堤。绍兴中，邑令胡仲父又于其外筑堤七百余丈护之。乾道中，邑令李大正复增筑百三十余丈，缜致逾昔，由是邑庐得免冲突奔荡之患，至今民蒙其德云。

○黄村口县西南六十里。《闻见录》：由黄村口东南达龙泉县百二十五里，北抵龙游县百六十里，西南达福建浦城县二百里。《舆程记》：县西南出大柘、石练、黄村一带，闽浙相通之间道也。○大坪田，在县东北四十里。《闻见录》：大坪田道通汤溪、武义、宣平，为县境要口。又有和尚田，在县东五十里，亦要隘处也。自和尚田而北二十里至章坞，又四十里出武义县之麻阳隘，疾走金华，九十里而近耳。《志》云：县有马埠巡司，在十二都，国初置。

龙泉县府西南二百四十里。东南至景宁县二百四十里，南至庆元县百四十里，西至福建浦城县百八十里，西北至衢州府江山县二百二十里，北至遂昌县三百三十里。本松阳、遂昌二县地。唐乾元二年，析置今县，治龙泉乡，因名。宋宣和四年，改曰剑川。绍兴初，复故。县无城，今编户百六十五里。

○九姑山在县治西北。治东有金鳌山，治西二里有天台山，四里有凤凰山。县治以诸山为捍蔽。○豫章山，在县南二十五里，旧出铜，川流环其下，曰豫章川。又九氵祭山，在县南三十里，岩高百仞，有九龙井，飞瀑九道，自岩顶而下，或分或合，形若垂帘。县南七十里又有琉华山，山顶宽平，有长湖，深不可测。山下即琉田，居民以陶为业。昔有章氏兄弟主琉田窑，其兄所造甚佳，所谓哥窑是也。相近者曰高驿山。《邑志》：山在县南七十余里，台湖山峙其前，琉华山障其后，水流回绕，群山环拱，最为峻拔。台湖山盖在县南九十里。

昂山县西三十里。青壁嵯峨，削入云际。《志》云：旧有白马寨，盖置于山上。又孝义山，在县西四十里。《唐书》豫章、孝义二山，皆出铜，是也。今否。○石马山，在县北五十里，峰峦秀耸，为群山冠，旁有洞穴，凡数十处。又石房山，在县东四十里。其状如房，一名独山，东捍水口，旁有独山铺，为驿道所经。

匡山县西南百二十里，匡水出焉，流入双涧，与大溪汇。元末，章溢筑室于此。宋濂云：其山四旁奋起而中窊下，状如箕筐，因号匡山。高处南望闽中数百里间，秋毫毕见。刘基曰：匡山四面皆峭壁拔起，建溪之水出焉。又东有西山，西山之东曰�钌剑�高胜亚于匡山。又仙山在县西百五十里，与遂昌、浦城接界。○良葛山，在县界，山有银坑。

杨梅岭县东二十五里。其相近者曰梧桐口，路出松阳，此为要隘。又黄鹤岭，在县北八十里，隋、唐间，置黄鹤镇于今县，盖以岭名。又大梅岭，在县南七十里，旁有小梅岭，皆接庆元县界。○白云岩，在县西五里，有白云垒。相传宋德�棠�，幼主过此，暮屯岩上，此其遗垒云。又县东五十里有龙岩山，顶平旷，四面石壁环绕，民多居其中。

○大溪在县治南。自仙霞以东南及遂昌以西南之水皆汇焉。县西五里有秦溪，又西一里有蒋溪，又西有浆溪，其上源皆一二百里，汇流而东，合于大溪。又东经云和县，入丽水县界。《志》云，县有灵溪，即大溪之上流，经县治前，亦曰留槎溪。中阻一洲，约长一二里，形如槎，溪因分而为二，有济川桥跨其上，亦曰留槎洲，一名仙洲。祝穆云：灵溪在县治东，夹长洲而为两派。是也。

剑池湖县南五里。周三十亩。相传欧冶子铸剑于此，号为龙渊。唐讳渊，改曰龙泉。宋宣和中，改曰剑池湖，邑名本于此。○梧桐川，在县东十五里，自梧桐口引流而西南，下流入于大溪。

○佛山寨县南十里佛山上。元末邑人胡深筑内外二寨于此，以保乡邑处也。又县南十五里宏山后有皇庭寨，山顶平旷，四面峻阻。相传宋幼帝入闽道经此，立寨屯驻，今山有皇庭岩，寨因以名。又遥峰寨，在县西五里，与凤凰山相连。县西六十里又有西山寨，相传亦元末置。○北岩寨，在县东十里汰石岭上。县东百余里又有朝阳寨。又麻竹寨，在县北七里，与石马山相接。县北三十里金岱山上有金山寨，山顶平广，容千余人，皆昔人戍守处也。

小梅隘县南小梅岭上。东至庆元县七十里，南至福建松溪县六十里，为入闽之间道。正统中，设隘于此。《舆程记》：县南三十里至潭湖，又五十里至查田，又二十里为小梅，由竹口新窑以达于松溪。今详福建松溪县。自县至小梅，盖百里云。又吴岱隘，在县北七十里吴岱岭上，接松阳、遂昌二县界，旧有隘，正统中重置，并设公馆于此。县西七十里又有供村隘，接浦城、庆元县界，嘉靖中置。又西二十里有鸦舂隘，亦接浦城界，正统中，因旧隘重置。又武溪隘，在县东七十里武溪岭上，亦正统中置，接云和县界。

查田市县南八十里查田岭下。有庆元巡司，明初置。《志》云：城北旧有云水驿，城东有荆言驿，县东南三十里有梧桐驿，六十里有大石驿，俱宋元时置，今废。○东�悼冢�在县北七十五里，为松阳、遂昌两县之要口，行旅往来，必取途于此。

庆元县府西南三百七十里，北至龙泉县百四十里，南至福建松溪县八十里。本龙泉县地。宋庆元三年，析置庆元县，治松源乡，以纪年为名，仍属处州。明初省入龙泉县，以其地为巡检司。洪武十四年复置。县旧无城，隆庆二年创筑，周三里有奇。今编户五十九里。

○石龙山县治西，蜿蜒如龙。又县治南有霞披山，色如渥丹。治西北又有象山，环夹县治。○石壁山，在县东十里，石笋凌空，为邑关阻。又拿云山，在县东五十里，山椒夹拥，嵌石披云，下有洞，容数百人。

百丈山县西二十里，悬崖孤峭，下有龙湫。又松源山，在县西南二十里，松源水出焉，流入福建松溪县。○横岭，在县东南百三十里，连亘如云，入于闽界。岭水北流，合于盖竹水。

○松源水在县西南。南流入闽，为松溪之上源。又有盖竹水，出县西七十里之凤山，有交剑水流合焉。又东经石壁山西，下流入闽之松溪。○芸溪，出县西十二里之董山，南流入闽。《志》云，县治北有涨淤溪，西流合槎溪、芸溪，又南合县南四十里之梓亭溪，而注于闽之松溪。

小梅溪县北七十里，西流入龙泉县界，合于大溪。

○大泽关县西南五十里，西出龙泉，南达松溪。又县南五十里曰新窑隘，自龙泉及县境南入闽中之通道也。○梓亭寨，在县西九都，宋置梓亭荣庆巡检司，元因之，后废。

云和县府西百十里。东南至景宁县五十里，西南至龙泉县百十里，北至松阳县八十里。本丽水县之浮云、元和二乡地。景泰三年，析置今县，兼二乡之名以名焉。县无城，编户五十九里。

○凤凰山县西北五里。秀拔数百丈，陟其巅，可尽一邑之胜。县之北曰鲤鱼山，东二里曰龟山，曰象山。又东南五里曰白龙山。环拱县治，上有冷泉、浮云溪绕其南。

笔架山县南十五里，有三峰并峙。又东南有安溪岭，路通景宁县，两山丛夹，控御之所也。○娄狗山，在县西十里，下有灵泉，黄溪之源出焉。又大杉源山，在县西七十里，有龙潭二，曰大杉，曰孤梯。下为箬溪，水流入丽水县界，而入大溪。

牛头山县北四十里，以形似名，下为深渊。○�鲅蛲费遥�在县西十八里，高千余仞。又西二里曰大雄峰。其南曰雾溪岭，雾溪经其下。

○大溪县南三十里，自龙泉县东流经县境。又东入丽水县界，县境诸溪流皆汇入焉。

黄溪在县南，自娄狗山下，流经县东三里象山之麓，又东南汇于白龙山之浮云溪，下流入于大溪。又雾溪，在县西北十七里。雾溪岭下，亦曰武溪。《志》云：武溪自龙泉县流入界，汇于九里滩，又东合双坑口水，潴为规溪潭，流入丽水县，而合于大溪。

七尺渡县西三十里，尺亦作赤，又西至龙泉县之武溪隘十里，两县接境处也。群山四合，溪流横亘其中，叠石架梁，以通行者，有间道达石塘及松阳，至为险要。

○石塘隘县东三十里，下临溪流，曰石塘河。山溪回合，峻险可恃，为县境之东门。

宣平县府北百二十里。东至缙云县百四十里，西南至松阳县七十里，西北至遂昌县百四十里，北至金华府武义县百里。本丽水县之宣慈乡，明初置鲍村巡司于此。正统十二年，乡人叶宗留作乱。景泰三年事平，因析置今县，改巡司为县治，以剿平宣寇为名。县无城，今编户六十里。

○白马山县西五里。有石岩瀑布之胜。又西十里有�昭�山，三峰错峙，四面峻绝，有�昭�岩。正统间寇起，乡民避乱其中。○瓯溪山，在城东五里，下有瓯溪水，相近有墨山，高耸万丈，其色如墨。又岱岩山，在县东北十五里，上有岱石岩。

台山县北二十里。层峦叠嶂，迥出诸山，前有松溪，后有桃溪，山界于中，二水绕而西，下入松阳县境。又砻坑山，在台山西十里，旧产银。○狮子山，在县北四十里，有苦头岭，出武义之便道也。

玉岩山县南六十里。其东为东岩，四面陡绝，惟一径扪萝可入，一名赤石楼，稍西为西岩，两岩对峙，中有清风峡、桃花洞，唐袁晁陷郡，乡民共避于此。黄巢乱，郡人俞强复率乡民避焉。宋方腊乱，郡人梁孚复领义兵屯于此。正统中，叶宗留作乱，乡民蔡义、梁选等率众避入东岩。贼百计不能上，乃守其出入之径以困之。夏旱水竭，不戒于火，延烧草舍，贼乘势而上，焚杀殆尽。盖自昔控扼处也。又有俞高山，与玉岩山并峙，山产银矿，今塞。

曳岭县南四十里。岭峻险，登陟甚艰，上有曳溪洞，相传尝有仙人曳履过岭，因名。为县南守御处。又石门岭，在县南十五里，《志》云：由县趋府，此为登跻之始，冈峦稠叠，竹树蒙笼，泉流石立，虽甚高险，而致亦甚胜。又稿岭，在县南六十里，自曳岭而南，亦往来必经之地，山无草木，因名。○新岭，在县东七十里，接丽水县界，相近有坳塘岭，最为幽旷。

樊岭县北四十里。岭势险仄，可以防御。明初胡大海自金华进军樊岭，与耿再成合攻处州，即此，今为北出武义之径道。又西北有大黄岭，亦路出武义县。《志》云：县西三十里有竹��客岭，一名寨头，与松阳县接界，下有竹��客铺，亦控扼处也。又茭岭，在县西六十里，在万山中，亦为控扼要地。又西五里为板桥，与松阳县接界。○白云岩在县东南二十五里，岩高万馀丈，广百丈，有泉，大旱不涸。又有白泄岩，一名云岩，在县西五里；佛厨岩，在县南五里，皆峻险处。正统中，邑人避寇于此。

○双溪县南一里。源出竹��客诸岭，引流而东，至县东二十三里，亦曰坦溪，一名大溪。境内诸溪水多汇入焉，绕流而南，入丽水县之大溪。○虎��溪，在县南六十里，有双涧合流，亦南入丽水县之大溪。

桃溪县北三十里。《志》云：县西四里有栗山，二溪环之，南曰午溪，西曰申溪，引流而西，合为一溪，复折而北，入县北十五里之松溪，又北会桃溪而入松阳县之松溪。

通仙渡县南三十里。亦曰三港渡，路出郡城。又有赤淤渡，在县西南二十五里，路出松阳县。

○鲍村寨县北四十里。明初于宣慈乡置巡司，即今县治也。景泰初，矿贼叶希八等据云和山中，扰闽中建宁府界。既而以出掠不便，谋曰：今自朱湖进掠府城，而结寨驻鲍村，取货于义乌，掠人于松阳，官军必不能越冯公岭而迫我也。遂突入鲍村，犯处州。贼平，以鲍村置县，而移巡司于后陶，仍曰鲍村巡司。嘉靖中司废。今曰陶村。《闻见录》：自陶村至夏村三十里，又三十里即武义县朱湖，或曰云和县东村名也。○寨头隘，在县北，亦道出武义，又县西北有河头隘，道出汤溪。

景宁县府南百四十里。西北至云和县五十里，东南至温州府泰顺县二百十里。本青田县之柔远乡沐鹤溪也。明初，置沐溪巡司于此。景泰三年，改置今县。县无城，编户六十六里。

○敕木山县南八里。山高数千仞，积雪经旬不消，水流为尘溪。又石耳山，在县南二十里，岩高百余丈，顶出泉，大旱不竭。山之南即沐鹤溪，流入青田县界。○印山，在县治北，本名桂山，有石方正如印，因改今名。又北里许有狮山，绵延五里，一名笔架山。

洪岭县北十五里。岭高峻，北趋府城，为必由之道。又北三十五里为岭坳坑，又北十里为�袼�渡，皆往来所经。○乌铁岩，在县东二里。其第二峰尤陡峻，元末居民多避乱于此。又县东二十里有螺黛岩，高十余里，其相近者曰矿坑岭。又县西三十里有石，状如屋，名曰石屋。外有瀑泉飞下，中可藏数十人。

○彪溪县西五十里。《志》云：县境之水，自庆元界来，又自龙泉县大溪诸水分流入境，回环曲折，合县境诸溪，流经县北，东注青田之大溪，汇瓯江入海。○尘溪，在县南五里，出敕木山。岁旱，居民多沿溪置堰以溉田，潦则决之，流入青田县界。

卢栖溪县东六十里。溪上岩洞奇胜，昔有道士卢遨栖其中，旁多笋，亦曰卢栖笋，溪下流至青田界，入大溪。○大汇滩，在县东北。《志》云：县北有玉泉山，玉泉出焉。又北汇众水，为邑巨浸，东下五里为大汇滩，巨石错立，形如犬牙，水行峡中，声震如雷，其下流亦注于青田之大溪。

○龙首关在县东二十里，地名黄木坑。悬崖绝壑，最为险要。《志》云：关即龙脑桥，水流峡中，两岸陡绝，架桥其上。嘉靖中，以倭乱设关于此以备之。○沐溪口，在县南五十里，有巡司戍此。《志》云：司旧置于今县治北。景泰三年，移于今所。又有卢山巡司，在县西百里，正统五年置。

绿铜隘县东五十里，与青田八都相接。正统间，黄坛盗起，守此拒之，寇不能入。《志》云：隘东去青田县二百五十里。又卢栖隘在县东南八十里，与泰顺县小堰相接。蜂桶隘亦在县东南八十里。又南十里为石佛隘，与泰顺之平寮相接，嘉靖间，倭陷泰顺、莒冈，守此三隘以却之。

青草隘县南百十里，接福建寿宁县界。又县南百二十里有分水隘。又黄亥隘，在县西百五十里，与庆元县接界。又西二十里为青草梧桐隘，石径险仄，仅容置足，虽地属庆元，而实本县之要口也。《志》云：县西至庆元二百五十里，道皆阻隘。○下场坑银冶，在县西十里。《志》云：县境银冶凡六处。又云和县有银坑四，铅坑二；庆元县有银坑五，铅坑一；龙泉县有银坑二十五，铅坑二：皆永乐宣德间开采处。弘治中，言者以费广利微，殃民召衅，因封闭，垂为永制。

附见：

处州卫在府治南，洪武元年，建守御千户所，八年升为卫。置左、右、中、前、后五千户所隶焉。

◇温州府东至海岸九十里，南至福建福宁州五百九十里，西北至处州府三百六十里，北至台州府三百五十里。自府治至布政司八百九十里，至江南江宁府千七百三十里，至京师四千三百十里。

《禹贡》扬州地。春秋、战国并属越。秦属闽中郡。汉初为东瓯国惠帝三年，封越东海王摇于东瓯，是也，后属会稽郡。后汉因之。三国吴属临海郡。东晋太宁元年，析置永嘉郡治永宁县。宋、齐以后因之。隋初郡废改县曰永嘉，属处州。炀帝初，复置永嘉郡治括苍，今处州治。唐武德五年，置嘉州《新唐书》作东嘉州，贞观初，州废以县属括州。上元元年，始置温州以州地恒燠而名。天宝初，曰永嘉郡。乾元初，复曰温州祝穆云：唐末尝置靖安军于此。五代初，属于吴越晋天福八年，吴越升为静海军节度。宋仍曰温州亦曰永嘉郡，仍为靖海军。政和七年，改曰应道军。建炎三年罢军额。咸淳初，升瑞安府以度宗潜邸也。元曰温州路。明初改为温州府，领县五。今仍曰温州府。

府东界巨海，西际重山，利兼水陆，推为沃壤。且与闽为邻郊，扬帆振辔，分道南下，是扼八闽之吭，而拊其背也。若其凭依岛屿，间阻溪山，东瓯虽小，亦足以王。况指顾明、台，驰骤婺、越，因利乘便，必能有为。就浙言之，亦东南之形胜矣。《海防考》曰：温州与闽接壤，寇舶犯境，必首撄其锋，惟先严莆门镇、下官奥、南台之险，庶足以扼其来，于此不戒，而入内地，温殆岌岌矣哉。夫舍其险而求一日之安，必不可得。为温计者，岂惟海道为然乎？

永嘉县附郭。汉回浦县地，后汉为章安县地。永建四年，析置永宁县。刘昭曰：永和三年所置也，仍属会稽郡。三国吴太平二年，属临海郡。晋初因之。太宁元年，为永嘉郡治。宋、齐以后因之。隋废郡，改县曰永嘉，属处州。唐初为嘉州治，州寻废，属括州。上元初，始为温州治。今编户二百八十里。

○永嘉城即今郡城。《志》云：晋太宁初置郡，议筑城于江北岸，去今城六里，今犹谓其地曰新城。寻迁江南岸，东西附山，北临江，南环会昌湖，用石�嫫觯�跨山为险，名曰斗城，谓城内有山错立如北斗也。亦谓之鹿城。时有白鹿衔花之瑞云。后皆因故址修筑。五代梁开平初，钱氏增筑内外二城。内城亦曰子城，周三里有奇，元至元十三年废。外城亦曰罗城。宋宣和中，方腊围城，教授刘士英悉力拒守，谓城西南低薄，宜增缮，于是营筑二千余丈，贼不能陷。建炎、嘉定间，皆尝营治。元时渐圮。至正十一年，以海寇登犯，因旧址重筑。前朝洪武十七年，增修。嘉靖三十七年，倭寇来攻，通判杨岳凭城拒却之。明年，修筑一新。万历二十五年，复营缮。旧有十门，今为门七，城周十八里有奇。

○华盖山府治东。一名东山，城缘其上，山周九里，下有容成洞，道书以为第十八洞天。《志》云：郡城有山凡九，形家谓之九斗山。而华盖当其口，今城东南缘积�仙剑�东北缘海坛山，西北缘郭公山，西缘松台山，余四山则峙于城南，三面形势最胜。《图经》：松台山一名西岩，巅有浮图，为郡城之表。○孤屿山，在城北江中，与城相对，东西有二峰，上各有塔，山麓有江心寺，唐咸通中建。宋建炎四年，高宗尝驻跸焉，赐两塔院名，曰龙翔、兴庆。德�潭�年，益王、广王走温州，陆秀夫、陈宜中、张世杰等共会于此，奉益王为天下兵马都元帅，是也。郡城有事，此为戍守重地。又罗浮山，在江北岸，与孤屿山相望，去府城五里，一名密罗山。其相接者曰永宁山，峰峦连属，绵亘八里，下有��冉溪。又府北十里有北山，《志》云：郡之主山也。有石崖悬瀑，高百余丈，潴为二潭，名白水氵祭，一名石门山。

西山府西三里。一名欧浦山。《志》云：山有十二峰，冈峦相属，耸秀奇胜。城西里许曰金丹山，亦有三峰并峙，即西山之东麓也。元末盗起，往往结营寨于西山，以窥府城。○岷冈山，在府城西三十五里。峰峦峻拔，潭谷深邃，一名铁场岭。宋宣和中，方腊作乱，自处州而东犯白沙隘，议者谓白沙失守，前无阻险；去城三十余里，地名寨下，有铁场岭，遣兵守此，可以扼其来路。不果，贼果逾岭而东，攻城不克，乃去。或讹为天长岭。

破石山府西北二十里。临江壁立，如张帆然，安溪绕其下。又西北二十里有青嶂山，上有大湖，澄波浩淼，一名七峰山。又赤水山，在府西北百三十里，时有赤水出岩下，一名石室山，上有石室，容千人，《道书》以为第十二福地，亦曰大若岩。其相近者又有小若岩，东西两溪合流其下，汇为龙潭。又天台山在府西北百五十里，山形如甑，旁有十三峰环列。

大罗山府东南四十里，广袤三十余里，一名泉山。祝穆曰：此即朱买臣所云越王居保之泉山也。《永嘉记》：泉山东北枕海，顶有大湖，北有泉，虽旱不竭，山因以名。其东谷之水，引为姚溪，经府东五里入永宁江。其西谷之水，引为杜奥溪，经府南二十里入于慈湖。又吹台山，在府南二十里，顶平正，山麓广袤二十里，接瑞安县界。《志》云，府西南四十余里有岫环山，宋方腊之乱，其党余道安聚众��冉溪，陷乐清，逼府城，分兵攻瑞安，乡民守桐岭及帆游山拒之，贼自间道逾岫环山而南，即此，俗讹为诱娘山。

青澳山府东二百里海中，两山对峙如门，亦名青澳门。刘宋永明中，郡守颜延之于此筑亭望海。唐天�棠�，钱鏐使其子传�瞎ノ轮荩�州将卢佶将水军拒之于青澳，传�显唬�佶之精兵尽在于此，不可与战，乃自安固舍舟间道袭温州，克之。宋德�潭�年，元兵至临安，宰相陈宜中遁归青澳，即此。又东有东洛、鹿西诸山，皆为海道之冲。○中界山，在青澳东百里。东晋时，居人数百家，为孙恩所破，今湖田犹存。洪武二年，倭贼尝犯此，旧有中界巡司戍守，今迁于永昌堡。又灵昆山，与中界山并峙海中，旧为樵采之地，今垦田数千亩。相近者又有黄大岙，亦多田可耕。

霓岙府东百余里。《海防考》：倭舶南北往来，多泊于此。径达磐石卫城，最为险要。嘉靖三十三年，倭由此登劫，突犯湖头，官军击却之。又南龙山，在霓岙东北，倭贼由北洋来，往往经此，六要地也。

○海府东九十里。有双昆海口，内控郡城，外联岛屿，为郡境之门户。自海道而南，至福建福州府八百二十里，北至台州府三百三十里。旧时尝有漂溺之患。唐显庆初，括州奏称海溢，坏安固、永嘉二县，溺四千余家。总章二年，复溢，坏安固、永嘉二县，溺死者九千余人，是时为括州巡属也。文明初，温州复奏大水，流四千余家，漂溢盖数见云。

永宁江在府城北，一名瓯江，一名蜃江，古名慎江，亦曰永嘉江。源自括苍诸溪，汇流入境，又东合大小溪流，以输于海。由江南岸西上，则自北门历永清迎恩门，过西郭，经吴崎、桑浦、屿头、岩门、竹浦、塔山、临头、吴渡、上戍、浦口、江南、张岩、外村、西洲、峄头、殷溪、桑溪至茭洋渡。由江北岸西上，则自罗浮、河田铺、泥涂、马岙、焦头、梅岙、鸡口屿、小荆、荆溪、江口、白壤、菰溪口、凌福、白沙、茭洋至安溪港，入青田界。由江南岸东下，则自北门历蒲洲、宁村、沙城、梅头抵瑞安界。由江北岸东下，则自罗浮、华岩、��冉溪港、强岙、挂彩山、象浦口、馆头、青岙、鹿西抵乐清界。多事时，盖节节皆险也。

会昌湖在府城西南。其上源曰郭溪，出铁场岭。又有雄溪，出城西南四十三里雄溪山。又有瞿溪，出城西南五十里瞿溪山。并东北流，经铁场岭，而东与郭溪会，绕流至城西南，汇而为湖。湖受三溪之水，弥漫城旁。起于汉晋间，至唐会昌四年，太守韦庸重浚治之，因名。其近城西者曰西湖，在城南者曰南湖，实一湖也。湖支港甚多，其自城东南出南塘，直抵瑞安江者，延袤盖七十余里。○慈湖，在县南二十五里吹台山下，合南境之水，入瑞安江。又有沧湖，在府东七十里，下流入海。其地亦谓之湖头。

安溪府西北六十里，上接青田恶溪七十二滩之水，东流经破石山下，亦名张帆溪，又东南注于瓯江。《永嘉记》：安溪之源，与天台诸山相接。又有��冉溪，在府北十里。《志》云：自天台、仙居发源，流入境，合诸山溪之水，南入瓯江。

○永昌堡府东五十里。嘉靖三十七年创筑，以防倭患，并迁中界巡司于此，城周五里有奇。又永嘉堡，在府东南五十五里，本永嘉盐场，嘉靖三十七年，建堡筑城，周四里。

龙湾寨府东三十里。《志》云：寨东援宁村，西捍府治，坐临深水，颇为险要。嘉靖中，倭屡从黄华港登犯，突入新建、蒲洲等处，径抵府城，防御为切。又沙沟寨，在府东五十余里，稍西即宁村所，逼近海口，贼易登犯，其相近又有沙村寨。○长沙寨，在府东宁村所东南，东临海涂，地势颇险，亦曰长沙湾。嘉靖三十二年，参将汤克宽败倭于此。又太平寨，《志》云：在府南六里。

白沙隘府西五十六里白沙山旁。宋置白沙巡司，元因之，后废。道出青田县，此为要隘。○象浦驿，在城北，明初置。又有南溪税课司，在府东北七十三里，今废。

瑞安县府西南六十里。南至平阳县五十里，西至泰顺县二百四十里，西北至处州府青田县三百五十里。本章安县地。三国吴析置罗阳县，宝鼎三年，改曰安阳。晋太康初，改曰安固，属临海郡。宋齐以后因之。隋省入永嘉县。唐武德八年，复置安固县，属嘉州，寻属括州。上元中，分属温州。天复二年，改今名。宋因之。元元贞初，升为瑞安州。国朝洪武二年，复为县。旧有城，相传宋宣和中筑，周不及二里。元至正二十四年，方国珍增筑，周五里有奇。前朝洪武三年、永乐十五年、嘉靖三十一年，皆因旧址改拓，周六里有奇。今编户百二十八里。

○白岩山县治东一里。一名龙山，亦名白鹿岩。又东二里曰东山，与白岩山相接。县治东北曰集云山，峰峦绵亘，县之主山也。○庙山，在县东南五里，亦曰安禄庙山。山高秀，障蔽海门，上有浮图。又有玉泉洞，可容百人，其泉通海。又东曰浮龟山，控临海门，横捍江流。稍南又有黄公岩。

陶山县西三十里。陶弘景尝居此，因名。周仅二里，前江后湖，《道书》以为第七福地。宋末，元兵至此，邑人王小观募兵迎斗，力竭而死。元末盗起，邑人张文贞于此筑城拒守，久之，始为贼所陷。又西十里有许峰山，高数千仞，海舶视为方向，俗呼景福山。又西五里曰福全山，《道书》以为第三十三福地，山之北有白云岭。

帆游山县北四十五里。东接大罗山，与永嘉县分界，为舟楫要冲。《永嘉记》地昔为海，多过舟，故山以名。又西有桐岭山，与帆游并峙，县北面之保障也。亦曰铜溪山。○仙岩山，在县东四十里，当大罗山之阳，山巅有黄帝池，广五百余亩，水分八派，注为溪潭，高下相属。《道书》以为第二十六福地。《郡志》：山即大罗之别名矣。又东五里曰云顶山，岩壑绝胜，与仙岩山相接。

遮浦山县西南三十里。其南为坑岭，接平阳县界。嘉靖三十五年，倭寇自闽犯平阳，将自坑岭入县界，邑人设险于柘浦山、天门埭，以拒之。柘浦，即遮浦也。○梓岙山，在县东北四十余里，有二十四盘岭。

○海县东十里。由海口直上飞云渡，至为险要。海洋有凤凰山、飞云关，舟师驻泊处也。《海防考》：倭犯瑞安、平阳，必由铜盘、南龙及凤凰山而入，守御为切。

安阳江在城南。《志》云：其上源有二，一出福建政和县东北之温洋，谓之大溪。一出青田县东南之木凳岭，谓之小溪。合诸山溪之水，流入县境，至陶山南口而合流，又东至县南，水阔百余丈，亦曰罗阳江，亦曰安固江，亦曰瑞安江。唐天�棠�，钱传�仙嶂郯补蹋�径袭州城，克之，是也。东接海口，为县境之冲要。又三港口，在县西南四十里大溪上流，有罗阳、大洪、莒江三水自西北来，会于此，因名。嘉靖中，倭贼突犯三港口，即此。

东湖在城东北。源出白岩诸山，引流经县北，至帆游山，接会昌湖，直达永嘉南门。城北又有北湖，一名锦湖，环绕城北，接于东湖。又永丰湖，出县西七十里逄源山，周十里，水常不竭，民赖其利。○天门埭，在县西陶山南。宋元间，筑此以蓄安阳江之水。元至正十四年，邑人张文贞筑城陶山天门埭以拒贼，是也。嘉靖三十五年，倭犯平阳，由天门埭趋青田县。《志》云：天门埭在县西三十五里。

飞云渡县南七里。安阳江津济处也。波流汹涌，横截南北，有飞云关，往来者必出于此。渡西有中洲，东出为飞云水寨。《海防考》：飞云水寨西南去金乡卫百三十里，此为温州适中之地，旧名中军水寨，南临海港，外接凤凰山，内逼府城，郡境之冲要也。

○梅头寨县东五里。有海口，为戍守要地，明初置巡司于此。又三港税课局，在县西南百十里，明初与池村巡司同置。景泰三年，司改属泰顺县，而税课局如故。又下林河泊所，在县西南三十里，亦明初置，今废。○梅头堡，在海安所之后冈，嘉靖三十八年筑以御倭，万历中重修。又山黄堡，在县西南五十里，亦嘉靖中筑。

丁田寨在县东北海安所东，相近又有前后冈二寨。丁田地势平缓，前后冈俱临深水，至险要。嘉靖中，贼屡登犯，西北犯府城，西犯瑞安，为戍守要地。○东山寨，在海安所东北，又有上��寨，东西分峙，为崎角之势，坐临海滨。倭贼自东山而来，由九里而至府前；自上��而来，由丁田径至海安，险要处也。寨东为东山港。嘉靖三十一年，倭寇由江口登犯岭门、岐头，入坡南汇，至���懈呱较拢�败官军，遂攻县城，官军击却之，退泊东山港，即此。

眉石北隘在县东南沙园所东。东至大海，南会陌城寨，西至平阳所，北会陡门，极为冲要。嘉靖中，倭贼从此登犯。又眉石南寨，亦在沙园所东南，东滨大洋凤凰山岙，一潮可至。西抵仙口寨，从仙口寨至平阳县，三十里而近耳。○仙口寨，在沙园所南，近平阳县之仙口山。其相接者又有宋埠寨，亦为防御处。

乐清县府东北百二十里。北至台州府太平县百三十里，东北至台州府黄岩县百八十里，西北至台州府仙居县二百八十里。后汉永宁县地。东晋宁康三年，析置乐成县，属永嘉郡。宋以后因之。隋省。唐武德五年，复置乐成县，属嘉州。七年，废入永嘉县。载初元年，复置属温州。五代梁开平初，吴越改今名。旧有城，相传唐天宝三年筑，周仅一里，后废。前朝洪武六年，议修筑以备倭，不果，乃立栅引濠为固。嘉靖三十一年始�媸�为城，而缺其一面。三十八年，始增筑。万历六年及三十一年，皆修治，周四里有奇。编户百六十八里。

○翔云山在县治后，亦曰县后山。东接雁荡，西连白石。高山大谷，杂沓若翔云。奇峰茂林，为邑屏障。左有九牛山，在县治东，亦名谢公山，以灵运所游息也。稍前曰东塔山，又有西塔山，当县治西，旧时依东西塔山结城。嘉靖中，始拓而广之，治西北曰丹霞山，绵延高秀，旧名白鹤山，又名赤岩山。唐天宝六载，改今名。其西又有箫台山，三峰耸峙，相传王子晋尝游此。○西氵祭山，在县西五里，三面苍崖峭立，环若翠屏，唯东面轩豁如门，大海横其前。又西七里有章岙山，亦名双峰山，有东西溪夹山而流，稍西为盘谷山，以山谷盘旋而名。东面海，俗称盐盘山。

白石山县西三十里。一名白石岩，高千丈，周二百三十里。唐天宝中，尝改名五色山，洞壑出泉，东西流五六里，合而为湖。其西十里有玉甑峰，即白石之别峰也。○左原山，在县东北三十五里，群峰环绕，中有田，二千余亩，居民悉藏谷中。县东六十里曰芙蓉山，三峰削翠，下有芙蓉川。又东十里曰丹芳岭，路出雁荡西谷，凡四十九盘。又窑岙山在县东五十里，高数千仞，海舟望以为准。

雁荡山县东九十里。岩峦盘曲，凡数百里，其峰百有二、谷十、洞八、岩三十，争奇竞胜，游历难遍。《志》云：山跨乐清、平阳二县，在平阳西南者曰南雁荡，此为北雁荡。群峰峭拔，上耸千尺，皆包谷中，自岭外望之，都无所见。至谷中，则森然干霄，有大小龙湫，会诸溪涧水，悬崖数百丈，飞瀑之势，如倾万斛水从天而下也。绝顶有湖，方十余里，水常不涸，雁之春归者留宿焉，故曰雁荡。又有马鞍岭，一名石城岭，岭之东西分为东西谷，各有内谷、外谷，东内谷有峰四十八，外谷有峰五。西内谷有峰二十四，外谷如之。沈括谓天下奇秀，无逾此山也。○龙穴山，在县东二十五里，两山相对，延袤十余里。又有长山，在县东三十里，以南北延袤数里而名。

玉环山县东南二百里海中。其上旧有古城，山西北十余里为楚门山，有峡如门，广二十步，海舰由此出入。《海防说》：玉环山北隔一小港，即台州府楚门所，山联络深长，周回百里，旧有民居。洪武二年，倭贼来犯，因徙入内地，山当台、温二府之交，海寇去来驻泊之薮也。○盘屿山，在县西南五十里滨海，明初朱亮祖袭方明善于此，其下即盘石卫。

接莆岭县北六十里，道出太平县。《志》云：县东九十里有佛岭，宋末乡人结寨于此，以拒元兵。○鹗岭，在县东。嘉靖八年，倭寇乐清，登鹗岭，因徙白沙巡司戍于此。

○海县南五里。又县东十里有海渡，道出太平县。《志》云：县境之海，横亘几三百里，东起玉环山，西至象浦，皆以海为险，亦曰白沙海，以白沙岭名也。

馆头江县西南六十里，与瓯江接。经盘石卫，至县东五里白沙岭，又南入于海。又万桥江，在县东六十里，窑岙诸山之水至此入海，亦名万桥港。县东南七十里又有柽江，东北诸山溪水南汇于此，亦曰清江港。又北港，在县东百三十里雁荡山顶，九折诸溪之水，流合诸山溪，东出数十里，亦曰北港川，皆入于海。

东溪在县治东。一名云溪。《志》云：东溪上流与栅溪接，分流四十余里，为县东溪。嘉靖中，筑城包东溪于城内。议者尝欲徙之城外，不果。出城南，稍折而西，出瓦窑河，与西溪合流，为运河，经县南五里印屿山下陡门口入海。又西溪出县治西白鹤诸山，一名金溪，流经城西，至城南瓦窑河，合于东溪。○荆溪，在县西北百里。《志》云：由县西北出仙居，荆溪为之孔道。嘉靖三十五年，倭贼由此犯仙居。

西河在县治西南。亦曰运河。南至馆头江凡六十里，支流旁达，灌田二十余万亩。又象浦河，在县西六十里，南出数十里达于馆头江，隔山不与西河相接，舟楫乘潮出入，多取道于此。

白石湖在县西白石山下，汇诸山溪之水，广三十余丈，长五六里，亦名合湖。引流而东，合于运河。又有朴湖，在县东四十五里，诸山溪之水汇流于此，又东出陡门注于海。

○馆头岙县西南五十里馆头江口。元置巡司，前朝洪武二十年，徙于岐头。嘉靖中，复设于此。又有馆头驿，元所置横春驿也，明初改今名，南去府城四十里。○窑岙镇，在县东五十里窑岙山下，南临海，有巡司。《志》云：元置北监巡司，在玉环山下。明初徙于县东北蔡岙，寻徙白沙岭。嘉靖八年，又徙于鹗岭。四十一年，复还窑岙，并建寿宁堡于此，筑城二里有奇，为戍守处。又窑岙驿亦设焉，本元置，明初因之。《海防考》：窑岙北境接台州界，嘉靖三十七年，宁海县境贼由梅岙入犯，次日即至窑岙，官军逐之，贼设伏麦田中，为所败。又东北有和尚岙，接台州太平县界，嘉靖中，官军逐贼至此。

石马镇县南五里石马山下。嘉靖三十七年，倭贼由此入犯，官军御却之。又县后堡，在县城北。嘉靖三十四年，补筑县城，于山腰营筑。既而寇乘高下瞰，城几陷。三十八年，徙城于平地，而县后故城，居民因之翼其两旁，以附于城，谓之县后堡，周不及二里。又永康堡，在县东南竹屿山，城周二里有奇。相近有宁安堡，亦有城。皆嘉靖中筑以避倭。又石梁堡，在县东八十里，即雁荡山之石梁洞也。嘉靖中筑堡。县南又有福安堡城，周四里，嘉靖三十八年筑。○岭店驿，在县东北九十里。元置大荆驿，其地有大荆山也。明初改今名，东至太平县四十里，北至黄岩县六十里。又西皋驿，在县城西，元曰萧台驿，明初改今名。

白沙寨县东五里。有白沙岭，为水陆要害。或云，汉遣下濑将军出白沙击东越，即此。恐误。明初自玉环山迁天富北监场盐课司于此。嘉靖三十七年，贼从此犯县城。三十九年，复从台州境入犯，参将张铁大破之于此。又东二里为白沙桥，《志》云：白沙岭隘，陆走台境，水通海岛，县境之咽喉也。

章岙寨在县西章岙山旁，近海口。贼船易登，颇称险要。防御慎固，则东卫塔头，西卫盐盘，南卫黄华，北卫长林，倭船不能犯。○沙角寨，在县西二十五里沙角山，下滨大海，界于黄华章岙间。嘉靖三十八年，倭由此登犯，由县西十里支岙至三条岭，有道径抵县城，防御为切。

黄华水寨在县西南，盘石卫东三十里，东接大海大小门、霓岙，南枕港口，乃温州之咽喉也。水哨南会飞云，北会白岩塘，备御最切。嘉靖三十七年，倭由此港入温州，直抵处州府青田县，官军击却之。又有黄华山寨，在水寨东二里，其地有黄华山，因名。嘉靖中，倭尝登犯。黄华之外，为下马洋。嘉靖三十二年，参将汤克宽追黄华贼，战于下马海洋，是也。《海防考》：倭犯黄华，必由邳山、大麂山及黄大岙而入，有黄华关，迫临海口，汛守最切。○岐头寨，在县西南。《海防考》：县西四十里有白塔山，其地谓之塔头，有长林盐场，宋政和中置，元为司令司，明初曰盐课司。又西南即岐头也，海舟经此，必舣舟而后行，谓之转岐。由折叠岙而东北，达于骊洋，即台州之松门寨。

白岩塘水寨在县东北蒲岐所，东滨海，为蒲岐之外户。水哨北会台州府之松门、楚门，南会黄华港。嘉靖中为戍守处。又后塘寨，亦在蒲岐所。东南临大海，形势险要。嘉靖三十一年，贼屡登犯。其南为李岙，西为清江渡，北为双陡门，皆寇所必窥之道。有鹤渚堡，嘉靖中置，筑小城戍守，周不及二里。○高嵩寨，在县东四十里高嵩山上，临大海，亦近蒲岐所，为所境之锁钥。嘉靖中，贼每犯此，从梅婆桥而入，径至长山，窥乐清近郊，亦险要也。

下堡寨在蒲岐所南五里。南临大海，所之南藩也。其相近者，又有娄岙，亦为备御要地也。○峡门桥，在县西南十三里。又西三里有峡门山，桥因以名。县东十五里又有陡门桥，南临海。

平阳县府西南百二十里。西南至福建福宁州二百九十里，西北至瑞安县五十里。晋太康四年，析安固县横岙船屯置始阳县，属临海郡，寻曰横阳。太宁初，属永嘉郡。宋以后因之。隋省。唐武德五年，复分置横阳县，属嘉州，贞观初废。大足初，复置属温州。五代梁乾化四年，吴越改今名。宋因之。元元贞初，升为平阳州。前朝洪武二年，复为县。旧有城，相传晋太康中旧址，周仅一里，后废。元至正中重筑。前朝洪武七年增修，后常营治，周三里有奇。编户二百四十一里。

○仙坛山在县治东。上有平石，号仙坛。本名横岙，亦曰横屿。三国吴置横岙船屯，盖以山名。上有九盘岭。又昆山，在县治西南，绝顶有巨岩，俗称古岩山。县治前又有岭门山，山分左右翼，中阙如门。○仙口山，在县东二十五里，本名阳屿，晋初因以名县。东枕大海，亦名神山，上有风门岭。又将军山，在县东南七十里，旧尝驻军于此，因名。

罗源山县西南二十里，横阳江流其下。其南五里为凤山，临江绵亘数里，一名前仓山，江因以名。又盖竹山，在县西南五十里。其相近者曰楼石山，高千丈，周四十三里。○玉苍山，在县西南八十里，亦名八面山，山周百余里，跨峙八乡，稍北，岩岫四围，只通一门。相近又有松山，峰峦攒簇，高秀相亚。

南雁荡山县西南百里。北自穹岭，南至施岩四五十里，皆雁荡也。中有明王峰，峰顶有池。《志》云：南雁荡有十三峰、三洞、二岩，涧石类皆奇胜。其相接者曰白云山，山插云汉，行人攀藤而上，号曰藤道。又有四溪山，山有四十二峰，下有四水合流，沿山而南入于海。

大岩头山在县东南海中。《海防考》：倭贼自南麂、凤凰、霓岙、蒲岐、楚门、玉环而来，俱经此山，巡哨最切。○南麂山，在县东海中，有平壤数千亩，称饶沃。环海负岛，逋逃之徒，易以蕃聚。倭寇每出没于此。其北接凤凰山，山岙阔大，坐临深海，山外皆大洋，别无山岛。自明初以来，倭寇皆经此栖泊，恃为巢穴，乘潮御风，直抵飞云港，此哨守要地也。

东洛山在县东南海中。倭寇南北往来，往往泊舟取水于此。隆庆中，设舟师戍守。○南龙山，在县东海中，倭自北洋而来，此为必经之道。其相近者又有铜盘山，亦倭舶内犯之道也。又洋屿在县东南江口关，水师每驻泊于此。

○海县东二十五里。《郡志》：县境之海，北接瑞安界榆木浦，经陡门、仙口、江口，抵大岙、蒲门、俞山诸处，至福建烽火寨止，横亘三百余里。

横阳江县西二十五里。一名始阳江，又名前仓江。县西境南北诸乡之水，汇为顺溪，经罗源山下，曰横源江。又东南流出县南二十五里径江口，又东南注于海。《志》云：横阳江上流有四港，其一为顺溪，其一为梅溪，出盖竹山，绕罗源山北，而东注于前仓江。其一为平水，合涧谷诸水，经县西南八十里松山下，接泰顺县界，合于前仓江。其一为燥溪，其上流为宋兰洋，亦县西南诸溪水汇流处也，经县西南七十里燥溪山下，分为东西二溪，又经县南五十里，并注于江。嘉靖三十四年，倭自南麂山流入金乡，犯平阳、三港，官军御之，败绩。三港，或曰即燥溪合横阳江之口。

运塘河在城北。自县北五里鸣山下，北抵瑞安飞云渡，凡三十五里，有万金塘。又有夹屿桥河，在县南五里夹屿山下，城南诸水汇流于此，西注前仓，南注江口，各二十五里。

荪湖县南六十里。有荪湖山，诸山溪之水汇于山下。又有南湖，在县西南九十里。

○江口关县南二十五里，下临横阳江，为往来冲要。又有江口水寨，在县南金乡卫，东南临大海，控五屿等岙，外接琵琶、长腰、陌城、洋屿等大洋，为平阳门户。嘉靖三十一年，倭犯平阳前仓、径口诸处，从此港入，南至�霭汪健⒀淄ぃ�北至瑞安飞云、凤凰，皆其哨探处也。《志》云：江口巡司，明初置于下埠。正统五年，徙于渡头，皆在县南。又仙口巡司，明初置于县东仙口山，洪武二十年，徙置于县南十里麦城山。又有龟峰巡司，在县东南九十里，亦明初置。嘉靖初废，改置龟峰堡。○�霭汪秸�，在县东南八十里。寨东北两面皆滨海。嘉靖中，倭屡由此入犯，又有�霭汪奖ぜ把菜臼�守。《志》云：�霭汪窖菜疽嗝鞒踔谩＜尉钢校�增设堡以御倭。又县东有余洋堡，相近为宋埠、仙口二堡，县南有前仓堡，又有蔡家山、东魁等堡，皆嘉靖中置。

陌城寨在县东南。寨东南滨海，其相连者曰陆路寨，俱戍守要地也。又汶路口寨，在县东三十里，东临海洋洋屿门，南援江口水寨，北援眉石南北二寨，地势险要。嘉靖中，倭贼由此登犯。

炎亭寨在县南金乡卫东七里，有海口。倭贼从此径犯卫城，西即逼近县境荪湖诸处。嘉靖中置寨，并设珠炎营戍守。又西南十里为大岙海口，亦戍守处也。○大小渔野二寨，在卫东南，联坐海滨，倭由此犯卫城，又北则逼近县境南盐场诸处。嘉靖中，设军戍守。

大��寨在金乡卫东，有大��海口。又南为小��寨，近蒲门所，西临海，北镇山，其相接者为龟峰巡司。洪武十六年，倭贼入寇，官军击却之，为备御要地。○程溪寨，在县南蒲门所东南，南至海，西抵镇下门水寨，蒲门之要区也。嘉靖三十四年，倭贼由此登犯。又菖蒲洋寨，在蒲门所东海滨。嘉靖中，倭贼尝犯此，与小��寨俱拨所军戍守。

屿山寨在县东北壮士所，东南临海口。贼从此突入，则西犯天仙，南犯双峰诸乡，北犯所城，为备御要地。又平山寨，在壮士所东北，西接盘石后所，南接屿山，北接白沙，为乐清之唇齿。嘉靖三十七年，贼从此登犯，南入石马港，径抵乐清白石山，亦备御要地也。

镇下门水寨县东南百四十里。亦曰镇下门关。坐临大海，其东有官岙，舟师驻泊处也。出岙直冲台山外洋，倭贼犯镇下门，必取道官岙，守御最切。水哨南会烽火流江，北会江口水寨。又有上下魁海口，亦在蒲门所东南，为戍守要地。○天富场，在县东南三十余里。明初，置天富南监场盐课司于此。又县东有沙塘子场，县南有蒲门子场，皆产盐，隶于天富场。

泰顺县府西南二百七十里。东至瑞安县二百四十里，东南至平阳县二百八十里，南至福建福安县二百五十里，西南至福建寿宁县二百二十里，北至处州府景宁县二百十里。本瑞安、平阳二县地。前朝景泰三年，析置县。嘉靖九年，以矿寇窃发，始筑城。三十八年，增修以御倭，周三里有奇。编户十八里。

○天关山县治北一里。县南里许曰地辅山，横锁白溪水口。又飞龙山，在城东。城西又有舞凤山，环夹县治。○百丈山，在县北三十五里，有百丈氵祭。县南二里又有第一氵祭，高二十余丈，悬崖直下，又连七氵祭以达于闽。

分水山县南二百里，与平阳县西南之松山相接。泉发陇上，东西分流，以限闽浙，山下地名平水，达前仓江，可通舟楫。吴越尝守此，以与闽人相拒。《海防考》：分水岭隘当浙闽之交。自闽而来，必由此至平水，过牛皮岭，一路由萧家渡至县东，自县抵瑞安道二百五十里；一路由莒冈至县西，自县抵青田道二百余里，又由县东北达桐岭，可竟至府城。此控扼之要也。

三魁山县南六十里。有东山、西章、中龟三峰，谓之三魁。三魁巡司置于此。其相接者曰鲤鱼山。又泗溪西山，在县南九十五里，其相接者曰牙洋山。○龙斗山，在县东一百十里，下有龙斗渡，元末尝置龙斗寨于此，又东接瑞安县界。

滴水岩县东四十里。石壁峭拔，溪流湍悍，旧时仅容仄足。弘治间，辟成大道。又莒冈，在县东七十里。其地有莒冈铺，行旅所经，旧有方村营亦置于此。

○白溪县西四里。出天关山，绕城西而南，经县南十五里文笔峰下，西南流，达福建寿宁、宁德县境，入于海。

仙居溪在县东十五里仙居山下。源出县西北诸山，东流经此，又经县东四十里洪口东渡，又东百丈氵祭及县东诸溪水俱流合焉，经龙斗山下，抵瑞安界入于海。○泗溪，在县南，源出泗溪西山，合县南诸溪水，抵福安县界入于海。

○分水关在分水山，见上。○罗阳第一关，在县东四十里，当洪口东渡之西，道出瑞安。其地有洪溪，汇入龙潭，谓之洪口。溪流环绕，有东西二渡及东渡桥，霖雨时，湍险尤甚，水陆往来，多出于此。又桂峰东南关，在县南七十里，其地有桂岭。又有桂峰桥，旁立两关，以路通闽括，置关于此。

三魁镇在县南三魁山。洪武初，置洋望巡司，属平阳县。二十四年，改置三魁巡司。景泰三年，改今属。又鸦阳巡司，亦在县南。宣德八年，闽括寇变，始设司防御，属平阳县，景泰中改今属。又池村巡司，在县北百七十里，明初置，属瑞安县，亦景泰三年改今属。

石柱寨县北五十里。其地有石柱峰，壁立万仞，上与云齐。又北五十里有上地排隘，接景宁县界。○九峰隘，在县东南百六十里，平、泰二邑往来之咽喉也。又上下排隘，在县南百九十里，接福宁州界。又有岩坑葛家渡隘，在县西南，接寿宁县界。

附见：

温州卫在府治东，洪武元年建，领所三。

宁村守御千户所府东五十里，洪武二十年建。隶盘石卫。北渡江至卫十里，所城周三里有奇。《志》云，所东去沙沟海口一里，南至永嘉场十里，西北至乐清县五十里，西南至瑞安县七十里，为守御要地。

瑞安守御千户所瑞安县治东。洪武二十年建，隶温州卫。

海安守御千户所瑞安县东北三十里。洪武二十年建，隶温州卫，西北去卫七十里，城周三里有奇。弘治十五年重筑，万历二年，为飓风所圮，九年增修，为滨海要地。

盘石卫乐清县西南五十里。又西南至府城五十里，南至盘石岩头海口一里，西至馆头驿十里。洪武二十年建，筑城周九里。嘉靖中增修，领所三。

盘石守御后千户所乐清县东三里。成化五年，自盘石卫城移置此，仍隶盘石卫。筑城周二里有奇，所南五里为石��海口，东至蒲岐所三十里，北至窑岙驿五十五里。

蒲岐守御千户所乐清县东北三十里。洪武二十年建，隶盘石卫，筑城周三里有奇，东渡江，至楚门所一十里，南至下堡海口五里。《海防考》：洪武三十四年，倭寇突犯，官军击却之。嘉靖中，为御倭要地。

平阳守御千户所在平阳县治西。洪武二年建，隶温州卫。

金乡卫平阳县南七十里。北至府城百八十里，西至蒲门所八十里，西南抵福宁州二百十里。洪武二十年建，筑城周七里有奇，旧领所三，今二。

沙园守御千户所瑞安县东南二十里。洪武二十年建，隶金乡卫。南至平阳县三十里。所城周三里，弘治十四年重筑，万历十六年增修。

蒲门守御千户所平阳县西南百二十里。洪武二十年建，隶金乡卫。城周三里有奇。南至福建流江寨二十里，西南至福宁州百里，西至泰顺县二百十里。○壮士守御千户所，在平阳县东北五十里。洪武二十年建，隶金乡卫。城周二里有奇。隆庆初，并入蒲门所。

附考：

日本日本即故倭夷国，去中土甚远，隔大海，依倚山岛。高丽在其北，新罗、百济在其西北，琉球在其西南。有附庸之国百余。自汉武灭朝鲜，驿通汉者三十六国，皆称王，大倭王居邪马台国，即邪靡堆是已。光武建武中元二年，始来朝贡。安帝永初元年，复来贡。汉末国乱，国人立其女子卑弥呼为王。三国吴赤乌元年，卑弥呼入贡于魏。后卑弥呼死，其宗女壹与继之，后复立男王，并受中国爵命。《后汉·东夷传》：会稽海外有夷洲、�ブ蓿�即倭夷也。孙权黄龙二年，遣将军卫温、诸葛直浮海求夷洲、�ブ蓿�欲俘其民以益众，军行经岁，士卒疾疫死者十八九，�ブ蘧�远，卒不可得至，得夷洲数千人而还。沈莹临海水土志，夷洲在临海东，去郡二千里，历魏晋至宋、齐、梁、陈，皆来贡。隋大业四年，倭王多利思比孤入贡。《隋书》：倭国在百济、新罗东南，水陆三千里，于大海中依山岛而居，都于邪靡堆。即《魏志》所谓邪马台也。杜佑曰：倭在带方东南大海中，去辽东万二千里，大略在闽中会稽之东，自谓泰伯之后，入唐，常来朝贡。咸亨初，恶倭名，更号日本，自以其国近日所出也。或云日本故小国，为倭所并，因冒其号云。初附新罗入贡。后新罗梗海道，始由明月洲入贡。其国尝分五道，曰东海、南海、西海、东山、山阴。宋雍熙以后，累来朝贡，熙宁以后，来者皆僧也。元至元初，遣使赵良弼招谕，且介高丽谕意，皆不应。十八年，遣唆都、范文虎等率兵十万伐之。自平户岛移军五龙山，暴风破舟，文虎等择坚好舟乘之遁归，弃师十万，为日本所歼，终元之世，使竟不至。前朝洪武二年，命赵秩谕其国王源怀，因遣使入贡，后数岁一来，而入寇不绝。十六年，与胡惟庸通谋为乱，绝之。命信国公汤和、江夏侯周德兴，经略沿海，自辽左至徐闻，筑城设卫所，戍守要害海防，凡数千里。永乐三年，遣太监郑和招谕海外诸蕃，日本首先输款，乃给勘百道，许其通贡，然仍不时入寇。十九年，大掠辽东诸处，总兵官刘江歼之于望海埚，海氛稍熄。宣德以后，不时入贡，而窥伺窃掠不已。正德四年，鄞人朱缟以逋逃充倭使，冒姓名宋素卿入贡，遂阶祸基。嘉靖二年复至，与倭使宗设争先后相仇杀，大掠宁波。宗设仍夺舟去，于是论素卿死，绝倭贡。十八年复贡。奸商亡命之徒，相与构衅，乱遂作，甚于三十一年，息于四十二年。十余年中，东南腾沸，生民之涂炭极矣。《志》云：日本之地形类琵琶，东高西下，或以其势若蜻蜓，亦曰蜻蜓国。东西数千里，南北数百里，九州居西为首，陆岙居东为尾，山城居中，乃彼国之都也。其国君以王为姓，以尊为号，后又改称皇。初居日向州，筑紫宫，后徙三城州。所统有三部、五畿、七道、三岛、六十五州、五百七十三郡。然皆依水附屿，大者不过中国一村落而已。三部者，一曰畿内部，有山城、大河、河内、和泉、摄津五州，故曰五畿。五州分统五十三郡。一曰畿外部，有东海、西海、南海、北陆、东山、山阳、山阴七道，合统六十州，六十州又分统五百二十郡。一曰海曲部，有伊岐、对马、多艺三岛，三岛各统二郡，凡六郡。其通中国之道，旧自辽东，由六朝以后，方从南道。率自温州、宁波以入，今贡道则定于宁波。盖其国去辽甚远，而去闽、浙甚迩，风汛时，往来率不过四五日程。其在彼国西南而尤近中国者，萨摩州为最。嘉靖中，屡次入寇，多此州及肥后、长门二州人，次则大隅、筑前、筑后、博多、日向、丰前、丰后、和泉诸州之人。大率商于萨摩而附行者也。山城号令，久已不行，有山口、丰后、出云三州，专兵自恣。既而山口、出云复灭，惟丰后犹存，然亦浸弱矣。《筹海说》：山口本名周防州，南边海，其西即长门州，关渡在焉。渡此而西，为丰前、丰后、日向、筑前、筑后、大隅、萨摩，萨摩为最西。又北为肥后、肥前所谓西海九州也。自肥前而西，有大渔洲，谓之悬海，有平户岛。元世祖言见日本地图，其太宰府西有平户岛，周围皆水，可屯军船，是也。平户之西为五岛，有五山相错，悬海而生，其中有岙可泊，乃日本西境之尽处，或谓即五龙山，元范文虎弃师处矣。自五岛而西，四望无山，直抵陈钱、壁下，此岛南去萨摩千五百里，与平户相去二百五十里，与肥前相去四百三十里。由五岛至山口，平户其必经之所也。自五岛而北，为多艺，为伊岐。又北过海而五百里，而后至对马岛，与高丽相望，此则日本北境之尽处也。凡日本西北至高丽，必由对马岛开洋，岛之西北，有堆沙、凡山谷、撒思乃三岙，风顺不过一日程，约五百里而至高丽矣。其南至琉球也，必由萨摩州开洋，风顺不过七日。其贡使之来，必由博多开洋，历五岛而入中国，因造舟水手俱在博多故也。贡舶回则径取长门，因其抽分司官在焉也。若其入寇，则随风所之。东北风猛，则由萨摩，或由五岛，至大小琉球，而视风之变迁，北多则犯广东，东多则犯福建。犯福建则自彭湖岛分�鲎冢�或之泉州等处，或之梅花所、长乐县等处矣。若正东风猛，则必由五岛历天堂官渡水，而视风之变迁，东北多则至乌沙门分�鲎冢夯蚬�韭山海闸门而犯温州；或由舟山之南，经大猫港，入金塘、蛟门，而犯定海；或由东西殊山，入湖头渡而犯象山、奉化；或入石浦关犯昌国；或入桃渚、海门、松门诸港而犯台州矣。正东风多，则至李西岙、壁下、陈钱分�鲎冢夯蛴裳笊街�南，过渔山、两头洞、三姑山入蛏浦，而犯绍兴之临山、三山；过霍山洋、五屿、烈表、平石，而犯宁波之龙山、观海；过大小衢、徐公山，入鳖子门、赭山，而薄钱塘矣。或由洋山之北，过马迹潭西而犯青浦。或过马迹潭西北而犯太仓。或过南沙，经茶山、���薪亲臁⑸婀辱�入大江，越狼福山而犯瓜、仪、常、镇。若在大洋而风�讯�南也，则过步洲洋乱沙，入盐城口而犯淮安，入庙湾港而犯扬州，再越而北则犯登、莱。若在五岛开洋，而南风方猛，则趋辽阳，趋天津。大抵倭舶之来，恒在清明之后。前乎此，风候不常，届期方有东北风，多日而不变也。过五月，风自南来，倭不利于行矣。重阳后，风亦有东北者。过十月，风自西北来，亦非倭所利矣。故防倭者以三四五月为大汛，九十月为小汛焉。《志》云：山城以东，地方广邈，虽倭夷远服，贾者或不能知，大抵陆奥一州在其极东，而萨摩一州在其最西。博多，其岛名也，东南去肥前州四百五十里，贡使必出之路。又有平壶、八角诸岛，在其北面。自嘉靖以后，东南得以宁谧。万历中，关白发难于朝鲜，又久而后平云。《四夷考》：倭国以山城为主，山城之南为和泉。又南为沙界，沙界之东南为纪伊，纪伊之西为伊势。山城之西为丹渡，东为摄津，东之西为摄摩。西为但马。西之西为因幡，丹渡西为美作，东为备前，东之西为备中，西为因幡，西之西为伯耆，美作之西为备后之北境。出云之南境，备后之西为安艺。出云之西，为石见、安艺，石见之西，为山口谷国，即古之周防州也。山口之西为长门，关渡在焉。渡此而西，为丰前，其南为丰后。又南为日向，丰前之西北为筑前，西南为筑后，筑后之南为大隅，大隅西为萨摩，丰后东南为悬海，为土佐，为伊豫，为阿波，阿波相近悬海为炎路，土佐、丰后之间，为佐加关。萨摩之北为肥后，又其北为肥前，肥前西悬海为平户，平户西为五岛，北为多艺，为伊岐，极北为对马岛。诸岛皆有酋长，山城号令不行，强者则相役属焉。