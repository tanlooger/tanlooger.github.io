---
---
---
title: 卷二十二
---



◎南直四

◇淮安府东至海岸二百三十里，南至扬州府三百二十里，西至凤阳府泗州百九十里，北至山东莒州五百九十里，西北至山东沂州五百四十里。自府治至京师二千五十里，至南京五百里。

《禹贡》扬州之域。春秋属吴。战国属楚。秦属九江郡。汉属临淮郡。后汉属广陵郡及下邳国。三国魏为临淮、广陵二郡地。晋因之。东晋时建为重镇。义熙中，分广陵立山阳郡。刘宋因之。泰始中，侨立兖州治淮阴县。齐曰北兖州，亦为重镇。梁因之。太清中，没于东魏，改置淮州，又分置淮阴郡。隋开皇初，改置楚州十二年，移治山阳。大业初，州废改属江都郡。唐武德四年，置东楚州。八年，改为楚州。天宝初，曰淮阴郡。乾元初复故。五代时，升为顺化军《旧史》：后唐长兴三年，升楚州为顺化军，授吴越钱元��向为节度使，镇明州。时楚州属于杨吴，盖遥领也。宋亦曰楚州亦曰山阳郡，建炎四年，置楚、泗、承州及涟水军镇抚等使于此，寻废。宋末，改淮安州。元为淮安路，属河南行省。明初，改为淮安府，直隶京师，领州二、县九。今仍曰淮安府。

府阻淮凭海，控制山东。春秋时，夫差欲通中国，道出江淮，即从事于此。及曹丕谋吴，舟师亦繇此而南也。其后南北有事，辄倚为重镇。东晋初以祖约、刘隗，相继守此。荀羡曰羡永和中镇淮阴：淮阴旧镇，地形都要，水陆交通，易以观衅，沃野有开殖之资，方舟有运漕之利。是也。太元三年，苻秦入寇襄阳，其兖州刺史彭超曰：愿更遣重将攻淮南诸城，为棋劫之势，东西并运，丹阳不足平也。坚从之，益发兵寇淮阴、盱眙。盖淮阴去丹阳四百里而近，北对青、泗，则转输易通；南出江津，则风帆易达。繇淮入江，此其必争之道矣。梁沈约曰：山阳北接清、泗，临淮守险，有平阳石鳖，田稻丰饶。北魏高闾谓寿阳、盱眙、淮阴，为淮南之本原，岂不信哉？唐李邕曰：淮阴者，江海通津，淮楚之巨防也。其后杨吴据有淮南，以山阳、清口为门户，遂能挫朱温之锋。及山阳入于后周，而南唐之烽火近在江滨矣。宋人南迁，以江淮立国，于是山阳之势益重。吴表臣曰：山阳控扼之地，失之则无以屏蔽淮东。徐宗偃曰：山阳南北必争之地也。我得之，可以进取山东；敌若得之，淮南不能以朝夕固矣。陈敏曰：楚州南北噤喉也，长淮二千余里，河道通北方者凡五，曰颍、曰蔡、曰涡、曰汴、曰泗，而通南方以入江者，惟楚州运河一处。周世宗自北神堰凿老鹳河，通战舰入大江，唐之淮南，不可复保，此前车也。是故韩世忠尝保山阳，以拒方张之寇陈亮曰：韩世忠顿兵八万于山阳，如老熊之当道，而淮东得以安寝，此守淮之要法也。刘��议塞清口，以阻逆亮之师绍兴三十一年，金亮南侵，刘�姓虺�州，凿敌舟沉清口，敌之舟师不能越也。会淮西丧败，�泄戮�不能独立，又病甚，不能治军，乃引而南，敌势遂益张。及蒙古侵陵，叛臣刘整亦劝其从事于清口、桃源，为进取之计。岂非地利不可或忽乎？元董搏霄曰：淮安南北噤喉，江浙冲要，其地一失，两淮皆未易保。今岁漕数百万，咸取道于淮安，哽咽或生，则京师有立稿之虑，故特设重臣，置屯军以经略之。然则南北安危所系，岂不以淮安哉？

山阳县附郭。汉临淮郡射阳县地。后汉属广陵郡。晋因之。义熙中置县，为山阳郡治，以境内有山阳津而名。宋齐及梁因之。后魏亦为山阳郡治。隋废郡，寻为楚州治。大业初，属江都郡。唐亦为楚州治。宋因之。绍定初，升山阳县为淮安军。端平初，又改为淮安州，寻曰淮安县。德�淘�年，元人于马罗寨立山阳新城，以逼淮安。明年，淮安陷，仍曰淮安县。二年，以淮安并入山阳。明因之。编户一百有二里。

○淮安城即山阳旧城也。沈约云：义熙中，始立山阳县。或曰：城本东晋初所置，太和四年，桓温伐燕，败还，收散卒屯于山阳，即此城矣。自义熙以后，皆为山阳郡治。宋元嘉二十八年，魏主焘南寇，至瓜步，山阳太守萧僧珍悉敛其民入城，蓄陂水令满。须魏人至，决以灌之，魏人还至山阳，不敢留而去。梁太清中，没于东魏。陈大建五年，吴明彻复取山阳，寻没于后周。自隋以后，楚州皆治此。五代周显德四年，周主攻楚州，克其月城，是也。宋末，始改山阳曰淮安。元省。《志》云：今郡有三城，曰旧城、新城、联城，旧城相传即义熙故址。南宋初，复修筑之，北使过此，目为银铸城。是也。其北门曰阊门，南门楼曰宴花楼，西门曰望云城，周十二里有奇。明新城在旧城北一里北辰镇，元所置山阳县城也。张士诚改筑，周七里有奇。明洪武二年，置大河卫于城内。旧城之北，新城之南，有隙地，嘉靖三十九年，筑为联城。今亦谓之夹城，四门，十二楼，为垣凡七千丈有奇。

淮阴城府西北四十里。秦县。汉仍为淮阴县，韩信以楚王改封淮阴侯，是也。寻属临淮郡。后汉属下邳国。晋为广陵郡治。东晋时建为重镇。建兴末，祖逖渡江，屯淮阴，起冶铸兵，募兵而前。大兴四年，以刘隗为青州刺史，镇淮阴。永和五年，荀羡镇淮阴，以地形都要，屯兵无地，乃营立城池。八年，以荀顗监青州军事，镇淮阴。太元三年，苻秦将俱难等寇陷淮阴，既而谢玄等进攻，帅舟师乘潮而上，夜焚淮桥，秦人败遁。淮桥，秦人作于淮上，以渡兵者也。十年，谢玄镇淮阴。明年，以朱序代玄。义熙五年，以南燕屡寇淮北，诏并州刺史刘道怜镇淮阴。宋泰始三年，使行徐州事萧道成镇淮阴。五年，尽失淮北地，淮阴益为重镇，移兖州治焉。七年，谓之北兖州。齐建元初，魏人南侵，遣将拓跋嘉等分道出淮阴及广陵。梁亦谓之北兖州，后又改置淮州及淮阴郡。太清三年，没于东魏，亦曰淮州及淮阴郡，而改淮阴县曰淮恩。后齐因之。陈大建五年，伐齐，淮阴降。九年，没于后周。又改县曰寿张，侨置东平郡治焉。隋开皇初，复改郡曰淮阴，寻废郡，以县为淮阴县，属楚州。大业初，州废，又并县入山阳。唐乾封二年，复析置淮阴县，仍属楚州。宋因之。绍兴五年，废为镇。明年，复故。三十一年，金亮南侵，将自清口渡淮，刘�写斡诨匆酰�列兵运河岸以遏之，敌不敢进。嘉定七年，移县于八里庄，寻复旧治。元至元二十年，并入山阳。

新城在府西三十里。宋咸淳五年，置新城县，为控扼之处，属楚州。元至元二十年，省入山阳。今城东北有仁义二坝自城南引湖水，东北抵坝口，城西北有礼、智、信三坝，亦引湖水，西北抵坝口，每遇清江口淤塞，运船从东二坝入淮，官民商船经西三坝入淮，所谓淮安五坝也。永乐十三年，陈�笏�置。

韩信城府西十里。相传韩信受封时所筑。元至正十六年，张士诚遣兵攻淮安，�敛换�与刘甲拒守，甲别将兵守韩信城，与淮安城相犄角，寇不能陷，会甲奉檄别往击贼，淮南孤危，遂为士诚所破。又有韩王庄，在淮阴故城西北，信冢宅皆在焉。○甘罗城，在淮阴故城北一里，相传甘罗所筑，故淮阴亦兼甘罗之称。《运道考》：甘罗城东有天妃祠，祠东北为天妃口。永乐初，陈�笾眯伦�闸于此，为入淮之口，后移于三里沟，在甘罗城东南，谓之通济闸。万历六年，又移闸于甘罗城南，西接淮口，即今之运道。

仓城在府城东南。《寰宇记》：山阳东南有故仓城，与郡城相接。隋文帝将伐陈，因旧城修筑，储积余百万石。大业末，恒有陈谷，乱后荒废。《志》云：今府东南六十里有仓城。○拓塘城，在府西南四十里。有三城，约围一里许，水经其西，相传炀帝幸江都聚粮处也。又有刘王城，在府东南十里，运河西岸，相传吴王濞所筑。又有西辽城，在府治东二里，相传唐太宗征辽时征兵屯此，因名。

○钵池山府西北四十里。以形似名。冈阜盘旋，凡三四里。今堤此以御河患。又有金牛洞，在府西北十里。五代周世宗尝宿兵于此。

○淮水在城北五里。自泗州龟山北麓东流，稍折而北，至清河县南，黄河来会焉，又东北流至城北。复东流九十里，经安东县城南，又东北流入海，天下之大川，莫过于河，而淮又与之合，两渎同流，奔腾盘曲，郡适当其冲，故水患常多而形胜亦萃焉。今详见大川河淮及川渎异同。

清江浦在府城西。自城外达于淮，凡六十里。旧为沙河，一名乌沙河。《宋志》：楚州北有山阳湾，淮流迅急，每致沉溺。雍熙中，漕臣刘蟠议开沙河，避淮水之险。乔维岳继之，自楚州至淮阴，开导凡六十里，舟行便利，其后淤塞。明永乐中，平江伯陈�笮拗卧撕樱�故老言，城西管家湖西北至鸭陈口，仅二十里，与清河口相值，宜凿为渠，引湖水入淮，以便漕运。�蟠又�，乃凿清江浦，引水繇管家湖，入鸭陈口达淮，繇管家湖筑堤亘十里，以便引舟。其入淮之处，设河口坝，新庄闸，以时启闭。自新庄闸而东，因其高卑，递为福兴、清江、移风等闸，至府南淮阴驿，而合于渎河。复虑北河涨溢，南侵漕河，于是堤北河南岸，长四十里以防之。又虑南河涨溢，北侵漕河，于是筑漕河南高家堰一带，长二十六里以防之。漕河只许粮船及进奉船入口，五日一放，旋过旋塞，设官监督。其大小官民船舰，悉繇五坝车盘，以达外河，无敢阑入者，于是运道通行无阻。后稍废弛，至隆庆四年，淮决高家堰，清口淤塞，粮道艰阻。五年，漕臣王宗沐，于府西南筑高家堰堤，北自武家墩，经大小涧，至阜宁湖，计三十余里，以捍淮之东侵；又于府之北境堤新城，起清江浦，经钵池山，至柳浦湾，凡六十余里，以捍河之南溢。万历五年，漕臣吴桂芳等修新庄等闸，增筑清江浦南堤，以御湖水，加北岸以御黄淮，又创板闸漕堤，南连旧堤，北接新堤。六年，河臣潘季驯复经理之，而运河复为安流。浦旁有仓以备积储，为转输之利，即今常盈仓也。

山阳渎在府城东，古邗沟也。其入淮处，谓之末口。《春秋》哀九年，吴城邗沟，通江淮。杜氏曰：于邗江筑城穿沟，东北通射阳湖，西北至末口入淮，以通粮道。是也。《国语》：夫差使王孙苟告劳于周，曰：余沿江溯淮阙沟深水，出于商鲁之间，《吴越春秋》：吴将伐齐，自广陵阙江通淮，即此渎矣。历秦汉至南北朝，道出江淮，必繇此渎。隋开皇七年，将伐陈，于扬州开山阳渎以通漕。大业元年，以邗沟水道屈曲，发民浚治，自山阳至扬子入江，渠广四十步，旧自府城东南郭，又西北流，至城北达于淮。唐宋以来，运道皆繇此。明永乐初，创开新河，繇郡西径达于淮，自府南六十里平河桥，南抵瓜、仪，则渎河旧道也。今皆堤湖凿渠置闸设洞，以时启闭，使旱潦相准，为转输之利，亦谓之浊水，亦谓之内河。

老鹳河在城西七十里。五代周显德四年，略唐淮南，欲引战舰自淮入江，阻北神堰，不得度，因凿楚州西北鹳水，以通其道，旬日而成，巨舰数百艘，皆达于大江。盖繇鹳河出山阳渎以入江也。或谓之灌口。隋大业中，筑汴堤，自大梁至灌口，即此。

故城河在府东南五十里。本名寿河。唐景福初，朱全忠将刘瓒据楚州，感化节度使时溥自楚州而南，杨行密将张训败之寿河，遂取楚州，是也。河东入射阳湖，西南连黄浦。明弘治间尝浚之，以达盐城、高邮、宝应、兴化诸处。

永济河在府南十里。一名新河。万历六年，以清江浦浅阻，开此济运，长六十五里，设三闸，东接运渎口，亦曰窑湾闸，又西曰永清闸，又西曰龙江闸，以接于淮。行运一年，议者以妨于部税，旋闭。二十四年，河臣杨一魁以淮水泛溢，乃分引淮流，繇永济河达泾河，下射阳湖入海，既而复塞。天启三年，以淮河正流淤浅，乃浚新河，以通回空等船，而大挑正河。明年，工毕，运船仍繇正河，新河复坝塞之。今涸。常居敬云：新河北去清江浦十里，内有管家湖、徐家湖、二泽潴水，宜时浚之，以防正河之匮乏。

泾河府南五十里。亦入宝应县界，分引漕河涨溢，东流注于射阳湖。又涧河，在府东南五十里，旧为盐城运道，府东境小水，多会于此，下流入射阳湖。○范家河，在府城东。万历十四年，河决范家口。今有石堤防卫。又草湾河，在府西二十里淮河北岸，南对清江浦。嘉靖三十二年，淮河旁决于此，分流成河。万历四年，河臣吴桂芳复开浚之，后通塞不时。十七年，河复繇此分流，凡六十里，至安东赤宴庙，仍归正河。

射阳湖府东南七十里。亦曰射陂，一名博支湖。阔三十丈，长三百里，与盐城、宝应县分界。汉武帝子广陵王胥有罪，其相胜之奏夺王射陂，是也。唐大历三年，尝置官屯于此，寻废。今府境东南诸水，皆汇于湖中，复灌输于淮以入海，而潮沙溢入，浅淤且过半矣。

管家湖在府城西望云门外。宋嘉定间，郡守应纯之言，本州向西一带，湖荡相连，可以设险，合别开新河一道，与运河接，取土填垒捍岸，则旧运河与湖通连，水面深阔，形势益便。遂开河于湖北，筑垒湖岸以限湖水，自马家湾西至陈文庄，于是管家湖与老鹳河相接，楚州西北，宛然巨浸，且练习舟师，为战守计，敌不敢犯。一名西湖，其接老鹳河处，亦谓之新路。○阜宁湖，在府西南五十里，在高家堰之南，又西接洪泽湖。淮水盛涨，往往挟湖水为患，堤防常切焉。

洪泽屯在府东。《唐志》：上元中，于射阳湖置洪泽屯，厥田沃壤，大获其利。又有洪泽闸。宋隆兴中，魏胜守海州，调发兵粮，由运河至洪泽，出闸入淮，是也。○白水塘，在府西南九十里，魏邓艾修此灌田，置屯四十九处，与盱眙破釜塘相连，今详扬州府宝应县。

柳浦湾府东北四十里。万历初，河臣潘季驯筑堤防河处也。《河防考》：柳浦东有高岭巡司，亦河滨要口，季驯自柳浦接筑长堤至此，凡四十里。

马逻港在府东北九十里。由此陆路走庙湾。明初，徐达攻淮安，败张士诚援兵于此，遂拔淮安城。今有巡司戍此。唐顺之曰：自马逻陆路至庙湾，兵势迂而馈饷亦艰。是也。又芦浦港，在府东北百十里，东南入射阳湖。○建义港，在府东北八十里，东南流合通济沟，入射阳湖，又北注于淮。《志》云：通济沟在府东北六十里，东经马逻港而入射阳湖，西自横沟入于淮。○高良涧，在府西南九十里。《志》云：由清河涧沙埠桥西入淮。万历二十一年，淮水决入此。

海府东二百里有大海口，为淮河入海处。其南为庙湾，庙湾之西为刘庄，又西南为盐城县之姚家场，皆沿海大镇也。大海口东南有蛤蜊、麻线二港，为窥伺之径道。宋末，李全作乱，据楚州，遣海舟出海口，繇苏州洋入平江、嘉兴，以习海道。明嘉靖中倭乱，庙湾、刘庄受害尤剧云。

北神堰在府城北五里。古末口也，吴王夫差沟通江淮之处。后人于此立堰，以淮水低沟水高，防其泄也。舟行度堰始入淮，亦号为平水堰。五代周显德五年，自将兵攻楚州，欲引战舰自淮入江，尽略淮南地，而齐云舰大，阻北神堰不得度，谋凿鹳水，以通其道，遣使行视，还言地形不便。周主自往规画，发民夫浚之，旬日而成，巨舰数百艘，皆达于江，唐人大惊，以为神。宋天圣四年，易为水堰。今新河导而北神堰遂废。

高家堰府西南四十里。汉陈登筑堰防淮，此其故址也。明永乐初，陈�笫嘉�筑治。隆庆四年，淮水决于此，王宗沐复修葺之。万历三年，又为淮水决坏。六年，潘季驯更为修筑，堤长六十里。《河防考》：高家堰西有阜陵、洪泽诸湖。隆庆中，淮水挟湖水决于此，合扬州宝应县之白马、汜光诸湖，又决黄浦八浅，山阳高、宝、兴、盐诸境，悉为巨浸。淮既东，黄河亦蹑其后，西灌凤、泗，而清口堙塞，淮黄交病矣。万历中，更为修筑，堰南有越城周家桥，地势稍亢，因筑减水坝，淮水涨则溢入白马湖，消则仍为陆地，而后运道无阻。盖高堰者，黄、淮两河之关键也。

常丰堰在府东。南唐大历中，黜陟使李承置，以御海潮，溉屯田瘠卤，收常十倍他税。又棠梨泾，《志》云：在淮阴西九十里，唐长庆初所开。

通济闸在淮阴故城南，即浊水入淮处。永乐中，陈�笥谔戾�寺东北通河之口，置新庄闸，为运道咽喉之地，自新庄以至板闸，或为四闸，或为五闸，以时增减，达于城南。弘治七年，河灌新庄闸口，至清江浦三十余里，淤浅不通，诏有司修浚。嘉靖末，废新庄闸，改置通济闸于三里沟。隆庆中，河臣万恭复开天妃口闸以济运，既而复闭天妃口，繇通济闸。六年，河臣潘季驯奏迁通济闸于甘罗城南。今因之。

○庙湾镇府东北百八十里，为滨海冲要处。亦曰庙湾场。嘉靖中，倭寇往阑入于此。《志》云：府东北九十里为马逻镇，有马逻巡司戍守，百六十里为北沙镇。又二十里即庙湾，有庙湾巡司。○刘庄，在府东南百五十里。嘉靖二十八年，倭据庙湾，东侵淮安，官兵败之于姚家荡，又败之于刘庄。贼复遁入庙湾，寻败走。官军追至虾子港，贼乘舟开洋遁去。

南昌亭在府西三十里。秦置亭于此，韩信寄食南昌亭长，是也。又欧阳戍，亦在淮阴旧县界。南北朝时，戍守于此。宋泰始中，吴喜使萧道成屯军欧阳，即此。○羊寨，在府东北二百二十里，有巡司戍守，其西为戴百户营，亦海口列戍处也。

周家桥府西南九十余里，北去高堰五十里。又南为翟家坝，淮水东溢，往往从此奔冲，为高、宝一带之患，堤防至切。又平河桥，在府西南四十里，南至宝应县六十里，为往来通衢。○西义桥，在新城西门外，旧名西铁桥，为行旅辏集之所。又东义桥，在新城东门外。《河防考》：清河而下，黄淮交流注海，越二十里，一大折于淮郡之西桥，又五十里，一大折于徐家坝，湍激之势，不可无备。《志》云：府城望云门外有淮阴驿。又崇河、满浦二驿，今革。

清河县府西五十里。西南至泗州百五十里，南至泗州天长县二百十里。汉淮阴县地。唐为临淮县地。乾符中，高骈置淮宁军于淮口，即此。宋为泗州清河口地。绍兴初，屯重兵于此。咸淳末，始置清河军及县。元至元十五年，废军，以县属淮安路。县无城，今编户三十六里。

○吴城县西二十里大清河之涯。有东西二城，宋南渡后，尝置县于此。《会要》云：绍兴五年，罢楚州吴城县为吴城镇。是也。又有清河旧城，《志》云：县初治大清口。元泰定中，黄河决溢，迁于甘罗城。大历初，以地僻水灾，民居稀少，迁于小清河口之西北，即今治也，东去淮阴城十里。

○黄河在县西。自桃源县流入境，至县治西南清河口而入淮，自是河淮合一，沂泗诸流，尽失其旧。○淮河，在县治南，自泗州流入境，至小清河口，黄河流合焉。自此以东，淮皆变为河，而客大主小，决溢不能免矣。

清河在县治西，即泗水下流也。自山东泗水县，流经徐、邳之境，过桃源县北，又东至县西北三十里之三汊口，分为大小二清河，大河繇县治东北入淮，小河繇县治西南入淮，即古清口也，今为河淮交会之口，详见大川清河。

洪泽湖在县南六十里。湖长八十里，与泗州盱眙县相接。又北萍湖，在县南九十里，与淮水通流。○三角湖，在县西北八里，四围高阜，水潴其中，雨潦涨溢，则注于大清河。《志》云：县境湖泽相连，大小以数十计，其下流皆达于河淮，县盖钟水之区矣。又双沟，在县西南三十里，出泗州迮家湾，通流入淮。

○渔沟镇县北四十里。又北二十里，旧为金城驿，亦曰金城乡，往来孔道也。又有浪石镇，在县东北二十里。万历十四年，议者欲自桃源县界三汊镇浚老黄河，经鱼沟、浪石，又东至瓦子滩、颜家河，仍合安东县赤晏庙之正河，是也。

洪泽镇亦曰洪泽驿，在湖北岸。唐咸通九年，庞勋据彭城，其党吴回攻泗州甚急，敕使郭厚本将淮南兵救之，至洪泽，不敢进，辛谠从泗州出求救，因邀五百人至淮南岸，度淮击贼，走之。明设洪泽巡司于此。○马头镇，在县东七里，其下为马头渡，有巡司戍守，亦淮滨要地。

盐城县府东南二百三十里，西南至高邮州二百四十里，北至安东县二百里。汉盐渎县，属临淮郡。后汉属广陵郡。三国时废。晋复置，仍属广陵郡。义熙中，改曰盐城县。刘宋属山阳郡。齐、梁因之。高齐置射阳郡。陈改曰盐城郡。后周因之。隋初郡废，仍曰盐城县，属楚州。大业初，改属江都郡。唐仍属楚州。南唐属泰州。宋复属楚州。绍兴初，属涟水军寻复旧。元属淮安路。今城周七里，编户九十三里。

○射阳城县西九十里。汉县，属临淮郡，高祖封项伯为侯邑。《功臣表》：汉六年，封刘缠为射阳侯，即项伯也。后汉属广陵郡，陈登为广陵太守，治射阳。三国时废。晋复置，仍属广陵郡。刘宋侨置于江南，属临淮郡，而故射阳县遂废。齐、梁因之。隋末，常彻据盐城，置射州于故射阳县，又分置新安、安乐县。唐废射州，省三县俱入盐城。戴延之《西征记》曰：吴王濞反于广陵，射阳侯率众至山阳拒之，县有山阳津，晋因以名郡。○巢城，在县北百二十里。相传黄巢将寇广陵，屯兵于此，因筑是城。

○沙冈在县西北。南抵县西十八里之冈门镇，东北距海，延袤五六十里。

○海在县东，自海浦东北出洋，凡五十里，相传元时漕运繇此港出海，以达直沽，有堤在东门外二里，谓之捍海堰。唐大历中，李承为淮南节度判官，谓海潮漫为盐卤，良田必废，因自县东北接山阳县，南抵通泰、海门，筑堤障岸，绵亘薮百里。宋天圣初，张纶刺泰州，留意修复，时范仲淹监西溪盐仓，力赞之，议移堤势稍西，垒石以固其外，迤逦如坡，不与水争，虽洪涛不能冲击。五年，堤成，长一百四十三里有奇，俗谓之塘潮岸。淳熙八年，淮东提举赵伯昌言，捍海堰遮护民田，屏蔽盐灶，其功甚大。今日就颓圮，每风潮泛溢，辄氵�蚊惶锫�，毁坏亭灶。自宣和、绍兴以来，屡被其害，望敕有司随时修葺。务令坚久，从之。亦谓之范公堤。于是滨海沮洳泻卤之地，复为良田，民得奠居。元詹士龙为兴化宰，复加修葺，民被其利。明景泰三年重修。嘉靖中，倭贼从山阳大海口阑入县境，官军据岸遏之，贼不能前。盖不特田畴攸赖，而亦守御所资也。

射阳湖县西北百四十里。明万历中，兴化令欧阳东凤议，以射阳淤塞，欲于湖旁二十余里开神台河，迤北繇葫芦港，迤西出朦胧喻口，直走庙湾入海，不果。今与山阳、宝应县接界。○大踪湖，在县西南百里，南北径三十里，东西广十五里，与兴化分湖为界，南接鱼鲸湖，北达射阳湖。又马鞍湖，在县西三十里，环三十里，下流亦北入于射阳湖。

芦沟河在县西北六十里。《志》云：县西五十里有东塘河。又西曰西塘河，俱自大踪湖分流至此，合为芦沟河，又西北二十里，合于张岐塘，塘袤三十里，又北经县西北百里之侍其汊，而合马鞍湖之水，又西北达于射阳湖。

运河在县西南七十里。《志》云：通泰以北诸水，经县西南八十里，为东西界河，与兴化县中流分界，西入大踪湖，自界河分流北出，为旧运河。又有新运河，在县东南五十里。流经县东南三十里伍�萄纬。�西北合于旧运河。又西北注于东塘河，又有官河，亦自大踪湖引流而北，至县西五十里注东塘河，谓之盐河。

广惠�舸�县东三里。旧名白波湫，运河水涨则自此决泄入海，以杀水势，夏秋海潮浩大，亦繇此冲入浸田。宋淳熙六年，摄县事教授刘炜始用砖石�嫫觯�名曰广惠。明万历四年，河臣王宗沭修盐城石�舸锖？冢�以疏运河涨水入海之路，即此。《邑志》：广惠�舸铮�宋绍兴五年重修。洪武二十九年复建。

○盐城监在县南，古盐亭也。历代海岸煎盐之所。南唐置监，管盐亭百二十三。《寰宇记》：南唐立盐城镇。周平江淮，因之不改，管盐场九所，曰伍�蹋�曰紫庄，曰南八游，曰北八游，曰丁溪，曰竹子，曰新兴，曰七惠，曰四安，俱在县南北三五十里之间。《邑志》：县人以煎盐为业，不耕种而富饶，公私商运，舳舻千计，此吴濞所以富国强兵，而抗衡汉室也。今府境之盐场凡十，而在盐城者四，曰白驹，曰刘庄，曰伍�蹋�曰新兴。在山阳者一，曰庙湾。在海州者三，曰板浦，曰��渎，曰临洪。在安东者凡二，曰兴庄团，曰徐浦渎。皆民生所赖而国用所资也。

喻口镇县西北百二十里。有喻口渡，淮河津要也。宋绍定三年，叛贼李全据楚州，袭陷盐城，诱射阳湖人造浮桥于喻口，以便盐城往来。明设喻口镇巡司。嘉靖中，倭屯庙湾。唐顺之谓：若从宝应拖船过坝，自清沟喻口水路进攻，路径而饷易。是也。清沟镇，今在县西百四十里，有清沟渡。县西北四十里又有清沟巡司，旧名崖沟。

朦胧镇县北百八十里。《志》云：广洋、射阳诸湖下流，昔时俱经朦胧、喻口，出庙湾入海。又伍�陶蛟谙囟�南三十里，新兴镇在县北十八里，即伍�獭⑿滦硕�盐场也。又沙沟镇在县西百四十里，又县西七十里有大冈镇，又西十里为唐桥镇，皆商民辏集之所。○姚家场，在县西北，商贾辏集，为滨海大镇。

安东县府东北九十里，北至海州二百八十里，西至桃源县百六十里。汉淮浦县地，属临淮郡。后汉属下邳郡。晋属广陵郡，后省。齐建元年，始移东海郡治涟口县，仍侨置襄贲县于此。东魏曰海安郡。隋初废郡，改县曰涟水，属海州。唐武德四年，置涟州。贞观初，州废，县属泗州。总章初，改属楚州。咸亨五年，仍属泗州。宋太平兴国五年，置涟水军。熙宁五年，改为县，隶楚州。元�坛酰�复为军。绍兴五年，废为县。三十二年，复为军。旋没于金。绍定初，归宋，改为县，属宝应州。端平初，又为涟水军。景定初，改安东州，治涟水县。元省县，以州属淮安路。明初改州为县。县无城，编户四里。

○金城县东北三十里。唐武德四年，分涟水县，置金城县。贞观初省。今为金城镇。《志》云：县治东有三城，曰大城，曰东城，二城相连，夹城有濠，谓之市河。又有西城，与大城稍远，百余步亦有濠，俱宋嘉熙中知州萧均所筑。今废。《城邑考》：县北十五里有营城，元末董搏霄驻兵于此。

○淮水在县治南。自山阳县流入境。县西南三里有金刚嘴，突出淮岸，当波流冲激处，因砌筑之，以杀水势，遂为西城捍蔽。过县南，东流五十里，折旋入海。海北有云梯关，亦曰云梯海口。《志》云：县东十五里有淮堤，即范公堤也。

涟水县西北三里，即沭阳县之沭水分流也。在沭阳者曰南涟，在县境者曰北涟，又有西涟、中涟、东涟之名。中涟阔八十丈，北通官河，南通市河。其上流曰西涟，下流曰东涟，皆阔三十余丈，自城东入淮谓之涟口。《汉志》淮浦县有游水，北入海。《水经注》：淮水自淮阴又东至淮浦县，枝分为游水，北至�骶湎赜脬鹚�合。盖即涟水矣。萧齐建元四年，魏人南侵，分遣元泰等一军出涟口。杜佑曰：涟水县有涟口渡，今黄河南注涟水，入于黄河。万历三十六年，水涨，徙去民居，作坝相隔，涟水虽仍入河，离县东涟口已十五里，谓之堑上。

官河县北三十里。一名漕河。《唐会要》：垂拱四年，开泗州涟水县新漕渠，以通海、沂、密等州，南入于淮。宋元符初，工部言淮南开修楚州支家河，导涟水与淮通，赐名通涟河，即此河也。今自西涟南通中涟，至县东北百里，接遏蛮等河，南入淮，北通海州诸盐场，为商旅辏集之道。○一帆河，在县东北五十里，南接东涟，北通海县东北遏蛮、白阳等河，凡十余道，皆西接官河，东入一帆河，以达于海。

支家河在县西十五里。其上流为县西北七十里之古寨河，径县西北十五里，为成子河。又南为支家河，南入于淮。《志》云：支家河西有古月城，去县二十五里。又大义河，在县西北五十里。又西北二十里为小义河，自沭阳县桑墟湖导流，东南达于涟水。

硕项湖县西北百二十里，湖东西四十里，南北八十里，与海州沭阳，赣榆接境，亦曰太湖，又谓之石��湖，一名硕灌湖。其西接桑墟湖，为涟水之上源。○传湖，在县东北八十里，袤十里，广六里。又龙潭在县治东南，南临长淮为堰以潴水，本名澳河，城中市河流入焉。

海在县东北百余里。县境之水，皆汇于此。《志》云：县东迤北有五港、灌口诸处。向为黄河委流达海之道，迂曲周回，几二百余里，深阔不及正流十分之一。

○白头关县东北百里。《舆程记》：繇县东北三十里至金城镇，又四十里为对江口，又三十里为白头关，繇陆路趣海州之道也。○云梯关，在县东北，《舆程记》：自县东水道抵云梯关，凡二百四十里，与海州接界。今详见海州。又老鹳亭，在金城镇东北六十里，自县境趣山东登、莱之道也。

长乐镇在县东北百里，有巡司戍守。又鱼场口镇，在县东北百三十里。又有坝上巡司，在县治东南，即涟水坝也，为淮滨之津要。

桃源县府西北百二十里，西北至宿迁县九十里。南至泗州百九十里。本宿迁县之桃园镇。金兴定初，置淮滨县，属泗州，寻废。元复置桃园县，属淮安路。后讹园为源。今土城周三里，编户四十三里。

○古城县西北六十里。《志》云：晋石崇镇下邳时筑此城，今为古城驿。嘉靖四十五年，改巡司。又灵城，在县北二十里，相传楚灵王所筑，城南二里有章华台故址云。

○马厂坡在县东黄河南岸。明隆庆四年，大河决于此。万历中，因�龈灾�堤，以防溃决。《河防考》：马厂坡地势平漫，黄水涨，则从此入淮而淮淤，淮水涨，则从此分入河而清口溺，筑横堤于此，所以障黄淮之浸淫也。

○黄河在县城北。其西北三十里曰崔镇口，有崔镇渡，河尝决于此。崔镇而东二十里曰徐升口，又东二十里曰季泰口，又东二十里即三汊镇口，东去清河县三十里。万历六年，河臣潘季驯筑滚水石坝于崔镇一带，以防大河之溃溢，皆在河北岸。

崇河县北四十里。上有崇河桥。相传晋石崇尝立仓于此，因开河以通舟楫，西自宿迁县界，接仓基诸湖之水，东入沭阳县界，下流注于涟水。

杜村湖县东南三十里。又五里为大庄湖，黄河余流所汇也，水涨则南通淮河。

○白洋河镇县西六十里，有白洋河渡，与宿迁县接界。又县北八十里有赤鲤湖镇。○三汊镇，在县东三十里，与清河县接界，有三汊巡司。又县东十里有张泗冲镇。○桃源驿，在县北四十里，与崇河桥相近，陆道所必经也。

沭阳县府北百七十里，西南至桃源县百二十里，东北至海州百六十里，西北至山东郯城县百六十里。汉东海郡厚丘县地。刘宋于此置潼县，属北下邳郡。齐属北东海郡。梁置潼阳郡。东魏改为沭阳郡，兼置怀文县。后周改县曰沭阳。隋初郡废，县属海州。唐因之。总章初，改属泗州，后复属海州。宋因之。南渡后，没于金。寻复得之，仍属海州。明改今属。今土城周四里，编户六十七里。

○潼县城县南六里。刘宋置县治此。又有下城废县，在县南三里。魏收《志》：魏武定七年，置下城县，属沭阳郡。是也。高齐仍属沭阳郡。陈大建五年，吴明彻等伐齐，至淮南，齐沭阳郡弃城走，遂省下城入怀文。后周又改怀文曰沭阳县。隋唐因之。五代周广顺二年，慕容彦超以兖州叛归南唐，唐援军至下邳，周遣军拒之，唐兵退屯沭阳，徐州将张令彬进击，大败唐兵，即今县也。俗名潼县城曰旧县城。尝置僮阳驿，今革。

厚丘城县北四十六里。汉县，属东海郡。晋因之。刘宋省。后魏置戍守于此。齐建武二年，魏人攻义阳，诏青、冀二州出军攻魏，以分兵势，军主桑系祖攻魏建陵、驿马、厚江三城，皆拔之，因仍置厚丘县，属北东海郡。魏废。唐武德四年，复置厚丘县，属海州。八年，省入沭阳县。驿马城，或曰在厚丘北，亦魏置戍处。

建陵城在县西北。古郯国地，亦曰中城，后属鲁。《左传》成九年，城中城。杜预曰：厚丘县西南有中城。是也。汉置建陵县于此，属东海郡。景帝时，封卫绾为侯邑。又宣帝封鲁孝王子遂于此。后汉县省。后魏复置建陵县，有建陵山，郯郡治焉。齐建武二年，拔魏建陵城。又梁普通五年，裴邃等攻魏，克建陵城，是也。后周废。

阴平城县西北四十里。汉县，属东海郡，成帝封楚孝王子回为侯邑。后汉仍属东海郡。晋废。章怀太子贤曰：故城在承县西南。盖其地与山东峄县接境。○平曲城，在县东北。汉县，属东海郡，宣帝封广陵厉王子曾为侯邑。后汉省。

○建陵山县西北百里，与山东郯城县接境。山南北长而东西狭，上多陵阜，汉因以名。县又有荻丘山，在县西八十里。○韩山，在县东北五十里，相传韩信为楚王时，曾讲武于此，因名。

○沭水在县治东南。《水经注》：沭水出琅邪东��县西北大弁山。是也。今自山东沂水县，流经莒州，入沂州界，又东南经郯城县，合马脊固诸涧水，流至县境，又东入于桑墟湖。《志》云：沭水至县，分为五道，一入涟水，一入桑墟湖，三入太湖，太湖即硕项湖也。萧梁时，土人张高等于县北凿河，引水溉田二百余顷，俗呼红花水。又宋沈适为沭阳簿，疏沭水为百渠九堰，得上田七千顷。

硕项湖县东八十里。亦曰太湖，与安东县接境。东南各有小河，下达于淮。又桑墟湖，在硕项湖西北，入海州境内。

○曲沭戍在县西北。《水经注》：沭水过建陵县故城东，又南经建陵山西，魏立大堰，遏水西流，两渎之会，置城防之，曰曲沭戍。梁普通五年，裴邃等克魏建陵城，又克曲沭戍。盖曲沭在建陵之西也。

洪沟镇县西六十里，又西六十里而达宿迁县。○桑墟镇，在县北四十里，以近桑墟湖而名。又县东四十里有柳庄镇。皆往来要地也。

新兴营县西北二十里，又县西北十里有西营。元至正间，沂州守将王信所筑以御寇。又黑军营，在县西十五里，县南十里为东营，则董搏霄所筑也。○黄军营，在县西南五里，县东南十五里有南营，东十五里有浮营。《志》云：元至元中，达如真所筑。

附见：

淮安卫在府城内，洪武初建。又大河卫，在府北新城内，洪武初建，又有盐城守御千户所，在县城内。洪武末建，属高邮卫。

海州府北三百七十里。东至海岸二十八里，西南至凤阳府泗州五百四十里，西至徐州四百八十里，西北至山东沂州二百二十里，北至山东莒州四百七十二里。

古徐州地。春秋时郯子国，后为鲁之东境。秦属薛郡，后分为郯郡。汉为东海郡。后汉及晋因之。刘宋泰始中，侨置青、冀二州治郁洲。齐因之。梁置南北二青州治怀仁。东魏改州为海州治龙沮。隋初仍曰海州始治朐山。大业初，又改为东海郡。唐复曰海州。天宝初，亦曰东海郡。乾元初，复为海州。宋因之亦曰东海郡。南渡后，没于金。绍兴七年，收复。隆兴初，复割以畀金。嘉定十二年复。宝庆末，为李全所据。绍定四年，全死又复。端平二年，州徙治东海县。淳�淌�一年，全子�戮葜荩�治朐山。景定二年，�陆担�改置西海州，而海州仍治东海县，寻复以西海州为海州。元曰海州路，又改为海宁府，寻降为海宁州，隶淮安路。明初复为海州，以州治朐山县省入编户九十三里，领县一。今仍之。

州阻海连山，为南北襟要。六朝时，置重镇于此，以掣肘索头南寇之锋。隋平江南，分道朐山，捷出三吴，而东南遂无坚垒。宋魏胜取海州，而山东响应，及群盗李全据之，南窥浙右，北扰青、齐，江淮之间，几于困弊。盖水陆交通，可左可右，用兵之际，未始非形胜所关也。王应麟曰：海、泗者，东南之藩蔽，得泗可以取淮北，得海可以收山东。

○朐山废县今州治。秦曰朐县，属薛郡。汉属东海郡。后汉建武五年，董宪等自郯走，保朐，吴汉进围朐，寻破斩之。晋仍属东海郡。宋初因之，寻废。萧齐建元二年，角城降魏，魏遣将郎大檀出朐城应之，即故朐县也。亦曰朐山。是年，魏将拓跋嘉帅众十万围朐山，朐山戍主玄元度婴城固守，魏人败却。四年，以青州移镇朐山，又东莞、琅邪二郡，俱侨治焉，后没于魏。梁天监五年，青、冀二州刺史桓和克魏朐山城。十年，琅邪民万寿杀东莞、琅邪二郡太守刘晰，据朐山，召魏军，魏徐州刺史卢昶遣兵据之。诏马仙��卑围朐山，青、冀二州刺史张稷权顿六里，以督馈运。魏将胡文骥以朐山降。《梁书》：时改郡曰琅邪，县曰招远。侯景之乱，没于东魏，复曰朐县，仍属琅邪郡。陈大建五年，伐齐，别将刘桃枝克朐山城。寻属后周，亦曰朐山县，兼置朐山郡治焉。隋为海州治。唐宋因之。明初省。《城邑考》：州城，梁天监中马仙��卑筑。宋绍兴中，魏胜复筑之。宝�讨校�李�乱喑⑿拗巍＝裼卸�西二城，洪武中，置守御海州中千户所在西城内，守御东海中千户所，在东城内。城周九里有奇。《续通典》：汉朐县故城，在今州西南九十里。

东海废县州东十九里。汉赣榆县地，即郁洲山也。刘宋泰始二年，侨置青、冀二州于此，累石为城，高八九尺，四面环海，虚置郡县，荒民无几。七年，立东海县，属东海郡。《宋志》：明帝于郁洲侨立青州及齐郡、北海郡。泰始七年，又割赣榆立郁县。萧齐时，郁洲为齐郡治。建元初，徙北海郡治齐郡故城，改郁洲为都昌，而分置广饶县。梁仍为北海郡。东魏武定七年，改东海郡治赣榆，仍领广饶县。陈大建五年，吴明彻等伐齐，东海来降。隋初废郡及东海县。仁寿初，复改广饶曰东海，属海州，唐武德四年，置环州。八年，州废，仍属海州。又废青山、石城、赣榆等县入焉。元和十四年，楚州刺史李听攻平卢叛帅李师道，克东海、朐山、怀仁等县，宋仍属海州。端平二年，徙海州治此，寻复故。《城邑记》：东海故城有大小二城，贾似道献捷时，通为一城，西南控海，东北抵山，周围十三里，皆砌以石。元至元二十年，省县入朐山。向有东海巡司戍守。嘉靖十六年，改置巡司于新坝。

海西废县州南百二十里。汉东海郡属县，武帝封李广利为侯邑。后汉属广陵郡。建安初，先主保广陵，与袁术战败，屯于海西。即此。晋县废。宋泰始七年，置郁县，立西海郡。齐建元二年，魏分军南侵，遣将白吐头等出西海，元泰等出连口。永明中，改郁县为都昌。后魏改为安流。魏收《志》：武定七年，分襄贲县地置海西县，属海安郡。梁承圣末，吴明彻围海西，不克，引还，即此。后周并入朐山。连口即涟口，见安东县。

怀仁废县州北八十里。汉赣榆县地。宋为艾塘戍。泰始三年，垣崇祖戍朐山，魏人来袭，戍者皆下船欲走，崇祖绐之曰：艾塘义人已得破贼。谓此也。魏于其地置黄郭戊。齐建武四年，黄昙纷以万余人攻魏南青州黄郭戍，为戍主崔僧渊所败，举军皆没，梁得其地，置南北二青州于此。太清三年，北青州刺史王奉伯举州附魏。胡氏云：梁大通二年，魏北青州刺史元世亻隽以州来降。魏北青州治东阳，去梁境甚远。盖世亻隽以怀仁之地来降耳。东魏武定七年，又改置义塘郡及义塘、怀仁等县，寻并义塘县入怀仁。隋初废郡属海州。唐因之。元和十五年，楚州刺史李听讨李师道，克怀仁等县。是也。南唐又移县治赣榆城，而故城遂废。

龙沮城州西六十里。《城冢记》：楚将龙且所筑也，韩信下齐，项羽遣且筑垒，大小凡二。刘宋泰豫初，以垣崇祖行徐州事，戍龙沮。萧梁置龙沮县，兼置东彭城郡。后魏因之，并移海州治龙沮城。高齐时废。唐武德四年，亦置龙沮县，属海州。八年废。今为龙沮镇。魏收《志》龙沮县有即丘城，盖与山东沂州接界。

青山城州东北六十里青山之麓。唐武德四年，置青山县，属环州，八年废。《寰宇记》：青山之阴，有汉赣榆县故城。○钟离昧城，《郡国志》：在州东南百里伊卢乡。《史记》项王亡将钟离昧家伊卢。是也。城旁有羽泉，相传为舜殛鲧处，《一统志》云：州西八十三里，又有东安废县。东安，汉城阳国属县，后汉属琅邪，在今山东沂水县，或南北朝时侨置于此。

○朐山州南四里。上有双峰如削，俗呼马耳峰，旁有龙潭，水甚清冽。秦始皇三十五年东巡，立石东海上朐界中，以为东门阙。盖在此。后汉和平二年，朐山崩。宋泰始三年，薛安都以彭城降魏，垣崇祖将部曲奔朐山，据之。朐山濒海孤危，崇祖浮舟山侧，为备。自是每置戍于此。其东北岭曰石棚山，有巨石覆压岩上如棚，因名，岭甚高峻。又州西二里有谢禄山。禄，东海人，赤眉将也，尝屯兵于此，因名。

郁洲山州东北十九里。海中有大洲，周围数百里，谓之郁洲，亦曰郁州，《山海经》所谓“郁山在海中”者也。晋隆安五年，孙恩袭建康，不克，浮海北走郁洲，将军高雅之御之，为恩所执，既而刘裕破走之。宋元嘉二十七年，魏人南寇，进逼彭城，时江夏王义恭督兵彭城，甚惧，长史何勖议席卷奔郁洲，不果。泰始三年，魏人围青州刺史明僧嵩于东阳，刘怀珍自山阳浮海赴救，至东海，闻僧嵩已败，保东莱，怀珍进据朐城，众惧，欲保郁洲，怀珍不可而止，自是青、冀二州皆侨治焉。七年，垣崇祖保郁洲，自洲将数百人入魏境七百里，据蒙山。齐初亦为青州治。《齐志》：郁洲有田畴鱼盐之利，宋刘明善为青州刺史，以海中易固，不峻城雉，乃聚石为之，高可八九尺，后为齐郡治。永明初，徙齐郡治瓜步，以北海郡治焉。梁复为青、冀二州治，天监十二年，郁洲近魏境，民多私与魏人交市，先一年，朐山外叛，郁洲亦阴与魏通，朐山平，心不自安，其民徐道用等遂作乱，夜袭州城，杀青冀二州刺史张稷降魏，魏遣兵赴之，游肇谏曰：朐山滨海，卑湿难居，郁洲又在海中，得之无用，于敌要近，不当劳军旅，费馈运以争之，不听。既而梁北兖州刺史康绚遣兵进讨，复取郁洲。自隋以后，皆为东海县治。《通典》郁洲即田横所保。东魏武定中，置临海镇于此。其山亦名郁郁山，又名苍梧山。山有九峰，俗传自苍梧飞来也。东阳，今见山东益都县。蒙山，今见山东费县。

巨平山州北三十里。一名繇吾峰。南接东海，北抵虚沟，中有龙潭，其南岭上有吕母固。高二里，即王莽时，琅邪海曲吕母招亡命数千，杀县令，还保海岛处也。山之东岭曰栖云山。海曲，见山东莒州日照县。○马岭山，在州西百五十里，与山东沂州接界。

卢石山州东南六十里。山多黑石，因名。相传韩信为楚王，镇于三卢。宋张耒云：三卢者，卢石山、伊卢山、句卢山也。伊卢山在州东南八十二里，近伊卢乡，一名大伊莱山。句卢山在州东南百二十里。○古城山，在州东五里，《地理新书》以为海州故城也，基址犹存，宋时戍守其上。一名孔望山，相传孔子问官于郯子，尝登此望海。

小鬲山州东北六十里。孤峰特秀，三面壁立，俯临深溪，惟东隅可通人行。其上累石为城，亦谓之田横固。又有平山，在州东北百里，其相去十五里曰嘤游山，周回浮海中，群鸟多翔集于此，元时海运所经。○蛎山，在州东南百里海中，四面平坦，潮生则没其半，山多蛎，因名。又州南百里有大、小伊山，南北相距约二十里。又东、西二陬山，亦在州东南百里，一在海隅，一在海中，东西相对，皆滨海守望处也。

○海州东二十八里。南接朐山，北接赣榆，西趣州城，往来渡处广二十余里。《寰宇记》：州渡海处名黑风渡，七月渡者多覆溺之患，余月则否。州东有捍海堰。《南兖州记》：堰有二，一在东海城东北三里，西南接郁洲山，东北至巨平山，长三十九里。隋开皇十五年，县令元暧造，外以捍潮，内以储水，大获灌溉之利。一在城北三里，南接谢禄山，北至石城山，长六十三里，高五尺。开皇九年，县令张孝徵造。亦名东西堰。

桑墟湖州西南九十里。与沭阳县接界。上接沭河，下流入海。又硕项湖，在州南百四十里，与桑墟湖相接，安东、沭阳境内之水，皆蓄泄于此，谓之太湖。又有龙沟湖，源出太湖，东入官河，在州南百三十里。

蔷薇河州治西一里。东北通海，西北通赣榆，南通新坝，直抵淮阴，内接市河入州城，先时漕运繇此入淮，北场盐课亦从此达安东。后以潮汐往来，旋浚旋塞。《志》云：河源出州西北百里之羽山，过州北八里独树浦，达石湫河，其石湫河在州南二十里。旧时州境之水，多汇于此以达海云。○临洪河，在州北十里。自赣榆县流入境，州南二十里有银山，下为银山坝，临洪水流至此，接于石湫河。

涟河在州西南。上引沂沭及桑虚湖之水，经石湫镇及县东南三十里之黑土湾渡入海。又有景济河，在州东南二十里，为运盐通道。○官河，在州西十里，即唐垂拱中所开漕河，自沂密达州至涟水县入淮者也。后废。《志》云：今州南四十里有新坝，西障沂、沭，东捍海潮，导涟河之水，达于官河，东南流接安东县之支家河。又有房山河，在州西南六十里房山镇，源自马岭山，流入官河。又有一帆河，在州东南八十里，自官河分流，至伊卢山，南达安东县。

于公浦州北十里，产盐，以汉于公为名。自此而北有白沟等十余浦，皆通潮汐，居民以煎盐为业。又徐渎浦，在州东北四十余里，上接巨平诸山之水入海，有徐渎浦场。又宿城浦，在州东北七十里，四面俱山，舟楫遇风，则宿于此。

石闼堰在州西南，或曰：即石湫河上游也。宋天禧四年，淮南劝农使王贯之导海州石闼堰水入涟水军以溉田。绍兴中，金人攻海州，先遣一军自州西南断城中饷道，魏胜拒之于石闼堰，金人败退。○沙堰，在州城东北。宋绍兴三十一年，金人围海州，魏胜拒之于北关，金人从间道度河趣关，后胜敛兵入城，金人欲越沙堰，圜城为营，胜据堰拒之，金人败退。今与石闼堰俱堙废。又十三陂皆在州境，《唐志》：海州有陂十三，蓄水溉田，皆贞观以来所筑，今俱废。《志》云：州西十里又有韩信堰，相传信为楚王时，以地氵比下，乃立此堰，今为大路。

永安堤州东二十里。北接山，南环郭，长亘七里。唐开元十四年，海潮暴涨，百姓漂溺，刺史杜令昭筑堤障之，民获其利。○杨口堤，在州南东，自板浦西抵涟河，为南北要地。万历中，海潮浸漫，行旅艰阻，知州杨凤筑堤十五里，商旅称便。又西接刘公堤，长亦十五里，知州刘梦松所增筑也。

○北关州北五里。或云：南宋时筑此，据险戍守，以保障州城。绍兴末，魏胜败金人于北关，是也。自此而北六十里为安东卫，即山东境内矣。

云梯关在州东南海岸，有军戍守。《舆程记》：繇虚沟营飘海百八十里，至高公垛。又一百二十里，达云梯关，又百八十里，达安东县之六套，又六十里，至安东县，此繇山东胶州达淮安之海道也。

虚沟营在州东北。《舆程记》：州东北六十里至塔儿湾，又北三十里为南城，又北三十里为大村，又东北三十里即虚沟营也。又三十里渡海岛，为海州北出山东之水道。○大营，在州西五里，《志》云：蒙古阿鲁攻围海州时所筑。

石湫镇州南二十里，旧有石湫堰。宋绍兴三十一年，金人围海州，张子盖自镇江赴援，至楚州，先趣涟水，择便道以进，至石湫堰，击败敌兵，是也。今镇东北有九洪桥，即旧时堰水处。○新坝镇，在州南四十里，新坝置于此。今为往来冲要。

板浦镇州东南四十里有板浦，堰坝以运盐。河随海潮注泄，易于淀淤，乃设堰坝，以北障海潮，南蓄河流，盐场在焉，为商贾辐凑之所。《舆程记》：自板浦渡海口至州城道五十里。○临洪镇，在州北十里，有临洪盐场。又��渎浦镇，在州东南百四十里，有��渎盐场。

新桥在州北。宋绍兴末，魏胜复海州，金人来争，军于州北二十里之新桥，胜击败之，继复益兵来围，李宝以舟师繇海道赴援，与胜败金人于北关，是也。今废。○高桥，在州西九十里，有高桥巡司。又兴国庄，在州西七十里，今置驿于此。州南百二十里又有惠泽巡司，司南七里即龙沟湖也。

赣榆县州北百二十里，西至山东沂州百八十里，北至山东日照县百六十里。汉县，属琅邪郡。后汉属东海郡。魏省。晋复置。宋因之。齐属北海郡。后魏仍属东海郡。后周县废。唐武德四年，复置赣榆县。八年，省入东海县。南唐改置怀仁县于此。宋因之。乾道三年，金人改曰赣榆。金亡，宋以县寄治东海军，后复废。元仍置县，属海宁州。今城周四里，编户五十六里。

○赣榆城在今县东南，汉县治此。宋白曰：怀仁县东北三十里，有汉赣榆城，一名盐仓城。今县城，唐初所置也。《城邑考》：隋末臧君相据海州筑城，取故赣榆为名，在今县西二十里。近《志》：县北三十里有盐仓城，又北三十里有旧赣榆城。恐误。

纪鄣城县北七十五里。《春秋》昭十九年，齐伐莒，莒子奔纪鄣，齐师入纪。杜预曰：赣榆东北有纪城，即纪鄣也。南北朝时为戍守处。萧齐建武二年，青冀二州刺史王洪范遣军主崔延袭魏纪城，克之。《城邑考》：纪城周一里余，近海。

祝其城县西五十里。汉县，属东海郡。后汉因之。晋仍属东海郡，后废。唐武德四年，复置祝其县，属海州。八年，废。或曰：祝其即春秋时鲁地。《左传》定十年，公会齐侯于祝其，实夹谷。即此云。○虎坑城，在县西北，南北朝时置戍处也。萧齐建武二年，魏人攻义阳、钟离，诏青冀二州刺史张冲出军攻魏，以分其势，冲分遣军主杜僧护攻魏虎坑、冯时、即丘，拔之。三城盖相近。即丘，今见山东沂州。

武陵城县南五十九里。萧梁时，侨置齐郡于此。东魏武定七年，改置武陵郡，领上鲜、洛要二县。魏收《志》：梁置高密县，魏改曰洛要，其地有武陵城，因改置武陵郡。是也。后齐郡废，《寰宇记》：县南五十里有沂州城，宋泰始中，侨置沂州于此。按：宋末尝置沂州。又云：县西十五里有莒城，即古莒国。皆传讹矣。○艾不城，在县东南。相传田横避难，汉使艾不追横，因筑此城。晋时尝移赣榆县理此。《寰宇记》：艾不城在东海县北二十四里。

利城故城县西六十里。汉县，属东海郡。后汉因之。建安三年，曹操尝析置利城郡。魏废。晋仍属东海郡，后废。唐初复置，寻省入怀仁县。又归义城，在县北二十四里，魏收《志》：武定七年，置归义县，属义塘郡，是也。后齐因之。后周并入怀仁县。

○羽山县西北八十里。高四里，周回八里，相传舜殛鲧处。《禹贡》：羽畎夏翟。曾氏注：羽山之谷，雉具五色，山因以羽名，下有羽渊。《志》云：山西北至沂州亦八十里，盖接界处也。又有分水岭，在县北七十里。自岭而北，至日照县九十里，盖与日照县分界。今置递运所于此。○夹谷山，《寰宇记》：在县西三十八里，即孔子相定公会齐侯处。

拦头山县东北七十里。有石拦际海，可遮洪涛，因名。其并峙者，曰阿夜山，山临海，雾气尝昏如夜，因名，亦接日照县界。○怀仁山，在县北四十里，昔以此名县。又有末山，在县西南七十里，《志》云：西北之山，山至此而尽，因名。

○剑水县西南七十里。《志》云：源出沂州界三�┥剑�即弱马沟也，东流入县界，又有尧水，同源东注，合流入海。○腰带河，在城南。《志》云：源亦出沂州，环绕县城，东流入海。又有临洪河，在县南六十里，流入海州境。

海县东十五里。北接山东，东通大洋，汪洋回绕，岛屿参差，称为易守而难犯云。

○荻水镇县东北七十里。有荻水，源出莒州，东流入海。五代汉乾�潭�年，密州刺史王万敢击南唐荻水镇，大掠而还。今有荻水镇巡司。又有临洪镇巡司，在县南六十里。

洛要镇县东南六十里，后魏洛要县盖置于此。○上庄驿，在县南七十里。又县北八十里为王坊驿，自海州北出山东之通道也。又中冈递运所，在县北二十里。

邳州府西北四百五十里。西至徐州百八十里，北至山东沂州二百八十里，东北至海州三百五十里。

古徐州地。夏为邳国。春秋时为薛国地。战国为齐地。秦属薛郡。汉属东海郡。东汉永平中，改临淮郡为下邳国，治于此。晋因之。宋、齐俱为下邳郡。后魏因之。孝昌初，置东徐州梁中大通五年得之，改为武州。后周曰邳州。隋初，废下邳郡。大业初，废州，复为下邳郡移治宿豫县。唐初，仍曰邳州仍治下邳。贞观初，州废，改属泗州。元和中，改属徐州。宋太平兴国七年，置淮阳军。金复曰邳州。元因之，属归德府。明初，改今属，以州治下邳县省入编户四十七里，领县二。今仍之。

州北控齐鲁，南蔽江淮，水陆交通，实为冲要。春秋时，谓之淮北地。《战国策》：苏代谓齐王：有淮北，则楚之东国危。盖淮南襟要，恒在上游也。汉室纷更，徐、淮最为多事。曹操得之，遂以控扼东南。及晋室之衰，纵横驰逐，下邳几无宁岁。刘裕之平南燕也，帅舟师自淮入泗，至下邳，留船舰步进。及卢循逼建康，裕还至下邳，以船载辎重，自帅精锐，步归建康，则下邳实水陆之冲矣。故后魏尉元亦云：宋人向彭城，必繇清泗过宿预，历下邳，趣青州，亦繇下邳沂水经东安。此数者皆宋人用师之要。今若先定下邳，平宿预，镇淮阳，戍东安见山东沂水县，则青、冀诸镇时冀州治历城，可不攻而克。盖争淮北，必争下邳也。历梁、陈之季，下邳尝为战场。后周取邳、徐以临淮南，朱温争邳、徐以阻行密唐光化二年，杨行密攻徐州，不克，引还，汴人追之，及于下邳，杀千余人，亦其证也。盖南北争雄，得失之机，常视淮、泗，下邳岂非必争之地欤？

○下邳城州治东，古邳国也。《左传》昭元年，赵文子曰：商有�裣取②�。此即邳国矣。应劭曰：邳在薛，后徙此，故曰下邳。薛瓒曰：有上邳，故云下。《春秋》定元年传云：薛祖奚仲迁于邳。或以自北迁此，故谓之下邳。秦置下邳县，属薛郡。二世二年，项梁西渡淮，军下邳，是也。汉初封韩信为楚王，都下邳，后为县，属东海郡。后汉建武四年，董宪等保下邳，既而去下邳，还兰陵。五年，帝徇彭城、下邳。永平十五年，东巡，耕于下邳。十七年，改置下邳国于此。建安初，先主为徐州牧，屯下邳，吕布袭取之。三年，曹操破斩布于下邳。四年，先主取徐州，留关羽守下邳，寻为操所败。魏晋皆为下邳国，尝为重镇。晋永兴二年，琅邪王睿监徐州军事，留守下邳。大宁中，没于石勒。永和五年收复。太元三年没于苻坚，坚使扬州刺史戍焉。九年，谢玄取下邳，秦人遂弃彭城，玄进据之。义熙五年，刘裕伐南燕，自下邳步进。宋元嘉二十七年，魏主焘南寇，分遣拓跋那自青州趣下邳，泰始二年下邳，为魏所取。梁天监五年，张惠绍攻下邳，不克，还军宿预。魏孝昌初，置东徐州于此。永熙二年降梁，梁置武州，改下邳曰归政县。太清二年又降于东魏，复曰东徐州。陈大建六年，复得之。十一年，为周所取，亦曰下邳郡，兼置邳州。隋郡废州存，大业初，复置郡于宿豫县，下邳县属焉。唐初置州，寻复为下邳县。宋置淮阳军。金元皆为州治。明初省。《宋武北征记》：下邳城，凡三重，大城周十二里半，其南门曰白门。中城周四里，吕布所筑，南临白门。汉建安三年，广陵太守陈登为曹操先驱，至下邳，攻城，吕布拒之，操引泗、沂二水灌城，擒布，斩之。白门楼下又有小城，累甓坚峻，周二里许，相传石崇所筑。州城西又有一小城，周三百四十步，相传亦崇所筑也。宋嘉定十六年，李全欲攻金邳州，州四面阻水，不能进而还。盖州尝恃水为险云。《志》云：今州东三里有土城故址，即下邳旧城。今城金人所置，明初修筑，周五里有奇。

武原城在州西北八十里。汉县，属楚国。后汉属彭城国。晋因之。宋初废。泰始二年，薛安都以彭城降魏，宋将张永等进军，逼彭城，军于下磕，分遣别将王穆之守辎重于武原，为魏将尉元所破，即故县也。魏仍为武原县，属下邳郡。东魏武定八年，复置武原郡治焉。后周郡县俱废。下磕，见徐州。

良城州北六十里。春秋时邾地。昭十三年，晋侯将会吴子于良，水道不可，吴子辞，乃还。哀十五年，楚伐吴，陈侯使公孙贞子吊焉，及良而卒。《史记》：越王无强谓齐威王使者曰：愿齐之试兵南阳、莒地，以聚常、郯之境。常即良也。南阳，齐西境邑。汉置良成县，属东海郡。后汉属下邳国。晋曰良城县。宋仍属下邳郡。后魏亦为良城县。萧梁尝置武原郡于此。高齐及后周因之。隋郡废，仍曰良城县，属下邳郡。唐属邳州，贞观初省。○郯城，在州东北八十里，汉郯县城也。《通典》下邳县北有故郯县。《志》云：城在沂、武二水间。今见山东郯城县。或云在州北五十里，恐误。

○葛峄山州西北六里。古文以为即《禹贡》之峄山，似误。俗名距山，谓与沂水相距也。今亦见山东峄县。○半戈山，在州西三里，回绕州治，形如半戈。又羊山，在州西南六里，即睢宁县之阳山也。昔在大河南岸，今河经山南，遂为州境。州西九里，又有青羊山。

艾山州北百里，接山东沂州界。魏收《志》：武定八年，置艾山县，属武原郡。盖以此山名也。县旋废。或以为沂水所出，误。○忧路山，在州东北百四十里，峰峦峻险，行者崎岖，因名。又磬石山，在州西南八十里。《禹贡》：泗滨浮磬。《志》以为此山所产石也。山北去泗水四十里，盖洪水时近泗滨矣。

○泗水在州南二里。自山东泗水县，流经徐州，又东入宿迁县界，下流至清口合淮。今为大河经流。《志》云：州东南二十里有匙头湾，在大河北岸，又有张林浦、沙坊诸处，俱扫湾要害也。又郭湾，亦在州东。又东近宿迁县界，为直口、磨儿庄口、刘口，俱为险溜。又东则董家沟矣。今详川渎异同。

沂水在城西一里。自山东沂州西南流经州北，分为二：一绕城北，西南流入泗。一绕城东，至城南，亦注于泗，谓之小沂水。水上有桥，张良遇黄石公处，所谓圯桥也。圯音夷，曹操攻下邳于此，壅沂、泗灌城。《元和志》：下邳沂水一名长利池。《邑志》：古圯桥在今州治东南，亦谓之圯上，今堙。

氵加河在州西北九十里。源出山东峄县，合蛤、�蚵�、连汪诸湖，东会沂水，从周湖、柳湖，接州东之直河，又东南入宿迁县境之黄�龉�湖、落马湖，从董、陈二口，入于黄河。《河防考》：隆庆中，河臣翁大立议开氵加河济运，不果。万历三年，巡漕御史刘光国等，复请从沛县夏镇马家桥，经州北葛墟岭良城侯家湾入氵加口河，至清河县大河口入黄河，计五百三十里，以便漕。议者谓氵加口穿葛墟诸山，皆沙石不可凿，南北大湖相连，不易堤，非计。乃止。二十一年，舒应龙挑徐州北境韩庄中心沟，凿山划石，通彭河水道入黄河，而氵加口始辟。二十五年，刘东星因韩庄故道，凿良城侯迁庄及挑万庄，繇黄泥湾至宿迁之董家口，试行运，而氵加脉始通。三十五年，李化龙复循旧迹，起自夏镇，迄于直口，凡二百六十余里，避黄河险者三百余里，中间开李家港以避河淤，开王市田家口以避湖险，凿郄山以展河渠，建良城台庄、侯迁顿庄、丁庙万庄、张庄、德胜等闸以节宣水利，而氵加河之利始备。崇祯七年，漕臣扬一鹏复议浚之，上言云：氵加河上自沛县李家港，下至直河口，计长二百六十里，今新挑之河，避弯取直，实二百四十里，宿迁至赵村约百二十里，赵村至峄县万家庄约九十余里，万庄至夏镇亦约九十里。自李家港至刘昌庄、全挑新河八里，建闸一座。刘昌庄至万家庄，计长八十里，内除韩庄等处二十里六分旧渠外，全挑新河十六里，浚旧河四十四里四分，建闸一座。万家庄至黄林庄，计长四十里，内浚旧河三十八里三分，全挑新河一里七分，建闸三座。黄林庄至直河出口，计长一百三十一里，内除梁家、纪家、田家集共七十里旧河深阔免挑，并王市东新河三十里派山东助挑外，实浚旧河四里五分，全挑新河二十六里，建闸三座。自是东南之漕，皆取道于此。

直河州东五里。《志》云：蒙、沂诸山之水，汇为沭缨湖，又分派而南，至州东南六十里，为直河口，入于泗河。万历十五年，浊流倒灌，河口遂塞，诸山水俱繇落马湖经董家、陈家二沟出大河，议者谓筑直堤于直河东岸，近北阎家集口，遏诸山水，不使东入落马湖，直河口可不淤也。二十九年，分黄开氵加之议定，运艘皆繇直河而达于氵加河矣。

武河州西北五十里。源自山东峄县马旺山许家泉，流经州西北二十五里，汇为蛤湖。州西北二十里又有�蚵�湖，亦武水所注也，引流五十里，繇乾沟口注于泗河。《志》云：州北百里有营河，自沂州流入境，注于武河。又城子河，在州西北五十里，自沂州芦塘湖流注营河。○洪河，在州东南三十里。又有曲吕河，在州东二十里，自坝头入洪河，合直河而入泗河。

○氵加口镇州西北九十里，亦曰氵加口集。又州北八十里有郭家庄。正统中，刘六等作乱，官军败之于氵加口集，又败之于郭家庄，是也。○源雀镇，在州东北。《金史》：保大中，弃山东地，惟戍守邳州之源雀镇，以拒蒙古。盖其地当山东冲要也。或曰：即故良城矣。

焦墟在州东。宋泰始三年，沈攸之奉诏攻彭城，至焦墟，去下邳五十里，是也。又州境有高迁亭。后汉桓帝延熹中，以诛梁冀功，封尚书令周承为高迁亭侯。《十三州志》下邳有高迁乡。

直河镇州东南三十五里。《志》云：直河驿在州东南六十里。《会要》云：嘉靖四十五年，改置直河巡司于此。又有新安驿，在州西四十里，嘉靖四十五年改巡司。皆滨大河。○余行镇，在州北七十里，《志》云：其地有余行省城，元末沂州将王信所筑。

宿迁县州东南百二十里，东南至府城二百四十里，西南至凤阳府虹县百四十里，西北至山东郯城县百八十里。春秋时，钟吾子国也。《左传》昭二十七年，吴公子烛庸奔钟吾。又三十年，吴执钟吾子，即此。秦为下相县地。汉为蹂犹县，属临淮郡。蹂、仇同。后汉县省。东晋义熙中，置宿豫县，属淮阳郡。宋仍之。泰始中，没于魏。魏置南徐州治焉。齐永元初，魏南徐州刺史沈陵帅宿豫之众来奔，魏人因废为镇。梁天监中得之，改置东徐州。太清三年，东徐州刺史湛海珍降魏是也。东魏改置东楚州，仍曰宿豫郡。陈大建五年，伐齐，克之，改置北齐州，寻改安州。后周改曰泗州，仍置宿豫郡。隋初郡废。大业初，又改泗州为下邳郡，仍治宿豫。唐初，复置泗州，治宿豫。开元二十三年，州移治临淮，以宿豫属之。宝应初，以代宗讳，改曰宿迁，寻隶徐州。五代因之。宋属邳州。元初，省入邳州。至元十二年，复置，属淮安军。十五年，还属邳州。县故无城，今城周四里，编户五十四里。

○宿豫故城在县东南。杜佑曰：故泗口也。晋明帝大宁中，兖州刺史刘遐自彭城退屯泗口，即此。义熙初，始置城邑，其地东临泗水，南近淮水，自后常为重镇。义熙五年，南燕将慕容兴宗等寇宿豫，拔之，大掠而去。宋泰始三年，魏将孔伯恭攻宿豫，宿豫戍将鲁僧遵弃城走，自是没于后魏。梁天监五年，张惠绍侵魏徐州，拔宿豫，执城主马成龙，未几，魏邢峦围宿豫，败梁兵于清南，惠绍弃城南走。七年，魏将成景隽杀宿豫戍主严仲贤以城来降，魏将杨椿将兵攻之，不克。普通六年，萧综以彭城降魏，魏乘胜取诸城戍，至宿豫而还。侯景作乱，为东魏所取。承圣三年，齐宿预民东方白额以城降梁，梁遣将杜僧明助之，齐将王球来攻，败退。寻复入于齐。陈大建五年伐齐，鲁广达克南徐州，诏以广达为北徐州刺史镇其地。十一年，又为后周所陷。隋大业中，下邳郡治焉。唐废郡，寻改县曰宿迁。《志》云：春秋时，宋迁宿国之人于此，因名。欧阳氵加曰：晋元帝督运军储于此。以为邸阁，后因有宿预之名。宋白曰：故城在邳州东南百八十里。近《志》在县西五里，恐误。

下相城在县西北七十里。秦置下相县，项羽下相人也。汉亦为下相县，属临淮郡。应劭曰：相水出沛国，流至此，故曰下相。后汉属下邳国。曹操攻徐州，屠男女四十余万口于下相，泗水为之不流，即此。晋属临淮郡。后魏亦曰下相县。孝昌三年，置盱眙郡。东魏武定八年，改临清郡治此，寻废。

角城在县东南百余里。《宋志》作甬城。晋安帝义熙中，土断，立为淮阳郡治。宋因之，常为重镇。泰始二年，徐州刺史薛安都举兵应晋安王子勋，诏以申令孙为徐州刺史，令孙进据淮阳，降于安都，既而魏将孔大恒攻淮阳，淮阳太守崔武仲焚城走。齐建元二年，角城戍主举城降魏，魏遣将封延等出角城应之。三年，魏主寇淮阳，围军主成买于角城，买败死。永明六年，角城戍将张蒲因大雾，乘船入清中采樵，潜纳魏兵，戍主皇甫仲贤拒却之。梁天监三年，角城戍主柴庆宗以城降魏，徐州刺史元鉴遣淮阳太守吴泰生将兵赴之。五年，将军萧炳击魏徐州，围淮阳，魏将赵怡等救淮阳，按魏将高闾云：角城蕞尔，处在淮北，去淮阳十八里，是角城与淮阳有二城也。东魏亦曰角城县。魏收《志》：武定七年，改梁临清、天水、浮阳三县置，仍为淮阳郡治。高齐改为文城县。周又曰临清县。隋省入淮阳县。淮阳，今见泗州。○栅渊城，在县西南。魏收《志》：下邳郡有栅渊县。武定八年，分宿豫县，置属下邳郡。陈大建六年，樊毅克齐下邳、高栅等六城。高栅，盖即栅渊也。

凌城县东南五十里。汉县，为泗水国治。后汉属广陵郡。晋属下邳国，宋省。应劭曰：凌水所出。《水经注》：水东流，径县城东，又东南入于淮，县以此名。○泗阳城，在县东南八里。汉县，属泗水国。后汉省。或谓之魏阳城，盖曹丕时所改。

司吾城在县西北。汉县，属东海郡。后汉属下邳国。应劭曰：古钟吾国也。晋属临淮郡，后省。梁普通五年，魏东海太守韦敬欣以司吾城来降，是也。今县西北有司吾乡。旧设钟吾驿，在县西南。

济岷城在县北。东晋时，以蜀西、济北流人，置济岷郡。咸和三年，济岷太守刘�缘壬毕纶�内史夏侯嘉，以下邳叛入后赵，郡寻废。沈约《宋志》：淮阳郡晋宁县，本属济岷郡，宋改属淮阳。○樊阶城，在县东。南北朝时，为戍守处。宋泰始三年，魏将孔伯恭造火车攻宿豫，沈攸之退保樊阶城。齐建元三年，遣将桓康败魏人于淮阳，进拔樊谐城，樊谐即樊阶之讹也。又县有高平城，汉临淮郡属县也，后汉省。又汉武封栾大为乐通侯，表在高平。即韦昭曰：在临淮之高平。

○马陵山县北二里。高十五丈，周十二里，陵阜如马。其冈脉曰灵杰山，前阻运河。○峒��吾山，在县北七十里，上有石洞，泉流不竭。宋绍兴中，首领张荣屯此，以拒金人。《志》云：县西北七十里又有司镇山，高五十丈，周十五里。又二十里有塔山，高数丈，周数里，上有土城，相传五代时郭彦威屯兵其上。

○黄河在县南。又东南经废陵城南，入桃源县界，即泗水故流也，亦谓之清水。梁天监五年，将军蓝怀恭与魏将邢峦战于睢口，败绩，峦进围宿预，怀恭复于清南筑城，峦等攻拔之。时张惠绍守宿预，遂弃城南走。

睢水在县东南十里。自睢宁县流入境，俗谓之小河，至此合于黄河，谓之睢口，亦谓之睢清口，今亦曰小河口渡。宋泰始三年，沈攸之与魏人战，败绩于此。今详见大川睢水。

白洋河县东南三十五里。即小河之支流也，亦流入于大河。《河防考》：小河口之通塞，乃归仁堤之关要也，而县东北耿车、时儿滩一带，上自高卓，下至时滩，皆应接筑长堤，使睢水不得漫入于埠子等湖，则河口常通，而归仁之防益固。盖归仁堤所以束睢湖之水，并入于黄河。睢利，则临、睢、宿三县，皆无沮洳之患矣。

落马湖县西北四十里。又西即黄塾湖。县西二里有陈沟口，又西二十里曰董沟口，即落马湖，南通大河之口也。繇湖口至邳州直河东岸马颊口，可五十里，中有河可因者二十里，壅塞宜通者三十里。天启中，议开新河于此，避磨儿庄、刘口等处七十里之险，自是运艘皆繇陈沟口达于氵加河。崇祯八年，河臣刘荣嗣以落马湖阻运，自宿迁至徐州开河注之，黄水迁徙，不可以舟，遂获罪。

仓基湖县东南三十里。《寰宇记》：湖周四十五里，旧为石崇积贮之所，有闸曰石崇闸，其水导流为崇河，入桃源县界。○白鹿湖，在县西南五十里，繇小河入泗。又有上泊水湖，在县南三十里，繇武家沟入泗。《志》云：县西北八十里，有诸葛湖，又侍丘湖，在县东北五十里，水繇新沟口入泗，潘季驯曰：侍丘与落马湖相连，山东蒙、沂诸水，俱繇侍丘、落马诸湖入于大河，湖外有马陵诸山，蜿蜒环抱，为天然遥堤云。

孙溪渚在县东。胡氏曰：在淮阳之北，清水之滨。齐建元三年，魏人围角城，不克而退，齐将李安民等追之，败魏兵于孙溪渚。

○峒��吾镇在峒��吾山下。五代汉乾�坛酰�南唐遣将皇甫晖出沂、泗，招纳淮北群盗，汉徐州将成德钦败之于峒��吾镇，唐兵引还，即此。或曰：即故司吾县也。《志》云：县东北百二十里有刘马庄关，一作刘家庄，有巡司，又东北百八十里而至海州。

睢宁县州南六十里。西北至徐州二百里，西至宿州二百四十里，东南至泗州二百里。本宿迁县地。金兴定三年，以宿迁县之古城置睢宁县，属泗州。元改属邳州。今土城周三里余，编户二十六里。

○新城县南五十里，相传宋韩��胄所筑。

○阳山县西北五十里。上有五层石台，亦谓之羊山。万历中，潘季驯于羊山、龟山土山相接处，创筑横堤数十里，以防大河泛溢，是也。又有刘胡山，在县西北七十二里。山周数里，相传昔有刘胡将军屯此而名。

○黄河县北五十里，与邳州接界。《志》云：县西北七十里为马家浅，东至邳州新安浅二十里，西接灵壁县之双沟，亦二十里。河南岸又有王家口、白浪浅等处，皆河防要地也。又黑山口，在马家浅，西接徐州界，亦为大河东决之口。

睢水在县治北。自宿州灵壁县流经此，又东北流四十里，引芹沟湖水入宿迁县界。《志》云：芹沟湖在县东十五里，周八里，流入睢河。

峰山湖县东北四十里，周十二里。万历中，河臣潘季驯筑双沟遥堤，恐河涨直至峰山湖，分流旁决，因筑羊山横堤以备之。又合湖，在县西北七十里，一名葛湖，流合沂水，南入大河。

○高作镇县东十五里。又县西三十里有子仙镇，县北六十里有本社镇，县西北六十里为新安镇，皆居民商旅萃集之所也。

附见：

邳州卫在州治东南，洪武十三年建。