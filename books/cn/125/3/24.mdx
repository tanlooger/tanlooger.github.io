---
---
---
title: 卷二十四
---



◎南直六

◇苏州府东至海岸百五十里，东南至松江府百八十里，南至浙江嘉兴府百三十里，西南至浙江湖州府二百十里，西北至常州府百九十里，北过江至扬州府通州二百七十里。自府治至江宁府五百六十里，至京师二千九百五十里。

《禹贡》扬州之域。春秋时吴国都也自阖闾以后都于此，后属越。战国时属楚。秦置会稽郡治吴。汉初为荆国按：吴郡似秦汉间置。《灌婴传》：攻吴郡长吴下，得吴守。又高六年，以故东阳、鄣郡、吴郡五十三县，立刘贾为荆王，是也，寻又为吴国荆治吴，吴治广陵。景帝三年，复为会稽郡。后汉顺帝永建四年，分置吴郡自浙江以西皆曰吴郡。晋宋因之杜佑曰：吴郡与吴兴、丹阳为三吴。或曰：吴郡、吴兴、会稽，本一吴郡而分为三，故曰三吴。梁亦曰吴郡太清三年，侯景置吴州，明年省，陈置吴州贞明初置。隋平陈，废吴郡，改州曰苏州因姑苏山为名。大业初，复曰吴州，寻又为吴郡。唐武德四年，复曰苏州开元二十一年，分置江南东道，治于此。天宝初，曰吴郡。乾元初，复曰苏州。五代时，吴越表建中吴军后唐同光二年，以苏州为中吴节度。《志》云：梁贞明二年，吴越以苏州为中吴府，误也。宋仍曰苏州。太平兴国三年，改军名曰平江。政和三年，升为平江府。元为平江路至正十六年，张士诚据之，改为隆平府，明年复曰平江路。明初改为苏州府，直隶京师，领州一、县七。今仍曰苏州府。

府枕江而倚湖，食海王之饶，拥土膏之利，民殷物繁。田赋所出，吴郡常书上上。说者曰：吴郡之于天下，如家之有府库，人之有胸腹也。门户多虞，而府库无恙，不可谓之穷；四肢多病，而胸腹犹充，未可谓之困。盖三代以后，东南之财力，西北之甲兵，并能争雄于天下，谓江淮以南，必无与于天下之形胜者，非通论也。春秋之末，吴始都于此，以齐、楚、晋三国之强，而吴足以入楚、祸齐、胁晋。越既并吴，山东诸侯亦且惕惕焉。及秦之衰，项羽起于会稽，巨鹿之战，士无不一当十，呼声动天地。诸侯从壁上观，皆惴恐。犹谓吴人脆弱，不足以当秦晋之甲骑乎？吴王濞率江湖子弟起而叛汉，事虽不成，君臣皆为震动。孙氏立国，吴亦其发迹之所也孙策并江东，自曲阿徙屯吴。及东晋以后，吴郡尤为京畿重地。苏峻入建康，郗鉴谓温峤宜先防东道，断贼粮运。梁末，齐兵入石头，常载谓陈霸先：齐若分兵先据三吴之路，略地东境，则时事去矣，宜急通东道转输，分兵截彼之粮道。盖建康立国，实以东南供亿为之咽喉也。隋之取陈，分遣诸道兵东西并进，而特命一军出东海，指三吴，以断陈之粮援，于是陈亡不旋踵矣。大业之季，刘元进、沈法兴、李子通相继有其地，而不能固者，根本未立，草窃苟安，不知并兼大计耳。唐末，吴越与淮南争苏州，累战而后定按：唐光启三年，六合镇将徐约陷苏州。龙纪初，钱鏐遣弟钅求破走之。大顺初，杨行密将李友取苏州。旋为贼将孙儒所陷。二年，钱鏐复取苏州。乾宁三年，又为淮南将台�退�克。五年，鏐复攻克之。朱梁开平二年，淮南复围苏州，不能下，自是为吴越重地。盖得苏州，则三江五湖可以为限。不然，钱塘其能一日安乎？宋建炎中，金人入平江，而两浙皆为推陷。及滨江置守，许浦一军，藉为防卫见常熟县。元并江南，海道挽输，平江最为繁富。及张士诚窃之，而运路中绝，大都尝有匮乏之虞。士诚富强一时，为群雄冠。然则元之覆亡，未始非士诚先据平江，竭彼资储之力也。《防险说》明唐顺之、王士骐等，辑防海、防倭、防江等说凡数十家，合为《防险说》：吴郡越江而北，可以并有淮南常熟与江北接壤；涉海而南，可以兼取明、越崇明去明、越密迩；溯江而上，可以包举升、润；渡湖而前，可以捷出苕、浙繇太湖过湖州，径向杭州也。夫浙西为赋财渊薮，而吴郡又为浙西都会。天下大计，安可不以吴郡为先务哉？《海防考》：苏、松喉吭，皆在吴松江见大川三江，又详见嘉定县。吴松江沿袤而南，则自老鹳渚在嘉定县东南六十里海滨以至宝山见嘉定县、南汇见松江府上海县、金山金山卫，见松江府；出江口迤逦而北，则自采淘在吴松北十二里以至黄姚在嘉定县东四十里、刘家河见太仓州；繇江口而深入，则南迤五十里即为黄浦见松江府，直至上海；繇黄姚而登岸，则嘉定、太仓、昆山、苏、常，连数百里。是吴松江者，南为上海门户，西为苏、常藩篱，备吴松即所以备上海，备上海即所以备苏、常也。而崇明一县，孤悬海中，诸沙环之，几三百里，为诸郡外护。此亦天设之险矣。

吴县附郭，府治西。故吴都。秦置吴县，为会稽郡治。东汉永建中，为吴郡治。自是州郡皆治此。隋开皇九年，尝徙治于横山东。唐武德七年，复旧。编户五百十一里。

长洲县附郭，府治东。本吴之长洲苑。汉为吴县地。唐万岁通天初，析置长洲县。乾元初，改置长洲军。大历五年，复为县。今编户七百四十一里。

○吴郡城《城邑考》：今府城，即阖闾故城。周敬王六年，阖闾所筑，大城周四十二里三十步，小城八里二百六十步，开陆门八，以象天之八风；水门八，以法地之八卦。其名皆子胥所制。东曰娄、曰匠，西曰阊、曰胥，南曰盘、曰蛇，北曰齐、曰平。《吴都赋》“通门二八，水道六衢”是也。《史记》：春申君城故吴墟，以自为都邑。孔氏曰：今苏州也，又于城内小城西北，别筑城以居云。隋杨素曾徙城于横山东，今呼为新城。唐武德末，复还旧城。乾符三年，王郢之乱，刺史张抟重筑。朱梁龙德二年，吴越始以砖�嬷�。宋政和、宣和中，皆修筑。建炎中，毁于兵。淳熙中，又缮完之。开衤喜以后，隤圮逾半。嘉定十六年，丞相史弥远奏请修治，为江南一路城池之最。宝�潭�年，又增置女墙及门楼。开庆、咸淳间，皆尝修缮。元定江南，凡城池悉命平毁。至正十一年兵起，诏天下缮完城郭，乃复筑垒开濠。及张士诚入据，增置月城。明平吴，更加修筑，东西九里，南北十二里，周三十四里五十三步，城内大河，凡三横四直，内外皆夹以长濠。唐时，水陆凡十六门。或曰：旧有十门。十门者，曰阊门，在今城西北，阖闾时门名也，亦谓之破楚门，后春申君讳之，名为昌门。后汉建安三年，孙策居吴，遣太史慈之豫章，饯送于昌门，或曰即阊门之讹也。曰胥门，在城西南，旧名也。一名姑胥门，以路出姑胥台而名。曰盘门，亦旧名也，在城南。一名蟠门，相传以水陆萦回而名。曰赤门，亦在城南，后人所增门。《志》云：古赤门，水道也。今盘、葑二门之间，有赤门湾。曰蛇门，在城东南，古门名，以门在巳位也。曰葑门，在城东。子胥曰：抉吾眼悬吴东门之上。孔氏曰：�笃彰乓玻�亦曰�箧诿拧｜笃眨�普姑反。�箧冢�覆浮反。或作封门，后改为葑门，以门外多葑田也。《志》云：原名示浦门，近水塘，越伐吴时所开。一名鲂�箧诿拧ｖ校�今《志》作�笞āＫ缀粑�富门。曰匠门，在城东，古门名也。本名干将门，阖闾使干将铸剑处。或名将门，后讹为匠，今娄、葑二门之间，有匠门塘。曰娄门，亦在城东，以道出娄江而名。《志》云：本名�蚊牛�后为娄门。曰齐门，在城北，古名也，相传以齐女女吴而名。曰平门，亦在城北，古名也。今有平门塘，一作巫门，谓商巫咸所葬。宋时惟有阊、胥、盘、葑、娄、齐六门，水陆共十二门。淳熙以后，胥门水陆俱塞。元仅存五门之名，而荡无防蔽。至正中复建城郭，仍辟胥门。今因旧址，亦为六门也。又子城，在大城内东偏，相传亦子胥所筑，周十二里。汉、唐、宋，皆以子城为郡治。元末，张士诚据吴，建太尉府，后称王，曰王府。士诚败，城毁，惟南门仅存颓垣，郡人呼为鼓楼城。四面旧有水道，所谓锦帆泾也。今亦多淤，惟东偏有仅存者，俗谓之濠股云。

越城《志》云：在胥门外。越伐吴，于胥门外筑城，以逼之。今城址仿佛犹存。又有吴城，在府西南二十里横山下。《图经》云：吴王筑此以控越，今讹为鱼城，旁有山冈，隐隐如城，即故址云。又相城，在府东北五十里，相传子胥为阖闾筑城，尝相度其地，以下湿去之。今因以名乡。

○虎丘山府西北七里。一名海涌山，相传阖闾葬处。唐时讳虎，亦曰武丘。远望之，平田中一大阜耳。中有泉石之胜，四面皆水流环绕，上为浮屠。登眺则城邑川原���腥缰刚疲�亦形胜处也。明初，常遇春攻苏州，军于此。张士诚引兵出盘门，欲奔遇春，遇春与战于北濠，又战于山塘。山塘路狭，士诚兵前后填塞，遇春奋击，败之，敌兵壅入沙盆潭，溺死无算。今皆在阊门外。

横山府西南二十里，据湖山之中。有五坞，亦名五坞山。一名踞湖山，以山临太湖，若箕踞也。《十道志》：山四面皆横，因名横山。《图经》：山临湖控越，实为要地。隋开皇九年平陈，时江南未服，聚为盗贼，诏以杨素为行军总管讨之，追击至苏州，移郡邑於横山下，欲空其旧城。今山东麓有新郭镇，东北去府城十五里，亦曰新城是也。吴越钱氏葬忠献王元�希�建荐福寺于山趾，因称荐福山。又西北为姑苏山，其西为岷山、花园、尧峰诸山，其南为宝华诸山，其东为吴山，吴山之南。又有：犹山及桃花坞，漫衍六七里，临太湖白洋湾，与吴江县分界，吴山之东北曰楞伽山，俗所称上方山也，顶有浮图。又东北为茶磨屿，以三面临水而名，俗谓之磨盘山。○黄山，在府西南十五里。《志》云：在胥塘之北，群峰高下相连。俗称笔格山，旧有黄亭涧，长数里，深阔数丈。隋大业九年，刘元进等作乱，为吐万绪所败，自毗陵退保黄山，既而王世充败元进于吴，坑降众于黄亭涧，死者三万余人。今山之西有二石洞，深可三四丈，俗名虎洞。

天平山府西二十里。视诸山最为崷�巳悍寤分牛�林峦泉石，竞秀争奇。山顶正平，曰望湖台，《志》以为郡之镇山也。其旁群山连接，支陇曰金山，西去天平里许，初名茶坞山。晋宋间，凿石得金，因易今名，顶亦有石池。又东曰岝�Ｉ剑�俗名狮子山，一名鹤阜山，又名�诵凵剑�相传吴王僚葬此。《水经》所谓岝岭山也。天平之西又有秦台、赤山诸山，天平之南为灵岩山。○灵岩山，在府西南二十五里，一名砚石山，有石可琢砚。又山椒有石鼓，一名石鼓山，相传山即吴王馆娃宫故地，下瞰湖滨，称为绝胜。自灵岩而西南，群山错立，互相掩映者，所谓太湖七十二峰也。

阳山府西北三十里。一名秦余杭山，一名万安山。又名四飞山，以山势四面若飞动也。高八百五十余丈，逶迤二十里。峰之大者凡十五，而箭缺为最。相传秦始皇校射于此，故下有射渎。《战国策》：越王以散卒三千，擒夫差于干隧。今山之别阜曰遂山，或以为即干隧。又东北有白鹤山，产白垩，亦名白�錾屏耄�龙湫在其南，自山而北，群山盘回相接，又西北际于太湖。《志》云：阳山西北十里曰徐侯山。一名卑犹。《吴越春秋》：越王葬吴王于秦余杭山。卑犹即此山云。一名徐枕山。○天池山，在府西北二十五里，去阳山东南五里，山石峭拔，岩壑深秀。相传山顶有池，生千叶莲花，旧因谓之华山，亦曰花山。今山半有池在绝�眩�横浸山腹，逾数千丈，所谓天池也。上有石鼓、石屋及泉石洞壑诸胜。宋绍兴中，张汉卿隐此，号为就隐山，其旁群山相接。东南曰龙池山，今曰隆池，隆池而东北曰支硎山。《志》云：晋支遁居此，而山多平石也。一名南峰山，亦多峰岩泉石之胜。俗名观音山，南距天平山五里而近也。

姑苏山府西三十里。一名姑胥山，一名姑余山。姑苏台在其上，阖闾所作也。《国语》：越伐吴，吴师溃，吴王帅其贤良与其重禄以上姑苏，一名胥台固。《越绝书》：阖闾起姑苏台，三年聚材，五年乃成，高见三百里。《史记》：阖闾十九年，越伐吴，败之姑苏。又夫差于台上为长夜之饮，子胥谏，不听，曰：吾见麋鹿游于姑苏之台也。后越伐吴，吴太子友战败，遂焚其台。汉司马迁尝登姑苏台以望五湖。隋因山以名州。《志》云：山在横山西北，今人称为胥台山。

穹窿山府西南四十里。山高峻，旁滨太湖。其顶方平，广可百亩。山半有泉曰法雨，分流下注，近采香泾复合为一，潴聚成潭，筑堰置闸，藉以灌田。成化中，尝因故迹修治。又有香山，与穹窿相接，南址近太湖，曰胥口。其下即采香泾也，相传吴王种香处。又有胥山，《寰宇记》：山在太湖口。吴王杀子胥，投之于江，吴人立祠于此，胥口盖因以名。胥口之外曰胥湖，南有高峰穹窿之脉尽于此。○白石山，在府西北三十二里。《志》云：山在浒墅北，本名胥女山，春申君更今名。又南有小蜀山。

光福山府西南五十五里。近太湖，为旁达嘉、湖之径道。唐乾宁二年，董昌据越州畔，钱鏐讨之，杨行密救昌，取苏州，进攻嘉兴，鏐遣顾全武破行密之兵于乌墩光福，因置寨于此。《吴地记》：山本名邓尉山，属光福里，因名。与铜坑、玄墓诸山相连。铜坑者，一名铜井，晋宋间，凿坑取沙土煎之，皆成铜，有泉亦以铜名。其玄墓山，亦名万峰山，南面太湖。二山皆在光福之西南。

包山府西南八十五里太湖中。《志》云：以湖包四面而名，周四十余里，地占三乡，土宜橘柚，有居人数千家。左思《吴都赋》：指包山而为期，集洞庭而淹留。《通典》：包山一名夫椒山。《左传》襄元年，吴伐越，败之于夫椒。《史记》：夫差二年，选精兵伐越，败之夫椒，报姑苏也。杜预曰：太湖中有椒山。贺盾云：包山西北曰夫椒。是也。隋灭陈，吴州刺史萧�揖葜莶幌拢�兵败，保包山，隋兵击擒之。宋置角头寨于此。明初，张士诚结寨于包山，谋拒我师，不克。今谓之西洞庭山。嘉靖三十四年，倭贼自常熟突犯郡城娄门，拥入接待寺，夺火器，官兵追之，贼繇阊门夺舟入太湖，泊洞庭山下，寻复犯枫桥，走常熟。《志》云：山亦名林屋山，周回百三十五里，遥望一岛，而重冈复岭，茂林平野，闾巷井舍，不异市邑。诸峰皆秀异，而缥缈峰最高，登其巅，则吴越诸山，隐隐在目。其支峰别陇，皆以山名，逶迤起伏，争奇竞胜，而尤名者曰林屋洞。郭璞曰：太湖中有包山，山下有洞庭穴，潜行水底，无所不通，即林屋洞矣。今山有�馔费菜荆�本宋置，相沿为戍守处。

莫�鹕�亦在太湖中，与包山并峙，相去二十里。一名胥母山，谓子胥尝迎母居此，母，亦读无。或云：隋时有莫�鸾�军屯此。今峰之最高者曰莫�鸱澹�山周八十里，视西洞庭差小，而冈峦起伏，庐聚物产，大略相同，俗谓之东洞庭。明初，张士诚结寨于东西两山，明师自常州入太湖，经洞庭山口，趣湖州，士诚兵不敢出。今有东山巡司戍守。《志》云：太湖中，群山错列，而洞庭最大，山皆险固可守云。○禹期山，在太湖中。《志》云：洞庭之支岭也。禹导吴江，以泄具区，会诸侯于此。期，一作祈。一云山在府西南七十里。

○太湖府西南三十里。亦曰五湖，界苏、常、湖三郡之中，为往来径道，有事时必备之险也。详见前大川太湖。

石湖在府西南二十里。西南通太湖，北通横塘，东入胥门运河，相传为范蠡入五湖之口。《志》云：太湖自三江导流而外，其支流东出香山、胥山间，曰胥口，又东至吴山南，曰白洋湾，稍折而北，汇于楞伽山下，曰石湖，界吴县、吴江间，称为湖山绝胜处，有行春桥跨湖上。嘉靖三十四年，倭贼突至，转入木渎东跨塘桥，即此。又西南曰越来溪，曰木渎，皆自太湖分流来会。又东出横塘桥，去府城十里。又东入胥门运渎，俗所谓胥塘是也。

澹台湖府西南十八里，在太湖之东。相传以澹台灭明南游至此而名。东过宝带桥入运河，分流入黄天荡及陈湖、金泾氵�巍！鹋由胶�，在府南二十里，当澹台湖之东，太湖之水，自吴江县之鲇鱼口及长桥下，东北出者皆汇于此，导流为吴淞江，又东南为黎湖、菱湖、叶泽湖、新湖，即庞山湖之旁注者也，皆与吴江县接境。

陈湖府东南三十五里。湖广十八里，接昆山县界。嘉靖三十二年，倭寇自昆山逸入境，将趣吴江，官兵败之于此。《宋志》：陈湖，自大姚港、界浦、渡头浦、朱里浦入吴淞江，今渡湖而东南三十五里即淀山湖，路出松江三泖。《防险说》：陈湖旷野之区，湖西八里，有镬底潭，可以控扼，亦谓之车坊漾。○尹山湖，在府东南二十五里。其西北接渎墅诸湖及车坊漾之水，委流亦入于三泖。《志》云：渎墅湖亦曰独树湖。

阳城湖府东北二十里。上接吴淞江，东流入昆山县界，潴浸广阔，溉田之利甚溥。又沙湖，在府东二十里，一名金沙湖，北对阳城湖。湖中有至和塘岸，道出昆山，其南通吴淞江。弘治九年，尝修治湖堤。今废。○蠡湖，在府西北四十里，接无锡县界。《志》云：唐元和中，孟简开泰伯渎通蠡湖，因名为孟湖，亦曰漕湖，以旧尝通漕也。乐史云：湖以范蠡尝开渎通道而名。今府北十二里有蠡口，无锡县东南四十里有蠡尖口，俱以蠡湖而名。

吴淞江在府南。从吴江县流入境，合于庞山湖，转而东入昆山县界。又娄江，在今城东娄门外，亦自吴江县流入至城南，复东北流至娄门外，东流入昆山县境。今详大川三江。

运河在府城西。《漕渠考》：自吴江县南平望镇，接嘉兴府界，引而北，四十里抵吴江县。又北五十里经府城西，又西北三十里而达浒墅，又十五里至望亭，接无锡县界。今详见大川运河。

黄天荡在府东葑门外六里。上接澹台诸湖之流，东汇为渎墅诸湖，又东接于尹山湖。亦曰皇天荡。唐乾宁三年，杨行密救董昌，遣兵与钱鏐兵战于皇天荡，败之，进围苏州。又朱梁开平三年，淮南兵围苏州，为吴越将孙琰等所败，又追败之于皇天荡。淮南将钟泰章多树旗帜于菰蒋中，追兵不敢进而还。《水利考》：黄天荡，东连渎墅、王墓、朝天三湖，实一水而微分界域云。

长荡在府西十里，周二十里。府西诸流多汇于此，潴为巨浸。今多为豪民所据，遏水畜鱼，湖流渐狭，又西北达于运河。《水利考》：运河自胥门而北，经南濠支流，绕阊门城外，与北濠山塘水会，曰沙盆潭；复折而西，会枫桥诸水，又北出合虎丘山塘水者，曰石渎，亦曰射渎，相传吴王尝习射于此。其自虎丘山塘绕出虎丘北者，即长荡湖也。自城以西北之水参差，悉灌注于运河。○大姚浦，在府东南三十八里。近《志》：吴松江，繇庞山湖出大姚浦东北流，折为三江，俗名上清、中清、下清江，又东入昆山县界。姚，一作摇。《吴志》：其地本名摇城，汉初越君摇尝居此。

越来溪在府西南横山下，与石湖接。相传越伐吴，道出于此。上有越城桥，与行春桥相近。又香水溪，在府西二十七里，源自光福塘来，东过木渎入于横塘。《吴志》：太湖中包山旁有练渎，相传吴王练兵处。○章练塘，在府东南四十八里。《志》云：陈湖之东为阖闾浦，为章练塘，又北即�嬷逼郑�其相近者曰金泾氵�危�氵�文衔�麋渎，北为龙�龋�与诸湖渎互相灌注，以达于吴淞江。

○浒墅府西北三十里。亦曰许市。商民稠密，为运道要冲。《唐史》：上元初，刘展自广陵陷润州，淮南副使李藏用收散卒保苏州，与展兵战于郁墅，败奔杭州。郁墅，即浒墅之讹也。嘉靖三十四年，倭贼繇无锡突犯，官兵败之，贼转犯枫桥。亦谓之�喂亍＞捎醒菜荆�景泰间改置榷关主事于此。○蠡口镇，在府北十二里。《志》云：蠡口之西为长荡、黄埭荡，接于漕湖，通无锡界，北逾冶长泾口及永仓敌楼，抵常熟界，而东北则有彭堰、阳城湖、施泽湖，通昆山县界，故有事时，以蠡口为府之北门。今有吴塔巡司，自府北四十五里常熟县界吴塔村，移置于此。

唐浦镇府东二十五里。自葑门东十二里为金鸡堰，又六里为斜塘营，又东六里至唐浦，乃吴淞江折而南处，土坝在焉。自此而东十五里为�庵逼郑�亦曰甫里，与昆山县接界。唐浦设险，所以遏寇从吴淞江突至之患也。又周庄，在府东五十里，自葑门东十八里高店东南行，出陈湖及淀湖之南，接松江三泖。嘉靖中，倭贼恒突犯至此，亦防御之所也。○夷亭镇，在府东三十里。《吴地记》：阖闾十年，有东夷侵逼吴境，吴王御之于此，因名。又西三里曰小夷亭，亦曰小维亭。嘉靖中，以倭乱置营，曰小维亭营。其地南有沙湖，北有阳城湖，贼从刘家河西来，可绕出小维亭后，府东有陆泾坝，实为门户。《志》云：陆泾坝在府东六里。嘉靖三十四年，官兵破倭于此。

木渎镇府西南三十里，近太湖口。居民稠密，问渡太湖者，皆取道于此。有木渎巡司，又西有横金巡司。嘉靖三十四年，官军自跨塘桥追倭贼歼之于此。跨塘桥，在木渎东十里。○陈墓镇，在县东南五十里，东连昆山，南近淀山诸湖，有陈墓巡司。《志》云：今木渎、横金、舟头、东山四巡司属吴县，吴塔、陈墓二巡司属长洲县。

金昌亭在阊门内。裴松之曰：阊门，吴西郭门，夫差所作，以天门通阊阖也。春申君改为昌门，金昌亭以位在西而与昌门近，故名。刘宋景平二年，徐羡之等废帝义符为营阳王，迁之于吴，止金昌亭，旋弑之，即此。○柴里，在府西。晋咸安二年，徙海西公于吴县西，令所在防卫监察之。海西公，废帝奕也。

枫桥在府西七里。《吴地记》：吴门三百九十桥，枫桥其最著者。今为水陆孔道，商民错聚于此。嘉靖三十四年，倭贼自浒墅犯枫桥，直抵灭渡桥，屯陈家庄，官军迫之，贼夜遁。《志》云：府西南有憩桥，相传吴王行军时憩息处云。○灭渡桥，在府南十里，自昔浮渡处。元大德中，有僧建桥于此，曰灭渡。明初，俞通海攻姑苏，败张士诚兵于灭渡桥，提兵入桃花坞，荡其营。桃花坞，见上横山注。

宝带桥府南十五里。当澹台湖、庞山湖诸湖之口，凡五十三洞。唐建。宋绍定中、明正统中重修。今运道所经。又南十里为尹山桥，明初，康茂才败张士诚兵于此，进焚其官渎，战舰。官渎，今娄门外官渎桥是也。

吴江县府东南四十五里，东北至松江府青浦县九十里，南至浙江嘉兴府九十里，西至浙江湖州府百八十里。本吴县地。唐曰松陵镇。乾宁二年，杨行密与钱鏐相攻，设寨于此，曰松江寨，鏐将顾全武攻拔之。朱梁开平三年，吴越始置吴江县，属苏州。时筑城于江南北两岸，有南津、北津之名。宋并为一城。元元贞二年，升为吴江州。明洪武二年，复为县。今城周五里，编户五百六十六里。

○太湖县西二里。湖浸淫数州间，县最当其冲。东门外有长桥，即太湖东出之口也。《邑志》云：湖中有一十八港，皆枢纽湖心，朝夕吞吐，利害最大。其西之田，日蚀于湖者，谓之坍湖。其东之沙，日涨为田者，谓之新涨。又有七十二�龋�俱在湖南，自西而东，联比相属，以授于太湖。�冉栽从诤�州嘉兴境内，而经县之西南，旧皆深通。今可容舟楫者，仅三四处，余浅狭不过寻丈。或曰渎，或曰浦，或曰泾，或曰洪，或曰港，或曰溪，或曰口，治田者各为坝堰，随宜开塞，以备旱潦。盖后人沿袭旧名，其故道湮塞久矣。

汾湖县东南六十里。与浙江嘉善县分界，亦曰分湖。东合诸湖荡，又东通三泖，入华亭界，其北连诸湖港，入莺脰湖。嘉靖中，倭贼往往出没于此。今有汾湖巡司，置于县东四十里芦墟村。○莺脰湖，在县南四十里，湖之上流纳烂溪荻塘诸水，出平望安德桥，汇流成湖，形如莺脰，故名。亦曰莺斗湖，南达汾湖，北接太湖。

唐家湖县南三十四里。西连盛墩湖及夹马路，为太湖委流，东注于运河。嘉靖三十四年，倭贼从嘉兴转寇县境，至唐家湖，时官兵断塘路，截运河而坝之，以营水寨，贼不得渡，官兵进战，贼走平望，夺舟欲渡，官兵复截盛墩，断其堤，与贼战，贼大败，因改盛墩曰胜墩。《志》云：唐家湖注于运河，复溢而东出，播为诸荡漾，凡数十计，又北潴为三白荡，西北去县二十五里，又北接白蚬江，其东出则为急水港，接松江之淀山湖。○掘城湖，在县西南七十里，周三十里，分流为诸泾港，以入荻塘。

吴江在县东门外。即长桥下分太湖之流而东出者，古名笠泽江，亦曰松陵江，亦曰松江。齐明帝末，王敬则举兵会稽，至浙江，吴郡太守张瑰遣兵拒之于松江，闻敬则军鼓声，一时散走。梁承圣初，王僧辨破侯景于建康，景东走，僧辨遣别将侯��追之，及景于松江，景败遁。唐乾宁二年，杨行密置寨于此，亦以松江为名，即三江之一也，东行凡二百六十里入于海。

白蚬江在县东南四十里。其西北与庞山诸湖相通，又东为小龙港，引流入于松江。其西与诸湖荡相连，汾湖之水，亦流汇焉。孔颖达曰：三江口，一江东南上，七十里至白蚬湖者，曰东江。是也。又有姚成江，在县东北三十里，亦与白蚬江相接。《志》云：县境吐纳太湖之水为溪港者，凡数十处，而白蚬江其最著者。

运河在县城东。自嘉兴府王江泾而北，凡三十三里，历县境之平望镇者，曰南塘河，亦曰土塘河。自湖州府南浔镇而东，凡五十三里至平望，经莺脰湖与南塘河合者，曰西塘河，亦曰荻塘河。二河既合，曰官塘河。西北行四十里至城东，又引而西北曰北塘河，亦曰古塘河。凡二十里至夹浦，入长洲县界。

烂溪在县西南四十四里。北接莺脰湖，南受嘉兴、崇德、桐乡诸境之水，经湖州府之乌镇，分为东西二溪，流数里复合，引而东北，汇诸湖荡之水，俱注于莺脰湖。嘉靖中，倭寇往往出没烂溪、乌镇间，为嘉、湖患，向设烂溪巡司于县西南九十里之严墓村，今革。○麻溪，在县南六十里，其南汇诸漾荡之水，东流合于烂溪，复东南行，至王江泾闻店桥而入运河。《志》云：县西南八十里，为南麻漾，东注为麻溪，又北出十余里为北麻漾，复北流，播为诸港荡，分入荻塘、烂溪及太湖县境，为众流之壑，群川大抵环回相通。嘉靖三十三年，按臣吕光询浚麻溪等河，凡五十九处，即南麻、北麻汇流诸川是也。

章练塘县东南八十里。接诸湖荡之水，南为长浜河入嘉善县界，北为葫芦兜入华亭县界，东通三泖，西接南阳港，达于汾湖。○瓜泾港，在县北九里，东接古塘运河，入长洲县界。嘉靖三十二年，倭贼屯石湖，县令杨芷引兵逆战于瓜泾港，颇有斩获。《志》云：瓜泾港，分太湖支流，东北出夹浦而会于吴淞江。苎　　鲇鱼口县北十八里。自太湖分流出此，又北汇为{献齿}塘，北过五龙桥，入吴县界盘门运河。其东北出者，曰夹浦，在县北二十里，入长洲县界。嘉靖三十二年，倭贼自夹浦转至三里桥，登岸焚掠，进逼县城，复转掠八斥、平望而去。《志》云：夹浦当鲇鱼口下流，有南北二柳胥港，分太湖支流，并汇于此，故夹浦亦兼柳胥之名。接吴淞江，并诸湖荡之水，势甚迅疾。宋绍兴初，建石桥。宣德中，风雨倾圮，自是以铁ㄌ驾船十六艘为浮桥。弘治以后，屡屡增置，其后复废，乃设官渡以便往来，繇夹浦而东，会流于澹台、庞山诸湖，仍注于吴淞江。说者谓县当吴浙之咽喉，而夹浦又县之冲要云。

○平望镇县南四十五里，为控接嘉湖之要道。宋德�坛酰�以元兵渐迫临安，遣将刘泾于此置寨。明初攻湖州，张士诚以水师屯平望，欲援旧馆，常遇春出间道，袭败之。其北三里曰胜墩，前对莺脰湖。嘉靖中，官军尝据此，以扼倭寇。《海防考》：苏、湖之间，莺湖为四战处。嘉靖三十三年，倭贼屡犯平望。明年，督臣胡宗宪调兵自嘉兴入胜墩，陈而待之，大捷于此。今有平望巡司，亦设平望驿。《志》云：镇北有杨家桥，明初，常遇春败张士诚兵于此。嘉靖三十四年，官兵亦败倭于此。又八尺市，在县东南二十里，运河所经，为南北冲要。嘉靖中，倭寇尝犯此。○同里镇，在县东十五里。唐初，名铜里。宋改今名。有同里市河，东连诸湖港之水，东北接姚成江，又东北接陈湖，入昆山界。《志》云：明初，同里商民辏集，置税务局于此，寻废。今有巡司，为县东之藩蔽。

黎里镇县东南二十里。其市河曰黎川，西通杨家诸湖，东连木瓜诸漾，又东北会诸湖荡，亦注于庞山湖。嘉靖三十二年，倭贼犯境，由黎里走泖湖。二十四年，倭自烂溪犯平望，官兵御之，复繇黎里出汾湖，遂遁去。又简村，在县东南十五里地，名充浦。宋建炎五年，金人犯境，官军尝顿于此。今有简村巡司。又县东南百里吴�却逵幸蜾卵菜荆�今革。

震泽镇县西南八十五里。西去湖州南浔镇十二里有震泽河，北出太湖东北通莺脰湖，南连诸漾，凡嘉兴西北、湖州以东之水，多汇于此，有震泽巡司与烂溪巡司相为声援。《志》云：镇有底定桥，取《禹贡》震泽底定之义，跨荻塘河上，塘自湖州东入境，即运河经流也。又盛泽市，在县西南六十里，市出绵绫，商旅走集焉。○梅堰市，亦在县西南六十里。嘉靖三十四年，倭贼繇浙江崇德县及南浔镇转掠梅堰，趣平望，为官军所败。又有双杨市，在震泽东十里。

长桥在县东二里。一名利往桥，又名垂虹桥。宋庆历八年，县尉王庭坚建，以木为之，长百三十丈，窦六十有四，中为垂虹亭。治平三年，县令孙觉重修。绍兴三年，金人犯淮南，或议焚桥为备，郡守洪遵持不可，乃止。元泰定二年，判官张显祖始�嬉允�，开七十二洞。顺帝至元二年，元帅宁玉再建，开八十五洞。明洪武初及永乐二年、正统五年、成化七年、十六年，屡经修治。弘治四年，工部侍郎徐贯等复浚长桥水窦，凡江口丛生荻苇，蔓延数十亩者，悉垦之，盖以利太湖噤喉也。自是亦数有修举，而桥窦或开或塞，桥南十字港一带，时有壅阏之虞，议者以为病。《水利考》：吴江长堤，一名挽路石堤，始于宋庆历二年，因风涛多，败漕舟，遂接续筑为长堤，横截五六十里，且建长桥以通水道。郏�ピ疲撼で牛�正太湖东岸泄水下吴松江入海第一要害处，筑堤建桥，虽为挽路之利，而下流浅狭，潮沙壅积，病实基于此。元天圣初，发运使赵贺葺吴江太湖石塘路，以捍风涛，其后时加修治，而长桥水洞，往往任意筑塞，哽咽湖流，议者恒欲凿堍添桥，宽展水道，此亦救敝之一策也。又元置镇守长桥镇江水军于此。明亦置长桥巡司，寻革。

白龙桥县南十二里。跨白龙港，西泄太湖之水，东经运河，又东潴为湖荡，东北入白蚬江。又彻浦桥，在县南九里，北抵城东南南津口，所谓石塘运河也。《志》云：吴江，古无陆地。唐元和五年，苏州刺史王仲舒，始拥土为塘。宋祥符、庆历中，屡加修治。治平五年，知县事孙觉始易以石。盖吴淞壅遏，繇长堤之筑始也。自南渡至元，亦数修治。至正六年，知州那海增修高广，长千八十丈，为窦百三十有六。明亦以时修筑。近城东南一里曰三江桥，其下亦曰三江口，又南七里为十字港，亦曰三汊口，皆西泄太湖之水，东过运河，又东为诸港，潴为叶泽湖及庞山湖，入长洲县界。

昆山县府东七十里，东至太仓州三十五里，东南至松江府青浦县七十里。秦娄县地。汉因之。梁天监中，置信义县。大同初，又分置昆山县，以山为名。隋平陈，县废。开皇十八年，复置昆山县，属苏州。唐因之。光化初，钱鏐将顾全武攻苏州，淮南将秦裴拔昆山而戍之，寻复为全武所克。宋亦曰昆山县。元元贞初，升为州。延�坛酰�徙州治于太仓。至正十七年，张士诚据苏州，复还旧治。明洪武二年，仍降为县。今城周十二里，编户三百三十八里。

○娄城在县治东。秦置县，属会稽郡。汉因之。孙权初，封张昭于此，寻又封陆逊为娄侯。晋亦为娄县，属吴郡。咸和六年，石勒将刘徵，浮海而南，寇娄县，即此。宋、齐亦为娄县治，后废。旧《志》：梁置昆山县，在今松江府西北二十里昆山之阴。隋因之。唐天宝十载，析置华亭县，始移县治于马鞍山之阳，即故娄县治也。范成大曰：今昆山县，东北三里，有村舍名娄县，古县疑置于此。又有东城，在县治东三百步，相传吴子寿梦所筑。今桥巷犹以东城为名，盖阖闾所起以候越者。

信义废县县西二十里。梁天监六年，以娄县地置信义县，属信义郡。隋省。今为信义村，俗曰真义镇，今又讹曰进义。又有真义浦。《志》云：自城西十里为尤泾，又西十里曰真义浦，皆流合运河。

○昆山在县治西北隅。广袤三里，高七十丈。山之右曰马鞍峰，孤峰特秀，称一邑之胜。《志》云：山本名马鞍山。唐天宝中，移县治于山之阳，因改曰昆山，上有浮图。

千墩县东南四十里。《志》云：墩北三十里，地名木瓜，有墩九百九十九，与此合为千数，因名。下为千墩浦。明永乐十年，太常少卿袁复奉命浚浦，因名少卿墩。墩西有土山，曰秦柱山，亦曰秦望山，上有烽火楼基，北去县三十里。《舆程记》：千墩又东南十里为陶桥，又东南三十里即青浦县。

○运河在城南。旧名昆山塘。北纳阳城湖，南吐松江，风涛驰突，为舟楫田庐之患。宋至和二年，县主簿丘与权修筑堤防，横绝巨浸，积土为塘，因以纪元为名，自是相继修浚。明亦屡经修治。万历三十九年，复�媸�为堤。四十三年，长洲县亦筑石堤四十里，接县界。今自府城娄门而东北二十里，经沙湖又东经夷亭及真义浦，交贯县城而东入太仓州界，皆曰至和塘，为运道所经。近《志》以为娄江，误也。

娄江县南九里。其上流，自长洲县界接陈湖及阳城湖诸流，又东益汇诸浦港之水，势盛流阔，入太仓州界，为刘河口以入海。近《志》以此为吴松江，《一统志》以为三江口，皆误也。辨讹云：自唐宋以来，三江之名益乱，东江既湮，而娄江上流亦不可问，土人习闻吴松江之名。凡水势深阔者，即谓之吴松江，而至和塘自娄门而东，因意以为娄江，所谓差之毫厘，缪以千里也。○新洋江，在县东南六里，自城东四里运河分流，南接娄江。宋隆兴三年，开新洋江。乾道初，又复开浚。元泰定二年，都水监任仁发开松江，自黄浦口直至新洋江，江面阔十五丈。永乐初，复开浚，后渐堙塞。天顺以后，屡经修浚。毛节卿云：松江中绝庞山、淀湖诸水，每繇新洋、夏驾而入娄江。是也。又新江，在县西南十五里，俗谓之剿娘江，宋嘉�趟哪晁�开，以分引上流诸川，西接长洲县大姚浦，析为三江，东流五里许而后合，俗所谓三江口也，经县东南石浦至嘉定县界之安亭江湾，下流入海。

淀山湖县东南八十里，接松江府界。亦曰薛淀湖。东西三十六里，南北十八里，周回几二百里，下流注于吴松江。今详见松江府。○赵田湖，在县东南七十里，一名范青漾，亦曰范家田，南连淀山湖，一望巨浸。其北即千墩浦口也，俗曰新开河。

阳城湖县西北三十五里。与长洲县接界，常熟县南境之水亦流汇焉，吞吐群川，波流浩瀚。湖之东为包湖、傀儡诸湖，皆余流所浸溢也。又东北即巴城湖。○巴城湖，在县西北二十里。《志》云：其地有古巴城，又有巴王冢，湖因以名。西接包湖，东连雉城湖。今包湖、雉城大抵为平陆，其西为施泽泾，出阳城湖；南曰尤泾，出至和塘；东曰温焦泾，繇此竟达县城，又陈湖，在县西南五十里，接长、吴二县界。○白荡，在县南三十六里，一名白家田，西连双洋荡，又西接陈湖，南连朱沙港，汇为巨浸，下流注淀山湖。又鳗鲤�裕�在县西北十八里，西接阳城湖，南通巴城湖，东南出小虞浦，亦曰鳗鲤湖。今湮为田者逾半矣。

夏驾浦县东南二十里。《志》云：新洋江南口，东南流十里，即夏驾浦。永乐二年，夏原吉以松江自夏驾而东，沙涨猝不可去，江北岸有刘家河入海，乃凿夏驾浦，掣江接浦，汇于刘家河。天顺三年，抚臣崔恭浚吴松江，自夏驾浦至上海县界白鹤港。成化八年，抚臣毕亨亦浚吴松江，自夏驾口至嘉定县西北徐公浦，凡百三十里。十年，又浚夏驾浦至嘉定县西庄家港。嘉靖初，抚臣李充嗣复浚吴松江，亦自夏驾口起达于吴松旧江口。崇祯十六年，复开夏驾浦，南接吴松江，北至小瓦浦，东至太仓州界青鱼泾，盖宣泄要口也。○大石浦，在县东南三十里。《志》云：上承吴松江，南接三林港，出淀山湖。元至治初，尝浚石浦以东诸塘浦。明弘治中及崇祯末，屡尝开浚。其相近者曰小石浦，又西为道褐浦，亦分泄要口也。嘉靖中，尝浚治以导吴松下流。《志》所称吴松江，即故娄江矣。

千墩浦县南四十里。向设石浦巡司戍守。新洋诸江之水，往往汇流于此，接吴松江入海。永乐初，夏原吉尝浚治之，今南流注于淀山湖。○瓦浦，在县东南三十六里，与太仓、嘉定接界。《志》云：浦东出鸡鸣塘，西通{天明}子浦，为灌溉之利。嘉靖、隆庆中，屡经浚治。崇祯初，复修浚，有大小二浦。{天明}，读若晃，在县东十八里。

七浦县西北三十里。一名七浦塘，亦曰七鸦浦。接常熟、太仓界，东南出石桥圩，又东经太仓之直塘、沙头一带入海，谓之七鸦口。自宋以来，为常熟、昆山间五大浦之一。《志》云：浦东北通巴城湖，西通阳城湖，东南出为太仓境内之杨林塘，西抵斜堰。弘治四年，工部侍郎徐贯开治斜堰七浦。九年，工部主事姚文灏疏七浦，亘五十里。浦旁旧有支渠四十六，溉田可万余顷，而斜堰东南去县三十四里，与常熟分境，旧设此以防常熟通江海潮及昆承诸湖冲决之水。嘉靖二十五年，抚臣欧阳必进易置石闸于此。自白茅塞，而西北之潮不至，堰址仅存，无复初制矣。

大虞浦在县西南九里。又有小虞浦，在县西南三里。《志》云：唐天�坛酰�吴越浚新洋江及横塘，兼通大小虞二浦，并北出新塘，南通吴松江。新塘即昆山塘矣。宋范成大曰：小虞浦北受鳗鲤诸氵囊之水出之江。是也。隆兴三年，小虞与诸塘浦俱经浚治。明弘治十一年，复修治大虞等浦。嘉靖二年，又浚大虞浦，泄阳城湖水，以入娄江。又县南有帆归、下张、诸天、同丘诸浦，及�茹�浜一带，俱松江宣泄处也。《水利考》：宋初，导三十六浦，分引太湖、松江积水，其在县境者十有四，在常熟者二十六，其后大抵堙塞。今自七鸦、下张、杨林浦而外，十四浦之可考者鲜矣。○戴墟浦，在县西三十里。宋淳熙中，发运使魏浚疏至和塘，东自夹潮塘，西至戴墟浦，亘四十余里。又县西北二十里有黄茜泾。正统六年，抚臣周忱修至和塘、黄茜泾、鳗鲤泾，同时开浚是也。嘉靖四年，复浚黄茜泾以及东西诸塘浦。盖县境水患最多，而疏浚之迹，不可殚纪矣。

○石浦镇县东四十里。南通淀山湖，北枕吴松江。元置巡司于此。明因之，景泰二年，移置于千墩浦口。今县南三十六里为千墩镇，又南六里为吴家桥，俱与青浦县接界。又安亭镇，在县东南四十五里，与嘉定县接界，旧有税课局。○泗桥镇，亦在县东南四十里。又兵墟镇，在县东四十八里，东接太仓境，南接吴松江。《志》云：夏驾浦所经也。旧与泗桥镇俱置税课局，今废。又陆家墅，在县东南三十里，亦曰陆家浜，路出青浦，商民辐辏于此。

�庵闭�县西南三十六里。又县西南四十余里有陈墓镇。俱接长洲县界。○巴城镇，在县西北十八里，西枕巴城湖及七鸦浦，又西南通傀儡、阳城诸湖，盐徒往往出没于此。旧置巡司，今徙于真义镇，仍曰巴城巡司。《志》云：县旧有宁海驿，今革。

常熟县府北九十里，东南至太仓州九十里，西北至常州府江阴县百二十里，西南至常州府无锡县百十里。本吴县地。晋太康四年，分置海虞县，属吴郡。东晋又分置南沙县，属晋陵郡。宋、齐因之。梁天监六年，增置信义郡，南沙属焉。大同六年，又分置常熟县，亦属信义郡。隋平陈，徙常熟县治南沙，以海虞、南沙二县并入属苏州。唐武德七年，又移治于故海虞城，仍属苏州。宋因之。元元贞二年，升县为州。明洪武三年，复改为县。今县城周九里有奇，编户五百十四里。

○常熟故城在今县南。刘�骶湓唬豪ド较匚靼偃�十里有常熟故城。《九域志》：苏州北七十里有常熟故城，梁置县于此。今县即故海虞城。《城邑考》：海虞城，初时编木为栅，甚坚致，周二千二百四十丈。元时改筑土城，周四千八百四十丈。至正十六年，张士诚始�嬉宰�，周九里有奇，明永乐以后，日就倾圮。嘉靖三十四年，以倭乱始营版筑，西北据山，东南凭濠，屹然完固。

南沙废县县西北五十里。沈约曰：本吴县司盐都尉署，吴时名沙中。晋平吴，立暨阳县，司盐都尉属焉。东晋时，亦曰南沙都尉。咸和五年，石勒将刘徵率众数千，掠东南诸县，杀南沙都尉许儒，进入海虞。咸康七年，始罢盐署，立为南沙县，属晋陵郡。宋、齐因之。梁置信义郡。隋平陈，废郡，又徙常熟县治焉。唐移县于今治，故城遂墟。今奚浦、三丈浦、黄泗浦，西接江阴一带，其地犹名南沙乡。又兴国废县，在县东四十五里。梁置，属信义郡。隋废入常熟县。元末张士诚开浚白茅，因故址筑城，周五里，曰支塘城。今为支塘市，城址犹存。《志》云：支塘以白茅支流所经而名，北枕白茅，南通盐铁塘，自昔为戍守处。

海阳废县在县北。东晋初，割海虞北境，置东海郡，领郯、朐、利城三县。永和初，郡县并移出京口。萧齐于其地置海阳县，属晋陵郡。梁改属信义郡。隋平陈，废郡，以所领海阳、前京、信义、海虞、兴国、南沙六县，俱并入常熟县。○莫城，在县南七里。相传莫耶铸剑处，一名剑城。今曰莫门塘。《寰宇记》云：汉时莫宠所筑，以捍海寇。又尚墅城，在县北十八里。《志》云：张士诚入福山港，筑此城以屯兵。又有并��城，在县东十五里。隋、唐之末，以盗乱，诏村坞聚皆筑城防御，此其故址。

○虞山在县治西北。城之西北隅环其上。一名海隅山，一名乌目山。相传以虞仲葬此，因曰虞山。《名山记》：山长十八里，周四十里，高百六十丈，为县主山。登其巅，江外诸山，隐隐可见。

福山县北四十里。下临大江，形如覆釜，本名覆釜山。唐天宝六载，改曰金凤山。天�坛酰�吴越于此筑城戍守，控扼江道，亦谓之金凤城。朱梁乾化三年，吴越复改为福山，与大江北岸通州之狼山相值。周显德五年，克通州，吴越遣将邵可迁等帅水军屯江南岸，与周师相应，即此处也。时谓之福山镇。宋南渡后，置水军寨。建炎三年，韩世忠控守福山，以备金人海道之师。明初败张士诚兵于福山港，进逼州城，亦置福山寨并巡司于此。嘉靖中，以倭乱，筑堡屯兵为控御要地。盖县境之北门，亦吴郡之重险也。《志》云：山周五里，东通大海，北枕大江，土人亦谓之福山冈。

顾山在县西五十里。又西北至江阴县七十里，西南至无锡县六十里。山当三县之交，俗名三界山。一名灵龟山，又名香山。陆抵江阴，此其径道。又宛山，在县西南五十里，亦曰苑山，与无锡接界，下有宛山荡。水路出无锡，此其径道也。

○大江县北四十里。西自范港与江阴县接界，东至陶港与太仓州接界，其对境则扬州府之通州也。滨江一带，港浦错列。宋时言水利者，每议开常熟、沿江二十四浦，导太湖下流，泄之江。隆兴中，平江守臣沈度等议开常熟、昆山十浦，分导太湖，达江注海。十浦，常熟之许浦、白茅、崔浦、黄泗浦及昆山之茜泾、下张、七鸦、川沙、杨林、掘浦是也。盖是时，滨江诸浦，已通塞不时。今水流变迁，旧迹之可据者甚少，而大江经流，则滔滔如故矣。

运河在县城南。又南十五里历华荡，又南二十五里为吴塔与长洲县接界，又南为永仓敌楼，历蠡口镇，抵郡城北，折而西，合于枫桥运河。旧名元和塘，唐元和四年，郡守李素所治。后讹为云和塘，今呼为常熟塘。《宋会要》：自平江齐门至常熟百里，皆曰云和塘。是也。塘之东，港浦错出，皆引流达昆承诸湖，繇白泖等浦分注大江。

白泖港在县东七十里。泖，亦作茅。吴中诸水北出者，自县南境而汇流东注，昔皆繇此入海。今自县东南二十里至鲇鱼口，又东二十五里历支塘市，又东北二十六里而达港口。旧《志》云：金陵句曲之水，注为金坛白鹤溪，合丹阳练湖水、常郡氵鬲湖水，震泽不能容者，溢而东南，从无锡蠡濠诸湖，入常熟之华荡，绕城南，东北流为白泖港，注于江，以入海。宋人言水利者，每导太湖分流，东北繇诸浦注之江，而诸浦中白泖最大，屡议疏浚，以防太湖之泛溢。《宋史》：政和十四年，诏导白茆、许浦、福山三浦。绍兴二十四年，大理丞周环议开白茅。二十八年，转运副使赵子氵肃议开黄泗浦、崔浦、许浦及白茅浦，不果，寻复浚治。乾道初，守臣沈度等又请开白茆等浦。元季渐塞，大为民病，张氏时发民凿白茅新渠，长九十里，与刘家港并导，以分杀水势。明永乐初，夏原吉请疏吴淞江南北两岸浦港，分引太湖诸水，入刘家河、白茅港。于是白茅导水入江，寻复淤塞。景泰五年，大水为患，侍郎李敏等复议浚白茅等塘，因挑青墩浦。横沥塘，共三四里，以通白茅之流，凿开三堰，约三四里，引水通鲇鱼口，复挑去浦口淤塞千余亩，于是积水得泄。弘治初，故道复塞。四年，侍郎徐贯等复浚白茅，且导长、吴、昆山、嘉定诸泾港，贯于白茅以入江，然上流既浅隘，而浦口复有涨沙，横亘海中，力不能去。仅二岁，复废不治。正德八年，都御史李克嗣复奉命开浚，从邑主簿俞琅议于故河旁更凿新河，以避涨沙海口，于是白茆复治。说者曰：吴民屡病水旱，而邑田常半稔者，白茆之力也。往时水流深阔，故邑称江海之交。郡之海道，起于嘉定宝山洋，迄于白茅港。天顺五年，置白茆寨于海口。成化十八年，复增立营寨，以备倭寇。嘉靖初，以倭舶乘风而上，径抵城下，于是设朱家营以当其冲，其后日益淤塞。万历以来，半为平陆矣。《志》云：县有白茆巡司，在县西北九十里。

许浦县东北七十里。自县城东北三十五里经梅李塘，又三十五里为许浦，入大江。宋时以茜泾、下张、七鸦、白茆、许浦为昆、常间五大浦，又以梅李塘、白茆浦、崔浦、福山浦、黄泗浦为常熟五浦。隆兴初，屡议浚治。乾道八年，复议开许浦及白茆、崔浦。淳熙初，复诏开许浦，命守臣及许浦驻札水军都统戚世明同措置。时郡守陈岘奉诏开决，东西共五十六里，并筑堤为固，自是水流顺达，海舶时至邑城梅李镇桥之下。水常坏舟，至凿月河以杀水势，后渐堙塞，仅存一线。明弘治十二年，邑令杨子器复议浚之，自城东达江口，长七十里有奇，寻废。《宋史》：许浦为滨江要地，旧置水军寨，南渡以后，汛守益重，韩世忠提兵讨苗刘，驻军于此，李宝驻札许浦，涉海破金兵于胶西。是也。《会要》：建炎初，水军戍江阴、许浦、福山，无定所，又分江阴水军屯明州定海。绍兴二年，仇愈为福建、两浙、淮东沿海制置使，置司许浦，许浦水军隶焉。乾道二年，诏调泉州左翼军屯平江许浦镇。三年，改隶殿前司。五年冬，改为御前水军。六年，分立前、后、中三军，于许浦建寨万间，四月，水军统制请以平江府许浦驻札为称。八年春，并归许浦，置副都统制统之。淳熙四年冬，以七千人为额。《玉海》：宋建炎以后，增置澉浦、淮阴、靖安、唐湾、采石诸水军，而尤大者为许浦、江阴二军。元亦为许浦镇，置许浦通事汉军万户府。明置巡司于此。今许浦淤塞，不复为要口。浦东有徐六泾，西南出梅李塘，为往来通道。

福山港县北四十里。自城北水门二十里经斜桥，又二十里经福山，入大江。亦曰福山塘，亦曰福山浦。宋绍兴中，屡经浚治，与白茅、许浦并为要害。明宣德及弘治中，屡经修浚。嘉靖三十四年，倭贼自福山港突犯郡城娄门，寻自太湖突犯枫桥，又经娄门还福山。是时江潮深阔，今日就浅涩矣。又港东北曰崔浦，曰丁泾，亦旧时通江之口。宋绍兴二十九年，议浚崔浦、丁泾，转运使赵子氵肃言：福山塘与丁泾地势等，若不浚福山塘，则水必倒注于丁泾。乃并浚之。今丁泾亦堙废。旧《志》：县北五十里有崔浦桥，即崔浦入江处也。○耿泾，在县东北五十里，南通梅李塘，又北接崔浦，复分流北出，与崔浦并注大江。县境三十六浦，崔浦、耿泾，皆要口也。永乐初，夏原吉疏浚。成化、弘治中，亦相继开治，未几复塞。盖耿泾口当福山港潮沙之冲，堤隘仅能容舟，内外皆为潮沙所淤故也。

黄泗浦县西北八十里。西南通江阴县境，北入扬子江。宋时为滨江大浦。绍兴末，屡议修浚。明设黄泗浦巡司于此，北对通州境，为控御之所。今淤。浦东三里曰三丈浦，亦北通大江。嘉靖三十四年，倭从三丈浦出没，官军扼而歼之。后筑土坝于浦口，寇警虽少，而农田甚病。又奚浦，在三丈浦东，去县七十里，北通大江，饶鱼盐之利，有奚浦市。今浦亦堙废。○金泾，在县东北九十里，南通李墓塘，又东接白茆港、李墓塘，而西接于梅李塘，汇流北出，自金泾注于大江。宋庆历中，知县事范琪浚金泾、鹤渎二浦，溉田千顷。今滨江港浦，大抵堙废，三十六浦可纪者鲜矣。

尚湖县西南四里。长十五里，广九里。虞山峙其北，东通运河，西出江阴县界。○昆承湖，在县东南五里。旧《志》：湖长三十六里，广十八里。《水经》云：广长各十八里。盖无锡以东、长洲以北之水，泛滥而出，汇流于此。昔时分流入白茅、许浦，以达于江，其后诸浦渐湮，湖流亦日狭，土人于茭苇滩浅处，占据为田，谓之湖田，而分为泾港，散入于昆山、太仓之界，从七鸦浦、刘河诸口以入海云。

华荡县南十二里。周三十五里，芦苇丛生。运河经其东。其西播为诸汊港，西南入长洲县界，西北入江阴县界，西入无锡县界，俱为通道。又佳菱荡，在县西南三十里，东通华荡，南接长洲县界。自佳菱荡而西五、六里为谢埭荡，稍折而北为陆家荡、宛山荡，俱与无锡县接界。

七浦塘县东南七十里。旧《志》云：塘北通白茅港，西通阳城湖，南入昆山县境。今东南接昆山、太仓界，遇白茅浦塞，县境诸水，皆繇此以入海。正统及弘治初，皆尝浚治。○盐铁塘，在县东北五十里。旧《志》云：在白茆之南，亦名内河，西接江阴，东越昆山。唐太和中疏此，缭绕数百里。元泰定初，郡人周文英言水利，请浚昆山、嘉定之盐铁塘，以通各邑塘浦，达太湖之水，不果。至正中，张氏因旧议浚之，民以为便。明宣德、景泰、弘治间，皆再浚之，横亘犹七十余里，今湮没过半矣。又旧有新安塘，在县东南，西入运河，东通昆山县界。

○梅李镇县东北三十六里，临梅李塘。其地为许浦之上游。五代钱氏有苏州，遣其将梅世忠、李开山屯兵于此，以防江，镇因以名。宋绍圣中，转运毛渐奏导梅李塘通江。其地有道通桥，许浦未塞，通泰、苏、湖，商舶皆集于此。明弘治、正德中，皆疏此塘。嘉靖中，倭贼自许浦登陆，径犯梅李，后又窃据于此，与福山、白茅贼相声援。《志》云：镇东北达许浦，东南达白茅，西北达福山，为适中之地，有事时戍守处也。

唐墅县东南三十里。旧名尤泾，以居民唐氏所创聚，因名。道出昆山，此为中顿。又东六里曰斜堰，即昆山接境处也。又直塘市，在县东南七十里。旧《志》：县东南六十里曰任阳庄，又十里曰直塘市，与太仓州接境。○杨尖市，在县西南四十里，西接无锡，北通江阴县界。又县西北八十里为庆安镇，接江阴界，旧有庆安浦通江。宋政和中，浚福山、庆安二浦，置闸。今故址尚存。

嘉定县府东百四十里，东逾海口至崇明县百七十里，南至松江府青浦县七十里，北至太仓州三十六里。唐为昆山县之�纬窍纭Ｋ挝�练祈市。嘉定十年，析置县，以纪年为名，属平江府。元元贞二年，曰嘉定州。明洪武二年，复为县。今城周九里，编户九百五十里。

○宝山县东南八十里。明永乐十年，命海运将士筑此以建烽堠，周六百丈，高三十丈，为海运表识，昼则举烟，夜则明火，海洋空阔，一望千里。先是，居民尝见其地有山影，至是山成，因名曰宝山。御制诗文，刻石其上。海运废，山仍为滨海戍守之所。嘉靖中，倭寇入犯，每以宝山为望，故邑之被害最剧，而宝山常为贼薮。三十四年，大败倭贼于宝山，洋患稍息。《志》云：宝山之外沿海一带有杨家路，倭自崇明而来，必取道于此。山之南有宝镇堡，亦设险处也。

东冈在城南。亦曰东冈身。又县西五里有青冈，亦曰中冈身，又西七里曰外冈，有溪环其下。县西南十五里又有沙冈，西南十八里曰西冈，或谓之浅冈。盖海滨冈脊，天然障卫。《志》云：县境北至太仓。南至南翔，俱曰冈身路。

○海县东四十五里。北自黄姚港，南抵上海界，环县境凡八十余里。海水盐卤，而此地不异江湖，兼有灌溉之利。盖南则黄浦、吴松江，北则刘家河，又北则大江注焉，皆回洑荡激于数百里间，故与南北海独异也。然滨江一带，夏秋间飓风淫雨，挟潮而上，往往漂没田庐。晋湖州刺史虞潭，尝筑垒海滨，以御冲潮。明洪武末，以海患遣官修筑，北抵太仓卫，南跨刘家河，长千八百余丈。永乐二年，复增筑高广。成化八年，于宝山北旧垒外又筑新垒。嘉靖二十三年，复于宝山南增筑外岸，直抵上海草荡，惟吴淞所迤北旧垒坍没，未修。迩来营葺益疏，故址多废。《志》云：县境之海，俗谓之海氵甲，稍北与崇明相望。

吴松江县南三十六里。《志》云：吴松江过淀山湖，经昆山夏驾浦，东抵县界至顾浦，又东过黄渡，又东过江湾，又东北抵吴淞所入海。自昔三江之中，松江最大，上承太湖直流注海，湍悍清驶，海潮不得停滞，故三吴少水患。自吴江筑长堤，上流既缓，下流渐塞。宋、元以来，屡议修浚。明永乐二年，夏原吉奉命治水，谓吴松江自夏驾浦以下，皆为潮沙所障塞。因凿夏驾浦，掣吴松江水北达娄江，复挑顾浦，南引江水，北贯吴塘，亦繇娄江入海。复浚上海县范家浜，掣江水南达黄浦入海，而故道直流百里之江，遂弃而不治。正统五年，抚臣周忱复浚，故道通流。天顺二年，抚臣崔恭复浚吴松江，于县境浚卞家渡至庄家泾，凡五千五百六十余丈。成化十年，抚臣毕亨复自夏驾浦开至庄家泾。嘉靖二年，抚臣李充嗣复开浚，既而倭乱，吴松江为最冲。三十二年，倭入吴松江，明年复屡自吴松江登岸焚掠，久之始息。隆庆三年，抚臣海瑞又疏黄浦至上海南跄。万历六年，御史林应训复疏黄渡以西至昆山千浦。大抵随浚随淤，而吴中水灾叠告矣。《禹贡》云：三江既入，震泽底定。三江仅存吴松一江，而复不能顺流达海，震泽何繇而底定哉？○娄江，在县北二十四里，俗曰刘家河，与太仓州接界，吴松堙塞，诸塘浦每繇此入海，水势最为深阔。今亦非复旧流矣。

白鹤江县西南四十三里。自松江府青浦县流入境，北出吴松江。宋嘉�塘�年，昆山令韩正彦开松江白鹤汇，如盘龙汇之法，为民利。崇庆四年，提举水利郏�ブ乜０缀谆恪Ｐ�和中，提举赵霖复开浚，是也。又有青龙江，亦在县西南，自松江府东北流入境，合于白鹤江。宋建炎四年，金兀术自广德寇临安，制置使韩世忠以前军驻青龙，中军驻江湾，后军驻海口，欲俟兀术师还，击之，及兀术自秀州趣平江，世忠遂移师扼镇江。今水势颇微，虽以江名，仅同沟浍矣。○蟠龙江，在县西南四十里，自松江府流入境，亦曰蟠龙汇。《志》云：盘龙江南迩蒲汇塘，北入吴松江。又县东南三十里有虬江，南接中槎、下槎二浦。县境东南诸浦港，多汇于此，南入吴松江。《志》云：虬江自上海县流入境，县东南又有上槎浦。

大盈浦在县西南五十里。自松江府流入境，注于吴松江，又大卢浦亦在县西南，南通青龙江，其北径冯浦入吴松江，亦曰渡头。○黄渡浦，在县西南四十里，南通吴松江，对岸即大盈浦也。黄渡之北曰吴塘，北出练祁塘，达于刘家河。

顾浦在县西南。通吴松江，北贯练祁塘，又北会于吴塘，入太仓州境，注于刘河。宋嘉�倘�年，转运使沈立开昆山、顾浦。熙宁末，郏侨议开新安浦、顾浦，使水南入松江。绍兴末，转运使赵子氵肃复议浚顾浦及诸泾港，以引吴松江壅水，是也。明永乐二年，夏原吉又浚顾浦，引吴淞江水，北贯吴塘繇娄江入海。正统五年，抚臣周忱复浚顾浦，以泄吴淞之水。弘治十一年，又尝疏浚。○徐公浦，在县西北，南通鸡鸣塘，达顾浦，北通郭泽塘，又北达刘河。宋绍兴末，赵子氵肃议通郭泽浦及徐公浦。明弘治十一年，郎中傅潮亦浚徐公等浦。隆庆五年，御史林应训浚吴淞江，自昆山界漫水乡至徐公浦，长四十五里，是也。又安亭泾，亦在县西东，南通顾浦，北接鸡鸣塘。宋元�讨校�单谔议开安亭江，自吴江东至青龙江入海。今亦堙塞。

练祁塘在县治南。东西长七十二里，自县治中分，曰东、西练祁。相传昔时水澄如练，亦名练川。今自顾浦纳松江之流，东折贯于吴塘，又东过盐铁塘，贯县城而东抵罗店镇，稍东北入于海。其东一支南折而东，合马路塘，又东合月浦，又东合采�鄹廴牒！Ｓ治饕恢В�从西门外冈北折，合北盐铁塘入娄江。土人以合流甚大，而正脉反微，谓之东西小练祁。

横沥塘在县治东南。北袤六十里，亦自县治中分，有南、北横沥之名。自县西南二十七里孙基港口，受吴松江水，折而东，合上槎等浦，经南翔镇，又北二十里贯城而北，出抵县北十二里之娄塘，又东北折而为双塘，复少折而西北，曰公塘，俱入刘河。今南路渐塞，北路亦日微矣。

盐铁塘在县西十五里。从外冈中分，亦有南、北盐铁塘之名。南接陆皎浦，抵吴松江，北贯练祁塘，经葛隆镇，达于刘河。又谓之西横沥。宋元以来，屡经浚治。元季海运，从盐铁塘东北出娄江达海。明永乐十三年，罢海运，以北盐铁、西练祁为运河。《志》云：从盐铁而西为吴塘，又西为顾浦，又西为徐公浦，三河形如川字，而练祁直贯其中，最西为安亭泾，与昆山县分界，亦东南通顾浦，北出鸡鸣塘。○走马塘，在县东南二十里，西通横沥，东南繇江湾浦入吴淞江。

顾径港在县东四十里。上流接黄白径通练祁塘，东入于海。宋宝庆初，置顾径水军寨于县东北四十里，其北为川沙港，南接顾径港，东北入海。亦曰川沙浦。宋时与茜泾、下张、七鸦、杨林、掘浦，共为昆山六大浦，隆兴二年开浚。《宋志》：顾径西去许浦百里，与海上黄鱼垛相望。淳熙十二年，殿前司奏请分许浦水军驻此。从之。宝庆初，始置寨。明设顾泾巡司。又施家港，在县东，西通川沙港，又西北接新港。嘉靖三十三年，贼从南沙袭渡至施家港，进犯县城，转掠南翔诸镇，寻败却。万历中，浚吴淞江，自黄渡浦口东，繇新泾口至施家港，是也。

黄姚港县东北四十里，西接新泾，东北合五岳塘入海。嘉靖三十二年，倭贼自黄姚入刘家河，进掠娄塘，遂北犯太仓，转犯吴松所，寻进薄县城，不能陷，会救至，贼引却。明年，贼复自黄姚登岸，转掠而南，越南翔，繇封家浜犯松江境内。三十四年，倭舟复泊黄姚，舍舟登陆，西至娄塘，转略邻境，盖其地迫近海滨，与太仓州接界，北去刘河咫尺，南接吴松江，向有陆兵戍守。姚，一作窑。○采�鄹郏�在县东南吴松所北，其西四里为周浦，又西十八里曰罗店镇。嘉靖中，贼避吴松守兵，往往出没于此。三十五年，贼突犯采�鄹郏�掠东境，寻引却。县南境又有师家洪、老鹳觜、四马洪诸处，皆在吴松江南岸，接上海县境，官军败倭处也。

赵泾在县西南二十里。北通练祁，南出为封家浜，亦曰封家渡，又南为月河出吴松江。宋崇宁二年，提举徐确请疏松江下流，自封家渡至大通浦，直出海口，是也。《志》云：封家浜市，在县西南三十里。

○南翔镇县南二十四里。为商贾凑集之所，横沥所经也。南去吴松江十里，至上海县五十里。嘉靖二十三年，倭贼犯南翔、广福镇，未几复犯南翔，繇封家浜直抵松江，邑西境皆为骚动。《志》云：广福镇，在县东南四十里。○月浦镇，在县东三十六里，因水而名。顾径巡司置于此。又罗店镇，在县东十八里，元置镇，自此至吴松所，水陆皆二十六里，为县东之藩篱。嘉靖三十六年，倭贼陷吴松所，西掠月浦及罗店，遂薄城下。今商民会聚于此。又县东南四十里曰大场镇，宋尝置盐场于此，因名。又东南十里曰真如镇，以佛寺名。

江湾镇县东南六十里。其水自吴松江屈曲入虬江，因曰江湾。宋有巡简寨，建炎中增置江湾乡兵寨，亦曰义兵寨。韩世忠谋邀兀术之兵，以中军驻江湾，是也。淳�叹拍辏�又置江湾忠节水军寨，设巡司于此。贼入黄浦，犯上海，江湾其必经之地也。

黄渡镇县西南三十六里，与青浦县接界。元置镇，因水而名，寻又置吴塘巡司于此。明因之。洪武中，市舶提举司亦置于此。太祖以去京畿密迩，曰险要不可以示远人，乃移宁波。又县西南四十里为纪王庙镇，亦市易之所也。○安亭镇，在县西南二十四里，与昆山县接界，以安亭泾而名。又县西十五里曰外冈镇，水陆冲要处也。县西北二十四里又有葛隆庙镇，与太仓州接界，一名吴公市，北至太仓州二十里。

娄塘镇县北十二里，因水而名。西北去太仓州十二里，旧有娄塘、南馆，为往来中顿处。嘉靖中，倭贼每从刘河突犯娄塘，县境及太仓皆被其患。○刘家行，在县东南二十四里，嘉靖中，官军尝迫倭贼于此。又中槎巡司，在县南十二里，明置，洪武十八年革。

沪渎垒《志》云：在县西四十里，傍吴松江。晋隆安四年，袁山松筑垒于此，以备御孙恩，今废。《志》云：今青浦县青龙镇西有沪渎村。○厂头，在县东南二十五里，相传韩世忠屯兵处。

附见：

苏州卫在府城内，洪武初建。

吴淞江守御千户所在嘉定县东南四十里，吴淞江北岸。洪武十九年建，属太仓卫，统百户所十，有土城，周一千一百六十余丈。自是相继增筑开四门，环壕为固。城当吴松入海之口，初去海三里许，最为冲要，寻以海潮侵噬，东北隅渐倾入海。嘉靖十六年，备兵使者黄仪议更筑土城于旧城西南一里，不果。三十二年，倭寇突犯旧城，溃。明年改筑新城，周七百二十丈，内外皆为濠，辟水关一，旱门四，增兵戍守。三十八年，又命总兵官专驻吴淞，居中调度。翁大立曰：吴淞所为水陆要冲，苏、松喉吭，北可以扼长江之险，南可以援金山之急，故汛守特重，自是而北曰刘家河，曰七鸦港，又东为崇明县七鸦港，而西曰白茆港，曰福山，又西则江阴之扬舍，皆控扼之所，而要以吴淞为根本。

宝山守御千户所在嘉定县东南八十里。本名青浦镇，一名高桥镇。其地东北距海，西滨吴淞江，多鱼盐芦苇之利。洪武十九年，建青浦旱寨于此，与吴松所相犄角。三十年，增立城堡，其后累加修葺，设官军镇守。嘉靖三十二年，官军与倭战于高桥，不利。三十四年，倭贼入吴松江，官军焚其舟，贼登岸，据青浦法昌寺，官军与战，不利，贼遂南据浙江海盐县之乍浦。三十六年，更名协守吴淞中千户所。万历五年，增筑新城，周二里有奇，更名宝山千户所。

太仓州府东一百五里。东至海七十里，南至松江府百三十五里，北至大江口一十六里。

春秋时吴地。后为越地。战国属楚。秦属会稽郡。汉因之。后汉顺帝以后，属吴郡。自晋及陈皆因之。隋属苏州。大业初，属吴郡。唐仍属苏州，亦属吴郡。五代时，吴越有其地。宋属平江府。元属昆山州元贞二年，徙州治此，至正中复旧。明吴元年，立太仓卫。弘治十年，改建为州，属苏州府编户二百三十一里，领县一。今仍曰太仓州。

州枕大海之滨，控三江之口，东翼吴郡，南蔽云间。元人繇海道转输，则刘河为津要。明嘉靖中，倭寇出没，州每当其冲。就东南言之，州亦襟要之所矣。

○太仓城今州治。相传孙权都吴，尝置仓于此。或曰：权求好于公孙渊，欲遣兵北出，故于此置仓也。亦谓之东仓。晋咸和三年，苏峻反，遣其党张健据吴，顾众自海虞繇娄县东仓与贼战，败之。自宋齐以后，皆为娄县地。隋唐属昆山县。宋为节制司酒库。元至元十七年，宣慰朱�蟮纫楹ｄ钪貌钟诖耍�谓之太仓，因徙居之。是时海外诸番，亦俱集此贸易，谓之六国马头，寻为昆山州治，时州无城，仅有木栅。至正十三年，台州贼方国珍率海舟自刘河突犯，州境残破，乃立水军万户府，兼定海、靖海、宁海、三千户所于城内。明年国珍复来犯，副万户董搏霄败之。十六年，张士诚据吴，太仓亦附焉。寻复为国珍所袭，兵退，乃筑城守御。十七年，国珍复来寇，士诚败却之。既而徙昆山还故治，惟置军营于此。明吴元年，师围苏州，太仓来附，因立太仓卫，分设十千户所，后省为五。弘治十年，始割昆山、常熟、嘉定，三县地置州，即故酒库司为州治。城周十四里有奇，门七，水门三。

○穿山在州东北五十里。山腹前后洞穿，通人行。《临海记》：穿山洞穴高十余丈，昔有举帆过其下者，盖海中小岛也。今山在平陆，去海二十余里。

冈身在城东南。元潘应武云：自常熟福山而下，有沙冈身二百八十余里，以限沧溟，冈身间有港浦百五十余处，以泄太湖之水。今州据冈为城，有上冈身、下冈身、归吴等冈身，其冈门亦多堙塞，州境得名者，犹二十有六，皆环于城西及南北间。《吴郡续图经》：滨海之地，冈阜相属，谓之冈身，天所以限沧溟而全吴人也。说者谓山脊曰冈，州无山而有冈身。盖海沙壅积，日久凝结，或开浚河道，堆土为阜，兀然隆起，土人名为冈身。近横沥则其壤坚而黄，滨海则其壤润而黑，地气不同也。虽皆沙碛，而颇宜菽麦，有种植之利。

○刘河在城南。自昆山县流入境，又东南七十里为刘河口，即古娄江入海之口。自此抵崇明百二十四里，为海滨要害。元人海运，繇此入海。泰定初，周文英言水利，首请浚刘家河，以达吴松江下流。至正十四年，方国珍以海舟来犯，入刘家港，董搏霄败却之。明初亦尝繇此漕粟泛海，抵北平辽东。永乐初，夏原吉议浚刘河，以分引太湖壅水，既又遣中使郑和出刘河，使海外诸国。弘治四年，侍郎徐贯开浚娄江，自州城南至嘉定外冈，长十八里。其后屡经浚治。嘉靖中，倭寇屡繇刘家河突犯，南略嘉定，北扰太仓，所至涂炭，刘河益为汛守重地。河口有天妃宫，初为镇海卫兵戍守。今设把守官军营。《海防考》：宋南渡后，置水寨于刘河港口，元人置分镇万户府于江北岸，又于南北岸各立万户府，凡三区。洪武七年，罢万户府，置巡司三。正统初，金山倭警，抚臣周忱等以港口为吴地噤喉。乃设刘家港营，增置寨栅，拨兵戍守。旧时水势深，通海舟商艘，扬帆直上。万历以后，港为潮沙壅积，仅存一线矣。

运河在州西。亦曰太仓塘，即昆山县之至和塘也。自州西十八里{天明}子铺与昆山接界，引而东，为黄泥泾、黄浅泾，与吴塘相接，而合于娄江。《志》云：娄江支分入城，其出城北入盐铁塘又西北出者，曰古塘，其出城东而仍入娄江者，曰半泾，州南曰张泾。元至正中，张士诚以方国珍屡自刘河突犯，乃塞至和塘尾以障海潮，开九曲河，仅通太仓东门，于是半泾、张泾、古塘诸港，皆湮为平陆。永乐以后，复浚故道，而九曲河废。○半泾，在州东三里。旧横带城东南，入娄江，北通七鸦浦。元至正十四年，方国珍自刘河突犯，至半泾，董搏霄与战，败却之。十七年，国珍复来侵，士诚将吕珍大破之于半泾，潮水为咽处也。今浅涸渐为平陆。有半泾市，在州北十五里。又城南三里为张泾，亦接刘河。元至正十二年，方国珍来寇，浙省参政宝哥等御之于张泾，败绩。明吴元年，太仓来附，士诚将张让自嘉定来争，千户刘百潮遣兵越张泾破之，是也。今亦湮废。

七鸦浦州北三十六里。又东三十余里曰七鸦口，注于海。《志》云：娄江别一支，自昆山西至和塘而北，合常熟、昆承及阳城、巴城诸川泽，汇流为七浦塘，经州西三十里直塘市，又东北十里为沙头市，又东北十里经涂松镇一带而入海。宋绍圣中，浚七鸦浦。隆兴二年，复浚之。淳熙初，又尝浚治。明弘治九年，工部主事姚文灏建议开浚，嘉靖二十五年复浚。寻以倭乱，筑七鸦坝于浦口，毛节卿谓七鸦坝截潮水，而直塘数里中微，是也。港口有把守官军营寨，拨军戍守。《水利考》：白茅、刘河塞，而七鸦之流盛，三吴积水，大都从此宣泄，其备御视昔为綦重矣。○茜泾浦，在州东北五十里，宋时与七鸦浦俱为诸大浦之一。嘉�讨校�范仲淹议浚茜泾。熙宁末，郏侨谓开茜泾浦，使水东入海。政和六年，发运使应安道亦请开茜泾等六塘以通积水。宣和三年，自太仓敛口开茜泾浦。淳熙初，复浚茜泾及七鸦浦，是也。《志》云：茜泾东去海仅二十里，有茜泾镇，宋曰杨林寨。元改为镇。明初置巡司及税务局于此，今局废而巡司如故。《海防考》：刘河以北，有新塘、茜泾，又北抵浪港，东出七鸦口，并为设险处。

顾浦州西南五里。自嘉定县引吴松江水北入吉泾，又东折而北为戚卢泾，东曰南盐铁塘，西曰张泾、横沥，并北注于娄江。○吴塘，在城西三里，南贯娄江，径吉泾入嘉定界，又南会于顾浦。其北径湖川塘，达七鸦浦。

杨林塘州西北二十里。其上流，承七浦塘及巴城湖之流，东经新塘而东，至州东北八十里花浦口入海，延袤几与七鸦浦相埒。州田待其灌溉者甚广，亦宋时诸大浦之一也。隆兴二年，与七鸦浦同时浚治，又置杨林寨于浦口。元置杨林巡司。明嘉靖初，抚臣李充嗣议浚治之，绩未及竟。又掘浦，亦在州北，与杨林塘相近。宋以杨林浦、掘浦并为昆山六大浦之一。隆兴中开浚，今湮。又湖川塘，在州西北十里，源亦自巴城湖、新塘而来。东接小塘，贯石婆港，达于刘河。明天顺中浚治。弘治中复浚之，西入昆山界。《志》云：湖川塘多支流，与七浦、杨林并横贯州北盐铁塘，而湖川塘逼近城北，城西之吴塘，城北三里之古塘，俱流会焉。

盐铁塘在州城北。旧经城中，南越娄江，流十二里入嘉定县界，又南注吴松江。北流四十里入常熟县界，又北注白茅塘。昔时每浚此以通娄江淀淤，南北群川亦多汇流于此。今南北二水门塞，水不复贯城而出，旧道堙没者逾半矣。又横塘，在州城东北，径杨林七浦入常熟县界，其南亦通于吴塘，今堙。○横沥，在州南。郏�ピ唬汉崃ぃ�南彻松江，北过常熟，又有小塘贯横沥而东西流，或二里，或三里，多谓之门，若钱门、张�鲱该拧⑸逞呙拧⒍访胖�类。大抵南北其塘，则为横沥；东西其塘，则为�鲱该拧⒀呙拧⒍访拧Ｎ羧酥么艘孕钚购盗剩�溉高�≈�田之遗制也。《志》云：州境又有东西横沥，溪径颇烦，互相融注，以达于海。今�鲱该糯蟮址匣担�而名迹仅存。

海州东七十余里。《志》云：州北去海百里，东北至崇明县二百余里，其间沙洲错杂，居民皆畋治之，而刘河、七鸦二口，则州境之要防也。

○涂松镇州东北三十五里。镇有涂松冈，因名。《志》云：镇西达沙头，东连龙市，东北为横泾及甘草泾，东南为七鸦浦及茜泾，盖水陆交会处也。自唐以来，皆置镇于此。宋元丰中，改镇为市。伪吴张士诚尝筑城置营于此，以备海寇。今日就荒落，商旅不至矣。又唐茜泾港口巡司，在州东北五十四里，元为昆山镇置巡司。洪武七年，改置唐茜泾巡司。其地有唐茜泾，东注于海，因设兵戍守。成化中，又迁置巡司于东花浦口，万历中革。○甘草镇，在州东七十里，亦曰甘草市，旧名甘树，一名甘林，东连大洋。洪武七年，置甘草泾巡司于此，与唐茜泾相应援。

双凤镇州北二十四里。一名双林。又北六里曰直唐市，民居繁密之所也。自是而西北十里，曰任阳庄，入常熟县界。又沙头镇，在州东北三十六里，明初为商旅萃聚之所。又州东北六十里曰璜泾镇。皆七鸦浦所经也。○吴公市，在州南十五里，一名小娄塘。又南五里曰葛隆镇，与嘉定县分界。

{天明}子桥在州西十八里，昆山接境处也。元至正十六年，方国珍犯太仓，张士诚将吕珍守{天明}子桥，筑营浚濠，有叛者自古塘率寇西下，出珍不意，珍力战得免。今亦曰{天明}子铺。

崇明县州东百五十里，西至府城二百五十里，北至通州二百里。本海中沙洲。杨吴时谓之顾俊沙。《五代史》：杨溥改顾俊沙为崇明镇。是也。宋嘉定十五年，改为天赐场，属海门县。元至元十四年，置崇明州，属扬州府。至正十三年，为张士诚所据。十九年归于明。洪武二年，降州为县。八年，改属苏州府。弘治十年，复改属太仓州。今城周九里，编户二百二十里。

○崇明旧城在县东北，故崇明镇也。《志》云：唐武德间，吴郡城东三百余里，忽涌二洲，谓之东西二沙，渐积高广，渔樵者依之，遂成田庐。杨吴因置崇明镇于西沙。宋天圣三年，续涨一沙，与东沙接，民多徙居之，而姚、刘二姓为盛，因名姚刘沙。建中、靖国初，又涌一沙于西北，相距五十余里。以三次叠涨，因名三沙，亦谓之崇明沙。绍兴初，盗邵青聚党于崇明沙，将犯江阴，刘光世遣王德讨平之。嘉定中，始置天赐盐场于姚刘沙。《宋会要》：海中大洲曰天赐场，舟人扬帆，遇顺风，东南可以径至明州定海，西南可以径至许浦，达苏州。元至元中，以民居繁庶，因置州治之。至正七年，风涛荡激，将侵州治南。十二年，徙州治于故城北十五里之东沙。明初因之，改州为县。永乐十八年，又迁县治于故城北十里秦家村。正德初，县治圮于海。嘉靖八年，乃迁筑土城于马家浜西南。二十九年，海水啮城东北隅，复营度城址于平洋沙。三十三年，营立砖城。万历十一年，城东隅复圮于水。十四年，又改建城于长沙，去三沙旧城盖六十余里。邑之奠居，于兹五迁矣。

○蛇山在县东海中，相距约二百余里。一名长山，上有泉石之胜。又洋山，亦在县东，与蛇山相近，南北官兵往往会哨于此，海口要道也。

○苏州洋在县东南。《志》云：东沙之外曰苏州洋，即大海也，北接大江口，南入嘉兴府境内，江浙间有事，此为汛守要冲。又淡水洋，在东沙东北，海水皆咸，此水独淡，可以烹茶。又有咸水洋，在东洲东南，至夜水沸若星，光映如火，其水至咸，即卤水矣。

北新河在旧县北六十二里，海水西流而入。又南新河，在旧县北五十二里，海水北流而入，与北新河通。今三沙日圮，河道亦湮。○青龙河，在今县东，亦曰青龙港。近县港口约十余处，贼舟皆可入，而青龙港直通县城，尤为切要。《志》云：县之南境有斜洪，直抵刘河，东南有新开河，近吴淞江云。

清潭港在旧县东南。其相近有张家等港。又界沟港，在旧县东北，其相近有道堂等港。又曾姚港，在旧县西南，其相近有富民、永安等港。又有虾港，俗传宋高宗南渡至此，有大虾二，涌水挟船出海，因名。又有水窦等港，在旧县西北。嘉靖三十二年，倭寇从水窦港登，劫攻东南水门及东北栅，城陷。三十八年，复繇水窦港登岸，盘据三沙，官军就围之，贼寻遁去。《志》云：县环海为境，沙港冲塞不时，其可纪者，凡数十处。今县移而西，旧港不可问者益多矣。

施翘港在今县北。经享沙、吴家沙而西，至港口渡，海面至刘河口。不过三十余里。繇渡口东抵平洋沙，海面约六十里。旧无此港，隆庆中设法开浚，变斥卤为良田，而行旅复以为便。又符洪，在县西八里，有渡口，七十里至太仓刘河口，为往来通道，曰符洪渡。又有黄家港渡，自县西至渡口，海面约六十里，又西至太仓璜泾，海面约四十里。○渡船港，在县东南，有渡口，去县三十里，至旧城平阳沙界沟渡，海面不过十里。县东又有旧城河渡及烂沙渡，皆为往来津口。

杨家港在县东南。沙田多高，旧有港，久淤。万历二十八年，县令李官疏浚，民得灌溉之利。又有桃皮等港，亦在县东南，皆壅沙通海处也。

长沙今县治建于此。旁连十余沙，最为雄壮。又东北曰享沙，其相连者曰吴家沙，皆水咸，不可耕，居民煎盐以给，而吴家沙复多柴芦之利。

营前沙在县北，为大江入海之砥柱。嘉靖三十六年，倭寇登营前沙，官军败却之，其相接者曰山前沙。《海防考》：倭寇至营前而西，则江北淮扬，江南常镇，皆有冲突之虑。盖营前沙与海门县蓼角嘴相对，海面约阔百五十里，倭寇入江，此为第一重门户，与狼、福互为声援。○蒲沙，亦在县北，相近者曰小阴沙，与海门县接界。蒲沙之东曰匾檐沙。

平洋沙在县东南。旧名半洋沙，其相近者曰马腰沙。弘治十五年，土豪施天泰，钮东山作乱，据二沙为梗。事平，改半洋为平洋，马腰为马安。嘉靖三十二年，移建县城于此。明年，倭登平洋沙焚劫，攻新城东门，不能陷，乃却。万历中，复移县于今治。又西曰登舟沙，与常熟县对境。嘉靖三十四年，倭自常熟三丈浦遁出海，太仓知州熊桴邀击之于登舟沙，贼走吴淞江。《海防考》：登舟沙为福山、白茅之门户。又西北曰伏龙沙。万历中新涨此沙，与江北狼山相近。

南沙在县南七十里，与竹簿沙相接。旧《志》：沙长八十里，广十余里，多稻菽萑苇之利。明初置南沙巡司于此。嘉靖十九年，南沙土豪王艮等构党作乱，据南沙，上海境内，为之惶惧，寻讨平之，因建南沙守御官军营。三十二年，倭登南沙，盘据经年，官军击之，不能克，久之遁去。旁有蒋六洪口，为舟行要道。其西北尽处，曰宋信嘴。○竹簿沙，在县东南七十余里，即南沙尽处，外为大洋，内为内海。其西南与松江高家嘴相对，为内海之南门。贼自洋山而来，欲入吴淞江，此河正当转屈间，至此，然后从杨家路沿海而北，吴淞江首受其冲，以次及刘河等处，盖海道东南之险也。《海防考》：竹簿沙为吴松之屏蔽，外为羊山，为陈钱，皆倭寇所从入。竹簿沙之内，高家嘴之外，沿海而西北者，谓之杨家路。海舶得此，方能转舒。盖县多阴沙暗途，缠绵错杂故也。说者以竹簿沙、高家嘴为苏、松四郡之咽喉，海防第一关键，有以夫！又烂沙，在竹簿沙之北。其南接南沙之宋信嘴，即长沙下脚也，有烂沙洪与七鸦、白茅相对。《志》云：烂沙、小团、孙家、白蚬县前等沙，与南沙、竹簿，旧皆错列海中，波涛汹涌，今涨合为一，南北长百四十余里，东西阔四十余里，居民艺植，悉成沃壤云。

三沙在县东北。即旧县治，所云控诸沙上游，为一邑中土者。波涛冲激，日渐迫狭。县治既迁，乃领于三沙巡司。《志》云：三沙北通狼福，南通宋信嘴，西接营前沙，为江南北数郡关键。又二沙，在三沙之东北，旧为县城外护。又东北曰三爿沙，向为三沙门户。《志》云：三爿沙孤立海中，倭贼从东北大洋而来，必经此沙，南行则苏、松及宁、绍、台、温之界也。从三爿沙而西南则为县后沙及三沙、平洋、吴家等沙，近常熟福山、许浦界，西北则繇匾檐沙、营前沙，近大江海门界。议者谓三爿沙为浙直咽喉，而二沙为旧县第二重关键云。○县后沙，亦在旧县东。嘉靖四十四年，倭寇据县后沙，总兵郭成击擒之。《海防考》：三爿之北，匾檐沙为重；三爿之南，县后沙为重。又新灶沙，亦在旧县东南，东连大洋，为各沙门户。旧《志》云：自新灶而西达宋信嘴，可不繇竹簿，径达刘河。虽中有沙途暗伏，而风利潮便，倭贼易于跳越，若贼寇境，不收新灶沙，则必收烂沙矣。盖烂沙、新灶、三爿俱为海口东面之险也。又《防险说》曰：新灶沙、刘河要路也；竹簿沙，吴淞要路也，而三爿沙为繇海入江之门户，又为诸沙关键。县境所属诸沙，皆坍涨不时，而可纪者，大小约三十有余，形势所关，以三者为最。凡倭寇之来，东南必繇竹簿，东北必繇匾檐，正东必繇三沙下脚。三者在诸沙之外，乃县之外户，于此巡哨，则贼之踪迹可知，而备御不难。县之安危，恒视此为准。

○长沙营即今县。《志》云：在旧县东北四十五里。误也。有土堡。明初置，设军戍守。又明威营，在旧县治西明威坊，正统八年置。又三沙巡司，亦置于旧县北五十里。嘉靖中，移置于旧县治。

附见：

镇海卫在太仓州城内，吴元年立太仓卫，即元水军都万户府为卫治。洪武十二年，又分太仓卫立镇海卫，统千户所五，即元市舶提举司为卫治，与太仓卫俱隶前军都督府。

崇明沙守御千户所在旧县治东。洪武二十年置，隶镇海卫。永乐十四年，倭入寇，发镇江、镇海二卫百户各十员，率军协守，遂隶焉，统百户所二十。嘉靖中，亦移治新城内。

◇松江府东至海岸百里，西南至浙江嘉兴府百二十里，西北至苏州府百八十里，北至苏州府太仓州百三十五里。自府治至江宁府七百七十里，至京师三千四百里。

《禹贡》扬州之域。春秋时吴地，后入越。战国属楚。秦属会稽郡。汉因之。后汉永建四年，分属吴郡。晋以后因之。隋属苏州。大业初，属吴郡。唐仍属苏州。五代时，吴越有其地，改属秀州石晋天福三年，置秀州于嘉兴县，割华亭隶焉。宋因之。庆元初，属嘉兴府。元至元十四年，置华亭府。明年，改松江府，属嘉兴路。二十九年，直隶江浙行省泰定三年罢府，立都水庸田使司，仍属嘉兴府，天历初罢司，复府。元末，为张士诚所据。明仍曰松江府，直隶京师，领县三。今亦曰松江府，增置县一。

府雄襟大海，险扼三江，引闽越之梯航，控江淮之关键。盖风帆出入，瞬息千里，而钱塘灌输于南，长淮、扬子灌输于北，与松江之口皆辐列海滨，互为形援，津途不越数百里间，而利害所关且半天下，然则郡岂可忽之地哉？且居嘉、湖之肘腋，为吴郡之指臂，往者倭寇出没境内，而浙西数郡，皆燎原是虞，谓郡僻处东南，惟以赋财渊薮称雄郡者，非笃论也。

华亭县附郭。汉娄县地。后汉末，孙吴封陆逊为华亭侯，邑于此。萧梁以后，为昆山县地。唐天宝十载，始割昆山、嘉兴、海盐三县地，置华亭县，属吴郡。吴越属秀州。宋属嘉兴府。元为松江府治。今因之，编户八百四十里。

娄县附郭。本华亭县地，今析置于府治东偏。编户□□。

○华亭城今府城。相传唐末所筑。元至元中毁。至正末，张士诚复筑之，开陆门四，水门亦四，环城为壕，广皆十丈。明因而修葺。县南有吴王猎场，场有五茸，俗亦谓之五茸城。今城周九里有奇。城西又有仓城，周二里。

前京城府东南八十五里。萧梁析娄县地置前京县，属信义郡。陈因之。隋省。《志》云：城近浙江海盐县东北境。○阖闾城，在府东六十五里。夹江又有二城，相传阖闾所筑以备越。《汉志》：娄县有南武城，阖闾所起以候越。当即此城矣。又袁崧城，在府东三十五里。东晋末，袁山松筑此以备孙恩，俗讹山松为崧也。一名筑耶城。又府南四十里有胥浦城，相传梁大通六年筑，以地接胥浦而名。又南十里有白�绯牵�俗名白�缁悖�亦海滨备御处云。

金山故城府南八十里，滨大海。五代时，吴越钱氏筑此为戍守处，以南接金山而名。《志》云：城东十里许，当潮势猛烈处有周公墩，俗传金山城周康王所筑，故墩亦附会周公之名。盖昔时堠望处耳。明嘉靖三十四年，倭攻青山南汇金山卫，登周公墩者千余贼，即此。

○昆山府西北二十三里。其西为长谷，亦曰华亭谷，有水萦绕百余里，为泖湖之上源，故泖湖亦兼谷泖之名。杜佑曰：华亭县以华亭谷而名。陆机临命叹曰：华亭鹤唳，可复闻乎！盖其地尝出鹤也。山之得名，亦以陆机兄弟生于此，取昆山出玉之义。山形圆秀而润，旁无附丽，望之如覆盎。其南四里有秦驰道，即今古浦塘也。山北又有秦皇走马塘，相传始皇曾游此。又萧梁置昆山县于山北。唐天宝中置华亭县，始移治马鞍山下，为今之昆山县。土人以此为小昆山，误也。

横云山府西北二十五里。在昆山之东北，本名横山。唐天宝六载，易今名。巅有白云洞，潜通淀湖，深不可测，居民多采石于此山。又东为小横山，与横云接陇，而中限一水，泉石甚胜。○机山，在府西北四十里。其南与横云相望，下有平原村。陆机尝为平原内史，皆因机以名也。其东曰干山，有水纡回，从横云山来，流经山下，相传山为干将铸剑处。今山后居人，亦多干姓者。一名天马山，以形势特高耸，出诸山之上云。

佘山府北二十五里。相传有佘姓者隐此，故名。山高秀，与干山相埒，有东西二峰，延亘数里，泉石颇胜。其东曰薛山，与佘山并峙，中限一水，相传以薛道约居此而名。一名玉屏山。稍东南曰陆宝山，本曰陆家山，多土少石，今为平陆矣。○细林山，在佘山西南。《志》云：山在府西北二十里，本名神山，天宝中改今名。

凤凰山府北二十三里。《志》云：山东枕通波塘，西连薛山，据九峰之首，延颈舒翼，宛若凤翥，因名。郡境以九峰为名胜，九峰者，一凤凰，二陆宝，三佘山，四细林，五薛山，六机山，七横云，八干山，九昆山也。皆在长谷以东，通波以西，而干山、佘山为最高云。

淀山府西北六十里。旧在薛淀湖中。山形四出如鳌，上建浮图，下有龙洞，俗传与太湖通。旁有小山，初为小洲，后渐高大，并湖而北，中为一澳，曰山门溜。其后潮沙淤淀，山在平田，去湖日远。又柘山，在府南六十里。旧在柘湖中，山多柘树，因名。○秦望山，在府东南六十里，当张堰镇之西。相传始皇登此望海，亦曰秦驻山。山南有洞甚深邃，又有坑产白垩。其东南十余里曰查山，在张堰南，下临大海。

金山府东南九十里海中。《志》云：周康王筑城处，后沦入海。上有平坡，官军尝会哨于此。又有小金山，亦在府东南海中。

羊山在府境金山卫东海中。山高大，周七八十里，四围环抱，有十八岙，中如大湖，可容数百艘，湖口面北，上有娘娘庙。山有淡泉，海舶往往取汲于此。山口又有一山，名张家市，多黄杨树，其东有巡简岙。《海防考》：自吴淞江而出，一潮可至羊山，倭寇来犯，自羊山过淡水门而西，则苏、松之患切矣。今南自定海，北自吴淞，皆以羊山为会哨之所，盖道里适均，且御贼于海洋，为得上策也。○许山，亦在金山卫东，离柘林三十余里。唐顺之云：山去乍浦、金山、吴淞所三处皆仅隔一潮，亦为会哨之所。又竹屿山在金山卫东南七十八里，达岸山在卫东南八十里。又有浮山及苏山，皆在卫东南海中。

○海府东百里，府南去海七十里。今自金山卫以东，亦曰苏州洋，以府境本属苏州也。宋绍定三年，李全以淮安军叛，习舟师于射阳湖及海洋，遣海舟自苏州洋入平江嘉兴，欲习海道以窥临安，即今卫境矣。《志》云：府南境与绍兴、宁波相望，天日晴明，南岸诸山，皆历历可指。旧有捍海塘，相传唐开元初创筑，其后相继修治，东北自嘉定县宝山而南，西南至浙江海盐县澉浦西北，亘三百三十里，以御盐潮害稼。高如城垣，内外皆有塘沟相夹，在内者曰运盐河，又曰横港；在外者曰堑濠，又曰护塘沟。明初藉以备倭，设卫所墩堡于濠堑外，倭至则捍之于海岸滩涂，皆不容登泊，万一不支，则逾堑而守。进不得攻，退无所略，故府境备倭较易。其后大半湮废。弘治七年，抚臣毕亨等复兴筑，寻复圮坏，护塘、海岸，合而为一，寇至则聚于护塘，而运盐河之内，水田塍狭，难于屯御。若一复旧迹，复治堑塘，亦备御之良策也。《海防论》：今松江之海，起于独山，而迄于小汤洼，亘二百四十八里，皆恃护塘为限隔云。又有捍海堰。宋乾道中，知秀州丘崇言华亭东为大海，古有堰十八所以御咸潮，请修之。乃筑堰并东西两岸塘，通计八十四里。其后修筑海塘，诸堰俱废。

吴淞江府北七十四里。亦曰松江。自昆山、青浦二县，经淀山北，合赵屯等浦，又东北入上海界，合黄浦而注于海。旧《志》：松江自湖至海，凡五汇、四十二湾。五汇者，安亭、白鹤、盘龙、河沙、顾浦也，乃江潮与湖水相会合之地。古云：九里为一湾，一湾低一尺。盖三百六十余里而入于海。今详见前大川三江。

淀山湖府西北七十二里，与青浦、昆山县接界。昔时山在湖中，亦曰薛淀湖，吴淞江水汇流处也。唐、宋以来，淀湖深阔，境内无水灾。宋南渡以后，渐至堙废。淳熙十三年，提举浙西罗点言：淀山湖东西三十六里，南北十八里，旁通太湖，汇苏、湖、秀三州之水，上承下泄，不容壅遏。湖水自西南趣东北，其泻水之道，东有大盈、赵屯、大石三浦。西有千墩、陆虞、道褐三浦。又并湖以北，中为一澳，系吞吐湖水之地，名山门溜，东西约五六里，南北约七八里，正当湖流之冲。北出曰斜路港，又北折而西曰小石浦。上达山门溜，下入大石浦，其斜路港与大小石浦分为三道，杀泄湖水，并从上而下，通彻吴淞江。自湖北至江，虽相去尚三十六里，而江湖二水，晓夕往来，疏灌不息，是以浦港通利。今顽民辄于山门溜南，东取大石浦，西取道褐浦，并于淀山湖北筑成大岸，延跨数里，遏绝湖水，不使北流，尽将山门溜中围占成田，所谓斜路及大小石浦泄放湖水去处，并皆筑塞。自是潮沙日以壅积，湖水不复下流，下流既壅，一遇淫潦，势不得不溃裂四出，散入民田，大为民害矣。诏及时修筑。于是决开山门溜，以通淀湖噤喉，滨湖巨浸，复为良田。绍熙中，复被奸豪窃据为田，虽议者数以为言，而弊未尽革，迄元至元二十八年，湖水涨漫，损坏田禾。三十年，淫潦益甚，都水潘应武言：太湖之水，一路径下吴淞江，二百六十余里抵海；一路繇吴江县东南白蚬江东北抵急水港，又东五十里下淀山湖，周二百五十里，繇港浦入海。湖中有山，有寺。宋时山在水中心，东有出水港，曰斜沥口，曰汊港口，曰小漕港口，曰大沥口，曰小沥口，各阔十余丈，深六七尺，通潮往来，潮退则引湖水下大漕港、大盈等浦入青龙、盘龙等江出海，古谓之尾闾门。宋禁人占湖为田，为泄水路故也。今山、寺在田中心，虽有港�龋�阔不及二丈，潮泥淤塞，深不及二三丈，潮水湖水，不相往来，阑住去水。东南风起，水回太湖，则长兴、宜兴、归安、乌程、德清等处，水涨泛溢；西北风起，水下淀山湖泖，则昆山、常熟、吴江、松江等处泛溢，皆因下流不决，积水往来为害。今纵卒难复旧，湖北有道褐浦、千墩港、大小沥港四处，去江颇近，水势甚便，可以开复，此亦先通下流之一助也。寻又言：淀山湖北一带，自庙儿头港至赵屯浦百余里，共有港浦一十三条，今既淤浅，惟道褐浦最低下，去江颇近，水势甚便，堙塞未久，急宜修浚。从之。大德中，都水使麻合马嘉言：太湖迤东而北，诸湖陂泽，皆能接泄太湖之水，注江入海，而淀山湖关系吴淞江注泄，尤为切要。若不以时开浚，使湖之潴水益狭，与大盈、赵屯二浦相去渐远，则松江故道益难复矣。议卒不行。至治三年，浚吴淞江及淀山湖。泰定初，复浚淀山湖。明初，淀湖堙塞益甚。景泰中，知府叶冕尝修淀山湖堤，以防横溢。初，淀山在平陆，去湖犹五、六里，今且十余里，而淀湖之浸，初犹数十里，今亦不过一二十里。旧《志》：淀湖受太湖下流，北繇赵屯浦，东繇大盈浦，泻于松江，东南繇烂路港以入三泖。今赵屯、大盈，去湖益远，繇何家港及南北曹港，受湖水以泄于松江，非复淀湖之旧也。《舆程记》：自苏州陈湖三十里至双塔，渡淀山湖，湖面广十八里，又东十八里至谢寨关，又十二里接于泖湖。

泖湖府西三十五里。亦曰三泖。《广韵》注：泖，华亭水也，其源出华亭谷。晋陆机对武帝：三泖之水，冬温夏凉。亦曰华亭泖。宋宣和初，提举赵霖浚白鹤汇，又议围华亭泖为田，不果。《吴地志》：泖有上、中、下三名。《图经》：西北抵山泾，水形圆者，曰圆泖，亦曰上泖；南近泖桥，水势阔者，曰大泖，亦曰下泖；自泖桥而上，萦绕百余里，曰长泖，一名谷泖，亦曰中泖。泖湖之水，上承淀湖，凡嘉湖以东、太湖以南诸水，多汇入焉，下流合黄浦入海。旧经华亭县西三十五里曰谷泖，在县西四十里者曰古泖。又泖湖上流在浙江平湖县境者曰东泖，在上海西北境者曰横泖。而府东南三十五里有胥顾泖、谢家泖，则自为陂泽，亦以泖名耳。泖湖旧流浩衍，今亦湮塞。《舆程记》：泖湖阔十八里，自东岸至府城二十五里，西岸达淀湖二十里。

柘湖府南六十里。中有柘山。《吴地记》：湖周一千一百十九顷，相传秦海盐县治此。王莽时沦为柘湖，湖水深广，后渐浅狭。吴越时，浚柘湖及新泾塘，繇小官浦入海。宋绍圣中，浚柘湖、新泾，下金山小官浦入海。乾道三年，知秀州孙大雅言：州有柘湖、淀山等湖，支港相贯，西北可入江，东南可达海，傍海农家，作坝以却咸潮，虽利及一方，而水患实移于邻郡。请于诸港浦置闸启闭，既可泄水，又可卫田。十三年，转运张叔献言：华亭地形，东南最高，而北稍下，柘湖十有八港正在其南，自来筑堰以御咸潮。元�讨校�于新泾塘置闸，后因沙淤废毁。今除十五处筑堰及置石�舸锿猓�犹有新泾塘、招贤塘、徐浦塘三处，见有盐潮奔冲，氵�稳�民田。今依新泾塘置闸一所，又于两旁贴筑咸塘，以防海潮透入。其相近徐浦塘，元系小派，自合筑堰，又欲于招贤港更置石�舸铮�且柘湖岁久淤淀，亦当开浚。从之。自元以来，堙塞益甚，仅余积水，若陂泽然。《志》云：今查山西南，张堰东南，黄茅白苇之场，即故柘湖矣。

黄浦府东南十八里。一名春申浦，盖以春申君得名。其上流自嘉兴府流入境者，曰秀州塘，灌注于三泖；自苏州府流入者，曰淀山湖，亦汇流于三泖，导流而东，南北两涯之水悉入焉。又折而北，入上海县界，又东北会吴淞江以入海。《志》云：黄浦自松江分派而来，至入海处，约二百五十余里。其阔大与吴淞江、娄江相埒，或以为即古东江云。又范家浜，在今府东二十五里，东北通上海之南跄浦口，达于吴淞江。明洪武中，吴淞江淤塞，郡人叶宗行上言疏浚范家浜，可接黄浦入海。从之。永乐二年，夏原吉言：大黄浦为通吴淞要道，今下流壅塞，傍有范家浜，至南跄浦口，可径达海，宜浚令深阔，上接大黄浦，以达泖湖之水。即此。今亦名范家浦。

赵屯浦府西北七十里。旧当淀山湖北，直受湖水，泻于吴淞江，阔五十余丈，通江五大浦之一也。宋元以来，屡经浚治。元大德中，开浚赵屯、大盈等浦，议者又言赵屯东下，有新华、分庄、严家等觜，俱在江边暴涨为害，宜以时疏凿。觜即汇之异名也。明弘治中，水利佥事伍性浚吴淞中段及顾会、赵屯二浦。后水利不修，浦去淀湖益远，湖水自北曹港分支北流，愈北愈隘，浦口束以石梁，仅通舟楫。其接曹港处，又名新河浦，分二支，一支东南流入曹港者，曰南小赵屯浦；一支东北流入吴淞江者，曰北小赵屯浦。又分为诸泾浦，东入大盈浦，西接昆山县之石浦而北出。诸小浦则俱注于吴淞江。

大盈浦府西北六十里。旧在淀山湖东，亦直受湖水自白鹤汇达吴淞江，阔三十丈，潮沙侵入，易致淀淤。宋绍圣中，转运毛渐浚大盈、顾会二浦。元大德初复浚。泰定初，开大盈浦以泄淀湖水，长二十五里有奇。明天顺中，抚臣崔恭亦浚大盈浦入吴淞江。嘉靖初，复浚大盈、赵屯二浦，以宣泄吴淞下流。今自淀湖东北、南曹港口而北，历青浦县、西绝横泖，与北曹港合，又经青龙江，白鹤汇而北入于松江。《元史》：大盈港支流有李墟泾，即今南小赵屯浦也。又有孔宅泾，亦曰孔泾，在李墟泾北。又北曰苏沟，其间又有顾坊泾、沈麻沥、井亭沥，今或通或塞，盖大盈、赵屯皆浦港相通，而并注于吴淞江。○白鹤汇，在大盈浦西。昔时自此至蟠龙，皆环回为汇，水行迂滞，则泛溢为灾。宋嘉�碳洌�开为直江径，泻积水东注于海。崇宁、宣和中，屡经浚治。今淀湖之水，繇赵屯浦流入白鹤江，历青浦县、嘉定县境，与青龙江合，至吴淞入海，又青龙江在府北七十里。《胜览》云：孙权造青龙战舰于此，因名。其上流，西接大盈，东接顾会，北流曰浦家江，又西北曰赵浦、达青浦、嘉定县界，合白鹤汇而入吴淞江。宋熙宁中，单谔议开白蚬、安亭，使太湖之水，繇华亭、青龙江入海者也。元�倘�年，有诏修浚。崇宁二年，复议浚治，寻罢。今虽与白鹤同以江名，而仅同沟浍矣。

顾会浦府西北二十二里。其上源为通波塘，出府城北流为五里塘，又北为祥泽塘，别流为崧子浦，北出凤凰桥，又北经�裆剑�入青浦县界，又北通新江塘，西接青龙江，东为艾祈等浦，入吴淞江。宋庆历初，县令钱贻范以顾会浦南通漕渠，下达松江，为往来冲要，自�裆街�南，地形中阜，积淤不决，渐与岸等，因建议疏浚，自今县城西北至青浦县青龙镇，凡六十里。绍兴十五年，复因故迹修浚。乾道二年，转运姜诜复开浚，自�裆酱锴嗔�江口，凡二十七里。元时亦尝浚治。明弘治中，伍性复浚顾会、赵屯诸塘浦。嘉靖以后，顾会、盘龙二浦，俱从府城西绝黄浦，入三泖，非复昔流矣。○崧子浦，在府北十五里。自顾会浦分流，至县东北五十里入吴淞江。《志》云：今入江处为嘉定县之高家浜。

盘龙浦在崧子浦东，其上流曰盘龙塘，自府东三里北流，绝俞塘及上海、青浦境内之六磊、泗泾、横塘、蒲汇诸塘而北，入于吴淞江，长八十里。其入江处曰盘龙汇，介华亭、昆山间，径十余里，而洄�虫�缓逾四十里，如龙之蟠，阻塞江流，雨潦则为田庐患。相传盘龙为松江一曲，浚之，则出水尤利。宋景�坛酰�范仲淹守平江，尝经度之。宝元初，叶清臣疏为新渠，道直流速，水用无滞。元大德十年，开浚盘龙旧江，又于庙泾以西，盘龙以东，开挑出水口子五处，水患益弭。今亦废。赵屯、大盈、顾会、崧子、盘龙，所谓松江五大浦也。

河沙汇在府西北。《元志》：汇者，江潮湖水相会之名。上源闭塞，湖流纡缓，则潮沙积而为汇。汇在岸旁，犹可浚治，惟河沙汇涨塞江心，阻水尤甚。至正初，议开凿河沙汇，西至道褐浦几六七十里，不果。自是松江之流，日益艰涩，渐成平陆矣。胡恪云：三江、五汇、三十六浦、四十二湾，皆太湖利病也，而五汇尤为三江关要。五汇者，安亭、白鹤、顾浦、盘龙、河沙也。安亭在嘉定县界，余皆在华亭境内。

秀州塘在府西南。俗呼官塘。自浙江嘉善县而东，经府西南六十里之风泾镇，又东十里过白牛塘，绝长泖而北流，又东合黄桥门及斜塘以东诸水，至沈泾塘入西水门，贯城而东出，与俞塘诸水合，其下流皆入于黄浦。府境运河盖繇此入嘉兴府境。

新泾塘府东八十里，华亭濒海塘浦之一也。亦曰新泾浦。北通吴淞江，南绝黄浦至捍海塘。宋乾道六年，命浙西转运刘敏士等，于新泾塘置闸堰以捍海潮，是时新泾塘直达海也。七年，秀州守丘崇，移堰于运港。《会要》云：华亭东南并海，自柘湖湮塞，置堰一十八所以御咸潮。政和中，言水利者，欲涸林亭湖为田，尽决堤堰以泄湖水，而华亭地势，东南高于西北，湖水不可泄，而咸水溢入，为民田患，于是东南四乡，尽为斥卤。有司乃复故堤堰，独留新泾塘以通盐运，海潮晨夕冲突，塘口阔至三十余丈，咸水延入苏、湖境上。是岁，命秀州守丘崇等规画，崇言：新泾旧堰，迫近大海，潮势湍急，今港面益阔，难以施工，其运港在新泾向里二十里，水势稍缓，就此筑堰，则管内民田可免咸潮之患。运港堰外，别有港汊大小十六，亦合兴修。从之，于是斥卤复为良田。元大德十年，开浚上海境内之樊浦，下接新泾，寻又于新泾安置木闸，为宣泄之利。顾清曰：前《志》所载，境内塘堰凡二十余所，自捍海塘筑，诸堰悉废。今所存者惟张泾一堰、一闸，故时港名亦多改易，不可考矣。

沈泾塘府西五里。南接秀州塘，北合诸泾港之水，北流为神山塘，经佘山西，又分流会诸泾港之水，西北入大盈浦，东入顾会浦。○斜塘，在府西二十里。大泖东出为黄桥门水，又东为斜塘水，波流湍悍，东汇为潢潦泾，即黄浦上流也。《志》云：黄桥门水接秀州塘，旧时植木为水窦七十余，以泄泖湖之水。今黄桥门塞，泖水并入斜塘，势益湍急矣。又古浦塘，在县西北，自圆泖行二十七里，下流合于秀州塘。

胥浦塘府南四十里。相传子胥所凿。其源自长泖而东，会诸泾港之水，北流会于潢潦泾。又萧塘，在府东北四十里，东汇诸泾港之水入金汇塘，又东为百曲港，合诸水入运盐河。嘉靖三十三年，倭贼自漕泾趣萧塘，官军拒之，败绩，遂渡黄浦，犯府城，既而败走大门墩，是也。又有瓜泾塘，在府东南，为往来要冲，东西诸泾港，多汇流于此。

盐铁塘在府东南。又南入于黄浦，过萧塘港，又南绝诸泾港至捍海塘，为漕泾。相传五代时，吴越运盐铁于此。《志》云：郡有运盐河三：一在府东南九十八里青村西，曰运盐河。一在府南五十四里，曰新运盐河，自金山卫北流至张堰镇西，为张泾，初在查山东，后以风涛之险，改浚于此，人呼其东为旧河，《志》亦作西运盐河。又东运盐河，在府南三十六里亭林镇，南通盐铁塘，皆商贩所经也。○鱼祈塘，在府西。宋淳熙十年，命秀州浚治华亭乡鱼祈塘，使接松江、太湖之水，旱则开西闸堰，放水入泖湖，为一县之利。

朱泾府西南三十里。自秀州塘分流而东，合于三泖，为松江西出之要路。嘉靖三十五年，徐海纳款，有吴淞倭流至嘉善界，督臣胡宗宪使徐海击之，败之于朱泾。《三吴水利》：朱泾西通三泖，南达嘉兴，为往来冲要。嘉靖中，倭巢府西南之吕港，此为切肤之患。○曹泾，在府东南七十里，介柘林、金山间，贼犯柘林，必繇此趣金山。嘉靖中，尝破倭寇于此。又金山卫东旧有翁家港，亦戍守要地也。《志》云：曹泾港与翁家港、胡家港，并为通海支渠，戍守最切。

张泾在府南。旧《志》云：自城南至张泾，堰长六十三里，今自张堰镇而西，接于新运盐河，北行合诸泾港之水出瓜泾塘，又北行直达城河。元至正初，浚张泾及通波、南俞、北俞、盐铁、官绍、盘龙、蒲汇、六磊、石浦等塘。今南俞、北俞、官绍诸塘，皆在府东南境。

高家嘴在府东百余里翁家港口，此港险要。嘉靖三十四年，青、南二所各募兵守此。三十九年始罢。今属青村所。《海防考》：高家嘴，突出海中，与江北料角嘴相对。崇明诸沙，南起竹箔，北尽三爿，或断或续，皆在其胸腹间，诚天设之险也。嘉靖中，官军败倭于此。

○独树堡在府南。明初置营于此，兼设堡戍守。正统八年，抚臣周忱修浚金山卫独树营至刘家港口近海诸河，是也。《海防考》：金山卫西南有独树营，又有江门营，皆置兵戍守，属金山卫。其相近者为吕港，亦往来要口，西南出海盐县之道也。

柘林镇府东南七十二里。地连柘山，与青村所、金山卫相应援。嘉靖三十四年，倭贼盘据于此，四出焚掠，久之患息，因建堡置戍，城周四里，为防御要冲。南起�等倍眨�北至翁家港，皆其信地。稍西有戚睦泾巡司，洪武初，设于府东南九十里南桥镇。十九年，徙戚睦泾在府东南七十里。万历三年，仍改南桥镇巡司。○胡家港堡，在府东南六十里，明初置，有兵戍守，属金山卫。《志》云：洪武初，设金山巡司于张泾堰。十九年，徙建于胡家港口。相近又有蔡庙港堡，亦明初设。俱属金山卫。

亭林镇府东南三十六里。亦曰顾亭林。宋乾道九年，修濒海诸堰，因置监堰官于亭林，以防盐运私发诸堰之弊。今为商旅辏集之所。又叶谢镇，在县东南五十里。又南为萧塘镇。《志》云：镇在曹泾之东，又东即柘林也。嘉靖中，倭巢柘林，尝繇此渡黄浦，至瓜泾而西，突犯府城，因置戍守于此，与曹泾相应援，以断贼窥黄浦之道。○陶宅镇，在青村所城东。旧设税课局，又置巡司于此。嘉靖中，官军败倭处也。其相近又有得胜港，亦官军御倭处。

朱泾镇府西南三十六里。宋、元时，置大盈务于此。洪武三年，改置泖桥巡司。《志》云：泖桥，在府西南四十二里，泖水经其下，亦名通济桥，桥南即秀州塘，桥西十八里即风泾镇，一名白牛市，又西十八里即浙江嘉善县也。又谢寨关，《舆程记》云：在府西四十三里，西至淀湖十八里。

张堰镇府南六十里。亦曰张泾堰，旧置堰以堰柘湖入海之流。宋乾道二年，转运副使姜诜等，又于堰旁开月河，置闸其上，复为闸于县东南四十八里。今为自府趣金山之孔道。嘉靖三十二年，倭自金山、张堰犯嘉兴府及平湖县，盖控御要地也。又南十二里即金山卫，亦曰小官镇，旧时分置盐课司于此，因名。

沙冈镇在府东北四十里。与竹冈、紫冈，为三冈之一，相去不过四五里。自府至上海，必繇之道也。○三店，在府东南。嘉靖三十四年，官军击倭于吴江之平望，倭败走三店，官军复邀击，败之。既而倭自乍浦趣还柘林，官军复败之。三店，亦曰三店塘。

凤凰桥府西北二十七里。跨顾会浦，西接凤凰山，因名。又砖桥，在府北三十里。嘉靖中，倭进据县东北之陶家港，官军御之于砖桥，败绩。《舆程记》：繇砖桥而北，四十里为陆家阁，又四十里即嘉定县之南翔镇。

上海县府东北九十里。西至青浦县九十里，西北至苏州府嘉定县七十二里。本华亭县地，居海之上，洋曰华亭海。宋时海舶辐辏，乃立市舶提举司及榷货场，为上海镇。元至元二十九年，始割华亭五乡置县，属松江府，未有城郭。嘉靖三十二年，因海寇突犯不时，始筑城为备，周九里，环以大濠，外通潮汐，颇为险固。今城周八里有奇，编户六百二十一里。

○沪渎城在县东北。《志》云：沪渎垒在县北十里。《吴都记》：松江东泻海曰沪海，亦曰沪渎。《广韵》：沪，水名。《白虎通》：水发源而注海曰渎。陆龟蒙曰：列竹于澨海曰沪，盖取鱼具也。晋永和中，虞潭为吴国内史，修沪渎垒，以防海寇。又隆安四年，吴国内史袁山松，筑沪渎垒以备孙恩。五年，恩自海盐进陷沪渎，杀山松。既而刘裕败孙恩于郁州，追至沪渎、海盐，又破之。《寰宇记》：袁崧城，在沪渎江上，旧有东西二城，其傍为芦子渡，俗呼芦子城。其东城广万余步，有四门，后圯于江中，仅余西南一角，西城极小，在东城西北，两旁有东西芦浦，泻于沪渎江。范成大《吴郡志》：吴有沪渎，自渎至松江，溯吴郡将门，将门讹曰匠门，盖吴东门也。皮日休诗：全吴临巨溟，百里到沪渎。谓此矣。宋宝元初，两浙运使叶清臣开盘龙汇，繇沪渎江入海。明《永乐大典》亦云：淞江侧有沪渎垒。今松江水直趣而东，又七十里入海，无复有渎，两岸皆平畴茂林，故垒寂然。其东西芦浦，亦止通潮汐而已。元贡师泰有诗云：避难吴淞江，出游沪渎垒；世道苦变更，形势总隳圮。盖垒在元时已不可考矣。

○茶山在县东南大海中。《海防考》：陈钱山、茶山，上海县南跄巡司之界也。嘉靖中，官军击补陀山倭贼，贼走茶山绝顶，官军一道繇东北浅步沙进，一道繇婴哥岩进，一道繇中路进，而大兵皆继其后，遂歼之。今山与浙江之海盐、定海海中诸山相联络。

○海县东七十里。北起嘉定，南抵华亭，为县所辖，松江与黄浦合流入焉。混茫无际，东接诸番，惟日本最近。宋、元间入贡，皆繇青龙市舶司。后渐徙于四明，贡者不复取道。沿海皆滩浅，物产鲜少，俗号穷海，独盐利为饶。自清水湾以南，较川沙以北，水咸宜盐，故旧置盐场。近有沙堤壅隔，水味寝淡，卤薄难就，而煮海之利亦微。元时，潮汐繇吴松口入，朔望以子午为信。万历八年，潮决李家洪，去故道南二十里，潮汐遂早数刻，帆舶出没甚便，不可无备云。

吴淞江在县北。自青浦、华亭县流入境，又东北接嘉定县境入海。自宋以来，屡经浚治。元大德八年，浚上海界吴松旧江，东抵嘉定石桥洪，迤逦入海，长三十八里有奇，阔二十五丈。十年，复浚上海界赵屯、大盈、白鹤江、分庄嘴、樊浦、西洪、盘龙旧江，开挑计长三十七里有奇。数内樊浦为头一河，下接新泾，旧江面阔二十丈余，既又于庙泾、盘龙以东，挑出水口子凡五处。明弘治中，命工部侍郎徐贯复治吴松江，自上海西界帆归浦至分庄，七十余里。隆庆四年，抚臣海瑞按行上海，开浚吴松江，自黄渡起至宋家口，凡七十余里。盖县当吴淞委流也。今有吴淞江巡司，在县西北三十里。

黄浦在县东，大海喉吭也。自华亭县界迤而东，受南北两涯之水，乃折而北，受东西两涯之水，经城东二里许，又折而东北，合于吴淞江以入海。明初，吴松江淤塞，自上海关桥以西之水，悉壅入三泖，而黄浦当其下流，盘旋汛溢，不达江海。永乐初，夏原吉乃导黄浦繇范家浜以达吴淞江，其入江处曰南跄浦口，自是汇流以入海。毛节卿曰：三江既塞，三泖南源由黄浦北折而入松江之下流。是也。《海防考》：黄浦入江，东北去吴松口不五十里。吴淞为海寇突犯之冲，而黄浦逼近县城，仅一二里循浦而南，繇江而西，皆直达郡城。此诚肘腋之虞，防御所当加意者也。《志》云：浦口旧阔三十余丈，今横阔几二里。盖三江之绾毂，仅恃黄浦云。有黄浦巡司，在县南三十里。

南跄浦旧《志》云：在县东北三十六里，即永乐中导黄浦繇此入江处也。今故址已堙，而县东北有跄港、大跄浜，南近都台浦，相传即南跄旧流。有南跄巡司，向置于川沙堡城内。○都台浦，在县东南，旧名曹家沟。天顺四年，抚臣崔恭浚蒲汇塘及新泾诸处，又浚曹家沟深广，以备旱潦，因名曰都台浦。弘治初，水利佥事伍性复浚顾会、赵屯及都台诸浦，是也。又北汇诸塘港，下流注于黄浦。

下沙浦县东南六十里。旧名盐铁塘，相传五代时吴越运盐铁于此。宋绍兴十五年，秀州判曹泳开顾汇浦，又浚盐铁塘，舟楫通利，因改名下沙浦，自浦北流为盐塘、绝沈庄、周浦、三林诸塘而北，出汇诸河港，下流亦入于黄浦。《志》云：县境又有运盐河二，一自东南青村盐仓而北，会东西诸泾港。一自下沙场而东，循海塘北行，析为支渠，通诸团盐运，并达青浦县境。今通塞不一矣。○沈庄塘，在下沙浦北。嘉靖三十三年，官军败倭贼于此。又北为周浦塘，又北为三林塘，俱会诸支港之水西入于黄浦。

蒲汇塘在县西南四十里。自青浦县受盘龙、泗泾诸水，绝沙冈、竹冈、横沥诸水而东，为龙华港，又东经县南，入于黄浦。《志》云：吴淞南境之水，自盘龙以东，俱繇蒲汇、龙华二港达黄浦入海，最为通利。

六磊塘在县西南。自盘龙汇分支，东合诸流，接乌泥泾，下流入于黄浦。旧《志》：县南五十五里有莺窦湖，亦曰邢窦。相传以二姓居此而名。天顺四年，抚臣崔恭浚六磊塘、莺窦湖、乌泥泾、沙竹冈，通流入黄浦，是也。今湖已湮塞。

乌泥泾县南三十里，其西南与华亭县分界。元泰定初，都水监任仁发浚乌泥、大盈二河。二年，复浚县之潘浜、乌泥泾，各置石闸，以遏浑潮，闸废。今东流注于黄浦。○新泾，在县西南，南达华亭，北接吴松江，有新泾巡司，自新泾而西有横沥塘，北绝吴松入嘉定县界。《志》云：新泾浦东之支渠，有石桥、周家等浜，西有陶泾、师家等浜，又东有东西上澳浦，皆南通乌泥泾，北接松江。又闸港，在县东南新场镇西，又西流入黄浦。

○川沙堡县东南五十四里。产盐，商贾辐辏，地名八团镇，有三场盐课司。嘉靖三十六年，抚臣赵忻等奏置川沙堡，筑城周四里，屯设官兵，以备倭寇，自是商民辐集，屹为巨镇。《海防考》：堡南五十里为川沙汇，北五十里为宝镇堡，又东北去吴淞所亦五十里。嘉靖三十四年，倭贼据为巢穴，与老鹳嘴、柘林、新场，相犄角，于是筑堡戍守。自川沙至宝镇中，有钱家、烂泥、清水等�猓�其南又有七团、五团等洪，亦曰新洪、旧洪，倭舟皆可登泊也。宝镇堡，盖即嘉定之宝山所矣。

下沙镇县东南六十里。一名鹤沙镇，峙邑南而近海，因名。宋置下沙盐场，旧有盐课司，后迁新场镇，而盐仓则自周浦徙于此。今亦废。○新场镇，在下沙南九里，一名南下沙。元初置盐场于此，场赋为两浙最，贾贩甚盛。嘉靖三十二年，倭贼据新场，大为东南患。又东南二十里曰一团镇，商贩多聚于此。《志》云：下沙捍海塘外，有石笋滩，距海三十余里，沙中有石如笋，因名。一名分水港，以潮汐遇石笋而分流也。

周浦镇县东南三十六里。一名杜浦，元置下沙盐场及杜浦巡司于此。后盐场既迁，巡司亦废，民物则繁阜有加。明嘉靖三十四年，倭贼自柘林移据周浦，官军败却之。又三林塘镇，在县东南十八里，有三林巡司，今置于川沙堡城内。又县东南十八里有吴会镇，本名吴汇，后易今名。旧置邹城巡司于此，今废。

乌泥泾镇县西南二十六里。旧置太平仓税课局及芦子务巡司于此。《海防考》：乌泥泾与黄浦东之三林塘、周浦镇相望，倭贼繇三林、周浦，渡黄浦而西，即犯县治，若犯府境，必繇乌泥泾而西，为控扼之要地。○闵行市，在县西南五十里横沥东。《志》云：南汇陶宅入府之通衢也，又南与叶谢相为应援，有事时，兵屯于此，足为府城之捍卫。《海防考》：南跄渡、沈庄塘、周浦、闸港、闵行镇，与华亭之叶谢、曹泾、张堰，皆贼渡黄浦入犯府城之道。

青浦县府西北五十五里。东北至苏州府嘉定县七十里，西南至吴江县九十里，南至浙江嘉善县八十里。本上海、华亭二县地。明嘉靖二十一年，按臣施汀奏割华亭二乡、上海三乡，置青浦县，治青龙镇。三十二年废。万历元年复置于今治。城周六里，编户二百二十四里。

○青浦旧县在今县东北三十五里，故青龙镇也。其地下瞰吴淞江，据沪渎之口，自昔为海舶辏集之所。唐置镇于此，为防御要地，以在青龙江上，亦曰龙江镇。宋政和中，改名通惠，寻复旧。建炎中，韩世忠欲邀击兀术，以前军驻青龙，即此镇也。《志》云：宋时坊市繁盛，置巡司、税务及仓库于此，俗号小杭州。及再经变乱，市舶之设又复迁徙，而镇遂荒落。嘉靖中，复设县治此，数年而罢。今县治即唐行镇，亦曰横溪，以临横泖上也。元初为大姓唐氏所居，商贩竹木，因名唐行。明初置新泾税课局，又上海之水次西仓亦置于此，曰唐行仓。万历初，复建青浦县，因改镇为县治，创立城池。

○�裆�县东二十七里。昔时土宜美箭，因名。亦曰竹�裆剑�俗名北�裆健Ｓ稚皆诟缮街�北，故亦名北干山，本属上海境内。《志》云：山在凤凰山北，顾汇浦东。是也。又福泉山，在�裆奖保�旧名覆船山，以水泉甘美易今名，亦名薛道山。《志》云：山在县东北三十五里。

严山在县东南二十里。《志》云：县南二十五里，即凤凰陆宝诸山，又东南五里为佘山、细林山，又东南为薛山，即九峰诸山也。今俱入县境，与华亭分界。又淀山，在县西南三十五里，亦与华亭接界，有淀山巡司。

○吴淞江县北三十里。自昆山县流入境，与嘉定县分界，经白鹤汇，历青龙镇而东，入华亭、上海县界而注于海，县境诸水多汇入焉。《志》云：县东北五十里曰沪渎江，青龙江合松江而东至海，皆曰沪渎也。○青龙江，在县东北三十五里青龙镇之北，自华亭县流入境，又北入嘉定县界，合于白鹤江。又白鹤江，在县西五里，亦自华亭县流入境，又北至嘉定县界，与青龙江并注吴淞江，今淤塞过半矣。

顾会浦县东二十七里。亦曰通波塘。自华亭县流经县界，又东里许为崧子浦，引而北，并入吴松江。又盘龙浦，在县东北三十里，自华亭县流入，北接于吴淞江，今多堙塞。《志》云：县东三十七里有泗泾，纳顾会浦及诸泾港下流，东合盘龙塘，又北绝横塘，折而东，为蒲汇塘，又东入上海县界。《志》云：蒲汇塘在县东北四十五里，横塘在县东二十八里，西通横泖，东通蒲汇塘。○大盈浦，在县西北五里，西接淀山湖，东通通波塘，北接白鹤汇，以达于松江。又赵屯浦，在县北二十五里，南接淀山湖，北达吴淞江口，有龙华、分庄、严家等嘴，为湍险处。

淀湖在县西南三十里，与华亭、昆山接界。旧时湖周二百里，今日就浅狭。其相接者曰白荡，南通平湖，北通吴江，西通嘉善，东通松江，为往来要道。又有莲湖，在县西南三十二里，东通淀山湖。○�搴�，在县西南三十五里。昔时周二十里，以陆�寰哟硕�名。今为芦苇之场。

横泖在城北。《志》云：淀湖东北行为北漕港，支流为横泖，绝大盈浦而东，又北通崧泽塘，绝顾会、崧子二浦，东接横泾为东横泖，又东接诸塘澳入盘龙浦，下流亦注于吴淞江。

艾祁浦县东北二十八里。南接顾会浦，东北流达于吴淞江。又崧泽塘，在县东北三十五里，亦南通顾会浦，东达青龙江。

金泽塘在县西南三十六里。《志》云：塘东北接淀山湖，西南流入泖，其南通白荡，入浙江嘉善县境。又章练塘，在县西南四十五里，自吴江县流入境。《志》云：源出长洲县境之陈湖，东流入泖，又南为小蒸、大蒸诸塘，俱西通白牛塘，东入于泖。白牛塘与秀州塘相接也。又有诸家塘、柘泽塘，俱在淀湖下流，与华亭接界。○沙冈塘，在县东四十里，南绝黄浦至捍海塘，北入淞江，西达盘龙汇。沙冈之东曰竹冈塘，又东即横沥塘、竹冈、横沥之间，七宝镇在焉，接上海县界。

○金泽镇在县西南三十三里。东南通长泖，向当浙直之交，设巡司汛守，防盐盗出没。又县西三十六里曰双塔市，商旅往来苏、松之中道也。○沈巷镇，在县西南二十里，南通长泖，北通朱家角。《志》云：朱家角，在县西十里，商旅辐集，称为巨镇。

小蒸镇在县西南四十五里。三面傍泖，稍北曰大蒸。《志》云：镇西四里有古濮阳王大小二墓，蒸土筑之，因名。有大蒸、小蒸塘，西通白牛塘，接浙江嘉善、当湖二县界，东通泖湖，镇挹三泖九峰之胜。旧置税局于此，寻废，今有小蒸巡司。○北七宝镇，在县东北四十五里，旧有南北二七宝寺，镇在其北，因名。南临蒲汇塘，自塘以南，即华亭县界，商旅骈集，为邑巨镇。旧有税课局，今废。又杨林市，在县东北五十里吴淞江北，旧为商旅辏聚处。弘治初，佥事伍性浚蒲汇、杨林及新泾诸塘，是也。《志》云：县有新泾巡司，向设于上海县高昌乡，割入今县。

黄渡镇县东北五十里吴淞江南。俗呼为新街，商旅多聚于此。又白鹤江市，在县北三十二里，北接嘉定县界。又广富林市，在县东南三十二里细林山南，亦华亭分界处也。○赵屯镇，在县西北二十七里赵屯浦上。《志》云：旧名汉城里，以宋高南渡屯兵于此，因名。

附见：

金山卫府东南七十二里。明洪武二十年建，以山而名。卫南濒海，与金山对峙，西连乍浦，东接青村，南汇嘴，东北抵吴淞江，控引几三百里。卫城周十二里，为府境东南之险，当浙、直要冲，且与宁波定海关同为钱塘江锁钥，北之沙涂，至此而尽，南之山屿，至此而终。置兵于此，不惟固苏、松之藩篱，亦坚嘉、湖、杭三郡之门户。卫城内设左、右、前、后四千户所。又守御松江中千户所，则置于府城内，仍属金山卫。

青村守御中前千户所府东八十里。本青村镇。明洪武二十年建所，筑城周六里，属金山卫。《志》云：金山而东为柘林，柘林而东为青村，青村而东为南汇，相去各五六十里。《海防考》：府境三面环海，金山当其南，南汇当其北，而青村为东南二面转屈之会，与海中羊山东西相值，倭舶易于登犯。嘉靖三十三年，倭寇据为巢穴，大为府境之患，官军进讨，久之乃平。《舆程记》：繇府东门水路至青村百十三里，又北至上海新场八十九里。

南汇觜守御中后千户所在上海县东南八十里。明洪武二十年建所，筑城周九里有奇，属金山卫。《志》云：南汇而东为川沙，川沙而东为吴淞，相去亦五六十里。《海防考》：所北去吴淞所百五十里，南去青村五十里，下沙、新场、周浦、八团皆其汛地也。嘉靖三十二年，倭入南汇，寇嘉定，据吴淞所。今县南有五里桥、习家坟，皆官军攻贼时，贼拒战处也。