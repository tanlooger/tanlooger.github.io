---
---
---
title: 卷二十三
---



◎南直五

◇扬州府东至海三百六十里，南渡江至镇江府五十里，西至滁州二百六十里，西北至凤阳府泗州二百十里，北至淮安府三百二十里。自府治至京师二千三百二十里，至南京二百二十里。

《禹贡》扬州之域。春秋时属吴。后属越。战国时属楚。秦属九江郡。楚汉之际，分置东阳郡。汉初属荆国，后又属吴。景帝更名江都国。武帝更名广陵国。后汉为广陵郡。三国属魏，为重镇，后属吴吴主亮建兴二年，使卫尉冯朝城广陵。晋亦为广陵郡初治淮阴，后治射阳，江左还治广陵。东晋以广陵控接三齐，尝使青、兖二州刺史镇此大宁三年，郄鉴都督青、兖二州军事、兖州刺史，镇广陵。苏峻平后，还治京口。宋亦置广陵郡。元嘉八年，始定为南兖州治。齐梁因之。北齐改为东广州。陈复为南兖州。后周改为吴州。隋初为扬州置总管府。大业初，曰江都郡炀帝幸江都，制江都太守秩与京尹同。唐武德三年，改为兖州。六年，又改邗州。九年，改为扬州置大都督府。《唐纪》：是年以襄邑王神符检校扬州大都督，始自丹阳徙州府及居民于江北，繇此广陵专有扬州之名。天宝初，曰广陵郡。乾元初，复曰扬州，兼置淮南节度于此。五代时，杨氏都焉，曰江都府。南唐以为东都。周世宗取之，复曰扬州仍置大都督节度。宋因之亦曰广陵郡淮南节度，建炎初，升为大都督府。元曰扬州路至元十三年，置大都督府，又置江淮等处行中书省。明年，改为扬州路，寻又改属河南江北行中书省。明初曰淮海府《旧志》龙凤六年改，寻曰淮扬府，后复为扬州府时龙凤十二年，元至正二十六年也，直隶京师，领州三、县七。今仍曰扬州府。

府根柢淮左，遮蔽金陵，自昔为东南都会贾谊曰：汉以江淮为奉地。盖鱼盐谷帛，多出东南，广陵又其都会也。吴王濞称兵于此，汉室几为动摇。孙权不得广陵，虽数争淮南，而终以长江为限。东晋以后，皆建为重镇。梁末没于高齐，而烽火照于阙下。隋人命贺若弼镇广陵，陈祚不可复保也。李子通窃取江都，亦复南据京口，规有数郡。唐时淮南雄镇，莫若扬州。及高骈拥节自雄，外成巢温之毒，内酿毕吕之祸。杨行密收其余烬，犹能并孙儒，却朱温，缮兵积粟，保固江淮。沿及南唐，尚为强国，及周世宗克扬州，江南于是日蹙矣。宋室南迁，以扬州枕江臂淮，倚为襟要。赵范曰：扬州者，国之北门，一以统淮，一以蔽江，一以守运河，皆不可无备。王应麟曰：扬州俯江湄，瞰京口，南蹑钜海之浒，北压长淮之流，必扬州有备，而后淮东可守西山真氏曰：维扬、合肥，两淮之根本。又鲁氏涣曰：淮东控扼有六：一曰海陵，二曰喻口，三曰盐城，四曰宝应，五曰清口，六曰盱眙，而皆以扬州为根本。及宋运已移，李庭芝竭蹶于此，强寇且畏其锋。明初既定金陵，即北收扬州，不特唇齿攸寄，亦即以包并淮南也。都燕之后，转输特重，扬州为之咽喉，故防维常切。迩者北阙天崩，江沱偷息。有大臣议开府维扬者，或密投之以书见《甲乙痛哭集》。其略曰：阁下舍廊庙之安，膺疆场之任，岂非以北风日竞，东南一隅势且岌岌哉！然而阁下遂欲驻师维扬，愚以为非计也。昔人尝言：维扬者，淮南之根本。繇今日言之，则京口、金陵，又维扬之根本，而淮、泗、滁、凤皆维扬之门户也。维扬或警为之根本者，可恃乎？未可恃乎？今日之骄将悍兵、巨奸大�剑�幸封爵、列营屯者，阁下将委以门户之任，又可恃乎？未可恃乎？山阳竖子谓刘泽清，声色自娱；睢州老革谓许定国，狡黠难信。其拥兵南面咆哮江上者谓高杰，又何为乎？颇闻阁下欲怒其傲戾，收其勇力。窃虞狂躁性成，未宜任远，悻直自用，难与图机，观已往，知将来，甚为阁下危之也时督师欲以恢复任杰，故云。夫今日之举，安危存亡，间不容发。为阁下计，进则荣，退则辱，速则有济，缓则无功。阁下何不鼓厉三军，明□诛赏，长驱击楫，径驻彭城，延揽豪杰，抚柔归附？将见大河以南、长淮以北，必且翕然效命，其亡臣叛将留滞彼中者，亦且引领革面、冀为我用，天下事犹可为也。或者曰：大臣举动，当出万全，乘危临险，虑非长策。夫彭城，襟河带济，联络中华，故都消息，呼吸可通。彼中闻我赫然北向，有直指蓟门之势，必且迟回疑阻，不敢遽萌投鞭之意，如欲前犹却，还顾广陵、三河豪杰，必且解体。彼中从而诱纳之势，必转为所用，无异藉寇兵而赍盗粮矣！夫闭门待敌与开门揖盗，情异而失同，此不可不重为之虑也。或者曰：吾以重兵驻扬州，不足以内固根本，外维门户乎？曰：不然。往者李庭芝在扬州，不能救建康、京口之陷没。敌若以一军驻天长，则扬州震动，而分遣劲卒渡横江、下采石，我必不能分军入卫也。淮上所恃者，盱泗、山阳两军耳。恐敌向山阳，山阳必无坚垒；敌趣盱泗，盱泗必且宵奔。门户失亡，扬州且不能独固，而又谁为之援哉？嗟乎！阁下何忍苟安一城，坐视兖、豫之陆沉，养成江淮之涂炭而不悟其非也。况迩者分崩之情日见，离叛之兆已形，背城借一之举，惟恃有阁下。阁下若不赫然震动，一洗百年来颓靡之辙，载胥及溺之忧，恐非痛哭流涕所能尽也。当事者得其书颇为震动，卒不能用至于覆亡。

江都县附郭。秦广陵县。汉析置江都县，属广陵国。后汉因之。晋仍属广陵郡。宋齐皆因之。自梁至隋，废置不一。大业初，为江都郡治。唐为扬州治。宋因之。今编户一百十八里。

○广陵城在府城东北。楚旧县。《史记·表》：怀王十年，城广陵。秦因之。二世二年，广陵人召平为陈王徇广陵，是也。汉因之。吴王濞都此。刘昭曰：濞筑广陵城，周十四里半，后江都国及广陵国皆治焉。后汉为广陵郡治。三国魏移郡治淮阴，而以故城为边邑。魏主丕黄初五年伐吴，自寿春至广陵，登故城，临江观兵，有问渡之志。后入于吴。吴建兴二年，孙峻使冯城广陵，功不成。晋灭吴，广陵郡仍治淮阴。南渡后，还治广陵。太和四年，桓温发徐、兖二州民筑广陵城，遂移镇焉。时兖州寄治广陵，徐州寄治京口，发此二州民以供役也。宋大明三年，竟陵王诞据广陵以叛，诏沈庆之攻之，克其外城，进克小城，诞败死。北齐增置江阳郡与广陵郡，并治焉。隋初郡废。开皇十八年，改县曰邗江。大业初，更名江阳与江都县，并为郡治。唐初，江阳县并入江都。贞观十八年，复析置江阳县于郭下。南唐又改为广陵县。宋初因之。熙宁五年省。南渡后复置。元废。《城邑考》云：扬州城旧有大城，又有子城，亦曰牙城。杨行密据扬州，改牙城南门曰天兴，其后杨溥僭号，称为都城，南唐又号曰东都。及周克扬州，显德五年，使韩令坤镇之，州故城西据蜀冈，北抱雷陂，令坤以城大难守，筑故城东南隅为小城以治之。既而李重进复改筑州城，周十二里。宋绍兴中，郭棣知扬州，以为故城凭高临下，四面险固，重进始夷之而改卜今城，相距二十里，处势卑渫，寇来袭瞰，易如鼓掌，请即遗址建筑。许之，未几役竣，与旧墉南北对峙，中夹甬道，疏两濠，缓急足以转饷，谓之大城。后又于大城西南隅改筑州城，即今城也，周九里有奇。明初因之。嘉靖三十三年，复筑新城，起旧城东南，至东北角楼，周十里有奇，与旧城相埒。于是扬州有新旧两城。

江都故城在府西南四十里。《志》云：汉县治此。三国时废。晋太康六年复置。江左时废时置。隋、唐为附郭县。今故城已圮于江。《一统志》：江都县宋治州城东南隅。元徙治北关外，至正中毁。明初改置于今治。○邗沟城，《寰宇记》：在州西四里蜀冈上。《左传》哀九年，吴城邗沟，通江淮，时将伐齐，北霸中国也。汉已后荒圮，谓之芜城。胡三省云：魏曹丕登广陵故城，即芜城矣。又有广陵故城，在府北十八里。《志》云：扬吴时，尝分江都地置城于此。

舆县城府西四十五里。汉县，属临淮郡。后汉属广陵郡。晋因之。宋元嘉十三年，并入江都县。○齐宁城在府东南六十里，萧齐永明初置县，属广陵郡。阮�钪�《记》：齐建武五年，遏艾陵湖水，立裘塘屯，移齐宁县于万岁村。中兴元年废。又《图经》：隋末，尝分江阳立本化县于郡东南二里合渎渠上，旋废。

新城府北二十五里。晋太元十年，谢安上疏求北征，出镇广陵之步丘，筑垒曰新城。宋德�潭�年，李庭芝固守扬州，元将阿术遣兵守高邮、宝应，以绝其饷道，博罗欢又拔新城以逼之，即此。又张公城，在府西四十里。《志》云：东汉桓帝时，广陵贼张婴所筑，张纲为郡守，单骑造贼垒，示以恩信，婴悦服归降，即此处也。○宝�坛牵�在府北七里。《志》云：城周千七百丈，遗隍断堑，隐隐可寻，即隋迷楼故基也。宋宝�趟哪辏�贾似道奉诏筑，所谓包平山而瞰雷塘者，时又筑新宝城，二城相连，名曰夹城。

瓜洲城府南四十里江滨。昔为瓜洲村，扬子江之沙碛也。沙渐长，状如瓜字，接连扬子江口，民居其上，自唐开元以后，渐为南北襟喉之处。上元初，刘展据广陵，设疑兵于瓜洲。若趣北固者，潜自上流济，袭取润州。明年，平卢将田神功等讨展军于瓜洲，济江击展，败之。或谓之瓜埠洲，亦曰瓜洲步。《新唐书》：开元十二年，润州大风，自东北海涛没瓜步。即此。唐末，渐有城垒。宋建炎二年，金人入淮南，陷天长军，自扬州驰骑至瓜洲步，得小舟渡江，至镇江府，江浙大震。绍兴三十一年，金亮南侵，扬州陷，刘琦留屯于此，以拒之，既而金人盛兵塞瓜洲口，金亮亦引大军至此，居龟山寺。金人既却史浩，议筑城置守，张浚谓弃淮而守江，是以弱示敌也。议遂阻。乾道四年，始筑城置堡于此。德�坛酰�元伯颜陷建康，遣张弘范屯兵瓜洲，宋军水陆进攻，不能克，既而伯颜复遣阿术行省瓜洲，断淮东援兵，遂分军三道，进窥临安。二年，元人劫少帝太后北去，时李庭芝镇扬州，遣其将姜才夜捣瓜洲，以邀帝后，元人避去，才追战至浦子市而还。今城东西跨坝址，周千五百四十三丈，有五门，江防分司驻焉。居民商贾，骈集辐辏，谓之瓜洲镇，南岸即京口也。下蜀、东阳，见江宁府句容县。浦子市，即江浦县之浦子口矣。

○甘泉山府西北三十五里。高二十余丈，周围二里。山有七峰，联络如北斗，平地错落。又有圆冈二十八如列宿之拱北，上有泉，甚甘，因名。○得胜山，在府西北三十里。宋绍兴初，韩世忠败金人于大仪，还军至此，因名。又席帽山，在府西北十二里，与得胜山皆周二十五里，而高不过数丈。○大铜山，在府西北七十二里。又有小铜山，在仪真县西北二十五里。《志》云：皆汉吴王濞即山铸钱处。

蜀冈府城西北四里。绵亘四十余里，西接仪真、六合县界，东北抵茱萸湾，隔江与金陵相对。上有蜀井，相传地脉通蜀也。《志》云：自邵伯埭以南，地势皆高�。�冈阜连亘几数百里，淮之不能合于江也，势也。《图经》云：州城在蜀冈东南，城之东南北皆平地，沟浍交贯，惟蜀冈诸山，西接庐滁，凡北兵南侵扬州，率循山而南，据高为垒以临之。唐光启三年，杨行密以毕师铎之乱，自庐州援广陵，军于扬子，并西山以逼广陵，即蜀冈也。既而行密克扬州，蔡贼秦宗权遣其弟宗衡等与行密争扬州，抵城西，据广陵故寨，即行密旧屯处矣。周显德三年，克扬州。南唐将陆孟俊自泰州进攻扬州，屯于蜀冈。周将韩令坤惧而出走，会救至，乃复入城。盖据蜀冈则断周兵粮援之道，令坤所以惧而走也。《志》云：今郡城西北外，土高于城，敌若屯此恒，有窥伺之虑。○夹冈，在府东北七里。东接湾头镇淮子河口，与蜀冈相接。又昆仑冈，在府西北八里。鲍昭赋云：轴以昆冈。一名阜冈，亦名广陵冈，与蜀冈连接，盖即蜀冈之异名矣。又有九龙冈在府南十五里。桃花冈在府西十五里，皆与蜀冈相映带。

○扬子江府南四十里。繇六合县经仪真县，至瓜洲镇，又东过泰兴、如皋，历通州故海门县而入海。江心有南冷水，与镇江府分界。曹魏黄初五年至广陵，时江水盛涨，丕临望叹曰：魏虽有武骑千群，无所用之，末可图也。明年，复如广陵故城，临江观兵，见江涛汹涌，叹曰：此天所以限南北也。晋建兴末，祖逖誓清中原，自京口济广陵，其后南北津济，广陵、京口，实为襟要。刘裕平南燕，以卢循犯建康，疾驰至广陵，济江趣京口。陈霸先平侯景，军京口，济江围齐广陵。隋平陈，贺若弼自广陵济江拔京口。唐、宋以来，滨江洲渚日增，江流日狭，初自广陵扬子镇济江，江面阔，相距四十余里。唐立伊娄埭，江阔犹二十余里。宋时瓜洲渡口，犹十八里。今瓜洲渡至京口，不过七八里。渡口与江心金山寺相对，自瓜洲而东十八里，为沙河港。其东南与江心焦山寺相对，亦谓之沙坝河，旧与白塔、芒稻二河，俱为泄水通江处。又东五里，曰深港，俱东面设防处也。又东五十余里曰宝塔湾，为盐盗渊薮。其南岸汊港，可进�成剑�又东南四十五里曰三江口，亦曰新港。又东至周家桥四十里，正与江南�成较喽浴Ｖ杏兴辰�洲，江面稍狭，水流至急，此处扼守，则瓜仪可保，此为金陵门户，江心要会。有一字港，上接�成绞�里，下接三江口十里，官兵可以驻札，贼繇通州狼山而西，宜于此泊守。若一入新港登岸，为卞家坟、周家坟，稍西则扬州矣。此新港为可以登岸，可以入海之要口，江防最切处也。旧《图经》：扬子江自黄天荡西牛步沙，与建康为界；繇瓜步下小帆山，经仪真境内，东下至铁丁港鹅翎蘸，与镇江分界。东北趋江都，径通州入海，所谓扬子江也。《江防说》：大江南岸，�成奖卑叮�三江口为第一重门户，而镇江瓜洲则第二重门户，仪真天宁洲为第三重门户。余见大川大江及川渎异同。

官河府东南二里。古邗沟也，即春秋时吴通江淮之处。三国吴嘉禾三年，分道伐魏，遣将军孙韶等入淮向广陵、淮阴。又太平二年，孙峻使文钦等自江都入淮泗，以图青济，盖皆使之自邗沟以入淮也。亦谓之邗江，亦曰合渎渠，今为漕河。盖江南之漕，广陵当其咽喉，上江来者至自仪真，下江来者至自瓜洲，会于扬子桥。东北行过府城东，凡六十里而入邵伯湖，又北行六十里入高邮界，又北四十里至界首入宝应湖，又北至黄浦接淮安界，为山阳渎，繇江达淮，南北长三百余里，漕河堤在焉。堤，宋张纶所筑也。天禧中，纶为江淮发运使，因隋堤之旧而增筑之，长二百里，旁锢以巨石，为十闸以泄横流，亦曰平水闸，亦曰闸堰。政和八年，发运使柳庭俊言：真、扬、楚、泗、高邮运河堤岸，旧时有斗门水闸等七十九座，限则水势，常得其平，比多损坏。诏检讨修复。绍兴五年，诏浚瓜洲至淮口运河浅涩处，自是以时增治。盖自邵伯以北，地势西高而东卑，高、宝诸湖，周数百里，受天长七十余河之水，夏秋泛溢，势若滔天，故堤堰为最切。明永乐中，平江伯陈�笱裕汉�漕不堤，与无漕同，湖堤弗闸，与无堤同。置闸之法，欲密欲狭，密则水疏，无涨满之患，狭则势缓，无啮决之虞。湖溢则泄以利堤，湖落则闭以利漕。又置浅船浅夫，取河之污，厚湖之堤，闸多则水易落而堤坚，浚勤则河愈深而堤厚，庶几湖漕不病，而高宝以东之民不至有田庐漂溺之患矣。今府境官河有十一浅，曰新庙，曰浪荡，曰头潭，曰宋家，曰柳青，曰东西湾，曰花家园，曰李家庄，曰姚家潭，曰吉祥庄，曰江家庄，每浅有长吏主之，以督挑浚之役。《河渠考》：府西南二十余里有三汊河口，即仪真瓜洲达府城之道也。嘉靖七年，漕臣唐龙请于三汊河口仪真上游之地，置闸以尽漕利。天启元年，三汊河淤，发丁夫开浚，寻复故。○保扬河，在府西四里。城北三里旧有柴河，东达官河，西接市河入城，而城西一望平原，别无濠堑。崇祯十年，始自柴河口，引城东运河绕西郭，复折而西南，接城南二里之宝带河，仍合运河，延袤十六里。时又于近河东岸缘垒为城，上设敌台以备流寇侵逼，因名曰保扬。

伊娄河在府南二十里扬子镇，南通大江。自隋以前，扬子镇临江南渡京口。唐时积沙二十五里，渡江者绕瓜步沙尾，迂回六十里。开元二十六年，齐氵�晃�润州刺史，请于京口埭下，直趣渡江二十里，开伊娄河于扬州南瓜洲浦，长二十五里，即达扬子镇。从之，因立伊娄埭，官收其入。至德中，永王��作乱，据丹阳，淮南采访使李成式遣兵拒之于伊娄埭。亦曰伊娄堰。宋绍圣中，易堰以闸，今运河自瓜洲镇达于扬子桥，即此河也。《漕河考》：瓜洲漕河本名伊娄河，自唐以来，皆为漕渠津要，河口接大江，亦曰瓜洲渡。宋绍兴三十一年，金亮军瓜洲，谋犯京口，杨存中等命战士踏车船，自京口径向瓜洲，迫岸复回，金兵皆持满以待，其船中流上下，回转如飞，敌相顾骇愕。淳熙十四年，扬州守臣熊飞言：扬州运河惟藉瓜洲，真州，两闸潴积，今河水走泄，缘瓜洲上中二闸，久不修治，惟赖潮闸一座，然迫近江潮，水势冲激，易致损坏，望敕有司照旧修葺，从之。今漕河至此分为三支，如瓜字形，东西二支通江，一支阻堤，下江运艘，皆经此过坝。景泰六年，河臣陈泰以瓜洲坝下东西二港，江潮往来，泥沙填淤，乃修浚之。隆庆四年，河臣万恭更请建瓜洲闸，自时家洲达花园港，开渠长六里有奇，闸成，一名广惠，一名通惠，漕舟便之。《志》云：瓜洲运河分三支，三支之中，又分为十，各筑一坝，以河高江低，坝之使不泄也。瓜洲西七里为花园港，又西十五里为仪真县之何家港，皆为江岸设防处，有瓜洲巡司戍守。

白塔河府东北六十里，南通扬子江，北抵运河。其水冬涸春泛，民得灌溉之利。《河漕考》：宣德七年，陈�罂�白塔河，置新闸、潘家庄、大桥。江口四闸，令江南运船从常州西北孟渎河过江，入白塔河，经运盐河，至湾头达漕河，以省瓜洲盘坝之费，人以为便。正统四年，都督武兴议以白塔河泄水，奏闭之，仍从瓜洲过坝，白塔运道遂废。又淮子河在府东北十二里。淮，一作怀。旧《志》云：怀子河在仪真东北三十里，介勾城、陈公二塘之间，东出城北，接于运河。其在仪真境内者，亦谓之太子港。○芒稻河，在府东三十里，《志》云：邵伯南五里有金家湾，为南通芒稻河之径，泄运堤以西诸湖之水，东南流经湾头，东绝运盐河，而输之芒稻河，繇河以泄于江。万历二十三年，淮湖水涨，议者欲自金家湾入芒稻河，引淮水注江。既而河臣杨一魁开金家湾十四里，至芒稻河，复建减水石闸三座，繇芒稻河通江一十八里，亦建石闸一座，一时涨水颇藉宣泄之利云。

茱萸湾府东北十五里。阮�钪�《记》：吴王濞开邗沟，通运至海陵仓，以地有茱萸村，故名。今从官河分流，东经茱萸湾，行五十里至宜陵，又东六十里至泰州治。《元和志》：隋仁寿四年，开此以通漕，一名湾口，一名湾头，亦曰东塘。唐中和初，黄巢入长安，淮东帅高骈声言入讨，出屯东塘。光启三年，徐州叛将张雄、冯弘铎等初据苏州，寻败入海，引楼船溯江而西，泊于扬州东塘。时杨行密克扬州，乱将秦彦等自开化门，出奔东塘，开化门、州东门也。天复二年，时冯弘铎据上元，为行密将田頵所败，弃升州，将沿江入海，至东塘，行密迎之，遂收其众。明年，田頵与润州将安仁义叛，仁义悉焚东塘战舰。胡氏曰：东塘即今湾头至宜陵一带塘岸，对岸即润州界，淮南战舰聚焉。故仁义得焚之也。或曰：宜陵镇南旧有山洋河，南通大江。又府东十里旧有沙河，长四十里，接运河，通江东塘，盖逼近江口，为滨江湾泊之处，以在扬州之东而名，非专指湾头为东塘矣。周显德三年，韩令坤克唐扬州而守之，唐兵来攻，令坤败之于湾头堰。宋绍兴四年，诏毁湾头港口闸，以遏金兵，令不得积水通船。绍定三年，李全以楚州叛，攻扬州，至湾头立寨，据运河之冲。德�潭�年，元人攻扬州，以兵屯湾头及扬子桥、瓜步诸处，真州守苗再成欲以通泰兵攻湾头，是也。旧《志》：扬州北十五里有湾头镇。又运盐河，即湾头河之支分也，繇湾头而东七十里至斗门，入泰州界，又东百六十里至海安，入如皋界，又东南百十里至白蒲，入通州界，又东七十里至新寨，入海门界，又东八十里，达吕四场。其支派通各盐场。

艾陵湖府东北四十五里。《寰宇记》：合渎渠东有小渠，阔六步五尺，东去七里入艾陵湖。今湖在邵伯镇，东西接官河。谢安立邵伯堰，堰此湖之水也。齐建武五年，遏艾陵湖水，立裘塘屯。今自艾陵湖北，曰葑塞湖，又北曰绿洋湖，绿洋湖之西，曰瓮子湖，皆互相通，注入于官河。

邵伯湖府北四十五里，东接艾陵湖，西接白茆湖，南通新城湖，旁有邵伯埭。晋太元十一年，谢安筑新城于城北二十里，筑堰以灌民田，民思其德，比于邵公，因名。其后湖水侵淫，渐为民害。唐兴元中，李吉甫筑堤以护田，谓之平津堰，自是相继修筑为运河堤，有斗门桥。宋天圣七年，发运使钟离瑾置闸通漕处也。遇官河水涸，辄引湖水济之。嘉靖中，县令张公宁议曰：邵伯湖上受诸湖之水，下流入江，湖口阔二十丈，以故水发则横溢为害。且邵伯堤一带与湖相连水发则直冲堤岸，宜北白露筋庙，南抵马家渡，于旧堤南别筑一堤，又自马家渡而南至八塔铺，另筑一堤，成一夹河，则河堤可保无事云。今为邵伯镇，置巡司于此。邵伯驿亦在焉，为水陆孔道。○黄子湖，在府北六十里，又朱家湖在府东北六十里，皆东通官河。《志》云：黄子湖之西，有赤岸等湖。又府东四十里有大石湖，与张纲沟相接，沟西去府城三十里，合芒稻河入大江。

雷塘府西北十五里，亦曰雷陂。汉江都王建游雷陂，即此。唐武德五年，改葬隋炀帝于雷陂南平冈上。贞观中，李袭誉为扬州长史，引雷陂水筑句城塘，灌田八百顷。贞元中，杜佑节度淮南，决雷陂以广灌溉，斥海滨弃地为田，积米至五十万斛。《志》云：雷塘有二，上雷塘长广共六里，下雷塘长广共七里。自宋以后，日就堙废，民占为田。明屡经修复。今繇淮子河引流济运。○勾城塘，在府西南三十五里，与仪真县接界。长广十八里有奇，唐李袭誉所筑也。后废为田。明嘉靖中，开浚其水，东南流至乌塔沟，南入于漕河，寻复废。潘季驯曰：勾城、陈公二塘，地形高阜，水俱无源，惟藉积两为塘，下流皆从仪真县响水闸出江，难以济运也。

陈公塘府西五十里，与仪真县接界。后汉末，陈登为广陵太守，浚塘筑陂，周回九十余里，灌田千余顷，百姓德之，因名。亦曰爱敬陂，陂水散为三十六汊，为利甚溥。《唐食货志》：初，扬州疏太子港、陈登塘，凡三十四陂以益漕河，辄复堙塞。贞元中，淮南节度使杜佑，乃自江都西浚渠蜀冈之右，疏勾城湖、爱敬陂，起堤灌城，以通大舟，夹堤高�。�亦得灌溉，然河益卑，水下走淮，夏则舟不得前。元和三年，李吉甫节度淮南，乃筑平津堰，以泄有余，补不足，漕运遂通。宋大中、祥符间，置斗门、石�舸铮�引水济运。绍兴四年，诏毁陈公塘。无令走入运河，以资敌用，盖以金兵在淮南也。淳熙八年，漕臣钱冲之言：真州东二十里有陈公塘，其塘周回百里，东西北三面倚山为岸，其南带东系前人筑垒成堤，以受启闭，旱潦得籍以灌溉，漕舟复赖其通济。今日就废坏，宜仍旧修筑塘岸，建置斗门、石�舸锔饕凰�，为久远之计。从之。明初渐淤，民耕佃其中。嘉靖、万历中，屡议修复，卒不果。天启四年，又修治之，寻复废。《志》云：自陈公塘接雷塘，旧有魏家河，引水至湾头，入运河。

新塘府西北十里。长广二里余，西南接上雷塘，合流入于漕河。宋绍定四年，李全窥扬州，赵范等败之，全走死于此。亦曰小新塘。《漕河考》：陈公塘、上、下二雷塘、勾城塘、小新塘，旧为扬州五塘，运河浅涸，往往引塘水济之，其后豪民占据为田，无复潴泄之利。嘉靖中，尝大加修复，置闸设防，未几复废。盖五塘之名，仅存而已。

七里沟府东北十里，亦曰七里港。唐宝历二年，盐铁使王播奏扬州城内漕河水浅，舟船涩滞，转输不及期，请从府北阊门外古七里港开河而东，屈曲至禅智寺桥，通旧官河，长十九里。从之。即此河也。又蔷薇沟，在府东北六十里，其地旧为蔷薇村，接高邮州之永安港。

三里沟旧在府西南十九里。宋德�坛酰�蒙古将阿术自真州乘胜趣扬州，州将姜才逆败之于三里沟，阿术佯退，才逐之，阿术还战，至扬子桥，两军夹水而阵，蒙古将张弘范绝渡进战，才军溃，敌兵进薄扬州南门。《志》云：今城南三里，亦曰三里沟，南接马泊港，港在府南十五里，又南通深港，达大江。○官沟，在府东三十里，南通江。又府西南十五里有双港，东南十五里有华家洋港，府东四十五里曰蚬子港，东南四十五里曰倒流港，东北四十七里曰进水深港，皆通大江。其滨江以港名者，又不一处也。

龙舟堰府南二十里。《十道志》：魏文帝丕临江试龙舟于此，因名。宋天禧二年，漕臣贾宗言：岁漕自真、扬入淮、汴，历堰者五，粮载烦于剥卸，民力罢于牵挽，官私船舰，繇此速坏。今议开扬州古河，绕城南接运渠，毁龙舟、新兴、茱萸三堰，凿近堰旧路，以均水势，岁省官费十数万，功利甚厚，从之。宣和二年，以运河浅涩，发运使陈亨伯使其属向子��相视，子��言：运河高江淮数丈，自来置堰闸，治陂塘，复作归水澳，惜水如金，比年行直达之法，或启或闭，不暇归水。又顷毁朝宗闸，自洪泽至邵伯数百里，不为之节，故山阳上下不通。欲救其敝，宜于真州太子港筑坝，一以复怀子河故道；于瓜洲河口作坝，一以复龙舟堰；于海陵河口作坝，一以复茱萸待贤堰，使诸塘水不为瓜洲，真、泰三河所分；于北神相近作坝，权闭满浦闸，复朝宗闸，则上下无壅矣。亨伯从之，漕复通利，今废堰在扬子桥南。朝宗闸，即山阳县洪泽闸。北神堰，亦见山阳县。满浦闸，或曰即宝应县黄浦闸。新兴闸，见盐城县新兴堰。

○江都宫在故广陵城内，隋炀帝所筑宫也。其宫城东偏门曰芳林，又有玄武、玄览诸门，皆宫门也。中有成象殿及流珠堂诸处。大业十四年，司马德戡等谋为变，燕王亻炎觉之，夜穿芳林门侧水窦而入，至玄武门请见，不得达，为叛者所执，既而德戡等兵入成象殿，独孤开远帅殿内兵诣玄览门，叩閤请帝临战，不应，寻被弑，殡于西院流珠堂，是也。又有杨吴时故宫，在旧子城内，今皆堙废。○显福宫，在府东北，隋时城外离宫也。宇文化及等弑炀帝，夺江都舟楫，行至显福宫，虎贲郎将麦孟才等谋诛化及，不克，即此。

大仪镇县西七十里，接天长县界。宋建隆元年，亲征淮南，李重进次大仪，遂克扬州。绍兴四年，刘豫以金人入寇，步兵自楚攻承州，骑兵自泗攻滁州。韩世忠军扬州，分兵守承州，亲提援兵至大仪，以当敌骑，伐木为栅，自断归路，勒五阵，设伏二十余所。金前军聂儿孛堇引兵趣江口，距大仪五里，别将挞不野拥铁骑过五阵东，伏发，寇大败。论者称大仪之捷，为中兴武功第一者也。

宜陵镇府东北六十五里。地势高阜，民居稠密，自湾头达泰州之道也。又万寿镇，在府东四十里，西至宝塔湾五里，有巡司戍守。自万寿镇而东三十里，为归仁巡司，司之西即三江口，司之东为庙湾，与周家桥逼近，皆滨江设防处也。

皂角林府南三十里。宋绍兴三十一年，金亮南侵，刘�寰�瓜洲，遣将王佐等拒金人于此，佐设伏林中，敌至，伏发，金人大败。既而金人以运河岸狭，非用兵之利，遂引去，佐复追败之。

平山堂在府西北五里蜀冈上。宋庆历三年，郡守欧阳修建，江南诸山，若拱列檐下，因名。绍定三年，李全据湾头立寨，使其将胡义为先锋，驻平山堂，以俟三城机便，既而进逼扬州，大燕于平山堂，赵范等出兵袭败之。咸淳五年，李庭芝镇扬州，以平山堂下瞰州城，敌至，则构望楼于上，张弓弩以射城中，因筑城包之。今城废堂存。

吴公台府城西北四里。一名弩台。刘宋大明三年，沈庆之攻竟陵王诞，筑台以射城中。陈大建中，吴明彻攻广陵，增筑之，故名。唐武德元年，江都守陈棱葬炀帝于江都宫西吴公台下，即此。

扬子桥府南二十里，自古为滨江津要，繇此渡江抵京口，渡阔四十里。隋开皇十年，陈故境多叛，命杨素讨之，素帅舟师自扬子津入击，破贼帅朱莫问于京口。大业七年，升钓台，临扬子津，大宴百僚，寻置临江宫于此，亦曰扬子宫。九年，吴郡朱燮、晋陵管崇等作乱，时帝在涿郡，命虎牙郎将赵六儿将兵屯扬子，分为五营，以备贼，贼渡江，袭破其两营而去。十三年，驾出扬子，幸临江宫。唐武德二年，李子通攻江都，沈法兴遣子纶赴救，军于扬子，时杜伏威亦自历阳来救，军于清流，与纶相去数十里，子通诈为纶军，袭伏威，伏威怒，亦遣军袭纶，两军相疑，江都遂陷于子通，清流盖在府城西南。七年，辅公祏叛，任瑰讨之，拔其扬子城，广陵来降。开元以后，为沙洲所隔，齐氵�豢�伊娄河于扬子镇南，遂为往来通津。光启三年，淮南军乱，毕师铎自高邮袭广陵，不克，军于扬子。宣州观察秦彦遣将秦稠将兵至扬子助之，进陷广陵。庐州刺史杨行密，引兵攻彦，军于扬子，并广陵西冈以逼城，彦寻败走。宋建炎初，幸扬州。金人破天长，帝自瓜洲南渡，金人入扬州，追至扬子桥而还。绍兴三十一年，金人犯扬子桥，刘�芯苋粗�。今运舟自仪真达者四十里，至石人头，入江都界。又十五里，至扬子桥，自瓜洲达者三十里，亦至扬子桥，合于官河，东折北行，经府城东，盖总会之所也。○周家桥，在府东南百四十里，南临大江，西接庙港，为控扼要地，有官兵屯驻。又东有口岸巡司，入泰兴县界。《志》云：县有万寿巡司，在县东四十里，归仁巡司在县东百二十五里，上官桥巡司在县西北八十里，瓜洲巡司在县南四十五里。邵伯巡司、邵伯驿河泊所，俱在县北四十五里。

白土戍在府西。宋大明三年，竟陵王诞举兵广陵，诏沈庆之讨之，虑诞奔魏，使庆之断其走路，庆之营白土，去城十八里。又进军新亭逼之，新亭盖在蜀冈上。○挞扒店，在府西。宋淳�坛酰�蒙古入滁、和诸州，淮东将邓淳等战于扬州之挞扒店，却之。

桑里在府城西南二十里。宋大明三年，沈庆之攻广陵，宋主命为三烽于桑里，克外城，举一烽，克内城，举两烽，擒刘诞，举三烽，是也。又丁村，在府北。宋德�潭�年，扬州围久食尽，州将姜才闻高邮运米将至，出步骑与元军战于丁村，溃还。

山光寺在府城北。唐光启三年，毕师铎戍高邮，还袭广陵，军于此。宋乾道三年，淮东提举徐子寅请开湾头港口，至镇西山光寺前桥头，以通运道，是也。又禅智寺，在府东十五里，隋故宫也。寺前有桥，跨官河上。杨吴时，徐知训与主演泛舟浊河，继又赏花禅智寺，浊河即官河矣。○蕃�鸸郏�在旧城东南隅。五代以前，在城外，谓之后土庙，俗所谓琼花观也。唐中和二年，妖人吕用之说高骈崇大其庙，极江南工材之选。一名唐昌观，后废，明正统间重建。

仪真县府西七十五里，西南渡江至江宁府六十里，西北至泗州天长县百二十里，东南渡江至江宁府句容县九十里。汉江都县地。唐扬子县地，地名白沙。五代属永贞县。后唐同光二年，吴杨溥如白沙观楼船，更命白沙曰迎銮镇。宋乾德二年，升为建安军。大中祥符六年，改真州。政和七年，赐郡名曰仪真。元至元中，曰真州路，寻复为真州，隶扬州路。明初改仪真县，以州治扬子县省入，今城周九里有奇，编户十四里。

○扬子废县旧城在县东南十五里。《九域志》：扬子县东至扬州六十里，渡江而南，至金陵亦六十里。隋末，杜伏威尝置戍守于此。永淳元年，始分江都置扬子县。至德二载，永王��作乱，军丹阳，淮南采访使李成式讨之，别将李铣军于杨子，是也。大历以后，盐铁转运使置巡院于此，有留后官掌之。广明初，淮南帅高骈奏改扬子院留后为发运使。五代南唐改为永贞县。宋太平兴国中，复曰扬子。大中、祥符六年，置真州，始移扬子为附郭县。建炎初，升为扬子军。四年，复为县。绍兴十年，又升军。明年，复故。元仍为扬子县。明初省。○左安城，在县西二十里，地多山溪，旁有崇丘，道出六合，盖旧时戍守处也。

○城子山县北六里。山形如城。魏文帝筑乐游台，立马赋诗于此。又焦家山，在县东北五里。宋开禧二年，金人寇真州。总辖唐��决陈公塘水被真东北境，敌登焦家山望之，知不可越，引退。○方山，在县西三十里，其岭四面平正。唐于此屯军，置方山府。其并峙者曰横山，高广与方山相埒，二山俱接六合县境。又有鸦山，在县西四十里，以两峰相对而名。唐光启中，蔡州贼将孙儒尝屯于此，寨址犹存，俗谓之奶山，亦与方山鼎峙。

小铜山县西北二十五里。《寰宇记》谓之大铜山，又有小铜山在其东麓。宋时淮南鼓铸，莫盛于真州。城内旧有广陵、丹阳二监，盖以大小铜山产铜也。又旧有冶官，置于小铜山西北五里。

瓜步山县西四十七里，与六合县接界处也。又有小帆山，在瓜步东，矗起大江中，一名石帆山。《志》云：蜀冈上自六合县来，至小帆山入境，绵亘数十里，达于江都云。又赤岸山，《志》云：在县西三十里，今俱详见六合县。○灵岩山在县西七十里，山岭高峻，界仪真、六合三县间，为远近之望。

○扬子江在城南。《通释》：真州东行五十里至瓜洲，以达镇江，西行亦五十里至瓜埠，以达建康。今县南有上江、下江、旧江三口，上江口去下江口一里，下江口与江心天宁洲相对，其东十五里为旧江口，有旧江口巡司，西北至县十里，与江心新洲相对，皆为沿江戍守处。《江防考》：县南十里为天宁洲，近大江南岸，元末康茂才结寨处也。县东南五里为新洲，与天宁洲相映带，洲渚纡回，汊港环错，并为江洋要害。县东南四十里曰高资港，亦近江南岸，有巡司西至天宁洲三十里，东至丹徒巡司七十里。明建文四年，靖难兵克仪真，立营于高资港，是也。又有何家港，在县东二十里，为北岸要口，东至江都花园港十五里，西至旧江口十里，繇京口度此登岸，则东走瓜洲，西入仪真，北达扬子桥，皆为径易，故防守尤切。

运河在县治西南。迤东行四十里，过乌塔沟，入江都县界。县东南二里，旧有江口堰，即宋之真阳堰。天圣二年，修水闸易堰，人以为利。宣和三年，真州守李琮言：州乃外江纲运要口，运河浅涩，每不能速发，按南岸有泄水斗门八，去江不满一里，欲开斗门，河身去江十丈，筑软坝引江潮入河以助运。从之。绍兴四年毁，寻复修治。淳熙十四年，扬州守臣熊飞言：扬州运河惟藉瓜洲、真州，两闸储积，今河水走泄，缘真州上下二闸损坏，乞令有司葺理。明为仪真五坝，上江运艘皆经此，凡五十五里而达杨子桥，合于官河。《河漕考》：洪武十六年，仪真县重建清江闸、惠桥腰匣、南门里潮闸，以蓄泄水利，通漕舟，从枢臣单安仁之请也。景泰五年，以县东十里有河，南接大江，北冲运河，因增置新坝，亦谓之新坝河。六年，又以仪真坝下有青泥滩、直河口二港，江潮往来，每至填淤，河臣陈泰奏请修浚，自是定制，三年一浚。今有罗泗、通济、拦潮、东关四闸，俱在运河上，自南而东，以时蓄泄云。

长芦河在县西四十里。其上流为沙河，自江浦六合县界流入境。宋天圣三年，发运使张纶请开长芦口河入江，以避大江风涛之险，舟楫以为便。建炎三年，金人陷太平，长驱至建康，守臣杜充渡江遁，真州诸将怨充严刻谋害之，充不敢入营，居长芦寺，遂降金。寺在长芦河西，今亦见六合县。○遇明河，在县西。宋崇宁二年，诏淮南开修遇明河，自宣化镇江口直至泗州淮河口。今堙。

陈公塘县东北三十里。其塘西北依山，东南面水有斗门石�舸铮�历代引以济运，今为军民所占佃。又句城塘，在县东北四十里，阔二里，长七里，今亦废为田。《志》云：县东二十里有戴子港，即陈公塘下流也，南入江，北流阔处，即怀子河矣。今俱详见江都县。○北山塘，在县北濠外一里。其相接者为茆家山塘，北面依山，东西引流入濠。旧时潜为水柜以遏敌。又有石坝，潴水溉田。今俱废。又刘塘，在县西北五十里方山之西，灵岩山之东，导流为东沟，南入江。《志》云：东沟在县西南四十里，为仪真、六合之交，值黄天荡，大江冲要处也。

老鹳嘴在县东南。宋德�坛酰�蒙古将阿术攻真州，州守苗再成与战于老鹳嘴，败绩，阿术乘胜趣扬州。或曰：即今县东南二十里之老鸦夹也。又青山嘴，在县西三十里。《江防考》：青山嘴西至东沟二十里，东至下江口三十里，与老鸦夹俱为滨江。

○白沙镇在县城南滨江。即白沙洲也，旧为戍守要地。齐建武初，魏人入寇，诏于白沙分置一军，长芦分置三军。唐至德二载，永王��作乱，军丹阳，其将冯季康奔白沙，降于淮南采访使李成式。上元元年，刘展据广陵，军于白沙，济江袭下蜀，遂取润州。后唐同光二年，杨溥如白沙观楼船，徐温自金陵来朝，因号白沙为迎銮镇。周显德五年，周主如迎銮镇，屡至江口，破唐水军。宋建隆初，太祖平李重进于扬州，令诸军习战舰于迎銮镇。南唐主李景大惧，即白沙也。乾德二年，始置建安军于此。○宣化镇，在县西二十里，亦曰五马渡，与六合县接界，今详见六合县。

欧阳戍在县东北十里，《水经注》：邗沟水上承欧阳，引江入埭，六十里至广陵城。宋大明三年，竟陵王诞举兵广陵，诏沈庆之讨之，庆之进至欧阳。齐延兴元年，萧鸾使王广之袭南兖州刺史安陆王子敬，广之至欧阳，遣部将陈伯之先驱入广陵。梁太清二年，侯景围台城，北徐州刺史萧正表叛附景，景以为南兖州刺史，正表乃于欧阳立栅，以断援军。萧会理时镇广陵，遣兵袭破之，正表走还钟离。承圣初，王僧辨等破侯景，分遣陈霸先将兵向广陵，时景将郭元建以广陵降齐，霸先至欧阳，齐将辛术已据广陵，霸先遂屯欧阳，会齐兵围六合，霸先自欧阳赴救，大破之于士林，是也。士林，见六合县。○新城村，在县东北十五里，南通何家港，北达扬子桥，往来之通道也，俗谓之都天庙。

胥浦桥在县西北七里。《志》云：胥浦之水，源出小铜山，东南流，至城西，复折而西南，流里许，为上口入江，俗谓之钥匙河，是也。宋绍兴三十一年，邵宏渊退保于此，以拒金亮之师。开禧二年，金人陷真州，寇六合，扬州帅郭倪拒之于此，败绩。又端平三年，蒙古将察罕攻真州，州守丘岳败之，乘胜出战于胥浦桥，蒙古引却。

泰兴县府东南百四十里，北至泰州九十里，东至通州百六十里。本海陵县地，南唐析置泰兴县，属泰州。宋属扬州。今城周九里，编户一百八里。

○泰兴旧城在县西北。《志》云：南唐升元初，析海陵南五乡地置县，治济川镇，在今县西北四十里。宋乾德三年，徙治于柴墟镇。熙宁中，知县尤袤排众议，筑外城，周九里有奇，俗号为龟城。建炎三年，岳飞驻泰州，以州无险可恃，退保柴墟，渡百姓于沙上，是时金人陷扬州，所至涂炭，惟县有外蔽，全活甚众。绍兴初，移县治延令村，即今城也，其故城仍曰柴墟镇。绍熙五年，淮东提举陈损之言：柴墟镇旧有堤闸，为泰州泄水处，久废坏。宜于此创立斗门，西引天长、盱眙以东众湖之水，起自江都，北经高邮、宝应、山阳，抵淮阴，西入淮。又自高邮入兴化，东至盐城，极于海。又从泰州南至泰兴，彻于江，共为石�舸锸�三、斗门七，淮东田多沮洳，繇此得良田数百万顷云。

○孤山县东南七十里。南枕大江，巍然一峰，约高百仞，上多大竹。《志》云：孤山，县之镇山也。旧在江北岸，其后岸圮，山入江中。今江为平陆山，与靖江县分界。又东山，在县东六十里。

○大江旧在县南三十余里。自江都县流入界，又东入如皋县界。天启以后，沙渚涨塞，泰兴与靖江接壤处，悉为平陆，因于县南三十里开为界河，东通老沙港，西通大江，长亘五十里。

得胜河县西四十五里。下流经县西南三十里，曰盛大港，流入大江。又庙港，在县西三十里，流经江都县境入江。县西四十五里又有过船港，成化十八年，于县东南三十里印庄河西至庙港，筑江堰。嘉靖十二年，又自庙港至过船港，增筑江堰以卫田，大为民利。

相见湾在城东。俗谓之龙开河。河形委曲，舟行虽有先后，至此则帆墙相望，可呼而应也。又城北二里曰通泰河，一名槐子河，流合龙开河，下流俱注于江。○范蔡港，在县东南江中。明初攻泰州，张士诚遣兵赴援，舟师出大江，次范蔡港，别以小舟于江中孤山往来出没。太祖曰：士诚欲分我兵势耳，我乘其怠，急攻泰州，州破，江北瓦解矣。今旧港已堙。

新河港县东南四十余里。元置干塘巡司，属武进界。明初以隔在江北，改今属。今司废。

○黄桥县东四十五里，有巡司戍守。嘉靖中，官军尝败倭于此。县西四十五里又有口岸巡司，接江都县界。县南三十余里又有印庄巡司。

附见：

扬州卫在府城内，洪武中置。又仪真卫，在仪真县城内，亦洪武中置。《志》云：兴化县有守御千户所，旧属高邮卫，今属扬州卫。

高邮州府东北百二十里。北至淮安府二百十里，西至凤阳府泗州二百里，东南至泰州百五十里。

春秋时吴地。秦属九江郡。汉属广陵国。后汉属广陵郡。晋属临淮郡。宋复属广陵郡。齐因之。梁置广业郡，寻改神农郡以嘉禾之瑞改焉。隋郡废，属扬州。大业初，属江都郡。唐亦属扬州。宋开宝四年，置高邮军。熙宁五年，军罢，仍属扬州。元�讨校�复置军。建炎四年，升为承州。绍兴五年，州废。三十一年，复为军。元置高邮路，寻改高邮府，属扬州路。明初改为州，以州治高邮县省入编户八十五里，领县二。今因之。

州介于扬、楚间，号东南咽岭。唐咸通九年，桂州戍卒庞勋等叛还徐州，道经淮南。淮南将李湘言于节度使令狐�墼唬焊哂拾毒�而水深狭，若奇兵伏其侧，焚荻舟塞其前，而以劲兵蹙其后，可尽擒也。�鄄淮印＜把�至徐，遂为东南大患。周显德四年，攻楚州，遣兵趣扬州，至高邮。唐人焚庐舍，悉驱其民，渡江而去。元末，张士诚据此，为江淮之厉。盖州薮泽环聚，易于控扼也宋时州人秦观诗曰：吾乡如覆盂，高据扬楚脊；环以万顷湖，粘天无四壁。故高邮亦曰盂城。

○高邮废县今州治。秦高邮亭也。汉置县，属广陵国，后皆为高邮县。宋始为高邮军治。元为府治。明初省。今州城周十里有奇。

临泽废县州东北九十里。刘宋大豫初置县，属海陵郡。齐、梁因之。隋初并入高邮。又州境有竹塘、三归等县，《隋志》：梁析高邮县置，属广业郡。高齐及周因之。隋俱废入高邮县。

○神居山州西南六十里。一名土山，高二十五丈，周十五里。秦观曰：山不甚广，而股趾盘礴甚大，傍占数墟，遂为州境之望。

○官河在州城西。自州南三十里江都县界露筋庙起，至州北六十里界首镇止，其西七十二涧之水，繇甓社等湖经城南北金门闸及城西窑港闸而入官河，今漕运所经也。旧时漕河出城西，筑堤以卫之，曰东堤。又有西堤，滨湖以捍水，复筑堤以卫民田，曰中堤。其后东堤圮，故漕河废，漕出西堤中堤间，仍称东堤运河。其故址即唐李吉甫所筑平津堰，溉田数千顷者也。宋时修为运堤，大中祥符间，转运使吴遵路请于高邮等处置斗门九十，以蓄泄水利。天圣中，转运方仲开言：淮南漕河宜作木闸石窗，分水溉民田。重和初，柳庭俊复请修高邮运河堤岸、斗门、水闸。绍熙五年，淮东提举陈损之言：高邮、楚州之间，陂湖渺漫，茭葑弥满，宜创立堤堰，以为潴泄，庶几水旱有备。元延�涛迥辏�命开修高邮运道。大德十年，复浚治。明为漕运经途。浚治益密，城西北有康济河，长四十余里。弘治二年，漕臣白昂以运舟入甓社湖常覆溺，触岸辄坏，乃开复河于高邮堤东，以避其险，谓之康济，盖即官河之别名也。《志》云：河起自城北杭家嘴，又北至州北三十里之张家沟、长竟、甓社湖。万历三年，湖水决州北二十里之清水潭，及潭北十里之丁志港口。明年，漕臣吴桂芳等议修复西湖老堤。老堤，洪武九年所筑湖堤，即西堤也。其康济河即故东堤，是时东堤、中堤悉堙没，老堤倾坏，淮湖之水纵横漫衍，于是议塞决口，修老堤，傍老堤民田中，改挑康济越河。于是废东堤，筑中堤，以便牵挽，遂为永制。今详见川渎漕河。

运盐河在州城东北。一名闸河，亦曰东河。东流八十里抵兴化县河口镇，又东接泰州运河，又东至白驹、刘庄二闸，其西通新开湖。宋绍熙五年，淮东提举陈损之言：自高邮、兴化至盐城二百四十里，其堤岸傍开一新河，以通舟船，仍存旧堤，以捍风浪，即此河也。《志》云：城南有城子河，东抵各盐场北达城东二里之烧香港，又北抵运盐河。

樊梁湖州西北五十里。上流为樊梁溪，自天长县石梁河流入州界，潴而为湖，与新开、甓社为高邮三湖。《系年录》：承、楚之间，有樊梁等三湖，绵亘三百余里。宋绍兴初，有张荣者，聚众于此，击败金人，金陷扬州，荣驻鼍潭湖，积茭为城以自固。今鼍潭湖在州东北九十里，其下流通海陵溪。大抵州境湖汊最多，其大者或曰三湖，或曰五湖。蒋之奇诗：三十六湖水所潴，其间尤大为五湖。五湖盖樊梁三湖，与平阿珠湖为五也。又或以为即州西六十里之五湖云。

甓社湖州西北二十里。东西长七十里，南北阔五十里。元至正十三年，张士诚作乱，淮南行省李齐出守甓社湖，是也。今为运道所经。

新开湖州西北三里。其水东南俱通运河，长阔各百五十里，天长以东之水，俱汇此湖而入于淮。湖中突起一洲，可百余亩，水虽盛涨，终不能没。其洲去城十里。秦观诗：高邮西北多巨湖，累累相连如贯珠。盖州境自昔恃湖为险。《山堂考索》云：淮东川泽之国，凡小洲大潴，水势环绕，人所不到处，皆水寨也。自老鹳、新开诸湖而言，凡四十余处，而相通之寨凡九，一寨一将主之。南宋所为守淮者，皆新开等湖以为之险耳。○平阿湖，在州西八十里，其东南为五湖，接天长县之铜城河，州境诸湖皆自天长县导流东注。盖五湖汇上流诸川，源多势盛，州境平衍，故所在浸淫，遂为泽国。又珠湖，在县西七十里。《天长志》：五湖接高邮之毗沙湖，或以为珠湖矣。

武安湖州西南三十里，与新开湖相接。又塘下湖，在州西四十里，又西十里接姜里湖。州北二十里又有张良湖，又南三里接七里湖。州西北五十里为石丘湖。皆与甓社湖相灌注。又绿洋湖，在州南三十里，与州东二十八里之张家沟相接，至州北三十五里，亦汇于甓社湖。又州西二十里有鹅儿白湖，州东北六十里有仲村湖，又东北六十里为郭真湖，接盐城县界。

白马塘州西南七十里。北近北阿镇。晋太元中，谢玄自广陵救三阿，次于白马塘，即此。《通释》：塘阻三阿溪，谢玄破苻秦将都颜、俱难，李孝逸破徐敬业处也。又州境有富人等塘。《唐会要》：元和三年，李吉甫节度淮南，筑富人塘，固本塘，溉田且万顷。《地理志》：高邮有堤塘，溉田甚多，皆李吉甫所筑。今废。

子婴沟州北七十里。自宝应县界泄官河之水，东南流经州境，又东接漳河，入广洋湖。万历二十四年，浚入兴化县之大踪湖。又夹沟，在州西二十里。《志》云：昔开此沟，以避武安湖官庄嘴之险，今废。○清水潭，在州北二十里。其地低洼，当下流之冲。又北十余里有丁志港、永定港等口。万历中，淮湖涨溢，清水潭及丁志口冲决最甚。

○北阿镇州西八十里。亦曰三阿。三阿者，镇之南有平阿湖，又南有下阿溪也。东晋尝侨置幽州于此。太元四年，苻秦将俱难、彭超围幽州刺史田洛于三阿，去广陵百里，朝廷大震，谢玄自广陵驰救，难、超战败，退保盱眙。或云：平阿湖侧有平阿村，村有故平阿县。魏收《志》：谯州高塘郡领平阿县。此三阿也。平阿，盖梁置，后魏因之，后周废。今下阿入天长县。

三垛镇州东四十里。宋建炎中，金人攻楚州，诏通泰镇抚使岳飞援之，飞屯军三垛镇，为楚州声援，寇至，三战三捷。今其地有三垛桥，跨山阳河，河北接射阳湖，南至泰州樊汊镇，接江都县界。又河口镇，在州东八十里，接兴化县界，《志》云：州北三十五里有张家沟巡司，州东北百三十里有时保巡司。○盂城驿，在州南门外，界首驿在州北六十里，俱洪武中置。又稽庄，在州东南十五里，城子河经其傍。宋末，稽耸保聚于此，乡里义而归之，相率不肯附元处也。

宝应县州北百二十里，北至淮安府八十里，西至泗州盱眙县百八十里，西南至泗州天长县百七十里。汉为平安县，属广陵国。后汉因之，后改为安宜县。晋省，齐复置安宜县，属阳平郡。梁为阳平郡治，兼置东��郡于此。高齐及周因之。隋郡废，县属扬州。唐武德四年，置沧州。七年，州废，县属楚州。上元三年，改为宝应县。宋因之。宝庆三年，升为宝应州，寻又升为军。元至元十六年，改置安宜府。二十年，府废，仍曰宝应县，改属高邮府。今城周九里，编户二十七里。

○安宜城在县西南。汉县治此。萧齐置阳平郡，寄治山阳，安宜县属焉。梁始为阳平郡治。太清二年，秦郡、阳平、皆降于侯景，景改阳平为北沧州，秦郡为西兖州。大宝初，东魏将辛术围阳平，不克，继而术镇下邳，复渡淮攻阳平，大掠而还。陈大建五年，吴明彻伐齐，克石梁，平阳郡降，即安宜也。隋郡废。唐初县改今治。

石鳖城县西八十里。三国魏邓艾筑此以营田。晋永和中，荀羡镇淮阴，屯田于石鳖。萧齐建元二年，表于石鳖，立阳平郡。《地理志》：郡治泰清县，高齐时，又改泰清为石鳖。《北齐书》：乾明初，苏珍芝议修石鳖等屯，岁收数十万石，自是淮南军防足食。后周亦置石鳖县。隋初废入安宜县。《城邑考》：县东南十五里有金牛城，相传宋熙宁中筑。又县西南八十里有高黎王城，相传宋治平中筑。又有韩王城，在县东南四十里射阳湖阴，相传宋绍兴中韩世忠镇淮阴时筑。

○云山县西南百二十里。上有龙潭，四时不涸。又箕山，在县东六十里，今惟有土阜百余。《图经》：射阳阜东临射阳湖，其丘千数，即此。《志》云：阜周四十里，中有三王沟，西南通广洋湖，东北入射阳湖。又褚庙冈，在县西百里，东西长六里，南北一里。旧筑大堰于此，以蓄泄白水塘之水。

○运河在县城西。自县南六十里界首驿，至县北二十里黄浦镇，凡八十里。有东西两堤，西堤滨汜光湖，谓之旧堤，东堤为新堤，所谓弘济河也。旧时漕经汜光湖中。嘉靖中，漕臣陈毓贤以湖西受盱眙、天长之水，湖堤浅狭，易于溃决，恐运道有妨，且高宝以东，民田低下，易致沉溺，请于堤东修筑越河一道。不果。万历十二年，科臣陈大科复请开宝应越河，从之。河成，赐名弘济。盖县向称泽国，诸湖承淮河下流，汪洋冲激，漕河经此，为最险之区。

泾河县北四十里，繇山阳县界，西接漕河，经县东四十里，又东入射阳湖，又漳河在县东南六十里。西接子婴沟，东北入广洋湖。○衡阳河，在县西南六十里，又西南四十里达衡阳镇，以迄于云山，距汜光湖百余里。旧无小河，可避风涛之险，近时挑浚六百余丈，达于汜光湖，谓之阴骘河。

汜光湖县西南十五里。东西长三十里，南北广十里。漕河经此，风涛多阻。万历中，开越河以避其险。汜光东北曰清水湖，在县城南，东西十二里，南北十八里，与运河相接。又洒火湖，在县西南四十里，西通衡阳河，南接安宜溪，东北入于汜光湖。

白马湖县西北十五里。东西十五里，南北三里。其当湖心而东者，为八浅堤，漕河所经也。万历初，为湖水决坏。潘季驯以决口深阔，且水势湍急，因筑西堤于湖心浅处，仍于运河南北为截坝二道，既而八浅决口，水潴不流，遂塞之，仍护西堤，以为外捍，至今便之。《志》云：湖西连三角村，东北会运河，北达黄浦，为往来津要。或曰：白马湖即故白马塘。又县东六十里为三阿乡，或曰：东晋置幽州于此。

广洋湖县东南五十里。东西十里，南北三里。东南通沈垛港，入博支湖，西南接漳河，北连章思荡，东北会三王沟。县境之水，多汇于此，东北达射阳湖，以注于海。《志》云：沈垛港在县东南八十里，又东南十里即博支湖也。博支湖之水，北接县东九十里之马长汀，东北通盐城县，又北会于射阳湖。

射阳湖县东六十里。湖东属盐城，西北属山阳，而西南则属宝应，萦回凡三百余里。其南北浅狭，而东西深广，为群川之委流，东达于海。今分见盐城、山阳县。○津湖，在县南六十里，东通运河，西北接汜光湖，南入高邮州界。或曰：即精湖也。三国魏黄初六年，自广陵还至精湖。时十月水涸，战船数千，皆滞不得行，魏主留船付蒋济，济凿地聚船作土豚遏湖水，灌之入淮，即此处也。

白水塘县西八十五里，阔三十里，周二百五十里，北接山阳，西南接泗州盱眙县界，亦曰白水陂。三国魏邓艾所作，与�饔邺魈ㄆ聘�塘相连，开八水门，立屯溉田万二千顷。宋元嘉末，尝决此塘，以灌索卤。大业末，破釜塘坏水北入淮，于是白水塘亦涸。唐证圣中，始复修治，开置屯田。长庆中，复兴修之，今县西南四十里有徐州泾、青州泾，县西南五十里有太府泾，是时发青、徐、扬三州民凿泾以溉塘，因名太府，谓扬州也。又县北四里有竹子泾，亦长庆中所开。五代周广顺三年，南唐楚州刺史田敬洙请修白水塘，溉田以实边。有司奉行无法，因缘扰塘，不果成。宋嘉定六年，议者谓白水塘东至浮图庄，南至褚庙冈，有冈脊大堰，久废不治，若修复之。使高宝诸河相接，游波所及，使衡阳阜。三角村诸处，皆浸淫至城，则形势自张，下本州相度，尤��育上言：塘周百二十里，地涉山阳。盱眙两县，所堰之水。通富陵河，其源出盱眙县南之塘山，山盖因塘得名。水自高而下，溪涧萦纡，凡四十里。乃至刘家渡入富陵河。因筑为三堰，曰潭头下堰、河喜中堰、刘家上堰，下堰至中堰十二里，中堰至上堰五里，其上又有螳螂堰。在塘内，三堰既置，则塘山以东四十里之水，不得入富陵河，然后东汇为白水塘，今修设三堰之功，不宜苟且，若有溃决，则洪泽沿淮，受害非轻。又塘之西南二面皆因冈阜为限，东北二面，乃是古淤平地筑塘岸脚，阔十余丈，岁月既久，岸脊处与塘面平合，先增筑塘岸，高一丈以上。方可潴水。旧塘有八斗门，以溉塘下田，亦合修复，塘之复有三难，有二利，民间所佃塘内上腴之田，二千余顷，庐墓庄院皆在焉。一旦潴之，民必怨，一难也。塘内水盛，堤岸难测，如黄家围一带，居民千百家，所合迁徙，二难也。工役甚大，为费不赀，三难也。塘下西北地高亢，民田多荒，东北亦有高田灌注，则成沃壤，一利也。盱眙之民如两家渡等处，因水限隔，就高保聚，绝敌入小路，二利也。但夏秋之间，既开斗门灌注，则冬春水势必杀，恐无以待敌。又盱眙保聚，止是一乡，不能尽杜他岐。窃见此塘本在高冈，下临衡阳阜二十里，三角村诸处三十里，皆系向来边兵经行横趣大仪之路，决水自高而下，皆可灌也。议未及行。今日就浅淤矣。○羡塘，在白水塘北。《唐会要》：证圣中，开置白水塘、羡塘屯田，是也。《志》云：羡塘亦在县西南，与白水塘合。

章思荡县东南四十里。西接城子河，南通广洋湖。《志》云：成子河在县东南十八里，其西北接望直港，南通章思荡。○黄昏荡，在县东七里，东南接望直港，东北达县东八十里之凌溪。《志》云：望直港在县东十五里。宋嘉定八年所浚，西接宋泾河，宋泾即城中市河也。引流而东，接望直港，亦北达于黄昏荡。又县北有七里沟，亦西通运河，东入黄昏荡。

黄浦溪县北二十里。有黄浦镇。南通运河，东接凌溪，又东北入射阳湖。《志》云：黄浦镇有闸，漕舟所经也。万历四十五年，漕臣陈荐檄筑黄浦闸南岸堤，至射阳湖止。明年，筑北岸堤，长各五十余里。又海陵溪，在县东九十里，自兴化县流入界，俗呼琵琶头，与马长汀相接，西北通射阳湖。○安宜溪，在县西南六十里，东北入洒火湖，西南入高邮界，达于诸湖。

长沙沟县东二十五里，西接运河，东入广洋湖。又杨家沟，在县东八十里，东南接马长汀，西北入射阳湖。又子婴沟，在县南六十里，沟南有子婴铺，西接运河，东达漳河。○芦洲，在县东十三里。东晋初，祖逖军于芦洲，或以为即此处，误也。

○槐楼镇县南二十里。运道所经也，有槐楼巡司。又南十里为瓦店镇，又南十里为汜水镇，其相近者曰芦村镇，又南十里曰江桥镇。○黎城镇，在县西九十里。又县西南百里为衡阳镇，有衡阳巡司。又有射阳镇，在县东四十里。又安平驿，在县北门外。

兴化县州东百二十里。南至泰州百二十里，北至淮安府盐城县百十里。唐海陵县之昭阳镇。杨吴始置兴化县，属江都府。南唐属泰州。宋建炎四年，改属承州。绍兴五年，改为镇，属海陵县。十九年，复为县，仍属泰州。乾道二年，属高邮军。今城周六里，编户七十二里。

○运河在城南。分流为车头河，东经德胜湖，至城东三十里，又东合串场河。又县西四里为山子河，西通海陵溪，北入白涂河。○海陵溪，在县西十五里，自泰州北浦汀河流经县西，又西北经宝应县界入射阳湖。县东北为白涂河，西接海陵溪，东经平望湖，又东合串场河，亘百二十里。

海沟河县东北二十五里。西接吴公湖。又县南三十五里有蚌沿河。俱东通串场河。《泰州志》：串场河自州东之西溪，引流而东北，经东台场，又北至河垛场，又北至丁溪、草堰二场，西去兴化县百十里，又北至白驹场，西南去县百二十里，又北至刘庄场，又北至盐城县之伍佑、新兴二场，又北过天妃、石�舸锩硗宓瓤诙�入海，经流于中十场之间，故谓之串场河云。

得胜湖县东十里。本名缩头湖。宋建炎中，张荣、贾虎率山东义军繇梁山泊与金人转战至承、楚间，金将挞览在泰州，荣以舟师设伏掩击于缩头湖，大败其众，因更名得胜湖。又白沙湖，在县东南十里，与得胜湖相接，岸多白沙，因名。○大踪湖，在县北四十五里，中心与盐城县分界，又西入射阳湖。祝世禄曰：兴化起大踪湖，繇旧官河历冈门镇至石�舸镂迨�余里，浚之使深，积水可尽入海也。

平望湖县北二十里。南接官塘，中有冈阜，四望平坦，因名。又三里曰吴公湖，昔有吴尚者隐此，因名。其水西入海陵溪，东接海沟河。○千人湖，在县东北百里。相传隋末，有千人避难于此得免，因名。

丁溪闸在县东一百三里，即丁溪盐场也。又东北七里为少海、草堰二场。又县东北百二十里曰白驹场，又北曰刘庄场，接盐城县界。天启二年，兴化知县边之靖修拦潮五闸。明年，淮湖大涨，自高宝而东俱繇五闸汇流入海，公私利之。又捍海堰，在县东，上接盐城，下至海门，即唐李承所创，宋范仲淹所修也。今详见盐城县。

○陵亭镇在县南二十五里。唐大顺初，朱全忠将庞师古略淮南，下天长、高邮，引兵深入，与贼将孙儒战败于陵亭，乃还。○瓠子角，在县东南。明初徐达等攻兴化，太祖曰：瓠子角，兴化要害，寇所必经。达奉命，以兵扼其地，兴化遂下，是也。

安丰镇县东北六十里有巡司，又芙蓉镇在县东北三十里，县北三十五里，又有长安镇。

附见：

高邮卫在州城内。又有盐城守御千户所，在淮安府盐城县城内，属高邮卫。俱洪武中置。

泰州府东百二十里。东至海二百四十里，东南至通州二百七十五里，西至高邮州百五十里，南渡江至常州府二百五十里。

春秋时吴地。战国时属楚。秦属九江郡。汉属临淮郡。东晋安帝分广陵立海陵郡。宋以后因之。隋初郡废，仍属扬州。唐武德四年，置吴州。七年复废，还属扬州。杨吴乾贞中，为海陵制置院。南唐升元初，改置泰州。宋因之。元置泰州路，后改为州，属扬州路。明初仍为州，以州治海陵县省入编户一百七十七里，领县一。今因之。

州面江枕淮，川原沃衍，鱼盐繁殖，称为奥区。若夫风帆便利，跨越吴会，联络青、齐，则海舟之利也。绝南北之津梁，扼江淮之襟要，孰谓一州斗大，不足以有为也欤！

○海陵废县今州治。汉置县，属临淮郡。后汉省。晋太康初，复置海陵县，属广陵郡。东晋末，始置海陵郡。宋齐时，海陵县皆属广陵郡，而海陵郡治建陵县。梁时始为郡治。隋复废郡。唐初置吴州，改为吴陵县，州寻废，县仍曰海陵。南唐以后，为泰州治。明初省。今州城周十二里有奇，门四。

建陵废县在州东北七十里。本东海郡属县。晋义熙中，侨置于此，属山阳郡，寻属海陵郡。宋齐时为郡治。梁仍属海陵郡。隋省，寻析置江浦县于此。大业初，复省入海陵县。或曰：秦汉时，东阳废县在州东百里。其东有长洲泽，又东有扶海州，今堙。

新城州北五里。宋端平中，州守许堪别筑堡城于湖荡沮洳中，周二百丈。德�潭�年，元阿术遣兵拔新城，留屯以逼泰州。元末，张士诚入泰州，坏其城，乃修筑新城，设义兵元帅府及州治于此。既而士诚将夏思恭等据守，并葺旧州城而守之。明初，徐达兵至泰兴，水道不通，乃自大江口挑河十五里，直抵州之南门湾，思恭等退保新城，达因东筑海安城，以绝通州之援，遂克之。城今圮。

海安城在州东百二十里。南北朝时戍守处也。宋泰始七年，侨置新平郡，治江阳，又领海安县。齐永明五年，罢新安郡并入海安，属海陵郡。陈大建五年，将军徐敬辨克齐海安城，是也，后省。唐景龙二年，又置海安县。开元十年，省入海陵。明初，徐达攻江北，驻军海安，寻进图泰州，使孙兴祖留镇于此，以断贼援军，于是贼不敢犯，盖控扼要地也。今为海安镇，有土城，周六里。《海防考》：镇居如皋，泰州之中，东可以控御狼山，通州海门之入，西可以捍卫扬州，因置巡司戍守。

○天目山州东四十五里土山也，上有双井，如目相对，因名。又有吕城山，在州东三十里，山形如城。○泰山，在州治西，高仅五丈许，因州以名。又罗浮山，在州西北五里泽薮中，水不能没，望之如罗浮。又中洲山，在州东北百二十里西溪镇之北。

○扬子江旧在州南三十里，入泰兴县界，有口岸港，引为渠，北达运河。今江沙涨塞，州去江远矣。

运河在州西。自江都湾头镇而东，经州西三十里斗门镇，又东至城南有运河坝，自坝而南为济川河，又南三十里至泰兴县之庙湾，又二十里至济川镇。通江商舶，多繇此入。《志》云：运河起城北一里之东西二坝，东至新城，分而为三，一自新城东北十五里至淤祈湖，又东四十里至秦潼镇，又东六十里至西溪镇，谓之西溪。至西溪复分为二，自西溪东北出，经东台场、河垛场，又北历丁溪、草堰诸场者，所谓串场河，繇兴化盐城以入海者也。其自西溪而东，又二十里至梁垛场止，为正流，引为支流，南通安丰场及富安场阔河，繇阔河南至海安镇四十里，镇设东、中、西三坝以限之，自坝而南，即湾头，抵通州之各场运盐河也。一自新城稍北，经鱼行市，又北十八里，至港口镇，又北三十七里至宁乡巡司，又北达兴化县西十五里之海陵溪，在州境亦曰浦汀河也。一自新城西北八十里至樊汊镇，又西接于官河。亦曰运盐河。相传汉吴王濞所开，三国以后，渐堙废。宋熙宁九年，发运使王子京奏请修复。自是历经修浚，为商贾经途。

西溪州东北百十里。西接运河，东通角斜河。一名晏溪，以宋晏殊尝监西溪盐仓也。《志》云：角斜河在州东北百二十里，南通拼茶场，西通海安镇。又辞郎河，在州东北百二十里，北通兴化县之陵亭镇。

淤祈湖州东北二十里。一名发溪河，下流入鸡雀湖。○鸡雀湖，在州东北四十里，周三十里，旧多鸡雀飞集，因名。又包老湖，亦在州东北四十里。湖周四十里，水至清而无滓，虽与他水会流，亦不杂，挈壶氏以此供滴漏云。又仇湖，在州东北百里，周三十里，东入梁垛场。○鸭子湖，在州南二十里，周二十五里，东通运河，西接济川河。

姜堰在天目山前，濒运河。北至西溪，通运盐以达上河。宋绍兴四年，诏毁之，以拒金人，寻复筑治。又有北堰，在州北四里，濒运河。宋建炎中，移堰于北门外，寻复旧。《志》云：州北三里为施家湾，今舟船骈集处也。又北二里为鱼行市。

捍海堰在州东。《宋史》：海陵有古堰，亘百五十里。久废不治，秋涛涨溢，每冒民田。天圣中，监西溪盐税范仲淹谋于发运副使张纶，请修复之，自北海寨东南至景庄，修筑凡一百八十里，于运河置闸纳潮以通漕。又淳熙三年，州守张子正复筑月堰，以遏潮水。五年，又筑桑子河堰，自是潮不为灾。

胡逗洲《寰宇记》：在州东南二百八十三里海中，东西八十里，南北三十五里，上多流人，煮盐为业。梁承圣初，侯景败走，自沪渎下海，欲向蒙山，其下羊鲲谋诛之，因景昼寝，语舟师直向京口，至胡逗洲，景觉，大惊，为鲲所杀。蒙山，见山东费县。逗，一作豆。

○海陵监州东北百二十里。宋为西溪盐仓，州产盐，因置监于此，以司其利。明鹾使分司于泰州者，驻西溪东北之东台场，所辖富安、安丰、梁垛、东台、何垛、丁溪、草堰、少海、角斜、拼茶寺场，谓之中十场，皆分列于州东及兴化、如皋之境，而西溪镇为商贾辏集之道。今有西溪镇巡司，在州东北百二十里。又宁乡巡司，在州北六十里。○拼茶场，在州东百十里，有寨，又东三十里即大海矣。又丁溪场闸，在州东北百四十里，又北三十八里为白驹闸，皆接兴化县界。

樊汊镇州西北八十里，与高邮、江都分界。《志》云：州境有史家庄、灰廓村与樊汊镇三处，俱为巨盗窟穴。又秦潼镇，在州东北六十里，州北十八里为港口镇，皆滨运河。

如皋县州东南百四十里，东南至通州百四十里，西至泰兴县百里。汉海陵县地。东晋安帝始置今县，属海陵郡。宋、齐因之。隋省。唐为海陵县之如皋镇。南唐复升为县，属泰州。今城周五里，编户四十二里。

○宁海废县在县东北。晋安帝置县，属山阳郡，寻属海陵郡。宋、齐及梁因之。隋属扬州，以如皋县并入。唐又省县入海陵。○临江废县，在县南，亦晋安帝时置，初属山阳郡，寻属海陵郡。宋齐因之。后周并入宁海县。

○摩诃山县南百二十里大江中。水势湍激，亦曰虾蟆山。今江岸崩圮，山去岸五十余里。《志》云：县北五十里有高阜，谓之浦岸，东西长五十里，相传古海岸也。又有平阜，在县南江宁乡，东西延亘六十里，相传即古江岸地，肥腴宜五谷。

会盟原县东十里。相传吴楚会盟处。考春秋之世，吴楚始终无盟会事，《春秋传》哀十二年，卫侯会吴于郧，公及卫侯、宋皇瑗盟。杜预曰：郧，发阳也。海陵县东南有发繇口，县本海陵地，当即此原矣。

○大江在县南六十里。昔时东接通州，西接泰兴。今县西南与靖江县接界。

运河在县城北。自泰州海安镇，东南流经县北三十里之立发口，南至城北，又东四十里经白丁堰镇，又东南三十里至白蒲镇，而接通州运河。○龙游河，在县东南六十里。相传龙过成河，有九十九湾，北接运河，南通扬子江。又小溪河，在县城西北，东接运河，西通泰兴县。

高阳荡县东南八十里。西接运河，东通海，旧名祥符湖。又县东北百二十里丰利场，有郑公滩。宋富郑公判扬州，备海寇以战舰每为海涛所坏，因凿此滩以避之，且习水战于其中。又有汊河，亦在丰利场，南通运河，北抵海。

掘港在县东百三十里。西通运盐河，东抵海，有掘港营堡，并置巡司于此。《志》云：掘港营距海洋五十里，三面环海，其北接于美舍寨，寨在东台场海口。又南至石港寨，寨在掘港西南六十里，接通州界。○天生港，在县西，南通江，东通白蒲汊，旧有盐盗，设石庄巡司于县南六十里，以戍守之。

○丁堰镇县东四十里。嘉靖中，倭贼尝犯此。又县东百里有马塘场，又东三十里为角斜寨，北通泰州角斜河，因名。○安民营，在县南江中沙洲上。嘉靖中，置为防御之所。

白蒲镇县东南七十里，又六十里至通州。本宋之白蒲堰。绍兴四年，毁堰以拒金人。明嘉靖三十八年，倭寇江北，分数道入犯。抚臣李遂驰至如皋，与贼遇于白蒲，勒兵不战，贼益进，遂策之曰：贼分道入，过如皋，必合，合则道有三：一自泰州通天长、凤阳，犯皇陵；一自黄桥逼瓜、仪，摇南都梗漕；若自富安场而东，海滨荒凉，掳掠无所得，至庙湾绝矣。乃吾得地时也。于是部诸将防遏，毋令得过天长、瓜、仪，而分兵缀贼后，贼果走庙湾，击平之。《志》云：通州有独山巡司，今移置于白蒲镇。又西场巡司，在县北三十里。余见上。○曹家堡，在县北，又东北有潘庄，皆嘉靖中官军败倭贼处。

附见：

泰州守御千户所在州城内。洪武中置，属扬州卫。

通州府东四百里，东至海百三十里，西南至常州府靖江县九十里，南渡江至苏州府常熟县百二十里，西北至泰州二百七十五里。

春秋时吴地。汉属临淮郡。后汉属广陵郡。晋末属海陵郡。宋、齐因之。隋属江都郡，唐属扬州。后周置静海军，寻改通州。宋初，改为崇州以州兼。辖崇明镇，因名，寻复为通州政和七年，赐郡名曰静海。元初，曰通州路，寻复为州，属扬州路。明初仍为州，以州治静海县省入编户百七十里，领县一。今仍曰通州，所领海门县一，圮于海。

州据江海之会，繇此历三吴，问两越，或出东海，动燕齐，亦南北之喉吭矣。周显德五年，取其地，始通吴越之路，命名通州，良有以哉！

○静海废县今州治。本海陵县地。南唐始置静海都镇制置院，后周升为静海军，寻改为通州，始置静海县为州治。宋、元因之。明初省。今州旧城周六里有奇，万历二十五年，增筑南城与州城连，复周四里有奇。

蒲涛废县在州西。晋义熙中置，初属山阳郡，寻属海陵郡。宋、齐皆因之。后周省。

○狼山州南十五里。与塔山、军山、马鞍山、刀刃山相连属，亦谓之狼五山。相传昔有白狼居此。或云：山形如狼也，高五十三丈，周三百四十六丈，胜概甲于江北。胡氏曰：狼山上接大江，下达巨海，绝江南渡，八十里抵苏州常熟县福山镇，顺江而东，至崇明沙，扬帆乘顺风，南抵明州定海，顷刻可至，陶隐居所谓“狼五山对勾章岸”者也。唐乾符二年，浙西狼山镇遏使王郢等有战功，怒节帅赵隐赏薄，据狼山作乱，攻陷苏、常，沿江入海，转掠二浙，南及福建，大为民患。又狼山之外即大江，亦名狼山江。梁贞明五年，吴越将钱传�纤д浇⒆远�洲击淮南，战狼山江，败淮南兵。明正德八年，贼刘七等大掠江淮，官军败之，贼走狼山，官军扼而歼之，江今有官兵戍守。旧设狼口巡司，在州南十八里狼山乡。○刀刃山，在狼山东，高二十九丈，周四百七十二丈，相传秦皇磨剑处，下有淡竹滩。又军山，在刀刃山东南，隔江数里，高三十五丈，周九里十三步，相传秦皇驻军处也，泉石颇胜。又塔山，在狼山西，一名黄泥山，高十七丈，周二百九十丈，下有沈雁湾、通济闸。《志》云：山有两石门相对，即元张�蟆⒅烨搴Ｔ斯实酪病Ｓ致戆吧剑�在塔山西，高如之，而周倍之，以形似名。

海门岛在州东南海中。《宋长编》云：国初以来，犯死获贷者，配隶登州沙门岛及通州海门岛，有屯兵使者领护，而海门岛有两处：一在崇明镇，居豪强难制者；一在东布洲，居懦弱者，皆今煮海纳官。兴国五年，始令配役者隶盐亭役使，而沙门岛如故。

布洲夹州南四十里。有南布洲、东布洲，大海中沙涨为洲也。五代周显德五年，取唐淮南，驻军迎銮镇，闻唐战舰数百艘泊东布洲，将趣海口，扼苏杭路，周主遣慕容延钊等将水陆两军循江而下，击破之。《纪胜》云：大安镇即东布洲也，本海中沙岛，后涨成陆地，民户颇繁。又南布洲，旧亦淼然大海，沙涨成场，即今金沙场，在州东三十里，宋时煮盐其中，本场盐额岁十八万石。

○海在州东北。自淮安盐城县界，南经兴化、泰州、如皋，折而东过通州、海门，至吕四场东南料角嘴，始与江合。《海防考》：通州东北阻海，南通大江狼山，实当江海之吭，而余东、余西，则控扼之所也。

江在州南二十里。渡江而南，阔七十余里，稍西即常州之靖江、江阴界，稍东即苏州之常熟界，一苇可航，为出奇之道。○刘家港，在州西，南通大江。明初，俞通海繇此进逼通州，败张士诚兵。

运盐河在州西北。自江都湾头经泰州如皋县流入界，至州东北三十里，接西亭河，有西亭盐场巡司戍守，近场有卖鱼湾。嘉靖三十八年，倭自海门县七星港登岸，流劫西亭、金沙等场，将犯扬州，参将丘升败之于邓家庄，贼沿海觅舟，官军尾之于刘家桥、白驹沙诸处，皆败之，又追败之于七灶庄、茅花墩，贼尽歼焉。其地皆近州北境。

褚家沙州南三十里江中。其西北为江阴之青草沙，其西为蒲沙，而褚家沙当其外口，倭贼北犯，易于登涉，亦汛守要处也。

范公堤在州东北。《志》云：堤起自海门吕四场，迄于盐城之徐渎，绕三十盐场之西，去海远者百里，近者数十里。堤之外俱灶户煎盐之地，淡水出则盐课消，故堤以护之。堤以内俱系民户耕种之田，潮水入则田租损，故堤以防之。中间有泄水入海之路，白驹闸口及牛湾河、瓦龙冈，是也。又任公堤，在县西五里，宋开宝中筑，长二十里。

○利丰监州南三里。宋置盐监于此，管金沙、西亭、马塘、石港、丰利、利和、余庆、吕四等八场。今通州分司辖丰利、马塘、掘冈、石冈、西亭、金沙、余西、余东、余中、吕四，为上十场。○丰乐镇，在州东。《五代史》：杨吴使东洲静海都镇遏使姚彦洪修城池官廨，改东洲为丰乐镇。或曰：即今利丰监。又里河镇，在州东六十里，旧接海门县境。今皆堙于海。

石港场在州北七十里，有石港巡司。又马塘场在州东北九十里，掘港场在州北九十里，丰利场在州西北四十里，皆与如皋县接界。

海门县州东四十里。本海陵县之东洲镇，后周显德五年，始置县。后渐移今治。编户八十三里。今圮于海，县废。

○海门城旧城在州东二百十五里。元末，以水患，徙治礼安乡，去州城百里。正德中，徙余中场。嘉靖二十四年，又徙金沙场，皆寄治州境。迩来复圮于海，盖非复旧壤矣。又海门，大江入海之统名也。朱梁贞明五年，吴越钱传�瞎ノ獬Ｖ荩�吴将陈璋以水军下海门出其后，盖渡江而南耳。时未有海门县。

○海旧在县东十里。沿海有六港，潮涨则盈水，退则涸，而七星港、东夹港在六港中尤为要害，今皆没于海。旧《志》：宋时，大海去县八十里。

运盐河在县北。自通州流经县界，直达吕四场。场旧有东洲河，乃其故道也。

新插港在县西北。东临北海，有盐徒聚集，贼每从此登岸，西扰扬州，北扰淮安，为防御要地。○李稍港，旧在县东南。天启四年，知县严尔�纸ㄊ�闸于港尾，吐纳江海，旱潦有备，并泄上河壅水，人以为便。今沦于海中矣。

料角嘴在县东南。旧为大江入海之冲。祝穆曰：料角嘴中有咸、淡二水，不相混杂，舟人不待汲能辨之，其形势号为控扼。绍兴中，以水师把隘于此，其沙脉坍涨不常，潮水委蛇曲折，水路可认，水盛则一望弥漫，非熟于往来者，不能知也。李宝胶西之捷道，盖出于此。《江防考》：江北岸东起蓼角嘴大河口，以及吕四、卢家等场，沿于杨树港、海门县里河镇，以达于通州。此海门县之南路也。嘉靖中，官军败倭于此。

○余东场旧在州东九十三里。又余西场在州东五十里，又东二十里为余中场，后皆为县境。《海防考》：余东、余西，扬州之保障也。贼从狼山窥通州及海门之料角嘴、吕四场、新插港、崛港来犯者，扼之于此，要害既得，则扬州可以无患。

吕四场旧在州东百二十里，后为县境。俗传以吕仙四至此而名，有白水荡，其地宽阔，鱼凫鹤鹿之所泳游也，其通海处曰新河，亦名新港。《海防考》：县东吕四场，又东南料角嘴，皆形势控扼之处。○徐步营，旧在县北。又北为掘港，又北为新插港，皆贼登岸之处，海门北境之防也。旧《志》：县有吴陵、白塔河、坝上三巡司，又有张港巡司，万历十年革。

附见：

通州守御千户所在州城内，洪武中置，属扬州卫。