---
---
---
title: 卷二十五
---



◎南直七

◇常州府东南至苏州府百九十里，西南至广德州二百八十里，西北至镇江府百八十里，西北渡江至扬州府二百三十七里，东北至扬州府通州三百九十里。自府治至江宁府三百六十里，至京师二千七百二十里。

《禹贡》扬州之域。春秋时吴地，后属越。战国属楚。秦为会稽郡地。汉因之。后汉永建四年，分属吴郡。三国吴分无锡以西为屯田，置典农校尉。晋太康初，省校尉，分吴郡置毗陵郡。永嘉五年，改曰晋陵郡沈约《志》：晋初立毗陵郡，治丹徒，后迁毗陵。东海王越世子名毗，而东海国故食毗陵。永嘉五年，因改为晋陵郡，仍徙治丹徙。义熙九年，复还治晋陵县。宋、齐、梁、陈因之。隋开皇九年，废郡，置常州。大业初，复曰毗陵郡。隋末，为沈法兴、李子通等所据。唐武德三年，复曰常州。天宝初，亦曰晋陵郡。乾元初，复故。五代属于杨吴，后又为南唐所有。宋仍曰常州亦曰晋陵郡。元为常州路。明初为长春府，寻复为常州府，直隶京师，领县五。今因之。

府北控长江，东连海道，川泽沃衍，物产阜繁，周处所云“三江之雄润，五湖之腴表”也。且地居数郡之中，翼带金陵，为转输重地，脱有不虞，则京口之肘腋疏，而吴郡之咽喉绝。若其北守江靖，则内可以固沿海之锁钥明初，吴良守江阴，而寇不敢犯，是其证也，外足以摧淮南之藩蔽五代周显德五年，南唐将陆孟俊，自常州将兵渡江趣泰州，周师退，遂复取之，亦一验也；南扼宜兴，则近足以消滨湖之窥伺明初，亦遣重兵驻宜兴，远可以清浙右之烽烟宜兴与浙江湖州，俱控太湖之险，又有陆道，可以径达长兴。明初，自宜兴遣舟师越太湖攻张士诚湖州，克之，亦其证也。昔者南唐守此以御吴越，明初得此以制姑苏。郡岂非东南之襟要欤？

武进县附郭。本吴之延陵邑，季札所居。汉曰毗陵县，属会稽郡。后汉属吴郡。晋初因之，属毗陵郡，永嘉末，改曰晋陵县，属晋陵郡。寻为郡治，自是州郡皆治此。唐垂拱中，与武进并为附郭县。宋、元因之。明洪武初，并入武进县。今编户四百八里。

○武进故城府西北七十里。本汉之丹徙、句曲二县地。孙吴改丹徒曰武进。晋太康初，别置武进县属毗陵郡。咸和六年，石勒将刘徵等浮海而南，掠武进，郗鉴击却之。宋大明末，改属南东海郡。齐因之。梁省入兰陵县，属兰陵郡。唐武德三年，复置武进县，属常州。八年，省入晋陵县。垂拱二年，复分晋陵县置，并治郭内。宋因之。明初，省晋陵入焉。《城邑考》：今郡城，即杨吴时旧址也。旧有内子城，周二里有奇，唐景福初，淮南节度杨行密筑。又有外子城，周七里有奇，则杨吴顺义中所筑，一名金斗城。其罗城周二十七里有奇，则杨吴天祚二年所筑也。后俱毁。元末，尝复营治。洪武初，重建新城于罗城内，周十里有奇，为陆门七，水关四。成化、正德以来，屡经修治。今府治即故内子城也。

兰陵城府西北六十里。晋大兴初，始置南兰陵郡及兰陵县于武进界内。宋因之，亦曰东城，以在武进东也。萧道成高曾以下，皆居武进之东城里，因为南兰陵人。梁省武进入兰陵。大同十年，幸兰陵，谒建陵宁诸陵，盖帝母张后陵也。又有修陵，则后郗氏陵也。陈亦曰兰陵县。隋并入曲阿。《志》云：府城西北六十里，为千秋乡之万岁镇，今名阜通镇，有古青城，城南为圆坛，西为方坛。盖萧齐篡位后，以兰陵为其汤沐邑，因置此为郊祀之所，稍西南即兰陵城也。唐大顺初，蔡州贼将孙儒，遣其党刘建锋据常州，杨行密遣将李友屯青城，将攻之，既又遣安仁义等败刘建锋于武进。宋《九域志》武进县有青城镇。胡氏曰：今奔牛、青城、万岁诸镇，皆故武进县地。

姑幕城府西南六十里。东晋侨置南东莞郡于晋陵南境，侨置莒县为治，又侨置姑幕等县属焉，此其旧址也。今有大姑、小姑二城。《祥符图经》晋陵县西有传落城，或曰即姑幕城，音讹也。又胥城，在县东南二十里。《四蕃志》云：子胥所筑，或曰即东晋东莞郡所治莒县。《四蕃志》误也。旧《志》：府西有废南彭城郡，东晋明帝时侨置于晋陵郡界内，无实土。宋、齐因之。隋时与南东莞郡俱废。

淹城在府东南二十里。其城二重，濠堑深阔，周广十五里，《越绝书》毗陵县南城，古淹君地。或曰：即汉毗陵县旧治。又有留城，在淹城东五里，周广准淹之内城云。○鼓城，在府城东北，有方圆二城，东西相对，或作虎城。又县北有韩城，相传五代时，里民韩氏筑此以保乡里，府北三十里，又有酬城，又北十五里，为禄城，盖皆五代时戍守处矣。

○三山府东北三十五里。三峰相连，中一峰尤峭拔。明初，张士诚遣兵寇常州，吴良自江阴取间道，歼其援兵于无锡之三山，即此。又横山，亦在府东北三十五里。《志》云：横山冈阜相属，延袤二十余里。本名芳茂，晋右将军曹横葬此，因改今名。○黄公山，在府南七十里，一名百渎山，去太湖十五里。《志》云：黄歇所封故墟也。又夹山，在府东南七十里。山南北五里，中包秦阳二小山，因名。又东南十里曰津里山，《志》云：本名秦履山，相传始皇尝自夹山登此，后讹为津里山。在太湖中。

马迹山府东南六十里太湖中。山麓周百二十里，与津里山相接。其西麓地名西青，石壁屹立，下有马迹，因名。上有避暑宫，相传吴王阖闾故址也。宋置马迹山寨。建炎中，赤心队将刘晏保马迹山以捍寇。元时亦置巡司。明初下常州，俞通海以舟师略太湖，入马迹山，破张士诚水寨，即此。

黄山府西北七十里，俯瞰大江。山东北有小山入江，谓之吴尾，以群山皆自西来，至此而尽也。《志》云：江北六里亦有黄山，俱因春申君而名。上有石室，杨吴时置烽火之所。今曰黄山门，为江防津要。《江防考》：黄山门在包港江心，水流湍捍，盗贼出没之地。又当镇、常二郡之交，上下���型�，几及百里，实京口之门户也。包港，见丹阳县。○孟城山，在府北八十里，俯瞰大江，相传晋孟嘉尝寓此。今孟渎经其下入江。《志》云：孟城相近又有嘉山，又府西北九十里有固山，在孟渎闸西。

○大江府北五十里。西接丹阳包港，东抵常熟黄泗浦，西北与泰州中流分界。东北抵三沙，与通州分界。江岸绕郡境百八十八里，控扼海口，形援金陵，而江阴、靖江尤锁钥重地也。详见大川大江及川渎异同。

运河在府城南。浙西漕舟，自苏州浒墅关经无锡而西过府城，西接丹阳县之吕城，凡二百余里。《郡志》：自无锡望亭驿西至奔牛坝，凡百七十里有奇，奔牛坝东二十里曰洞子河，又东十五里至府城，自府城而东三十五里为横林镇，又东十里为五牧桥，则无锡县境也。宋嘉泰初，守臣李珏言：州境濒江并湖，其通江达湖诸汊港，回绕参错，不可数计，水源多于他郡，而常苦易旱者，何哉？盖漕渠东起望亭，西上吕城，百八十里中，形势西高东下，岁久浅淤。倘雨泽愆期，则浅涸壅滞，间或得雨，水无所受，旋即奔泄，南入大湖，北入大江，东径注吴江，晴�轿醇福�又复干涸。加以傍近溪湖，亦为沙土所淤涨，遇潮高水泛时，舟楫尚可通行，否则辄患浅阻。此所以有江湖之浸，而不见其利也。一遇冬月，纲运使客，往往填咽，作坝车水，科役烦扰，其为民病，不特灌溉缺乏而已。望委有司，相治其通彻江湖之处，仍旧浚治为便。从之。明正统初，巡抚周忱于奔牛、吕城俱设坝闸，以便转输。景泰间废。天顺中，巡抚崔恭复奏置五闸。今故址犹存。

烈塘河府西十八里。南枕运河，北流四十三里入大江。宋绍兴中，郡守李嘉言开浚，临江置闸。淳熙九年，郡守章冲言：西有灶子港、孟渎、烈塘，皆古人开导以为灌溉之利，今多湮塞，宜以时修浚。元时，烈塘闸废。明洪武三年，重建魏村闸。二十年，复浚烈港河，自是，魏村闸屡经修治。今名得胜新河。

西蠡河在城南。一名浦阳溪。北枕运河，南接氵鬲湖，相传范蠡所凿。宜兴县有东蠡河，故此曰西也，岁久淤塞。正德间疏浚，亦曰西运河。又有网头河，在城北，延袤六十五里，入无锡、江阴界，其支流俱入于大江。○丁堰河，在府东十五里，南枕运河，北流二十里接网头河。又黄汀河，在府东北十五里，西接网头河，东入江阴县界。宋单锷云：常州运河北偏，古有泄水入江一十四渎，即孟渎、黄汀渎之类也。今所存盖无几云。

陈墅河府东二十五里。南枕运河，北接三山港。《志》云：三山港，在府东三十里戚墅堰，南枕运河，北入申、利二港，至扬子江与江阴县分界。○白龙河，在府西北五十里，西接得胜新河，东通澡港，入大江。又剩银河，在府西北六十里，南通得胜新河，北流十八里入大江。明洪武二十五年疏凿，临江置闸。永乐九年湮废。

太湖府东南八十里。南自宜兴接浙江湖州府界，东自无锡接苏州府界，郡境湖堤，环绕凡百四十八里有奇。自昔有事，太湖常为攻取之径，盖三吴形胜所关也。详见大川太湖。

芙蓉湖府东五十五里。昔时湖岸南北相距凡八十里，南入无锡，北入江阴，又北注于大江。一名上湖，一名射贵湖，东南流者曰五泻水。《南徐记》：横山之北曰上湖，南曰芙蓉湖。虞翻、郦道元皆以射、贵二湖列于五湖，即此湖也。昔时菰蒲荷茭，烟水苍茫，一望百里。宋元�讨校�往往堰湖为田，于是湖流渐塞。今运道经武进、无锡间，两岸类皆平衍，一遇淫潦，辄成泛滥，盖皆旧时湖浸之区也。○阳湖，在府东五十里与无锡县分界，以近阳山而名。湖东西八里，南北三十二里，其北通茭饶、临津二湖，共为三湖。刘宋元嘉中修湖堰，得良畴数百顷。今湖亦湮塞。《志》云：茭饶湖本名蛟涛，或作茭沼，旧与临津湖并属无锡县界。又宋建湖，在府东南三十里，昔时东西五里，南北三里，亦谓之北阳湖。《志》云：湖南有青城，宋高宗南渡时尝驻此，命有司浚治，此湖因名。今塞。

氵鬲湖府西南三十五里。南北百里，东西三十余里。一名西氵鬲，亦曰沙子湖。郭璞《江赋》云：具区洮氵鬲。此氵鬲湖也。虞翻、郦道元皆以氵鬲湖为五湖之一。《舆地志》：太湖、射贵与氵鬲湖为三湖。今北通漕河，导流东注于太湖。

孟渎府西三十里奔牛镇东。南枕运河，北流六十里入扬子江。《唐会要》：元和八年，常州刺史孟简因故渠开此渎，袤四十一里，引江水南注通漕，溉田四千顷，因名。南唐保大中，复修水门，为灌溉之利。宋庆历三年，又尝修治。明洪武二十七年，命有司开浚。二十九年，置闸于孤陈山，西北临大江。永乐四年，复诏有司发民浚导，比旧倍加深广，为转输商贩之利。正统以后，孟河闸屡经修治。《志》云：小河巡司，在府西北九十里孟渎闸西。本宋之小河寨，置于小河村，元改巡司。又有郑港寨，在小河西郑港口，亦宋置。元省。明初移司治于郑港。郑港、小河，俱在府北七十里，临大江与黄山门相近也。成化四年，又移置于孟渎闸西。嘉靖三十二年，倭乱，孟渎口益为滨江津要，因增置孟河营，设官兵戍守。○直渎，亦在奔牛镇东，北枕运河，南通白鹤溪，一名鸣凤河。又有伯牙渎，在府西北二十五里，南通运河，北入大江。

澡港府北五十里。一名灶子港。稍西即魏村镇，与烈塘河口相接。港南接网头河，北入杨子江，袤四十里，岁久淀淤。明初洪武七年开浚，临江置闸，以于塘巡司兼领，既而以于塘村在江北沙新河上，改隶扬州府泰兴县。二十八年，改置澡港巡司于江口。今因之。又桃花港，在府东北三十里，导大江南流，下流合于网头河。洪武二十八年开浚，弘治六年复浚。《江防考》：港东接江阴界，陆走府城北门，倭寇易于登犯，为防守要地。嘉靖中，尝议挑浚。一名五斗港。又府北旧有庙堂港，宋绍圣中，转运毛渐奏导武进庙堂港入江，是也。今湮。

戚墅港府东三十里。北枕运河，有戚墅堰，其下流东南入太湖。《宋志》州界有南戚氏、北戚氏、五湖诸湾港，皆通运河，是也。又蠡渎港，在府南二十里，北通白鹤溪，南入氵鬲湖，洪武三十年开浚。后湖沙淤塞，复筑堰潴水，以资灌溉。

白鹤溪府西南十里。北通运河，南入氵鬲湖，接金坛县界。宋淳熙九年，郡守章冲言：州境港渎，类多堙塞，今欲讲求漕河悠久之计。州西南有白鹤溪，自金坛县洮湖而下，今浅狭特七十余里，若用工浚治，则漕渠一带，可无干涸之患。其南有西蠡河，自宜兴太湖而下，开浚二十余里，若更令深远，分引湖水，则漕渠一百七十余里，可免浚治之扰矣。又三过溪，在府南三十里，亦北通运河，南入氵鬲湖。

东洲在府东南百里，太湖滨拒守处也。《五代史》：梁开平二年，淮南将周本围苏州，吴越将张仁保攻常州之东洲，拔之。淮南将陈璋等驰救，大破仁保于鱼荡，复取东洲。又乾化三年，淮南攻吴越衣锦军，钱鏐遣子传�辖�水军攻东洲，以分其兵势。又贞明五年，吴越钱传�希�率舟师自东洲攻淮南。盖吴越与淮南夹湖为守，往往繇此相攻击也。

○毗陵宫在府东南十五里，地名夏城镇。隋大业十二年，敕郡通守路道德集十郡兵匠，于郡东南起宫苑，周十二里，内为十六离宫，环以清流，荫以嘉木，拟于东都西苑，而奇丽过之。未及临幸，寻以盗起，遂为丘墟。今自府城而东南，冈阜环列，地形高�。�即隋离宫故址也。

奔牛镇府西三十里有奔牛堰，亦曰奔牛塘。宋元凶劭之乱，会稽太守随王诞遣将刘季之等向建康讨劭。劭遣燕钦等拒之，相遇于曲阿奔牛塘，钦等大败。明帝初，会稽诸郡兵应子勋于寻阳，军于晋陵九里，宋主遣沈怀明拒之，至奔牛，以所领寡弱，乃筑垒自固。《漕渠考》：奔牛堰，北出孟河口六十里，西抵丹阳亦六十里，为运道通渠。宋元符二年，修造奔牛澳闸。淳熙五年，以漕臣陈岘言，开奔牛、吕城高浅处以通漕。旧有上下二闸。明初改闸为坝，设官守之。天顺、成化中，复置上下闸，自是屡经修治。有奔牛巡司戍守。镇西五里又有奔牛台，亦曰金牛台，相传茅山尝出金牛，奔至此，因名。齐高帝与萧顺之尝登焉。自台而西十五里，即丹阳县境之吕城镇，今往来孔道也。

横林镇府东南三十五里，又东南五十里至无锡县。宋淳熙五年，以漕臣陈岘言：开浚无锡以西横林、小井诸浅，以通漕舟。今为运道通渠。

游塘营府西南二十里。明初徐达攻常州，败张士诚兵于此。亦作牛塘。又旧馆，在府西南，盖馆驿故址也。明初攻常州华云龙，败张士诚兵于旧馆。

�酵�府西五十里，与丹阳县分界。相传孙权射虎伤马处也。晋咸和三年，苏峻作乱，郗鉴守京口，筑大业、曲阿、�酵と�垒，以分峻兵势，此即�酵だ荨＜榷�峻将管商等来攻�酵ぁ⒍交だ钽鹊然靼苤�。《晋书》：是时，前义兴太守顾众等讨苏峻，进至吕城，贼将张健退保曲阿，众遣督护朱祈等守�酵ぃ�健遣兵来攻，祈等破走之。又隋开皇十年，江南乱，杨素讨之，素将济江，使麦铁杖潜渡觇贼，至�酵ぁＬ莆涞氯�年，李子通败沈法兴将蒋元超于�酵ぃ�法兴弃毗陵，东走吴郡，盖自昔为控扼处。○九里村，在府西北。宋泰始二年，孔觊等以会稽诸郡之兵西应子勋，前军孙昙�暇�于晋陵九里，列五城互相连带，宋主遣沈怀明等军于九里西，与东军相持，既而为台军王道隆所败，遂克晋陵。胡氏曰：其地去城九里，因名。

河庄府西北八十里，当孟河之口。《江防考》：自京口而下，惟河庄贼可深入，繇大江入孟河，抵奔牛，趣府城，至便且易。今孟河营置于此。○茶山路，在府西南十里，其地有大墩小墩，连绵簇拥，相传唐时湖、常二州守会阳羡造茶修贡，繇此往返，因名。

五牧桥府东南四十五里，与无锡县接界。唐末，吴越钱鏐遣兵自江阴入，与杨行密战于此。宋末，文天祥知平江时，元兵犯常州甚亟。天祥使其将尹玉、麻士龙等赴援，士龙战虞桥，玉战五牧，俱败死。今虞桥在府西南四十里。○黄土岸桥，在府西南八十里，西蠡河支流入西出处。其地南通溧阳，西接金坛。元置黄土巡司，寻又建桥于此，亦控守处也。

无锡县府东九十里。东南至苏州府九十里，北至江阴县九十里，西南至宜兴县百四十里，东北至苏州府常熟县百十里。汉置无锡县，属会稽郡。武帝封东粤降将多军为侯邑。后汉属吴郡。三国吴分无锡以西为典农校尉，省县属焉。晋复置县，属毗陵郡。东晋以后，俱属晋陵郡。隋属常州。唐、宋因之。元升为无锡州。明复为县。城周十四里。今编户四百十四里。

○泰伯城县东南三十里。泰伯始国于此，谓之句吴，亦曰吴城，自泰伯至王僚二十三世皆都此。敬王六年，阖闾始筑姑苏城而徙都焉。孔颖达曰：太伯居梅里，传至十九世孙寿梦，寿梦卒，诸樊南徙吴，至二十一世孙光，使子齐筑阖闾城都之。即今苏州也。《吴地记》：泰伯筑城于梅李平墟，周三里二百步，外郭周三百余里。今曰梅李乡，亦曰梅里村，泰伯庙在焉。城东五里曰皇山，一名鸿山，有泰伯墓。

阖闾城县西四十五里。《吴地记》：伍员伐楚，军还，筑大小二城，此盖阖闾小城也。《志》云：小城在县西北，近太湖，故址犹存。又有范蠡城，在县西十里。《舆地志》：历山西北有范蠡城，蠡伐吴时筑，亦谓之斗城，故址犹存。今历山在县西北二十里，其西即故斗城云。又有黄城，在县西十二里，俗谓之黄斗城，相传春申君所筑。○鸭城，在县东二十里，相传吴王牧鸭处。今曰鸭城桥，跨鸭城河，其源自运河引而东，下流汇于宛湖，为县东之通道。又有麋城，在县东十七里，盖吴王豢麋处也。

新安城县东南三十里。元初，置新安巡司于此。至正中，张氏筑城为屯兵之所。有新安溪，南通太湖，东入运河。路出吴门，此为必经之地。

○慧山县西五里，一名九龙山。陆羽云：山阳有九陇，若龙偃卧然，南北延袤数十里，亦名冠龙山。《吴地记》：古名华山，一名西神山，又名斗龙山。朱梁贞明五年，吴越钱传�瞎セ茨现�常州，淮南拒之，败吴越军于无锡，又追败之于山南，即慧山之南也。山之东麓，出泉曰慧山泉，陆羽品为天下第二泉。其东一峰，谓之锡山。○锡山，亦在县西五里，与慧山连麓，而别为一峰，相传县之主山也。周、秦间，山产铅锡。古语云：有锡争，无锡宁。汉因以无锡名县。

独山县西南十八里。锡山之脉南来，至是中断，梁溪经其间入太湖，曰独山门，一名晋陵门。《志》云：独山之北，与管社山相望，谓之浦岭门，南与充山对峙，谓之独山门。梁溪经五里湖而西，繇二门入太湖，为扼束之地。旧有官军戍守。又石塘山，一名庙塘山，在县南二十五里，枕长广溪。其相连者曰漆塘山。○闾江山，在县西五十里，下有闾江，亦太湖之别浦也。《志》云：闾江山下，有阖闾城。又吴塘山，在县南四十五里，滨太湖，水从中出，曰吴塘门。

军将山县西南四十里。南唐时屯兵于此，以备吴越，因名。山侧有甲仗坞，下有龙潭，迫近太湖，为设险处。又夫椒山，在县西北四十里，一名湫山，濒太湖，与武进马迹山相近。《九域志》：县西太湖滨有夫椒山，吴王夫差败越于夫椒，即此山矣。或以为今太湖中之包山也。又胥山，在县西南五十里，近太湖，即《史记》所云“吴人为子胥立庙于江，因命曰胥山”者。○青山，在县西三十五里，一名章山，面太湖，亦曰青山湾。元置华藏巡司于此。

安阳山县西北五十里。山周十八里，高百二十仞。《风土记》：周武王封周章少子贇于安阳，卒葬山下，山因以名。峰峦奇峭，顶有龙湫，俗呼西阳山。昔时阳湖在其西麓云。元末，张士诚将莫天�掏捅�于此，以拒塞宜兴东出之道。今有营垒遗址。○顾山，在县东六十五里，一名香山，与常熟、江阴县接境。今详常熟县。

○太湖县西南十八里。东指苏州，南趣湖州，风帆便利，半日可达县境。有独山闾、江吴塘诸门，皆渡湖捷径也。○五里湖，在县南十八里，一名小五湖，南接太湖。又五部湖，旧在县东北七里，东西二十里，南北十里。其源浊而流清，溉田百余顷。今湮。

芙蓉湖县西北十五里，即故上湖也。湖流浩衍，北接江阴，南连武进，其后堙废。今自城以北运道所经，亦曰芙蓉河。《宋会要》：元�讨校�堰芙蓉湖为田。绍圣中，转运毛渐复奏导芙蓉湖入江，今县西北十里运河北出者曰高桥堰，旧名五泻堰，亦曰五泻河，即芙蓉湖下流也。自高桥而北四十里，接武进、江阴界，曰雉尾口，又北四十七里至申浦上口入江，潮汐所至，胜数百斛舟。宋熙宁末，郏侨议决五泻堰，使水入扬子江。乾道六年，常州守臣请填筑五泻闸及修闸里堤岸，仍于闸内郭渎港口舜郎庙侧水聚处，筑捺硬坝，以防走泄，委无锡令主掌，非水盛时，不许开闸通放客舟。盖是时以运河浅淤，切于堤防也。今高桥为武进、江阴之要道，有巡司戍守。

蠡湖县东南五十里，与长洲县分界。相传范蠡所开。一名蠡渎，一名漕湖。东西长十三里，南北六里。《唐志》：刺史孟简开泰伯渎，东连蠡湖，亦谓之孟湖。又濠湖，在县东南六十五里，东西四里，南北三里，流通漕湖。其北为常熟界，东为长洲界，俗呼为鹅肫荡。○宛湖，在县东北五十里，湖滨东岸即常熟县界，有山曰宛山，俗曰宛山荡，北出为蠡河，道通江阴，南接陆家、谢埭等荡，入常熟县境。《志》云：谢荡周十余里，与苏州分界，旧名西谢氵�危�在县东六十里。

运河在城东。自苏州府而北，至望亭堰，入县界，又北二十里曰新安，又北三十里至城南，引而北十余里至高桥，又北二十里为洛社，又北二十里达武进之横林镇。

双河在县北五里。亦曰双溪。自运河分流曰双河口，分为二派，一东南流合于梁溪，一西北经河浒钱桥，达直湖港，入武进界。《志》云：直湖港在县西北四十里，北枕运河，南入太湖。又有花渡港，在县西北三十里，东连运河，西接直湖港。《里道记》：自花渡西经沙塘营，与白芍山相近，自县陆走宜兴之道也。○咸塘河，在县北五十里，南通五泻河，北入江阴界。又县北三十五里有新河，相传南宋所开，北通大江。明洪武二十五年重浚，今堙。

梁溪在县城西。源出慧山，北合运河，南入太湖。《志》云：溪自慧泉导源，引而东，至城北三里之黄埠墩接运河，自黄埠墩而南，分为二支，其西南一支，繇五里湖、石塘山、长广溪，凡五十里出吴塘山门，入太湖，其西一支，经县西南十六里大小渲，凡十余里，繇独山门而入太湖。梁大同中，尝浚治之，故曰梁溪。○长广溪，在县南十八里。《志》云：溪源出历山，南流分为二派，俱合于梁溪，一出吴塘门，一出独山门，皆入太湖。

泰伯渎县东南五里。西枕运河，东连蠡湖，入长洲县界。渎长八十一里，相传泰伯所开。唐元和八年，常州刺史孟简尝浚导之。亦称孟渎，溉田千余顷。

青祁氵��县西南二十里。《志》云：梁溪迤逦而南，至城西南二里孤渎口，分二派，西为大渲，东为小渲，中隔平壤，又南二十里至青祁氵�魏狭鳌Ｎ羰便啕喂愣�十里，袤十八里，与五里湖相通，出浦岭、独山门，入太湖。

○望亭镇县南四十五里，与苏州府吴县接界。孙吴时置亭于此，曰御亭。晋咸和三年，顾�芗嘟�陵军，讨苏峻将张健，筑垒于御亭以拒之。隋置御亭驿。唐改曰望亭。光启中置屯于此。大顺初，孙儒作乱，据广陵，遣其党刘建锋据常州，破无锡望亭诸屯，围苏州。又光化初，钱鏐将顾全武拔苏州，追败淮南将周本于望亭，是也。今为运道所经，有望亭堰。《宋史》：熙宁元年，提举两浙河渠胡淮，请治常州望亭堰以通漕。政和六年，发运副使应安道，请望亭仍旧置闸。淳熙九年，知常州章冲言：望亭堰闸，置于唐之至德，而废于本朝之嘉�蹋�至元�唐吣旮粗茫�未几又废。臣谓设此堰闸有三利：阳羡诸渎水，奔趣而下，有以节之，则当潦岁，平江三邑必无下流淫溢之患，一也。自常州至望亭百三十五里，运河有所节，则沿河之田可资以灌溉，二也。每岁冬春之交，重辋及使命往来，多苦浅涸，今启闭以时，足通舟楫，复免车亩灌注之劳，三也。嘉泰三年，常州守臣李珏，复请修建望亭上下二闸，固护水源，从之。议者尝言望亭堰所以遏常、润之水，不使东下，宜严其启闭，以管辖属之苏州，庶可免盗决之患。或又言望亭堰设，于苏州未见其利，而常郡先被涨溢之患。盖节宣所系，不止望亭也。今有巡司戍守。

潘葑镇县西北十八里。朱梁乾化三年，吴越钱传�瞎コＶ荩�营于潘葑，淮南将徐温击却之。今为往来通道。又北十二里曰洛社市。○竹塘市，在县东北六十里，与江阴县接界。又县北三十里为高陆堰市，商旅所聚，道出江阴。

宜兴县府南百二十里。南至浙江长兴县百四十里，西南至广德州百八十里，西至江宁府溧阳县九十里，西北至镇江府金坛县百二十里。秦置阳羡县。汉五年封功臣灵常为侯邑，属会稽郡。后汉属吴郡。三国吴属吴兴郡。晋初因之，永嘉中析置义兴郡。宋、齐因之。隋郡废，改县曰义兴，属常州。唐武德七年置南兴州。八年州废，仍隶常州。宋太平兴国初，避讳，改曰宜兴。宋末改置南兴军。元至元十五年，升为宜兴府。二十年仍降为县。明年又升为府，兼置宜兴县隶焉。元贞初，府县俱废，改为宜兴州。至正十六年为张士诚所据。明年，归于明。洪武初复曰宜兴县。今城周九里有奇，编户三百四十里。

○阳羡城在县南五里。《志》云：孙吴赤乌二年，城阳羡。晋永嘉四年，阳羡人周圯三兴义兵，讨贼有功，因置义兴郡以宠之。沈约曰：永兴元年所置也，郡治阳羡县。隋废郡，因以义兴名县。唐武德三年归附。六年陷于辅公祏。明年公祏平，置南兴州治焉，又析置阳羡县为属邑。八年复废入义兴。光启三年，杭州刺史钱鏐，遣将杜棱等讨薛朗逐镇海节度使周宝之罪，败朗将李君�魍�于阳羡，即故城矣。《寰宇记》：阳羡故城，一名虾虎城。《纪胜》云：城前临荆溪，后阻河，左右俱堑，有濠周一里九十步。今县治即其故址。

国山城县西南五十里。晋永兴初，分阳羡地置县，属义兴郡。宋因之。泰始二年，晋安王子勋举兵寻阳，义兴太守刘延熙举郡应之，宋主遣吴喜击东军，喜自永世至国山，击败东军，进屯吴城，斩延熙将杨玄，遂进逼义兴，吴城盖在国山北也。齐亦为国山县。梁、陈因之。隋废。《九域志》：吴城，一名太伯城，在县西南二十里。○临津城，在县西五十里，亦晋置，属义兴郡。宋、齐因之。隋废。唐武德七年复置临津县，属南兴州。八年，废。《志》云：城南临荆溪，故址犹存。

绥安城县西南八十里。刘宋永初三年，分广德长城，阳羡等县地置县，属义兴郡。齐因之。梁末，尝置大梁郡治焉。陈废郡。或云县亦陈所废也。又义乡城，在县东南八十里，晋所置县。今入长兴县界。

○君山县西南三十里。旧名荆南山，以在荆溪南也。高二百三十仞，周八十五里，山巅有池，岩洞绝胜，一名铜官山。《志》云：山之西峰曰敷金岭，一名小心山，又西南曰横山，亦名大芦山，即君山西麓也。其东麓为静乐山，南麓曰芙蓉山，北麓则曰南岳，吴孙皓封国山禅于此。取汉武移衡山于��霍之义，谓之南岳山，在今县西南二十里。

国山县西南五十里。高百二十五仞，延袤三十六里。一名离墨山，相传钟离墨得仙于此山。西麓即国山故城也。又名九斗山，山有九岭相连，形如覆斗。亦曰升山。孙吴五凤二年，山大石自立。天玺初，有石裂十余丈成室，孙皓侈为天瑞，遣司徒董朝等行封禅礼。梁天监八年，或请封会稽，禅国山，不果。其东南曰善卷洞，一名龙岩洞，有三，一曰乾洞，其二曰大、小水洞。相传周幽王二年，洞忽自裂，门广二十尺，初入若险仄，中极平旷，可坐千人。○烟山，在县西南三十里，山有数峰，四面环峙。又有甑山，在县西南二十五里，以云气腾涌而名。

香兰山县东南五十里。斗入太湖五里，有石麓如岸者二，南曰大兰山，北曰小兰山，相连二里，产兰。《志》云：兰山周二十五里，一名石兰山，屹峙湖滨，与湖州安吉、长兴接境。宋置香兰司及香兰寨以控扼之。今有湖汊巡司在山西五里。○唐贡山，在县东南三十五里，临罨画溪，产茶，唐时入贡，因名。又蒿山，在县西南三十五里，亦产茶。

章山县西南六十里。一名黄山，亦曰芳岩，周广六十八里。相接者曰沸泉山、武花山，连亘入宁国县界。《志》云：县西南七十里有龙池山，峰峦峻耸，登览无际。又分界山，在县西南百里，入广德州界，宋置分界寨于此。○义山，在县东八十里，东临太湖，西抵县南六十里之垂脚岭，入长兴县界，又有啄木岭，亦在县南。○计山，在县东北二十五里，山之西峰曰金鹅山。《胜览》：唐初尝置鹅州于义兴，盖以山名，今正史不载。

[C048]山县西北七十里，周三十里有奇，与溧阳县接界。后汉建武中，封蒋澄为[C048]乡亭侯。今县西六十五里有故[C048]乡亭，盖以山名。余详见溧阳县。○柚山，在县西北九十里洮湖上，与湖中大坏山对峙，巨石瞰湖，延袤三四里。《志》云：湖中有大小坏山，又有渐山，以山石渐渐而名也。湖西又有烈山。皆与溧阳县接界。○张公洞，在县东南五十三里，亦曰张公山，高千仞，周五里，三面皆飞崖绝壁，惟北向一窦可入，最为奇胜，《道书》以为第五十八福地。

○太湖县东北四十五里。道通吴郡吴兴，最为捷径。明初，张士诚遣兵据宜兴，太祖命徐达等攻之，曰：宜兴城小而坚，未易猝拔，城东通太湖，张士诚饷道所繇，若断其饷道，破之必矣。达奉命，宜兴果下。既而命将东伐，亦自宜兴取道太湖，攻其湖州。《志》云：湖自县南越兰山，抵董塘岭，入长兴界，北越竹山，抵百渎口，分水墩，入武进县界。今自县东入湖之道曰马泛，北趣黄土氵�危�东北趣竹山港，皆通太湖也。竹山，在县东北六十五里，湖滨小阜也，与夫椒山相对。黄土氵�危�在县北五十里，亦名白鱼荡。

洮湖县西北百里，与溧阳金坛分界。一名长荡湖。今详见大川洮湖。又氵鬲湖，在县西北三十五里，与武进县中流分界，东接太湖，北通漕河。

运河在城北。西接荆溪，北抵氵鬲湖，又北达郡南之运河。宋淳熙间重浚。明洪武二十七年，亦尝浚治。又东蠡河，在县东十五里，东南流入太湖，宋咸平中重浚。○便民河，在县城西，自县西二十里�零呃�氵�危�东抵城下，长三十里。成化中开浚。一名后袁河。

荆溪在城南。其在城西者亦曰西溪，在城东者亦曰东溪，凡广德、溧阳、金坛，并县西诸山涧水，俱流汇于西溪，乃贯城绕郭为东溪，以下太湖。旧《志》：荆溪上承百渎，兼受数郡之水。是也。宋泰始二年，吴喜逼义兴，渡水攻其城，克之。今谓之东九里河，西九里河，河流甚长，土人以九计里，因名。《水利考》：宜兴为溪者九，而荆溪为诸水之会，今自县东分二流，其一北达常州为漕河，溧阳运船，俱繇此出。其一东达太湖，谓之东泻溪。本名东舍，讹曰泻。一名蒙溪。春时，两岸多藤花，照映水中，因名罨画溪。又名五云溪。《志》云：东舍溪在县东南三十六里，荆溪下流也。祝氏云：《汉志》注中，江出芜湖西南，东至阳羡入海，即荆溪矣。盖溪上承诸川委流，下注震泽，达松江以入海，江以南大川也。又有荆溪自县南入长兴县，下流合于苕溪，或以为发源荆南山，合众流而南出云。○洑溪，在县东南五里，源出君山北，入荆溪。又竹溪，在县东南三十六里，源出垂脚岭，东北入太湖。

章溪县西南七十里。源出章山，流经国山故城西，又北入于荆溪。又塞溪，在县西北七十里，源出洮湖，经县西三十五里之洋氵�危�又东入于荆溪。○白�憔叮�在县西三十六里。《尔雅》：直波为径，东经县西二十六里之�零呃�氵�危�合于荆溪。《志》云：白云径南北长三十余里，又有孟径在县西北四十五里，刺史孟简所浚，以杀氵鬲湖波涛之势，南入塞溪，因名。又有章浦，在县西二十五里，旧有亭，晋周札封章浦亭侯，即此处云。

百渎《志》云：在县西南七十五里者为上渎，县北六十里为下渎。昔以荆溪居数郡下流，于太湖口疏百泒以分其势，又开横塘袤四十里以贯之，导荆溪下太湖，濒湖畎浍皆通焉，后渐废。宋治平中，楼闶知宜兴所浚者，四十二渎而已。《胜览》云：横塘直南北以经之，百渎列东西以纬之。单锷尝言：自芜湖、溧阳、五堰、达吴江，犹人一身，五堰为首，荆溪为咽，百渎为心，震泽为腹。是也。隆兴二年，常州守臣刘唐稽言：宜兴之水，藉百渎以疏泄，近岁阻于吴江石塘，流行不快，而百渎亦至堙塞，存者无几，宜仍旧开通，为公私之便。不果。今自县北至县东南，以渎名者，凡数十处，皆源流断续。弘治中，尝开浚三十余渎。正德中亦尝开浚，寻复湮塞。说者谓东坝筑而荆溪之流杀，荆溪杀而百渎中绝矣。

夹�陡射�在县西北。昔时泄长荡湖之水东入氵鬲湖，繇氵鬲湖入大吴渎、塘口渎、白鱼湾、高梅渎及白鹤溪而北，入常州运河，又繇运河分流入一十四渎，注于大江，今名存实湮。弘治中，水利佥事伍性，议开夹��干通流，以杀荆溪上流诸水，则震泽必无涨溢之患，而三州民田必甚利，议不果行。

○张渚镇县西南九十里。元设茶园提领所二处，以掌茶税。明初改设批验茶引所于此，寻废。洪武三十五年复设，今商旅骈集于此，有张渚巡司戍守。○湖没镇，在县东南四十五里，有巡司，洪武三年建。又有下邾巡司，在县东北四十里，亦洪武三年建，湖滨津要处也。

赵庄县南三十里，与县东南三十里蜀山相对。又边庄，在县南四十五里，又五里有省庄。《志》云：南唐时封疆止此，营屯戍守，与吴越为交境之备。○计亭，在县北二十里。《舆程记》作�峦ぃ�误也。今有计亭桥，自亭而北三十里，地名浪打川，又北为新渎桥，自县趋府城之通道也。

长桥在县治南，跨荆溪上。《志》云：桥延袤五十步，高二丈七尺，广过之。陆澄《地抄》：桥创自东汉袁府君圯，即晋周处斩蛟处。宋泰始二年，吴喜自国山进逼义兴，太守刘延熙栅断长桥，保郡自守，即此。宋景德以后，屡经修建。元丰中，改名荆溪桥。自元至今，凡再葺治云。

江阴县府东北九十里。东至苏州府常熟县百二十里，东南至苏州府百八十里，北至靖江县三十里，西北至扬州府泰兴县百十里。汉毗陵县地。晋太康二年，析置暨阳县，属毗陵郡。宋、齐属晋陵郡。梁敬帝时，始置江阴县，兼置江阴郡治焉。隋初郡废，县属常州。唐武德三年，置暨州。九年，州废，县仍属常州。南唐升元中，置江阴军，领江阴县。宋熙宁初，军废。绍兴初，复建为军，寻废。三十一年，复置江阴军。元为江阴路，寻降为州，属常州路，寻直隶行省。至正中，陷于张士诚。既而明师克之，改曰连洋州，既复为江阴州。洪武初，改州为县。今城周九里，编户四百里。

○暨阳废县县东四十里。晋太康初所置县也。《寰宇记》云：本名莫城，汉莫宠所筑，以捍海寇，晋置暨阳县于此。隋省。唐武德三年，复置暨阳县，属暨州。九年，仍省入江阴县。又江阴故城，在今县治东北。《祥符图经》：城周十三里，北濒大江，杨吴天�淌�年所筑，内为子城。宋庆元五年重修。元初毁。至正十二年盗起，城邑残破。十四年为张士诚将黄传所据。又三年，明师克之，初筑土城。龙凤十二年，�嬉宰┦�，周九里有奇。嘉靖中，复增筑。今城墉屹然为江干锁钥。

利城废县县西五十里。《宋志》：晋元帝初，割海虞北境置利城县。永和中，移出京口。梁末，又析暨阳置利城、梁丰二县，属江阴郡。陈因之。隋废。唐复置，属暨州，寻与州俱废。《志》云：晋即海虞北境置利城县。宋元嘉中迁于武进之利浦。今有利城镇。又梁丰废县，在县西南，亦梁置。隋废。

舰浦城县西十八里。《志》云：陈至德初，江阴郡守倪启徙江阴县，治夏浦，筑此城，亦曰夏城。又县东三十里有陶城，其相近者又有闾城、郭城，相传皆南唐屯戍处。又有东西二舜城，在县东七十里，今曰东顺乡、西顺乡。

○君山城北一里，县之主山也，突起平野，俯临大江，一名瞰江山。宋南渡后，置营寨于山麓，有事时，此为战守要地。又北四里曰黄山，与君山皆以春申君名也，峰如席帽，上有石室，为杨吴时烽火之所，山之西曰马鞍山，北曰鹅鼻山，其形尖斜如鹅鼻，俗名鹅眉嘴，凸出大江，称为险要。又浮山，在县东北大江中，西临石碇，一名巫山，为江海门户，所谓巫门之隘也。《志》云：县北七里有大石山，山绝顶有石，高数十丈，俯瞰江水，其相接者曰小石山，俗呼为大石湾、小石湾。又东北五里曰萧山，亦曰小山，皆滨江形胜云。○彭公山，在县东北六十里。俗传汉彭越收江南，尝营于此山之东，因名。

香山县东二十里。相传春秋时，吴王尝遣美人采香于此，上有采香径，近大江。《十国纪年》：梁贞明五年，吴越攻常州，徐温率兵拒之，陈璋以舟师下海门出其后，张可琮以江阴兵从陈璋，败吴越兵于香湾，即此地也。又沙山，在县东四十五里，相传初本平地。晋宋间，江水泛涨，涌沙石成山。梁贞明五年，吴越侵淮南，战于沙山，为淮南所败，即此。

秦望山县西南二十七里。本名峨耳山，秦始皇常登此四望，因名。明初遣兵取江阴，张士诚据守于此，以拒王师，诸将乘风雨夺其山，进薄城西，遂克之。今自县之郡，此为通道。又青山在县西南十里，秀锐孤立，上有干将冶炉九所。宋齐丘撰徐温祠堂碑云：江阴之役，遇贼兵于覆釜之上，盖即青山云。○顾山，在县东南七十里，与常熟无锡分界处也，亦曰香山。

○大江城北一里。县境倚江为险，自昔为控守重地。刘宋元嘉二十七年，魏主焘南犯至瓜步，建康震惧，陈舰列营，连亘江滨，自采石至暨阳六七百里。五代时，吴越、淮南，往往角逐于此。宋南渡后，江阴之防尤重。建炎三年，刘光世、韩世忠，皆军江阴，以备金人海道之师。绍兴四年，命滨江诸州军，皆增设横江水军。隆兴二年，又以江阴、通泰、海道，江面阔远，命范荣专一捍御江阴至通州料角一带。乾道八年，知江阴军向子丰言：江阴军临大江下流，北与通泰相对，东连海道，西接镇江，最为控扼，今军备废弛，望仍旧分兵屯驻。元延�讨校�两淮运使宋文瓒言：江阴、通泰、江海门户，而镇江、真州次之。是也。明初，以江阴为江津要冲，命将克江阴，使吴良守之，张士诚遂不能越江而有江北，亦不能溯江以窥金陵。《江防考》：县境大江，上自武进界桃花港，下至常熟县之界泾，凡百里，中间港浦二十有四，皆可登涉。其哨守之处为青草沙，自是而西北，有蒲沙，又西为唐沙。青草沙东南通福山港，蒲沙东北通狼山，乃天设之险，江阴之外户也，三沙之中，巫山门在焉，亦曰巫子门。明初，张士诚以舟师出马驮沙，溯流侵江阴，太祖亲帅兵自镇江东讨，追败之于巫子门，是也。

运河在城南。北引大江，繇黄田港贯城而南，至县南十里，经蔡泾闸，亦曰南闸，又曰下闸，又南十七里历月城桥，又十里至青�僬颍�又南三十五里达五泻河，出高桥合无锡运河。宋皇�讨惺杩！Ｃ饔览质�一年复浚。

横河在城东。亦引黄田港贯城而东，达县东六十四里之谷渎港。宋天禧中，知军崔立浚治。明洪武二十八年重浚。《志》云：谷渎港东一里曰令节港，西一里曰范港，俱北引江水，南合谷渎港，又南为三河口分二流，一接无锡新河，一入于长河，今有范港巡司在县东六十里，又东即常熟县界，至县治凡三十六里。○长河，在县东南十里，自运河分流，经县东南十五里繇里山，曰繇里泾，又东南亦注于无锡县之新河。

申浦县西三十里。一名申港，相传春申君所开。导江南流，置田为上下屯，又南经武进县界，分为二，东入无锡五泻河，西入武进三山港，俱达于运河。唐兴元初，韩�烧蛉笾荩�造楼船，繇海门大阅至申浦而还。宋隆兴二年，议开申、利二港，上通运河。乾道二年，漕臣姜诜等请造蔡泾闸，及开申港上流横石，次浚利港以泄水势。《志》云：宋设申港寨，又设巡司于此。元因之。明初废。洪武二十四年，亦尝浚治。弘治六年复浚。又利港，在县西五十里，导江水南行，入武进界，下流亦达于运河。洪武二十一年开浚。弘治六年，工部侍郎徐贯治三吴水利，发民浚申、利二港及桃花港，以疏积水，三港中，利港为役最巨。正德六年，又尝浚治，自利港而西十五里，即武进县之桃花港也。《志》云：桃花港，自大江分流而南，合县西六十里之立埭河，而入武进县界。

黄田港县北二里。相传春申君所开，导江水溉田，因名。邑人于江口置闸，号上闸，于县西南十里蔡泾口置闸，曰下闸。旧有支港数十处今多为潮沙所湮。其南接于运河。《江防考》：黄田港切近县治，最为要害，宋置营军戍守。县西南十里曰蔡泾，西接夏港，东通黄田，有蔡泾闸，又东绝运河而接于横河。明天顺间，武进奔牛、吕城坝闸颓坏，运道浅淤，议改从孟渎、蔡泾出江，漕舟多遭覆溺，乃复治故道。

夏港县西十里。北通大江，东南行出蔡泾闸，与黄田闸合流入运河。其支流为崇沟河，在县西南十五里，一名北山塘，南合武进县之三山港。《江防考》：县境通潮诸港、黄田、夏港，最为津要。宋置夏港寨，自港口而西九十里，即武进之孟河口也。明初置利港巡司于利港东。天顺初移于夏港口，仍曰利港巡司。《志》云：司在今县西二十里。○新沟港，在县西二十里，亦自大江而南，合武进之三山港。正德七年重浚。

石头港县东三十里。北通大江，南入横河。有石头港巡司。宋淳熙中，知常州章冲言：州东北澡港、利港、黄田港、夏港、五斗港，江阴东之赵港、白沙港、石头港、陈港、蔡港、范港、令节港，皆古人开导，以为灌溉之利，今所在湮塞，宜随宜浚导。《志》云：白沙港在县东十里，雷沟港在县东三十五里，又东二里曰陈港，又东十一里曰蔡港，俱北达大江，南达横河，宋滨江置戍处也。○石牌港，在县东二十里，亦自大江通横河。《志》云：县东十八里有真山，一名甑山，有大石横亘江流中，因名石筏山，又曰筏梁山，亦名石牌山，港因以名也。宋置石牌巡司。元因之。明初，张士诚遣兵袭江阴，明师败之于石牌港，即此。

○杨舍镇县东五十五里，旧有杨家港。宋乾道六年，命两浙运副刘敏士等，于杨家港东，开河置闸，通行盐船，仍拨官兵守卫，并不时挑浚。自是商旅聚集，谓之杨舍镇，为沿江冲要。嘉靖中，以倭乱置堡设营，以参将领之，与常熟之福山、通州之狼山，相为应援，江中有褚家沙，北与狼山密迩，亦分兵戍守。自是而东，江流浩瀚，直接大海，捍御为难，西上则至孟河一带，江面颇狭，又多阴沙，大�鲎谀延谧�舒，故防卫以杨舍为切。

青�僬�县南四十里，运河所经。又南四里曰四河口，自运河分枝，东通常熟，西达武进，其南北即运河经流。旧《志》：县滨江为险，而青�偈蹈估镏�冲要。○长泾镇，在县东七十里，居民稠密，与无锡县分界。繇此出常熟，亦为通道。

六射垛寨县北四里。相传为秦始皇射垛。宋置寨于此，以控扼江滨。县西十八里有弩台，盖亦昔时守御处。又有小石山寨，在小石山下，亦宋置。○石桥寨，在县东四十里。《十国纪年》：宋伐南唐，吴越亦取其江阴宁远军石桥寨。其地有石桥，今为石桥市。《志》云：石桥东有故宁远寨，又县东南四十里有安边寨，俱南唐所置，今废。明教寺，即故安边寨也。

靖江县府东北百十里。东至海口六十里，北至扬州府泰兴县界二十五里，东北至泰州如皋县界三十里。本江阴县之马驮沙。元末，张士诚将朱定、徐泰常据此，筑土城，周七里有奇，寻为明师所克。明初仍属江阴县。成化七年置今县。十三年，因故城修筑。正德初，复增修完固。今编户五十七里。

○孤山县东北二十五里，旧在大江中，去岸五六里，距山百步有石碇，亦在水中，与江阴浮山相对。成化八年，潮沙壅积，转而成田。今山在平陆矣。

○大江在县东南。《志》云：县本江中一洲，曰马驮沙，中分为二，曰马驮东沙、马驮西沙。江环四面，自县西至孟渎百余里，又西至金陵四百里，大江滔滔而下，至此分为二以入海。县居江海之交，中流屹立，实京口、金陵之锁钥也。天启以来，潮沙壅积，县北大江竟为平陆，因开界河与泰兴缘河为境。《江防考》：县横亘江津，东枕孤山，西引黄山，地方二百余里，汊港浩繁。若结水寨，屯重兵与江阴、泰兴相犄角，使窥伺者不敢轶出其间，亦绸缪未雨之策。

展苏港县西二里。又县西十五里有南新港，有新港巡司。《志》云：元初设马驮沙巡司。明初改建于马驮西沙，后为潮汐冲坍。永乐四年移于新港云。又有大新港，在县西南十五里。○澜港，在县西通城河。又县西北十里有杨铁港，又西北三四里有范家、徐家等港，县西北五里曰蔡家港。明初张士诚遣兵援泰州，舟师次范蔡港，疑即此二港云。今堙。

孤山港县东北十二里。以近孤山而名。又县西南十二里有焦山港，其西里许曰杨机港，又西南二里曰西杨机港。旧《志》：县滨江诸港，凡六十有四，今西北一带，多为潮沙所湮，而东南一带，亦决塞不时云。○蟛蜞港，在县东十五里。正德二年，议建东沙巡司于此。

○开沙村在县东南十五里，有开沙港。又县东有面条沙，县西有西官沙，西南有新沙，稍西曰小沙。其在境内者，又有青草、朱家、段头等沙，皆以渐壅积，民田其间，聚为村落。

于塘村在县西北三十里。旧为晋陵县地。元置于塘巡司。明初以司在江北新河口，因改属泰兴县。今为两县接境处。

◇镇江府东南至常州府百八十里，西南至宁国府四百五十里，西至江宁府二百里，北渡江至扬州府五十里。自府治至江宁府见上，至京师二千三百里。

《禹贡》扬州之域。春秋时吴地，后属越。战国属楚。秦为会稽郡地。汉因之。后汉属吴郡。三国吴曰京口镇汉建安十三年，孙权自吴徙治丹徒，号曰京城。十六年，迁建业，复于此置京督为重镇。《南齐志》：吴置幽州牧，屯兵于此。《尔雅》曰：丘绝高曰京。盖丹徒城凭山临江，故有京口之名。晋初属毗陵郡。永嘉五年，为晋陵郡治详见常州府，继又侨置徐、兖二州，谓之北府按《晋志》：郗鉴为徐、兖二州刺史，成帝时，苏峻平后，自广陵还镇京口。又穆帝永和中，自海虞移东海郡，出居京口。盖是时二州移镇无常，而徐州留局恒置于京口也。又六朝都建康，每谓姑孰为南州，历阳为西府，而京口则谓之北府。宋为南徐州治宋永初二年，加徐州曰南徐州。元嘉八年，分江北为南兖州，而南徐州独治京口，并置南东海郡。齐、梁因之《隋志》：南东海郡，梁改为兰陵郡。陈复曰东海，以至于陈，京口常为重镇。隋平陈，州郡俱废为延陵县。开皇十五年，置润州以州东润浦为名。大业初，州废，属江都郡。唐武德三年，复曰润州。天宝初，曰丹阳郡。乾元初，复故《志》云：时置丹阳军于此。建中初，置镇海节度于此。南唐亦为重镇唐乾宁中，钱�匾普蚝＝诙扔诤贾荩�而润州为淮南所有，既而淮南复置镇海军于此，领润、升、常、宣、歙、池六州。南唐亦为镇海军治。宋仍曰润州。开宝八年，改军名曰镇江。政和三年，升镇江府以徽宗潜邸也。元曰镇江路。明初曰江淮府，寻曰镇江府，直隶京师，领县三。今仍曰镇江府。

府内控江、湖，北拒淮、泗，山川形胜，自昔用武处也。杜佑曰：京口因山为垒，缘江为境。建业之有京口，犹洛阳之有孟津。自孙吴以来，东南有事，必以京口为襟要。京口之防或疏，建业之危立至。六朝时，以京口为台城门户孔坦以郗鉴自京口援京城，曰：本不须召郗公，使东门无限。王僧辨谓陈霸先曰：委公北门是也，锁钥不可不重也。晋咸和初，郗鉴镇徐州，苏峻之乱，鉴据要害，立营垒，以遏贼东下之锋，贼势遂阻。元兴末，桓玄作乱，刘裕举兵京口，晋室复定。及裕代晋，以京口要地，去建康密迩，非宗室近亲，不使居之。盖肘腋攸关。隋之亡陈，京口实为兵锋也。唐之中叶，以镇海为重镇，浙西安危，系于润州。宋南渡以后，常驻重军于此，以控江口。乐史宋人，撰《坐知天下记》及《太平寰宇记》曰：京口西距汉沔，东连海峤，为三吴襟带之邦，百越舟车之会。刘宁止曰：京口控扼大江，是为浙西门户。陈亮曰：京口连冈三面，大江横陈于前，江旁极目千里，势如虎之出穴，昔人谓京口酒可饮，兵可用，而北府之兵，为天下雄。盖地势然也。采石之与京口，股肱建业，实有据险临前之势，而非止于靳靳自守者。说者曰：京口凭江为险，然而陵谷之变，今昔不同，曹丕见江流汹涌，以为天限南北。陈孔范亦曰：长江天堑，寇岂能飞渡？盖以江流为可恃也。然考晋建兴末，祖逖自京口渡江，中流击楫矣。义熙六年，刘裕灭南燕，会卢循袭建康，裕卷甲南还，自广陵济江，出京口。梁承圣二年，陈霸先自丹徒济江，围齐广陵。隋开皇九年，贺若弼自广陵济江，拔京口。唐武德三年，李子通亦自广陵济江，取京口以蹙沈法兴，自是以后，南北渡者，皆以京口为通津。昔人谓采石渡江，江面比瓜洲为狭，故繇采石济者，常居十之七。夫自唐以来，沙洲日积，江面南北相距，仅七八里唐初，江面阔四十里，其后沙壅为瓜洲。开元中，江面阔二十五里。宋时洲渚益广，绍兴中，江面犹阔十八里。明嘉靖以来，江面仅阔七八里，又有谈家洲横列其中，南北渡口，晴明时一苇可杭也。故昔日之采石比京口为重，而今日之京口比采石为切，消息之理也。《江防考》：京口西接石头，东至大海，北距广陵，而金、焦、障其中流，实天设之险，繇京口抵石头，凡二百里，高冈逼岸，宛如长城，未易登犯，繇京口而东至孟渎，七十余里，或高峰横亘，或江泥沙淖，或洲渚错列。所谓二十八港者，皆浅涩短狭，难以通行，故江岸之防。惟在京口，而江中置防，则�成轿�最要云。

丹徒县附郭。本吴之朱方邑。汉置丹徒县，属会稽郡。后汉属吴郡。三国吴嘉禾三年，改曰武进县。晋太康二年复曰丹徒，为毗陵郡治，寻还治毗陵县。永嘉末，又为晋陵郡治。义熙中，复还晋陵县，以丹徒属南东海郡，亦为南徐州治。宋、齐、梁、陈皆因之。隋废州及郡，并废县入延陵县，寻又移延陵县于此，为润州治。大业初，州复废。唐武德三年，移延陵县还故治，仍置丹徒县，润州治焉。今编户二百七十里。

○京城今府治。春秋之朱方也。《左传》：襄二十八年，齐庆封奔吴，吴句余与之朱方。昭四年，楚灵王使屈申围朱方，克之，后名谷阳。秦曰丹徒，相传望气者云：其地有天子气。始皇使赭衣徒三千，凿京岘以败其势，因名也。汉为丹徒县治。景帝三年，吴王濞弃其军，而与壮士数千亡走，保于江南丹徒。后汉建安十三年，孙权徙镇于此，筑京城，周三百六十步，于南面、西面，各开一门，因京岘山为名，号曰京镇，寻移秣陵，使孙何镇焉。晋太兴初，以晋陵郡及丹徒县并治京口，是也。《志》云：城因山为垒，俯临江津，故曰京口。梁大同十年，幸京口城。隋开皇九年，分道伐陈，贺若弼自广陵出京口，寻置延陵镇。唐复曰丹徒。《城邑考》：郡有子城，周六百三十步，即三国吴所筑，内外皆�嬉躁叮�号铁瓮城，晋郗鉴、王恭镇此，皆更为营缮。南唐末，刺史林仁肇复修之。又有东西夹城，共长十二里有奇，相传唐太和中，观察使王播所筑，又凿隍环其外。乾符中，周宝为润帅，更筑罗城，周二十余里，其东门曰青阳门。光启三年，镇海军乱，宝自青阳门出走常州，是也，其西门曰登云，南门曰通吴，又东南曰朱方，而南水门曰利涉。宋元因之。明初，耿再成因故址修筑，有门四：东朝阳、南虎踞、西金银、北定波，又为南北二水关，城周二十六里有奇。

○北固山在城北一里府治后，下临长江。自晋以来，郡治皆据其上，三面临水，回岭斗绝，势最险固，因名，盖郡之主山也。蔡谟起楼其上，以贮军实。谢安复营葺之。宋元嘉二十七年，魏主焘军瓜步，声言渡江，诏分军备御于北固、蒜山、西津、谏壁、焦山，皆置军以防突犯。《梁书·萧正义传》：京城西有别岭入江，高数十丈，号曰北固，蔡谟起楼其上，大同十年，武帝登望久之，曰：此岭下足须固守，然于京口，实乃壮观。于是改楼曰北顾楼。太清初，朱异曰：陛下昔登北顾亭以望，谓江右有反气，骨肉为戎首，即此时也。及侯景之乱，其言果验。唐上元初，刘展作乱据广陵，江淮都统李��亘屯京口，辟北固为兵场，插木以塞江口，寻为展所败。今有甘露寺据山上，三国吴甘露中所建也。

京岘山城东五里。一名丹徒岘，相传即秦时所凿以泄王气处，京口、京镇皆因以名。《梁典》：武帝望京岘，盘纡似龙，因掘二湖于山下，曰龙目湖，今湮。唐建中末，镇海节度韩�梢糟辍⒙宥喙剩�修坞壁，起建业，抵京岘，楼堞相属，是也。或谓之荆岘，又云此为京山。今府西南五里为岘山云。○黄鹤山，在府西南三里，一名黄鹄山，俗名鸿鹤山，宋戴�氤⒁�此，一名戴公山。

银山在城西二里江口。旧名土山。以山形壁立，俗名竖土山。宋避英宗讳曰植土山。唐刘禹锡诗：土山京口峻。谓此。元皇庆二年，敕镇江路建银山寺，以与金山对峙，而名其别阜曰玉山，临江耸立，上有龙王庙。宋建炎四年，韩世忠屯焦山以邀兀术归路，兀术遣人约日会战，世忠谓诸将曰：是间形势，无如金山对岸龙王庙者，寇必登此观我虚实。乃遣兵伏庙中及岸侧，遣人乘舟望之，戒曰：闻江中鼓声而发，贼果至，擒其两骑。俗本作金山龙王庙，误也。

蒜山府西三里江岸上。山多泽蒜，因名。或云吴周瑜与诸葛武侯谋拒曹操于此，因曰算山。晋隆安五年，孙恩浮海，奄至丹徒，楼船千艘，鼓噪登蒜山，刘裕率众奔击，大破之，恩狼狈还船。唐上元二年，田神功击刘展于京口，遣别将先自白沙济江，趣下蜀，神功自将军瓜洲，将济江，展将步骑万余，陈蒜山以拒之，为下蜀之师所败。南唐徐知诰尝游蒜山，除地为广场，大会僚属，其下为漕渠所经。宋庆历中，疏蒜山漕渠达江。旧《志》云：山宽广可容万人，宋、元间沦入于江，今西津渡口水中孤峰是也。白沙，见仪真县。下蜀，见句容县。

金山府西北七里大江中。风涛环绕，势欲飞动，一名浮玉山，一名互父山。又名获苻山，相传晋破苻坚，献俘山下，因名也。亦名伏牛山。《唐志》：贡伏牛山铜器。谓此。亦名头陀岩。《志》云：唐裴头陀挂锡于此，于水际获金数镒，故又名金山。或曰：梁天监四年，于金山修水陆会，则金山盖古名也。唐上元中，田神功自瓜洲渡江击刘展，舟至金山，大风，不得渡，还军瓜洲。建中四年，时朱Г作乱，南方藩镇，皆据境自强，扬州帅陈少游以甲士临江大阅，镇海帅韩�梢喾⒅凼Γ�耀武于京江以应之，又临金山与少游会。宋建炎中，韩世忠邀兀术于镇江，相持于黄天荡，世忠以海舰进泊金山下，命工锻铁相连为长绠，贯以大钩，以授士之骁捷者，敌舟至，则分为两道出其背，每缒一绠，则曳一敌舟沉之，寇大窘。绍兴中，金亮入寇至瓜洲，虞允文驰诣京口，会诸将杨存中等，临江按试水军，命战士踏车船中流上下，三周金山，回转如飞，敌相顾骇愕。《郡志》：金山，宋大中祥符五年改曰龙游山，天禧中复故。其顶曰金鳌峰、妙高峰，有浮图冠其上，汪藻所云“揽数州之秀于俯仰之间”者也。其岩洞泉石，类多名胜。《里道记》：金山北岸为瓜洲渡，南岸直西津渡口，俗所谓西马头也。其西去仪真县高资港不过四十余里，实为中流之险。

焦山府东北九里江中。与金山并峙，相去十五里，以后汉处士焦光隐此而名。或名谯山，亦曰浮玉山。刘宋元嘉中，以魏人临江，尝分兵戍此。唐时有谯山戍，盖焦与谯通称也。宋建炎中，韩世忠以八千人屯焦山，以邀兀术渡江北归之道。德�坛酰�张世杰与刘师勇等，帅舟师次焦山，碇江中流。元阿术登石公山望之，曰：可烧而走也，遂前战，世杰败走�成健＝裆结叟添绱υ唤瓜闪耄�其旁岩洞参差，奇胜不一，山之余峰东出，有二岛对峙江流中，曰海门山，亦名海门关，又谓之双峰山也。《里道记》：焦山南岸曰东马头，以山为捍蔽，金、焦、北固，世称为京口三山云。○石公山，在府东北八里，濒江与焦山对峙，元阿术登此以望宋军处也。

长山府南二十五里。上有灵泉，其流与练湖通，溉田甚多。又五州山，在府西三十里，相传登山绝顶，望见五州。又西二十里曰曹山，建文末，燕王渡江尝驻于此。○高骊山，在府西南七十里，《隋志》以为境内之名山也，亦曰句骊山。

�成�府东北六十里，滨大江。宋置�成秸�于此。建炎三年，金人治舟师，欲繇海道窥浙，遣韩世忠控守�成健⒏Ｉ揭淮�。德�坛酰�张世杰败绩于焦山，退泊�成健Ｃ骷尉溉�年，�成皆粼�效等作乱，官军讨平之。《江防考》：�成揭倭⒔�滨，江中有顺江，匾檐诸沙，动亘数里，为之外护，舟行其间，仅通一路，矢石可及，况当江流，自东而西而北，转屈之间，层峰峭壁，俯瞰湍波，若屯设重兵，水陆协守，贼必不敢越此而西也。江北岸适与周家桥相对，实京口之咽喉，留都之门户。嘉靖三十二年，以倭寇充斥，议设�成接�把总一员，上自府西高资镇，下至安港百五十里，皆其汛地。山西里许曰大港口。万历四年，建把总公署于此，为控扼要地。

○大江府西北二里。即扬子江也，亦曰京江。自杨州府仪真县高资港，至常州府孟渎口，凡二百五十余里，北岸与扬州府对境。魏曹丕出广陵，临大江，叹为天限南北。晋祖逖中流击楫，誓清中原，皆此处也。《杂说》云：晋末卢循之乱，刘裕自广陵济江至京口，时风涛大作，裕舟移而风止。梁侯景之乱，邵陵王纶自钟离还军，济江趣京口，中流风起，人马溺者什一二，识者以为成败之征也。今城西北三里曰西津渡，为南北对渡口，古谓之西渚。刘宋元徽四年，建平王景素举兵京口，朝命分遣张保，将水军讨之，保泊西渚，为景素左右所败。唐时亦曰蒜山渡。宋置西津寨于此，俗谓之西马头，即江口也。亦曰京口港。《类集》云：江至金山分为三氵灵。氵灵，一作零，又作泠，陆游曰：金山西南面水中有三石山，奇峭险拔，曰石排山，亦曰石牌，山之北曰北氵灵江，为中流最深处。元段廷�衷疲航�行到金山，急流处谓之撺�洌�或云金山盘涡旋激，号为大�洌�其险最甚。�溆肱磐ǎ�盖皆以石排山名也。沿江一带，汊港支分，沙洲错列，而金、焦以至�成剑�皆战守所资矣。今详大川大江及川渎异同。

漕河在城西二里。自江口至城南水门，凡九里，又南经丹阳县，至吕城堰百二十四里。相传秦凿京岘东南，以泄王气，即漕渠之始。或曰司马迁言禹之治水，于吴则通渠三江五湖，则漕渠之来久矣。六朝都建康，凡三吴船避京江之险，自云阳西城凿运渎径至都下，而故渠如故。《齐书·志》：丹徒水道，内通吴会，是也。隋平陈，废云阳二渠。大业六年，敕穿江南河，自京口至余杭八百余里，广十余丈，拟通龙舟，以备东游，即丹徒漕渠矣。唐永泰二年，转运使刘晏，奏引练湖水灌漕河。宋天圣以后，屡经疏浚。元符二年，修造京口澳闸以利运。政和六年，敕镇江府旁临大江，舟楫往来，无港澳容泊，故覆溺甚众，其西有旧河堙废，可及时浚治。自乾道至嘉定，复屡浚江口至城南一带。元至元、大德及泰定间，亦数经浚治。明天顺中，复疏而广之，每遇浅涸，辄以时开淘。《南徐志》：京口旧名须口，旧有五闸，曰京口，曰腰闸，曰下、中、上三闸，皆通接潮汛，樽节启闭，以通漕舟，其后渠渐浅狭，闸亦废坏。宋、元以来，数议修复。今为京口闸，当漕渠之口，距江一里。唐时改闸为堰。宋复易堰为闸。其后屡废屡置，每潮长则开以通舟，潮落则闭以蓄水，闸外江滩，横直各二十丈，可以藏舟，东南百万粟，每岁取途于此。《漕渠考》：漕河自丹阳新丰塘而西，入丹徒界，又西北五十里为京口闸。○夹冈河，即漕渠之别名也，在丹徒南者曰小夹冈河，在丹阳北者曰大夹冈河，盖以道出山脊间而名。宋治平中，修夹冈河道。乾道六年，复自丹阳浚至夹冈。又海鲜河，在城西北，北通京江，东南接漕渠。宋嘉定八年，郡守史弥坚所开。今废。

安港府东北八十里。通大江，有巡司戍守。《江防考》：自安港而东北百里，为丹阳之包港，皆防守处也。又甘露港，在北固山下。宋嘉定中，郡守史弥坚导流而西南入归水澳，以济漕渠，于港口置上下二闸，又于上闸之西，因陂泽故址为秋月潭，下闸之东，则浚为北固浦，以便舟航舣泊。明初，败张士诚将戴院判，擒之，还驻于秋月潭，是也。《宋会要》：漕渠东有积水澳，北有归水澳。元符中，漕使曾孝蕴筑以济漕。乾道中废，弥坚为守，复浚归水澳，东北接甘露港，又西入于漕渠。《志》云：甘露港北通大江，南通上河，是也。又有新港，在京口、甘露二港间。永乐十年，浚京口新港及甘露港。弘治中，复浚新港及甘露港，寻废。○丁卯港，在府南三里。晋元帝子裒镇广陵，运船出京口，水涸，奏请立埭，以丁卯日制可，因名。上有丁卯桥，运道所经也。

新丰湖府东南三十五里。亦曰新丰塘。《元和志》：晋大兴四年，晋陵内史张�运�立，为灌溉之利。《晋书》：�粤⑶�阿新丰塘，溉田八百余顷，每岁丰稔。是也。

润浦城东一里。亦曰东浦。北通大江，隋以此名州。又茅浦，在府东，隋大业中，群盗刘元进攻润州，诏吐万绪击之，绪至杨子津，元进自茅浦将渡江，为绪所败，遂济江击元进，元进解围东走。○下鼻浦，在府西十八里，北入江。《舆地志》：吴置刺奸屯。晋郗鉴尝筑两垒于浦西。又南七里曰乐亭浦，《吴志》以为簿落也。王�觥对到�图》谓之渎浦亭。北江中有贵洲，魏主丕临江试舟师，曾漂至此。隋开皇十年，江南乱，郭衍屯京口，败贼于贵洲南，是也。

谈家洲府西北六里江中，近时新积沙洲也。横列大江，为京口扼束之地。《江行记》：大江东下，金山扼其中流，江水两分，自山而东，中流稍缓，沙土渐积，遂成此洲。

○徐陵亭在府西。《南徐记》：京口先为徐陵镇，其地盖丹徒县西乡京口里也。《通释》：徐陵、丹徒、京城，其实一也。吴黄武元年，吕范败于洞浦，魏臧霸以轻船袭徐陵，全琮、徐盛击却之。刘氏曰：徐陵本亭名，华�锓庑炝晖ず睿�是也。吴以其临江津，因置徐陵督守之。萧齐建元初，以魏人入寇，沿江置戍，分置一军于徐浦，即徐陵矣。洞浦，今见和州。○回宾亭，在府治东。梁大同十年，幸京口，宴乡里故老于此。

甘露镇在城东北，以近北固山甘露寺而名。胡三省曰：润州城东角土山上有甘露寺，前对北固山，后枕大江。唐宝历中，李德裕建寺，适有甘露降，因名。大顺中，孙儒寇陷润州，置甘露镇将，盖因此寺而名。《丹徒志》：北固山之支麓，稍转而南，��然隆起，谓之土山。三国吴本置寺于此。李德裕观察浙西，施州宅后地，增拓之。乾符中寺毁，未几复建。宋祥符中始移于北固山上。胡氏考之未详也。

丹徒镇府东十五里。运道所经，商旅辐辏，有东西二港，皆通大江，达运河，亦曰丹徒港，旧有闸，蓄泄江水以济运。自港口至焦山十五里，其东北有藤料沙。明初置丹徒巡司于镇东港口，又置姜家嘴巡司于藤料沙。自镇而西，至高资港巡司七十里，东至安港巡司亦七十余里，为江防要地。或曰镇即故丹徒县。《括地志》：故丹徒在今县东南十八里。《南徐记》：秦凿丹徒岘之东南，在故县西北六里，似汉、晋时丹徒县盖治此也。今土人犹谓之丹徒旧县。○大港镇，在府东五十里，以通大港口而名，与�成搅诮�。《志》云：镇西有大港渡，渡江而北，为扬州之苑林村。

新丰镇府东南四十五里，与新丰塘相近。胡氏曰：晋陵地界有新丰陵，南朝山陵也。唐至德二载，淮南诸将讨永王��于丹阳，军于瓜步，扬子别将赵侃等济江至新丰，大败��军。《舆程记》：自丹阳县西五里马林塘，至新丰三十里，又西北三十里至丹徒镇，为运道所经。○谏壁镇，在府东四十里，近大江。其地有雩山，刘宋武帝裕之父兴宁陵在焉。镇北为谏壁港，通大江。谏，亦曰涧。宋开宝中，南唐臣卢肇言：京口至涧壁，俱系冲要，宜立屯栅，广备御。是也。

高资镇府西五十里。有高资港，滨大江，与仪真县相接，又西为句容县界，置巡司戍守。○丁角镇，在府西南七十里。其相近者曰炭渚港，通大江，亦戍守处也，向设炭渚驿。一云炭渚在府西四十里，滨江。○万岁楼，《志》云：在府城上西南隅。晋隆安中，王恭镇南徐时所建。宋元徽四年，建平王景素举兵京口，台军击之，既薄城下，众军相率奔退，惟景素参军左暄力战于万岁楼下，势不能敌而散。宋时呼为月台，又谓之月观，绍兴中尝更新之。今故址尚存。

丹阳县府东南六十里。东南至常州府百里，西至江宁府句容县九十里。本楚之云阳邑。秦曰曲阿县。汉因之，属会稽郡。后汉属吴郡。三国吴复曰云阳县。晋又改为曲阿县，属毗陵郡。宋、齐属晋陵郡。梁属兰陵郡。隋属江都郡。唐武德三年，置云州。五年改简州。八年州废，县属润州。天宝初，改曰丹阳县。今城周十里，编户一百六十里。

○曲阿城即今县治。古曰云阳。秦始皇以其地有天子气，凿北冈，以败其势，截直道使阿曲，改曰曲阿县。后汉兴平元年，刘繇为扬州刺史，治曲阿，为孙策所败，走丹徒。今县治西南有故城址曰刘繇城，相传繇所筑也。吴嘉禾三年，复改曰云阳。赤乌八年，吴主使校尉陈勋凿句容中道山，直至云阳西城通会市，作邸阁，盖凿茅山之麓以通道也。晋咸和三年，郗鉴筑曲阿垒于城西，以拒苏峻之兵。齐建武中，会稽太守王敬则举兵犯建康，前锋奄至曲阿，诏左兴盛等拒之，筑垒于曲阿长冈，敬则急攻，不能拔，众溃。隋开皇九年伐陈，贺若弼拔京口，长驱趣建康，分兵断曲阿之冲而入，盖其地在武进、丹徒、句容三县间，分兵断之，则三吴之兵，不能入救，建康且犄其后也。大业九年，群盗刘元进等攻丹徒，吐万绪击破之，进屯曲阿。唐天宝以后，始谓之丹阳。《城邑考》：县城旧周三里，自元以来颓废。嘉靖三十四年，始筑内城，周三里有奇。明年，以倭寇焚掠城外，复筑外城楼内城，跨漕河，延袤十余里，于是合内外城为一。四十一年，复移运道于城外云。

延陵城县南三十里，本曲阿县之延陵乡。晋太康二年，分置延陵县，属毗陵郡。咸和四年，苏峻平，其故将张健，帅舟师自延陵出间道，将入吴兴，王允之等讨败之。宋仍为延陵县属晋陵郡。泰始二年，会稽诸郡兵应晋安王子勋，于寻阳将至延陵，宋主遣巴陵王休若御之，休若军于延陵，筑垒固守，东军败散。隋废丹徒县，移延陵治焉。唐武德三年，复还故治，以县属茅州。七年，州废，县属蒋州。九年，改属润州。宋熙宁五年，省县为延陵镇，仍置延陵寨于此，属丹阳县。《志》云：镇南有云阳东西二城，相距七里，在运渎南岸，盖孙吴时所置，或以为春秋时吴楚分疆处。今丹阳、句容分界于此。

吕城县东南五十四里，与武进县接界。相传吴将吕蒙所筑，城址尚存。宋开宝七年，吴越助宋攻江南，围常州，拔其吕城，及江南平，以运道所经，置堰闸于此。淳化中，废。元�趟哪辏�知润州林希奏复吕城堰，置上下闸，以时启闭。元符初，知润州王愈请复申启闭之禁。又绍兴二年，吕颐浩受命都统诸军，开府镇江，行至常州，前军将赵延寿叛于吕城镇，犯金坛，颐浩惧，移疾不敢进。庆元五年，命镇江府守臣重修吕城两闸，毕，再造一新闸以固堤防。德�坛酰�为元兵所陷，既而刘师勇复常州，使别将张彦守吕城，寻又为元兵所破，师勇复攻拔之。明初仍置吕城闸，设官守之，以时启闭。弘治中闸废。嘉靖初复置。然旧制渐弛，运河每患浅阻，寻奏复之，未久辄废。《志》云：吕城镇东出奔牛十八里，其地不特为运途津要，亦常、润间之屏蔽也。今有吕城驿，又置吕城巡司戍守于此。

○经山县东北三十五里。一名金牛山。有金牛洞，洞皆石壁，洞口仅容一人，其中甚广，山北迫近江岸，贼繇此登犯，可以直薄县城。宋置经山寨于此，为防遏之所。又绣球山，在县东北三十六里，三山相连如绣球，上有白鹤泉。《志》云：经山东北五里曰陈山，经山之东七里曰沈山，皆冈峦相接，自此益引而东北，数十里间，陵阜绵延，错列江滨，宛如屏障。

九灵山县东北四十里。九峰相连，下有桃花涧。又东五里曰嘉山，中有龙湫。○随驾山，在县东北五十里，相传秦始皇尝过此。今县北十五里有秦驰道，亦以始皇名也。又独山，在县东五十五里，其相近有固山，又东即武进县界。

夹冈县北二十五里。亦曰大夹冈。下临运河，故运河亦曰夹冈河也。又北冈，在县北十八里练湖上，相传秦凿云阳北冈即此。《志》云：县自西而北而东，其以冈名者，凡数十计。昔人谓天设长堤，拥卫江流者也。

陵口在县东三十二里。齐梁诸陵，多在金牛山旁。齐高帝葬泰安陵，在今县北二十五里；武帝葬景安陵，在县东三十一里；明帝葬兴安陵，在县东十四里；又明帝父道生葬修安陵，正在金牛山下；梁武帝父萧顺之葬建陵，在县东北二十五里；武帝葬修陵，在县东二十一里；简文帝葬庄陵，在县东二十七里。陆游曰：今自常州西北至吕城，又西北过陵口，见大石兽偃仆道旁，已残缺，盖南朝陵墓也。齐明帝末，王敬则反，自会稽西上，至武进陵口，恸哭而过，盖过齐武帝陵也。亦谓之武进陵口，盖萧氏武进东城里人也。○吴陵，在县西十五里。《志》云：孙坚葬此，亦曰高陵。又县西十里有白鹤山，《志》以为孙钟葬于此。钟，坚父也。山前有冈曰支子冈。

○大江县北五十里。自丹徒县流入界，又东入武进县界。《志》云：滨江诸港凡数处。而最名者曰包港，北通大江，南达嘉山。宋置包港寨于港口，今为包港巡司。又东十里即孟渎河口也。○马澌港，在县东北六十里，通大江。《志》云：洪武二十七年，信国公汤和败群贼于此，岁久淤塞。隆庆二年开浚，引江水溉田，大为民利。

练湖在县城北。一名练塘。《舆地志》：晋陈敏据有江东，遏马林溪以溉云阳，号曲阿后湖。《南徐记》：湖周百二十里，纳丹徒长山、高骊、诸山之水，凡七十一流，汇而为湖。唐时，近湖民筑堤横截十四里，开渎口泄水，取湖下地作田，遂分上下二湖。永泰二年，州刺史韦损状请重开下湖，谓练湖未被隔断以前，每春夏雨水涨满，侧近百姓，得引溉田苗，官河干浅，又得湖水灌注，官私往来，至为便利，若霖雨泛溢，即开渎泄水入江，自堤筑以来，湖中地窄，无处贮水，横堤壅碍，不得北流，秋夏雨多，即向南奔注，丹阳、延陵、金坛、等县良田八九千顷，常被氵�蚊唬�稍遇亢阳，近湖田苗，无水灌溉，所利一百一十五顷田，损三县百姓之地、望依旧涨水为湖，官河既得通流，邑人免忧旱潦，报可。李华曰：练湖幅�蛟彼氖�里，韦损增理故塘，缭而合之，广湖为八十里，亦名丹阳湖。大历初，刘晏为转运使，分官吏主丹阳湖。禁民引溉，河漕不涸。南唐升元中亦浚治之，复作斗门，以通灌溉。宋绍圣中重浚，又易置斗门，以便潴泄。大观四年，臣僚言：有司以练湖赐茅山道观，缘润州田多高�。�及运渠夹冈水浅，赖湖以济，请别用天荒江涨沙田赐之，仍令有司照旧修筑。宣和五年，臣僚复言：练湖与晋陵新丰塘地相接，广八百余顷，溉四县民田以一寸益漕渠一尺，今堤岸损缺，乞以时修筑，从之。绍兴七年，转运向子��言：练湖堤岸废坏，不能潴蓄，舟楫不通，公私甚病，一遇霖潦，则氵�渭暗ぱ簟⒔鹛场⒀恿暌淮�良田，今增置二斗门石闼，及修补堤防，尽复旧迹，庶为永利。乾道七年，臣僚又言：练湖向来修筑甚严，潴水济运，为利甚溥，兵变以后，堤岸圮缺，奸民侵占，遂致淤淀，望及时浚治，修固堤防，使民田漕渠均被其利，因命漕臣沈度，修筑南北斗门，且严盗决侵耕之禁。淳熙中，增置斗门闼函，以便蓄泄。淳�潭�年，郡守何元寿复修湖闸，辟淤而深，其后上湖又为民所侵。景定中，修筑岸埂以限之。元初，豪民于湖面高处，复围裹为田。至元三十一年，复浚为湖。大德九年，又尝开治。至治三年，镇江路总管毛庄言：本路漕渠，每遇浅涩，全藉练湖之水，随宜通放，以资灌溉，所谓湖水放一寸，河水增一尺也。近年以来，练湖、漕渠，俱成淤塞，每有转输，必劳民力，相视漕渠，自江口至吕城百三十一里，切宜修浚，而练湖淤塞处，亦切须开挑，湖水不致干浅，运河得以接济矣。泰定初，浚漕渠，繇江口程公坝抵浦河口百二十里，又浚湖、筑堤、治斗门及石�舸锸�函，以蓄泄启闭，练湖复治。明建文末，重修埂闸。正统中，又修堤植柳，及修东埂斗门。景泰中复修筑。成化中，又筑湖堤及修斗门函管。弘治中，复修筑。万历十三年，知府吴�跚�建议，练湖上受长山八十四汊之水，下通运河，周四十余里，分上下二湖，界以中埂，见有石闸三座，盖引上湖之水以渐达之下湖；更有石闸三座，石�舸镆蛔�，则引下湖之水以渐达之运河。又有函洞一十二处，则引上下湖之水以达之田间。函洞以时启闭，则民间之旱涝无虞，闸座以时启闭，则运河之蓄泄有备。宜立为令式，委有司于春初修筑湖堤，以防冲决，严禁势豪侵占，并经理启闭事，宜当事为之奏请，允行。其后亦屡经修浚，俗谓之曰开家湖。潘季驯曰：练湖本无泉源，夏秋霪雨，注汇成湖，一遇亢旱，漕乾湖亦干矣，且湖水入漕，势皆东趣，于漕渠似无益也。《赘论》曰：自唐以来，皆议引练湖济运，宋元时言治水者，又皆云练湖自长山合八十四流而为辰溪，自辰溪潴而为湖，又别为重湖，环湖为堤四十里，此亦巨浸也。而潘氏乃云湖无泉源，又谓无益于漕，夫漕乾湖亦干，岂非淤塞之故欤？湖入漕而东趣，此吕城、奔牛所以置闸之意欤。潘氏之说过矣。○万顷洋，在县南四十五里。旧《志》云：溉田甚溥。

运河在城南。自常州府西至吕城镇，入县界，又西经城东。嘉靖中作内城于漕河西岸，寻作外城，跨漕河，接内城，漕河遂夹城中而西北出。嘉靖末，始凿城西北，引流达西门城濠，经南门，合简渎出东门桥，复入运河，盖引江湖襟带城郭，且徙运道于城外，公私往返，无城门之阻，而城中可免意外之虞，谓之新开运河。万历十八年，益浚外濠，自南迄西亘八里，使漕舟更不必经繇城内，且移云阳驿于城西，为牵挽之便，时以为利，又西北经练湖闸大夹冈，达新丰镇，而入丹徒县界。《志》云：漕渠在丹徒界者四十五里，而在县界者九十里，自京口闸至吕城，势若建瓴，宋人谓运河经吕城、夹冈，形势高�　Ｊ且病Ｎ羰保�遇冬则闭闸蓄水以济漕，不足则以湖水助之，凡启闭后先，皆有程限。嘉靖以后，其制渐弛。今漕舟经县界，每虞浅涩云。

九曲河在县北。南接漕渠，北达大江，委蛇七十余里。亦谓之新河。河口有博望堰闸，昔时繇此通潮，利漕且利灌溉，后河日浅淤，堰闸亦废。○珥渎河，在县东南七里，与漕渠相接。河口有七里桥，南流入金坛县界。

破冈渎在县西南。《舆地志》：延陵县西有东云阳、西云阳二渎，相去七里，与句容县接境，吴赤乌中所凿，自延陵以至江宁，上下各七埭。梁以太子纲讳忌之，废破冈渎，别开上容渎，在句容县东南五里，为二流，一东南流三十里，分十六埭，俱在延陵界内。一西南流二十六里，分五埭，经句容县，皆会流入江宁之秦淮。陈复堙上容，修破冈渎。至隋平陈，并废。盖六朝都建康，吴会转输皆自云阳径至都下也。详见句容县。

简渎县南五里。《志》云：唐置简州，以渎名也。俗亦呼渎河。明景泰六年尝浚治，东北接漕河，南通延陵镇。一名香草河。○丁义渎，在县南三十里，自金坛白鹤溪分派，导流而北，凡三十五里，溉田数千顷，后废。宋绍熙中复浚治之，岁则大熟，至今赖之。又相渎，在今县南六十里，亦名直渎，自白鹤溪北通武进奔牛闸。相传宋相王存自临安归丹阳，每繇径道出此，因名。又县东南五十四里有吕渎港，万历间重浚，北引运河，南通白鹤溪，凡二十里，沿河民田，资以灌溉，舟航径达，货物流通，为一方利。

吴塘县东七十里，周四十里，半入金坛县界。《志》云：梁吴游所造。县南五里又有浦里塘，相传即三国吴永安中吴郡都尉严密所作浦里塘也。似误。○白鹤溪，在县东南五十五里，《志》云：出县南古荆城，贯金坛县北入毗陵境，一名荆溪。又辰溪，在县西北。《志》云：丹徒境内高骊、长山诸水，引流为蜃溪，宋避孝宗嫌名，改曰辰溪，汇八十四汊之水而为练湖，其余流南入金坛境。又马林溪，亦在县西北。《志》云：在丹徒县南三十里，即辰溪支流也。今有马林桥跨辰溪上，长山八十四派之水，皆繇此入于练湖。

长冈埭在县西南，即破冈渎中七埭之一也。齐明帝末，王敬则自会稽举兵西上，过武进陵口，曲阿令丘仲孚谓吏民曰：贼乘胜虽锐，而乌合易离，今若收船舰，凿长冈埭，泻渎水以阻其路，得留数日，台军必至，如此则大事济矣。敬则至，渎水涸，果顿兵不得进，齐主遣左兴盛等筑垒于曲阿、长冈以拒之，敬则旋败死。胡氏曰：曲阿县界有上下夹冈埭，亦谓之上金斗门。《漕渠志》：自县而西北有大小夹冈，皆凿山通道，雨过则泥沙壅塞，盖即古之长冈埭，夫敬则将自曲阿径走建康，岂自曲阿走丹徒乎？《邑志》：曲阿、长冈二垒，在今县北二十里石潭村。盖皆误以夹冈为长冈也。

○白土镇县西南五十里，又四十里至句容县。陆道走金陵，此为中顿，昔时两县分界于此，今属句容境内。○珥村镇在县南四十里珥渎河西岸，南接金坛县界。又有丁桥镇在县南六十里，埤城镇在县东北五十里，接武进县界。

�酵�县东四十七里，即晋郗鉴筑垒处。《寰宇记》：鉴筑大业、曲阿、�酵と�垒于此，误也。元时尝置�酵ぼぃ�寻废。今其地与武进县接界，详见武进县。○神亭，《志》云：在延陵旧县西三十里。后汉建安中，孙策进击刘繇于曲阿，繇使太史慈独与一骑觇视轻重，卒遇策于神亭，直前搏战，即此处云。

金坛县府南百三十里，东至常州府百里，东北至丹阳县九十里，西北至江宁府句容县百二十里。本曲阿县之金山乡。隋末，乡人保聚于此，置金山县。隋亡，沈法兴改为琅邪县。唐武德二年，李子通破走沈法兴，于县置茅州。八年，平辅公祏，县并入延陵。垂拱四年，复析置金坛县，属润州。今城周十里，编户一百三十六里。

○茅山县西六十五里，与句容县接界。山东及南属县境，北属句容，有龙尾山，自大茅峰蜿蜒而下，势如龙尾。今详见句容县。

顾龙山在县南五里。前望白龙荡，因名。一名乌龙山，俗呼土山。明初太祖东征，尝驻跸于此。又大��丕山，在县南三十里长荡湖中。其并峙者曰? ��?山，山北属县境，其西南属溧阳，东北属宜兴也。

○长荡湖县南三十里，与宜兴、溧阳接界，即洮湖也。王康云：洮湖旧有八十一浦口，受荆城、延陵、丁角、薛步四源之水，今所存惟二十有七，余皆淤塞。荆城近白鹤溪口，丁角近茅山东北麓，薛步在县西五十里，当茅山东麓。盖茅山诸溪涧，多汇于长荡湖矣。今详大川洮湖。○高湖，在县北十里，周百余顷，北受五十渎，南流十二里入大溪。

白龙荡县南六里。旧名思湖，最宽衍，蓄水以纾下田之涝，今为居民筑埂，擅菱藕之利。稍东曰钱资荡，其西南二里曰南洲渎，南十四里曰古速渎，引流入长荡湖。○天荒荡，在县西北。其上流受长山以南、茅山以东诸水，汇流为荡，俗有“十万天荒九万田”之语。居民筑堤捍水，引流入于运河，谓之建昌圩。圩田近十万亩，置闸以蓄泄之，为民利甚溥。又滕湘荡，在县西。其旁有紫阳、西阳二渠，荡介其间，广五百余顷，民引为灌溉之利。

大溪县西二里，东南流入于长荡湖。王氏樵云：今县西有青蒲河，通昆仑河入长荡湖，即故大溪矣。又唐王溪，在县西南三十里，受茅山诸水，县西三十五里又有直溪，受茅山、丁角诸水，俱东南流入大溪，注于长荡湖。

白鹤溪在县北。上承金陵句曲之水，东流入常州界。《漕渠考》：县北有金坛河，溧阳、高淳之水由此河出，至丹阳城东七里桥，其水可以济运。王氏曰：运河在县北十里，自白鹤溪引流而东，县北八里有高湖、下口渎、天荒荡诸水，亦东流至此，会于运河，益引而东，接武进县之氵鬲湖，而东北达于漕河。此县境运河正流也。

莞塘县东南三十里。《志》云：梁大同五年，南台侍御史谢贺之壅水为塘，种莞其中，因名。或曰即南北谢塘也。《唐会要》：县有南北二塘。武德中，润州刺史谢元超因故塘复置，溉田千顷。《寰宇记》：南北二塘，梁普通中谢德威造，隋废，唐谢元超重筑。又单塘，在县东北二十里，《志》云：萧齐时单�厮�筑。○万束陂，在县东三十里。《祥符图经》：陂宜稻，顷收万束，因名。又有莲陂，在县西八里，宋嘉定中废。

○珥村县北四十里，即丹阳县之珥村镇也。北通丹阳县东南之七里桥，东达武进县奔牛镇，为往来间道。○湖溪村，在县南三十里，当长荡湖口。明初置长荡湖河泊所，又湖溪巡司亦置于此。

附见：

镇江卫在府城内，洪武初建。