---
---
---
title: 卷二十八
---



◎南直十

◇宁国府东至浙江湖州府三百五十七里，南至徽州府三百三十里，西至池州府三百二十里，北至太平府百七十五里，东北至广德州二百二十里。自府治至江宁府三百十里，至京师二千七百五十里。

《禹贡》扬州之域。春秋属吴，后属越。战国属楚。秦属鄣郡。汉为丹阳郡《汉志》：元封二年，更鄣郡曰丹阳，治宛陵。后汉因之。晋武帝改置宣城郡丹阳郡移于建康也。刘宋仍为宣城郡大明六年，以宣城兼领淮南郡，移治于湖。八年，复故。升明初，复以淮南并入宣城，寻又复故。梁兼置南豫州宋泰始四年，南豫州治宣城，自是废徙不一。至梁末，宣城遂为南豫州治。陈因之。隋废郡，改置宣州，大业初，复曰宣城郡。唐仍置宣州，天宝初曰宣城郡。乾元初复故。大顺初，升宁国军节度授杨行密也。五代时，杨吴亦置宁国军。南唐因之。宋仍曰宣州亦曰宣城郡宁国军。乾道二年，升宁国府以孝宗尝为潜邸也。元为宁国路。明初，改为宁国府先是龙凤三年，元至正十七年也，改宁国路曰宁安府。龙凤八年，又改曰宣城府。十二年，改曰宣州府。吴元年，始改曰宁国府。直隶京师，领县六。今仍曰宁国府。

府陪辅金陵，襟带杭、歙，阻山控江，形势便利，据险而守，择利而动，纵横南北，亦创起之绪也。杨行密用宣州，遂并淮南；明太祖下宁国，克奠南服，非已然之验哉？

宣城县附郭。汉宛陵县，初属鄣郡。元封二年，为丹阳郡治。晋太康二年，始为宣城郡治。宋、齐因之。隋初废郡，改县曰宣城，为宣州治。唐、宋因之。今编户二百十七里。

○宛陵城即今府城。《志》云：晋咸和中，桓彝为宣城内史时筑，值苏峻之乱，城未及坚，乃移屯泾县。梁时太守何远增筑之。隋开皇中，刺史王选益拓西北隅，连接冈阜。宋乾德中，南唐节度使林仁肇复修筑焉。建炎三年，州守吕好问复奉诏营缮。元至正中，廉访使道童更加�骊丁Ｃ饕嗦啪�修治。府治东北有铁牛门，即桓彝所筑子城故址也。今城东北带宛水，西南两面皆环据峰阜，周回九里有奇，为门五。

逡遒城府北六十里。晋成帝咸和初，侨置于芜湖县界，属淮南郡，宋、齐因之。隋初并入宣城县。○楚王城，在府北百里，相传吴楚相拒时筑。又有故楚城，在南湖北岸。又温城，在府东十里。《志》云：唐刺史温璋所筑，因名。

○陵阳山在府城内。冈峦盘屈，为郡之镇。《纪胜》云：山自敬亭陂陀而南，隐起三峰，环绕府治。其南为鳌峰，又东南曰阳陂。唐独孤霖谓郡地四出皆卑，即阜为垣，郡治盖据此山之冈麓也。又响山，在城南二里，两峰对峙，下瞰响潭。

敬亭山府北十里。一名昭亭山。东临宛、勾二水，南俯城�罚�千岩万壑，云蒸霞蔚，为近郊名胜。东麓有敬亭潭，勾、宛二溪水所注也。自山而东北，峰岭相接，其得名者凡二十有余，皆敬亭之支阜也。

麻姑山府东三十五里。高广过于敬亭山，逶迤崷�耍�屹为巨镇。自山而北，群峰相接，至南湖而止。山之东十里，即建平县界也。《志》云：府东接广德，自杭湖而西，可以轶入境内，麻姑山当其要害，因置麻姑山寨为戍守处。又云山，在府东北六十里。其西为大延岭，路通水阳巡司。又西有白鱼岭及寨口诸山。云山而北，别为蒋山，下瞰固城湖，接高淳南境。

柏枧山府东南七十里，与宁国县接境。山之阳即文脊山也。溪谷邃深，峰岩回曲，飞流界道，跨岫为梁。其西曰万人坑，北曰梅村山，又西曰歙溪山，以歙溪流其下也。西北曰查树岭，繇宁国县之泾县者，道出于此。○稽亭山，在府东南六十里。《图经》云：行者玩其幽旷，往往驻步往返，因名。其东南为水东诸山，其北为寨山，又北为洞山，有洞可容数百人。自此而东北，皆群山相接，以达建平县界。

华阳山府南百里。高数百仞，连跨宣、泾、宁、旌四邑之境，南为密垄岭、盘岭，稍西为金牌岭。二岭之间，仅通一线，为泾、旌间道，郡南一��厄塞也。盘岭之麓，有洞深广，容百余人。山之支垄，曰大墨山、洞山、城山，又迤北十余里曰横山。自横山而北，峰峦相接，以至于城南、陵阳、敬亭诸山，皆繇此肇脉。又有曷山，在府西南三十里，《志》云：下有屯兵寨址。○行廊山，在府西北四十里，两峰对峙，环抱若廊庑然，其下有大明湖。又西北为牛头山，下有寨埠。元末，土人保此，以御寇掠。又西北有方山，与南陵县接境。

○青弋江府西六十里。源出泾县及池州府之石埭县，又太平县及府西南境诸川，皆汇入焉。东北流经行廊山下，又北合诸山溪之水，经方山下，又北出扬青口，会太平府黄池河，又北入芜湖县界，注大江。《志》云：江西岸为南陵境，有渡，昔时多引流为陂堰，以资灌溉。今舟楫往来，此为津要。又白羊溪，在府西南五十里，出华阳山之金牌岭，西北流，合诸山溪之水，至行廊山，入青弋江。

宛溪在城东。源出城东南三十里之峄山南，东北流三十里为九曲河，复折而西，合溪涧诸流至响山下，汇为响潭，绕城东为宛溪。城西南隅有李家塘，亦曰珍珠塘，昔时北流，东折环府治，后出铁牛坊水门入宛，谓之珍珠河。明正德中，改从西北流出城，至城北复东流入宛溪。又城西北有石子涧，亦自敬亭南麓，东流入焉，至城东北三里许三汊河口，合于句溪。旧置河泊所于此。

句溪府东三里。其上流即宁国县之东西二溪，合诸溪涧水，西北流入境，回环几二百里，至城东五里谓之东溪。又西流三里为句溪，又北二里至三汊河，与宛溪合。其东岸为新城渡，西岸旧有驿亭，今废。二溪合流，经敬亭山东，为敬亭潭，十里至油榨沟，与双溪合，又北有青草湖自东入焉。又北十里至石头沟，其东为浑水港，南湖水繇此合流。又北出群山间，为沙石湾，有慈溪，合高淳之水，至此合于句溪。又北至水阳镇，为龙溪。又西北入黄池，接当涂县界，西出芜湖，入大江。唐大顺二年，孙儒寇江南，其将李从立奄至宣州东溪。杨行密危惧，夜使其将台�屯拖�西。�褪蛊涫孔浯�呼，往返数四。从立以为大众继至，引去。盖即句溪也。又双溪，在府东十里。其地有土山，亦名玉山，句溪经其北，引为支流，西北流六七里为许村湖，又北十里为掘港。东南诸山之水，多汇流于此，入南湖口双溪，又西十里出油榨沟，仍合于句溪。○华阳溪，在府东南七十里，源出华阳山，东流二十里有鲁山，其下为鲁显水，又东北四十余里为鲁溪，又北至下西渡，合于句溪。《志》云：下西渡在府东南三十里。

南崎湖府东北四十里。其北为北崎湖，今总谓之南湖，周四十余里，其东北百里有绥溪，一名白沙溪。广德、建平诸水，繇此入于南湖，府东境诸川，亦悉汇入焉。西南为曲河，出油榨沟，西北为湖北河，出浑水港，并注于句溪。《志》云：南湖受宣城诸溪之涨溢，北达固城、丹阳诸湖，会于黄池，而达大江，府境之巨险也。湖北岸有大山昆山，旧设河泊所于山下之马山埠，扼湖口之要害，南距府城六十里。

德政陂府东十六里。唐大历三年，观察使陈少游置，引渠溉田二百余顷。又薛公堰在府北百十里。《志》云：唐观察使薛邕所筑，引水溉田处也。

○水阳镇府东北七十里，临句溪上，溪北与高淳县接界。其地有水东山，南唐为水阳渡，后因为镇。今有巡司戍守，又兑军仓及义仓皆置于此。《志》：府东境之备在水阳，繇此东出高淳，越东坝，通吴会，此其要防也。

黄池镇府北百二十里，与太平府黄池河相接。唐天复三年，杨行密将台�吞中�州叛帅田頵，败之于广德，又进败之于黄池镇。宋建炎初，盗张遇等掠江上，至黄池，州守吴好问檄诸道兵御却之。《志》云：郡境西北邻芜湖，北通姑孰，以黄池为重镇。今有巡司戍守。○符里镇，在府东北八十里，又西北四十里而至黄池镇。

南陵县府西一百五里。东北至太平府芜湖县百十里，西北至太平府繁昌县八十里，西至池州府铜陵县九十里。汉春�舷氐兀�属丹阳郡。梁置南陵县。唐移置于此，属宣州。县今无城。今编户八十五里。

○南陵故城在县西北。刘�骶湓唬毫褐媚狭晗兀�治赭圻城。唐长安四年，移治青阳城，即今县治矣。上元初，刘展作乱，陷润、升诸州，遣其将傅子昂屯南陵，将下江州，徇江西。乾符五年，黄巢寇宣州，宣歙观察使王凝拒之，败于南陵，巢攻宣州，不能陷，即此。赭圻，见繁昌县。又当涂废县，在县东南。晋咸康末侨置，分于湖为境。宋、齐因之。隋平陈，移治始孰，而故县遂废。

宣城故城在县东四十里青弋江上。汉县，属丹阳郡。后汉省。建安三年，孙策定宣城以东，即故城也。晋太康二年，置宣城郡，治宛陵，别置宣城县属焉。宋、齐因之。隋初改宛陵为宣城，而故城遂废。○甘公城，在县北七里，�骊渡豕ぃ�缭以漳水，可容数千人，四旁门址犹有存者。或曰吴将甘宁尝屯此，俗讹为甘罗城。

○籍山在县治东北。陂陀联络，为邑之镇。○工山，在县西三十里。山高数千丈，周广七十里，半山有龙池。其南数里曰朗陵山，自朗陵而西南，则群山相接，至县西南七十里之黄山，与青阳县接界。繇工山而东十里曰花山，有道出铜陵县。工山之北，则为射的山。又西北相接者为马人山，山下有渡，与繁昌、铜陵县接境。又北为七女山，东去县三十五里，其并峙者为石潮山、黄连山、同山，皆与繁昌相接也。《志》云：工山旧有坑冶之害。宋淳熙中，县令郭�┦记氤�之。

吕山县南六十里。山有石室，其南为石窦，有泉涌出，即淮水之源也。唐大德初，杨行密自铜官济江，败宣州兵于吕山，遂克宣州。铜官，见池州铜陵县。

○青弋江县东三十里。自泾县赏溪会众流入县界，经县东之长地塘，分为二支，至县东北五十里漳陵港，复会为一江，以东即宣城界也。西泻马家滩，汇于芜湖之石�粑６桑�繇鲁港入于江。《志》云：马家滩接芜湖境，芜民每治滩为田，水不易泄，为南陵患云。

漳水出县西南六十里龙洞，平地有泉涌出。又淮水，出吕山南之石窦中，经县南五十里孔镇铺，而与漳水合流，为澄清河，绕县东门，谓之东溪。有鹅岭溪，水出县南二十五里之鹅岭，流至此合焉。又北受籍山诸水及后港水，历县河口，受蒲桥河水，为小淮河，汇于芜湖县之石�粑６桑�入青弋江。○西港水，源出工山朗陵之南，合诸水北流，经县西，谓之西港，分流自西南水门入城绕县前，过东市，为中港，籍山之水合焉。其出西北水门与西港合者，又北为后港，经白石滩，绕县后，而东合于漳、淮。

蒲桥河县东二十里。自泾县西汇黄埭诸涧，北流径麻园渡，入县境，会永丰陂。又北经蒲桥，又西出芦港，至县东北，合于漳、淮。

永丰陂在县东南二十里。引青弋江为陂以溉田。《唐史》：咸通五年，修南陵永丰陂。宋时亦屡修筑。绍兴二十三年，诏以永丰圩赐秦桧。乾道初，改赐建康都统司。二年，臣僚言桧竭江、东漕计修筑圩堤，以故水患及宣、池、太平、建康，乃命废永丰圩。又县南有大农陂。唐韦�稀都恰吩唬耗狭暧蟹馅椋�积岁不理。元和四年，宁国令范君朝真假南陵印修之，置为石堰三百步，水所及者六十里，开荒埂数万亩。是也。宋绍兴初，亦尝修治。《志》云：陂水堰漳、淮而成。

○鹅岭镇旧在县南二十五里鹅岭下。明洪武二十八年，置巡司戍守。嘉靖二年，迁于赵冲铺北，去鹅岭十五里。十三年，又迁于县南六十里之新店铺。《志》云：府西境之险，繇繁昌、青阳、铜陵而入者，石�粑！⒍炝胧瞧溧浜硪�。

泾县府西南一百五里。西至池州府青阳县百里，西南至徽州府黟县二百四十里。汉县，属丹阳郡，因泾水为名。后汉因之。晋以后属宣城郡。隋属宣州。唐武德二年，置南徐州，寻改为猷州。八年，州废，县仍属宣州。县无城，今编户六十四里。

○猷州城县西三十里。隋大业末，泾人左难当据县。武德三年，归唐，寻授猷州刺史，筑城于此。七年，辅公祏叛，遣兵围猷州，难当拒却之，是也。八年，州废。○安吴城，在县西蓝山南。三国吴建衡中，置县，属宣城郡。晋以后因之。梁大宝初，宣城内史杨白华不附侯景，进据安吴，景遣兵攻之，不克。隋县废。唐武德三年，复置，属猷州。八年，废。今有安吴市及安吴渡。

桓公城县东四里乌溪岭。晋咸和中，内史桓彝所筑，以拒苏峻将韩晃。《志》云：县东六十里曰桓公岭，即桓彝筑处也。今垒堑依然，道通旌、太，称为险��厄。又俞将军走马城，在县南四十里，晋桓彝将俞纵尝屯戍于此。

○幕山县东三里。相传左难当与辅公祏相持于此，故垒尚存。其西有两峰最高，与县西响山对峙，如门户然，为县治拱卫。又县东七里有鼓楼山，前代烽火时，置鼓角楼于此。○柏山，在县东北三十五里，亦左难当拒辅公祏处，有白龟城，即难当所筑。《志》云：柏山而南五里为琴高山，以晋处士琴高隐此而名，峭壁屹立，下瞰深渊，其上岩洞甚胜。琴高而西，相望者曰{曰山}山，西南去县亦三十里。又马头山，在县东北四十三里，下为镇市，商舟辏集其地。又东北为古楼山，皆县境锁钥，与南陵、宣城分境。

水西山县西南五里。林壑邃密，下临赏溪，循溪而入，有坞曰水西坑，最幽胜。唐宣宗微时游此，有报道风光在水西之句。风光，宣宗小字也。又西北五里曰响山，石壁耸峙，与幕山相望。○格山，在县西北七里，高数十丈，周十余里，环抱县治，如郛郭然。又西十余里曰盘坑，以崖谷宛转而名，土人尝陶冶其地。又西北二十里曰孤山，上有黄巢寨。

石�股�县东二十二里。有洞，甚深广。宋绍兴初，群盗张琪等寇乱州境，民多避居于此。又四角山，在县东七十三里。诸山环绕，唯此山最高，绝顶可容千人。寇乱时，民多避其上。顶有泉，虽旱不涸。

五城山县西南七十里。五峰环绕，势如城郭。东曰蓝山，有蓝山坑，俯瞰安吴渡，旧安吴县址也。其西曰郭山，自九华峡岭至此，高数百丈，为县西南巨镇。其东北为寨山。元末，居民结寨于此以避难。○白云山，在县西南七里，下临白云潭，旧产茶入贡，今废。其相接者曰湖山，以山顶有小湖而名。又菥荻山，在县西八十里，顶平衍，有泉沸出，居民垦以为田。其西为望江山，以登眺可见大江也。又石柱山，在县西南九十里，接青阳县界，其南与石埭、陵阳山相望。

承流山县南四十里。有群峰回环耸秀，甲于一邑。自承流而南，峰岫盘旋，百有余里，如城垒然，东连旌德，西接太平，溪谷幽深，最为嘉胜。○黄��山，在县东南八十里，高数百仞，层峦列嶂，状若莲华。涌溪源于此。又黄象山，在县南九十余里。山高耸。其西北曰铜山，旧尝冶铜于此。东北为九里山，有两山夹行九里，下临九里潭，其相接者曰水东山。又北为石女山，山高五百丈，延袤二十里。黄象山之南曰麻岭，峰崖卓绝，跨旌德、太平之间，为往来交道。

乌溪岭县东三十五里。其东为破脚岭，晋桓彝拒韩晃战死处也。又双岭，在县东九十里，一名盘岭，稍南曰桐岭山，接旌德县境。○茹麻岭，在县东南六十里，群山环列，径道崎岖，有巡司戍守，岭北即桓公岭也。又大岭、小岭，俱在县西二十里，有间道通池州。

○赏溪在县治西。一名泾溪，县以此名。其上流即石埭县之舒溪，太平县之麻川也。二水相合在县西南百余里，有麻溪渡，出麻口，入县境，下涩滩，经九里、罗浮、万村等潭，皆随山旋绕，与太平县分界。又北至落马潭，晋桓彝御贼韩晃，战北堕马处也，有吴村水，出县南七十余里魁峰山之阳，北流入焉。又北至桃花等潭，合诸山溪涧水，经县西南二十余里之后山，至岩潭，与藤溪合。又引而北，有枫坑涧，出县西十里枫坑山，亦曰冷涧，东流入焉，至县治西，为赏溪。其西又有新河。宋熙宁中，以溪流东徙，为井邑患，县尉刘谊即水西山麓，凿此河，以杀水势，既而溪东出如故。赏溪又北受水西坑水，径白云潭，又北则幕溪之水出县东三十里之巧坑，合诸溪水，经幕山下流合焉。又北径柏山，则江子港水，自盘坑合溪涧水，东北流合焉。北过赤滩镇，则琴溪诸水流合焉。又北径马头山芦塘，而汇为青弋江。《唐·五行志》：显庆元年，泾县山水暴出，平地四丈，溺死者二千余人。盖县境山溪环汇也。

藤溪县东南八十里。源出县东桐岭之南，流经此，旌德县有三溪，其委流亦合焉。又西受诸山溪之水，出县南官庄，历高滩渡，北入岩潭，与赏溪合。又琴溪，在县东北二里，出宁国县诸山，经县东南境，西北流至{曰山}山，又西流经琴高山，因名琴溪；又有洗马涧，源出{曰山}山，至赤滩镇，俱合于赏溪。

○兰石镇在县东南七十里。晋咸和中，桓彝使其将俞纵守兰石，以拒贼将韩晃，晃攻兰石，纵败死。《郡志》：藤溪西流，受枫村溪水，又北受窄溪，径兰石，汇为星潭，即俞将军死战处。○黄沙镇，在县东六十里，有黄沙岭，南香涧出焉，西南会诸溪涧水，入于藤溪。唐武德六年，舒州总管张镇周，击辅公祏将陈当世于猷州之黄沙，破之。又枚回镇，亦在县境。七年，权文诞破辅公祏之党于猷州，拔其枚回等四镇，是也。又县西北有勇里。后汉建安三年，太史慈据泾县，为山越所附，孙策击擒之于勇里，即此。

桑坑镇县东北五里。有桑坑山，元置巡司于此，寻改置于县东三十里之巧坑。明洪武中，改建茹麻岭口巡司于茹麻岭下。又县北十里有仙石哨台，县东四十里有淘金坑哨台，俱隆庆四年置。县东三十里曰考寿哨台，万历二年增置。

宁国县府东南一百五里。东南至浙江於潜县一百六十里，西南至徽州府绩溪县一百六十里，东北至广德州九十里。汉宛陵县地。后汉建安十三年，孙吴分置宁国县。晋属宣城郡。宋以后因之。隋省入宣城县。唐武德三年复置，六年废。天宝三载复置，仍属宣城郡。今城周三里，编户一十八里。

○怀安城县南四十里。后汉建安十三年，孙权分宛陵置怀安县。晋属宣城。宋、齐因之。隋初省。《志》云：县南十三里有故县城，孙吴筑城于此，以防山越。唐改今治。宋南渡后，以县为临安藩蔽，每增筑之，有门四。明初龙凤三年，太祖下其城，命筑塞北门云。又乌石城，在县南九十里�魃奖薄Ｏ啻�南唐时置城，以备吴越处也。

○文脊山县西北三十里。高数千丈，周三百余里，西接泾县、旌德诸山，北接宣城柏枧山，峰峦攒秀，岩洞盘回，为郡之雄镇。亦名曷山。山东南有石壁峭立，划然中开，俨若城阙，谓之山门，中有山洞五，水洞一，岩石最为幽胜。又东十余里为石岭。建炎二年，叛将戚方犯宁国，邑人方致尧拒之于石岭，不克，死之，是也。《一统志》：文脊山北有鸦山，昔产茶充贡。○旗鼓山，在县北十五里，左旗右鼓，二山并峙。又西北十二里曰石马山，稍南曰通灵峰，南去县二十五里，上有鸡冠石，绝顶宽平，泉出龙湫，下为溪流环绕，与旗鼓诸山并为县北屏障，又北接宣城县界。

鸡山县南五里。峰峦秀拔，为县治之镇。又南二里曰薛家山，明太祖南征，尝驻跸于此，亦名驻跸山。○北姑山，在县南九十里，脉自天目来，委蛇舒衍，忽然峭拔，有杨龙岩，深邃容百余人，下为泉流飞泻。又东为黄颜山，山顶有石室，亦容数百人，峭绝悬虚以登。又千顷山，在县南百里，与昌化县接境。

关口山县东南六十里。两峰错峙，若门扃然。一名狮象山。其中径隘��深，崖坪相望，岩洞奇胜，泉壑纵横。稍西北曰岳山，其东南曰鸦髻山，有飞燕洞，容百余人，乡民尝避兵于此。又冷度山，在县东南九十里，有五峰森耸。相接者曰盘山，其东与千秋岭相望。○东山，在县东南五十里。山南溪峒逼隘，至此独豁然开朗，下有渡，曰石口，即东溪所经也。《寰宇记》：县东六十里有银山，旧有银冶，久废。

紫山县西百里。高数百仞，周二百里，有龙池、龙井。其北为前坞诸岭，稍西北曰蜀洪山，胡乐巡司置于此。又柏山，亦在县西百里，当往来通道。其西十里曰石镜山。○龙潭山，在县西北百里，下有龙潭，山谷深邃，与文脊山相连亘，宣、旌错界处也。

笼丛山县西南百五十里。其南属绩溪县界，峻壁崇关，宣、歙��厄塞处也。明正德间，姚源盗起，官军于此防戍，丛山关在焉。

尘岭县西南八十里。岭高险与笼丛相埒。隋末，汪华尝驻兵于此。有藏马洞、卓戈泉。又北二十里为枫树岭，明嘉靖四十五年，建哨台于其上。又黄岗岭，在县西南五里。

千秋岭县东百五十里。冈峦纟丽属，��谷幽深，道通西浙，杨吴招讨使李涛攻吴越取道处也。宋时亦置戍守岭。下为云梯，旧置仙都巡司于此。《志》云：县东南百二十里为汤公山，一名商山，旁有仙人峰。又东南三十里，即浙属之天目山，与千秋岭皆冈脉相接，面杭背宣，为两境之屏蔽，有千秋关。详见浙江於潜县。

○东溪在县东五里。源出天目山，北流，受千秋岭及诸山之水，又西北经东山下石口市，至栏杆溪，又北，则县南千顷诸山之水及昌化县洋丁山水，皆流入焉，亦谓之杭水。西北去县十五里，又北流五里至河沥溪，是为东溪，有石桥跨其上，长四十丈。又北经县东五里妙山下，复引而北，诸溪潭水皆流合焉，至县北十二里五河渡，与西溪合。又北十余里有胡村水，自广德境流入焉。又经通灵峰北石马潭，有澄清溪出文脊山下，亦流合焉，至港口渡，而受宣城柏枧溪之水，亦曰乾溪。又五里至西塌，接宣城境，为句溪上源。

西溪县西五里。亦曰西津渡。源出笼丛山，北流，合诸山溪之水，亦谓之徽水。其昌化县界之仙人洞水，旌德县界之篁岭水，亦俱流入焉。北流十余里有滑渡水，出旌德界之石凫山，东流入焉。又北五十里有葛村诸水，出泾县界寄马岭，亦流入焉。又四十里为罗陵湾，中有狼石，方丈许，激流为阻。又北有龙潭水，源出文脊山，亦流合焉。又东北流五里是为西溪，亦有石梁跨其上，曰同人桥，长亦四十丈。又北十里至五河渡，合于东溪。二溪上流皆浅涩，近县境仅容小舠，合流而后，始可以航矣。

○千秋关在县东千秋岭上，为入杭之间道。又有孔夫关，在县东南百二十里，旁有夫子堂及夫子井，俗传夫子曾繇此入吴。又有孔关水，流入于东溪，其相近者曰濠阡关、唐舍关、白沙关、潼岭关、黄花关，皆自县而东南通於潜之别径也。宋南渡以后，置关为临安之藩卫。又丛山关，在县西南笼丛山，路当徽宁要口。

胡乐镇县西南九十里。亦曰胡乐市。其地有蜀洪山。明洪武初，置巡司戍守。又岳山巡司，旧置于岳山下，地名何弄坞。洪武中，迁于纽口东，去旧所二十里。嘉靖二十五年，以矿盗发，议还旧所，未果。三十二年，复置于县东南六十里河口市，仍曰岳山巡司。

旌德县府南二百四十里。东南至徽州府绩溪县七十里。本太平县地。唐宝应二年，析置旌德县，属宣州。今县无城，编户四十二里。

○安吴废县在县西北十五里。或曰三国吴置安吴县，在今泾县境内。此盖唐初所改置也，俗谓之沙城。○桓公城，在县北五十里。《志》云：地名兰石，即俞纵所守处。其地盖与泾县接界。

○华阳山县东五里。其西为感化山。今县城东门曰感化，以山名也。又栖真山，在县西四里，其西接成子山，栖真而北，为西岭、仙峰、黄龙冈诸山。旧《志》：县四面因山，夹徽水为城。是也。○古塘山，在县南十五里，高三十余仞，周十五里，东与绩溪县接境。又金鳌山，在县南四十里。其西为黄高峰，有两峰对峙，甚奇峻，其岩壑亦皆秀异。

石壁山县北二十里。高数百丈，连亘数里，一水中流，两崖对峙，峰峦峻绝。旧有道在山半，行者难之，乃缘麓辟为驰道，县境之��厄塞也。宋宣和中，贼方腊繇宁国转寇县境，统制王可诚帅师拒战于石壁，贼败却。旧有石壁巡司，久废。又北为三溪镇。又北为龙首山，山西北有龙潭、徽水经其下，与泾县接境。○嗣溪山，在县东三十里，接宁国县界，连亘十余里，以山溪相嗣不绝而名。一峰峭特，谓之龙峰。稍西曰石凫山，梅溪出焉，东北流入宁国县，为滑渡水，而注于西溪。

正山县西三十里。峰岩峭峻，泉石错列，谚云：正山巍峨接星斗，分别冈峦九十九。南唐屯戍于此，以备吴越。其西为大幕山，以形如帘幕也，傍起一峰曰小幕山。○蛟山，在县西南五十里。山形�蟒铗埃�如腾蛟然，后有洞，径险难入，其中平旷。唐永泰中，山寇王万敌啸聚于此，招讨使袁亻参击平之。又西十里曰石柱山，有巨石双峙，如立柱然。梁末，程灵冼将兵讨侯景，誓众于此。

箬岭县西南八十里。高五百仞，西接太平县境，南接歙县境，为宣、徽通道，相传隋末汪华所开。又有鹊岭，在县西南七十里，与箬岭相接。○凫阳岭，在县北十里。又县西北十五里有乌岭，一名枫木岭，亦曰乌山。

○徽水在县治东。源出绩溪县徽岭之北，西北流，有清潭水出县南境清潭山，溉田十余顷，流数里入徽水，至县南而东出，经县东北有霞溪诸水，自绩溪县合流而北，至县东四里入于东溪。其东溪出笼��山，西北流经华阳山，又有绩溪北出之龙头溪及别源之东溪水，俱流合焉，并注于徽水。又北径县北十里之柳山，过石壁山西十里，与抱麟溪、玉溪合，是为三溪。又北至龙首山，入泾县界，为藤溪之上源。

丰溪县西十里。源出县西南六十里九峰山，东北流，经石柱山南，合濠寨水。又北流，至县西北三十里，入于三溪。其别出石壁山北者曰戈溪，或谓之涡溪，溪流随山旋转，下多险石，经县东北四十五里，亦入泾县界，而合于藤溪。又有枫溪，出箬岭北，其下流亦至泾县，合于藤溪。

○三溪镇县北三十里。有三溪铺，稍西有盘诘关。又三溪巡司亦置于此，今皆废。《志》云：县东有乌涧岭，乌岭巡司盖置于此。又石子寨，在县西三十里，南唐所置戍守处也。

太平县府西南二百四十里。西北至池州府石埭县百里，西南至徽州府黟县百八十里。南至徽州府百八十里。本汉陵阳县、泾县地。唐天宝十一载，析置太平县，属宣城郡。今县无城，编户十九里。

○黄山县南三十里，高千一百余丈，盘亘三百里，宁徽两郡之名山也。峰之得名者三十六，而在县境者有八：曰翠微，下有青牛溪。曰天都，下有香谷源、香泉溪。曰望仙，下有龙须岩、弦歌溪。曰九龙，其下岩洞溪源之属，并以九龙名。曰圣泉，其上有泉，人不能至，东南流至峰下，为汤泉。曰叠障，下有石孔岩，亦名滴泉岩，又有阴坑源水流入白云溪，汇为白龙潭，又流为珠沙溪。曰仙人，下有仙人洞。曰芙蓉，下有白马源。诸峰之中，天都为之冠，余悉属徽郡境内。○尚书山，在县西南二十里望仙峰之西，高百余仞。又西南十里为大鳌岭，高十五里，形若巨鳌，泾水出焉。其源为�韵�。又仙都山，在县西四十五里，与仙都峰相望，高二百丈，亘三十里，别名游山。又县西南六十里有汤岭，多悬崖峭壁。又西南十五里为梨水岭，又五里为棠梨岭，皆接歙县境。县西南百十里曰庄岭，接黟县界。西南百三十里曰石矾岭，接石埭县界。诸山皆黄山之支阜矣。

陵阳山县西六十里。有三峰矗立，属县者一，西属石埭者二。下有三门、六剌滩，舒溪所经也。稍南曰真金山，高二百余丈。稍东曰密�紊剑�冈峦连亘二十里，至此两崖对峙，下瞰深溪，径道险绝，一名密王关。○龙门山，在县西四十里，高五百仞，周三十里，岩壁峭拔，中有石窦若门，产茶及药草。其东为三门岭，三方阻绝，一径中通，县治据其阳。

箬岭县东南五十里。上下六十里，山顶为歙县境，东麓属旌德县，往来径道也。又县东二十里有石凫岭，又北为黄瓜岭，与旌德县接境。

○麻川县南三里。源出黄山之麓，经县东南七里麻陂潭，一名白虎潭，旌德西北境之水，多流入焉，谓之麻川。又西北径县治东，有富溪水，出县西雾山，径县治西南，亦名仙源水，又东北流入焉。又北则梅溪水，自三门岭东南流入焉，西北下焦滩、洲滩，至麻口，合诸山��之水，入泾县，为赏溪上源。

舒溪县西六十里。源出黟县境，流经石埭县，东北入县界，又东北合于麻川。○�韵�，在县西南二十里，有二源，一出黄山九龙泉，一出大鳌岭下，会流而东北，入于舒溪。又有青山溪，源出池州府青阳县九华山，入泾县西南境，又东南流入县境，亦合于舒溪。又县西有蟠石水，出黄山下，赤溪水亦出青阳县界，下流俱汇于麻川。

○宏潭镇县西百里。《志》云：自石埭、黟、歙而入郡西南境，宏潭其屏蔽要地也，有巡司戍守于此。又龙门巡司，旧置于县西龙门山下，今废。

附见：

宣州卫在府城内。洪武初建。

◇徽州府东至浙江杭州府四百七十五里，南至浙江严州府淳安县百八十里，西南至江西饶州府六百里，西北至池州府三百九十里，北至宁国府三百三十里。自府治至江宁府七百里，至京师三千一百里。

《禹贡》扬州之域。春秋时属吴，后属越。战国时属楚。秦属鄣郡。汉属丹阳郡。三国吴分置新都郡。晋改新安郡治始新县，今浙江严州府淳安县也。宋、齐因之。梁承圣中，析置新宁郡治歙县。陈复并入新安郡。隋废郡，置歙州。大业初，改为新安郡移治休宁县。义宁中，治歙县。唐复曰歙州。天宝初，曰新安郡。乾元初，复故。宋宣和三年，改曰徽州。元为徽州路。明初，曰兴安府。吴元年，复曰徽州府初属浙江，寻直隶京师，领县六。今仍曰徽州府。

府厚金陵之锁钥，控江浙之要领，山川险阻，襟带百城《郡志》：东涉浙江滩险三百有六十，西通彭蠡滩险八十有四，岭之危有五，南界马金、白际之高，北倚黄山、章岭之秀。晏殊《类要》云：峰峦掩映，状若云屏，实百城之襟带也，摇足而定饶、信，运肘而慑杭、严，择利而动，无不可为也。且土沃民殷，资储易给，控御三方江南、浙江、江西，战守足恃。明初繇此以靖南服，岂非地利之明验哉？

歙县附郭。秦置，属鄣郡。县南有歙浦，因名。汉属丹阳郡，为都尉治。后汉因之。三国吴属新都郡。晋属新安郡。梁置新宁郡于此。陈郡废，县仍属新安郡。隋平陈，县废，未几复置，属歙州。义宁中，郡为汪华所据，迁治于歙之乌聊山。唐亦为歙州治。宋因之。今编户二百十五里。

○歙州城今府城。隋末汪华所筑也。东面抱山，西据平麓，自东北而西南，皆有溪流环绕，注于歙浦，称为险固。外城周四里有奇，子城周一里有奇，唐大中、中和间，屡经修筑。罗城周九里有奇。咸通六年，于城西北为堤以御水。光化中，又因堤增筑为城，名曰新城。历南唐至宋，时有修改。宣和三年，为睦寇方腊所陷，事平，改筑新城于溪北三里，因民不便仍还旧城，即唐中和中故址修筑。然其地仅七里有奇，而子城遂废。又光化中所筑新城者，堤既圮，每为溪水所泛溢，因弃为桑野，名曰新城园。自是又屡加修饰。嘉定十三年，大兴版筑，鼎新雉堞，城南逼溪，复筑长堤，以卫城址。元时亦尝修筑。至正十二年，为蕲、黄兵所破。明年，元兵复取之，因增治城垣。明初龙凤三年，元至正十七年也，王师平徽州，将军邓愈因旧城营葺，周六里有奇，为门五，东西北三面皆有濠，惟南及东南无之，以山险故也，后复废坏。成化以后，屡经修筑。今城周十里有奇。

归德废县府西南五十里。唐永泰初，盗方清陷州城，州民保聚于休宁之山险处，贼平，析休宁、歙县地置归德县。大历五年，省入休宁。今为歙县境。《寰宇记》：府北三十五里有北野废县，唐永徽五年，析歙县地置。大历二年省。新、旧《唐书》云：北野，即绩溪也。

○乌聊山在城内东南隅。高二十八仞，周八里。东汉末，贼帅毛甘屯据于此。吴将贺齐讨破之。隋末，郡人汪华据郡起兵，初亦屯此。义宁中，自休宁万安山迁郡治于山下，今城东址皆践山为之。山之西麓，有四水合流，上有汪华庙，俗亦谓之庙山，别名山之东峰为东山。又披云峰，在县治西南，高百仞，周五里，势峭拔，尝有云气，俗谓之西峰。

玉屏山在城东北。本名石壁山。上有石，方峙如屏帐。其下宽平，可以屯兵。明太祖尝驻跸其下，因易今名。又问政山，在城东四里，山高秀，唐时有于德晦者为州刺史，筑室于此，以居其从兄方外，时咨访焉，山因以名。又紫阳山，在府南三里。山高百九十仞，周四十里，一名城阳山，以山在城南也。山之南坞，别号南山。

飞布山府北二十里。高百七十仞，周二十七里。旧名主薄山。相传寇乱时，有县主薄葛显者率众保此。唐天圣中，改今名。又灵山，在县西北三十里，高三百五十仞，周七十里。又黄蘖山，在府北九十里，高五百六十仞，周百里。○石耳山，在府南四十里，突起大障，高出群峰，多岩石之胜。又柳亭山，在县南百里，高二百五仞，周四十里，旧名昌山，唐天宝中，改今名。

黄山府西北百二十里。旧名黟山，唐天宝六载改今名。其山盘踞诸州县，而属于歙，高千一百八十丈，有峰三十六，水源亦三十六，溪二十四，洞十二，岩八。溪涧流下合扬之水为浙江之源。登其巅，则匡庐、长江隐隐在望。浙之东西池、饶诸境之山，皆其支肢也。《纪胜》云：黄山诸峰有如削成，烟岚无际，雷雨在下，其霞城洞室，岩窦瀑泉，则无峰不有。其西北峰类太华，故亦名小华山。元汪炎昶《记》曰：山在宣、歙间，雄镇东南，南逾百里为歙县治，北三十里为太平县，又北抵宣州治二百四十里，不当通都大邑之走集，游者罕至焉。山之西麓，田土广衍，曰焦村。焦村而南，有数峰凌空，最名者曰天都、芙蓉、朱砂，而天都为尤高，鸟道如线，上多名药，采者裹粮以上，三日始可达。

箬岭府北八十里黄山之东。上多箬竹。隋末汪华起兵时，开岭路，达太平县。今为通衢。《志》云：县南十五里有蔺将军岩，隋将蔺亮尝屯兵于此。

昱岭县东百二十里，接杭州昌化县界，为往来孔道。旧有昱关、岭关，详见浙江重险。○方吴岭，在府南九十里，高二十余仞，有小岭七十二。自府境往严州遂安县，此为捷径。其麓有石门水，北合白际之水，以达于浙江。又岭之西曰危峰岭，脉接休宁县之白际山。

○新安江在府南。其源有四：一出黄山。一出绩溪县大鄣山，合扬之水，会流于府城西，达府东南十五里，而为歙浦。一出休宁县率山，一出婺源县浙岭山，亦合流而达于歙浦。自此而东南流，皆谓之新安江。《志》云：繇歙浦口而东南四十里为深渡，又五十里为街口，而达浙江淳安县界，至严州府城南合于东阳江，为浙江之上源。《图经》：自浙江桐庐以上抵歙浦，皆曰新安江，江中有滩三百六十，至为艰阻。今详见浙江大川。

扬之水在城西。出绩溪县巃嵷山，西南流，凡百余里，至城东北，达于城西，谓之练溪，亦曰徽溪，府西北黄山诸水悉流合焉。又环绕而东南，达于歙浦，谓之浦口。浦口而东南，或谓之苦溪，下抵深渡凡八十里，名八十里苦。此即新安江之上流也。《志》云：苦溪中乱石�掰辏�洪滩斗折，淙流奔腾，其急如箭，虽三峡不足方其险。又深渡水，在郡东百十里，为新安江，东接严州之界。而浦口东南四十里，亦曰深渡。盖自严州界溯流而上，穹山峻流，峰峦掩映，萦纡旋绕，清深若一，故皆以深渡为名。

丰乐水在府西三里。源出黄山，溉田三十余顷，流至此，合于扬之水。又布射水，出黄蘖山，流经县北三十里，合扬之水。又府北一里曰富资水，源出府北四十里�鸫澹�亦名任公溪，以梁任�鹈�也。又昌溪水出府南柳亭山，武洪水出休宁县梢云山，流入界，皆引水溉田，下流合扬之水。○绵溪水，在县东南五十里，源出绩溪县佛论岭，下流入新安江，亦有灌溉之利。

篁墩湖府西南三十五里。篁，一作黄。一名相公湖，亦曰蛟滩。东北流经府城西南，曰南冈浦，合于徽溪。《志》云：篁墩在府西南三十里，地多竹，湖因以名。○吕公滩，在府南十二里，即徽溪下流，长二里，本名车轮滩。水势湍悍，善覆舟，唐刺史吕季重凿之，遂为安流。今亦曰车轮湾。

○汉洞坑在府西南仁爱乡。洞口险��厄，中平广，上有屯聚遗迹。相传自汉以来，郡人避兵者多保聚于此，或以为即洞口也。唐初，汪华据黟、歙，杜伏威将王雄诞击之，华拒之于新安洞口，雄诞伏兵山谷，帅羸弱与战，佯败走，华进攻之，伏兵袭据其洞口，华穷蹙请降。一云：洞口在今绩溪县西南四十里，今谓之洞里，中多居民，深广几百里云。○阶坑，在府东百二十里，相传吴废太子和所居之地，阶迹犹存。

街口镇在府东南百里。有街口渡，置巡司戍守，东至严州府淳安县八十里。《志》云：明初置梅口批验茶引所，成化十四年，并入街口巡司。又有王干巡司，在府东北百里，东至杭州府昌化县九十里。又管界寨，在府西百八十里，宋置。明初，亦尝置巡司于此。又府南四十五里有深渡寨，亦宋置。明初，置巡司，洪武十二年废。

新馆镇府东三十里。又有岩寺镇，在府西二十五里。俱宋时置官榷酒之所，明初亦置税课局，兼置岩寺巡司。洪武十四年，巡司废。成化十四年，兼革税课局，并于税课司。

渔梁府南三里。有石梁。旧以扬之水及黄山诸水凡四溪会流城西，陡泻而下，无复停蓄，故为津梁，以缓水势。宋绍兴中废，嘉定中复修，凿山取石，为永久计，后复圮。明弘治中，凡再修葺，称为完固云。○太平桥，在府城西。《志》云：宋时自府城西南紫阳门达水西，有石桥，后废。驿道所经，出麻坑七里溪两渡，或遇涨潦，辄邮传不通。端平初，郡守刘炳于西门筑浮桥跨溪，亘五十余丈，名曰庆丰，且伐木石，以开新路，遂避两渡之阻。元末兵毁。明初架木为之，曰太平桥，一名河西桥。又通津桥，今在西关，一名麻坑桥。又西南古城关西七里渡，有七里溪桥。皆为往来通道。

休宁县府西六十里。南至浙江开化县二百四十里，东南至浙江遂安县二百里，北至祁门县百十五里，西南至婺源县二百里。本歙县地。三国吴析置休阳县，后以景帝讳，改曰海阳。晋曰海宁，属新安郡。梁属新宁郡。隋开皇十八年，改曰休宁，属婺州。大业初，新安郡治此。唐仍属歙州。今县无城，编户二百五里。

○海阳废县旧治县西二里灵鸟山，寻移治县东十三里万安山上。其城为隋末汪华所筑，华迁新安郡治万安也。今呼为古城，有汪王故宫。唐天宝中，移县于今治。又有休宁故城，在县东三十五里南当水口之上，相传隋时县尝治此。○黎阳废县，在县西北，孙吴析歙县地置，晋属新安郡。刘宋大明中，省入海宁。梁承圣中，复置黎阳县，属新宁郡。陈省。今为黎阳乡。

○松萝山县北十三里。高五六十仞，周十五里，与天葆山相连，为县巨镇。山半石壁悬空，峰峦攒簇，松萝交映，蜿蜒数里，如列屏嶂，产茶。又稍云山，在县东北二十三里，高百五十仞，周五十里，武洪水出焉。旧名郎山，天宝六年，改今名。○万安山，在县东十里。隋大业末，汪华移郡治于此。本名万岁山，宋宣和中，改曰万安，避禁苑中山名也。今名古城岩。东北麓有石门，高丈五尺，下阔二丈，称峻险。又凤山，在县西二里，高三十仞，一名灵鸟山，址方顶平，下临孔道，相传为旧县治。又玉几山，在县南三里，一名塔山，旁有十二峰，互相映带。

仰山县东南五十七里。穷源深谷间，一径萦纡，涉而复降，其中平衍，群山环拱，状若莲花，亦曰莲花山。又响山，在县东南三十五里，平地特起，周五里许。其南有石壁削成，西有石峰特起，名曰柱棒山。

白岳山县西四十里。高三百仞，周三十五里，奇峰四起。其西北曰齐云岩，高二百仞，悬崖中一小径，凭梯而上，其三面并峻绝壁立，二百余丈，不通攀缘，峰顶阔四十余亩。岩之东北，复有石壁如楼台，旁又有珠帘及罗汉等洞。宋德�潭�年，邑人结寨于岩，以避寇乱。其并峙者曰独耸岩，高亦三百余仞，周十五里，顶有池水，并崖演迤，凡数折，里人凿渠，引水下山，溉田千余亩。山之西曰石门岩，高亦二百余仞，周二十里。岩之东复有峰岩洞壑，奇胜不一。山之南曰密多岩，高亦二百仞。程敏政曰：游白岳山者，率以白岳为高，至桃源岭，则白岳已在其下，至车�哿耄�则桃源又下，至齐云岩，则车�垡嫦隆８瞧朐莆�山最高处，黟、祁、歙、婺之山，一目可尽也。

颜公山县西南四十里。周三十八里，自麓至巅可三十里。山半稍前，则四旁隆起，其窳处有清浊池，又有湖，约五亩许。相传昔有颜公者隐于此，因名。又岐山，在县西六十里，高二百仞，周二十三里，一名石桥岩，泉石奇胜。又西六十里曰高湖山，南接婺源县，山顶有湖，广十余亩，岁旱不涸，土人谓之圣湖。

率山县西南百六十里。今曰张公山。其脉繇婺源五岭而北，重冈大岭，周百余里，高千四百余仞。相传昔有张公者隐此，因名。山当休、婺、浮梁三县间，鄱江之源出其阳，浙江之源出其阴。《婺源志》云：山在县西北百二十里，一名大鄣山，有振衣峰及清风岭、仰天台诸胜。即张公山矣。

白际山县南八十五里。高百五十仞。其山繇婺源五岭而来，连起大峰，相续不断，东接歙县之危峰、方吴诸岭，以界于睦之遂安，衢之开化，盖群山之纲领也。又鸡笼山，在县南九十里，高百六十仞，周五十里，以形似名。○方原山，在县南百八十里，高二百五十仞，周三十里，本名黄土山，唐天宝六载赐今名，一名马金岭。旧《志》方原、黄土为二山。朱同云：方原即黄土，自婺源五岭分支而来，东连白际，而鸡笼则其支也。今土人谓其尖曰黄尖，水曰璜原，亦曰方原，其阴则水北流，入率山之江，其阳则东流者入于睦之遂安，西流者入于衢之常山，而总趣于浙江。

新岭县西南七十里。高六百余仞，周二十里，西合婺源芙蓉诸岭，为五岭，往来通道。岭南有地名黄茅，可繇小径直达，为防御要地。○东密岩，在县南三十五里，高六十仞，四面皆平山，土田衍沃，惟此特高，周回绝壁如城，东西二小径，繇石磴而登，其顶平衍，方广八百余步。唐乾符五年，黄巢寇郡，郡人程�苈室灞�立寨于此以拒之。今堑垒犹存。《志》云：岭上有元帅府基，下有落箭丘，皆以程�艿妹�。

○浙溪县西南百十里。源出婺源县之浙岭，东北流，至县西七十里江潭，又东流百余里至率口，而会于率水。亦名渐溪，《水经》所谓渐江者也。《汉·功臣表》：陈婴定豫章浙江，都渐。颜师古曰：渐，水名，或以为今县即古渐地。《汉志》注：浙江水出黟县南蛮夷中，东入海。盖时未有婺源县也。《文献通考》：休宁渐水，溉田二十七顷，发源张公山。盖误以率水为渐水矣。《舆程记》：县东三十五里有屯溪，渐源至此，会于黟水，亦名南港。黟水即率水也。又东流数十里至浦口，会练溪诸水而为新安江。○率水，在县西南，即张公山水也，自山巅悬流而下，分为三源，下流俱北会于浙溪，而为新安江之上源。或谓之大溪。

白鹤溪县西二里。出黟县横江，吉阳之水，东流入县境，亦曰吉阳溪，至县西凤山下，有夹溪水，出县西北四十二里石坼山，东南流合焉，曰双溪口，经县南一里，曰夏纹溪。又东经县东二里富即潭，过古城岩，又东南流三十余里至屯溪，而会于南港。《志》云：夹溪亦曰夹源，其水溉田十余顷。又璜溪，在县南，即方源山之水，北流四十里，合于率水。《志》云：县南五十里有汊水，其源东自白际之�卫潘�，南自马金之璜原水，演迤四十里至此，合流为一，绕岐阳山下，因名汊水，一名紫云溪。繇溪北流二十里，合率口水。岐阳山，一名旗山，其支为万松山，亦在县南五十里。

五城水县南四十五里。源出婺源五岭，流入县境与颜公山水合流于龙湾溪口，溉田四千余顷，东会于浙溪。又原坑水，出县西百五十里之鹿髀山，溉田三千余顷，南流会于浙溪。又南当水，出县西三十六里之南当山，俗曰当坑山，亦溉田三十余顷，东流会于浙溪。

洋湖在县东南四十里屯溪南岸。一名阳湖，为众水会聚之处。滨溪平衍，每春流涨合，辄汪洋如湖云。

○举岭寨在县东北十五里天葆岩。《志》云：县东南方山有白际岭寨，县西婺源界有塔岭寨。又县西吴田岭上有马金寨，县西南溪口有松阳寨。五寨皆宋置，元废。○五�垫洌�在县南二十五里，元置。又县南二十九里有皇华驿，元初曰憩贤驿，寻改，明初废。

五城村县南五城水上，旧为大镇。《寰宇记》：村傍有五城，斜偶相对，因名。元置五城务及南五岭巡司于此。明初废。嘉靖中，以寇乱，议设兵防守。万历十年，议者复以五城为一郡通达之所，应设哨官，领兵巡缉，与婺源中平镇为犄角云。又临溪村，在县南九十里，元置临溪务及白际岭巡司于此，明初废。又断石村，在县西三里，旧名吴口村，西南有石壁，下临深溪。

蓝渡桥县西十五里。元置税务于此，曰蓝渡务，又置江潭务于河村溪口，即今县西七十里之江潭也。明置黄竹岭巡司于此。

婺源县府西南二百四十里。西至江西乐平县百九十里，南至江西德兴县百十里，西北至江西浮梁县百五十五里，东南至浙江开化县百七十里。本休宁县地。唐开元二十八年，析置婺源县，属徽州。宋因之。元元贞初，升为婺源州。明洪武二年，复降为县。旧有城二里，今废。编户百六十四里。

○婺源故县在县北二十五里。《志》云：唐分休宁回玉乡，并割鄱阳怀金乡，置婺源县，治清华镇。中和二年，杨行密将陶雅守歙，县人汪武怨其暴横，率民立营栅，据弦高镇以抗之，自为镇将，遂移县治于弦高。天�讨校�武死，陶雅以朱环为新县制置巡辖等使，复旧县为清华镇。后皆因之。今县即故弦高镇也。怀金乡，在县西，与乐平县接境。

○军营山在县城内西隅。五代时尝屯兵于此。山东麓临西湖，旧为蚺蛇港。又北曰腰滩港，大溪之水汇流于此。唐中和中，汪武立营栅于腰滩、蚺蛇二港，据弦高镇，即营此山矣。五代唐同光中，吴将刘津改营新城，因筑南北港口，潴水为西湖，使大溪环城而西南出。宋末犹为近郊之胜。元时渐堙。明初遂为平陆，惟此山犹以军营名。又方山在城南二里，冠�紊皆诔俏魑謇铮�其在城南者又有鱼袋山，城西北二里又有锦屏山。

浙源山县北七十里。一名浙岭。高三百余仞，周二十五里。婺源诸水，多西入鄱阳，惟此山之水，东会休宁、祁门、黟县诸水，至歙浦，又会绩溪、歙县诸水，赴浙江。山有戴公三岭，泥源九湾。自县入郡，此为捷径。又高湖山，与浙岭相连，北接休宁县界。○张公山，在县西北百二十里，即率山也。详见休宁县。

石耳山县东南九十里。层岩叠嶂，高险接天，有石室甚深广。繇衢、信入境，此山为之望。其支脉曰大鳙山，在县东百里，高三百仞，相传洪水时，有大鳙上此而名。又小敛山，在县东南七十里，高九十八仞，周十五里。俱与衢州接界。○石门山，在县东九十五里，与大鳙相接，山巅有石岩，空洞若门。县东九十里又有屏障山，高二百余仞，方峙如屏，下开平壤，曰大畈，其左为阴岩山，右为石耳山。又龙尾山，在县东百里，高二百仞，周三十里，石可作砚，一名罗纹山。又莲花山，在县东百五里，亦接衢州界。山高极天，群峰�塔�律，状若莲花，因名。《志》云：县南四十里有桃源大冲山，石壁峭立，飞瀑悬流，泉石之胜，甲于一邑。

斜山县东北七十里。高二百仞，周八十里。斜水出焉，溉田四十顷，下流合于绣水。○倚衡山，在县北百十里，高八十五仞，与县北九十里之朗山俱西连回岭。朗，亦作阆。《志》云：回岭在县北百里，有峰高耸，亦名回峰，自县趋郡之捷路也。

大连山县西北百二十里。高四百仞，周九十里。寇乱时，乡人每保聚于此。又大广山，在县西北五十八里，一名大尖山，高四百余仞，周三十里，婺水出焉。○寨山，在县北三十里。唐开元中，土人洪真作乱，居民结寨避寇于此。又县东北亦有寨山，其地名李坑源头，亦唐开元中土人避寇处。

梅源山县西百二十里。高三百余仞，周四十余里。本名梅山，产杨梅充贡，梁任�鹞�郡守，奏罢之。唐天宝中，始曰梅源山。西北接浮梁县界，一名�裆健Ｓ秩�灵山，在县西九十里，高二百八十仞，周五十里。又西为��乐��居山，周回绵亘，凡数十里，峰峦林立，其名者为仙女、金钟诸岩，西连乐平县界。○�鲈瓷剑�在县西南百里，高三百十仞，亦名游山，接乐平及浮梁县界，有�鲈此�，溉田三十余顷，南流合杭溪水，入乐平县界。

芙蓉岭县东八十五里。高千余仞，周三十余里。其绝顶为芙蓉峰，一名灵山，岩石奇胜，屏嶂、龙尾诸山，皆其支脉也。又县东九十五里曰对镜岭，高百五十仞，周十里。其并峙者曰羊斗岭，高百仞，周二十里。又塔岭，在县东北百五十里，高八十仞，周九里。四岭中，芙蓉为之冠，与休宁新岭为五岭。宋初驿道繇县东百里中平寨，经大畈达休宁之黄茅，沿涧曲折，谷水暴发，则桥道皆坏。其后里人汪绍辟路，从芙蓉、对镜、羊斗、塔岭，直抵黄茅，较旧路近十五里，且无水患。元末，汪同复开拓之，遂为通衢。今休婺之界，自塔岭而中分也。

平鼻岭在县北九十里。《志》云：浙源之大湾，与休宁接界。《闻见录》：平鼻岭、回岭、张公山、查公山及花桥，皆休婺往来通道也。今查公山在县西八十里，花桥亦在县西百里。盖自乐平而东北达县境，以入休宁，此为必经之处。又篁岭，在县东九十里，高百仞，地多竹，因名。○灵岩，在县西北百二十里，中有三洞，东北曰庆云，西曰莲花，南曰含虚，皆襟带浙岭，联络率山。《山海经》所谓三天子都，或以为即此岩也。又有洞曰灵磨、集仙、鱼龙、张公、垂钟、会仙，合为九洞，幽胜叠出，不可名状。

○绣水在城北。旧名大溪。县境群山之水，出自县东及县东北者，会流于县东北二十余里之汪口，又西而为北港。其出自县北者，至清华合流而西，为西港，至县北二十里，曰武口，与北港水合。又南至城北，绕城而西，又西南，而远近诸山水悉附入焉，流入德兴县，下流注于鄱阳。《志》云：绣水合二港十一源之水，汇流城下，绕城三面而西，波纹如绣，又南益合众流，至德兴，谓之大溪，至乐平县，谓之乐安江云。

婺水在县西。出大广山，溉田二十二顷有奇，南流入乐平县界，中有石门滩、两石夹溪，涌起如阙，一线通流，险比滟�恰！吨尽吩疲烘乃�南流八十五里绕县城，又南流四十里，合斜水，通鄱阳。考斜水在东北，大鳙、龙尾、石耳山诸水俱自县东流合绣水，则斜水何从越诸水而南会婺水乎？又婺水在县西北，既绕城而南，则当合绣水，又不容独南流会斜水也。乐平在县西，自县西而南，非乐平境内矣。《志》恐误也。

益阳水在县北。出浙源山，溉田三十五顷有奇。又有武溪水，亦出浙源山，东南流，经龙尾山，溉田十三顷有奇。下流俱入于绣水。○大鳙水，在县东，出大鳙山，溉田六十余顷，西北流入斜水。《志》云：大鳙与芙蓉峰水并入绣水。盖斜水合于大鳙矣。又小敛水出小敛山，溉田十八顷有奇，东流经县南五里，入绣水。又古坑水，出屏障山后，绕山南麓，东注鳙溪。

梅源水在县西。出梅源山，东流合浙源水，溉田八十顷有奇。又杭溪水，出县西北七里石龙山，有石龙洞，水出其中，溉田三十八顷有奇，南流至杭口，与�鲈瓷剿�合，而入乐平县界。《闻见录》：杭溪水流入婺水，为往来通道。是也。○澧溪，在县西北。《志》云：��历��居山东有玉带水，又漕溪源亦出山下，合山谷诸水，南流为澧溪，纡回数百里，下流达于鄱阳。

○五福镇县西北四十里。唐咸通六年置。又有三吴镇，在县东七十五里。唐乾符中，黄巢作乱，兵马使汪道安镇婺源，其子�谭质�于此。今废。

高砂镇在县西南三十里。元置高砂税务于此。至正十二年兵毁。明洪武八年裁革。《闻见录》：自江西乐平县趣太白巡司，德兴县趣吴家湾，会于高砂，进抵城北。是也。今太白巡司，在县西七十里。《志》云：县有大鳙巡司，万历三年设于大鳙岭。又有岩田巡司，嘉靖四十二年，革歙县之黄山巡司，而设巡司于岩田。万历八年，改设于项村，因名项村巡司。○庄坑，在县南六十里。《舆程记》：繇乐平而东，六十里至毛桥，又三十里至湾头，五十里至庄坑，以达县，皆舟楫通行之道也。

中平寨县东九十里。宋置寨。元因之。明洪武十八年废。嘉靖三十四年以后，时有寇警，议设兵防驻。万历十年，议者谓中平为一郡要害，应设把总帅兵屯守。今为往来孔道。又冲山营，在县治西北，五代时，吴将刘津所置。今有壁垒余址。○海口隘，在县南九十里，接德兴县界，往来要口也。

祁门县府西百八十里，西南至江西浮梁县百九十里，北至池州府石埭县百七十里。本黟县之赤山镇。东北有峰若旗，谓之祁山。西南有两石对峙如门，谓之阊门。唐永泰初，土寇方清作乱，伪置阊门县，事平，因故垒，析黟县之西，浮梁之东，置祁门县，属歙州。县无城，今编户四十六里。

○梅�撼�县西十五里。�纾�吴芮将也。项羽封�缡�万户，盖邑于此。

○祁山县东北一里。高四十仞，周十五里，三面皆石壁，上有栖真岩。其东曰青萝岩，旁有涌泉，味甘不竭，一名乳泉。○石新妇山，在县北三十里，高四十一仞，周二十五里，北接黟县武亭。山上有三石峰，亦曰三新妇山。

大共山县北五十里。高六十五仞，接石埭县界，大共水出焉。山下旧有大共镇，元置，今废。又道人山，在县北二十里，高九十仞，周六十五里，有削壁层岩之胜。

新安山县西百十里。高百仞，奇秀甲于群山，为郡之胜。本属黟县境内，相传郡名新安以此。其相望者曰九峰山，有九峰并峙，高插霄汉。又西峰山，在县西百二十里，峰岩亦称灵秀。○历山，在县西八十里，高二百五十仞，抵石埭县界，高插云霄，险若天堑，巅有池，冬夏不竭。又主簿山，在县西六十里，高四十五仞。县西南七十里为梅南山，高八十仞。俱接浮梁县界。

武陵岭县西四十五里。高三十仞，周二十八里。经途所出，初甚峻险。唐元和中，县令路�卦湮�盘道，行者便之。又赤岭，在县西百里，本名血岭，唐元和中改今名，高三十仞，周十五里。岭下有溪，流入浮梁界。又榔木岭，在县东北五十里。《志》云：岭下水分东西，东入钱唐江，西入彭蠡湖，皆有滩三百六十，岭虽平坦而据地独高也。○王公峰，在县南二十五里，高出万仞，不与群峰接。又县北五十里有望江峰，其峰卓立，高凌霄汉。

○大共水在城东。源出大共山，有武亭水，出黟县武亭山，南流合焉，历祁山麓南流，合诸山溪之水入浮梁县界。○赤溪水，在县东北，出黟县鱼亭山，西流五十里，合大共水。又鳙溪水，出武陵岭，西南流六十里，为鳙口，合大共水。又卢溪水出梅南山，大北港水出历山，小北港水出县西七十里之榉根山，又新安水出新安山，俱东流合大共水。诸水皆引流溉田，多者数十顷，少者数顷，民获其利。

阊门滩县南十三里。县境之水，多会于此，中有巨石夹水，对峙如门，谓之阊门。其水径浮梁界下流入鄱阳，昔时滩流奔迅，溪险石蹙，商旅经此，有摧舻折舳之患。唐元和中，县令路�乜�斗门以平其险，人号路公溪。咸通中县令陈甘节、宋嘉定中令陈过，亦加疏导，共长五百五十余丈。今为安流。

○五岭关在县南百里。《闻见录》：自浮梁入祁门界，有五岭关，自此抵县城，皆高山峻壁也。又江村，亦在县南。《闻见录》：自浮梁入祁门，至江村，又进至渚口，又进至关口，即至城下。《志》云：今县西十里有张村，以唐张志和隐此而名。○良禾岭巡司，在县西北三十二里良禾岭，今移置于县西北二十七里之苦竹港。又贵溪务，在县南十二里，又县北有柏溪务，皆宋置，元废。

黟县府西百四十里，西至祁门县六十里，西南至婺源县三百五里，南至浙江遂安县二百七十里，东南至休宁县八十里。秦县，属鄣郡，以黟山而名。黟，本作黝，读伊。汉仍为黟县，属丹阳郡。鸿嘉二年，立中山宪王孙云客为广德王，国于此。王莽时，国废。后汉仍为黟县。吴属新都郡。晋属新安郡。宋、齐因之。隋初废。开皇十一年，复置。大业末，汪华等据其地，置黟州。唐初州废，县仍属歙州。县无城，今编户二十四里。

○林历山县西南十里。高三百仞，周三十里，四面壁立，径路危狭。汉末，山越陈仆祖山屯此，恃险为害。建安十二年，孙权遣贺齐讨之，齐阴募轻捷士于隐险处，夜以铁戈拓山潜上，悬布以援下人，得上者百余人，令分布四面鸣鼓角，贼惊，守路者皆逆走，大军乃上山，击破之，今山上寨基墙壁尚存。东有石洞，西有千丈岩，瀑布自崖而下。稍西曰顶游峰，亦曰丁峰，亦曰南山，孤峰削立，与县南十五里之霭峰相映带。《志》云：林历山下有仆城里，亦陈仆祖山屯据处，故曰仆城。又墨岭，在县南十六里，产石墨，土人采之，久而成井。今石墨糜烂，不可书画，惟堪染皂。《志》云：黟与�柰�，县盖以此岭名也。

吉阳山县东北十五里。今名三姑山。高三百三十仞，周三十里，有三峰鼎峙，吉阳水出焉。又东山，在县东十五里，高数百仞，人迹罕到。○石门山，在县东南二十里，凿石为门，下瞰溪潭，壁立千仞，沿岩凿路，名曰栈阁，仅可通人，断处以木济之。古号石门为小剑门，栈阁为栈道。

武亭山县西南十八里，接祁门界。高二百仞，周五十里，横江水出其南，危巅削壁，行者趑趄。宋绍兴中，邑人黄元辉始�媛罚�以便往来。今为通道。

鱼亭山县南三十五里。高二百五十仞，周三十里，鱼亭水出焉。《志》云：山即祁门县榔木岭之支也。自榔木岭而东，十里至鱼亭，又东五十里，即至休宁县。旧时江西鱼船至祁门，以次泊山之东。县有四亭八墅，鱼亭其一也。又复山，在县南三十六里，即鱼亭之支也，一名复岩，又名阜岩，高二百六十仞，周三十里。《方舆记》：山甚孤峻，两边皆石，中有沟，才五六尺许，水甚迅激，石壁四绝，仅通一线，缚木为梯，仅乃得上，绝顶泉流不竭。乡人曾避寇于此。贼陈兵其下，意山高无水，欲持久困之，乡民示以生鱼，贼乃引去。其水东南流，入休宁县界。

石盂山县西北十余里。高五百仞，袤三十里，中有巨石如盂，泉出不竭，南连碧山。《志》云：碧山在县西北八里，高百仞，其南有霭峰对峙，为县主山。又戢兵山，在县北十五里，高百仞，周十里，本名石鼓山。唐天宝中，改今名。○黄堆山，在县北三十里，高十余里，绝顶平坦。又北三十里有五溪山，山高耸，时有云雾隐蔽顶上。

牛泉山县北五十里，高九百余仞，东接太平县界。《舆地志》：牛泉峤自麓至顶，每九里一顿，凡九顿，并山为路，峡处仅容仄足，下临不测之��，上多风，盛夏无暑，顶有水，方广丈许，谓之牛泉。山上往往累石为路，昔时往丹阳之道也。又章山，在县西北二十里，章水出焉。○石燕洞，在县东二十五里，有石洞，幽邃可容百人。

○横江水在县南二十里。出武亭山，东南流二十八里，章山所出之章水，东南流，经县西而流合焉。又东至鱼亭口，则鱼亭山所出之鱼亭水北流合焉，又东合吉阳水，入休宁县界。○吉阳水，在县治东北，出吉阳山，西南流，牛泉山水流合焉。又东南经县东南三十五里之噎潭，潭旁两崖石壁削立，水触石盘，涡面狭底阔，深不可测。又东至白茅渡，与横江水合流，入休宁县界。诸川皆引流溉田，为民利。

○鱼亭驿县东三十五里，宋置。又有鱼亭巡司。俱元废。○庙口镇，在县西二十里，又西十里有西武镇，皆宋置，元废。

绩溪县府东北六十里。北至宁国府宁国县百六十里，西北至宁国府旌德县七十里，东至浙江昌化县百六十里，西至宁国府太平县百二十五里，南至浙江淳安县百八十里。本歙县地，梁大同初，析置良安县，寻废为华阳镇，仍属歙县。唐永徽五年，置北野县，寻改为绩溪。一云永泰初所改置，属歙州，以界内溪水交流如绩而名。旧无城。嘉靖八年，以倭乱，始筑土城，周四里有奇，今圮。编户二十五里。

○石照山县东三里。有石壁立，方广二丈，光可鉴物，因名。下有白水泉。又龙须山在县东二十里，高五百仞，周三十里，山顶有池，四时不竭。县东北三十里又有石金山，高六百仞，周亦三十里。○唐金山，在县东南九里。其麓宽平，三面临水，周围如城，又有冈阜泉石之胜。

徽岭山县西北十里。徽，亦作�睢＞擅�大尖山。高四百五十仞，周三十里，西北连凛山、佛论岭、新岭，东连仙人岩，抵丛山关，又南接大鄣山。山之阳，水流入歙，其阴则水流入旌德，故有岭南岭北之分。上有南北通衢，萦纡陡峻，凌晓常行云气中。《志》云：凛山在县西北四十里，高四百五十仞，周十五里。又佛论岭，亦在县西北四十里，高四百五十仞，周四十里，又西南接休宁县之新岭。其仙人岩在县北五十里，高亦二百五十仞。

巃嵷山县东北二十九里。高三百三十仞，周二十五里。其山四合，中有官道，通宁国县界。旧有寨呼为丛山关，下有巧溪，亦名扬溪，流为扬之水。今亦见宁国县。又郎山，在县东九十里，高二百三十仞，周三里，一名郎��栗山，下有郎溪通驿路。《志》云：县北四十二里有岩山，高三百仞，延袤二十里，上有壁，甚方整。○大獒山，在县北六十里，高四百仞，周百里，前据潭水，蹲形矫首。山半有岩，亦名仙人岩，岩下有白龙潭。

大鄣山县东六十里。高五百五十仞，周百五十里。一名三王山。《祥符图经》云即三天子鄣山。《山海经》浙江出三天子都，《水经》因之，盖讹鄣为都。秦置鄣郡，以此山名也。郭璞云：三天子鄣山，在新安歙县东。今谓之王山，浙水出其旁。唐天宝中，产银铅，今绝。《寰宇记》大鄣山，吴越于此分界。○龙塘山，在县东百余里，麓有小径，萦纡险�蓿�悬绝不通处，则倚木架桥，鱼贯而进，当径有石如门，上有洞，轩豁可容百人，再上有池极深。又借溪山，在县东北八十里，高五百五十仞，周八十里，西连巃嵷，东北接宁国界，水西流入歙。

大会山县西五十里。高耸特出群山上，晴霁时陟其巅，可以远望太平、宣、池之境，又芦山，在县西北四十里。其麓有脊，连徽山之阴。《志》云：山左有水北入旌德，下流达大江，山右有水南入歙县，下流达浙江。○古塘山，在县西北四十五里，高三十五仞，周十五里，一名葛萝山。缘麓以上，周遭皆田，顶宽平，旧有塘水，冬夏不竭，溉田数十顷。其相连者曰植山，在县西北四十里，高五百五十仞，周八十里。又有蒿山，在县西北五十三里，高四十五仞，周十五里，古塘、植山之水西至黄石坑，蒿山之水东至黄石坑，皆与旌德县分界。

绩溪岭县东五十里。因县治得名。又东十里曰闻钟岭，屈曲往复，地近西坑。又县西为翠眉岭，两山低平，横列左右如眉，因名。○七姑尖，在县东三十里，一山七峰，中一峰尤峭拔。又十里岩，在县东十里，壁立奇险。又东二十五里曰百丈岩，有石方广百丈，壁立如屏，下临深潭，凿石为桥，奇胜不一。

遥遥岩县东八十里。巑岏陡绝，有大石门。宋宝�碳洌�辟为磴道，凡五里余，繇此东达临安。元大德中，复伐石为栏，以障深险。明成化中，亦尝修治。○大石门，在县东四十里，有石高数十丈，对峙如门，中有道，可通行人。又有石横如门限，水经其上，激荡有声，下流十里。又有小石门。

苍龙洞县北二十里。一名苍龙坞。深邃窈冥，洞口常有云雾，石壁峭立，下临深潭。又登源洞，在县东十里古登岭之东，一名长乐洞。山川环绕，四顾周密如洞，因名。有泽穴，暗通大溪，折而东，经府城南龙井山下。又圣泉洞，在县西五十里，山高千丈，顶有石洞，水出不竭。洞右两山对峙，下有绝壑，极深广，上有石，巑岏相接，如架桥然，亦名仙桥岩。

○扬之水在县西。源出巃嵷山下，谓之扬溪，西南流十里，经扬溪铺，又南经县治西南之三里桥，又西南流十七里，地名临溪，与徽岭大鄣诸山水合流，而入歙县界，为新安江之上源。又常水，在县西北，源出歙县界之黄蘖水，南流合扬之水。又登水，在县东北八十里，出借溪山，亦南流，入扬之水。

绩溪在城东。其源亦来自扬溪，下流二十余里，乳溪水东注之。又五里，徽溪水南注之，至临溪，会县南诸水，入歙县界。离而复合，交流如绩，县因以名。又乳溪，出县北十里大坑之凹，为临溪上游，其流清浅屈曲，经县东北二里，东流合于大溪。○徽溪，在县北，自徽岭南流十余里，入绩溪，又西流四十里，入扬之水。

罗公泉县南二十五里。水自地涌出，腾上数尺，源甚深长，大旱不竭，溉田数百顷。又泉塘，在县东二十里，塘中有泉，畜溢深广，可引以溉。县西五十里有龙井，水从石中出，大旱不竭，亦溉田百余亩。

○丛山关在县北三十里永安镇，与宁国县接界。有关城。《舆程记》：自关而北三十里为沙岭，又北二十里，即宁国县之尘岭，又繇县而东凡百里，有老竹岭，高二里，路出浙江昌化县。○�盍牍兀�在县西北十五里太平镇，有关城。又新岭关在县西北二十里，佛岭关在县东二十里。县东南三十里又有梅岭关。

濠寨在县西二十五里。地名冯村，今有巡司戍守。又西坑寨，在县东六十里，元置，又置镇守军营于此，明初改置巡司戍守，正统初废。又大谷务，在县北四十里锦谷村口，又县东有坑口务，俱元置，明初废。

附见：

新安卫在府城内，洪武初置。