---
---
---
title: 卷六十二
---



◎陕西十一

宁夏卫东南至后卫三百六十里，南至庆阳府环县五百七十里，西南至中卫三百六十五里，西至贺兰山边界百里，北至西瓜山边界二百九十里。自镇治至布政司一千四百里，至江南江宁府三千八百四十里，至京师三千六百四十里。

春秋时羌戎地。秦属北地郡。二汉因之。晋仍属北地郡，寻没于戎羌，最后属于赫连夏。后魏为薄骨律镇地，属灵州。后周为普乐郡。隋初，郡废，仍属灵州。大业初，属灵武郡。唐仍属灵州。天宝初，亦属灵武郡。乾元初，复故。宋仍属灵州。天禧中，为夏人所陷。乾兴二年，赵德明始城灵州之怀远镇，为兴州。后又升为兴庆府，复曰中兴府，都于此。至蒙古灭之，改为宁夏路。明初，曰宁夏府。洪武五年，废。九年，改置宁夏卫寻又增置宁夏前卫及左右二屯卫，凡四卫，隶陕西都司。今为宁夏镇。

卫为关中之屏蔽，河陇之噤喉。汉滨河置障，畿辅缓急，视北地之安危。晋边备不修，雄疆尽成戎薮，故泾渭以北，遂无宁宇。后魏既并赫连，缘边列镇，薄骨律与高平、沃野相为形援，而后关陇无祸患者几百年。西魏以迄周隋，亦以灵州为关中藩捍。唐开元中，建朔方节度于此，用以捍御北敌，士马盛强，甲于诸镇。及天宝之乱，朔方僚属崔漪等谋曰：灵武兵食完富，若北收诸城兵，西发河陇劲骑，南向以定中原，此万世一时也。因共奉笺迎太子，遂为中兴之本矣。广德初，仆固怀恩以朔方叛，与吐蕃、回纥共肆犭皮猖，戎马遂入于郊甸。郭子仪收复朔方，中外之防，藉以少固。迄于唐之末造，朔方犹列版图，窥伺者未敢争也。宋咸平四年，何亮言：灵州地方千里，表里山河，为夷戎必争之地杨亿曰：灵州，朔方之故墟，僻介西鄙，数百里间无有水草，烽火亭障不相联属。是也。五年，灵州陷于赵保吉。自是西夏遂成强敌。天圣以后，泾原、环庆，关门不启，而东至�谎樱�西至秦凤，亦皆残弊。盖灵州据诸路上游，纵横四出，关中且不知所备也。蒙古起于西北，数侵夏境。夏既困惫，遂猎取之。明初既遂亡元，亦建为雄镇。议者谓宁夏实关中之项背，一日无备，则胸腹四肢，举不可保也。《九边考》：宁夏之境，贺兰山环于西北，黄河绕其东南旧时边墙，东起大盐池，抵延绥定边界，西至石空寺，抵固原芦塘界，凡十八百里。今兰靖以北，皆为固原边。自蒲塘接庄浪界，长二百里。地险固，田肥美，屹为要会。然自正统以后，卫常为寇冲。盖明初寇遁漠北，间有侵轶，不过河西一带，自驻牧套内，患乃更在河东。若其祸切而备急者，则尤在于花马池。必花马池之备密，而宁夏之肩背始可稍息。何也？河西所当备者，若平罗、若洪广、若玉泉、若广武、若中卫，虽皆为窥伺之所，而犹山溪隔碍，有险可凭。花马池则川原平旷，北骑驰突，于此最易。繇花马池而西，则兴武营。兴武营而西北，则为灵州。灵州居宁夏之中，迫近大河，其南与固原边相接。灵州者，南北之喉舌也。灵州失，则宁夏隔为外境，而环固危。环固危，则陕危。然则急灵州，更不得不急花马池矣。《辑略》云：今镇城南北，不过百余里，东西不过二百余里，然号为雄边者，以地利得也。夫繇宁夏而言固原，则固原实为堂奥。固原边之向石沟，至靖虏边之花儿坌，皆为庭除。而宁夏与榆林并为藩篱，花马池正其门户也。若夫贺兰山盘峙卫西，套寇阑入河西，往往取道于此。而徐斌水在卫境西南，又为固原西路之险。河冻则守旧边，春融则守新边，此前人成算也详见固原州总论。夫恃河为险，实非远猷。明万历中，尝得松山之地。说者谓自索桥而上直接镇番，增筑保障，广布耕屯，则贺兰以西，皆为内境。而黄河之险，敌不敢与我共，将庄、凉、兰、靖以迄固原之间，皆可安枕而卧矣。噫！受降之城不复，松山之障不固，而切切于花马池、徐斌水之间，国势安得不日蹙哉！

宁夏前卫治镇城内，明洪武十七年置。

宁夏左屯卫同上。

宁夏右屯卫同上。又有宁夏中护卫，明建文三年为庆府置。

○怀远废县即今镇治。本汉北地郡富平县地。后周置怀远县，并置怀远郡治焉。隋开皇三年，郡废，以县属灵州。唐因之。宋初为怀远镇。天�讨校�夏人升为兴州，又升为兴庆府，寻改为中兴府。元宁夏路治于此。明初，改置今卫。《志》云：卫城周回十八里，东西倍于南北。元末，寇贼侵扰，弃其西之半。正统间，生齿日繁，复修筑之，谓之新城。门六，东西各一，南北各二。

灵武城在镇南。汉置县，属北地郡。后汉省。灵帝建宁初，段�Υ笃婆亚加诹槲涔龋�即故县境也。后魏亦置灵武县于此，属灵州。后周改置建安县，又置历城郡治焉。《括地志》：后魏永和初，平三齐，尝徙历下人居此。周因置郡，曰历城。隋开皇三年，郡废。十八年，改县为广闰县。仁寿初，避太子讳，复曰灵武县，属灵州。唐因之。广德二年，河西将柏文达攻破仆固怀恩摧沙堡、灵武县，以救京师，即此城也。宋没于西夏，县废。摧沙堡，见平凉府镇原县。

安静城在镇西南八十里黄河北岸。亦汉富平县地。隋开皇十一年，置弘静县，属灵州。唐初因之。神龙初，改为安静县。至德初，又改为保静县。五代唐天成四年，定远军使李匡宾据保静静作乱，朔方不安。既而灵州帅康福讨定之。宋初，仍属灵州。后没于西夏。元废。明为屯军所居。

定远城镇东北六十里。《唐志》云：城在灵州东北二百里。先天二年，郭元振置。天宝中，属朔方节度，后升为县，属灵州。贞元八年，吐蕃寇灵州。诏河东振武救之，复遣神策军戍定远及怀远城，吐蕃乃退。景福二年，灵武节度韩遵表为警州。宋初，置定州于此。西夏因之，亦曰定州城。蒙古初，废。《元和志》：灵、盐接境，相距三百里，定远城置于黄河北岸。盖盐州边戍也。○田州城，在镇北六十里。西夏所置，蒙古废。

清远城在镇东，宋置清远军于此。咸平中，赵保吉陷清远军，复攻定州、怀远，又进掠辎重至唐龙镇。曹璨以蕃兵击败之，乃却。《宋史》：真宗以赵保吉作乱，出环庆清远军地图，指示辅臣。又指灵州西榆木天涧路，且议战守方略。唐龙镇，旧《志》云：在卫西南百七十里。本蕃族也。宋大中祥符二年，麟府路言社庆族依唐龙镇为援，侵扰别部，即此。又榆木天涧，在灵州所西，宋时自灵州通原州之道也。

新昌城在镇东北。《唐志》灵州黄河外有丰安、定远、新昌等军，丰宁、保宁等城，时谓之塞下五城。大历十一年，增朔方五城戍兵，以备回纥，是也。盖五城皆属朔方节度。丰安，见灵州所。○羊马城，亦在镇东北。《唐志》：城幅员十四里，信安王�嗡�筑。

○贺兰山镇西六十里。山盘踞甚远，卫境倚以为固。《通典》安静县西有贺兰山、楼树山、空青山。盖贺兰山峰峦错峙，一山而有数名也。山麓为黄安峡赤木峡等口，旧皆垒石置驿。嘉靖中，寇从赤木口析墙阑入，官军御却之。后设戍防守。详见前名山贺兰。

峡口山镇西南百四十里。两山相夹，黄河经其中。《水经注》谓之上河峡，或谓之硖石。唐武德八年，安州都督李靖与突厥战于灵州之硖石，是也。俗亦谓之青山。又名大石山。长庆初，灵武帅李进诚奏败吐蕃于大石山下，即此。《一统志》：峡口山，一名青铜峡。上有古塔一百八座。

省嵬山在镇东北百四十里。有省嵬口，为防御要地。《一统志》云：黄河东岸旧有省嵬城，横枕河滨。又西瓜山，在镇东北二百八十里。以形似名。山外即敌界也。

断头山镇东北三百里。明初，汤和北征，败绩于此。又景泰间，石亨言贼将犯大同，其巢穴在断头山，去宁夏不远，是也。○石嘴山，在镇东二百里。山岩突出如嘴。又东百里曰麦垛山。山势高耸，如麦垛然。

金积山镇南二百里。山多赭土，日照则色如金。东麓有滚泉，清洁可爱。又三山，在镇东南三百六十里，有三峰列峙。其南为�孔由剑�溪洞险恶，豺虎所居，人迹罕到。山出�孔幽荆�因名。

不老山在镇北塞外，北人聚牧处也。明永乐初，宁夏镇臣何福言：谍报塔滩在不老山，将寇宁夏。上曰：此时贼不出枪杆、野狐二岭及云州之地，必向山西大同。已而山西奏寇犯灰沟村、黄甫川。《五边考》：卫西北境有宁罗山。又西南为龟山、松山、��胥次山，与庄浪卫相接，皆有险塞可凭。枪杆、野狐、云州，俱见直隶宣府。黄甫川，见榆林。○大青山，在贺兰山后。隆庆三年，宁夏官兵击套寇于大青山，败之。

宗高谷在镇西北。唐天�倘�年，灵武帅韩逊奏吐蕃营于宗高谷，将西击凉州。赵�馈毒勖淄季�》：灵武自贺兰山路西至凉州九百里。谷盖在贺兰山后。

○黄河镇东南四十里。自宁夏中卫流入界，过峡口而东，至灵州所北，又折而东北，出卫界，入废丰州境。《志》云：黄河尝为中国患，而卫独受其利，引渠灌溉，凡数万顷，田者无旱涝之灾。司马迁《河渠书》：自武帝塞宣房后，用事者争言水利，朔方、西河、河西、酒泉，皆引河及川谷以溉田。《后汉·西羌传》：顺帝从虞诩言，复朔方、西河、上郡，使激河浚渠为屯田，省内郡费，岁一亿计，是也。

三岔河在镇东南黄河西岸，即河流曲折处也。成化中，寇犯韦州还，总兵刘聚邀败之于三岔河。又黑水河，在卫东。番名哈喇兀速河，自榆林境西流，注于黄河。

清水河在镇南三百五十里。河流甚狭，自平凉府固原州流经此，经宁夏中卫鸣沙故城南，注于黄河。一名胡卢河。宋元丰四年，宦者李宪自兰州伐夏，至胡卢河而还。即此矣。

金波湖在镇城北。又镇东北三十里，有三塔湖，镇东南三十五里，有巽湖。明万历二十年，��孛拜作乱，据平夏。官军攻之。卫城西北卑下，与金波、三塔诸湖相近，东南又近汉延红花等渠，形如釜底。官军因绕城筑堤以灌之，城多崩坏，遂克之，是也。○观音湖，在镇西九十里。贺兰山之水，多聚于此。又有月湖，在卫北七十里。长湖在卫西北百二十里。

汉延渠在镇城东南。支引黄河水，绕城溉田，可万余顷。又唐来渠，在卫城西南。亦引黄河水，绕城而西，溉田亦万余顷。弘治十二年，抚臣王�姥裕何牢魃较拢�更有汉唐旧渠，首尾三百余里，两岸高峻，中广二十余丈。今大半淤塞，请疏凿成河，修筑东岸，积土削墙，山口要害各设营堡，沿河按伏以遏贼冲，且便军民耕种云。

红花渠镇南五里。分唐来渠水，东流溉田七百余顷，复引入城中，民汲甚便。又新渠，在卫城南，亦分唐来渠之水，溉田数百顷。○秦家渠，在黄河东南，分河水，溉田数百顷。又汉伯渠，在黄河西南，亦分河流，溉田二百余顷。

御史渠在镇东北黄河外。《唐史》：郭子仪请开丰宁军御史渠，溉田二千顷。是也。又尚书渠，在卫东，亦唐所开。《旧唐书》：大历十三年，马重英以四万骑寇灵州，塞御史、尚书、光禄三渠水口，以扰屯田。朔方留后常谦光逐出塞后，李听为都督长史，复导三渠。光禄渠，今见灵州所。

千金渠在镇南。《元和志》：渠在灵武县北四十二里，长五十二里，阔十里。又有汉渠，在灵武县南五十里。从汉渠北流四十余里，始为千金大陂。其左右又有胡渠、御史、百家等渠，共溉田五百余顷。○东坝，在卫境。天顺四年，宁夏总兵张太，破敌于东坝，是也。

盐池在镇界。唐《食货志》：灵州有温泉、两井、长尾、五原、红桃、回乐、弘静池。今五原池，见后卫，回乐池，旧在灵州所，余当在卫界。《通志》：今在卫北四十里者曰大盐池，卫北百七十里者，曰小盐池，卫城东南者曰红盐池，卫城西者曰长盐池。然皆湮废。

○广武营在镇西南百七十里。其东北为大坝堡，其西为枣园堡，又西为石空寺堡，与中卫接界，俱戍守要地也。《舆程志》：繇广武营而南五里渡黄河，即宁夏中卫之鸣沙州。

玉泉营镇西百三十里。其东北为平羌堡，其西即大坝堡也。《一统志》：大坝堡与中卫分界，西至中卫二百十里。又瓦窑墩，在平羌堡西北。嘉靖八年，寇繇此入犯，官军御之于平羌堡，败绩。○灵武营，在镇北百里。正统十一年，建营于此，为北面之蔽。又河西寨，在黄河西岸。河东岸又有河东寨。

潘昶堡镇东二十五里。自堡而东南，又有金贵、李祥、魏敬、王信、王贵、任春、叶诚凡八堡，俱属宁夏卫。王澄堡，在镇东北三十五里。自堡而东南，又有张政魏政二堡，俱属宁夏左屯卫。○谢保堡，在镇北十五里。自堡而北，又有张亮、李信、丁义、周澄凡四堡，俱属宁夏前卫。

杨显堡镇西南三十五里。自堡而西北，又有陶容、雷福、桂文、常信、洪广、高荣、姚福凡七堡，俱属宁夏右屯卫。○王景堡，在镇西南四十里。自堡而西南，又有李俊、邵刚、瞿靖、林皋、蒋鼎、陈刚凡六堡，属宁夏左屯卫。

高台在镇东十五里。地势崇高，登眺极山河之伟观。赵元昊尝建寺于此。

灵州守御千户所镇南九十里。南至庆阳府环县五百里。汉置灵洲县，属北地郡。后汉因之。晋县废。其后赫连夏据其地，后魏主焘灭之。太延二年，置薄骨律镇，在河渚上。孝昌中，改置灵州。初在河北，后于果园所筑城为州治，兼置普乐郡。后周因之。隋初，郡废。炀帝又改曰灵武郡。唐仍曰灵州。开元九年，置朔方节度治于此。天宝初，复改州为灵武郡。安禄山之乱，太子至灵武，即位于郡城南楼，是也。五代仍为朔方军治。宋初，改曰翔庆军。咸平五年，没于西夏，谓之西平府。元复曰灵州。明初，改为千户所。正德元年，升为守御千户所。今亦设灵州所。

○回乐废县在所西南。本汉灵洲、富平二县地。后魏置县，为普乐郡治。隋为灵州治。大业中，为灵武郡治。唐初因之。宋没于西夏。元省县入州。《志》云：所城旧在河东。明洪武十七年，圯于水，移筑于旧城北七里。宣德三年，又为河水所冲决，移筑于城东北五里。今所城周七里有奇，惟南北二门。

灵洲城在所北。汉县旧城也。《汉志》注：惠帝二年，置县，有河奇苑，号非苑。颜师古曰：苑谓马牧。水中可居者，曰洲。此地在河之洲，随水高下，未尝沦没，故号灵洲。又曰河奇也。二苑皆在县北。后汉元初三年，邓遵大破叛羌于灵州，即此。西魏置临河县，又置临河郡治焉。隋开皇初，改郡曰新昌。三年，郡县俱废。

富平城在所西南。汉置县，属北地郡。后汉因之。永初三年，任尚等大破先零叛羌狼莫于富平河上，是也。中平中，以羌乱，富平寄治安定郡彭阳县界。自晋以后，益徙而南，故城遂废。《汉志》注：县有神泉障，为北部都尉治。又有浑怀障，在塞外，浑怀都尉治焉。○�餮�卷城，在所西南二百里，汉安定郡属县也。读曰旬�椤：蠛海�废。《水经注》：河水东北经�餮�卷故城西，又东过富平县西，是也。

典农城在富平故城西。城有三：其西南城，世谓之胡城；又东北有城曰上河城，世谓之汉城；又东北有城，世谓之吕城。河水皆经其东。薛瓒曰：上河在西河富平县。汉冯参为上河典农都尉，分屯以事农处也。

丰安城所北百八十里。杜佑曰：在灵武西黄河外。隋开皇十年，置县，属灵州。大业末，废。唐武德四年，析回乐县，复置丰安县，兼置回州治焉。贞观十三年，州废，县并入回乐。万岁通天初，置丰安军。神龙初，突厥默啜寇鸣沙县，因移县治于丰安城。先天二年，郭元振复修筑焉，仍为丰安军，属朔方节度使。

丁奚城在所南。后汉永初六年，汉阳贼杜季贡降于滇零羌，别居丁奚城。《东观记》：丁奚城，在北地郡灵洲县。元初二年，司马钧等分道击叛羌，钧独进攻拔丁奚城。既而任尚复击破杜季贡于此。明年，尚复遣兵击破先零羌于丁奚城。太子贤曰：丁奚城，在庆州马岭县西北。

薄骨律镇城在所北。《水经注》：河水北径薄骨律镇城。城在河渚上，赫连果城也，桑果余林仍列洲上。相传赫连之世，有骏马死此，取马色为邑号，故目城为白口骝，后讹为薄骨律也。又雄州城，《志》云：在所西南百八十里。本名承天堡。唐中和间，尝徙雄州治此，因名。

燕然废州《唐志》：州寄治回乐县界。贞观十二年，铁勒归附，于灵州界置皋兰、高丽、祁连三州，并属灵州都督府。永徽元年并废。调露元年，又置鲁、丽、塞、含、依、契等六州，总为六胡州。开元初，废。既又复置东皋兰、燕然、燕山、鸡田、鸡鹿、烛龙等六州，仍寄灵州界，而燕然、鸡鹿、鸡田三州，俱在回乐县界，突厥九姓部落所处也。至德后，俱废。

○平山在所东北八十里。山顶平衍，因名。○欢喜岭，在所东。成化中，寇入所东永隆墩诸戍。官军追败之于此。又�古恿耄�在所西。宋乾道六年，夏相任得敬胁其主仁孝欲分夏国，仁孝分西南路及灵州之�古恿胗胫�。上表于金，金人不许。得相寻伏诛。

磨鳱隘在所南百余里。宋元丰四年，刘昌祚引泾原兵伐夏，次磨鳱隘。夏人据险以拒。昌祚大破之，遂薄灵州。庆州兵亦至，共围之。夏人据黄河七级以灌昌祚营，复钞绝粮运，昌祚引还。

○黄河在所城北。自宁夏中卫流入界，又东北入卫境。《志》云：黄河经灵州西，为河曲。河千里一曲，自浇河至故�鹁硐兀�率东北流，至富平始曲而北流。《汉志》注：河水自�鹁肀鸪鑫�河沟，东至富平北入河。河水于此，有上河之名。前汉冯参为上河典农都尉。后汉任尚破先零羌于富平上河，是也。后魏永熙二年，雍秦诸州都督贺拔岳击灵州帅曹泥，会秦州刺史侯莫陈悦于高平。使先行，至河曲，岳为悦所害。西魏大统二年，宇文泰遣军围曹泥于灵州，引水灌其城，不没者四尺。高欢发阿至罗兵三万骑，径度灵州河，绕出魏师之后。魏师退，泥得脱归欢。唐贞元七年，吐蕃寇灵州，陷水口支渠，败营田。五代唐长兴中，朔方帅张希崇引河渠，兴屯田，以省漕运，民夷爱之。今所境田多沃饶，恒无�胶灾�患，赖黄河之灌溉也。

浦洛河在所南，北流入大河。宋至道元年，边将白守荣护刍梁赴灵州。李继迁邀击于浦洛河，尽夺之，即此。亦曰溥乐河。宋人议筑溥乐城，以河为名也。○蒲草湖，在所东南十里。又所南三十五里有草场湖。

七级渠在所城南。唐大历八年，吐蕃寇灵州，郭子仪败之于七级渠。宋元丰中，刘昌祚围灵州，夏人决七级渠灌之，是也。○特进渠，在所西。《志》云：回乐县有特进渠。唐长庆四年开，溉田六百顷。

光禄渠在所东。《唐史》：灵盐部有光禄渠，久废。李听为夏绥银宥节度使，引渠溉塞下地千顷，以省转饷。《志》云：渠在灵州，本汉时导河溉田处也。

旱海在所东南。宋张洎曰：自威州抵灵城，有旱海七百里，斥卤枯泽，无溪涧川谷。张舜民曰：今旱江平，即旱海，在清远军北。赵�涝唬貉蜗摹⑶逶毒�间，并系沙碛，俗谓之旱海。自环州出青刚川，本灵州大路。自此过美利寨，渐入平夏，径旱海中，至耀德清边镇，入灵州，是也。威州，见庆阳府环县。

○辉德镇在所南。旧为灵州戍守处。石晋开运二年，朔方帅冯晖赴镇，过旱海，至辉德。党项扼要路，据水泉拒晖。晖击败之，乃得入灵州。亦谓之耀德。宋咸平四年，赵保吉作乱，张齐贤等议弃灵州。何亮言：灵州不可舍，请筑溥乐、耀德二城，以通河西粮道。盖灵武居绝域之外，不筑此二城为唇齿，与舍灵武无异也。溥乐，见上浦洛河。

清水营在所东八十里。《志》云：在卫城东南百二十里黄河东南。正统七年建。弘治十八年，为套寇所陷。《五边考》：套寇犯灵州，必繇清水营入。清水营者，灵州之咽喉也，特设重兵戍守。隆庆五年，以西番顺命，设马市于此。

横城堡在清水营西北八十里黄河东岸。《舆程志》：繇清水营而西北四十里，为红山堡。又四十里为横城堡。堡西三里，即黄河渡。渡河处有关，亦曰镇远关。又西北四十里，即宁夏镇也。○毛卜剌堡，在清水营东南三十五里。又东南三十里，即兴武所，亦戍守要地。

萌城堡在所东南二百二十里。《舆程记》：所南四十里有大沙井堡，亦曰大沙井驿。又东南四十里，为石沟驿。又六十里，为小盐池，亦曰盐池驿。又东南四十里为隰宁堡。又四十里曰萌城堡，亦曰萌城驿，与庆阳府环县接境。皆出入噤喉、守御要地也。又盐池驿，分道而西，凡一百二十里，即中卫之废鸣沙州。○红寺堡，在所西百四十里。嘉靖十四年，陕西总制刘天和议筑新边，言红寺堡东南起徐斌水至鸣沙州河岸，可二百二十里处也。详见固原州。

红城子在所东北黄河东岸。成化九年，套寇犯韦州，制臣王越督军败贼于此。又弘治十三年，总兵朱晖从红城子出兵捣河套。又东北有三坌沟，亦成化九年官军邀败套寇处也。

兴武守御千户所在镇东南三百二十里。东至花马池百二十里，西至横城堡百四十里。其间沙漠平漫，向为寇径。正统九年，置兴武营。正德初，改置兴武守御千户所。所城周三里有奇。今设兴武营。

○高桥儿寨在所西南。正德初，总制杨一清言：宁夏花马池、兴武营直抵高桥三百余里，为寇入边门户。诸部多屯牧其处，又西接灵州之萌城驿。○磁窑寨，在所西。成化九年，抚臣马文升议筑堡于此，以接灵州边界。从之。因置寨屯守。

韦州千户所镇东南二百六十里。西夏置韦州于此，又为静寨军。元废。明弘治十年，以地多寇冲，增置韦州千户所。所城周二里有奇。今废。

○打狼山在所东南。套寇繇韦州而南，犯镇原、平凉之道也。《一统志》：宁夏卫东南二百九十里有狼山。即此山矣。○蠡山，在所西。层峦苍翠，其峰如蠡。有泉，名曰富泉。其东又有小蠡山，亦曰螺山。寇入尝驻牧于此。《志》云：蠡山，在宁夏卫南二百六十里。是也。

○东湖所东三十里。湖北三里，又有鸳鸯湖，互相萦注。所境田畴，多藉以灌溉。

平罗千户所在镇北百六十里。东至黄河十五里，西至贺兰山六十里。洪武中，置平虏千户所，城周四里有奇。今亦为平罗所。

○老虎山在所东北百八十里黄河岸上。《九边考》：自老虎山而西，为长流水、蒲草泉等险，距中卫境可数百里，皆可收为外险。

○蒲草沟在所西北二百里。弘治十一年，制臣王越讨贺兰山后叛胡，分兵击贼于花果园、蒲草沟。贼从沙窝遁去，乃合追至大把都，又追败之于柳沟儿。寇西遁花果园。《纪事》云：在所北二百里。

○镇远关所北六十里，为宁夏之冲要。嘉靖中，总制王琼筑花马池新边，弃关不守，自是山后之寇益恣。议者引为琼咎。《九边考》：平罗当北面之冲，而镇远关实为外险。旧自镇远关以至火沙沟，皆有台堡相接，以断北寇西行之路。外险既失，平罗虽有扼塞可凭，而终虞单薄矣。

黑山营所北八十里。永乐元年建，与镇远关相应援。嘉靖九年，废。议者谓河西营堡，惟平罗城三面受敌。河冻时，套寇踏冰入犯，非墩墙所能御也。冰泮后，寇每用浑脱浮渡，扰我耕牧。则弃黑山营、镇远关而守平罗，殆非长算矣。

威振堡所西北二十里。嘉靖九年，总制王琼言：平罗城北威振堡、五岔沟，与沙湖、黄河相连。旧有沟渠，年久湮废，宜浚治之。西南接贺兰山大水口，以为限蔽云。又新兴堡，在所西北五十里。嘉靖九年，王琼请自威振堡以西，筑临山墩为堡。又沿沟尖塔儿墩、新兴堡墩，各筑一堡，是也。今临山堡，在新兴东。新兴以西，则为镇朔堡。

洪广堡所西八十里。又西为镇北堡。《九边考》：洪广、玉泉、广武、与宁夏中卫，俱为河西之蔽。然中卫僻在西隅，堑山堙谷，有险足恃，而洪广、玉泉、广武，皆在贺兰山南，寇入套后，患亦差少。

打��口所北四十里，在镇远关内，为山后贼冲。嘉靖十六年，寇繇此入犯，官军御却之。议者谓欲复镇远关，必先固打��之守，是也。

宁夏后卫东北至榆林镇七百二十里，南至庆阳府五百里，西南至固原镇六百二十里，西北至宁夏镇三百六十里。自卫治至京师三千三百七十里，至南京三千四百八十里，至布政司一千一百二十里。

古羌戎地。秦属北地郡。两汉因之。晋仍属北地郡，后为赫连夏所据。后魏置大兴郡。西魏改为五原郡，兼置西安州，寻改为盐州。隋初，郡废。大业初，又改州为盐川郡。唐初，为梁师都所据。贞观二年，复置盐州《旧唐书》：武德初，盐州及五原县俱寄治夏州。贞观初，州县俱废。明年，平梁师都复于旧城置盐州及五原县。天宝初，曰五原郡。乾元初，复故。贞元二年，陷于吐蕃《唐史》：时吐蕃陷盐州及夏州。八年，收复明年，置盐州节度，寻废。十七年，又陷于吐蕃，旋复得之。《唐志》：贞元十九年，置保塞军于此。五代时，亦曰盐州。宋初因之。咸平以后，为西夏所据。元以其地属环州。明初，属庆阳府。正统九年，置花马池营。成化中，为守御花马池千户所。正德元年，改置宁夏后卫，隶陕西都司。今为宁夏所。

卫控扼朔方，翼蔽内郡，北面之险也。赫连氏桀骜于统万，梁师都倔强于夏州，皆取途于此，以窥伺关中。唐失盐州，而塞防无复保障。吐蕃往往由此阻绝灵武，侵迫�环弧Ｕ暝�八年，复城盐州，继又增立军府由是灵武、银、夏、河西获安。五代梁乾化初，保塞节度使高万兴奏取盐州先是开平三年，盐州属李茂贞。朔方帅韩逊附全忠攻取之，至是为高行存所据，自为刺史。万兴遣将攻降之。其略曰：盐州与吐蕃、党项犬牙相接，为二境咽喉地，又有乌池盐鹾之利，戎羌意未尝息。唐建中初，为吐蕃所陷，砥其墉而去。繇是银、夏、宁、延暨于灵武，岁以河南、山东及江淮诸道兵士分护其地，谓之防秋。贞元初，副元帅浑��复取其地，建百雉焉。自是边尘乃息，寇患遂止。今才动偏师，遽收襟要，国之右臂，疮疣其息哉？盖盐州与灵武诸州，唇齿之势也。宋时为西夏所据，种谔等议复盐州以遏其冲，不果。终宋之世，卒不能得志于西夏。明自河套有事后，花马池为西陲肘腋之患。南扰则祸在庆环；西掠则忧在平固；西北则瞰灵州、阻宁夏，故防维为最切。弘治中，制臣杨一清言：花马池东至延绥安边营，西至宁夏黄河边横城堡，横亘四百余里。黄沙野草，弥望无际，无高山巨堑为之阻限，非创筑边墙，不足以御腹心之患。从之。正德以后，屯戍日密。议者犹谓宜择便利之地，大建城堡，增设将领，分屯重兵于清水兴武等营。令三百里间，旗帜相望，刁斗相闻。又于铁柱泉水草大路，尽建墩堡，断其出入之径，始为制驭良策耳。《九边考》曰：宁夏镇御敌之路有四：一曰中卫，险在枣园、柔远、旧安寨诸处；一曰平罗，险在盐山、新兴、灵武诸处；一曰镇城，险在赤水、宁化、玉泉、马跑泉诸处；一曰花马池，险在定边营、杨柳屯、清水营、兴武营、铁柱泉诸处。然四路情形，花马池最急。花马池者，宁、固、兰、靖诸边之门户也。

○五原废县今卫治。古�骶溲苋值亍：褐摸骶溲芟兀�属北地郡。�骶洌�音煦，一音劬。后汉废。后魏置大兴县，为大兴郡治。西魏曰五原县。后又改为大兴。隋亦曰五原县，为盐州治。大业末，为梁师都所据。唐初，与盐州俱寄治灵州。贞观初，废。二年，复于旧治置县，为盐州治。宋初因之。后没于西夏。元废。今卫城周七里有奇，有东西南三门。

白池城在卫西。本兴宁县也。隋末，析五原县置，属盐川郡。唐初，亦寄治灵州，仍属盐州。贞观初废。龙朔三年，复置于旧治。后改为白池县，以近白盐池而名也。宋陷于西夏，县废。又《括地志》云：白池东北九十里有白土城，汉上郡属县。按《汉志》注：圜水出白土县西。盖在今废夏州南境，《括地志》误也。今见榆林镇。

龟兹城在卫东北。汉县，属上郡。颜师古曰：龟兹，读丘慈。时龟兹国人来降附者，处之于此，因名。亦为上郡属国都尉治，有盐官。后汉曰龟兹属国。永寿初，南匈奴别部叛寇美稷，东羌复应之。安定属国都尉张奂勒兵出长城，遣将王卫招诱东羌，因据龟兹县，使南匈奴不得与东羌交通，是也。又《西羌传》：雍州有龟兹盐池，为民利。即今大小两盐池矣。晋废。后魏主焘太延五年，伐姑臧，自云中济河，至上郡属国城。即故龟兹城也。

钅夷角城在卫境。或曰即三角城也，与盐池相近。初为官军屯戍处，近代贼尝据为巢穴，耕牧其中。其相近者，又有芦保岭。贼党分据于此，犯平凉、固原诸境。

○方山在卫东北百余里。正德九年，寇入花马池，掠官马而去。参将尹清追之，战于方山，败没。○翳犊山，在卫东北。后魏主嗣泰常五年，如翳犊山，遂至泻卤池。李延寿曰：山在五原东。胡氏曰：泻卤池，即唐盐州之盐池。

○花马池在卫城西。旧属庆阳府。去府城五百里，池周回四十里，与马槽、孛罗、滥泥、锅底等池相近。其地平衍，无溪谷之阻。寇入套后，往往繇此阑入为边患。弘治十二年，火筛分道寇固原、宁夏诸边，从花马池入，西北大扰。十八年，复自花马池毁垣入，掠隆德、静宁、会宁诸处。正德四年，又入花马池。九年，复自花马池犯固原塞。嘉靖初，入花马池大掠，南至西安凤翔。十三年，复入花马池，掠固原，残安定、会宁二县。盖防御虽密，而突犯不免，地势然也。

盐池在卫城西北。旧亦属庆阳府。去府城五百里，北至宁夏卫三百五十里，池周回八十里，谓之大盐池。《魏土地记》：大盐池，盐色青白，名曰青盐，又名戎盐。晋太元十六年，魏主�制屏跷莱骄�于盐池，自河以南，诸部悉降。宋白曰：即唐盐州五原县青白盐池也。《唐志》：盐州管四池：曰乌池、白池、瓦窑池、细项池。又云：青白盐出乌、白两池，亦曰清白盐池，在盐州北。唐元和十五年，吐蕃入寇盐州，营于乌白池。未几，复围乌白池。宋至道二年，夏州、延州行营言两路合势，破贼于乌白池。贼首李继迁遁去。既而西羌擅以为利。明时边储多取给于此。其地亦名三山儿。

小盐池在卫西二百里。池周二十七里。自庆阳至宁夏，此为中顿之地。《五边考》：小盐池与萌城驿为宁夏后卫灵州所，及庆阳府环县三境之要会。套寇入犯，往往以此为捷径。弘治十三年，官军败寇于此池。西北去灵州所百二十里，去宁夏卫三百七十里，与大盐池皆不假人力，自凝为盐。西魏置盐州，盖以边盐池而名也。

天池在卫西。成化九年，抚臣马文升议筑堡于此，接兴武千户所界。又红柳池，在卫东南，去庆阳府五百里，周回二十六里。又有石沟池，在其西。莲花池，在其东。相近者，又有东小池，与马槽等池俱产盐硝。

青沙涧在卫东北。《五边图》卫东北跨马梁、青沙涧，与榆林卫清平、定边相对，离花马池五百里。又东北有敖忽涧、五坐山诸险，皆可守之境云。

○长城关在卫东。或云正德初所置。隆庆三年，督臣王崇古发宁夏镇兵，从花马池长城关出边，击套寇部落于白城子，败之。白城子，盖在卫东北边外。

洪门镇在卫东南。《唐志》：贞元八年，�鼓�节度张献甫请复盐州及洪门、洛源镇兵。洛源即庆阳府废洛源县。又石昌镇，在卫南。《宋史》：西羌地瘠，以池盐易谷于边。及李继迁为寇，陕西漕臣郑文宝禁青白盐。戎人乏食，寇石昌镇，屠小康堡。淳化三年，钱若水驰传抚定之。小康堡，盖近石昌镇。

定边营卫东六十里，即榆林边界也。○叱利寨，在卫东。唐会昌五年，党项叛众屯聚于此。《唐会要》：盐州有叱利寨。又清塞寨，在卫西，亦曰清塞堡。长庆元年，吐蕃寇清塞堡，盐州刺史李之说击却之。即此。

杨柳堡在卫东北三十里。本杨柳墩。弘治七年，制臣秦纟宏增筑。其相近者有石臼墩，俱寇径也。嘉靖初，寇从此入，官军败之。寇退走，伏兵又败之于青羊岭。岭在卫东北边墙外。

铁柱泉堡卫西南六十里。有泉百步，寇入必饮马于此。嘉靖十五年，制臣刘天和改筑旧堡，包铁柱泉于堡中，设兵据守。十九年，寇犯固原，自铁柱泉引还。镇将任杰等迎击，败之。《五边考》：堡与小盐池，俱套寇入犯之冲也。

井儿堡在卫西。嘉靖初，套寇繇此撒墙入犯固原、平凉、泾州诸境，杀伤甚众。又高平堡，在卫西四十里。又西二十里为安定堡，俱设军戍守。

沙湃口在卫西北。万历中，��孛拜作乱，结套寇为应援，遂入沙湃口，旋败去。○平山墩，在卫北。成化中，边臣言：宁夏东路，自花马池至黄河，东至平山墩，西至黑山营，中间相去二百里，虽有黄河可恃，而冬月冻合，实为可忧，应筑边墙戍守。从之。黑山营，见宁夏平罗所。

宁夏中卫东北至宁夏镇三百六十五里，南至固原镇西安所三百十里，西至庄浪卫二百六十里，北至观音山边界七十里。自卫治至京师三千九百里，至南京三千八百三十里，至布政司一千一百十里。

古羌戎地。秦属北地郡。两汉因之。晋为雍州徼外地。后魏属灵州。隋因之。唐亦为灵州地。宋没于西夏。元置应理州，属宁夏路。明初，废。洪武三十二年，移建宁夏中卫于此领千户所五，俱在卫城内，隶陕西都司。今亦设宁夏中卫。

卫倚贺兰之险，面洪河之阻，左联宁夏，右接庄浪，诚边陲要地也。说者曰：贺兰虽称天险，而通城隘口甚多。自镇关墩至胜金关之九十余里，俱北骑出没之处。若修观音口、镇关墩至黄河百八十里之边，则内而广武、玉泉、大坝，亦得所捍御矣。夫诚能保有松山，为西藩外障，岂忧山后之寇哉？

○温池废县在卫治东南。汉北地郡富平县地。隋为弘静县地。《通典》：后魏薄骨律镇仓城在此。唐神龙初，置温池县，属灵州。广德后，没于吐蕃。大中间收复，改置威州。胡氏曰：温池县有盐池。唐大中四年，以温池盐利可瞻边陲，委度支制置，是也。宋没于西夏，县废。今卫城周七里有奇。

鸣沙城卫东南百五十里，后魏时戍守处也。其地北枕黄河，人马行沙上有声，因名。后周保定二年，移置会州于此。建德四年，改立鸣沙镇。隋开皇十九年，置环州及鸣沙县。《志》云：环州，以大河环曲而名也。大业三年，州废，县属灵武郡。唐武德四年，置西会州，鸣沙县属焉。贞观六年，州废，改置环州于此。九年，复废，环州县仍属灵州。咸亨二年，又置安乐州，以处吐谷浑部落。神龙二年，突厥嘿啜寇鸣沙，败唐兵，进寇原、会二州。是年，移鸣沙县治丰安城。大历四年，吐蕃寇鸣沙，寻为吐蕃所据。贞元三年，吐蕃尚结赞等入寇，陷盐、夏诸州，退屯鸣沙。寻置长乐州于此。元和十三年，灵武奏破吐蕃长乐州，克其外城，是也。太中三年，收复，改置威州。五代晋徙州治方渠，以鸣沙为属县。宋没于西夏。元复于此，立鸣沙州。明初，废。《志》云：自城北渡河五里，即宁夏卫之广武营也。方渠，见庆阳府环县。

燕山废州在废温池县界。唐开元初，复置六胡州，寄治灵州境。以东皋兰州寄治鸣沙界，而燕山、烛龙二州寄治温池界，俱突厥九姓部落所处也。详见灵州千户所。

○沙山卫西五十里。因积沙而成。或云，即万斛堆。晋泰始六年，鲜卑树机能作乱，秦州刺史胡烈讨之，至万斛堆，兵败被杀。《元志》：应理州，东阻大河，西据沙山。即此。○观音山，在卫北五十里。山有观音洞。又米钵山，在卫南七十里。卫东七十里又有石空寺山。又东十里为石空洞。又有铃羊洞，亦在卫东南百里。

○黄河在卫城南十五里。自靖远卫东北流入境，分流入城，仍合于大河，东北流，注宁夏卫。

温围水在卫西南。其下流入于黄河。晋咸宁五年，马隆讨凉州鲜卑，度温围水，是也。胡氏曰：温围水东北，即万斛堆。汉武威郡有媪围县，此水或因以名。媪，讹温也。义熙三年，赫连勃勃击亻辱檀至枝阳，大获而还。亻辱檀追之，其臣焦朗曰：勃勃未可轻也。不如从温围北渡，趣万斛堆，阻水结营，扼其咽喉，百战百胜之道也。不从。果为勃勃所败。宋元嘉十六年，魏主焘议伐凉州。李顺等谓自温围水以西至姑臧，即此也。枝阳，见靖远卫。

马槽湖卫东北二十五里，以形似名。东南流，入于大河。又蒲塘，在卫北四十里。塘中多产蒲草，因名。下流亦注于河。

中渠卫南五里。引大河之流，溉田百余顷。又蜘蛛渠，在卫西二十里，东北流，溉田几二百顷。白渠，在卫东二十里，溉田九十顷。羚羊渠，在卫南四十里，溉田三百八十余顷。石空渠，在卫东七十里，溉田九十顷。○枣园渠，在卫东九十里，溉田九十五顷。元于此置屯田。又七星渠，在卫东南一百二十里，溉田一百二十余顷。已上诸渠，皆引大河而成。

裴家川在卫西南，接靖远卫北境。《五边考》：其地有腴田万顷，军民岁以寇患，不得田作。隆庆五年，督臣王之诰请于宁夏扯木硖旧堡河口，至五方寺塔儿湾、白草川墩，增筑边墙、墩台、大小堡寨，驻将领于此，以遏寇出入要路，并筑东西大小隘口。自是裴家川为内地。更置军营，曰永安营。军民赖之。扯木峡，即宁夏镇赤木硖也。

○镇边营卫东四十里，正统二年建。又石空寺营，在卫东八十里，永乐二十二年建。又枣园营，在卫东百二十里，永乐二年建。又广武营，在卫东百九十里，正统九年建。○五百户堡，在卫南三十里，永乐二十二年建。又羚羊堡，在卫南六十里，正统元年建。又回回墓堡，在卫南百二十里，宣德六年建。已上营堡，向俱设官军戍守。

黑山嘴在卫北二十五里。又卫西有西沙嘴。成化十三年，镇臣请修宁夏西路永安墩至西沙嘴一带边墙，是也。○黄沙口，在卫东北百二十里。又卫东北百四十里，有观音口。又大佛寺口，有二：一名大佛寺北里口，在卫东北百九十里；一名大佛寺北外口，在卫东北二百十里，俱卫境之冲要也。

靖边卫东南至固原镇四百五十里，西南至临洮府兰州三百五十里，西北繇直路至庄浪卫三百里，东北至宁夏中卫二百十五里，南至巩昌府会宁县二百七十里。自卫治至京师三千六百三十里，至布政司一千二百二十里，至南京三千六百三十里。

古西羌地。秦属陇西郡。汉属金城、安定二郡。后汉属金城、武威二郡。晋为凉州徼外地。西魏置会州。后周废。隋为原州地。大业初，属平凉郡。唐初，复置会州《旧唐书》：武德二年，以平凉郡会宁镇置西会州。九年，突厥寇西会州。是也。贞观中，改为粟州，以足食故也。寻又改为会州。天宝初，曰会宁郡。乾元初，复曰会州。广德后，没于吐蕃。大中间来归，寻复为番戎所据。宋天圣以后，属于西夏。元符二年，收复，仍置会州。金圮于河，侨治会川城，号新会州。元又迁于巩昌北境元迁会州治西宁，即今巩昌府会宁县也。明正统二年，复修废城，置靖虏卫领千户所四，俱在卫城内，属陕西都司。弘治九年，改属固原镇。今为靖远卫。

卫面山背河，地势险阻。《九边考》云：靖远去敌最近，北面滨河，遇冬冻合，一望平地千里。寇若从贺兰山后，踏冰驰踔，势如风雨，未易御也。沿河置戍，固不可缓，而徐斌水以西，旧边一带，冬防可倚也。要之，折冲无术，而从事于补苴，计斯末矣。

○会宁废县今卫治。汉安定郡�砸跸氐亍＝�废。后魏置会宁县，属高平郡。西魏置会州。后周废州，寻并废县。隋开皇十六年，复置会宁县，属原州。大业三年，属平凉郡。七年，分置西突厥部落于此。十三年，西突厥阙度设据会宁川，自称阙可汗，降于李轨，寻为轨所灭。唐武德二年，平李轨，置西会州治焉。寻为会州治，后陷于吐蕃。宋元符中，收复，仍置会州。崇宁三年，置敷文县，为州治。金改为保川县，后徙州治于会川城，县遂废。明复建卫于此。今卫城周六里有奇。

枝阳城在卫西南。汉县，属金城郡。后汉因之。晋废。前凉张�馗粗茫�属广武郡。隆安二年，西秦乞伏乾归遣其弟益州攻凉枝阳、�晕洹⒃饰崛�城，克之。又义熙三年，赫连勃勃击南凉秃发亻辱檀，至枝阳，大获而还。即此。后魏县废。允吾，见兰州。

祖厉城卫西南百三十里。汉县，属安定郡。后汉属武威郡。晋废。前凉张轨复置，仍属武威郡。后魏移县治于平凉县境，属陇东郡。故县久废。祖，读�鳌＠鳎�读赖。○乌兰城，在卫南百十里。汉祖厉县地。后周置乌兰关于此。唐武德末，置乌兰县，属会州。后没于吐蕃，县废。刘�骶湓唬何诶迹�后周所置县也。初置于会宁关东南四里。唐天授二年，移于关东北七里。

勇士城卫西南二百里。汉县，属天水郡。武帝元狩初，置天水属国治此。后汉属汉阳郡。元初二年，庞参等击叛羌兵，至勇士东，为杜季贡所败。晋县废。咸安初，秦苻坚使王统攻陇西鲜卑乞伏司繁于度坚山，司繁降，因置勇士护军于勇士川。使乞伏吐雷抚其众，寻使司繁镇之。其子国仁因苻坚之败，遂叛秦。太元十年，国仁筑勇士城而都之，是也。后魏废。亦曰健士城。颜师古曰：隋初避太子讳也。

苑川城在卫西南。《水经注》：苑川水出勇士县之子城南山，北径牧师苑，故汉牧苑之地也。有东西二苑城。其城相去七里。晋咸和中，陇西鲜卑乞伏述延始居苑川。咸安初，乞伏司繁拒秦将王统于苑川，败，降秦。其后，乞伏国仁据勇士城，苻登封为苑川王。乞伏乾归复自金城迁于西城，即苑川西城也。既又迁都苑川，盖即苑川东城云。宋元嘉三年，西秦王炽磐侵河西王蒙逊。夏主昌遣将呼卢古乘虚攻其苑川及南安，炽磐引还。后魏神�钢校�城废。

�砸醭�在卫西。汉县，属安定郡。后汉属武威郡。晋废。宋白曰：会宁县本�砸跸氐亍：铀�东过勇士县北，东流即�砸跸亍：核车劢�康初，赵冲追击叛羌于建威�砸鹾樱�即此。贤曰：凉州姑臧县东南有�砸跸毓食牵�县因水为名。《续汉书》：建威，本作武威。又曹魏黄初二年，凉州卢水胡反。遣张既讨之，胡逆拒既于�砸蹩凇：�氏曰：�砸鹾涌谝病；蚨镂��晕涑恰＝�隆安二年，西秦将乞伏益州攻凉，克�晕洌�即�砸跻印：笪菏家浦孟赜谄搅瓜鼐常�旧城遂废。○麦田城，在卫北。《水经注》：麦田山，在安定西北六百四十里。山东北有麦田城。又北有麦田泉，西南流，注于河。晋咸和四年，乞伏述延见赵亡，惧，自苑川迁于麦田，即此城也。

会川城卫西南七十里。宋元符二年进筑，赐名会川，属会州。金末，侨置会州于此，谓之新会州。元废。○新泉城，在卫西北三百里。唐大足初，郭元振置新泉军。初属朔方，天宝中属河西节度使。后废。《宋志》会州城南四十里有新泉寨。宋元符初置。盖因旧城以名。金废。

德威城在卫西。本名清水河。宋政和五年，童贯遣秦凤将刘仲武出会州，至清水河，筑城屯守而还。赐名曰德威城。西去黄河四里。《宋志》：城南二十五里为远罗谷口。政和中，置正川堡于此，隶德威城。

○乌兰山卫南百二十里。上有关。唐置乌兰县，以此山名。或谓之南山。晋义熙三年，秃发亻辱檀为赫连勃勃所败，自阳武下峡奔南山。胡氏曰：枝阳之南山也，西连武威、仓松之境。

度坚山在卫西。晋时，陇西鲜卑乞伏氏，先自漠北南出，屯高平川，又自高平西南迁麦田山。乞伏司繁又自麦田迁度坚山。咸安初，苻秦使王统攻之。司繁拒统于苑川。统潜袭度坚山，克之。义熙五年，乞伏乾归自苑川徙都度坚山。七年，置秦兴郡治焉。胡氏云：度坚山，在苑川之西。

大小松山在卫北六百里。庐帐多驻牧于此，为庄、凉、兰、靖诸边之患。万历二十六年，抚臣田乐镇臣达云收复其地。于是，边患始少。○雪山，在卫北百二十里。山势高峻，积雪不消，套寇入犯，往往驻牧于此。又三岔山，在卫北。又有猪肝岔，在卫东北大河南岸。成化十年，寇从此内犯。

阳武下峡在卫东北。晋隆安初，后凉吕光攻乞伏乾归于西城。遣其将梁恭等出阳武下峡，与后秦秦州刺史没奕干攻其东，不克。义熙三年，赫连勃勃击南凉，入枝阳，驱掠而还。秃发亻辱檀引兵追之，勃勃于阳武下峡凿凌埋车以塞路，逆击亻辱檀，大破之。胡氏曰：阳武下峡，在高平西，河水所经也。

○黄河在卫北五里。自兰州东北流，至卫境，过祖厉故城西，又经卫北，入宁夏中卫界。其间山峡险隘，垂流直下，高数十丈。又卫城北有黄河堰。唐刺史安敬忠筑此以捍河流。卫西南又有北卜渡。《元志》：自兰州而东，过北卜渡，至鸣沙河，过应理州，正东行，至宁夏路。鸣沙河，即宁夏卫鸣沙山南黄河也。

祖厉河在城东。又北注于河。其水苦恶，不可食。《水经注》：水出祖厉南山，北流经祖厉县，又北注于河。汉元鼎五年，幸雍，遂逾陇，登崆峒，西临祖厉河而还，是也。《唐史》：祖厉城西有河池，因雨生盐。《卫志》：城中无清泉，祖厉水复咸苦，汲者必涉祖厉而后达于河，取以供日用。遇雨潦，即涨溢不可渡。乃量工命役，截其上流。去卫五里地，有江嘴者，决而导之，使北入河。于是，故道堙平，往来便易。又亥剌河，在卫北，西流注于河。明初，边将陈德奏捷于此。

渴浑川在废勇士县东北。晋太元十二年，乞伏国仁袭鲜卑三部于六泉。鲜卑没奕干等连兵来袭勇士，遇战于渴浑川。没奕干等大败，三部皆降于国仁。六泉，今见平凉府镇原县。

三不剌川在卫北境。其西为五郎口。明初，孙兴祖战死于此。○裴家川，在卫北黄河外。其地便于屯营，为戍守之要。隆庆六年，设永安营于此，东接宁夏中卫界。今详见中卫。

大沙沟在卫北黄河外。嘉靖中，边臣李承勋言：宁夏自镇远关至大沙沟，旧有台堡相接，以断北寇西行之路。是也。又芦塘，亦在卫东北黄河外，亦曰芦沟，宁夏固原边接境处也。今有芦塘营。

○会宁关卫西南百三十里。旧名颠耳关。宋元符初进筑，赐名通会，寻改曰会宁关。金改为会安关。南至巩昌府安定县一百里。○乌兰关，在卫南乌兰山上。《唐志》乌兰县西南有乌兰关，是也。

永安营在卫北裴家川。又芦塘营，在卫东北芦塘上。俱卫境要地，设官军戍守于此。○通安寨，在废会川县东六十里。宋崇宁五年置，属西安州。金仍曰通安寨，改属会州。元废。又有同安堡，在通安西三十里，亦宋置。金废。

怀戎堡卫东六十里。宋崇宁二年置。《宋志》：堡北至柔狼山界堠四十里，与夏国西寿监军对境。繇枯寨谷至柔狼山，地皆险阻。又有水泉堡，在怀戎堡西二十里。○静胜堡，在卫西南百八十里。《宋志》：政和六年，赐清水河新城曰静胜堡。其城在黄河南石觜上，与河北夏国卓罗监军地分相对。又有通泉堡，在卫西南八十里黄河南岭上。亦宋置。金废。

迭烈孙堡卫北九十里。西夏所置。元因之。明初，元将贺宗哲攻凤翔，不克，自固原之六盘山遁去。明师追之，复繇迭烈孙渡河遁。后设巡司于此。每岁冬，增兵戍守。○打赤堡，在卫东七十里。其地本名乱麻川。天顺中，满四据石城作乱，官军讨之，分道出此。又东五十里为乾盐川堡，接固原州西安所界。为北骑入寇之径道，向皆设兵戍守。石城，见固原州。又平滩堡，在卫西九十里。又西九十里，即兰州金县之一条城也，为往来之要道。《志》云：卫西四十里曰虎豹口，卫境要口也，向设官军戍守。

乌兰桥在卫西南百里。《唐志》：在乌兰关外黄河上。其地亦名乌兰津。西魏大统初，渭州刺史可朱浑道元，帅所部西北渡乌兰桥，抵灵州。因灵州刺史曹泥资送至云州，降于高欢。唐贞元十六年，灵州兵破吐蕃于此。元和八年，吐蕃作乌兰桥，又筑月城守之。先是，吐蕃欲作桥，每先贮材于河侧。朔方常潜遣人投之于河，终不能成。至是，朔方帅王亻必贪，吐蕃先厚赂之，遂并力成桥。自是朔方御寇不暇。