---
---
---
title: 四川方舆纪要叙
---



四川非坐守之地也。以四川而争衡天下，上之足以王，次之足以霸，恃其险而坐守之，则必至于亡。昔者汉高尝用之矣。汉高王巴蜀，都南郑，出陈仓，定三秦，战于荥阳、成皋之间，而天下遂归于汉。诸葛武侯亦用之矣。武侯之言曰，王业不偏安也。又曰，虽不讨贼，王业亦亡，唯坐而待亡，孰与伐之？是以六出祁山，而不遑安也。往者纷纭之际，桀黠者窥巴蜀之险，则从而窃据之。当其始也，气盛力强，智勇交奋，勃然有并吞四方之势，故足以创起一隅。其后处堂自足，意计衰歇，妄思闭境息民，乃叩关而至者已在户外矣。公孙述之有蜀也，完富实倍于群雄。其下荆邯说之曰，宜发国内精兵，令田戎据江陵，临江南之会，倚巫山之固，筑垒坚守，传檄吴楚，长沙以南，望风而靡，令延岑上汉中，定三辅，天水、陇西拱手自服。假令述能出此，则汉高之业，可复见矣，而述不为。呜呼！如邯者，可谓明于用蜀者也，子阳井底蛙耳，安知天下大计？荆邯之言不用，而岑彭、吴汉之师，直指成都矣，此非坐守之前鉴哉。是故从来有取天下之略者，莫不切切于用蜀。秦欲兼诸侯，则先并蜀，并蜀而秦益强，富厚轻诸侯。晋欲灭吴，则先举蜀，举蜀而王�雎ゴ�自益州下矣。桓温、刘裕有问中原之志，则先从事于蜀。苻坚有图晋之心，则亦兼梁益矣。宇文泰先取蜀，遂灭梁。隋人席巴蜀之资，为平陈之本。杨素以黄龙平乘出于永安，而沿江镇戍望风奔溃。唐平萧铣，军下信州。后唐庄宗灭梁之后，则先吞蜀，未可谓非削平南服之雄心也。宋先灭蜀，然后并江南，收交广。南渡以后，赵鼎谓欲图关中，当自蜀始。张浚虑金人据陕窥蜀，而东南不可保也，于是守蜀之谋甚备，终宋之世，恒视蜀之安危为盛衰。刘整之叛降于蒙古也，献计曰，欲取江南宜先取蜀，取蜀而江南可平。盖蜀者，秦陇之肘腋也，吴楚之喉吭也，是诚攻取之先资也。自张华以蜀为穷险极峻坐守之国，祖其说者，谓巴蜀自守则有余，用以攻人则必至于败。呜呼，是岂知蜀者哉？谯周以姜维数战而咎之者，是未足以服姜维也。孔明有汉高之略，而无汉高之时。姜维有孔明之志，而无孔明之才。姜维用蜀而不能善用之者也，谓其不知战可也，谓其不当战则非也。维以残弊之蜀，屡与魏人交逐于秦川，而魏人无如何也。及外有洮阳之败，内畏黄皓之谗，解甲释兵，屯田沓中，而敌师已压其境，此亦足以明坐守之非策矣。且夫李势恣睢于少城则亡，谯纵�喧�于内水则亡，王宴衎于国中则亡，孟昶逸游于境内则又亡，岂皆以数战之故哉？然则蜀之为蜀可知矣。席势乘便，奋发有为，此王者之资也。四方多故，砺兵秣马，�踅怯谌盒奂洌�此霸者之规也。否则，苟延岁月而已。未有强邻压境、大敌在前，而保其险塞，可幸无虞者也。是故出栈道以攻之而亡蜀者，有之矣，出江道以攻之而亡蜀者，有之矣，出一道以攻之而亡蜀者，有之矣，出两道以攻之而亡蜀者，有之矣。司马错之于蜀侯，钟会、邓艾之于后主，尉迟迥之于萧纪，郭崇韬之于王衍，王全斌之于孟昶，此以栈道亡蜀者也。岑彭、吴汉之于公孙述，桓温之于李势，朱龄石之于谯纵，汤和之于明升，此以江道亡蜀者也。桓温卒止万人，而疾战于青衣之间，龄石军分三水，而捷出于彭模之上，苻坚使杨安偕诸将叩剑阁而下涪城，尉迟迥统偏师越二剑而逾涪水，郭从韬督诸军渡桔柏，而入鹿头，此以一道亡蜀者也。来歙以锐师临陇道，而岑彭以水军指江关，钟会以重兵攻剑阁，而邓艾以奇兵下阴平，王全斌以步骑趋剑阁，而刘光进以舟师上夔峡，汤和将水军击瞿塘，而傅友德以间道越白水，此以分道亡蜀者也。且不惟缒兵阴平，为千古之创事也，王弘贽出白卫岭，而倒攻剑阁矣，康延泽从青缰店，则夹击剑门矣，是剑门不为固矣。汤和伐木而出白盐山，永忠舁舟而上黑叶渡，则瞿塘亦不能守矣。然则有不攻则已，攻则蜀未有不亡者也。其或有不亡者，刘敬宣之阻黄虎，以白帝之缄未发也；王足之释涪城，以邢峦之言不用也；王弘贽之弃剑州，以石敬瑭之师不继也。然而破军杀将、举国震恐，幸而不亡，以攻者不力耳。夫攻者不力而守者得全，岂必蜀之险而后能之哉！夫蜀之所以易亡者，何也？譬之御盗者，御盗于垣墙之内，垣墙一坏，而举家之人心胆堕地，何能复与敌战哉。然则守剑阁者，不以剑阁，守瞿塘者，不以瞿唐，可知也。夫剑阁、瞿唐三尺童子皆知其为险也。知其为险，则攻者必有之死而生之志，守者必有以逸待劳之情，用心一分，而成败判焉。此魏武侯中流而喜、吴起所为瞿然者也。然则欲蜀之不亡，必以战乎？曰，余非谓恃战以存蜀也。弃守以为战者，不可谓善战者也。故曰：以战为守，守必固，以守为战，战必强。战守不相离也，如形影然。姜维不知守，所以不知战也。使维识阃外得专之义，分遣一军先绝阴平，以防未然，遵武侯之成法，固守诸围，拒敌于险，而亲率一军出骆谷，与敌相持于横门、沈岭之交，虽百会、艾亦何能为哉！后之事战而不事守者，萧纪是也。纪悉甲以争江陵，而空国以待魏师之入，地亡于西，身死于东，是战而失其所以战者也。夫战而失其所以战者，亦未或不亡也。或曰，蜀不可守，三代之时，蜀何以传国至数百年乎？曰，是时势之异也。三代之时，世敦人朴，为帝王者，未有穷兵邀利之心也。苟其不侵不畔，斯置之矣。自秦灭蜀而富强益著，后之兼天下者，其能一日忘蜀哉？光武之并蜀也，独在削平僭伪之后，盖虑其地险力强，尽拔其党，使之孤立，而后图之。以天下之大，仅存一蜀，蜀其不能逃于釜中矣。明初平蜀，亦在扫清中原之后，盖知其以一女子奉一弱主，仅保险阻之不暇，不能为我上流患也，故迟之也。此又时势之变，事同而情异者也。有运筹天下之志者，不能取镜于汉高之伟略、武侯之成算，而曰蜀不足以攻人也，是岂智出古人上哉？吾见其不知量也。夫恃其险而坐守之，以至于亡，又岂惟蜀为然哉？