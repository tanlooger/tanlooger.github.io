---
---
---
title: 卷四十七
---



◎河南二

◇开封府东至归德府三百十五里，东北至山东曹州一百里，东南至南直颍州五百四十里，南至汝宁府四百六十里，西至河南府四百二十里，西南至南阳府裕州五百五十里，西北至怀庆府三百里，北至直隶开州百五十里。自府治至京师一千五百八十里，至南京一千一百七十五里。

《禹贡》豫州之域。春秋时为郑地。战国时为魏都魏惠王自安邑徙都大梁，即此。秦属三川郡。汉置陈留郡。晋为陈留国其后没于群胡，石虎改为建昌郡。后魏亦曰陈留郡。东魏置梁州及陈留、开封二郡天平四年，梁州附于西魏，侨置北徐州。旋复入于东魏。北齐以开封省入陈留。后周改梁州为汴州。隋废陈留郡，大业初，并废州，分其地入荥阳、梁、颍川等郡。唐初，置汴州；天宝初，改陈留郡；乾元初，又为汴州；兴元二年，自宋州徙宣武军于此。朱梁建都，升东京开封府《唐本纪》：中和三年，以朱全忠为宣武节度使，封梁王。后篡唐，遂都于此。后唐复为汴州宣武军。晋复都此，仍曰东京开封府契丹入汴，仍曰汴州，寻亦为宣武军。汉、周皆因晋旧。宋太祖复定都焉，亦曰东京开封府。金曰汴京，废主亮改曰南京，宣宗�狼ǘ佳伞Ｔ�曰南京路，至元二十五年，改汴梁路。前朝洪武初，建北京于汴梁，复曰开封府北京寻罢，领州四、县三十。今因之。

府川原平旷，水陆都会。战国时，张仪说魏哀王曰：魏地四平，诸侯四通，条达辐辏，无有名山大川之限。魏之地势，故战场也。楚汉间，郦生说汉王曰：陈留，天下之冲，四通五达之郊。唐韩弘曰：大梁襟带河、汴，控引淮、泗，足以禁制山东。后唐郭崇韬曰：汴州，关东冲要，地富人繁。石敬瑭说李嗣源曰：大梁，天下之要会也胡三省曰：大梁控引河、汴，南通淮、泗，北接滑、魏，舟车之所凑集，且梁旧都也。故敬瑭云然。及敬瑭入洛，议徙大梁。时范延光镇天雄，谋作乱，桑维翰曰：大梁北据燕、赵，南通江、淮，水陆都会，形势富饶。大梁距魏不过十驿，彼若有变，大军寻至，所谓疾雷不及掩耳天福三年，晋主以大梁舟车所会，便于漕运，遂建东京。宋人谓汴都背倚燕、赵，面控江、淮，泰岳镇其左，温、洛萦其右，为天下奥区。然形势涣散，防维为难。开宝九年，太祖幸洛，欲留都之，群臣及晋王光义力谏。太祖曰：迁河南未已，终当居长安耳。光义问故，曰：吾欲西迁，据山河之胜以去冗兵，循周汉故事以安天下也。光义等复力请还汴。帝不得已，从之，叹曰：不出百年，天下民力殚矣《史记》：张仪说魏曰：卒戍四方，守亭障者参列，粟粮漕庾，不下十万。鲍氏注：他国或有山川间阻，惟梁无之，以卒戍守。陈无己曰：开封无山川之阻，为四战之地，故太祖以兵为营卫，畿内常用十四万人。仁宗景�倘�年，范仲淹与宰相吕夷简论建都之事，仲淹曰：洛阳险固，汴为四战之地。太平宜居汴；即有事，必居洛阳。当渐广储蓄，缮宫室。时不能用。庆历四年，韩琦自陕西还朝，请修京师外城先是庆历三年，琦条事所宜先者，谓莫如先营洛邑。言北戎势重，京师坦而无备，若一朝称兵深入，必促河朔重兵与之力战。彼战胜则疾趣澶渊见直隶开州。若京城坚固，戒河朔之兵勿与战。彼不得战，欲深入，则前有坚城，后有重兵，必阻而自退，退而邀之击之皆可也。故修京师，非徒御寇，诚以伐深入之谋。谏官余靖言：王者守在四裔，今无故而修京城，是舍天下而为婴城自守之计。遂不果行。及靖康之祸，金人邀中山、河间、太原三镇地，许之。陈东等言：无三关四镇高阳、凡桥、益津三关，太原、中山、河间、真定四镇，是弃河北也。弃河北，朝廷能复都大梁乎？杨时亦言：河朔为朝廷重地，而三镇又河朔要藩。一旦弃之，使敌骑疾驱，贯我心腹，不数日，可至京城。若三镇拒其前，吾以重兵蹑其后，尚可为也。既而岳飞亦说张所曰，国家都汴，恃河北为固云。明初尝幸汴梁，议徙都之，不果。盖虽恃德不恃险，而设险重闭之义，亦未可略而不讲矣。建都议曰：都汴者，以河汴流通、挽输便易为美谈。张方平曰：京师所谓陈留八达之地也。国依兵而立，兵以食为命，食以漕运为本，漕运以河渠为主。国家浚河三道，通京城漕运，曰广济、曰惠民、曰汴河详见前，太仓蓄积，三军士庶咸取给焉。此建国之本也《宋会要》：东京以惠民、金水、五丈、汴为四渠，而汴、黄、惠民、五丈亦曰四河。虽然，苏代有言：决荥口，魏无大梁。魏公子无忌亦曰：决荥泽水灌大梁，大梁必亡。及秦攻魏，王贲果引河沟以灌大梁，王假被执，一国为鱼。宋端平初，赵葵入汴，蒙古决黄河寸金淀水灌之寸金淀，见祥符县，葵败还《纪闻》：崇祯十五年，闯贼围城，河决城西北十七里之朱家寨，水溢城北。又数日，大水至，汴城坏，军民死者数万。盖往古之祸，复中于今日也。王氏有言：汴四战之地，受敌最深。梁末帝之祸，甚于王假；靖康之辱，几于石晋。况滔天之浸，近在咫尺之间。言建都者，其亦有鉴于往事哉？今府城，宋东京城也。旧《志》：外城周四十八里有奇周显德中，世宗所筑，名曰新城。宋大中祥符九年、元丰元年，俱增筑。政和六年，又展筑京城南面，亦曰国城，里城周二十里有奇汴州旧城也。唐建中初，节度使李勉所筑。宋亦曰阙城。金主�佬硕ǘ�年，筑汴京里城，盖因旧城增修之，宫城周五里曰大内，据阙城西北。亦曰皇城。《宋会要》：大内即宣武军治所。朱梁建都，遂以衙署为建昌宫。晋天福初，为大宁宫。周世宗又少加营缮。宋建隆三年，广皇城东北隅。四年，按洛阳宫殿益加修治。乾德二年，导五丈河通皇城为池。自是屡增修之。靖康元年，种师道言：京师周回八十里，高数十丈。此言外城也。绍定五年，蒙古攻金汴城，京城周二十里，不能遍守。此言里城也。又宫城门凡六：南面三门，中曰乾元朱梁曰建国门，后唐因之。石晋天福三年，改曰明德门。开运三年，契丹遣降将张彦泽将骑先趣大梁，自封丘门斩关入，顿兵明德门外，城中大扰。既而契丹主入封丘门，至明德门下马，拜而后入宫。汉乾�坛酰�郭威入汴，遣兵守明德门，诸军大掠。后周仍曰明德。宋因之。太平兴国二年，改丹凤。大中祥符八年，改正阳。明道二年，改建德。雍熙初，改曰乾元。其后因之。《金史》：宫城南外门曰南薰，以次而北，有丰宜、丹凤、承天、大庆诸门，以达于大庆殿，东曰左掖，西曰右掖《金史》：左右掖门在承天门东西，南薰门之内；东面一门曰东华旧名宽仁。石晋开运三年，张彦泽自宽仁门传契丹之命是也。宋开宝三年，改今名。又熙宁十年，改东华门内北便门曰讠移门；西面一门曰西华旧名神兽。开宝三年改；北面一门曰拱宸旧名玄武。大中祥符五年，改今名。又熙宁十年，改门内西横门曰临华。《金史》：北一门曰安贞。明洪武初，幸宋故宫。十二年，即其处建周王府第。里城门凡十：南面三门，中曰朱雀本名尉氏门。朱温袭李克用于上源驿，克用脱围登尉氏门，缒城得出。梁开平元年，改为高明门。晋天福三年，改为薰风门。宋曰朱雀门，东曰保康，西曰崇明《宋国史》：南面本二门。祥符五年，始作保康门于朱雀门东；东面二门，南曰丽景初名宋门。胡氏曰：宋门，大梁东面南来第二门也。朱梁改曰观化。石晋天福三年，又改曰仁和。周显德六年，将士推赵匡胤为帝，自陈桥驿还汴，从仁和门入。俗仍呼为宋门。丽景，盖宋名也，北曰望春本名曹门，汴城东面北来第一门也。梁开平初，改曰建阳。晋天福三年，改曰迎春。汉乾�棠�，郭威自邺都南下，汉主遇弑。郭威自迎春门入，归私第；西面二门，南曰阊阖旧曰郑门，西面南来第一门也。梁改为开阳门，晋为全义门，周为迎秋门，汴人仍呼为郑门。五代汉乾�倘�年，大风，吹郑门扉起十余步而落，即此，北曰宜秋旧曰梁门，西面北来第一门也。朱温开平元年，改乾象门。俗仍呼为梁门。后唐同光初，军至汴，唐主入自梁门。晋天福三年，改乾明门。宋曰宜秋门；北面三门，中曰景龙，东曰安远本名酸枣门，北面东来第一门也。五代梁开平初，改曰兴和。晋天福三年，改曰玄化。汉乾�棠�，郭威南下，汉主自出御之，诸军逃溃，汉主还至玄化门。权知开封刘铢自门上射之，汉主走死。既而郭威至，铢复射之，威遂自迎春门入。门内有土阜曰夷山。或曰，大梁旧有夷门，盖本于此，西曰天波宋人引金水河入天波门，贯于皇城内。按旧门曰陈桥、封丘、酸枣，酸枣门在封丘之东。梁开平元年，改封丘为含耀，时人仍谓之封丘门。后唐同光初，李嗣源至大梁，攻封丘门，梁人开门出降。四年，嗣源引军至滑州，以石敬瑭为前驱趣汴。敬瑭使裨将李琼以劲兵突入封丘门，敬瑭蹑其后，自西门入，遂据其城。晋天福三年，尝改为宣阳。开运末，契丹入汴，晋主迎于封丘门外。宋太平兴国四年，俱易以新名。《金史》：都城门凡十四：曰开阳，曰宣仁，曰安利，曰平化，曰通远，曰宜照，曰利川，曰崇德，曰迎秋，曰广泽，曰顺义，曰迎朔，曰顺常，曰广智。盖金主�佬拗�汴城，因增易诸门也。外城门凡二十有一：南面三门，中曰南薰亦曰朱明门。靖康二年，钦宗留于青城，金人堑南薰门路，人心大恐，既而上皇、后妃、太子俱自南薰门出就金营，东曰宣化靖康二年，金人围汴，攻宣化门，西曰安上俗曰戴楼门；东面二门，南曰朝阳金人入青城，攻朝阳门，北曰宾寅本名含晖。太平兴国四年，改曰宾寅。天圣初，复曰含晖；西面三门，中曰开远一名千秋门。《宋志》：太平兴国中，于金辉门南置，本名通远。天圣初，改曰开远，南曰顺天靖康初，马忠以援兵败金人于顺天门外，西路稍通，是也。俗名为新门，北曰金辉；北面四门，中曰通天一名天津。《宋志》：天圣初，改宁德，后复曰通天，东曰景阳《宋志》作长景。靖康初，金人攻宣泽门，又攻天津、景阳门，次东曰永泰，西曰安肃《宋志》：初号卫州门。太平兴国四年，改今名。门外有安肃教场；又南面水门二，曰普济在南薰门东，惠民河上水门也。胡氏曰：惠民河出宣化门，曰广利在南薰门西，惠民河下水门。胡氏曰：惠民河自戴楼门入京城；东面水门三，曰上善在通津门南，汴河南水门也，曰通津在朝阳门南，汴河北水门。天圣初，改广津门。熙宁十年，复曰通津。靖康二年，金人转攻通津门，曰咸通在宾寅门北，五丈河下水门也。天圣初，改曰善利；西面水门三，曰大通在顺天门北，汴河上水南门也。《宋志》：太平兴国四年，赐名大通。天圣初，改顺济，后复旧。亦曰利泽水门。汴河自此入城，曰咸丰在金辉门北，五丈河上水门也。靖康初，金人犯咸丰门，曰宣泽在咸丰门北，旧亦曰大通。熙宁十年，改曰宣泽。汴河上水北门也。靖康二年，金人攻宣泽门，北面水门一，曰永顺在安肃门西，五丈河上南水门也。熙宁十年创建。岳珂《��呈史》载：艺祖初修汴京，大其城址，纡曲纵斜，时人罔测。神宗尝欲改作而未果。政和间，蔡京擅国，乃一撤而方之，墉堞楼橹，虽甚藻饰，而无复曩时之坚朴。靖康北马南牧，二寇扬鞭城下，有得色，曰：是易攻耳二寇令植炮四隅，随方而击。城既引直，一炮所压，一壁皆不可立。竟以此失守。然后知艺祖之沉几远睹也。又世传周世宗筑京城，取虎牢土为之，坚密如铁。蒙古将速不台攻汴，用炮石昼夜击之，不能坏，乃因外壕筑城，围百五十里，昼夜攻击，竟不能拔按：此谓汴之里城。里城，周世宗尝增筑之，金宣宗又修筑焉。时金人弃外城，专守里城。观金主守绪请和于蒙古，遣其臣杨居仁出宜秋门，以酒炙犒师可见。会崔立叛降，汴京乃下。李濂《汴京遗迹》曰：汴城，旧有十三门：南曰南薰、陈州、戴楼，东曰新宋、扬州、新曹，西曰新郑、万胜、固子新郑，西面从南第一门也，即顺天门。万胜，西面从南第三门也，即开远门。固子，西面从南第四门也，即金辉门，北曰陈桥、封丘、酸枣、卫州此兼旧里城外城而言。盖时代既移，见闻错误。今道路所通者，惟新曹、新郑、陈州、扬州、南薰、固子、封丘七门而已《城邑考》：元至元中，尽毁天下城隍，开封城亦仅余土阜。洪武元年，始营筑，�嬉宰┦�，周二十里有奇，有门五：东门曰丽景，南曰南薰，西曰大梁，北曰安远，东北曰仁和。宋金遗址，不可复问矣。

祥符县附郭。故大梁，魏都也。汉曰浚仪县，属陈留郡。后汉因之。晋属陈留国。后魏仍属陈留郡。东魏于此置梁州。后周改汴州。隋大业初，州废，县属荥阳郡。唐仍置汴州，治浚仪县。宋祥符中，改今名。今编户七十五里。

○浚仪废县在今城西北。汉县治此。故曰大梁，魏惠王始都此。秦昭王三十二年，穰侯攻魏，至大梁。始皇三十二年，王贲攻魏，引河沟灌大梁，大梁城坏。《史记》：大梁东门曰夷门，侯嬴为夷门监，即此。《括地志》：今大梁城北门是也。《晋地道记》：故卫仪邑也。《舆地志》：夷门之下，新里之东，浚水之北，象而仪之，以为邑名。后魏陈留郡治浚仪。又魏主子攸永安二年，梁将陈庆之送元颢北入洛，元天穆等攻大梁，拔之。遣将攻虎牢，庆之还击，天穆败走。魏主恭普泰初，徐州刺史尔朱仲远自滑台徙镇大梁。隋亦为浚仪县治。《旧唐书》：隋浚仪县在今县北三十里，为李密所陷。县人王要汉率豪族置县于故汴州城内。义宁元年，于县复置汴州。唐武德四年，移县于州北罗城内。贞观中，移于州西一里。元和中，移入郭内。

开封废县在府南五十里。魏邑也。《史记》：韩�鹜醵�十一年，使暴鸢救魏，为秦所败，鸢走开封。汉初，曹参西至开封，击秦赵贲军，破之，围贲开封城中。又沛公以郦商为将，将陈留兵与偕攻开封，是也。高祖封功臣陶舍为侯邑。后为县，属河南郡。晋属荥阳郡。后魏孝昌中，改属陈留郡。东魏增置开封郡。齐郡废。隋属郑州。唐属汴州。贞观初，省入浚仪。延和初，复析置开封县，移入郭下。宋因之。明初，省入祥符。

新里城在府西南。秦旧邑也。汉武帝时废。隋开皇中，复置新里县。大业初废。隋末，复置。唐初属汴州。武德七年，废入浚仪县。又信陵亭，在府城东南隅。《志》云：魏公子无忌尝居此，因名。或曰即传梁伯所作之新里，误。

青城有二：一在南薰门外，宋祭天斋宫也，谓之南青城；封丘门外又有北青城，宋祭地斋宫也。靖康末，金人复围汴。斡离不自真定趣汴，至城下，屯于城东刘家寺。粘没喝自河阳趣汴，屯于青城，既而金人入青城，攻朝阳门。又绍定六年，蒙古速不台攻汴，至青城，金叛将崔立以汴京降，尽送后妃诸王于青城。皆南青城也。

○凤凰山在府城东北隅。宋徽宗所筑，初名凤凰山，后改寿山艮岳。上为华阳宫，峰峦嶂�冢�洲渚池沼，皆以人力为之，穷奇极胜。后为金人所毁，仅存土阜而已。

驼牟冈在城西北郭外。宋靖康元年，金人侵汴，据驼牟冈、天驷监，既而援兵稍至，乃守驼牟冈，增垒自固。又绍兴三年，襄邓将李横败刘豫兵，复颍昌府，传檄收东京。刘豫以金人逆战于驼牟冈，横败还。

赤冈府东北十二里。《水经注》：渠水东南径赤城北，即赤冈也。今名霍赤冈。唐光启三年，蔡州贼秦宗权寇汴州，其党分屯赤冈及板桥，列三十六寨，连延二十余里。既而朱温大败宗权将张�髦劣诔喔浴Ｎ宕�石晋末，契丹主至汴，驻马赤冈，晋百官伏路侧请罪。既入城，日暮，复出屯于赤冈。汉隐帝末，郭威自邺都渡河南下，帝遣诸军屯赤冈拒之，即此。

葛家冈在府城西。《宋志》：嘉�潭�年，大水入京城，有司请自祥符西葛家冈开新河，直城南好草陂北入惠民河，分注鲁沟，以舒京城之患，是也。今河堙而冈存。又幕天坡，亦在城西。宋靖康初，李纲帅军救姚平仲，与金人遇，战于幕天坡，却之。

○黄河今在府城北十里。旧黄河在城北四十余里。自原武入境，东达虞城。自洪武二十四年河决原武之黑阳山，而故道淤，河去城北不过五里。正统十三年，决荥阳，过开封西南，自陈州项城，达南直亳州，入涡口，又经蒙城，至怀远界入淮，而汴城且在河北矣。景泰中，河始复归城北。自是以后，虽数经塞治，而横决不时。梁、宋、陈、颍之交，浸淫沮洳，几无宁宇。嘉靖四十四年已后，河患移于徐、沛，而汴南之患稍纾。崇祯十五年，贼围城日久，城北枕黄河，乃决城西北十七里朱家寨灌城，城圮。颍、亳以东，皆受其患。《汴录》：汴之要害，莫甚于河。秦王贲既引河以灌大梁矣。五代时，晋、梁夹河而争，晋虽屡胜，不敢自黎阳南渡者，梁之戍守严也。宋靖康之祸，金人至黎阳，入滑州，河南无一人御敌者。金人取小舟徐济，笑曰：南朝可谓无人。若以一二千人守河，吾岂得渡哉？既而李纲请固守京城，种师道亦议设策拒之，俟其惰归，扼而歼诸河。纲又请扼河津，绝饷道，分兵复畿北诸邑，而以重兵临敌营，坚壁勿战，俟其食尽力疲，然后纵其北归，半渡而击之，此必胜之计。皆不听。建炎初，宗泽守东京，据形胜，立二十四寨于城外沿大河，鳞次为垒，结两河山水寨，濒河七十二里，命十六县分守之。端平元年，赵葵入汴，蒙古引军南下，决黄河寸金淀水灌之，官军多溺死者。遂引还。寸金淀，旧在城北二十余里，盖河堤之别名也。今详川渎异同。

汴水旧在城南。宋时自荥阳东南流，经府城内，东入归德府界。今合须、郑、京、索之水，自中牟县北入河，不复引而东也。旧《志》：汴渠即故鸿沟。《战国策》：苏秦说魏襄王曰：大王之地，南有鸿沟。《史记》：汉四年，项羽与汉王约，中分天下，割鸿沟以西为汉，东为楚。应劭曰：楚汉会处，在荥阳东南二十里。自荥阳以下，复分二渠：一渠东经阳武县中牟台下，为官渡；一渠东南流至浚仪县，为鸿沟。秦始皇使王贲伐魏，断故渠，引河东南出，以灌大梁，谓之河沟，即鸿沟也。鸿沟口，在河口东百里。或谓之阴沟，或谓之莨荡渠，或谓之汴渠。宋张洎曰：鸿沟，即出河之沟也。太平兴国二年，汴水溢，坏开封西大宁堤，浸民田。淳化二年，汴决浚仪。景德三年，京城汴水暴溢，皆诏有司相视筑塞。盖宋漕渠之利，莫过于汴，而亦时被决溢之患。苏氏曰：自唐以前，汴泗会于彭城之东北，然后东南入淮。近岁汴水直达于淮，不复入泗。《禹贡·扬州》言：沿于江海，达于淮泗。是时江无通淮之道也。《徐州》直云：浮于淮泗，达于河。则鸿沟、官渡、汴水之类，自禹时有之明矣。详见大川汴水。

蔡水在城东南。自汴河分流为蔡水，亦曰沙水。沙，孔氏读为蔡。下流至归德府鹿邑县，合于颍水。宋开宝中，赐名惠民河，为漕运四河之一。今多堙废。详见前大川颍水。○永通河，旧在府城西南，亦曰永济河。即宋嘉�讨校�自葛家冈穿河，引溢水入惠民等河处也。今亦废。

五丈河在城北。亦自汴河分流，东通曹、郓诸州。宋开宝中，赐名广济河，为漕运四河之一。建炎初，宗泽留守东京，开五丈河以通西北商旅，即此。今堙。亦详见大川颍水。

金水河在城西。其上源即荥阳县之京水也。宋建隆二年，命卫将军陈承昭凿渠引水，过中牟，凡百余里抵都城，架其水横绝于汴，设斗门，入浚沟，通城濠，东汇于五丈河，公私利焉。乾德三年，又引金水为渠，达于皇城，历后苑内。大中祥符二年，又诏内使谢德权引为渠，自城北天波门入并皇城，至乾元门引而东，由城下水窦入于濠。元丰五年，金水河透水槽阻碍上下汴舟，遣宋用臣按视，请自板桥为一河，引水北入汴，既而改由副堤河入蔡。以源流深远，与京西永安、青龙河相合，赐名曰天源。其后导洛通汴，自城西引洛水，由永丰门立堤三千余步入禁中，而金水河槽废。政和间，复命内侍宋�畹扔诔悄谄呃锖涌�月河一道，分水灌入禁中。重和初，复导入内庭；又于城西南水磨口引索河一派，架以石梁，绝汴南北，筑堤导入天源河以助之。《宋会要》：金水河，汴都漕运四渠之一也。今涸。

白沟河在城东含辉门外。河无山源，以潦涸为盈竭。《舆地广记》：河出自封丘县界，亦曰湛渠。唐载初元年，引汴水注白沟，以通徐、兖之漕，其色甚洁，故名。宋至道元年，博士邢用之等请开白沟，自京师抵吕梁口，凡六百里，以通长淮之漕。议中止。咸平六年，白渠溢，用之乃自襄邑疏下流，以导京师积水，而民田无害。大中祥符二年，金水河决。议者谓汴河南三十六陂，古蓄水之地，必有下流通河。熙宁六年，都水丞侯叔献请开白沟，储三十六陂及京、索二水为源，仿真楚州开平河置闸，使四时可行舟，则汴渠可废。既而都水监复言：白沟自睢河至淮，凡八百里，乞分三年兴修。从之。旋废。政和二年，都水丞孟昌龄复修白沟，开堰通流，功未及成。吕梁，见南直徐州。襄邑，今睢州也。○护龙河，宣化门外城壕也。靖康二年，郭京以妖术为将，开宣化门出兵攻金人，金人击之，京兵败走，堕死于护龙河者甚众，城遂陷。金人焚南薰诸门。

浚水旧在城北。《诗》：爰有寒泉，在浚之下。《竹书纪年》：梁惠王三十一年，为大沟于北郭，以行圃田之水。县北有浚水，像而仪之，曰浚仪。《志》云：今城西三十里有寒泉陂，即《诗》所称者。浚水为汴所夺，故汴水经大梁北，亦兼浚水之名。汉明帝时，王景作浚仪渠，盖即汴渠也。《水经》亦谓之渠水。

通济渠在城西南二里。隋炀帝所凿，以引汴水。杜佑曰：陈留郡西有通济渠，炀帝大业初开，以通江淮漕运，兼引汴水。又城西十里有琵琶沟，从中牟县流入，本秦汉运路。炀帝幸江都，始凿沟入通济渠。以形似琵琶，因名。又有睢阳渠。《魏志》：建安七年，魏武至浚仪，治睢阳渠。盖东达睢阳之渠也。○掣水河，有二：一在城南戴楼门外，东流；一在城东扬州门外，南流，俱至城东南二十里入决河。前朝洪武中，黄河决溢，疏凿二河以分泄之，因名。

金明池在城西故琼林苑北。宋太祖置神卫水军以习舟师。太平兴国元年，诏凿池，引金水河分注焉。每临幸观水战。祥符六年，诏诸军选江淮习水卒，于金明池试战棹，立为虎翼军，营于池侧，又讲武池，在南薰门外故玉津园，东抵宣化门。宋建隆四年，凿以习水战，引蔡水注之，名教船池。开宝六年，改曰讲武池。又凝碧池，在城东南平台侧，唐牧泽也。宋真宗时，凿为池。今俱淤塞。

沙海在府城西北十二里。《战国策》：齐欲发卒取周鼎，颜率说曰：梁君臣欲得九鼎，谋于沙海之上，指此也。隋文帝疏凿旧渠，引汴水注之，习舟师以伐陈。今塞。

蓬陂即蓬泽也。在府东南二十四里。《左传》哀十四年，宋皇野语向巢：逢泽有介麋焉。逢泽去宋远。或曰：逢，犹遇也；泽，即宋之孟诸。周显王二十六年，秦孝王使公子少官，帅师会诸侯于蓬泽以朝王。《汲郡古文》：梁惠王发逢、忌之薮以赐民。《汉志》：开封有逢、忌之川，谓蓬陂、忌泽也。后合为蓬泽，亦名蓬陂坞。亦为蓬关。晋永嘉末，石勒与乞活陈午相攻于蓬关是也。其地又为陈川城。晋大兴初，蓬陂坞主陈川自称陈留太守，附于祖逖，继而以浚仪叛降石勒。逖攻川于蓬关，勒救之，逖败退。勒寻遣将桃豹守川故城，逖亦遣将韩潜分据其城，潜由东门，豹由南门。勒遣将运粮馈豹，至汴水，逖遣别将冯铁邀击，尽获之。豹宵遁，逖使韩潜进屯封丘，冯铁据二台，逖镇雍丘，威声甚振。二台，即在陈川城内。韩潜与桃豹据城时，潜居东台，豹居西台，是也。《唐志》：蓬泽，亦为蓬池。天宝六载，改为福源池，禁鱼采。○雾泽陂，在府西南。宋熙宁九年，议引陂水至咸丰门，合京索河。元�坛酰�诏斥雾泽陂，募兵承佃，增置水匮，为广济河上源。今涸。

��堤《一统志》：在城东六里。堤东至归德，凡三百余里，亦曰蓼堤。世传梁孝王徙都睢阳时所筑。○翟桥堰，在城西，宋建隆元年置。又绍定五年，蒙古兵由唐邓趣汴，金人议开短堤，决河以卫京城。短堤，城北小河堤也。

时和驿渡府北十里，为防河要地。又府西北十五里有张家湾渡，又北五里为陶家店，与府西北三十五里之刘兽医口渡、府东北三十里之汪家楼渡，皆河防冲要也。又有翟家口渡，在府西北二十五里。

○汴故宫在府城内正北。朱梁始都此，曰建昌宫。石晋改为大宁宫。周显德中，尝修治之。宋营缮益广，谓之大内。正殿曰大庆，其别殿以数十计。又有苑内诸殿，绵延相属。金人南徙，复修而广之。明为周王府第。又寿圣宫，在大内之东，宋为母后所居。○龙德宫，在城内西北隅，宋徽宗潜邸也。即位后，广之，易今名。又延福宫，在府城安远门内，亦徵宗所建，为金兵所毁。又城内端礼街东西有东西景灵宫，宋时奉安历代御容处。府东南三十里又有太一宫，宋太平兴国中所建祠宫也。

临蔡关府东南四十里。五代周显德中，浚闵水入蔡河，沿颍入淮，以伐南唐，曾置关于此。今土人呼其地为关头。○通津关，在府东北。五代周显德中，疏汴水入五丈河，以通齐鲁，置关于此。

繁台在府南五里。本师旷吹台也，梁孝王增筑焉。后有繁氏居台侧，因曰繁台。繁，音蒲。朱梁开平初，改为讲武台。《水经注》：台北有牧泽，中出兰蒲，方一十五里，俗谓之蒲关泽。今层台孤立于牧泽之右。晋世丧乱，乞活凭居，世谓之乞活台，又谓之婆台城。唐中和二年，黄巢围陈州，不克，引军东北趣汴州，屠尉氏。其将尚让以骁骑五千逼大梁，至于繁台，全忠将朱珍等击却之。五代刘汉初，知远自洛阳入大梁，杀契丹所留幽州卒于繁台之下。

封台在南薰门外。洪武初，幸汴时所筑。又有奉天台，在城内布政司治后，亦幸汴时祭天之所。○岳台，在城西九里。六国魏时筑此台，遥事霍山神。宋太祖建隆三年，临幸岳台，习骑射。又讲武台，在城西千秋门外之杨村，宋太宗所筑。咸平二年，又于都城东北二十里东武村筑台，大阅。熙宁八年，又大阅八军阵于宫城南之荆家陂。

杏花营城西二十里。宋嘉定八年，蒙古由汝州间道袭金汴京，至杏花营，金人击却之。元末，刘福通据汴，察罕帖木儿遣兵四面攻围，自将铁骑屯杏花营，是也。成化十四年，黄河决于此。

陈桥驿在城东北二十里。亦曰陈桥镇。石晋末，杜重威以晋军降契丹，契丹主入汴，使重威以其众屯陈桥，谋悉诛之。不果。宋太祖为军士推立于此。咸平二年，契丹南寇，帝亲御之，车驾次陈桥，进次澶州。前朝洪武初，徐达定山东，引军攻汴梁，至陈桥，元将左君弼等迎降。今有陈桥，在驿之北。自陈桥北六十里，即大名、长垣县。

上源驿在城内。李克用引军救朱全忠，全忠宴之于上源驿，乘夜掩袭克用处也。晋天福五年，改为都亭驿，又作班荆馆于景阳门外，以延敌使。又怀远驿，在城东，周显德五年置。宋太平兴国二年，改为都亭驿。又景德三年，作怀远驿于汴河北。○大梁驿，在府治东北。《志》云：县治东有时和递运所。俱国初置。

朱仙镇在城南四十五里。宋绍兴十年，岳飞大败金人于郾城，进军朱仙镇，是也。今商旅所经，以朱仙为水陆会集之所，南舟北车，从此分岐矣。又城南五里有朱仙顿。又南五里为棘店顿，宋时尝射猎于此。○白沙镇，在城西三十里。金兀术自郑抵白沙，距汴京密迩，宗泽击却之。

八角镇在顺天门外。唐光启三年，蔡贼秦宗权败朱全忠于此。宋靖康初，梁师成赐死于八角镇。○边孝村，在城北十五里。唐光启中，朱全忠败秦宗权之兵于此，追至阳武桥。桥盖在阳武县界，时宗权退屯郑州也。

七里店在城北二十里。今圮于水。五代汉隐帝末，郭威自邺趣汴，至封丘，汉主遣诸军拒之。侯益等屯赤冈，慕容彦超军于七里店，既而南北军遇于柳子陂。陂在七里店之东北。胡氏曰：在封丘之南，汴郊之北。又汉主自将御郭威，夜宿七里寨，即此。又郭威篡汉，自澶州而南至七里店，进营于皋门村。薛居正曰：开封县郭外有皋门原。○赵村，在城西南六里，汉隐帝遇害于此。又封禅寺，在府城东。石晋末，契丹入汴，百官出迎于封禅寺，既而契丹迁晋主及其家人于寺内。

板桥在城西七里。唐大历十一年，河阳三城使马燧破汴，宋叛将李灵曜引军西屯板桥。光启三年，秦宗权寇汴，其党张�髦镣捅苯迹�秦贤屯板桥，既而为朱全忠所败。

郭桥在城西北。唐长庆二年，宣武军乱，以韩充为节度使。充自滑入汴，军于千塔。胡氏曰：其地在汴城北。既而败宣武乱兵于郭桥，进军万胜。《九域志》祥符县有郭桥镇。万胜，见中牟县。○彰化桥，旧在汴城北，跨广济河。宋天僖二年，幸彰化桥北教场阅武。

陈留县府东五十里。东北至兰阳县五十里。春秋为留地，属郑，后为陈所并，故曰陈留。秦置县。汉为陈留郡治。晋陈留国治小黄，县废入焉。隋开皇六年，复置，属宋州。大业三年，属梁郡。唐初，属杞州。武德四年，属汴州。五代属开封府。后因之。今城周七里有奇，编户四十八里。

○陈留故城县北二十里，秦旧县也。沛公、项羽去外黄，攻陈留。又郦食其说沛公袭陈留，得秦积粟处也。汉元狩初，尝建行宫于城内。晋《太康志》：故城南三里又有小陈留城。今县盖隋所置。

小黄城县东北三十里。汉县，属陈留郡。高祖母昭灵后葬此，曰小黄园。晋为陈留郡治。后魏因之。北齐废。或谓之下黄。今地名小黄村。元延�讨校�大河自小黄村口决入，下流合颍入淮。○斗城，在县南三十五里。《左传》：子产葬伯有于此。又县境有瓶乡，后汉建武初，封王常为侯邑。

临济城在县西北五十里，秦邑也。秦二世二年，章邯围魏王咎于临济，齐、楚救魏，邯大破齐楚军，杀齐王田儋于临济下。汉初，曹参略陈留，取临济，是也。刘昭曰平丘有临济亭，即此。

牛首城在县西南十一里。《左传》桓十四年，宋伐郑，取牛首。襄十年，晋伐郑师，取牛首。俗谓之车牛城。○老丘城，在县北四十里。《左传》定十五年，郑罕达败宋师于老丘。又县西北九十里有平丘城，今见直隶长垣县，盖与县接界也。

仓垣城在县西。城临汴水，一名石仓城。相传郑庄公所筑，以盛仓粟。晋怀帝永嘉三年，石勒寇信都，诏将军王堪等讨勒。勒略魏郡至黎阳，王堪退保仓垣。明年，勒攻仓垣，杀王堪。四年，石勒复围陈留太守王赞于仓垣，为赞所败。五年，豫州都督苟�谝月逖艏⒗В�表请迁都仓垣，不果。既而洛阳陷，豫章王端自洛东奔仓垣，苟�诼嗜汗俜钗�皇太子，置行台。寻自仓垣徙屯蒙城。永和八年，晋将谢施屯仓垣，寻使荥阳太守刘遁守此。后没于慕容燕。太和四年，桓温伐燕，不克，奔还，自东燕出仓垣，凿井而饮。后又为姚秦所得，置兖州于此。义熙十三年，刘裕伐秦，沈林子自汴入河，克仓垣。宋永初三年，魏将滑稽陷仓垣，陈留太守严棱降，魏仍置陈留郡于此。《水经注》：汴水出浚仪县北，东经仓垣城南，即大梁县之仓垣亭也。魏收《志》浚仪有仓垣城。旧《志》：城在陈留西南五十里。今城邑改置，故址不可复迹矣。

莘城县东北三十五里。《括地志》：陈留县东有莘城，古莘国，即传所谓莘墟也。别详见山东曹县。又县南十五里有空桑城，相传伊尹生此，盖亦因莘城而名。

○黄河在县北三十里。自祥符封丘县流入境，又东入兰阳县界。

汴水旧在县北五里。自祥符流入县界，又经小黄城南，而入杞县界。○沙水，在县西南十里，即故蔡河也。东流入杞县。

睢水旧在县东北四十里。合小黄河入杞县，又东经归德府之睢州，达宁陵县。后汉建安七年，曹操军谯，至浚仪，治睢阳渠，盖因睢水而作渠。《汉志》注：睢水于浚仪首受莨荡渠，东至取虑而入于泗。取虑，见南直虹县。

巴河在县东北三十五里。一名泌水，黄河之支流也。元大德九年，黄河决溢汴梁，因自汴梁东开董盆口，导支河入巴河，以杀其势。既而正河流缓，并趣支流，巴河不能容，因南决归德诸处，北入济宁境内，大为民害，复塞治之。今东经兰阳仪封县南，入归德府宁陵县界，复入于大河。

鲁沟在县西北十七里。源出祥符之蓬泽，又东南经杞县南，而合于汴河。○观省陂，在县东。唐贞观十八年，县令刘雅作陂蓄水，溉田百顷。

○逍遥宫在县南六里。隋大业二十年建，寻废。○莘城驿，在县治南。明初置。

杞县府东百里。东北至睢州考城县九十里。古雍国，黄帝之后。周为杞国。汉置雍丘县，属陈留郡。晋属陈留国。后魏置阳夏郡。北齐因之。隋开皇初，郡废。十六年，改置杞州。大业初，州废，以县属梁郡。王世充亦置杞州于此。唐初因之。贞观六年，州废，县属汴州。五代晋改为杞县，汉仍曰雍丘。宋因之。金正隆后，复为杞县。元为南杞县。明曰杞县。今城周九里有奇，编户百二十三里。

○雍丘城今县治。《汉志》：故杞国，周武王封禹后东楼公于此。先春秋时，徙鲁东北，后属宋。战国属魏。雍，一作�濉！蹲蟠�》襄九年，郑围宋雍丘，宋皇瑗围郑师，取之。《史记·郑世家》：�鹿�十五年，韩景侯伐郑，取雍丘。又秦蒙骜拔魏雍丘。秦二世二年，沛公、项羽自定陶西略地，破秦军于雍丘。又曹参南攻雍丘，击李由军，破之。后汉兴平二年，陈留太守张邈使其弟超保雍丘，曹操攻拔之。魏曹丕改封曹植为雍丘王。东晋初，镇西将军祖逖为豫州刺史，镇雍丘，屡破石勒军，大河以南，多为晋土，是也。刘宋永初三年，魏人渡河南侵，司州刺史毛德祖遣将刘怜戍雍丘以备之。唐天宝十载，真源令张巡起兵讨安禄山，西至雍丘，贼来攻，屡败之。

外黄城县东北六十里。《左传》：鲁惠公季年，败宋师于黄。杜预曰：外黄县东有黄城。《战国策》：苏代曰：决白马之口，魏无黄、济阳。秦置外黄县。二世二年，沛公、项羽自雍丘还攻外黄。汉四年，项羽攻外黄，怒其不早下，将坑之，以舍人�硌远�止。汉亦曰外黄县，属陈留郡，郡都尉治焉。张晏曰：魏郡有内黄，故此加外。晋属陈留国。后魏主焘延和三年，置徐州于外黄。皇兴初，州罢，县亦寻废。高齐复置外黄县。隋属曹州。唐初属杞州，贞观六年废。《陈留风俗传》：外黄有大齐城、小齐城，又有莠仓、科禀二城，皆汴水所经。杜佑曰：外黄县东有黄城，兵乱之后，城邑丘墟，因曰黄墟。晋大和四年，桓温伐燕，燕慕容厉逆战于黄墟，败走。又曲棘里，刘昭曰：在外黄城中。《春秋》：昭二十五年，宋公佐卒于曲棘。

高阳城在县西二十五里。颛顼高阳氏佐少昊有功，封于此。郦食其居此，沛公兵过之，食其入谒，自称高阳酒徒。文颖曰：高阳，聚邑名也。亦曰高阳亭。汉文帝子武改封梁，其地北界太山，西至高阳。后汉初平中，蔡邕封高阳侯，即此。魏收《志》：雍丘有高阳城。

围城县南五十里。春秋时郑地。昭五年，晋韩起逆女于杞，还过郑，郑伯劳诸圉。《战国策》：楚人说顷襄王还射圉之东，解魏左肘。汉置圉县，属淮阳国。王莽居摄，东郡太守翟义起兵讨之，败于圉北，即圉城北也。后汉属陈留郡。晋属陈留国。后魏曰圉城县，属阳夏郡。北齐县废。隋复置，属宋州。唐初属杞州，贞观六年废。五代周显德三年，征淮南，驻师于圉城镇，即此。今亦曰南圉镇。

令狐城在县西三里。唐至德初，令狐潮等攻雍丘，数月不下，乃置杞州，筑城于雍丘之北，以绝张巡粮援，即此城也。既而巡弃雍丘，东守宁陵。○肥阳城，在县东北二十里。《城冢记》：禹治洪水，在肥泽之阳，因筑此城。今有西肥集。

张柔城县北七里。元张柔镇雍丘时所筑。亦名新城。《元志》杞县：元初，河决，城之北面为水所圮，遂为大河之道，乃于故城北二里河北岸筑新城置县。继又修故城，号南杞县。盖黄河至此分为三：其大河流于二城之间，其一在新城之北睢河中，其一在故城之南。俗称三叉口。

成安城在县城东。汉县，属陈留郡。后汉县废。《风俗传》：成安县，今名利望亭。《隋志》：外黄县，齐废成安县入。○阳乐城，在县东北四十里。《述征记》：城在汴北一里，周五里。盖苻秦时所置。又有祺城，在县西北十八里，亦曰箕城。隋末，王世充尝置县于此。又吴起城，《志》云：在县东北十里。相传吴起屯兵处。

○桃陵在县东南十里。唐至德初，张巡守雍丘，击贼众于白沙涡，还至桃陵，遇贼救兵，悉擒之，即此处也。白沙涡，在归德府宁陵县。又县东南三十五里曰青陵，亦名青陵保。县西南五十里曰翟陵，又十里为石陵。县东北二十里有武陵，皆土阜也，俗亦谓之五陵。今多漫漶者。○韩冈，在县西三十五里，又西至陈留四十里，往来所经之道。

○汴水在城北。自陈留县流入，经县东北境而入睢州界。《志》云：县北四十里有蒲口，旧时汴水分流处也。元大德初，河决于此。

睢水在县北五十里。自陈留县流入境，又东入归德府睢州界。《水经注》：睢水首受浚仪莨荡水，东经高阳故亭北，又东径雍丘县故城北。

鲁沟在县南。自陈留县流入境，下流入于汴河。○白杨陂，在县东。《水经注》：陂方四十里，储水溉田处也。今涸。

汉堤在县北。即汉永平中王景所治者。县有堤河，因此而名。又北五里有隋堤，大业中所筑，自大梁至灌口者也。灌口，或曰即老鹳河。见南直淮安府。

○鸣雁亭在县北四十里。《水经注》：氵反水东径亭南。《春秋》成二年，卫侯伐郑，至于鸣雁。俗谓之白雁亭。○雍丘驿，在县城东北，明初置。

通许县府东南九十里。东至杞县六十里。本陈留、扶沟二县地。宋初置通许镇，咸平中升为咸平县，属开封府。金改今名。今城周九里有奇，编户二十五里。

○上仓城县西八里。五代周世宗所筑，为漕运转输之处。

�蝶鸥�县东南四十里。相传有凤集此，故名。县境又有吴召冈、李大冈、青冈、竖冈、朱砂冈、扌祭子冈、七里等冈，大者绵亘数里，居民避水患，多筑庐于其上。《志》曰：县当祥符、陈留二邑之冲要，冈阜环列，河流萦绕。

○蔡河在县西。《志》曰：蔡河自祥符之范村流入县北，分为两道，名双沟河，至县西复汇而为一，下入扶沟，建闸启闭，宋时通江淮之漕道也。《宋志》：建隆二年，浚蔡河，设斗门节水，自京距通许镇。○旧黄河，《志》云：自汴西杏花营分流，经县西三里，南达扶沟。今涸。

太康县府东南二百里。东至睢州柘城县八十五里，南至陈州七十里。相传夏太康所筑城。汉置阳夏县，属淮阳国。东汉属陈国。晋属梁国。后魏属阳夏郡。高齐置淮阳郡。隋初郡废。开皇七年，改县曰太康，属陈州。王世充置夏州于阳夏，即此。唐复为太康县，属陈州。五代梁属开封府。宋宣和初，改属拱州。金仍属开封府。今城周九里有奇，编户三十六里。

○阳夏城即今治，汉县也。秦为阳夏乡，阳夏人吴广起兵于蕲，是也。汉元年，令将军薛欧、王吸出武关，逆太公、吕后于沛，楚发兵距之阳夏。五年，追项羽至阳夏南。洪氏曰：阳夏乡，今去太康县三十里。后汉建安初，陈王宠屯阳夏，袁术遣客诈杀之。晋永嘉五年，石勒攻陈留太守王赞于阳夏，擒之，即此地。又县西北五里有霸王台，临涡水，俗谓之项王将台，亦曰汉王台。县南二十里又有南拒台、北拒台，相传楚汉相拒处，相去各一里，亦谓之南拒城、北拒城。

○涡水在县北五里。其上源自通许境接蔡水，流经县北，东南经柘城县及鹿邑县境，又东入江南亳州界。《水经注》：涡水首受蔡，东流经阳夏北，其下流入于淮。是也。今有秋江泊，在县东南二十里，渡通柘城。○五里口渡，在县西南五十里，路通西华县。

○义安驿在县南三十五里。路出陈州，此为中顿处。又县西南三十里有长陵冈，洪武初置递运所于此。

尉氏县府南九十里。西南至许州百三十里。春秋郑大夫尉氏邑。秦置县。汉属陈留郡。晋属陈留国。后魏亦属陈留郡。东魏改属开封府。北齐省。隋开皇六年，复置，属许州。王世充于此置尉州。唐武德四年，改置洧州，或作南汴州。贞观初，州废，县属汴州。今城周七里有奇，编户二十六里。

○康阴城县东南四十里。隋末置。唐初属洧州，贞观初废。《志》云：武德四年，安抚使任瑰于古齐城置康阴县。又有苑陵城，在县西南四十里，古山氏城也。《竹书纪年》，梁惠成王十六年，秦公孙壮率师城山氏，即此。唐武德四年任瑰于新郑县界内，移苑陵县治山氏城，属洧州。贞观初废。

向城在县西南五十里。《左传》襄十一年，诸侯伐郑，会于北林，师于向。杜预曰：向城在长社东北。又十四年，晋及诸侯会吴于向，即此。○菟氏城，在县西北四十里。《左传》昭五年，郑伯劳楚屈生于菟氏。又蒋城，在县西六十里，与新郑接界。或以为即春秋时蒋国，所谓凡、蒋、邢、茅者。又有钟城，魏钟繇故居，在县西北五十里。

鸡鸣城在县西南三十里。《竹书》：魏惠成王元年，韩伐魏，军于�踉筅椋�北对鸡鸣城。是也。又七里为三亭冈。秦王稽与范雎言：待我三亭之南。即此。○蔡陂城，在县西南四十里，与鸡鸣城相近。《志》云：隋末，尝置县于此。

○沙水县东五十里。自祥符县流入，即宋之惠民河。宋祥符元年，惠民河决于尉氏，遣使修塞。县东有康沟，流合惠民河，即长明沟之支流也。又有笔沟，在县东北四十里，端直如笔，流合于康沟，引而南，合于大沟。其合处有大流堰，宋所置也。

长明沟在县西南四十五里。源出许州长葛县界，经县西南汇为大陂，谓之蔡泽陂，东西五里，南北十里。或曰即�踉筅橐玻�在鸡鸣城南。长明沟又东南流，与大沟合。○大沟，在县西南十五里，东南流，与县境众水汇。今下流入于决河。

○陵树亭县东北三十五里。亦曰陵树乡。汉建安中，荀攸封陵树侯，即此。其东有少曲亭。《志》云：少曲亭，在县东。《陈留风俗传》：尉氏县有少曲亭，俗谓之少城。《水经注》：康沟东经扶沟县之白亭，又东经少曲亭。此河南之少曲也。○尉氏驿，在县治东，明初置。

洧川县府西南百五十里。南至许州六十里，西北至新郑县亦六十里。春秋郑之曲洧。汉为颍川郡新汲县地。唐初为尉氏县地。宋为宋楼镇，属尉氏县。金始置洧川县，旧治在今县南十里。前朝洪武初，以水患迁今治。今城周九里有奇，编户十七里。

○新汲城在县南。春秋时曲洧也。成十七年，公会诸侯伐郑，自戏童至于曲洧。汉神爵三年置新汲县，以河内有汲县，故曰新汲。后汉章帝封马防为侯邑。晋仍属颍川郡。后魏因之。东魏改属许昌郡。北齐废。唐初复置，属洧州。贞观初废。

匡城在县东北。《左传》文元年，卫孔达侵郑，伐绵、訾及匡。又定六年，公侵郑，取匡。此郑国之匡城也。

○牛脾山在县西南十里。有小阜，俗谓之牛脾山。旧传即郑庄公阙隧见母处。

○洧水在县南。源出河南府登封县北阳城山，至禹州密县，又东流至新郑县，合溱水为双泊河，经长葛县北，为双济河，至县南，又名双泊河，西南有青龙泉水合焉，经朱曲镇，又东经鄢陵、扶沟、西华县境而合于颍水。

○朱曲镇在县东南。本属尉氏县。金曰朱家曲，改属今县。洧水至此，回曲而东，因名。○洧川驿，在县治西，明初置。

鄢陵县府南百六十里。西南至许州六十里，东至扶沟县四十里。春秋郑邑。战国属韩。汉置鄢陵县，属颍川郡。晋及后魏因之。东魏属许昌郡。北齐省入许昌县。隋开皇七年，复置县。十六年，又置洧州于此。大业初，州废。王世充复置。唐因之。贞观初，州废，县属许州。宋改今属。今城周六里有奇，编户二十九里。

○鄢陵城旧城在今县西南四十里。《春秋》隐元年，郑伯克段于鄢。成十六年，晋败楚于鄢陵。韦昭曰：古鄢国，为郑武公所灭。《国语》虢、郐八邑，鄢其一也。《史记》：韩宣惠王十四年，秦败我于鄢。又秦始皇二十二年，李信攻楚鄢、郢，破之。胡氏曰：时楚迁寿春，所谓鄢者即此；郢，谓陈州也。魏曹丕封弟燕王宇为鄢陵王，筑台于城中，名燕王台。唐初移今治。《括地志》：故城在今鄢陵县西北十五里。又县南有朱濞城。濞，汉初功臣，封鄢陵侯，因筑此城。

安陵城《括地志》：在县西北十五里。本郑地。《史记》：齐宣公四十三年，田庄子伐鲁、葛及安陵。战国时，魏襄王弟安陵君封于此。公子无忌所云王之使者出过而恶安陵氏于秦者也。秦始皇二十二年，灭魏，欲以五百里地易安陵。《水经注》：安陵，一名富平。《陈留风俗传》：尉氏安陵乡，故富平也。汉昭帝封张安世为侯邑。盖旧为尉氏县界。又《后汉志》征羌侯国有安陵亭。征羌，见郾城县。杜佑云：安陵，在郾城东南七十里。又鲁，鲁城；葛，长葛也，俱见后。

○洧水在县北二十里。自洧川县流入境，又东南入扶沟县界。

○五女店在县西三十里，又西南三十里即许州也。相传汉献帝后伏氏，与姊妹四人为操所害，葬于此。

扶沟县府南二百里。南至陈州西华县七十里。汉旧县，属淮阳国。以小扶亭有洧水之沟，因名。光武封朱鲔为侯邑，改属陈留郡。晋省。后魏复置。东魏属许昌郡。隋属许州。唐初于县置北陈州，寻废，以县属洧州。贞观初，仍属许州。五代梁改今属。今城周九里有奇，编户二十九里。

○扶乐城在县东南三十里。光武封刘隆为扶乐侯，即此。晋省。隋开皇十六年，置扶乐县，属陈州。唐贞观初废。《志》云：扶乐城，亦曰大扶城，其北又有小扶城。沙水径二城之西而东南流，即蔡河矣。

固城在县西南尹村保。《通典》云：汉所筑，周回皆水，势甚固。其水亦曰二备沟。宋杨侃《东京赋》所云“城通两扶，沟逾二备”者也。

雍氏城在县西南四十里。《春秋》襄十八年，楚伐郑，侵雍梁。又襄三十年，郑伯有奔雍梁。《战国策》，楚围韩雍氏，即雍梁也。杜预曰：阳翟东北有雍氏城。今城接禹州界。

○蔡水在县城东。自通许县西流入境，又东南流入陈州界。

洧水在县西。自鄢陵县流入境，又东南入西华县界。《宋志》：洧水自许田注鄢陵，东南历扶沟，合于蔡。又氵異水，自临颍历鄢陵、扶沟，亦合于蔡。盖宋时导蔡河上流以通漕处，亦谓之闵河。

○桐丘亭在县西二十里。亦曰桐丘城。《左传》庄二十八年，楚侵郑，诸侯救郑，楚师夜遁。郑人将奔桐丘，谍告曰：楚幕有乌。乃止。又哀二十七年，晋荀瑶伐郑，次于桐丘。杜预曰：许昌东北有桐丘城。今其地接许州东北境，亭盖与许州接界。《陈留风俗传》：县有白亭，楚封太子建之子胜为白公，居此。又有雕陵亭，即庄子所云游于雕陵之樊者。

中牟县府城西七十里。西至郑州七十里。春秋郑中牟邑。汉置县，属河南郡。高帝封功臣单父圣为侯邑。晋属荥阳郡。后魏省，寻复置。东魏初，增置广武郡，治此。后周移县治圃田。隋开皇初，郡废，改县曰内牟，属郑州。十六年，改曰郏城。大业初，又改为圃田县，仍徙旧治。唐初复改中牟，并置牟州。贞观初，罢州，以县属管州。龙翔初，改属郑州。五代梁属开封府，唐复属郑州。宋仍属开封。今城周六里，编户三十七里。

○中牟旧城在县东六里，县旧治也。东汉初平二年，朱��谋讨董卓，以河南残破，东屯中牟。三年，为卓将李亻�竦人�败。唐乾符三年，山东盗王仙芝等陷阳武，攻郑州，昭义将雷殷符屯中牟，破走之。前朝天顺中，徙今治。○清池废县，在县西。《寰宇记》中牟有清阳亭。唐初置清池县，属管州。贞观初废。

官渡城在县东北十二里，即中牟台也，亦曰曹公台。建安四年，曹操袁绍相持于官渡口。裴松之《北征记》：中牟台下临汴水，是为官渡，袁绍、曹操垒尚存焉。晋永嘉初，东海王越镇许昌，以石勒寇掠兖州，遣苟�诘染苤�于平原、阳平间，越出屯官渡，为�谏�援。又县西南有林亭。《左传》宣元年，楚�录志戎＃�遇晋军于北林，即此。

○牟山县北五里。县南二十里有土山。又县西南有马陵。《志》云：陵绵亘五十余里，或曰即故河堤也。

○汴水在县南。又东流入开封城南。今淤。或曰在中牟故城北。唐中和四年，李克用等败黄巢于陈州，巢自陈趣汴，至中牟，又自中牟逾汴而北，克用邀击之于封丘，是也。

官渡水在县北中牟台下。鸿沟自荥阳下分二渠，一为官渡水是也。圃田泽在其南，又北则为黄河。胡氏谓：官渡即黄河也，故袁曹相距。沮授曰：悠悠黄河，吾其济乎！按袁绍败后，幅巾渡河，则黄河在官渡北矣。

汜水在县南。东北入官渡水，今涸。杜佑曰：此为东汜水。《左传》僖三十年，晋及秦围郑，晋军函陵，秦军汜南，盖此水之南也。又襄九年，晋会诸侯伐郑，师于汜，盖亦东汜云。

刁马河在县东南。旧通汴河，宋元丰五年，范子渊等开清汴渠，引洛入汴。既而汴水增涨，提举司言：京西四斗门，近京惟孔固斗门可以泄水入黄河。其孙贾斗门，虽可泄水入广济，然下尾窄狭，不能尽吞。惟于万胜镇旧减水河汴河北岸，修立斗门，淘旧河，创开生河一道，下合刁马河，是也。今堙。

圃田泽在县西北七里。《周·职方》：豫州薮曰圃田。《史记》：魏公子无忌曰：秦七攻魏，五入囿中，边城尽援。刘伯庄曰：囿，读圃，即圃田泽，中多产麻黄，《诗》所谓东有甫草也。东西五十里，南北二十六里，西限长城，东极官渡，高者可耕，洼者成汇。今为泽者八，若东泽、西泽之类；为陂者三十六，若大灰、小灰之类，其实一圃田泽耳。

五池沟在县西。亦曰五池口，今涸。曹魏嘉平二年，司马懿讨王凌还，魏主使侍中韦诞劳军于五池。宋张洎曰：莨宕渠自荥阳五池口出，注为鸿沟。是也。

王满渡在县南。旧为汴河所经津济之处。唐中和四年，李克用救汴州，自许州而北，追及黄巢于王满渡，乘其半济，奋击，大败之。《唐书》：渡在中牟北。

○万胜镇在圃田泽之北。亦曰万胜寨。唐长庆二年，宣武军乱，命韩充为宣武帅。充自滑州入境，军于万胜。光启三年，秦宗权将卢瑭军万胜，夹汴口为梁，以绝汴州运路，朱全忠袭取之。后唐同光四年，帝幸关东，至万胜镇，闻李嗣源入汴，遂还。宋景德二年，开封府言：万胜镇先置斗门以减河水，今汴河分注浊水，入广济河，堙塞不利。帝以斗门本泄京索河，泛流入汴，不便壅塞，命高置斗门。胡氏曰：万胜镇在中牟东，距大梁不过数十里。○白沙镇，在县东三十七里。《九域志》县有白沙镇，与祥符县接界。

曲遇聚在县西。司马彪《郡国志》：中牟县有曲遇聚，沛公破秦将杨熊于曲遇，熊走荥阳。又《世家》：曹参自开封西击杨熊，军于曲遇。是也。曲，丘羽反；遇，音�搿！鹌蕴镦洌�在今县治东，明初置。

阳武县府西北九十里。北至卫辉府新乡县八十里。秦博浪沙地。汉置阳武县，属河南郡。晋属荥阳郡。东魏属广武郡。北齐省。隋复置，属郑州。唐因之。五代时属开封府。今城周五里有奇，编户五十四里。

○博浪城在县东南五里，即张良令力士击秦始皇处。司马贞曰：浚仪西北四十里有博浪城。建安五年，袁绍与曹操相距于官渡，绍军阳武，依沙�鲎肺�屯，东西数十里。沙�鲎罚�或曰即博浪沙。○北埭城，《寰宇记》：在县北十里。其地又有南埭城。《左传》襄五年，楚伐陈，诸侯会于城埭以救之，即此二城也。杜预曰：酸枣县西南有埭城。

○黄河旧在县北，今在县南。自原武县流入境，又东入封丘县界。

白沟在县东南三里，又东南入封丘县界。《水经注》：济水经阳武故城南，又东为白马渊，泉流为白沟。或谓之白河。唐载初元年，引汴水入白河，即此。今涸。

原武县府西北百二十里。西南至郑州六十里，北至卫辉府获嘉县百里。汉县，属河南郡。晋省。后魏复置，属荥阳郡。东魏改属广武郡。北齐县省。隋置原陵县，开皇十六年复曰原武。唐属郑州。宋熙宁中，省入阳武县。元�坛酰�复置。金属郑州。元因之。明初，改属开封府。今城周四里有奇，编户二十三里。

○卷城在县西北七里。苏秦说魏王曰：北有卷、衍。秦昭襄王三十二年，客卿胡伤攻魏卷，取之。又始皇二年，麃公将卒攻卷。汉置县，属河南郡。建初二年，帝幸偃师，东涉卷津。晋卷县属荥阳郡。后魏因之。北齐废。《水经注》：河水经卷县北，又东至酸枣之延津，二邑皆河津之要也。

垣雍城在县西北五里。春秋时为郑地，亦曰衡雍。僖二十八年，晋文公败楚于城濮，还至衡雍。又文八年，鲁公子遂会晋赵盾于衡雍。后为垣雍。秦昭王四十八年，韩献垣雍以和。《战国策》魏王曰秦许我以垣雍；魏公子无忌谓秦有郑地，得垣雍，皆此也。城濮，见山东濮州。

安城在县东南二十里。《志》云：周所置城。《史记·魏世家》：昭王十三年，秦拔我安城，兵至大梁而去。《括地志》原武有安城。《史记》：信陵君谓魏安�鹜酰�通韩上党于共、宁，使道安成，出入赋之。谓此。明初置安城驿，正统中废，改置广武驿于荥泽县。共，见卫辉府；宁，见怀庆府修武县。

长城在县西北。徐广曰：荥阳卷县有长城，经阳武到密，六国魏所筑。《竹书纪年》：梁惠成王十二年，龙贾帅师筑长城于西边。盖是时长城犹在河西。其后河西属秦，因改筑长城于此。

○黑阳山在县北二十里，连阳武县界。黄河经其下。洪武二十四年，河决于此。又正统十三年，河决荥泽县，东及黑阳山，由蒲经澶四百余里，合黄河故道，北入会通河。蒲、澶，见北直长垣县及开州。

○黄河在县北二十二里。自荥泽流入县界，达于开封城北。《水经注》：河水东经卷县北。春秋时，晋楚之战，晋军争济，舟中之指可掬；楚庄祀河，告成而还：皆此处也。隋大业十三年，李密攻东都，遣徐世绩自原武济河，取黎阳仓。

○扈亭在县西北。《春秋》庄二十三年，公会齐侯盟于扈。又文七年，晋赵盾与宋、卫、齐、郑、曹、许诸侯盟于扈。其后往往会盟于此，盖其地在四方道里中也。《竹书》：晋出公二十二年，河绝于扈。又有武修亭，或以为修鱼也。《秦纪》：惠文王后七年，韩、魏、燕、齐率匈奴共攻秦，秦使樗里疾与战于修鱼。

封丘县府北七十里。北至北直滑县一百四十里，东北至北直长垣县六十里。古封父国。《左传》赐封父之繁弱，是也。汉置封丘县，属陈留郡。后汉初平四年，袁术屯封丘，曹操自鄄城引兵击走之。晋属陈留国。大兴三年，祖逖遣其将韩潜屯于此，既而石勒遣石虎引兵南侵，城封丘而还。后魏太平真君九年，并酸枣，景明二年改，仍属陈留郡。北齐省。隋开皇十六年，复置，属滑州。唐属汴州。宋属开封府。金大定中，河水坏没，迁治新城。元初，城复为河所坏，乃因故城遗址，稍加修葺，迁治焉。明因之。今城周九里有奇，编户四十三里。

○黑山在县北五里。后汉初平四年，袁术引军屯于黑山，曹操断术粮道，术败走，即此。

○黄河在县南五十里。旧时沁河自山西沁源县来，由阳武入县界于家店，河水挟沁东决漕运，为害甚烈。弘治中，副使张鼐从于家店疏决故道，筑堤以免泛滥之虞，至今赖之。

黄池在县西南七里。东西广三里。《春秋》哀十三年，公会晋侯吴子于黄池。薛瓒曰：《国语》吴子掘深沟于商鲁之间，以会晋公午于黄池，正此地也。杜预曰：封丘县南有黄亭及济水。《史记》：韩昭侯二年，宋取我黄池。又《魏世家》：惠王十六年，侵宋黄池，宋复取之。即此。

濮渠在县西南。首受[1111]，东北流至县，引以溉田，又东北流，入北直开州界。

翟沟在县南八里。即白沟也，音转为翟。西接黄河支流，引渎东入，环带萦纡，澄澈如鉴。一名涤渠，亦曰湛渠。孟康曰：春秋时，宋败长狄侨如于此，因名。自阳武县流入，又东南经祥符县境。今涸。

○桐牢亭在县北二里。韦昭曰：古虫牢，郑地也。《春秋》成五年，公会晋侯，同盟于虫牢。襄十八年，楚侵郑，至于虫牢。定八年，晋士鞅会成桓公侵郑，围虫牢。今谓之桐涡。○长丘亭，在县东。《左传》：宋败狄于长丘。《史记》宋武公获长狄侨如处也。

黄亭杜预曰：在县南七里黄池之上。又南三里有云响亭。晋吴之会，诸侯云集响应，共筑此城，因名云响城。又有期城，在黄池旁，亦以诸侯相期于此而名。

中栾镇在县南大河北岸。元人运道，以此为中顿。明初，徐达下汴梁，驻军中栾，然后率步骑入虎牢，既又规取河北，复自中栾渡河，下卫辉，是矣。县西北一里又有周太祖营，相传五代时郭威屯兵处。

延津县府西北九十里。东北至卫辉府胙城县四十五里，西北至卫辉府新乡县七十里。本郑之廪延。秦置酸枣县。汉属陈留郡。晋因之。后魏属东郡。北齐并入南燕县。隋开皇六年复析置酸枣县，属滑州。大业初，改属荥阳郡。唐复属滑州。五代梁开平元年，属开封府。宋政和七年，改延津县。金贞�倘�年，置延州。元至元九年，复为延津县。今城周七里有奇，编户二十七里。

○酸枣城县北十五里。本郑之廪延邑。《左传》隐元年，郑叔段侵郑，至于廪延。亦曰酸枣。襄三十年，郑以伯有之乱，游吉奔晋，驷带追之，盟于酸枣。《战国策》：苏秦曰：魏北有河外、卷、衍、燕、酸枣。《史记》：魏文侯三十二年，伐郑，城酸枣，取郑北而城之也。秦始皇五年，使蒙骜攻魏，拔酸枣。汉县治此。武帝封广川惠王子晏为侯邑。后汉中平末，关东共起义兵讨董卓，兖州刺史刘岱等与曹操屯酸枣。《陈留志》：城内有韩王故宫阙，疑战国韩尝都此。又县东南二里有酸枣山，俗呼为土山，黄河昔尝绕其下。《邑志》云：山在县西南五里。后唐同光三年，治酸枣遥堤，以御决河。周广顺二年，河决酸枣，寻修塞之。

○黄河旧在县北。成化十四年，河决县西之��村，泛滥七十余里。十五年，徙流县南，入封丘县界。

濮水在县北。今涸。《水经注》：濮水自酸枣首受河而东北注，经燕城南。盖与封丘之濮渠异源而同流也。详见山东濮州。燕城，见胙成县。今黄河迁决，濮水绝流矣。

延津杜预曰：酸枣县北有延津。《水经注》：河水又东北，通谓之延津。后汉初平二年，董卓入关，袁绍自河南还军延津。建安五年，曹操以袁绍攻白马，引兵趣救。荀攸曰：今兵少不敌，公到延津，若将渡兵向其后者，绍必西应之，然后以轻兵袭白马，掩其不备。从之。既败绍军，引还，绍渡河追至延津南。操勒兵，驻营南阪下，及战，大破绍军。晋咸和四年，石勒破刘曜，途出于此，以河冰泮为神灵之助，号灵昌津。《志》云：唐卫州新乡县有延津关，盖在延津北岸。曹操救东郡太守刘延于白马，至延津，盖在延津南岸。今详见北直滑县。

乌巢泽在县东南。《三国志》：许攸谓曹操曰：袁氏辎重，在故市乌巢。操遂出奇兵攻烧之，绍因此败亡。今故市城在郑州北。《水经注》：济渎又东，经酸枣县之乌巢泽。泽北有故亭。

○香台关在县西北。地名沙门镇，有巡简司。○廪延驿，在县治东南。县治西又有廪延递运所。

兰阳县府东北九十里。北至直隶长垣县七十里，东北至直隶东明县百二十里。汉东昏县地，属陈留郡。三国魏废县为镇。宋初，复置东明县。金析东明六乡置今县，取其首乡曰兰阳，以名，属曹州。元属汴梁路。今城周五里，编户三十八里。

○东昏城县东北二十里，故户牖乡也。《春秋》哀十三年，黄池之会，吴囚子服、景伯以还，及户牖，归之。秦属阳武县。陈平，阳武户牖人也，汉因封为户牖侯。后置东昏县。相传秦始皇东游至此，昏雾四塞，不能进，因名。有秦台废址存焉。《括地志》：东昏镇，在陈留东北九十里，即故县地。宋乾德元年，置东明县。金以县属南京。后避河患，徙河北。今见直隶东明县。○韩陵城，在县东北五十里。《志》云：元时徙县治此。又县东南八里有流渠城，旧亦为县治，以渠水所径而名，日久渐塞。

济阳城县东五十里。春秋宋地。战国属魏。苏代曰：决白马之口，魏无黄、济阳。《竹书纪年》：梁惠成王三十年，城济阳。秦二世二年，章邯等击灭魏咎于济阳。汉为济阳县，属陈留郡。景帝中六年，封梁孝王子明为济川王。应劭曰：即济阳县也。昭帝元平初，昌邑王初征至济阳，求长鸣鸡。又元帝永光三年，立子康为济阳王。建昭五年，徙王山阳，县仍属陈留。《后汉纪》：光武生于济阳宫，光明照室。盖县有武帝时东巡故宫。晋亦属陈留国。刘宋元嘉五年，徐州刺史王仲德攻魏济阳及陈留。又后魏延和二年，置徐州于此。皇兴初，州废。孝昌中，改属阳夏郡。隋属曹州。唐初省入冤句县。武德四年，复置济阳县，属杞州。贞观初复废。宋为济阳镇。冤句，见山东曹州。

○白云山在县西十里。山下有张良洞。山东南即张城山，周围三里，厥势如城。又县东北二十里为东冈头，有冈头铺，达仪封县十五里而近。

○黄河今在县北十五里，又东入仪封县境。旧《志》云：县北二十里有贾鲁河，元贾鲁所开。又三十里为马蹄河，旧名清河。秦始皇东游，饮马于此，因更名也。其下流俱入黄河，水势汹涌。嘉靖间，特于县东北十里开李景高河，以杀水势。万历十七年，河决李景高口，入睢、陈故道，寻塞。

巴河县南六里。自陈留县流入，又东入仪封县境。

○赵皮寨县北十余里。嘉靖五年，河臣盛应期请疏赵皮寨支河，绵延数百里，以济漕运。其地视河高数尺，功卒不集。

仪封县府东北百十五里。东至山东曹县百二十里，北至北直东明县百里。春秋时卫邑。汉为东昏县地。唐、宋为考城县地。金为考城县之通安堡。元置今县，属睢州。明初改今属。城周八里有奇，编户二十一里。

○仪封城在县北十七里。相传仪封人请见孔子处。元于此置县。明初圮于河，因迁今所。《一统志》：仪城在兰阳东北二十里，亦为仪封乡。

○黄陵冈县东北五十里，接山东曹县界。金末，蒙古围汴，金主守绪以粮援俱绝，遂东巡，次黄陵冈，谋入开州，是也。亦曰黄陵渡。元末，察罕谋复汴梁，使舟师出汴东，略曹南，据黄陵渡，即此。详见山东曹县。又有青陵冈，在县北十五里。

○黄河在县北二十里。自兰阳县流入境，又东入睢州界。《志》云：县境有贾鲁旧河，自黄陵冈南经曹县梁进口，下通归德丁家道口。弘治中，刘大夏尝浚此以杀决河之势。今废。梁进口，亦曰梁靖口，由黄陵冈至梁靖口，凡八十余里。

巴河在县南八里。自兰阳县流入界，东南经杞县东北之乌冈，而达于睢州境。○黄渡湖，旧《志》：在县北�龉萄粝纾�周围六十余里，盖大河所溢也。

新郑县府西南二百二十里。西南至禹州九十里，北至郑州七十五里。古有熊地，黄帝都焉。周封黄帝后于此为郐国。春秋时为郑国，曰新郑，以别于京兆之郑也。战国时，韩哀侯亦都之。秦为颍川郡地。汉置新郑县，属河南郡。晋省县而城如故。永嘉末，荥阳太守李矩保聚于此。隋开皇十六年，复置，属郑州。王世充置溱州。唐州废，县仍属郑州。宋因之。金、元属钧州。明时隆庆中，始改今属。城周五里，编户二十九里。

○郑城古郑城，在县西北。郑武公始都此。《左传》：梓慎曰：郑，祝融之墟也。其城有渠门、皇门及��阝门、师之梁等门。《春秋》桓十四年，宋人以诸侯伐郑，焚渠门，入及大逵。宣十二年，楚克郑，入其皇门。襄十年，晋以诸侯之师伐郑，门于��阝门、师之梁及北门。二十六年，楚伐郑，门于师之梁。三十年，郑盟国人于师之梁之外，以子皙、伯有之乱也。昭七年，公如楚，郑伯劳于师之梁。又有墓门。襄三十年，郑伯有自墓门之渎入。杜预曰：墓门，郑城门。又纯门，或曰西门也。襄十八年，楚伐郑，门于纯门。又时门，郑南门也。昭十九年，郑大水，龙斗于时门之外洧渊。又哀二十七年，晋知伯伐郑，入南里，门于桔秩之门。桔秩之门，盖亦郑南门矣。又有闺门。昭元年，郑为游楚之乱，大夫罕虎、公孙侨、公孙段、印段、游吉、驷带私盟于闺门之外，实薰隧。杜预曰：闺门，郑城门；薰隧，门外道名。或曰闺门，郑内宫北门，如后世所谓复道云。

苑陵城在县东北三十八里。秦邑。汉初，樊哙攻苑陵，先登。后置苑陵县，属河南郡。晋属荥阳郡。后魏属陈留郡。东魏天平初，属广武郡。四年，魏大都督宇文贵进据颍川，败东魏兵，东魏将任祥退保苑陵。隋大业初，省苑陵入新郑。唐初复置，属洧州。贞观初，废。

华城在县东南三十里。亦曰华阳亭。古华国。史伯谓郑桓公：华，君之土也。赧王四十二年，赵、魏伐韩华阳，秦昭王使白起救韩，败魏军于华阳之下，走芒卯，即此。《括地志》：华阳城，在郑州管城县南四十里。

制城在苑陵城东。《左传》成十六年，晋以诸侯之师伐郑，诸侯之师次郑西，迁于制田，即此。杜预曰：苑陵县东有制泽。又焦城，在苑陵东北。《竹书纪年》：梁惠成王十六年，秦公孙壮伐郑，围焦城。

林乡城在县东二十五里。杜预曰：苑陵县东南有林乡，盖郑地。《左传》宣元年，诸侯会于�戳忠苑ブ！Ｓ窒迦�十年，卫襄公如楚，过郑，郑伯有廷劳于�戳帧；蛭街�北林。《战国策》：苏代曰：兵困于林中。信陵君曰：自林乡军以至于今，秦七攻魏。是也。又有白雁陂，在长社东北，林乡西南。晋太和四年，桓温伐燕，前锋邓遐、朱序败燕兵于林渚，即白雁陂矣。《宋志》：许、郑间有白雁沟，下流合于蔡河。

○大��鬼山今名具茨山，在县西南四十里，氵異水出焉。《山海经》：大��鬼之山，其阴多铁。《班志》河南密县有大��鬼山，山盖与密县接界也。东魏主善见元象初，侯景攻广州，闻魏救将至，别将卢勇请进观形势，以百骑败魏军于大隗山，广州遂降。时州盖治于襄城。亦曰大隗山。《唐志》：元和八年，陈州、许州大雨，大隗山摧，水流出，溺死者千余人。即此。○大山，在县西二十五里，一名自然山，黄水出焉。

陉山在县南三十里。《左传》隐十一年，周以陉田与郑。僖四年，齐伐楚，次于陉。《战国策》：苏秦说韩曰：南有陉山；说楚曰：北有陉塞。又《史记》：魏襄王十六年，伐楚，败之陉山。又秦攻陉，使人驰南阳之地。徐广曰：陉，山绝之名。今自陉山而西南达于襄、邓，皆群山绵亘，故昔以陉山为南北之险塞。○函陵，在县北十三里。《左传》僖三十三年，晋侯、秦伯围郑，晋军函陵，秦军汜南，即此函陵也。

阴坂在县西。《水经注》：洧水自刽城又东径阴坂，北有梁焉。俗谓是济为参辰口。参、阴声相近，传呼谬耳。《左传》襄九年，郑伐晋，济于阴坂，次于阴口而还。杜预曰：阴坂，洧津也。

○溱水在县北。源出密县境，一名浍水，东北流至县界，与洧水合。《诗》：溱与洧方涣涣兮。《国语》：主�屈�鬼而食溱、洧。�屈�鬼，即大��鬼山也。

洧水在县南。源出登封县阳城山。《水经注》洧水出密县西南马岭山，即阳城山也，经密县而东流，入县境，会溱水为双泊河，又东经长葛至西华县，入颍水。《左传》襄元年，晋帅诸侯之师伐郑，入其郛，败其徒兵于洧上。又十一年，诸侯围郑，观兵于南门，西济于济隧。或曰济隧，即洧隧之讹也。又襄二十六年，楚伐郑，涉于乐氏，门于师之梁。乐氏，亦洧津名。又有洧渊。昭十九年，郑大水，龙斗于时门之外洧渊是也。

氵異水出县西南大��鬼山，南流经长葛县西，又南至许州城北，又南至临颍县界而合颍水。

黄水在城东南二十里。源出大山，下流与洧水合。《左传》襄二十八年，如楚，过郑，郑伯有廷劳于黄崖。杜预曰：黄崖，以黄水而名。《水经注》：黄水出大山之黄泉，东南流，经华城西。

棘泽在县东南。襄二十四年，楚伐郑，门于东门，次于棘泽。

○琐侯亭在苑陵城西。亦曰琐泽。《左传》成十二年，公会晋侯、卫侯于琐泽。又襄十一年，诸侯伐郑，会于北林，师于向，右还次于琐，是也。向，见尉氏县。

韩王垒在县西南。相传战国时旧址。晋建兴末，刘聪使刘畅攻荥阳太守李矩于新郑，屯韩王故垒，相去七里，矩袭击之，畅败遁。今堙。○永新驿，在县治西。又有新郑递运所。

附见：

宣武卫在府城内。洪武六年置，辖左、右、中、前、后五千户所。

陈州府东南二百六十五里。东至南直亳州二百里，南至汝宁府二百里，西至许州二百一十里。

古庖牺氏所都，曰大昊之墟。周初封舜后妫满于此，为陈国。楚灭陈，项襄王自郢徙此。秦属颍川郡陈胜于此自立为张楚。汉置淮阳国高帝十一年置，治陈县。世祖建武初，封更始为淮阳王。后汉章和二年，改为陈国。晋咸宁中，属梁国，惠帝复分立陈郡。宋、魏因之。东魏天平二年，置北扬州俱治项县。北齐改为信州以百姓守信不附侯景，故名。后周改曰陈州。隋废陈郡改县曰宛丘。大业初，改州为淮阳郡。唐复为陈州，亦曰淮阳郡贞元中，忠武节度治此。五代晋开运二年，置镇安军，周因之。宋仍曰陈州。宣和初，升为淮宁府《寰宇记》：陈州城枕蔡水，周回三十里。金复为陈州。元因之。明初以附郭宛丘县省入编户六十二里，领县四。今仍旧。

州控蔡、颍之郊，绾汴、宋之道。淮、泗有事，顺流东指，此其经营之所也。汉贾谊欲以淮阳禁吴楚。魏司马懿以陈、许图东南。唐以淮西多故，特置重镇于此，与汴洛相为唇齿。中和、光启之间，黄巢、秦宗权亟攻陈州，而卒不能陷也。又其地原隰沃衍，水流津通。汲黯守淮阳，益修陂塘以溉民田。贾逵为豫州刺史，通运渠二百余里。邓艾又为广漕渠，屯田积谷于陈、颍间。诚有意于富强，前轨讵不足问欤详见前大川颍水！

○宛丘废县今州治。汉置陈县，为淮阳国治。后汉为陈国治。晋初属梁国。刘宋并入项县，为陈郡治。隋改置宛丘县，为陈州治。唐、宋因之。明初省。今州城周七里有奇。

长平城州西六十里。秦始皇六年，蒙骜攻魏，拔长平。汉置县，属汝南郡。武帝封卫青为侯邑。后汉属陈国。晋属梁国。兴宁初，燕慕容尘攻陈留太守袁披于长平。后魏真君七年，并入扶沟，后复，仍属陈郡。北齐省。今为长平乡。杜预曰：长平东南有辰亭。《春秋》宣十一年，楚子、陈侯、郑伯盟于辰陵，即此。《志》云：长平城，在今西华县东南十八里。

临蔡城州东北三十里。隋开皇初，析宛丘县置。大业初废。又新平废县，亦在州东北，唐初置，属陈州。贞观初废。

荦城在州西北。王隐曰：荦北有谷水。《春秋》僖元年，公会齐、宋、郑、曹及邾人于柽。杜预曰：陈县西北有柽城。柽，即荦也。谷水上承涝陂，亦曰劳城。又有华城，在荦城南，谓之东华城。《水经注》：州城南郭内有一城，曰淮阳城，子产所置，高帝因以名侯国。

○宛丘在州城南三里，高二丈。《尔雅》：陈有宛丘，《诗》所称宛丘之上、宛丘之下者也。又州城内东北隅有池，即《诗》所谓东门之池者。○砚丘，在州东南四十里，高五丈。相传楚王灭陈，于此宴会，因名宴丘，讹为砚丘。

杏冈在州西北。元至元三年，乱民焚陈州，屯于杏冈，即此。

○颍水在州南五十里。源出登封县阳乾山，流经禹州、临颍、襄城、许州及西华、商水而达州界，下流至凤阳府寿州西北入于淮。详见大川颍水。

黄河《志》云：在州南三十里，西接汴水，东至项城，合颍以至于淮。盖嘉靖中黄河南决之道也。今涸。

百尺沟在城东，本沙水也。《水经注》：沙水自鄢陵城西北，经州东而为百尺沟，沟水东南流，谷水自陈城南注之。其水上承涝陂，陂在陈城西北。百尺沟东南流注颍，谓之交口，水次有大堰，即古百尺堰。曹魏嘉平三年，王凌谋举兵寿春，讨司马懿。懿发军袭凌，自水道掩至百尺�鲫拢�是矣。亦名八丈沟。《宋会要》：熙宁二年，遣大理丞陈世修经度陈颍州八丈沟故迹。初，世修言：陈州项城县界蔡河东岸，有八丈沟，或断或续，迤逦东去，由颍及寿，绵亘三百五十余里，乞因故道浚治，兴复大江、次河、射虎、流龙、百尺等陂塘，灌溉数百里内，复为稻田。王安石以蔡河今赖以通漕，不能如邓艾时并水东下，功未可就。乃诏先行相度，议遂阻。元�趟哪辏�知陈州胡宗愈言：本州地势卑下，夏秋之间，许、蔡、汝、邓、西京及开封诸处大雨，则诸河之水并由陈州沙河、蔡水同入颍河，不能容受，故境内潴为陂泽。今沙河合入颍河处，有古八丈沟可以开浚，分决蔡河之水，自为一支由颍、寿界直入于淮，则沙河之水虽甚汹涌，不能壅遏矣。诏可。功既成，谓之新河。政和初，知陈州霍端友又言：陈地污下，久雨则积潦害稼。比疏新河八百里，而去淮尚远，水不时泄。请益开二百里，起西叶，循宛丘，入项城，以达于淮。从之。今皆湮废。

陈陀沟在州北十里。世传陈公子陀所开。上承安仁沟，流入州郭。又城西南十五里有五梁沟。沟上承洧水，东流入谷水。沟有五桥，因名。其水会处有笼口之称。今与贾侯陈陀沟合为城濠。

贾侯渠在城西。《水经注》：后汉贾逵为豫州刺史所开运渠也。或谓之淮阳渠。又州南有广漕渠，《水经注》以为邓艾所开。又翟王渠，在州东。唐赵翊为忠武节度使，按邓艾故迹，决翟王渠，溉稻以利农，是也。今皆堙废。

○厄台在州城南，本弩台也。《后汉书》：陈敬王鲁孙宠善弩射，黄巾贼起，出军都亭，国人畏服不敢叛。此其弩台。唐开元中，移孔子庙于台上，俗谓之厄台，以孔子在陈绝粮也。又西二十里有贮粮台，相传汉高祖筑，北临蔡水。

故阳里在州北。唐中和四年，黄巢攻陈州，李克用会诸道军击之。巢兵屡败，退屯故阳里，陈州之围始解。

固陵聚州西北四十三里。汉王追项羽于固陵，韩信、彭越之兵不会，即此聚也。

思陵戍在州西北二十里。刘宋元嘉三年，谢晦以荆州叛，魏遣将王慧龙援之，拔思陵戍，进围项城，闻晦败，乃退。

商水县州西南九十里。西北至西华县九十里，南至汝宁府上蔡县八十里。汉汝阳县地，属汝南郡。隋开皇十六年，置〈氵殷〉水县，属陈州。唐建中二年，隶〈氵殷〉州。兴元初，仍隶陈州。宋改商水县。元末，徙治南顿县。今因之。城周四里有奇，编户十四里。

○〈氵殷〉水旧城在县西三十里。隋置县，属陈州。唐贞元十五年，诏夏州帅韩全义统诸道军讨淮西叛帅吴少诚，全义屡败，退保〈氵殷〉水。少诚进兵迫之，遂走陈州。元和十二年，淮西兵寇〈氵殷〉水镇，杀三将，焚刍栗而去。广明初，黄巢掠淮南，迤逦渡淮。诏河南诸道发兵屯〈氵殷〉水以拒之。中和三年，黄巢攻陈州，悉众屯〈氵殷〉水，既而感化帅时溥赴援，亦军于〈氵殷〉水。皆此处。

南顿城即今县治。春秋时顿子国。或曰古顿城，在今县北三十里。应劭曰：顿子迫于陈而奔楚，自顿南徙，故曰南顿。《史记》：楚昭王二十一年，灭顿。汉置县，属汝南郡。光武父钦尝令此。后汉亦曰南顿县。建武十九年，幸南顿。曹魏正元二年，�笄鸺筇炙韭硎Γ�举兵寿春，渡淮，西据项。王基言于司马师曰：南顿有大邸阁，计足军人四十日粮，宜速进据之，保坚城，因积谷。先人有夺人之心，此平贼之要也。师犹豫，基曰：彼得亦利，我得亦利者，是为争地，南顿是也。遂进据之，卒败俭。晋初仍属汝南郡。惠帝时，置南顿郡。永嘉五年，石勒攻杀新蔡王确于南顿，进拔许昌。刘宋、后魏皆曰南顿郡。梁大通二年，豫州刺史夏侯�ノ�魏南顿，攻陈、项，魏源子恭拒却之。大同初，元庆和攻东魏南顿，为豫州刺史尧雄所破。北齐郡废，改县曰和城，属信州。隋属陈州。大业初，复为南顿县。唐初省入项城县。证圣初，复析置光武县，以县有光武乡也。景云初，复曰南顿，仍属陈州。后因之。元末改置商水县于此。○和城废县，在县西。晋南渡后，置县，属南顿郡，刘宋、后魏因之。北齐废入南顿县，而改南顿为和城。

汝阳城在县西北。汉曰女阳县，属汝南郡。后汉曰汝阳。永元二年，封窦景为汝阳侯。曹魏正元二年，司马师击�笄鸺笥谙畛牵�师屯汝阳，即此。东晋置汝阳郡。后魏因之。后齐郡废。隋并废县入〈氵殷〉水。

博阳城县东北四十里。汉县，属汝南郡。宣帝封丙吉为侯邑。王莽更名乐嘉。东汉废。魏正元中，兖州刺史邓艾击�笄鸺笥谙畛牵�进至乐嘉，作浮桥于颍水上，以待司马师。师遂自汝阳潜兵就艾于乐嘉，是也。《志》云：今县北有邓城，盖邓艾屯田时所筑。

扶苏城县东南十二里。陈涉起兵，自称公子扶苏，从人望也。隋末，越王侗因于此置扶苏县。唐武德初，废。贞元末，刺史曲环夹河筑月城以备李希烈，在县东北二十里，与扶苏城相对，互为犄角。

○广利原在故〈氵殷〉水县南。唐贞元十六年，夏州帅韩全义为招讨使，将诸道兵，与淮西叛帅吴少诚战于此，军溃，退保五楼。

○颍水在城北三十里。《水经注》：颍水过汝阳县北，又东南过南顿县，颍水注之，是也。

〈氵隱〉水在县北。亦曰大〈氵隱〉水。自许州郾城县流入境，至县东二十里而合颍水。上有〈氵隱〉桥。�笄鸺缶�项城，王基请司马师速据南顿，累请乃听，进据〈氵隱〉水，既而师亦次于〈氵隱〉桥。〈氵隱〉，即〈氵殷〉也。○�纤�，《志》云：出县西召陵冈，流经项城县界，或谓之谷水，下流合于颍水。

北池湖志》云：在县北十五里，汇上游诸水而成，方四十里。又东合于颍水。○驿马沟，在县西南十里。相传孙叔敖所凿，以沟水湍急而名。屈曲六十里，入于颍水。

时曲在县西南五十里。唐元和十年，李光颜败淮西兵于时曲。胡三省曰：即洄曲也。〈氵殷〉水于此洄曲，故名。洄曲，今见郾城县。

○凌云栅在故〈氵殷〉水县西南，当郾城之东北。唐元和中，蔡人立栅于此，以凌云为名。其旁又有石、越等栅。元和十一年，李光颜等屡破淮西兵于凌云栅，寻拔之；又进拔石、越二栅。

章华台在县西北三里。楚襄王保陈时所筑。又乾溪台，亦在县西北三里。相传即楚灵王所筑。又有丛台，在县北二十里。《陈州图经》：故楚时有嘉禾丛生，故名。

五楼在故〈氵殷〉水县西南。唐贞元十六年，韩全义为淮西兵所败，退保于此；既而淮西复进攻之，全义败保〈氵殷〉水。

西华县州西北九十里。北至府二百里，南至汝宁府上蔡县百十里。汉县，属汝南郡。光武封邓晨为侯国。光和末，皇甫嵩破黄巾贼彭脱于西华。晋初省。永康元年，复置，属颍川郡。宋、魏属陈郡。隋开皇十八年，改为鸿沟县。大业初，复曰西华，属淮阳郡。唐武德元年，改箕城县。贞观初省。长寿初，复置，改曰武城。神龙初，复曰箕城。景云初，又改为西华，仍属陈州。宋因之。今城周五里有奇，编户二十六里。

○娲城在县西，女娲氏所都也。城侧有陂。魏邓艾营稻陂，时柳舒为陂长，后人因目为柳城。《志》云：今县东北十五里有北柳城，县东南三十里有南柳城，皆以柳舒而名。

阎仓城在县东北。《左传》昭二十年，宋华向之乱，公子城、公孙忌出奔郑，其徒与华氏战于鬼阎。杜预曰：长平西北有阎亭，曹魏筑城置仓于此，因改今名。又夏亭城，在县境。《寰宇记》：城在县西南三十里，春秋时陈大夫夏御叔之封邑。

○颍水在县城北。东南流，入陈州界，洧水自扶沟县东南流合焉。○邓门陂，在县西。唐神龙中，县令张余庆因废陂复开，引颍水溉田。盖以邓艾故址而名。

○常社关县南六十里。有巡简司。又有凉马台，在县西北十里，相传邓艾所筑。

项城县州东南九十里。东至江南太和县百二十里，东北至归德府鹿邑县百三十里。古项子国。汉置项县，属汝南郡。晋属陈国，后属梁国。刘宋为陈郡治。魏因之。东魏置北扬州及丹阳郡秣陵县。梁太清初，改置殷州。北齐为信州治。后周为陈州治。隋始改为项城县，属陈州。唐武德四年，置沈州于此。贞观初，州废，县属陈州。宋因之。元初省入商水县，后复置。城周七里有奇，今编户七里。

○秣陵废县即今县治。春秋时为项国。僖十七年，灭项，是也。后为楚地。项氏世为楚将，封于项，即此。汉为项县治。曹魏因之。正元二年，�笄鸺蟮绕鸨�讨司马师，西至项。甘露二年，司马昭奉车驾击诸葛诞于寿春，至项。晋咸宁五年，伐吴，以贾充节度诸军；荆州平，命充自襄阳移屯项。寻为豫州治。大元八年，苻秦大举入寇，坚发长安，至项城。义熙十二年，刘裕伐秦，前锋檀道济入秦境，秦徐州刺史姚掌以项城降。宋永初三年，魏将叔孙建自平原济河，徇青、兖，豫州刺史刘粹遣高道瑾据项城。景平元年，魏人来寇，刘粹复遣将姚耸夫助守项城。元嘉二十七年，魏复南寇，拔项城。泰始三年，魏拓跋石自悬瓠攻汝阴，不克，退屯陈、项。时陈郡治项城也。梁大同初，元庆和攻东魏城父，高欢遣高敖曹拒之于项。太清初，侯景以北扬州归梁，改为殷州，命羊思达为刺史。明年，景为东魏所败，思达弃项城走还。《隋志》：项城县，东魏置扬州，兼置丹阳郡及秣陵县。开皇初，郡废，改秣陵为项城县。十六年，又分置沈州于此。大业初，州废。唐仍属陈州。中和三年，陈州刺史赵�拖�击黄巢将孟楷于项城，擒斩之，是也。

公路城在县东颍水侧。袁术所筑，故以术字名城。又县北一里有互乡城。《志》云：即《论语》所谓互乡难与言者。亦曰合乡。唐中和四年，蔡州贼秦宗权攻朱全忠于宣武，天平帅朱�缶戎�，败宗权于合乡，即此。

○颍水在县东。自陈州流入，又东入沈丘县界。

〈氵殷〉水在县西七十里，接商水县界，即合颍之口也。唐元和十一年，置淮颍转运使，扬子院米自淮阴溯淮入颍，至项城入〈氵殷〉，输于郾城，以馈讨淮西诸军，即此处也。

○项关在县西北五十里。晋永嘉五年，刘聪遣王弥、刘曜等陷洛阳，弥与曜有隙，自洛阳东屯项关，是也。今名南顿关，有巡司。

丁村集在县东三十里。又东四十里有直沟，俗名前河，至凤阳颍州水路二百二十里。正德中，贼刘六、刘七等尝出没于此。

光武台在县西北二十里。光武幸南顿时所筑。《志》云：县南四十七里有秦丘，苻坚南侵时尝屯此，因名。

沈丘县州东南百十里。东至南直颍州百二十里，北至南直太和县八十里。古沈子国。《春秋》定四年，蔡人灭沈。汉为寝县地。隋末，置沈州及沈丘县于此。唐初州废，以县属颍州，寻省。神龙初，复置沈丘县，仍属颍州。宋因之。元末，察罕败汝阴贼于此。明初，县废。弘治十年复置。城周三里，编户六里。

○养城在县东北。春秋时楚邑。昭三十年，吴二公子掩余、烛庸奔楚，楚使居养，取城父胡田以与之。盖其地近今亳、颍二州界。又砖城，在县东北四十五里，魏邓艾屯田置戍处也。今城址犹存。

○武丘在县东六十里。本名丘头。《水经注》：丘头南枕颍水。魏嘉平三年，司马懿击王凌于寿春，至丘头，凌面缚请降，因称武丘。甘露二年，诸葛诞据寿春讨司马昭，昭督诸军进屯丘头。胡氏云：是役也，昭改丘头为武丘，以旌武功云。又太和五年，桓温攻叛将袁瑾于寿春，慕容燕遣兵救瑾，温遣竺瑶破燕兵于武丘，即此。

沈丘在县南百步。或曰即寝丘也。楚昭王封孙叔敖子于寝丘；秦始皇二十二年，蒙恬破楚，军于寝丘：皆此地云。

○颍水在县城东北五里，流入江南颍州界。《志》云：县西南十里有小汝河，自汝水分流，经县北入于颍水。○流鞍河，在县东北二十里。《志》云：自项城县西接百尺沟，经县境，至南直颍州西二十里而入于颍河。

○界首关县东五十里。今有巡司。又沈亭，在县东五里，旧临颍水。亭南有阜阳城，今邮亭也。其旁又有青阳馆，相传汉光武尝驻跸于此。○乳香台，在县东五十里。《志》云：颍水自项城县赵家渡流入境，又东经乳香台下。

附见：

陈州卫在州城内。洪武初置，辖左、右、中、前、后五千户所。

许州府西南二百二十里，西至河南府三百三十里，南至汝宁府二百六十里，北至郑州二百八十里。

春秋时许国。战国为韩、魏二国境。秦属颍川郡治阳翟县。汉初为韩国地，寻属颍川郡。东汉末，献帝都许，魏、晋因徙颍川郡来治《晋志》：颍川郡，治许昌。后魏因之。东魏天平初，置颍州徙颍川郡治长社，又置许昌郡治许昌，皆属之。武定七年，改曰郑州移治颍阴。后周曰许州。隋初，废颍川郡。大业初，复改许州为颍川郡。唐复曰许州，亦为颍川郡元和中，为忠武军治。五代梁为匡国军治，唐复曰忠武军。宋仍曰许州亦为忠武军许昌郡。元丰三年，升为颍昌府。金复为许州昌武军。元亦曰许州，属河南路。明初改今属，以州治长社县省入编户四十八里，领县四。今仍之。

州西控汝、洛，东引淮、泗；舟车辐集，转输易通；原野宽平，耕屯有赖。曹操挟天子于此，北并幽、冀，南抗吴、蜀。说者曰：自天下而言，河南为适中之地。自河南而言，许州又适中之地也。北限大河，鲁无溃溢之患；西控虎牢，不乏山溪之阻；南通蔡、邓，实包淮、汉之防。许亦形胜之区矣。岂惟土田沃衍，人民殷阜，足称地利乎《宋史·志》：许州长社，绕州郭有堤塘百八十里，唐节度使高�媪⒁愿忍�？

○长社废县今州治。汉颍阴县地，属颍川郡。东魏武定七年，移颍州及颍川郡治颍阴，改曰郑州，复置长社县为州郡治。高齐以颍阴县并入。隋开皇初，改县曰颍川，仍为许州治。唐复曰长社。自唐以后，许州皆治此。明初，省县入州。今州城周九里有奇，有门四。

许昌城在州东三十里。周时为许国。秦许县，属颍川郡。陈胜将伍逢军于此，章邯击破之。汉仍曰许县。后汉章帝封马光为侯邑。建安元年，献帝都此。曹丕黄初二年，改曰许昌，为五都之一，岁尝临幸。每伐吴，命司马懿留镇于此。明帝睿太和六年，如许昌，治许昌宫，起景福、承光等殿，后亦数临驻焉。晋为颍川郡治。永嘉末，屡为石勒所攻陷，既而荀组建行台于此。大兴初，勒遣兵逼许昌，组南走。大宁三年，许昌没于石勒。永和七年始归于晋。明年，降将张遇复以许昌叛归苻秦，寻复克之。既又没于燕，秦灭燕，属于秦。太元九年，复归于晋。隆安中，陷于姚秦。义熙十二年，刘裕伐秦，前锋檀道济克秦许昌，获颍川太守姚垣。宋景平初，为魏所陷，颍川太守李元德复袭取之。既而魏将周几复陷许昌，毁其城以立封疆而还。泰始四年，豫州刺史刘勔败魏兵于许昌。东魏天平初，始分颍川置许昌郡。北齐郡废。隋属许州。唐因之。五代唐讳昌，改曰许田县。宋熙宁四年，省入长社，为许田镇。

〈氵隱〉疆城在州西南。汉县，属汝南郡。光武封坚镡为侯邑。晋省。隋开皇十六年，置陶城县。大业初，复为〈氵隱〉疆县，属颍川郡。唐初属许州，贞观初废。

洧仓城在许昌故城东。即洧水之邸阁也。《水经注》：洧水过长社县，分一支东流过许昌，又东入汶仓城内。俗以洧水为汶水，故亦曰汶仓。东汉建安中，枣祗建议屯田，募人屯许下，得谷百万斛，此其仓城也。晋永嘉末，石勒败东海王越将何伦于此，宗室四十八王皆没于勒。○鲁城，在州西南。《左传》隐八年，郑请以泰山之礻方易许田而祀周公。后置邑于此，因曰鲁城。其旁又有刚城，或曰秦封蔡泽为刚城君，即此。

颍阳废州在州西南。本秦邑。沛公南攻颍阳，屠之。汉置颍阳县，属颍川郡。后汉章帝封马防为侯邑，建初八年幸颍阳，是也。晋省。章怀太子曰：颍阳故城，在今许州。

○颍水在州西四十里。《郡国志》：颍水下流合洧水，亦兼洧之称。水上有诫桥。晋永和八年，谢尚等攻叛将张遇于许昌，苻健使苻雄等救之。尚与战于颍水之诫桥，败绩。《地记》许昌有诫桥。

颍水在州北二里。自长葛县流入，又南经临颍县而合于颍。一名鲁固河，又名清流河。又州西七里又有石梁河，自禹州流入境，东南入临颍县界，亦合于颍水。

浊泽在州西。《水经注》：皇陂水出胡城西北。胡城，颍阴之狐人亭也，亦曰胡宗乡。皇陂，古长社之浊泽。《史记》：齐田和会诸侯于浊泽，求为诸侯。又齐威王败魏于浊泽，围魏，魏请献观以和。《韩世家》：宣惠王十六年，秦败我修鱼，虏将�嵘瓴钣谧窃蟆＝�永康二年，赵王伦篡位，王盛等聚众于浊泽，谋讨伦，为伦将管袭所败，即此。观，今山东观城县。

东湖在州东二十五里。湖本二合为一，颍水经其中，多菱芡鱼虾之利。元时设提领官，主办岁课。

○岸亭在州西北二十八里。亦曰岸门，今名长武亭。《括地志》：战国时，秦人败韩于岸门，即此处也。似误。○石固镇，在州西北五十里，西通密县诸山，商贾辏集于此。又许州驿，在州治西南，明初置。

临颍县州南六十里。西南至襄城县六十里，东南至郾城县六十里。汉县，属颍川郡，以在颍水之上，故名。晋及后魏因之。隋属许州。唐建中二年，属〈氵殷〉州。贞元初，仍属许州。今城周五里有奇，编户二十四里。

○临颍故城在今县西北十五里。孔颖达曰：郑庄公迁其母于城颍，即临颍也。汉县亦治此。宋白曰：隋大业四年，移县理临颍皋，实冈阜也，即今治矣。《郡国志》：临颍皋，东南长五十里，名曰龙牌冈。《嵩高记》：嵩山东南三百里有龙牌，沃壤可居，今县治据其上。贞元十四年，淮西吴少诚遣兵略临颍，陈、许留后上官氵兑遣军趣救，败没。少诚遂围许州。元和十年，陈许帅李光颜败淮西兵于临颍，又败之于南顿。

繁昌城在县西北三十里。旧曰繁阳亭。汉献帝延康元年，曹丕南巡，至颍川颍阴县，筑坛于曲蠡之繁阳亭，受禅，改亭为繁昌县，属汝南郡。晋属襄城郡。后魏因之。隋属许州。唐贞观初，省入临颍。宋为繁城镇。《述征记》：繁昌，在许南七十里，有台高七丈，方五十步；南有台，高二丈，方三十步，即魏受终坛。又有城皋亭，在旧繁昌县界。《左传》定四年，诸侯盟于皋鼬。杜预曰：繁昌县东南城皋亭是也。

大陵城在县北三十里。县东三十里又有黄连城。相传皆曹魏时所筑。○豢龙城，《郡国志》：在县西四十里。《水经注》：颍水东过豢龙城，即古豢龙氏之邑，城西有拒陵冈。又《城冢记》：县东北有商城，商高宗巡狩时所筑。

○颍水在县城西，自襄城县界流入。《水经注》：颍水至临颍，小〈氵隱〉水注之，又东过西华县北，又南过汝阳县北，又东南过南顿县北，大〈氵隱〉水从西来注之。○氵異水，在县北，自许州南流至县，合于颍。宋时分流，自鄢陵、扶沟合于蔡水。

小〈氵殷〉水在县西南。以郾城南有大〈氵殷〉水也。东流合于颍水。唐贞元十五年，诸道军讨淮西吴少诚，溃于小〈氵殷〉水。元和十年，李光颜等败淮西兵于小〈氵殷〉水。又十二年，诸镇讨淮西，夹〈氵殷〉水而军，无敢渡者。陈许将王沛先渡，据要地为城，于是诸军皆渡，败贼于郾城。又中和四年，朱全忠击秦宗权，败之于〈氵殷〉水，即小〈氵殷〉水也。《水经注》：小〈氵殷〉水自颍分支，复入颍水。又毖水，在县西十里，或曰小〈氵殷〉水之支流也。唐元和十年，李光颜及吴元济战于临颍，败之于毖水上。

枣祗河在县北二十里，颍河之支流也。曹魏初，枣祗募民屯田许下，引流以溉，得谷数百万斛，后人因以名河。或谓之枣村河。○泥河，在县西南四十里，一名玛瑙河，自襄城界流入。又有石梁河，在县北三十里，自许州界流入。旧俱入颍，今溷流而东南注于决河。

灌沟在县西二十里。北接颍水，南接泥河。南北二口，俱有陡门，亦曹魏时引水溉田处。

○尚书台在县东南四十里。汉马融尝读书其上，因名。唐高宗于此阅武，更名讲武台。

小商桥在县南小〈氵殷〉水上。宋绍兴十年，岳飞大败金人于郾城，兀术次于临颍，飞将杨再兴遇之于小商桥，骤与战，败之。○临颍驿，在今县治西，明初置。

襄城县在州西南九十里。北至禹州七十里，西至汝州之郏县六十里，西南至裕州叶县六十里。春秋郑汜地。汉置襄城县，属颍川郡。晋泰始二年，置襄城郡。后魏永安中，以襄城郡属广州。武定中，徙广州治襄城。周又改为汝州。隋初郡废。大业初，州废。唐初，复置汝州。贞观初，州废，以县属许州。开元四年，改属仙州，寻复旧。天宝七载，又改属临汝郡。乾元初，仍属汝州。宋因之。金属许州。今城周六里有奇，编户三十二里。

○汜城在今县城南。春秋郑汜地，谓之南汜。《左传》僖二十四年，王适郑，处汜。成七年，楚子重伐郑，师于汜。又襄二十六年，楚伐郑，涉于汜而归。杜预曰：于汜城下涉汝水南归也。又昭五年，楚子使令尹子荡如晋逆女，过郑，郑伯劳诸汜。《史记》：晋成公十五年，伐郑，取汜。后属魏。以周襄王避狄难，出居此，故谓之襄城。魏昭王元年，秦拔我襄城。后属楚。怀王二十九年，秦取楚襄城。秦为襄城县，属颍川郡。二世二年，项梁使项羽别攻襄城，是也。汉亦置县于此。晋为襄城郡治。后魏兼置广州。东魏天平十三年，入于西魏，寻复取之。明年，西魏将赵刚复拔广州，旋弃不守。武定五年，侯景以河南州郡归西魏，西魏荆州刺史王思政引兵屯襄城，欲以长社为行台，崔猷曰：襄城控带京洛，实当今要地，如有动静，易相应接。颍川既临寇境，又无山川之固，贼若潜来，径至城下。莫若顿兵襄城，为行台之所；颍川置州，遣良将镇守，则表里胶固，人心易安。思政不从，卒致覆败。唐建中四年，淮西叛帅李希烈作乱，进据许州。官军进讨，相持于襄城，寻以粮尽引还，襄城陷而贼势益炽。盖县为控扼要地也。

汾丘城在县东北。《左传》襄十七年，楚伐郑，治兵于汾。《战国策》：楚北有汾陉之塞。《史记》：秦昭王四十三年，攻韩汾陉，拔之。盖与新郑陉山俱为南北隘道，楚尝于此为塞以御北方。

西不羹城在县东南，楚别都也。《左传》昭十一年，楚大城陈、蔡不羹。羹，音郎。不羹有二，此其一也。又县东北有襄亭。汉光武徇襄城，傅俊以亭长出迎，拜为校尉，即此处。○论城，在县东北，魏武行营也。中有论事台。《志》曰：县北四十里有阎寨，即古阎乡，旧传周襄王屯戍之所。又五里为郑庄公城。《春秋》楚伐郑，庄公出师境上，与楚相拒处。

○首山在县南五里。《史记》：申公曰：天下名山八，三在夷狄，五在中国，皆黄帝所游。首山其一也。或以为即此山。首山者，县西诸山，迤逦直接嵩、华，而实起于此，故名。山上有圣泉。又紫云山，在县西南二十里，上有庙塔，俗呼半截塔，乃襄、郏二县之界。

白草原在县东二十五里。唐元和十二年，裴度督征淮西，军行过白草原，淮西以轻骑要度，镇将曹华击却之。

○颍水在县东北。一名渚河。东入临颍县界。又玛瑙河，在县北二十里，东北流，达临颍县而入颍水。

汝河在县南。自南阳裕州之叶县流入。有河堰在汝河之南，垒石为岸，长五里，势甚险峻，汲者若梯而达。又东达郾城县境，而入汝宁府上蔡县界。○蛟龙池，在县北七十里，祝穆以为郑之洧渊也。

○颍桥镇在县北十五里。唐建中四年，哥舒曜讨李希烈，自襄城进兵至颍桥，遇大雨，还保襄城，即此。○襄城驿，在县治西，襄城递运所亦置于此。

郾城县州南百二十里。东至陈州商水县百十里，南至汝宁府西平县六十里。古郾子国。汉置郾县，属颍川郡。晋因之。后魏置颍川郡于此。北齐改置临颍郡。隋郡废，改县曰郾城。开皇十六年，置道州，寻废道州，以县属许州。唐初复置道州。贞观初，州废，以县属豫州。建中二年，于县置〈氵殷〉州，寻废，县仍属许州。今城周九里有奇，编户二十五里。

○〈氵殷〉州城今县治。古郾国。战国属魏。《史记》：楚昭阳伐魏，取郾。汉为郾县，更始封尹尊为郾王。建武二年，贾复击郾，尊降。唐建中二年，置〈氵殷〉州治焉，兼领临颍及陈州之〈氵殷〉水县。《旧唐书》：郾城本治〈氵殷〉水南。开元十一年，因大水，移治〈氵殷〉水北。元和十二年，平淮、蔡，高承简为〈氵殷〉州刺史，开屯田，列防庸，濒〈氵殷〉绵地二百里无复水患，皆为腴田。长庆元年，州废。○司州城，在县西北二十五里。《寰宇记》：刘宋元嘉中，改汝南为司州，盖治于此。隋开皇十六年，置道州治焉。《志》云：今县西南五里又有道州城。

召陵城县东四十五里。《春秋》僖四年，齐楚盟于召陵。昭十四年，楚子使屈罢简东国之兵于召陵。定四年，诸侯会于召陵，谋伐楚也。《史记》：秦惠王后十四年，伐楚，取召陵。汉置县，属汝南郡。东汉光和末，黄巾贼败汝南太守赵谦于召陵。晋属颍川郡。刘宋永初三年，魏人南侵，司州刺史毛德祖遣长社令王法政戍邵陵，是也。及景平中，许昌既失，乃徙颍川郡治召陵。后魏因之。齐改郡曰临颍郡。开皇初，郡废。大业初，并废召陵入郾城。又有陉亭在其南，传齐伐楚次于陉，即此。

邓襄城在县东南三十五里。亦曰邓城。《春秋》桓二年，蔡侯、郑伯会于邓。又昭十三年，楚蔡公子干子��盟于邓。战国时，楚怀王伐秦，败于蓝田。韩、魏闻之，南袭楚至邓。又秦昭襄十六年，司马错取邓，封公子悝于邓，此邓城也。

征羌城在县东南。后汉建武十一年，封来歙为征羌侯，改汝南之当乡为国。《郡国志》征羌县属汝南郡。《水经注》云：光武以歙征羌有功，因筑城以宠之。晋省。后魏复置，属汝阳郡。高齐废。

青陵城县西南三十里。唐时淮西叛帅所置。元和十二年，李光颜讨吴元济，度〈氵殷〉水，围青陵以绝郾城归路，郾城遂降。○葛伯城，在县南。相传古葛伯国也。唐元和十二年，宣武军奏克蔡州古葛伯城，即此。《志》云：县西五十里有裴城，裴度伐蔡时所筑。

○大〈氵殷〉水在城南。以临颍有小〈氵殷〉水也。自裕州叶县境流入，至陈州商水县而入于颍。《水经注》：汝水支分为大〈氵殷〉水。

○洄曲在县东三十里。唐元和中讨吴元济，降将李�萄杂诶铪�曰：蔡之精兵皆在洄曲。是也。洄曲者，县有蔡水，在城东南五里，即汝水也。源自汝州鲁山县来，亦曰汝河。又有澧河，从裕州舞阳县来，经县南境，至县东螺湾渡，北流合汝河，又东南流，其处谓之洄曲也。吴元济以重兵委董重质守洄曲，拒郾城之兵，即此。

讨虏渠在县东五十里。曹魏黄初六年，幸召陵，通讨虏渠，谋伐吴也。

○沱口镇在县东南二十里。又南七里曰五沟，与洄曲接境。或讹为鲍口。北魏永平初，悬瓠降于梁，魏主命邢峦击之。峦兼行至鲍口，叛将白皂生离城二百里逆战，峦击败之，长驱至悬瓠，是也。唐元和十二年，裴度讨淮西，屯郾城，观筑连城于沱口。贼将董重质率骑兵出五沟邀击，李光颜等力战却之，且扼其沟中归路，贼众大败。连城，一作赫连城。

贾店在县东南十余里。唐元和十二年，李光颜等讨吴元济，与淮西兵战于贾店，败绩。又郾城驿，今在县治西北，明初置。

长葛县州北五十里。春秋郑地。隐五年，宋人伐郑，围长葛。又曰�赂稹：何�颍川郡长社县地。隋开皇六年，置长葛县，属许州。今城周六里有奇，编户三十五里。

○长社故城在县西一里。应劭曰：宋之长葛也。其社中树暴长，因更名长社。战国时，属魏。秦昭襄三十三年，取魏长社。后汉建武八年，以颍川盗贼初定，留寇恂于长社，镇抚吏民。光和末，皇甫嵩大破黄巾贼于长社。建安十三年，曹操使张辽屯长社。晋仍属颍川郡。宋元嘉二十七年，豫州部将梁坦出上蔡，向长社，魏荆州刺史鲁爽弃城走，坦因进攻虎牢。二十九年，时鲁爽降宋，宋遣爽等自汝南向许、洛。爽取长社，进败魏兵于大索。魏为颍川郡治。东魏天平初，为颍川治。四年，颍州附魏，东魏将任祥等来攻，宇文泰遣宇文贵等赴救，至阳翟，东魏军已去颍川三十里。贵等疾驰据颍川，大破东魏兵。《九域志》阳翟在长社西北九十里，是也。武定五年，侯景以郡降西魏，魏将王思政镇守。东魏攻围，逾年始陷。以城多崩颓，因移郡治颍阴县。

长箱城即今城。东魏武定五年，清河王岳率众围西魏将王思政于颍川，筑此。初以车箱为楼，因名长箱城。俗亦呼长平城。○东、西两城，在县东北五里，相去各一里。《左传》隐十一年，郑伯使许大夫百里奉许叔以居许东偏，又使郑大夫公孙获处许西偏，或以为即此两城也。又凤凰城，在县之北张保。《寰宇记》：汉黄霸治颍川，有凤凰集此，因名。城周三里有奇。

○洧水在县北三里，自新郑县流入境。西魏大统十五年，王思政守颍川，东魏人攻之，逾年不能陷。刘丰生建策堰洧水灌城。城中泉涌，悬釜而炊，自长社以北，皆为陂泽，城卒不下。高澄自将来攻，督众作堰，既而大风从西北起，吹水入城，城坏。今一名双济河。○氵異水，在县西，从新郑县流入境，又南入许州境。

狼沟在县东。《水经注》：洧水又东南，与龙渊水合。水出长社县西北，有故沟，上承洧水，水盛则通注龙渊，渊水清洁澄深。《寰宇记》曰：即狼沟也。《左传》文九年，楚伐郑，师于狼渊。杜预曰：颍阴县西有狼陂。

禹州府西南三百二十里。西北至河南府二百八十六里，西至汝州百七十里，东至许州九十里，东南至汝宁府三百七十里。

夏禹初封此《汲冢周书》：禹都阳城，后居阳翟。春秋时，郑栎邑也。战国属韩，自新郑徙都此。秦始皇十七年灭韩，置颍川郡《战国策》：游滕谓向寿，公何不以秦为韩求颍川于楚？此韩之寄地也。颍川之名，盖不始于秦。汉高帝五年，封韩信于此。六年，仍为颍川郡。晋属河南郡徙颍川郡治许昌。后魏因之。东魏兴和初，置阳翟郡。隋废郡，属伊州。大业初，属襄城郡。唐初，属嵩州。贞观初，改属许州。龙朔二年，属洛州。会昌三年，复属许州。宋属颍昌府。金置颍顺州，寻改为钧州伪齐刘豫置颍顺军。金大定二十二年，改为州。二十四年，又改钧州，以州有钧台也。明初因之，以阳翟县省入。万历三年，避御讳，改曰禹州编户七十六里，领县一。今因之。

州控汴、洛之郊，通汝、颍之道颍，谓许州，山川盘纡，形势险固。一旦有警，此腹心之患也。若其根抵淮、沔，凭依襄、邓，纵横北向，鸿沟不能限，成皋不足恃矣。战国时，韩都阳翟以角群雄。汉初，高祖封韩王信于此，既而以信壮武，颍川北近巩、洛，南迫宛、叶，东有淮阳，皆天下劲兵处也，乃徙封信于太原。其后蒙古攻金人于河南，先陷钧州而汴遂不可守。

○阳翟城今州治。本春秋时郑之栎邑。《左传》桓十五年，郑伯突入于栎，自栎侵郑。庄十年，王室乱，郑伯以王归，处于栎。僖二十四年，狄伐郑，取栎。宣十一年，楚伐郑，及栎。又昭元年，楚公子围使公子黑肱城栎。盖是时栎已属楚。《史记》：秦景公十五年，救郑，败晋兵于栎。后改为阳翟。战国初，入于韩。《郑世家》：�鹿�二十三年，围韩之阳翟。既而韩灭郑，都新郑，后复自新郑徙都焉。秦置阳翟县，为颍川郡治。二世三年，沛公拔颍川，令韩王成留守阳翟。后仍为颍川郡治。后汉光和七年，皇甫嵩等破黄巾贼波才于阳翟。建安十三年，曹操使乐进屯阳翟。晋属河南郡。大兴三年，郭诵保阳翟，石勒将石生屡攻之，不能克。东魏置阳翟郡于此。隋属伊州。唐初属嵩州，后属许州。宋因之。金为钧州治。明初省。今州城周九里有奇，有门四。

颍阴城州东南四十里颍水南。汉县，属颍川郡。高祖封灌婴为侯邑，有灌台，今曰思故台。更始二年，封宗佻为颍阴王。建安十三年，曹操使于禁屯颍阴，曹魏典农都尉治焉。魏明帝封侍中辛毗为侯邑。晋亦曰颍阴县，仍属颍川郡。永康二年，赵王伦篡逆，齐王冏起兵许昌讨伦。伦遣其党张泓等拒冏，进据阳翟，冏军颍阴，泓乘胜济颍，攻冏营。后魏仍为颍阴县，属颍川郡。东魏武定七年，改颍州曰郑州，移治颍阴，复置长社县。北齐时，颍阴并入焉。○黄台城，在州东北四里，有黄台冈。东魏兴和元年，分阳翟置县，属阳翟郡。隋大业初废。

康城在州西北三十里。《水经注》：颍水又东历康城南，夏少康故邑也。魏明帝封尚书卫臻为康乡侯，邑于此。晋大宁二年，石勒将石生攻郭诵于阳翟，为诵所败，退保康城。后魏孝昌中，置康城县，属阳城郡。隋仁寿四年，废入阳城县。大业末，李密起兵于荥阳、梁郡间，败隋兵，密西至康城，说下数城，是也。唐武德三年，复置康城县，属嵩州。贞观三年省。今为安康里。

上棘城在州南。《左传》襄十八年，楚师伐郑，城上棘，遂涉颍，是也。又州西南有高氏亭。《左传》成十七年，卫侵郑，至高氏。○小韩城，在州西北三十里，战国韩哀侯所筑。

○三峰山在州西南二十里。上有三峰，亦曰三封岭。有泉，谓之��水。其西五里有黄榆店。宋绍定四年，蒙古兵自唐州趣汴，金将完颜合达等自邓州赴援，至黄榆店，雨雪，不能进。又前至三峰山，皆饥困，为蒙古所败。○禹山，在州城北颍水之南。又州东北有官山。蒙古败金兵于三峰山，追获其将移剌蒲阿，杀之于此。

荆山在州西北五十里。《洛阳记》：齐武帝于此采玉。又州西五十里有三磴山，其山上下俱有龙潭。又六盘山，在州北十五里。○七女冈，在州东北三十里，下有七女泉，流至长葛入洧。又州西北颍水上有竹林。蒙古败金人于三峰山，金将武仙遁入竹林中，走密县。

○颍水在州北二里。自河南府登封县流入，经三峰山及禹山之北，东入许州界。或谓之沙河。蒙古败金人于沙河，即州西之颍水矣。○马跑泉，在州东北四十里。世传汉光武驻兵于此，乏水，马跑泉涌，因名。

石梁河在州北。自密县流入，又东入许州界。

○钧台在今州城北门外。《左传》昭四年，楚椒举曰：夏启有钧台之享。杜预曰：阳翟县南有钧台陂。魏收云：阳翟有钧台陂，陂方十里。司马贞曰：桀囚汤于夏台，即此。○清颍驿，在州城东。又城北有禹州递运所。

密县在州西北百二十里。北至荥阳县八十里，西至河南府登封县八十五里。古密国，亦郐国地。汉置密县，属河南郡。晋属荥阳郡。后魏因之。后省。隋末复置，属郑州。唐武德三年，于县置密州。四年，州废，以县属郑州。龙朔二年，改属河南府。宋属郑州，寻属河南府。金还属郑州。元改今属。县城周七里，编户二十七里。

○密城在县东南三十里。即春秋之新密。《左传》僖六年，诸侯伐郑，围新密，以郑城不时也。汉县治此。晋永嘉五年，洛阳陷，司空荀藩等建行台于密；既而秦王业自洛阳南奔密，藩等奉之，南走许昌。隋大业间，始移治法桥堡，即今治。○曲梁城，在县东北。后魏分密县地置曲梁县，属荥阳郡。东魏属广武郡。北齐废。

郐城在县东北五十里。周郐国也。《诗》有《郐风》。《国语》：史伯曰：郐仲恃险。谓此。平王时，郑武公灭郐而并其地。《左传》僖三十三年，郑葬其公子瑕于郐城之下。杜预曰：城在密县东北。

○横山在县西三十余里。有二山，一大一小，东西对峙，横而不断。○云珑山，在县北三十里，一名侵云山。其西南又有承云山，东南有石楼山。山皆高峻。

龙岩山县西北二十五里。起伏连延，其势如龙。又香峪山，在县西北五十里。《志》云：县西北又有兰岩山，与汜水接界，峭拔千丈。

○洧水在县南十五里。自河南府登封县流入县境。又溱水，亦曰郐水，出古郐城西北鸡络坞下，东南流，至新郑县而合洧水。○石梁河，出县西南山谷中，经禹州北境，达许州临颍县而合颍水。

○眉山店在县东。宋绍定五年，蒙古逼汴京，金将武仙自宛邓入援，至县东眉山店，败还。眉，应作梅，以近郑州梅山而名。

附见：

禹州守御千户所在州城内。洪武初，置钧州所，直隶都司。万历初，改禹州所。

郑州府城西一百四十里。南至许州二百八十里，西至河南府二百六十里，北至卫辉府获嘉县界黄河中九十六里。

州为高辛氏火正祝融之墟。周初封管叔于此，又为虢、郐之地。郑武公从平王东迁，灭两国而有其地。战国属韩。秦属三川郡。汉属河南郡。晋泰始二年，分置荥阳郡《宋志》：晋末，有东京兆郡，领六县，寄治荥阳。魏亦曰荥阳郡。东魏因之。后周置荥州。隋开皇初，改郑州《隋志》：俱治成皋。十六年，分置管州。大业初，改曰郑州，又为荥阳郡俱治管城县。唐武德四年，又兼置管、郑二州管州治管城，郑州治虎牢。贞观七年，改管州曰郑州自是郑州遂治管城。愚按：盖周时自荥阳移郡治成皋，故于城皋置荥州。隋改郑州，既而分管城置管州。大业初，又自成皋移郑州于管城，遂改管州为郑州也。天宝初，曰荥阳郡。乾元初，复为郑州。宋因之，亦曰奉宁军。熙宁五年，州废，属开封府。元丰八年，复置。金、元仍旧。前朝亦为郑州，以附郭管城县省入编户三十六里，领县四。今因之。

州雄峙中枢，控御险要。史伯谓郑桓公：子男之国，虢、郐为大，虢叔恃势，郐仲恃险。若克二邑，鄢、蔽、补、丹，依、��柔、历、莘八邑名，君之土也。若前莘后河，右洛左济，主�屈�鬼读浮隗而食溱、洧，可以少固。范雎说秦昭王：王下兵而攻荥阳，则巩、成皋之路不通。张仪曰：从郑至梁，不过百里。魏公子无忌谓魏王：秦有郑地，与大梁邻，王以为安乎？汉十二年，诏陈平、灌婴将十万众屯荥阳故荥阳，在今荥泽县西南。帝以天下新定，恐易世之际人心动摇，故以信臣重兵屯南北之冲。景帝三年，吴楚七国反，周亚夫曰：吾据荥阳，荥阳以东无足忧者。吕氏曰：荥阳、成皋，自春秋以来，尝为天下重镇。由秦而上，晋楚于此争霸；由秦而下，楚汉于此分雄。后之有事者，未尝不睥睨此地而决成败焉。

○管城废县即州治。周初，管叔封于此。春秋时郑地。《左传》宣十二年，楚伐郑，晋人救郑，楚军次于管以待之。后为韩地。《战国策》：秦攻韩之管。又《韩非子》：魏安�鹜豕ズ�，拔管，使缩高守管，信陵君攻之不下。汉为中牟县地。晋因之。隆安二年，邓启方等将兵击慕容德于管城，败还。隋开皇十六年，始析置管城县，又置管州治焉。唐武德四年，亦置管州。贞观元年，州废，县属郑州。七年，移郑州治此。宋因之。明初省。今州城周九里有奇，有门五。

衍氏城在州北三十里，与原武县故卷城相近。苏秦谓魏北有卷、衍。《史记·魏世家》：景氵昏王五年，秦拔我衍。又秦始皇九年，杨端和伐魏，取衍氏。《曹参世家》：柱天侯反于衍氏，参破取之，是也。○武疆城，在州东三十一里。曹参击项羽，破衍氏，还攻武疆城，即此。

故市城州北三十五里。汉县，属河南郡。高祖封功臣阎泽赤为侯国。后汉县废而城存。建安五年，曹操将徐晃击袁绍，烧其辎重于此。

必阝城在州东六里。《左传》宣十二年，晋荀林父帅师与楚子重战于必阝，即此。又祭城，在州东北十五里。周公子所封，后并于郑。成四年，晋伐郑，取汜、祭。汜在中牟南，祭即祭城。汜、祭，盖二邑也。○莘城，《郡国志》：在州东。《国语》史伯对郑桓公，所云依、��柔、历、莘者，此即莘邑矣。

○梅山在州西南三十五里。《春秋》襄十八年，楚�伦臃肼适η种＃�右回梅山，侵郑东北，即此。

○郑水在州东二十五里，源出梅山。京、索二水，自荥阳而东，合于郑水，又东北至中牟县，溉田千余顷。其余水下入于汴，亦名即不家水。《水经注》：不家沟水，流经管城西，俗谓之管水。

须水在州西。自荥阳废京城流入境，合于索水，久涸。明正德八年，以河患，河臣赵璜于州西凿须水河，又于荥泽西凿分水河，以分河流，俱导入孙家渡决河，以纾河患。寻淤。

大小回湖在州东三十里。二湖相连，下达中牟县，迤逦入黄河。又仆射陂，在州东南四里。元魏文帝赐仆射李冲，因名。唐天宝六载，更名广仁池。

○万岁亭在州东。后汉建安中，曹操表封荀�Ｍ蛩晖ず睿�即此。○管城驿，在州城西南。城西又有郑州递运所。

荥阳县在州西七十里。东至府城二百里，南至禹州密县八十里。古东虢国地。汉置荥阳县，属河南郡。晋置荥阳郡。北齐改郡曰成皋。隋初郡废，县属郑州。唐因之。武后天授二年，分置武泰县，属洛州，寻又并入荥阳，而改荥阳为武泰。神龙初，复故。宋仍属郑州。今城周三里，编户二十三里。

○荥阳城在县北。《括地志》：在今荥泽县西南十七里，殷之敖地也。亦曰��敖，在敖山之阳。战国时，韩曰荥阳。《史记》：韩宣惠王二十四年，秦拔我成皋、荥阳。秦二世元年，陈涉以吴广为假王，监诸将西击荥阳，李由为三川守，守荥阳，弗能克。既而章邯击破涉将李归等于荥阳下。汉二年，汉王败于彭城，收散卒至荥阳，军复振，败楚军于荥阳东。既而项王围荥阳，拔之。三年，汉军围钟离昧于荥阳。吕后八年，后崩，齐哀王起兵诛诸吕，灌婴军荥阳，与诸侯连和，以待吕氏之变。文帝三年，幸太原，济北王兴居反，发兵欲袭荥阳。诏祁侯缯贺为将军，屯荥阳。景帝三年，七国反，以窦婴为大将军，屯荥阳，监齐、赵兵；周亚夫将兵击吴、楚，会兵荥阳。后汉初平二年，曹操自酸枣引兵西，将据成皋，进至荥阳、汴水。晋置荥阳县为郡治。永兴二年，东海王越等共起兵，讨河间王�胗诠刂小Ｊ狈堆敉酽稣蛐聿�，进屯荥阳，既而�鑫�豫州刺史刘乔所败，走河北。�胧蛊浣�李朗等屯荥阳，寻复败散。永嘉末，石勒攻荥阳，太守李矩击却之。大宁三年，没于石勒。咸和三年，刘曜围金墉，勒会军荥阳，前救金墉。永和末，荥阳复归于晋。隆和初，为燕所陷。太和五年，秦王猛取洛阳，燕慕容臧自石门进屯荥阳，猛遣将梁成等击走之。自后燕至姚秦皆为重地。义熙十三年，刘裕伐秦，取荥阳。其后没于后魏，亦为荥阳郡治。梁大通三年，陈庆之送元颢北还，魏遣杨翌镇荥阳，庆之攻拔之。东魏天平四年，荥阳郡降西魏，寻复取之。齐郡废。隋大业九年，杨玄感围东都，分遣其将韩世咢围荥阳。皆故荥阳城也。隋末，移治大索城。五代时，始移于今治。

京城县东南三十里。春秋时郑邑，庄公封弟叔段于京。汉二年，与楚战荥阳南京、索间，蒯通曰：楚人起彭城，转斗至荥阳，威震天下，然兵困于京、索间，迫西山而不敢进。谓此也。寻置县，属河南郡。建武初，宗室刘茂聚众京、密间，自称厌新将军，遣将击降之。晋属荥阳郡。后魏因之。后齐省入荥阳县。○大索城，在故京城西二十里。东北四里为小索城。《春秋》昭五年，晋韩起如楚送女，郑子皮劳诸索氏，是也。宋元嘉二十九年，鲁爽破魏将拓跋仆兰于大索，进攻虎牢。《水经注》：东晋荥阳民张卓、董迈等保此，名为大栅坞。太平真君中，颍州刺史崔白自虎牢移州治此，后还治荥阳，改州为荥阳郡，城遂废。京相�以唬壕┫赜写笏鳌⑿∷魍ぃ�昔索氏兄弟居此，故有大小之称。《括地志》：今荥阳县，即大索城；小索故城，在县北四里。《元和志》亦云。

垂陇城在县东。《春秋》文二年，晋士�慊嶂詈睿�盟于垂陇。又襄二十七年，郑伯享赵孟于垂陇。京相�以唬涸谲�阳东二十里，世谓之都尉城。曹魏典农都尉治此，故名。又东二十里有�鸪恰！洞呵铩饭�会郑伯于时来，即�鹨病Ｒ嘣积�。

宅阳城县东十七里。战国魏惠王五年，与韩王会于宅阳。《史记》：赵、魏合攻秦，不利于宅阳。又魏冉走魏将芒卯，入于北宅，即宅阳也。《竹书纪年》：晋出公六年，齐、郑伐卫，荀瑶城宅阳。又惠王三十三年，王及郑�鸷蠲擞谖咨常�以释宅阳之围。《水经注》：荥阳泽际有沙城，即巫沙。

平桃城在县东北二十里。《郡国志》：县有虢亭，俗谓之平��兆城。魏孝文太和十九年，自滑台舍石济，西还洛阳，太子恂出迎于平��兆城，是也。��兆，亦作桃。石济，见卫辉府胙城县。

须水城在县东三十里。唐初置须水县，属管州，以须水自此入京水而名。贞观初，并入郑州管城县。宋曰须水镇。

○嵩渚山在县东南二十五里。一名小陉山，俗亦名周山。《水经注》以为黄堆山也，京、索二水出焉。其西又有万山，须水出焉。又有贾峪山，贾峪河出焉。二水下流皆入于京、索。

灵源山在县治西。山多灵秀。又西有檀山，山多檀木，《水经注》谓之檀山罡。《赵世家》：成侯二十年，魏献荥阳，以为檀台罡。是也。按：荥阳，本作荣椽；檀台，详见直隶邢台县。

○黄河在县北二十五里。自汜水县流入境，又东入河阴县界。

京水源出嵩渚山，经郑州西南十五里，东北入郑水。五代唐天成二年，自荥阳至京水，遂入大梁。又蒙古围汴，金主召邓州守将完颜思烈入援，至京水，兵溃。《水经注》：黄水发源京县之黄堆，东南流，俗名祝龙泉，世谓之京水也。○须水，在县东。《水经注》：须水出京县东北二里榆子沟，亦谓之小索水，东北流，于荥阳城西南北注索。

索水亦出嵩渚山，北流入京水。《水经注》：索水，即旃然水。《春秋》襄十八年，楚伐郑，右师涉颍，次于旃然。《寰宇记》：京水在县东二十二里，索水在县南三十五里。后唐同光二年，诏蔡州刺史朱�慰Ｋ魉�通漕。宋人每浚京、索二水，以为金水河之源。

鸿沟《通典》：在县南，楚汉分境处。《史记·河渠书》：于东方则通鸿沟、江淮之间。应劭曰：鸿沟在荥阳县东南二十里。《水经注》：尉氏有鸿沟乡、鸿沟亭，睢阳东有鸿口亭，萧县西又有鸿沟亭。苏秦所云南有鸿沟者，非欤！然则楚汉所分特就荥阳东西言之耳。《方舆纪胜》：鸿沟在河阴县东，北接广武山，与荥泽连。

冯池在县西。东北流，历河阴县敖山南。《水经注》：池水经荥阳县北断山，东北注于济，世谓之砾石涧，亦谓之砾溪。司马贞曰：战国时，韩有宛冯之剑，盖宛人铸剑于冯池而名。

○金堤关在县东北。章怀太子贤曰：汴自荥阳首受河，所谓石门，在荥阳山北一里，过汴而东，积石为堤，谓之金堤，成帝阳嘉中所作也。按：汉文十三年，河决酸枣，东隤金堤，金堤非始于成帝时矣。胡氏曰：河堤自汴口以东，缘河积石为堰，通河古口，咸曰金堤。金堤关，盖因堤以名。隋大业十二年，李密说翟让取荥阳，于是破金堤关，攻荥阳诸县，多下之，即此。又县东北四十里有大海寺。李密与隋将张须陀战，伏兵于大海寺北林间，须陀战死处也。金堤关，盖在今河阴县东。○索亭驿，在县城西，明初置。

荥泽县在州北五十里。北至卫辉府新乡县百里，西南至汜水县四十五里。汉荥阳县地。晋属荥阳郡。隋开皇四年，置广武县。仁寿初，改为荥泽县，属郑州。唐因之。宋熙宁中，省入管城。元�讨校�复旧。元属汴梁路。明初，改属郑州。成化十五年，以水患徙筑县城。周四里有奇，编户十六里。

○王宫城在县西北十五里。《左传》僖二十八年，晋文公败楚于城濮，还至衡雍，作王宫于践土。今故城内东北隅有践土台。宋白曰：荥阳故城，在今县南十七里平原上，索水经其东，即项羽围汉王处。

○黄河在县北三里。自河阴县流入境，又东入原武县界。又有孙家渡，在县东南五十里。明正统十三年，大河决荥阳，寻自孙家渡决而南，全河遂南徙，久之，始塞。弘治七年，河决封丘，河南抚臣徐恪议以孙家渡经朱仙镇下至项城南，旧决河余流犹未尽湮，疏而浚之，使由淮入泗，可以杀上流之势。从之。自是屡开屡塞。正德八年，复于县东浚分水河，以杀河患。万历十八年，复筑堤以固塞口云。

荥泽在县治南。今县本荥泽地。《禹贡》：济水入于河，溢为荥。又曰：荥波既潴。《春秋》闵二年，卫侯及狄人战于荥泽。杜氏曰：战处当在河北，非此荥泽也。又宣十二年，楚潘党逐晋魏��及荥泽，即此矣。郑玄曰：自平帝以后，荥泽塞为平地。荥阳人犹谓其地曰荥播。《史记》：波，亦作播。京相�以唬很�泽在荥阳东南，与济隧合。《春秋》襄十一年，诸侯围郑，观兵于南门，西济于济隧，即此。恐误。盖春秋时济水或经郑城西也。

○广武驿在县治西，即原武县之安城驿。正统末，改置于此。治北又有荥泽递运所。

河阴县在州西北五十里。西南至荥阳县三十里，北至怀庆府武陟县五十里。本汜水、荥泽二县地。唐开元二十年，析置河阴县治此，属河南府。会昌三年，改属孟州。宋因之。金属郑州。明初县城圮于水，洪武三年徙筑。城周四里有奇，编户十一里。

○河阴旧城在县东。本荥阳、汜水县地。唐开元二十年，析置河阴县，管河阳仓。二十三年，徙治输场之东渠口，以便漕运。元时徙治于广武山之大峪口。明初，又徙今治。

○广武山县东北十里。《括地志》：在荥阳县西二十里，一名三皇山，亦曰三室山，又名敖�馍健！妒芳恰罚呵卣淹跛氖�三年，攻韩汾陉，拔之，因城河上广武，或以为即此地也。戴延之《西征记》：三皇山上有二城，东曰东广武，西曰西广武，各在一山头，相去二百余步，汴水从广武涧中东南流，今涸。城各有三面，在敖仓西。郭缘生《述征记》：山上一涧横绝，相对皆立城堑，遂号东西广武。汉四年，汉王壁河内，引兵渡河，复取成皋，军广武，就敖仓食；又项王已定东海，西与汉俱临广武而军，既而项王即汉王，相与临广武间而语：皆此处也。今东广武亦曰楚王城，西广武亦曰汉王城。唐武德四年，窦建德救王世充，军于成皋东原，此即东广武。世民拒建德于虎牢，北济河，南临广武，察敌形势，此即西广武也。《志》云：广武山连亘五十里，其麓东跨荥泽，南跨汜水，傍有小山，名金山。又武济山，在县北十余里，即广武山北之支陇，以地连孟津。相传周武王从此济河，故曰武济。宋元丰以后，范子渊等议导洛通汴，屡请于武济山麓修堤置埽处也。

敖山在县西二十里。皇甫谧曰：殷仲丁自亳徙嚣，即敖也。《水经注》：济水又东经敖山北，山上有城，即仲丁所迁。周宣王薄狩于敖。《左传》宣十二年，晋师在敖、�庵�间。秦时立敖仓于此。二世二年，陈胜将田臧自荥阳西迎秦军于敖仓，败死。汉二年，汉王军荥阳，筑甬道属之河，以取敖仓粟。郦生说汉高据敖仓之粟，是也。惠帝六年，修敖仓。武帝曰：洛阳有武库、敖仓，天下冲��厄。王莽地皇三年，以东方兵起，遣杨浚守敖仓。光武建武二年，遣盖延南击敖仓。安帝永初元年，调滨水县谷输敖仓。四年，虞诩为朝歌长，谒河内太守马棱，曰：朝歌去敖仓百里，贼不知开仓招众，劫库兵，守成皋，此不足忧也。建安四年，曹操济河降射犬，还军敖仓。《括地志》：敖仓在荥阳县西北十五里石门之东，北临汴水，南带三皇山。射犬，见怀庆府。

牛口峪在县西北二十五里。亦作牛口渚。窦建德与世民战于虎牢，自板渚出牛口置阵，北距大河，西薄汜水，南属鹊山，亘二十里。及战，大败，建德窜于牛口渚，为唐所擒。

○黄河在县北十三里。自荥阳县流入界，又东入荥泽县界。宋大观三年，诏沈纯臣开撩兔源河，河在广武埽对岸，分减埽下涨水也。宣和二年，复浚治焉。后废。

石门渠县西二十里。荥渎受河之处，即《禹贡》导荥水之道，亦曰荥口。苏代曰：决荥口，魏无大梁。魏公子无忌所云决荥泽而水大梁者也。或曰：即秦王贲引河沟灌魏都之处。司马贞曰：荥泽口与汴河口通，水深可灌大梁。始皇二十六年，王贲断故渠，引水东南灌大梁，谓之梁沟。《水经注》：济水又东，合荥渎于此，亦兼必阝之称。《左传》宣十三年，晋楚之战，楚军于必阝，即是水也。渎水受河有石门，谓之荥口石门。后汉永平中，河流入汴，兖、豫皆被其害，明帝使王景修治处也。又灵帝建宁四年，于敖城西北垒石为门，以遏浚仪渠口。水门广十余丈，西去河三里，渠水盛则通于河，水耗则辍流。魏黄初中，大水，是后河、济泛溢，邓艾议开石门以通之。晋武帝时，复坏，傅祗为荥阳太守，乃造沉莱堰，于是兖豫无水患。咸和三年，石勒击刘聪于金墉，使石虎进据石门。永和八年，殷浩北伐，遣河南太守戴施据石门。升平二年，诸葛攸击燕，入自石门，屯于河渚。太和四年，桓温伐燕，使豫州刺史袁真攻谯郡、梁国，开石门以通水运。真克谯、梁而不能开石门，水运路塞。既而慕容德等率骑屯石门，断温粮道。五年苻秦王猛克燕洛阳，燕慕容臧击败秦兵于石门。太元九年，慕容垂称王于荥阳，自石门济河，长驱向邺。十五年，朱序自洛阳引还襄阳，留别将朱党戍石门。义熙十二年，刘裕伐秦，遣沈林子、刘遵考将水军出石门，自汴入河。魏太和二十年将如嵩高，至汴口而还。周、齐之间，更名汴口堰。隋开皇七年，使梁必阝增筑汉古堰，遏河入汴，自是更名梁公堰。大业初，又开通济渠，自板渚引河，历荥泽入汴。胡氏曰：大河自板城渚口，东过荥阳县，莨荡渠出焉。是渠南出为汴水，汉之荥阳石门，即其地也。唐开元二年，河南尹李杰奏：河、汴间有梁公埭，岁久埭破，南方漕不通，请自故渠浚之。从之，公私便利。十四年，洛阳人刘宗器请塞汜水、旧汴河，于下流荥泽界开梁公堰，置斗门通淮、汴。明年，新漕填塞，行舟不通，乃命将作大匠范安及检行郑州河口斗门，疏决旧河，旬日而毕。广德二年，刘晏为转运租庸使，至河阴、巩、洛，见宇文恺梁公堰，厮河为通济渠，视李杰新堤，尽得其利病，于是转输无壅。后周显德五年，浚汴口，导河流达于淮，江淮舟楫始通。六年，复命王朴如河阴，按行河堤，立斗门于汴口。既又命韩令坤导汴入蔡，以通陈、颍之漕。胡三省曰：自汉筑荥阳石门，而济与河合流入海，不入荥渎矣。旧《志》：石门在荥阳山北一里。余详大川汴水。

清水在县东北，即济水旧流也。晋太安十二年，成都王颖自邺举兵内向，进屯河南，阻清水为垒，即此。

八激堤在县西。《水经注》：河水又东径八激堤。汉安帝永初元年，命谒者于岑于石门东积石八所，皆如小山，以捍冲波，谓之八激堤。

○河口仓在石门西。亦曰武牢仓。唐时江淮舟运悉至东都含嘉仓，僦车陆运三百里，至陕。开元二十年，用裴耀卿议，置仓于汴水达河之口。二十二年，又于河口置输场，东置河阴仓，西置柏崖仓，江淮舟运，悉输河阴仓，更用河舟转运至东都陕州仓。大历中，刘晏掌漕运，以为江、汴、河、渭，水力不同，教漕卒以江船达扬州，汴船达河阴，河船达渭口，渭船达大仓。河阴仓，即河口仓也。元和十年，淄青叛帅李师道遣盗攻河阴转运院，焚谷帛，以救淮西。盖时以河口仓为转输中顿之处。柏崖，见孟县。

麻田在县境。晋永和八年，姚襄率其众自荥阳而西，与苻秦将李历等战于麻田，为历所败。胡氏曰：荥、洛间有豆田、麻田，各因时所种而名之。

汜水县州西百十里。西至河南府巩县六十里，西北至怀庆府温县二十五里。汜，读曰凡，今俗呼曰犯水。古东虢国，郑之制邑。昭元年，诸侯之大夫会于虢，又名虎牢。秦属三川郡。汉置成皋县，属河南郡。魏晋因之。晋末，于此置司州。北魏泰常中，置豫州。皇兴中，置豫州于汝南，以虎牢为北豫州。太和十九年，改置东中府，以县属荥阳郡。东魏天平初，复置北豫州，兼置成皋郡治焉。后周置荥州，隋改郑州，俱治于此。开皇十八年，改成皋曰汜水县。大业初，属荥阳郡。唐初仍属郑州。显庆中，改属洛州，移治武牢城。垂拱四年，改曰广武。神龙初，复曰汜水。开元二十九年，移治武牢城。乾元后属河阳三城，后属孟州。宋熙宁五年，省入河阴。元丰二年，复置，仍属孟州。金属郑州。今城周七里，编户十四里。

○成皋城在县西北。唐武德四年，分汜水置成皋县。贞观初，省。显庆二年，移汜水县治武牢城。县北有故成皋城，兴虎牢俱详见前重险。

虎牢城在今城西，自古戍守处也。刘宋永初末，毛德祖守虎牢，魏奚斤等攻围二百余日，毁其外城，德祖于内更筑三重城以拒之，魏又毁其二重，德祖惟保一城，昼夜相拒。久之，粮尽援绝，乃陷。《通典》：城侧有广武城，东魏将陆子章增筑虎牢城。其城萦带山阜，北临黄河，绝岸峻涯，以为险固。城西北隅有小城，周三里，北面临河直上，升眺清远，势尽川陆。武德二年，将军张孝珉袭王世充汜水城，入其郛，即武牢城也。贾至云：关上二城，一则张飞城，一则吕布城也。《舆地广记》汜水县有故虎牢城，有汜水关，东南有成皋故关，西南有旋门故关。《通释》：成皋关在汜水县南二里。近《志》谓今城即故关城。

○方山在县南四十里。《山海经》：浮戏之山，汜水出焉。长罗川亦出于此。隋大业十三年，李密掠荥阳、梁国诸县，说翟让出阳城，北逾方山，自罗口袭兴洛仓。盖是时裴仁基守虎牢，密从间道西出登封，北逾方山也。《水经注》：罗水出方山，西北流为长罗川。或谓方山为玉仙山。又鹊山，在县东南数里。又县有三山，上有三峰。

九曲山县西二里。其山自下而上，有干沟相间，上有吕布城。○紫金山，在县南五十里，西与白玉岭相对。

罂子谷在县西，即成皋之关口。唐天宝十四载，封常清拒安禄山于武牢，贼至，败走；收余众战于葵园，又败。后唐同光四年，李嗣源入汴，帝自汜水关西还，过罂子谷，道狭，每遇卫士，皆慰抚之。既而李嗣源入洛，自罂子谷而西。《河南志》：谷在巩县东二十里。葵园，在罂子谷南。

○黄河在县城北一里。从河南府巩县而东，洛水入焉。李世民与窦建德相持于武牢，建德欲俟唐军牧马河北，乃袭武牢。世民于是北济河，南临广武，留马千余匹于河渚以诱之。盖河、洛之交，多牧马之渚云。

汜水源出方山。《水经注》：汜者，水决复入之义，音凡，后讹为巳。汜水北径虎牢城东，又北注于河。《左传》昭二十二年，子朝之乱，王师军于汜。又项羽大司马曹咎守成皋，渡汜水击汉，士卒半渡，汉击之，大破楚军。隋大业十三年，虎牢镇将裴仁基等自汜水西入，与东都合兵攻李密等于洛口，东都兵先败，仁基引还。唐武德四年，李世民击窦建德东，涉汜水，直薄其阵。显庆二年，幸许州，畋于氵蚩水南，至汜水曲。

板渚津名也，在县东四十里。《水经注》：河水过成皋而东，合汜水，又东径板城北，有津谓之板城渚口，又东过荥阳县，莨荡渠出焉。隋大业初，开通济渠，自板渚引河历荥泽入汴。唐武德四年，窦建德救王世充，军于成皋东原，筑宫板渚，是也。

竹芦渡在县东。宋建炎二年，岳飞败金人于汜水关，驻兵于此，与敌相持，选精锐三百，伏前山下，令缚刍为交炬，�鹚亩硕�举之。金人疑援兵至，惊溃。

○古崤关即虎牢也，在县西二里。《志》云：一名车从关。又玉门，成皋北门也。《战国策》：周武王有玉门之难。汉三年，汉王自荥阳收兵复保成皋，项羽进兵围之，汉王跳，独与滕公出玉门，渡河走修武，楚遂拔成皋，是也。宋时，西关门亦曰玉关。又有厄井，在县东南七十里。汉高祖与项羽战，败于京索，尝遁入此，因名。详见重险虎牢。

黄马关在县西十五里。《水经注》：河水径黄马阪北，又东而径旋门阪。晋咸和三年，刘曜攻金墉，闻石勒济河来救，始议增荥阳戍，杜黄马关。盖关在黄马阪，因名。

旋门关在县西南十里，即旋门阪。曹大家《西征赋》：陟伊洛之交流，看成皋之旋门，是也。汉灵帝时，河南八关之一。自旋门而东，至板城渚口，皆成皋门之道。