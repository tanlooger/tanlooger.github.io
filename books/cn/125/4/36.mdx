---
---
---
title: 卷三十六
---



◎山东七

◇莱州府东北至登州府二百四十里，东南至海二百五十里，西南至青州府莒州四百五十里，西至青州府三百十六里，北至海九十里。自府治至布政司六百四十里，至江南江宁府千五百里，至京师千四百里。

《禹贡》青州地。春秋时莱子国《禹贡》：莱夷作牧。《春秋》：襄六年，齐侯迁莱子于�碲狻；蛟箕碲饧唇窨ぶ危�在齐之东，故曰东莱。战国属齐。秦属齐郡。汉曰东莱郡。后汉因之。晋为东莱国。宋复曰东莱郡。后魏因之，兼置光州。隋郡废。开皇五年，改光州曰莱州。大业初，曰东莱郡。唐复曰莱州。天宝初，亦曰东莱郡。乾元初，复故。宋仍曰莱州亦曰东莱郡。金因之亦曰定海军。元亦为莱州，属益都路，寻属般阳路。明洪武九年，升为莱州府，领州二、县五。今仍旧。

府内屏青、齐，外控辽、碣，藉梯航之便，为震叠之资，足以威行海外。岂惟岛屿之险，足以自固乎哉《唐史》：贞观十五年，太宗言高丽本四郡之地，吾发卒数万攻辽东，彼必倾国救之。别遣舟师出东莱，自海道趋平壤，水陆合击，取之不难也？

掖县附郭。战国时齐夜邑。襄王益封田单于夜邑万户。鲁仲连谓田单，将军有夜邑之奉，是也。汉置掖县，东莱郡治焉。后汉移郡治黄县，又封欧阳歙为夜侯，即掖也。晋复为郡治，刘宋又移郡治曲城县。后魏以后，州郡皆治此。今城周九里有奇，编户八十二里。

○曲成废县府东北六十里。汉县，属东莱郡，高帝封功臣蛊达为侯邑。又武帝封中山靖王子万载为曲成侯。后汉又封刘建为侯邑，仍属东莱郡。晋曰曲城县。刘宋为郡治。后魏曰西曲城县，分东境置东曲城县，并属东莱郡。北齐省。隋末，复置曲城县。唐武德六年，废入掖县。

当利城在府西南三十六里。汉县，属东莱郡。《志》云：武帝拜栾大为五利将军，以卫长公主妻之，更命其邑曰当利。后汉及晋、宋皆因之。后魏改属长广郡。北齐废入掖县。隋末，复置。唐武德六年废。

阳乐城在县北。汉县，属东莱郡。后汉废。《志》云：县北二十里有临朐故城，此东莱郡之临朐也。又县南有阳石废县，亦汉置，属东莱郡，俱后汉废。○曲台城，在府东南。唐武德四年，置曲台县，属莱州，六年废。又府东北二十里滨海有沙丘废城，相传商纣所筑，似误。

○福山府西北五里。俗名斧山，峰岭高峻，北临沧海。其并峙者曰禄山。○大基山，在府东十里，上有道士谷，�邺２源洌�泉流潺�印Ｓ侄�五里为神仙洞，其相连者有洞凡七，俱幽胜。

高望山府南十五里，峰峦秀特，可以望远。又南五里为天柱山，一名南山。又寒同山，在府东南三十五里，一名神山，掖水出于此。○三山岛，在府北五十里，海之南岸。《史记·封禅书》：八祀，四曰阴主，祠三山。《唐史》：贞观二十二年，将伐高丽，诏剑南大治船舰，储粮械于三山浦及乌岛。乌岛或曰即登州之乌湖岛。又蜉蝣岛，在府西北百里，海中遥望，若蜉蝣然。

万里沙府东北三十里。夹万岁水，两岸皆沙，长三百里。《史记·封禅书》：天子既出无名，乃祷万里沙。《汉书·郊祀志》：武帝元封元年，旱，祷万里沙。是也。

○海在府西北二十里。道出辽东、朝鲜。《通典》：郡北至海五十里，西至海二十九里，西北至海二十一里，东南至海二百五十里。今自府西北环昌邑潍县界，东南环胶州即墨县界，皆大海也。

掖水在府东南十五里。源出寒同山，西北流经城南，又西北注于海。○万岁河，在府东北三十里，其两岸即万里沙也。秦始皇、汉武帝皆尝祷此。《三齐记》：水北有万岁亭，汉武所筑。

小沽河出府东南三十里马鞍山，东南流，经平度州，与大沽河合。经胶州即墨县界，入于海。《左传》：昭二十年，齐晏子曰，聊、摄以东，姑、尤以西，其为人也多矣。杜预曰：姑水、尤水，皆在城阳郡东。或曰：姑即大沽河，尤即小沽河也。○五龙泉，府西三里，潴而为池，凡半亩许，民获灌溉之利。又城东有青龙泉，与濠水相接。

○过乡在府北。《后汉·郡国志》掖县有过乡，故过国，寒浞封其子浇于此。《春秋》哀元年传，寒浞处浇于过，处�苡诟辍６旁ぴ唬汗�即掖县过乡，戈在宋、郑间。○燕台，在府东北二里。《志》云：南燕慕容德以掖城为青州治，因置此台。

海仓口镇府西北九十里。即胶河入海之口，为滨海要地，有巡司戍守。又柴葫寨，在府北五十里，亦有巡司。○朱桥驿，在府东北七十里。又南关有城南驿。又沙河店，在府南三十里。旧置城南、沙河店、朱桥店三递运所，万历中，与驿俱革。

淳化镇在县北。《金志》博兴有纯化、博昌二镇。新《县志》作纯化镇，在县北四十里。又博昌镇，在县北九十里，近利津、乐安界。《郡志》又有柳树镇，在县南二十里，系盐徒要路。又陈虎店镇在县西二十五里，黄店村在县北百里，皆系盐贼之区。

刘官庄店在县东四十里，近乐安县界，接近冲繁也。

附见：

莱州卫在府治东南。洪武三年置，领左、右、中、前、后五千户等所。

王徐寨备御前千户所府东北八十里。明初，置百户所，有砖城周三里。嘉靖中，改为千户所。○马埠寨备御百户，所在府西二十五里，砖城周二里。又灶河寨备御百户所，在府北五十里，所砖城周二里有奇。又东北百六十里有马停寨备御百户所，石城不及一里。俱属莱州卫。

平度州府南百里。南至胶州百二十里，西南至青州府莒州三百四十里。

春秋时齐地。汉属东莱郡。后汉属北海国。晋属济南郡。刘宋属北海郡。后魏因之。隋属莱州。唐、宋仍旧。元末，改属登州。明洪武九年，改属莱州府。二十一年，始置平度州编户百三十六里，领县二。今因之。

州西亘潍河，北枕勃海，山川襟带，屏蔽东陲。

○胶水废县今州治。本汉之平度县地。后汉改置胶东县，属北海国。晋、宋、后魏皆曰胶东县。后齐改置长广县，属长广郡。隋改属莱州。仁寿初，改曰胶水县。唐、宋及元因之。洪武中，置平度州，以县省入。州土城，周九里有奇，门三，北面无门。

平度故城州西北六十里。汉县治此，属东莱郡。武帝封淄川懿王子行为侯邑，后汉并入胶东县。○卢乡城，在州西北五十里，汉县，属东莱郡。晋、宋及后魏因之。北齐省入胶东县。隋复置，属莱州。唐贞观初，县废。《新唐志》：卢乡县省入昌阳。章怀太子曰：卢乡故城在昌阳西北。是也。疑隋时徙置。

即墨故城州东南六十里。齐即墨邑。《志》云：城临墨水，故曰即墨。齐威王封即墨大夫，而烹阿大夫。�耐跏保�乐毅破齐七十余城，惟莒、即墨未下。既而田单以即墨攻破燕军。汉元年，项羽徙齐王田市为胶东王，都即墨，田荣追击市于此，杀之。四年，韩信破齐，齐将田既走胶东，曹参击杀之。即即墨也。寻复为即墨县，属齐国。文帝十六年，分齐地，封悼惠王子白石侯熊渠为胶东王，都即墨。景帝三年，反，诛。四年，封子彻为胶东王。中二年，改封子寄。后汉国废。建武中，封贾复为侯邑，属北海国。晋及刘宋皆属北海郡，后魏属长广郡。后齐废。《志》云：城北有乐毅城，毅攻即墨时所筑。汉初田肯曰：齐东有琅邪、即墨之饶。盖二县近海，财用所近也。今俗称故城为朱毛城。○胶东废县，亦在州东南。隋末置。唐初，属莱州。武德六年废。

下密城《志》云：在今州西五十里。汉县治此，属胶东国。后汉初废，安帝复置，属北海国。晋及刘宋、后魏皆因之。《水经注》：潍水北径下密故城西。是也。

○天柱山州北五十里。绝顶�傺遥�耸立如柱。又有石龛如屋，州人谓之劈石口。《通志》：山之东曰之莱山，东连大泽、御驾、明堂诸山。○��岈山，在州北三十里，以山形��岈而名。

大泽山州北七十里。岩壑绝胜，有瑞云峰，峰顶半岩叠石为城，谓之皇城顶。或以为赤眉故寨也。下有白虎溪，乳泉河出焉，西南流入胶水。山之北，即高望山，接掖县界。○��月堂山，在州东北四十里，产药材，有药石水出焉，流合石渎河，而注于胶水。其相接者曰金泉山，亦产药材。又有两髻山，在州东北十三里，山椒并列，如绾双髻，现河出焉。经州东三里，西南流入胶水。

三固山州西七十里。一名三户山。《汉·郊祀志》：宣帝信方士言，祠太室山于即墨、三户山于下密，即此山也。又州西十八里有文武山，两山相峙，世传秦始皇东巡，集文武于此，因名。下有秦王河。○大豁山，在州西北十五里。伏琛《齐记》：卢乡县东南有大豁口，与小豁口相峙，中通驿路，即此山也。苏村河出焉，西南流，入于胶水。

○胶水州西八十里。源出胶州铁橛山，流经高密县北入州境，又北经昌邑县，至县东北入海。梁天监五年，将军刘思效败魏青州刺史元系于胶水。即此。○墨水，在州东，源出东北六十里之墨山，南流经即墨县入海。

大姑河州东八十里。源出登州府黄县南蹲犬山，经招远、莱阳二县界，至州东南故即墨城，与小沽河合，经胶州即墨县界入海。通谓之沽水，南北经流三百余里。

新河在州东南。源出高密县，流经此，分南北二流，南自胶州麻湾口入海，西北自掖县海仓口入海，即元人所浚胶莱河旧道也。《元史》：至元十七年，莱人姚演献议开新河，由胶西县东陈村海口西北，达于胶河，出海仓口，由海道达直沽以通漕，谓之胶莱新河。从之。劳废不赀，卒无成效。二十二年，罢其役。明正统六年，昌邑人王坦言：漕河每患浅涩，海运又虞艰险，请浚新河故道。不允。嘉靖十一年，按臣方远宜等复议开新河，不果。隆庆初，莱人崔旦复极言新河之便。万历三年，又以南京工部尚书刘应节言，命侍郎徐栻开浚。议者极言非便，遂中止。其后屡议屡阻，迄无成绩。《图说》云：自淮河入河北岸隔一里为朱家河，可开通，经新沟至安东县，有澳河、向水、三叉，俱临淮可通。东则有东涟河、朱家河、白家沟、七里河流入淮。又东有盐场河、平望河、界首河、白浪河、牛洞河、车轴河流入海，俱宜筑塞。中有遏蛮河，在淮、海之交，可置闸以杀水势。西则有沭阳水，溷而为大湖、傅湖。又有杨家沟、西涟河、崔家沟、古闸河，皆为入涟河水道。自支家河至涟河海口，计三百八十里。出海由海州赣榆至山东界，历安东卫石臼所、夏河所、灵山卫、胶州���型酚�，至麻湾海口，计二百八十里，隔马家濠五里，可以开通。经把浪庙、新河口、店口社、陈村小闸，戴、高、刘家大闸，王、朱、杜家村，至平度州。又经窝铺停口、大成昌渠、小闸、新河集、秦家庄、海仓口，至大海口，计三百七十五里。大海口至直沽四百里，通计一千四百三十五里。应节奏言：胶州南自淮子口大港头出海，自州治西抵匡家庄四十里，俱冈沟黄土，宜开。自刘家庄北历台头所、张奴河，至亭口闸三十里，俱黑泥下地，水深数尺，宜浚。自亭口闸历陶家崖、陈家口、孙店口，至玉皇庙六十里，河宽水浅，宜于旧河之旁，别开一渠。玉皇庙至杨家圈二十里，水深数尺，宜浚杨家圈以北，则悉通海潮，无烦工作矣。以工力计之，创者什五，因者什三，略施工者什二。以地势计之，宜挑深丈余者什一，挑深数尺者什九。拭言匡家庄地高难开，改于都泊船路沟，地形平衍，有河可引，宜建闸设柜，如会通河故事。科臣王道成言：胶州在两海口之中，土最高厚，万一巨石隐伏，功将安施？难一。水性湍急，走石流沙，即有泉源，易盈易涸。难二。海船不可入河，河船不可入海。难三也。又《实录》：隆庆五年，山东臣僚会勘胶河上言：从龙家屯北至分水岭，俱系冈阜沙石，难以施工。由分水岭又北至谢家口，稍有断续河流，旱潦难恃，沙石亦多由谢家口北至杨家圈，河流似有端绪。又北至新河闸面，河势比南面较宽，自新河闸至海仓，又皆流沙壅淤，难以行舟。新河闸系往来通渠，过者见有河流，妄意可以开浚，不知迤南十里，便复不同。分水岭本名王乾坝，两头俱有河形，中间积沙高亢，本非岭也。新河既无泉源，引导必须旁水接济，而分水岭下仅有白河一道，平时涓涓细流，淫潦时挟流沙冲淤，大为河患。其张奴河、胶河、九穴泊之水，虽接新河，而源流浅涩，潦涸无时，皆不足恃。若欲东引沽河，则地势东下，沽河自东而南，直趋麻湾口，难以挽之而北。若西引潍河，潍河在高密西，离新河百二十里，中隔高岭五层，又难引之使东也。若欲深凿河身，使海水南北贯通，则分水岭诸处，高过海面数丈，命工开凿，未及数尺，下即糜沙，随时奔溃，纵多捐财力，万难开浚。既而徐栻亦称南北海口，俱有积沙横绝，及分水岭河高海下，势不可通，须另开一路及海口筑堤，以约水障沙。又云：南自麻湾抵朱铺五十里，北自海口抵亭口百八十里，皆通潮，可乘潮以导河。抚臣李世达勘称，南潮止及陈村闸，距海口二十里；北潮止及杨家圈，距海口六十里。其朱铺、亭口者，非烈风迅雨，海水涨溢，岁不一二至，潮不足恃也。役遂止。崇祯十二年，户部郎中沈廷扬试行海运，复请开胶莱河。十六年，命户、工二部发银十万两开浚，事未行，而京师不守。余详见胶州。

定渠州南七十里。与州东北之药石水及石渎河合流入胶水，一名定都渠。近《志》以为巨定，误也。

○亭口镇州西南七十里。即胶莱河所经，有巡司戍守。又州西北七十里有灰埠驿。

潍县州西百八十里。西南至青州府昌乐县五十里。汉平寿县，属北海国。晋因之。宋属北海郡。后魏为北海郡治。后齐改郡曰高阳。隋开皇初，郡废，改县曰下密。十六年，于县置潍州。大业初，州废，改下密县曰北海，仍属北海郡。唐初，亦置潍州治此。武德八年，州废，以北海县属青州。宋建隆三年，置北海军。乾德二年，升为潍州。金因之。元属益都路。明洪武初，以州治北海县省入，属青州府。九年，降州为县，属莱州府。二十一年，改今属。今土城周九里，编户八十六里。

○平寿城县西南三十里。汉县，属北海郡。后汉初，张步为耿�嗡�败，自剧奔平寿。步平，仍属北海郡。晋及刘宋因之。后魏为北海郡治。高齐废。武德二年，复置。六年省。又西南五十里有斟城，古斟寻国，亦禹后也。《汲冢古文》曰：太康居斟寻，羿亦居之，桀又居之。汉置斟县，属北海郡，后汉废。杜预曰：平寿东南有斟城，古斟寻也。又寒亭，在县东北三十里，杜预曰：平寿东有寒亭，即古寒国，盖寒浞所封。唐初有寒水县，属潍州，武德六年废，即故寒亭矣。今有寒浞水，北入海。《通志》县南三十里有营丘城，似误。今详见青州府昌乐县。

下密城县西三十里。汉县，治今平度州西，后迁今县治。隋开皇六年，置潍水县，属青州。大业初，改下密为北海县，而改潍水为下密。唐初，属潍州。武德八年，州废，县并入北海，俗以此为西下密也。

○塔山县东南六十里。东丹河发源于此。《水经注》：溉水出塔山，是也。唐天宝初，敕改为溉原山。○几山，在县西南七十里，山形如几，西丹河出焉。又县西南二十里有程符山，相传公孙弘贫时牧豕处。又有孤山，在县西南四十里，岿然天际，翠霭若浮。

擂鼓山县南百里，与昌乐县接界。白狼河出焉。其相近有摩旗山，宋嘉定中，金益都贼杨安儿败死，其妹四娘子为余党所推，掠食至摩旗山，潍州贼帅李全以众附之，即此。

○潍水县东南六十里。自青州府安丘县北，流入县境，又东北至昌邑县，东北入于海。后魏主子攸建义初，邢杲帅河北流民反于青州之北海，遣将军李叔仁击之，败于潍水，即此。《志》云：今县西北二十里，地名韩信道，盖以信破楚将龙且于潍水上而名。余详见安丘县。

东丹河县东南五里。源出塔山，即溉水也，亦曰东于河。西北流合青州府寿光县界之丹河后，流入县境，东北注于海。又西丹河，在县西二十里，源出几山，亦曰西于河，西流合昌乐县西之丹河，复会东丹河，东北入海。○白狼河，在城东。源出擂鼓山，流入昌乐县界，合白狼河别源，又北流入县境，经东门外，东北流八十里入海。狼，一作浪。《志》云：县南有小王庄，平地泉涌如轮，即白浪河之源也。今详见昌乐县。

○固堤店县东北四十里。向有巡司戍守。又县东北三十里有古亭马驿。

昌邑县州西北百三十里。西南至青州府寿光县九十里。汉都昌县地，属北海郡。晋初，属齐国。刘宋仍属北海郡。后魏因之。隋开皇中，属潍州。大业初，仍属北海郡。唐初，亦属潍州。武德六年废。宋建隆三年，改置昌邑县，属北海军，寻属潍州。金、元因之。明洪武九年，改属莱州府。二十一年，改今属。土城周五里有奇，编户九十四里。

○都昌城在县西。本齐邑。《晏子春秋》：景公封晏子以都昌，辞而不受。汉置都昌县，高帝封功臣朱轸为侯邑。建安初，北海相孔融被黄巾贼管亥围于都昌，先主救却之。今城南五里有大营城，北五里有小营城，俗为大营、小营二村，相传即孔融与黄巾相拒处。

訾城县西北三十里。《春秋》：庄元年，齐师迁纪�蟆��础⑽嶷狻６旁ぴ唬憾疾�西有訾城。�矗�亦读訾，本一城也。唐武德二年，置訾亭县，属潍州，六年废。俗呼为瓦城，半为水渐。一云訾城在县西北十五里，又十五里为�闯�。

密乡城在县东南十五里。《左传》隐二年，纪子帛莒子盟于密，即此地也。汉置密乡县，属北海郡。武帝封胶东顷王子林为侯邑。《后汉志》：淳于县有密乡。应劭曰：淳于东北六十里有平城亭，又四十里有密乡亭，故县也。淳于，见前安丘县。○平城故城，在县西南四十里，汉县，属北海郡，后汉省。《水经注》：潍、汶二水会于淳于城东北。又东北径平城亭西，又东北径密乡亭西，皆汉北海郡属县云。

○东山城东二里。俗名土埠，亦谓之东京埠，长数里，石磴崎岖，峰峦奇秀。后汉建安初，袁谭据青州，攻北海相孔融于都昌，融败走东山，即此。又县东南二十五里有青石埠，长数里，亦名青山。○霍侯山，在县南四十里。《汉书》：霍光封博陆侯，食邑于北海。此山本名陆山，或以为即光所食邑。唐天宝六载，赐名霍侯山。又南五十里有峡山，状如伏虎，俯临潍水，为邑之胜。

○海在县北五十里。有鱼儿浦巡司，为滨海戍守处。

潍河县东二里。又东北注于海。《志》云：县东五里有潍水堤，宋初筑，以防潍水泛溢。又县西南二十里有浮糠河，县南二十里有张固河，流合浮糠河，并入于海。

胶河县东五十里。自平度州流入境，北注于海。其入海处曰海仓口，与掖县接界。罗氏曰：自海仓口至胶州麻湾，凡三百七十里，即胶莱新河之道也。

○棠乡县南八十里。本莱邑。《左传》：襄六年，齐人伐莱，莱共公浮柔奔棠，晏弱围棠，遂灭之。又《孟子》：国人皆以夫子将复为发棠。《后汉志》：即墨有棠乡，今为甘棠社。○夏店马驿，在县东北二十里。又县东四十里有新河桥递运所，今革。

胶州府南二百二十里。东至海三十里，南至海九十里，西至青州府莒州二百八十里。

春秋介国地。战国属齐。汉属琅邪郡。后汉属东莱郡。晋属城阳郡。刘宋属高密郡。后魏因之魏收《志》：永安二年，尝置胶州，治东武县。见青州府诸城县。隋属密州。唐、宋因之。元至元十二年，置胶州于此，隶益都路。明洪武初，以州治胶西县省入，属青州府。九年，改今属编户九十三里，领县二。今仍曰胶州。

州连络淮、沂，屏蔽齐、兖，控海道之咽喉，为登、莱之襟要。《防险说》：胶州、即墨，皆迫近海澨。而即墨南望淮安、安东、东海卫所诸城，左右相错，如噤喉关锁。倭若犯淮，则渐必犯莱矣。故登、莱三营之设，即墨一营，视登州、文登二营为尤切《海防考》：自登州之大嵩卫至府境鳌山、灵山卫，及青州府境之安东卫，尽南面滨海之险，皆即墨营控御处也。其滨海要冲，则有雄崖、胶州、大山、浮山、夏河、石臼等所，乳山、行村、栲栳岛、古镇、逢猛、南龙湾、信阳、夹仓诸巡司，及海中之唐家湾、大任、陈家岛、鹅儿、栲栳、天井湾、颜武、周疃、松林、全家湾、青岛、徐家庄一带，而海道之险，则自安东以北，若劳山、赤山、竹篙、旱门、刘公、之罘、八角、沙门、三山诸岛，皆贼停泊之处，不可不讲。至于白蓬头、槐子口桥、鸡鸣屿、金嘴、石仓庙诸处，浅滩乱矶，则贼所必避，而亦吾所当审者。

○胶西废县今州治。汉黔陬县地。隋开皇十六年，置胶西县，属密州。唐武德六年，省县入高密，以其地为板桥镇。宋元�潭�年，复置胶西县，兼领临海军使，仍属密州。金仍曰胶西县。《宋史》：嘉定四年，时胶西当登州、宁海之冲，百货辐辏，李全使其兄福守之，为窟宅，多收互市之利。元置胶州治此。明初省。今城周四里有奇，门三，北面无门。

祓城州西南七十里。汉祓县，属琅邪郡。祓，音费。后汉省。又介根城，在州西南五里，春秋时莒邑也。《左传》：襄二十四年，齐侯伐莒，取介根。应劭曰：周武王始封兹舆于此，即莒之先也。春秋初，徙于莒。汉置计斤县，属琅邪郡。颜师古曰：计斤即介根，语音有轻重。后汉县废。杜预曰：黔陬东北有计基城，即古介根。宋白曰：计斤故城在高密县东南四十里。今有两塔对立，曰东西计斤。介根盖与高密之黔陬境相接也。又有介亭，在州南七十里。或云：即古之介国。《春秋》：僖二十九年，介葛卢来。是也。杜预以为今黔陬县。

夫阝县城在州西南。汉县，属琅邪郡。夫阝，音扶。文帝封吕平为侯邑。后汉县废。又州南有祝兹县。汉高封徐厉为侯邑，又孝武封胶东康王子延年于此。《水经注》：胶水出胶山，北径祝兹故城，又经夫阝县故城西。《通志》云：州南七十里有古长城。

○铁橛山州西南百二十里。胶水发源于此，亦曰胶山。《志》云：五弩山在胶山之北，胶水出胶山，过密州五弩山，卤水入焉。又北径州南三十五里之艾山，艾水入焉。又艾山旁有天泽泉，即艾水之源也。铁橛山盖与诸城五弩山相近。

大珠山州南百二十里。滨海，上有石室。珠，亦作朱。《通典》：高密诸城县有古长城，自齐西防门，东逾泰山、穆陵，至大朱山海滨而绝，是也。又州南九十里有小珠山，错水出焉，流入海。○灵山，在城东南百二十里海中。《志》云：在灵山卫南三十里，其山先日而曙，先雨而云，故谓之灵。又卫西北三里有小竹山，或谓之小竺。又卫东海中有唐岛，相传唐太宗征高丽，驻跸于此，内有饮马池。

石臼岛州南百里海中。宋绍兴三十年，金亮入寇，分遣一军由海道袭浙江，以兵围海州，宋将李宝督海舟捍御，至石臼岛，敌舟已泊唐岛，相距仅一山。宝因风便，过山薄寇，大败金人，海道之师遂绝。○黄岛，在州东南六十里海中，旧有居民，后因倭寇，其地遂墟。又州东南九十里有薛家岛，横伏入海，每为行旅患。又古镇岛，在州东南百十里海中，向有巡司戍守。《志》云：胶州滨海，石臼、青泥、桃林、陈家、李家、薛家、古镇、黄岛、唐岛之属，皆其著者。

○海州东三十里。《志》云：州南门外有唐家湾，宋、元时，海舶往来皆由此。

胶水在州西。出铁橛山，东北流，接高密县境，又北入平度州界。《水经注》：胶水出胶山。《齐记》曰：胶水出五弩山。是也。又有洋河，亦出铁橛山，东流径城南三十里入海。《水经注》：拒艾水，一名洋洋水。宋泰始二年，辅国将军刘怀珍击青州刺史沈文秀于东阳，进至黔陬，军于洋水，遣别将王广之袭不其城，拔之。此洋洋水也。○沽河，在州东北三十里，自平度州流入境，又南流入海。

新河州东北三十里。西北入高密县界。《志》云：州东南百里有马家濠，濠长三里余，夹两山中，南北俱接海口。元至元十九年，开胶莱新河，阻马家濠，不就。明嘉靖十一年，按臣方远宜议开新河，以马家濠数里皆石冈为患，臬使王献焚以烈火，凿而通之。十九年，献言元人海运，自淮安循海而行，至灵山之东，浮山、涝山之西，有薛岛、陈岛、石岈林立，横伏海中若桥，号槐子口桥，最险难越，元人避之。故放洋于三沙、黑水、历城山正东，逾登州东北，又西北抵莱州海仓，然后出直沽以达天津。献阅《胶莱河图》：自薛岛之西，有山曰小竺，两峰夹峙，中有石冈，曰马壕。马壕之麓，南北皆接海涯，而北即麻湾，又稍北即新河，又西北即海仓。直沽由麻湾抵海仓，三百三十里，由淮安逾马壕抵直沽，千五百里。若径出于此，可免绕海之患，元人尝治此道，遇石而止。今因其故迹，凿马濠以趋麻湾，长十四里，广六丈有奇，深半之，而江淮之舟，可达新河。新河两傍，皆有水泉溢出，疏浅决滞，为九闸以节宣之，可以佐会通河之穷。从之。于是于旧濠迤西七丈有余，凿渠通舟，以达新河故道，为漕运之计。功未半而罢。万历初，复议开胶莱河。山东参政冯敏功谓：胶河一衣带水，余悉高岭大阜，且地皆冈石，山水奔瀑，工难竟。即竟矣，海水挟潮沙而入，必复淤。及开浚，果以��石黑沙难施畚闸而止。《河渠考》：元人于钦言，至元中，姚演请开新河，凿陆地数百里以通漕，数年而罢。余过其地，询之，土人云，此河为海沙所壅，又水潦积淤，终不能通。盖《元志》所称劳费无成，非诬也。自王献建议之后，屡行勘阅。隆庆四年，尝议浚治，至万历三年而罢。二十九年，御史高举复议浚之，卒不果。迄崇祯之季，言者犹以为请，竟不果行。

○逄猛镇州南四十里。为滨海戍守处，向有巡司。又东南百二十里有古镇巡司。

高密县州西北五十里。西南至青州府诸城县百二十里。秦为高密县。汉初，属齐国。文帝十六年，分齐地置胶西国。宣帝本始初，更为高密国，皆治高密县。后汉建武中，封邓禹为侯邑，改属北海国。晋属城阳郡，惠帝复置高密郡。刘宋仍属高密郡。后魏因之。隋属密州，大业末废。唐复置，仍属密州。宋因之。元属胶州。今土城周三里有奇，编户八十八里。

○高密城县西南四十里。县本治此。汉三年，齐田横烹郦生，走高密。明年，韩信破齐军，至临淄，齐王广亦走高密。文帝封齐悼惠王子�∥�胶西王，都高密，是也。后汉仍为高密县。又谓之城阴城，《郑玄碑》：城阴，即高密也。隋末废。唐武德三年，于今县西北一里故义城堡置高密县。六年，移治于故夷安城，即今县也。○夷安城，《通典》曰：今县外城也。应劭曰：古莱夷维邑。晏平仲，夷维人也。汉置夷安县，属高密国。后汉属北海国，邓禹少子封夷安侯。即此。晋属城阳郡，惠帝时复属高密郡。刘宋、后魏因之。后齐废。唐为高密县治。

稻城县西南五十里。潍水堰侧。汉县，属琅邪郡，武帝封齐孝王子定为侯邑。后汉县废。《志》云：旧有塘堰，蓄潍水溉田，因名。亦谓之郑城，有康成故宅也。旁有稻田万顷，断水造鱼梁，岁收亿万，号万疋梁，今堙。《城邑考》：县西南五十里潍水东，又有龙且城，城西即且冢。冢南曰梁台，即韩信击杀龙且之地也。

柜城县南三十里。旧《志》：柜城在胶州西南九十里，稂艾水所出。是也。汉县，属琅邪郡。柜，音巨。后汉改属北海国，后省。今县西南三十里有柜城河，出县南五十里王子山，流入九穴泊，盖因故城而名。《水经注》：黔陬西南有柜艾山，亦曰黔艾山，柜艾水出焉，流经柜县故城西，东北入海。苏林以为稂艾水即胶州之洋河也。

黔陬城县南六十里。《水经注》：胶水北径黔陬故城西，又北至夷安。夷安，即今县城也。古介国，汉置黔陬县，属琅邪郡。后汉属东莱郡。晋属城阳郡。刘宋属高密郡。泰始三年，青州刺史沈文秀据东阳，诏刘怀珍进向青州，怀珍至黔陬，文秀所置高密、平昌二郡太守弃城走。后魏仍属高密郡。后齐置平昌郡于此。隋开皇初郡废。大业初，县省入胶西县，有两城夹胶水而立。《县道记》：县本秦所置，在高密郡东北，后移于胶水西，相去二十里，俗名故城为东陬，而此城为西陬。旧《志》：黔陬在诸城东北百十里。即此。○胶西城，在县东南二十五里。《志》云：隋置县于胶、墨二水之间，即此城云。

胶阳城县西北三十四里。汉县，属北海郡，后汉废。一名高阳亭。又有朱晏城，在县东南三十里，相传晏子为齐相时所食邑也。一名晏平仲城。

○砺阜山县西北五十里。山产砺石。一名刘宗山。有郑玄墓。

○胶水县东十五里。《一统志》：胶水北过高密县注潴泽，与张奴水合，自泽北入新河，经平度州界。又县东北四十里有新河，亦曰新开胶河，与平度州、胶州接界。

潍水县西南五十里。自诸城县流入境，又北流，与安丘县接界，经县北四十里而入潍县界。汉四年，韩信追齐王田广于高密，楚将龙且与广合兵拒信，夹潍水而军，信夜壅潍水上流，诱且半渡而击之。即此处。今县西五里又有韩信沟，相传亦信所凿。

密水在县西南。自诸城县流入境，一名百尺沟，亦曰高密水。经故县南十里，蓄为塘，方二十里余，古所谓高泽之南都也。东北会潍水堰，散流入夷安泽。《志》云：泽在县北二十里，高密水与潍水散流注之，蓄堰以溉田，凡万余顷。○九穴泊，在县西北二十五里，泊有九沟，因名。又县东北二十五里有都泊，亦潴水处。

即墨县州东北百二十里。本齐邑。汉置即墨县。北齐省。隋开皇十六年，于不其故城东复置今县，属莱州。唐、宋因之。元改属胶州。今土城周四里，编户八十五里。

○不其城县西南二十七里。汉不其县，属琅邪郡。武帝太始四年，帝幸不其。后汉属东莱郡。又光武封伏湛为侯邑。其，亦作期。晋咸宁二年，置长广郡于此。宋景平初，青州刺史竺夔守东阳拒魏师，魏人退夔，以东阳城坏，移治不其城，寻复为长广郡治。泰始三年，沈文秀据东阳，以刘桃根署长广太守，戍不其城，将军刘怀珍遣将王广之袭拔之。四年，文秀为魏人攻围，其弟文静将兵自海道往救，至不其城，为魏所断，因保城自固。宋主遂分置东青州，领高密、平昌、长广、东海、东莱五郡，以文静为刺史，旋没于魏，亦置长广郡。后齐郡县俱废。隋复置即墨县，以不其县地并入。

壮武城县西六十里。古夷国也。《左传》：隐元年，纪人伐夷。杜预谓壮武县是其地。汉置县，属胶东国。文帝封宋昌为壮武侯。是也。后汉属北海国。晋属城阳郡。又张华亦封壮武侯。刘宋县废。后魏亦封房法寿为壮武侯，盖县废而名存也。皋虞城，在县东五十里。汉县，属琅邪郡，武帝封胶东康王子建为侯邑。后汉省。今为皋虞社。

○不其山县东南四十里。汉末，逄萌隐此，又后汉郑玄亦教授于山下。一名驯虎山，以后汉童恢为不其令有伏虎之异也。又石城山，在县东南三十里，状如城垣，淮涉水出焉。○天井山，在县东十三里，周二里，上有井，深不可测，天井之名以此。又县东四十里有四舍山，四峰峻起如舍宇，惟一径可以登涉。

劳山县东南六十里。二山相连，东滨大海，其高大者曰大劳，差小者曰小劳，周围八十里，高二十五里。《齐记》：泰山虽言高，不如东海劳。劳亦作崂，或误为牢。又误为劳盛山，劳、盛，盖二山，盛即成山也。秦始皇登劳盛山望蓬莱，盖登此二山耳。又《史记》：始皇自琅邪北至荣成山。荣成又劳成之误也。盖海岸之山，莫大于成山、劳山，故往往并言之。今山有清风岭、碧落岩、王乔观、玉女盆、明霞洞诸胜，白沙河源于此。○阴山，在县东南八十里，俗传秦始皇幸琅邪，尝驻于此。上有小池，虽旱不涸。

钱谷山县东北五十里。山陡险，相传昔尝运钱谷于山上以避兵。又东北十里有米粟山。○女姑山，在县西南三十里，上有明堂，相传汉武所置。

田横岛县东北百里海中，去岸二十五里。中可居千余家，相传即田横与其徒五百人亡入海岛处。孔氏曰：田横所保，在海州东海县之鬲山，去岸八十里，非此山也。今江南海州东小鬲山是矣。《北史》：魏永熙中，杨�饰�高欢所信用，寻以疑惧，避于田横岛。即此。《志》云：县东南滨海，列岛环伺，其可居者，曰青、曰福、曰管、曰白马、曰香花、曰田横、曰颜武，而田横岛方三十余里，尤平广可耕。且由岸抵岛，多礁石，不可直达。嘉靖中，有奸氓盘据于此，渐为寇盗，官兵扑灭之，患始息。

栲栳岛县东北十九里。有寨城，置巡司戍守。又东北雄崖所东有旬岛，其相近者又有赤岛。《志》云：田横诸岛而外，为塔沙、竹槎及�俚骸⒁醯海�香岛，皆诸岛之有名者。

○海县西南四十里有金家湾海口及大任海口。又西南六十里有天井湾海口，南九十里有董家湾海口，东南七十里有松林浦海口，东六十里有陈家大川海口，九十里有鹅儿海口，东北七十里有周疃海口。盖自西南而东北，四环皆海云。

墨水在县南。自平度州流入境。又沽河在县西北七十里，亦自平度州流入境，俱合淮涉水，南注于海。○淮涉水，在县西一里，源出石城山，西北流经此，复北流三里，又西南流入于海。《唐志》：县东南有堰，贞观十年，令仇源筑以防淮涉水。又白沙河，在县东四十里，源出大劳山，西流亦合淮涉水入海。

○即墨营县北十里。《志》云：旧置营于县南七十里金家岭寨，土城周二里。宣德八年，移置于此，营城周四里，为登莱三营之一。又张家寨，在县西南五十里，土城周二里。楼山寨在县南四十里，土城周二里。子家庄寨在县东南九十里，萧旺庄寨在县东南五十里，与金家岭寨俱筑城戍守。

走马岭寨在县东北九十里。又东北十里有羊山寨。《志》云：县东北六十里有大港寨，九十里有田村寨，与栲栳岛等寨俱筑城戍守。

附见：

灵山卫胶州东南九十里。洪武二十一年置，三十五年筑砖城，周三里，依山环海，最为险固。《志》云：卫领左、前、后三千户所，由安东卫鱼溜一道至卫，转向东北行，海中有岛，横伏若桥。即薛岛、陈岛伏入海洋者，最险恶，元人欲于岛西凿马家濠以避之。居人识此溜为海运旧道，沿溜而行，可保无患。由安东卫至灵山卫马家濠湾泊，大约三百余里，风便一日可至。今亦置灵山卫。

鳌山卫在即墨县东四十里。洪武二十一年置，筑砖城周五里。《志》云：卫领右、前、后三千户所，今亦置鳌山卫。

胶州守御千户所在州城内，洪武五年建。

夏河寨备御前千户所胶州西南九十里。所城周三里有奇，属灵山卫。

雄崖守御千户所即墨县东北九十里，洪武中设。又浮山寨备御前千户所，在县南八十里。俱属鳌山卫，今亦置雄崖、浮山二所。

◇登州府东至海七十里，西南至莱州府二百四十里，北至海三里，由海道东北至辽东旅顺口五百里。自府治至布政司九百里，至江南江宁府千九百里，至京师千六百里。

《禹贡》青州地。春秋时牟子国。战国属齐。秦属齐郡。汉属东莱郡。后汉、晋及刘宋因之。后魏又置东牟郡。北齐省东牟入长广郡始治黄县。隋郡废，置牟州。大业初，州废，仍属东莱郡。唐初，属莱州。如意初，分置登州治牟平县，寻改今治。天宝初，曰东牟郡。乾元初，复故。宋因之亦曰东牟郡。金仍曰登州。元属益都路，寻属般阳路。明洪武初，仍为登州，属莱州府。六年，改为直隶州。九年，升为登州府，领州一、县七。今仍旧。

府僻在东陲，三面距海，利擅鱼盐，且北指旅顺，则扼辽左之噤喉；南出成山，则控江淮之门户，形险未可轻也。范氏曰：自古海道有事，登、莱为必出之途，而密迩辽左，尤为往来津要。三国吴嘉禾初，遣使通公孙渊，还至成山，为魏人所邀杀。宋元嘉九年，朱修之自云中奔和龙，泛海至东莱初，修之守滑台，城陷，为魏所执。梁普通初，高句丽遣使入贡，诏使者江法盛授高丽衣冠剑佩，魏光州兵就海中执之送洛阳。隋开皇十七年，伐高丽，别将周罗�鲎远�莱泛海趋平壤时郡境皆属东莱也，遭风，船多飘没，师还。大业七年，下诏讨高丽，敕元弘嗣往东莱海口造船。八年，遣来护儿等分兵自海道趣平壤。九年，复遣护儿出海道伐高丽。唐贞观十八年，伐高丽，遣张亮自莱州泛海趣平壤。二十一年，复伐高丽，命牛进达等乘楼船自莱州泛海而入。明年，复遣薛万彻自莱州泛海击高丽。显庆五年，苏定方自成山济海伐百济。开元二十年，勃海自海道寇登州。宋建隆初，女真自海道趋登州贡马，后马政亦由此通女真。元行海运，道出登、莱。明初遣马云、叶旺等抚定辽东，亦由登、莱渡海驻金州，继亦由此以转输辽、蓟。而辽东隶于山东，亦以登、莱海道也。正德中，禁遏海道，而辽东形援益孤。后尝议由此通运，不果。夫昔人恃此以震叠百夷，后人坐而失之，岂非谋国者之过欤详见前大川大海。又《海防考》：府四面皆海，惟西南一隅接莱州境。国家缘海置防，登、莱二府，指臂相倚。设登州营于北面，则青、莱二卫及滨海之地俱属焉。语所则有奇山、福山、王徐诸处，语寨则有黄河口、刘家洼、解宋、卢洋、马停、灶河、马埠诸处，语巡司则有杨家店、高山、孙�拐颉⒙硗Ｕ颉⒍�良海口、柴葫、海仓、鱼儿镇、高家港诸处。而海外则岛屿环抱，自府东北百余里之崆峒、半洋，西抵长山、蓬莱、沙门、鼍矶、三山、芙蓉、桑岛，错落盘踞，为登州北门之护。过此而北，则辽阳矣。此天设之险也。又营城以东，若抹直、石落、湾子、刘家洼、平畅、卢洋诸处；营城以西，若西王庄、西山、栾家、孙家、海洋山、后八角城、后之罘、莒岛皆可通。番舶登涉，严户外以绥堂阃，责有攸属矣？

蓬莱县附郭。汉黄县地，武帝于此望海中蓬莱山，因筑城以为名。唐贞观八年，置蓬莱镇。神龙三年，升为县，登州治焉。今编户六十六里。

○蓬莱镇城在府治北一里。即汉武所筑，唐置镇于此。《志》云：今郡筑城周九里，陆门凡四，水门凡三。城北有水城相连，亦曰备倭城，引海水入城中泊船，即登州营城矣。

牟平城府东南九十里。汉县，属东莱郡，武帝封齐孝王子渫为侯邑。后汉初，光武封耿况于此。晋省，寻复置，移治废东牟县。刘宋仍属东莱郡。后魏属东牟郡。北齐移县治于黄县东北七十五里马岭之南，属长广郡。隋复徙治于废东牟县，即今宁海州也。

○丹崖山府北三里。东西二面，石壁�傺遥�上有蓬莱阁。又有三洞，奇秀为一郡之胜。山下为珠玑岩，石壁千尺。岩下水中有小石，如珠玑，或如弹丸，俗呼弹子涡，或谓之珍珠门。○田横山，在府西北三里，《郡志》：城北有古田横寨，与蓬莱阁对峙，西北二面皆巨海，石壁高峻。相传韩信破齐，田横东走，结寨于此，遗址尚存。又有荆山，在田横、丹崖二山之间，产荆。山色长紫，一名紫荆山。

密神山府南十里。贵溪出其东麓，一名密水山。又南五里有马鞍山，山东麓两畔皆深涧，中起石冈，南北通行，谓之天生桥，或谓之马岭。○羽山，在府东南三十里。《书》：舜殛鲧于羽山。孔安国以为山在齐东海中也。上有鲧城，三国魏将田豫筑城以御吴将周贺，因山以名。又九目山，在府东南七十里。晏谟《齐记》曰：山有九窍，与黄县连界。

石门山府西十里。山口�媸�，为驿路所经。又府西南三十里有影口山，山巅有营垒故址。又龙山，在府西南四十里，上有龙洞及龙冈，旧尝置铁场于此。○朱高山，在府东八十里。山临海，产滑石。洪武二十七年，移沙门岛巡司于此。

沙门岛府西北六十里海中。海舟行者，必泊此避风。五代时，置沙门寨，宋建隆三年，索内外军不律者配沙门岛。乾德元年，女真国遣使献名马，命蠲登州沙门岛民税，令专治船渡焉。元人海运亦置戍军于此。明永乐七年，山东都指挥使司奏，沙门岛守备仅七百余人，难以防御。诏以七百人益之。后移戍内地，岛为辽人所据，今墟。《志》云：沙门岛相连属者，有鼍矶、牵牛、大竹、小竹四岛，皆紫翠�傺遥�出没波涛中。永乐初，陈�蠖皆俗粤啥�还，遇倭于沙门岛，击却之。又西北七十里为鼍矶岛。与鼍矶相对者为钦岛，相距三十里。又高山岛，在沙门岛北百余里。○黄城岛，《志》云：在鼍矶东北。或曰：黄城、鼍矶，本一岛也，为入勃海要口。又有庙岛，在鼍矶西南。毛氏曰：庙岛、砣矶、黄城三岛，实为登、莱门户。黄城之东北，曰御林山，砣矶之南有井岛，皆与沙门相连络。砣即鼍之讹也。

乌湖岛府东北二百五十里海中。与大谢戍俱为伐东夷之要路。唐贞观十八年，征高丽，置乌湖镇，亦曰乌湖戍。二十二年，镇将古神感浮海击高丽，破之于曷山。曷山在高丽界，或作易山。《新唐志》：自登州东北海行，至大谢岛、龟歆岛、淤岛，而后至乌湖岛三百里。北渡乌湖海，至马石山东之都里镇二百里。东傍海�鰤迹�过青泥浦、桃花浦、杏花浦、石人江、橐驼湾、乌骨江八百里，乃南傍海�鰤迹�过乌牧岛、贝江口、椒岛，得新罗西北之长口镇。又过秦王石桥、麻田岛、古寺岛、得物岛千里，至鸭绿江唐恩浦口。乃东南陆行七百里，至新罗王城。自鸭绿江口舟行百余里，乃小舫溯流东北三十里，至泊灼口，得勃海之境。又溯流五百里，至丸都县城，故高丽王都。又东北溯流二百里，至神州。又陆行四百里，至显州，天宝中高丽王所都。又正北如东六百里，至勃海王城。五代唐天成初，契丹东丹王突欲居扶余城，盖在唐高丽扶余川中。长兴初，突欲以不得嗣立，越海自登州来奔，盖道出乌湖、大谢间。○大谢岛，在府东北三十里海中。唐贞观中击高丽，置大谢戍于此。又长山岛，在府北三十里海中，东西长四十余里。又有�鸬骸⒒⒌骸�半洋岛，皆与长山岛相近。

莫邪岛府东北三百里海中。昔人捕鱼于此，得宝剑，因名。又东北二百里有漠岛，亦海运所经故道也。

○海府北五里。又东西两面皆滨海，各去城三里许。《志》云：府东北五里有抹直海口，旧为登涉之所，今不通舟楫，惟丹崖山之东为新开海口，戍守最切。山下又有石落海口。府西七里为西王庄海口，又西二十余里为栾家海口，又十里曰孙家海口。又田横寨西曰西山海口。又湾子海口，在府东二十五里。又东二十里曰刘家汪海口，又二十里曰平阳海口，又十余里曰卢洋海口。旧皆为戍守处。

密水出府南密神山。北流入城东小水门，与黑水会。黑水出府西南十里黑石山，东北流，入府城南上水门，合于密水。出城西下水门，北流入海。○之罘水，在府南十五里。源出羽山，有石门水流合焉。石门水出石门山，流合之罘水，北注于海。《志》云：府城东北在咸泉池，居民取以为盐。

○登州营在丹崖山北。即新开海口也。宋庆历三年，郡守郭志高奏：置刀鱼巡简水兵三百戍沙门岛，备御北寇，仲夏居鼍矶岛，以备不虞，秋冬还南岸。相传此即刀鱼船所泊。洪武九年，知州周斌奏置海船，运辽东军需。指挥使谢规以河口浅窄，奏请挑深，缭以砖，城北砌水门，以抵海涛，南设关禁，以讥往来，谓之登州营。又立帅府于此，设备倭都司驻守，其城周三里。《海道考》：由新开海口，西北至沙门岛六十里。又正北行一百二十里，至砣矶岛。又北至钦、木二岛六十里。又北至南半洋六十里。又北至北半洋二十里。又北经双岛、洋头洼、黄洋川、平岛、和尚岛共二百余里，至辽东铁山旅顺口，通计五百五十里。诸岛相望，俱可湾船避风。明初，送辽东官军布花，俱由此道。正德中，刘瑾乱政，遂废水道，用陆运云。

杨家店府东南六十里。府东八十里又有高山巡司。《志》云：旧有蓬莱马驿及城北河口递运所，今革。

黄县府西南六十里。西南至莱州府百八十里。汉县，属东莱郡。后汉为郡治。晋仍属东莱郡。刘宋因之。后魏属东牟郡。后齐郡废，以县为长广郡治。隋属莱州。开皇十六年，改属牟州。大业初，还属东莱郡。唐初，亦属牟州。贞观初，属莱州，寻属登州。今土城周三里有奇，编户五十里。

○故黄县县东二十五里。一名东黄城，即古莱子国都也。《左传》：宣七年，公会齐侯伐莱。又襄二年，齐侯伐莱。六年，齐晏弱围莱，堙之，环城傅于堞，遂入莱。杜预曰：今东莱黄县是也。亦谓之�骸Ｏ迨�四年，齐人以�杭奈篮睢Ｓ职�五年，齐景公置群公子于莱。皆谓此。秦置黄县。《史记》：秦伐匈奴，使天下飞刍挽粟，起于黄、��垂。黄即黄县矣。汉县亦治此。晋以后因之。唐神龙三年，改置县于蓬莱镇，曰蓬莱县，移登州治焉。先天元年，复析蓬莱县地置黄县于今治。《志》云：今县东南二十里有莱子故城，地名龙门，其间山峡�傺遥�凿石通道，极为险隘，俗名莱子关。

�蛳页�县南百二十里。汉�蛳蚁兀�属东莱郡。�蛳遥�音坚。后汉及魏、晋因之。晋惠帝永兴三年，东莱�蛳伊盍醪�根反，自称�蛳夜�，进寇临淄，败青州兵，幽州都督王浚遣兵讨斩之。刘宋仍属东莱郡。后魏改属东牟郡。高齐废入黄县。○徐乡城，在县西南。汉东莱郡属县，武帝封胶东共王子炔为侯邑。后汉仍属东莱郡。魏因之。晋省。

大入城县东北二十里。《志》云：魏司马懿伐东夷，将运粮入新罗，筑此城贮之，以大入为名。又县东有中郎城。《郡国志》：石勒遣中郎将石开筑此以防海。或曰：后齐尝置长广郡。唐初亦置牟州于此。又县西北十里有士乡城。《汉书》：齐有士乡城。《志》以为即此城也。

○莱山县东南二十里。《史记·封禅书》：齐八祀，六曰月主，祀之莱山。申公云：天下名山八，三在岛夷，五在中国，华山、首山、太室、泰山、东莱，皆黄帝所常游也。又元封初，东巡海上，公孙卿持节先行，候名山至东莱。《汉书·郊祀志》：神爵元年，从方士言，祀莱山于黄，是也。一名莱阴山，亦曰龙门山。

蹲犬山县西南三十里。形如蹲狗。隋大业十一年，齐郡贼左孝友众十万屯蹲狗山，郡丞张须陀列营逼之，孝友窘迫出降，即此山也。大沽河源于此。又县东南四十里有土山，环绕如城。

○海在县北。中有��母屺岛、桑岛，皆屹峙海中。

大沽河县西南四十里。出蹲犬山，东南入福山县界，复折而西南，入招远、莱阳二县界，下流至胶州即墨县入海。○黄水，《县志》：在县东十里，源出栖霞县莱阴山，经黄河口至马停镇入海。又洚水，在县东北三里，源出县东南二十里之洚山，流合黄水，至马停镇入于海。

○马停镇县西四十里。向有巡司戍守。又县西六十里有黄山馆驿，旧兼置递运所于此，今驿存而所革。又旧有龙山马驿及城西递运所，今俱废。

福山县府东南百四十里。东北至宁海州百里。汉��垂县地。唐、宋以来，皆为蓬莱县地。金天会中，伪齐刘豫析登州之两水镇置福山县，仍属登州。今砖城周二里，编户二十九里。

○牟城县西北三十里。盖即牟平县也。《志》以为春秋时牟子所筑，似误。今故牟国，见莱芜县。

○之罘山县东北三十五里，连文登县界。周围五十里，三面距海。《史记》：秦始皇二十八年，登之罘立石。二十九年，登之罘刻石。三十七年，至之罘射巨鱼。《封禅书》：八神，五曰阳主，祀之罘。《汉书》：武帝太始三年，登之罘，浮大海而还。其东南海中有垒石，俗传武帝尝立桥于此。

福山县北五里。县以此名。又��合��卢山，在县西南三十里，山势嵯峨，接栖霞县界。

○海县东北三十里。有海洋山后海口。又县北十五里有城后海口，登宁场置于此，居民皆煮盐为业。县北四十里又有之罘海口。西北四十里有八角海口。《宋史》：淳化四年，遣陈靖等使高丽，自东牟趋八角海口，是也。又有海洋、宫家、潘家、胡家、韩家诸岛，俱在县北海中。

清洋河在县东十里。源出栖霞县翠屏山，流入界，北注于海。又义井河，在县西南三十里，源亦出翠屏山，流经县城东，合于清洋河。○大沽河，在县东一里，自黄县流入界。

○孙夼镇在县北四十里。向有巡司戍守。○黄河寨，在县西北，有土城二里。《志》云：县境自黄河寨而下，又有刘家汪寨、解宋寨，俱设百户所，筑石城一里余守御，自登州卫中右千户所分设。又有卢洋寨，亦置百户所，筑石城一里守御，自福山中前千户所分设。《志》云：刘家汪、卢洋等寨，俱与蓬莱县东海口相近。

栖霞县府东南百五十里。西北至黄县百二十里。汉��垂县地。唐为蓬莱县之杨疃镇。宋因之。金天会中，刘豫析置栖霞县。今土城周四里，编户四十二里。

○翠屏山在县治南。苍翠罗列，如画屏然，大河及义井河，俱源于此。又灵山，在县东五里，峰峦峻拔，亦曰灵峰山，白洋河出其下。

��巨��山县东北二十里。宋庆历六年，山东地震，��巨��山摧。嘉定六年，金益都贼杨安儿作乱，据登州，金将仆散安贞败之，安儿乘舟入海，欲走��巨��山，舟人曲成击杀之，即此。山产金，亦名金山。《地记》昌阳县东百四十里有黄银坑，即此山也。《隋书》：辛公义为牟州刺史，山出黄银，获之以献。《宋史·志》：天圣中，登、莱采金，岁益数千两。景�讨校�登、莱饥，诏弛金禁，听民采取，俟岁丰复故。《元史》：至元五年，令登州栖霞县每户输金岁四钱。《食货志》：栖霞、莱阳、招远三县俱产金。是也。又有��巨��水，北流入海。

百涧山县东北七十里。山形逶迤，涧水交错，殆以百数，旧产铁。又北曲山，在县西北三十里，旧亦产铁。其相近者曰艾山，巑岏秀出，形如艾叶，因名。山前有温泉，流入大河。○棋山，在县东三十里，迤东又有寨山，上有兵寨遗址。又方山，在县南二十里，山顶方平，亦曰大方山。迤西又有小方山。

○大河在县治南。出翠屏山，下绕城北流，折而东，入福山县界，即清洋河之上源也。又义井河，出翠屏山西麓，亦北流而东，折入福山县界。○白洋河，在县东南二里，源出灵山，绕翠屏山而西流，会��谷诸水，亦北抵福山县入海。

原疃河源出县西北五十里之蚕山，北流入招远县界。又盛水，在县南，源出方山，北流入大河。

招远县府西南百五十里。西至莱州府百七十里。本掖县地。唐为掖县之罗峰镇。宋因之。金天会中，刘豫置招远县，属莱州。明洪武九年，改今属。砖城周二里有奇，编户四十八里。

○废东曲城县县西北五十里。汉置曲城县。后魏皇兴中，分置东曲城县治此，仍属东莱郡。后齐并入掖县。今亦名光州城。《志》云：县东北二十里有潘家城，相传宋潘美尝于此筑城防寇。

○张画山县北十五里。山高林茂，如张画然。又罗山，在县东二十五里，唐置罗峰镇，盖以山名。○云屯山，在县东北二十五里，接栖霞县诸山，绵亘百余里。又齐山在县西三十五里，宋、元时尝置买金场于此。

○原疃河在县城东。自栖霞县流入，西北合平南、东良二河入海。《志》云：东良河源出莱阳县西北八十里之芝山，流入界。又平南河，出莱阳县西北七十里至下山，北流七十里，合东良河，与原疃河并流入海。○五涧河，在县西北三十里。又县西北五十里有万盛河，俱由石灰湾流入海。

○东良海口镇在县西北五十里，即东良河入海处也。向有巡司戍守。

莱阳县府西南二百五十里。西北至平度州百二十里。汉昌阳县地，属东莱郡。后汉因之。晋初废。元康八年，复置，属长广郡。刘宋及后魏因之。高齐郡废，县属东莱郡。隋属莱州。唐因之。五代唐讳昌，改曰莱阳县，仍属莱州。明洪武九年改今属。土城周六里，编户百四十一里。

○昌阳故城县东七十里，汉置县于此。成帝封泗水戾王子霸为侯邑。晋废，寻复置，在今县东南二十三里。隋大业中，修筑城垣，仍属东莱郡。唐永徽中，城为水所圮，因移县于今治。○观阳城，在县东七十里。汉县属胶东国。后汉属北海国。建武中，封贾复为食邑。晋省。后魏兴和中复置，属东牟郡。后周县废。隋开皇十六年复置，并置牟州治焉。大业初州废，县属东莱郡。唐武德四年，县属登州。六年，复属牟州。贞观中，牟州及观阳县俱废。《寰宇记》：观阳在县南十里，以在观水之阳而名。

挺城县南七里。汉置挺县，属胶东国。后汉属北海国。晋属长广郡。刘宋及后魏因之。后齐县废。○长广城，在县西五十里。汉县，属琅邪郡。后汉属东莱郡。晋属长广郡。惠帝末，�蛳伊盍醪�根作乱，东莱王弥从之，伯根败，弥亡入长广山中为群盗。刘宋及后魏仍曰长广县，属长广郡。北齐县省。又有古城，在县西南四十里，相传齐侯灭莱时筑，遗址尚存。

○五龙山县南二十里。山下有五水相合，流百里而入海，因名。○仓山，在县东五十里，旧产铁。县东七十里又有福阜山，宋、元时尝置买金场。又东十里曰林寺山，元亦置金场于此。

七子山县东南九十里。大峰居中，七峰环列若子，因名。又旌旗山，在县北三十里，形势罗列，状若旌旗。

○大沽河县西九十里。自招远县流入境，又西南入平度州界。○县河，在县东三里，源出栖霞县之方山，南流入海。又县东十五里有陶漳河，源出栖霞县南十五里之唐山，西南流入海。又昌水，在县东南四十里，源出文登县西南四十里之昌山，西南流径县东入于海。一名昌阳水，亦曰水口河。

〈豕奚〉养泽县东五十里。《周礼·职方》：幽州，泽薮曰〈豕奚〉养。盖其地周属幽州也。《录异记》：县东北有芦塘，方八九顷，深不可测。今涸。

行村寨县东南百二十里，有巡司戍守。○高丽戍，在县西南九十里，相传司马懿讨辽东，于此置戍，土人讹为高丽山。

附见：

登州卫治府城内。洪武九年置，领左、右、中、前、后、中左、中右七千户所。

奇山守御千户所在福山县东北三十里。洪武三十一年置。所城砖筑，周二里。又有福山备御中前千户所，在县治西。洪武十年置，属登州卫。

大嵩卫在莱阳县东南百三十里。洪武三十一年置，领中、前、后三千户所。城砖筑，周八里。《志》云：卫南海中有巨高岛，西南边海有草岛嘴，俱戍守处。

大山寨备御前千户所在大嵩卫西。成化中增置。所城砖筑，周四里，属大嵩卫。

宁海州府东二百二十里。北至海五十里。

春秋、战国时齐地《通志》：春秋牟国也，本在寿光县界，齐逼迁牟子于此。似未可据。汉属东莱郡。后汉、魏、晋及刘宋因之。后魏置东牟郡。北齐属长广郡。隋属牟州。大业初，属东莱郡。唐武德四年，置牟州于此。贞观初，州废，仍属莱州，寻属登州《旧唐书》：如意元年，置登州，治牟平。神龙三年，移登州治蓬莱，以牟平县属焉。宋因之。金天会中，刘豫置宁海军。大定二十二年，升为州。元因之。明洪武初，以州治牟平县省入，属莱州府。九年，改属登州府编户八十里，领县一。今仍为宁海州。

州北控辽海，南拱江淮，凭岛屿之险，擅盐、铁之利《汉书》：东牟有铁官、盐官，风帆络绎，以成山为表识。州亦东道之雄矣《志》云：宁海居府境之东，文登一县，又在州之东，设文登营于县东北，所以当东面之险也。《海防考》曰：文登营所属之卫，曰宁海、威海、成山、靖海，凡四所。则宁峰、海阳、金山、百尺崖、寻山，凡五。又有清泉、赤山等寨，辛汪、温泉镇诸巡司，而成山以东，若旱门滩、九峰、赤山、白蓬头诸岛，沙碛连络，登犯不易。然国初倭寇成山，掠白峰寨、罗山寨，延及大嵩、竹岛嘴诸处，海侧居民，重罹其害。夫建营之意，所以北援登州，南卫即墨，为犄角之势也。有备无患，可泄泄欤。

○牟平废县今州治。汉置东牟县，属东莱郡，吕后封齐悼惠王子兴居为侯邑。后汉仍属东莱郡。晋废，寻移牟平县治此。宋因之。魏置东牟郡。齐废郡。隋属东莱郡。唐初，为牟州治。贞观初，州废，县亦并入文登县。麟德初，复析置牟平县。如意初，置登州于此，寻改为属县。宋因之。金为宁海军治，后为州治。明初省。今州城砌以砖石，周九里，门四。

清阳废县州东三十里。唐武德六年，置清阳及廓定二县，属登州。时州治文登也。贞观初，州及二县俱废。《齐乘》：唐置清阳县，其城对之罘山，临清阳水。清阳，即《汉志》所云声洋水出之罘者也。《城冢记》：州东十里有齐康公城。《史记·田齐世家》：田和迁康公于海上，食一城，以奉其先祀，即此城矣。○育犁城，在州西北八十里。汉县，属东莱郡，后汉省。《寰宇记》云：城在牟平东南百二十里。

○牟山州北七里山之阳。地势平广，故县有牟平之名。又州东四十里有系马山，俗传始皇东游，系马于此。○大昆仑山，在州东南四十里。其相连者为小昆仑山，秀拔为群山之冠。上有太白顶，中有烟霞洞。一名姑余山，又讹为昆嵛山。

○海州东北五十里。有莒岛海口，北通辽海，南达江淮，海艘往来必经之道也。又海中有崆峒岛。其相近者，又有栲栳岛、浮山岛、相连岛、东清岛、西清岛及竹岛、莒岛、鹿岛、黄岛之属，皆环列州北，恃为捍蔽。

金水河州东五里。一名沁水。源出州南八十五里之黄堆，会诸山溪涧水，北流经此，又东北注于海。又五丈河，在州西北十里，源出州西南六十里之�忌剑�合涧谷诸水，亦东北流入海。

○乳山寨州西南百四十里。《宋》志：牟平有乳山、阎家口二寨。其地盖相近。今有乳山寨巡司。又东北有清泉寨，砖城周二里，置百户所于此，自宁海后千户所分设。

文登县州东南百二十里。汉不夜县地，属东莱郡。后汉省入牟平县。北齐天保七年，析置文登县，取山为名，属长广郡。隋属莱州。唐武德四年，置登州治焉。贞观初，州废。如意初，复置登州，以县属焉。宋因之。金改属宁海州。今土城周七里，编户六十九里。

○不夜城县东北八十里。相传古莱子所筑也。汉置县于此。王莽曰夙夜，其夙夜连率韩博献奇士巨无霸者也。后省。又东牟城，《寰宇记》云：在县西北十里，汉县盖治此，似误。

��垂城县西七十里。秦置县。《史记》：秦始皇二十八年，行郡县，乃并勃海以东，过黄、��垂、穷成山。��垂即��垂县矣。汉亦曰��垂县，属东莱郡，吕后封吕通为侯邑。宣帝神爵初，从方士言，祠之罘于��垂，祠成山于不夜，是也。后汉县省。��垂，读若睡。

○成山县东北百五十里。海滨。斗入海中。《史记》：秦始皇二十八年，并渤海，穷成山。三十七年，又自琅邪北至荣成山。荣山，劳山之讹也。又《封禅书》：八神，七曰日主，祠成山。成山斗入海，最居齐东北，以迎日出云。《汉书》：武帝太始三年，礼日成山，又为盛山也。《魏志》：太和六年，孙权使周贺等使辽东，时魏遣田豫督青州军，自海道伐公孙渊，不能克。豫知贺等垂还，岁晚风急，必畏漂浪，东陲无岸，当赴成山。成山无藏船之处，遂辄以兵屯据成山。贺等还至成山，遇风，豫击斩之。《唐史》：显庆五年，苏定方讨百济，自成山济海。《齐乘》曰：成山斗入海，旁多椒岛，海艘经此，失风多覆，海道极险处也。山之东有召石山。《三齐记略》：秦始皇造石桥，欲渡海观日出处，有神人召石于山下，因名。

文登山县东二里。相传秦始皇东巡，召集文士登此山，论功颂德，因名。○五垒山在县南五十里，南北成行入海，宛如营垒。又县东南六十里有斥山，取海滨广斥之义。《尔雅》：东北之美，有斥山之文皮。是也。

铁槎山县南百二十里。山有九顶，南瞰大海，下有水帘洞，为海潮出入处。山之东，又有云光洞。○铁官山，在县西百四十里，汉尝于此置官铸冶，遗迹尚存。

○海县南六十里。又县东百八十里，县北八十里，皆滨海。《志》云：县北九十里海中有刘公岛，多林木，四五月间，舟人入岛采取。旧有辛、王二里居民，明初徙入内地。又有海牛岛，亦在县北海中，产海牛皮，堪弓�剑�脂可燃灯。其相近者，为海驴岛，产海驴，其皮可以御雨。又产海狸、海�裰�类，体皆鱼也。又有鸡鸣岛，西南去不夜城五十里，相近者又有镆钅耶、五里、玄真、苏心、双岛、柘岛之属，皆环列县境。又白蓬头港，在县南百二十里，相近者又有旱门滩、双峰诸岛。

送驾河县西北五里。出县东北四十里棋山之麓，西南流经此，又南入海。县东诸河多流合焉。又古桥河，在县西南六十里，南入海。又柘埠河，在县东北六十里。《志》云：源出导谷中，东北入于海。

○辛汪寨县北七十里。向有巡司。又温泉镇，以县东北九十里，亦设巡司于此。又城东南九十里有赤山寨，亦置巡司。旧皆筑城戍守。万历中，革赤山巡司。《志》云：县东南八十里，旧有竹岛寨。又县南八十里有五叠岛城，又南二十里为玄真岛城，县西南八十里又有远岛寨城，旧皆为戍守处。

秦皇宫县东百八十里。《志》云：始皇东游时筑。又县东北百二十里，有望海台，亦始皇筑以望海云。

附见：

宁海卫在州治西。本莱州卫左千户所。洪武二年，调为备御所，十年，升为卫，领左、中、前、后四千户所。

金山备御左千户所州东北四十里，所城砖筑，周二里。成化中置，属宁海卫。

威海卫文登县北九十里。洪武三十一年置，领左、右二千户所。卫城周六里有奇。今亦置威海卫。

百尺崖备御后千户所文登县东南百四十里。成化中置。所城砖筑，周二里。属威海卫。

成山卫文登县东百二十里。洪武三十一年置，领左、前二千户所。卫城砖筑，周六里有奇。今亦置成山卫。

寻山备御后千户所文登县东南百二十里。成化中置。所城周三里有奇，属成山卫。

靖海卫文登县南百二十里。洪武三十一年置，领左、中、后三千户所。有砖城，周六里有奇。今亦置靖海卫。

宁津守御千户所文登县东南百二十五里。成化中置。所砖城，周三里。又海阳守御千户所，在文登县南百四十里，亦成化中置。所城砖筑，周三里。俱属成山卫。