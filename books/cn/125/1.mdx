---
---
---
title: 历代州域形势纪要序
---



天下不能有治而无乱也。繇乱而之治，则州域奠定，而形势操于一人。繇治而之乱，则州域纷更，而形势散于天下。盖有都会焉，有藩服焉，有疆索焉，此州域也。而即一人之形势也，封域不可恃为强，城郭不可恃为固，山溪不可恃为险。一夫荷戈，群雄角逐，天下各有其形势，而州域于是乎不可问矣。有大力者出焉，提衡握机，取天下之形势，而独决于指掌之中，于以芟除僭伪，削平祸乱，而形势复定。呜呼！自生民以来，乱则必归于治也。其治也，必有所以致之者也。治则必趣于乱也。其乱也，亦必有所以致之者也。时代之因革，视乎州域；州域之乘除，关乎形势。州域之建置有定，而形势之变动无方，譬之奕焉：州域其画方之道也，形势其布子之法也；譬之治田者焉：州域其疆理之迹也，形势其垦辟之宜也。布子同而胜负不同，则存乎奕者之心手而已矣。垦辟同而获否不同，则存乎田者之材力而已矣。禹迹茫茫，其得失成败之故，不越于此也。览者盍亦知其大指焉。