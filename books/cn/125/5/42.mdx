---
---
---
title: 卷四十二
---



◎山西四

◇汾州府东至潞安府四百四十里，东南至沁州四百八十里，南至平阳府三百九十里，西南至平阳府隰州二百七十里，东北至太原府二百里。自府治至布政司见上，至南京二千四百三十里，至京师一千三百八十里。

《禹贡》冀州地。春秋时属晋。战国属赵。秦属太原郡。二汉属太原及西河郡。魏因之。晋为西河国。后魏曰西河郡，后又侨置汾州。北齐改南朔州，后周改为介州，而西河郡如故。隋初郡废，炀帝复改介州为西河郡。唐初改为浩州。武德三年，改为汾州。天宝初，曰西河郡。乾元初，复曰汾州。五代末，属于北汉周显德初，侵北汉得之，置宁化军，兼领石、沁二州。旋入于北汉。宋仍曰汾州亦曰西河郡。金因之，兼置汾阳军。元复为汾州，属太原路。明初，以州治西河县省入，直隶山西布政司。万历二十三年，升为汾州府，领州一、县七。今仍曰汾州府。

府控带山河，肘腋秦、晋。战国时，秦、赵相持，往往角逐于此。东汉之季，西河尤为多事。迨于刘渊发难，中原陆沉，祸乱之征，未始不自西河始也。周、齐争胜于河、汾间，郡常为兵冲。隋大业之末，唐乾符以后，太原南指，未有不以州为中顿；平阳北向，未有不以州为启途者也。北汉保河东，州尤为肘腋重地。宋人于岚、石、隰三州以至黄河，皆置城戍关，杜河外入麟府路以捍夏人。盖西北有事，府为必备之险矣。

汾阳县附郭。汉兹氏县，属太原郡，魏置西河郡于此。晋改县曰隰城，属西河国。后魏亦为西河郡治。孝昌中，自蒲子移汾州、隰城。隋仍为介州治。唐上元初，改曰西河县。宋以后因之。明初省。万历中，建汾州府，因改置今县。《城邑考》：府城，一名四阳城，世传曹魏所筑，四面皆向日也。元至正十二年重筑。明景泰二年，因旧城增修，城周九里有奇。嘉靖十九年，复筑东外城，周亦九里有奇；又筑南外城，周三里有奇，与郡城相辅。编户九十五里。

○隰城故城府西七十里。汉县，属西河郡。晋属西河国。三国魏省隰城入兹氏。晋改兹氏曰隰城。后魏主焘延和三年，如美稷，遂至隰城，大破山胡白龙于西河，是也。东魏侨置灵州于隰城县界。后周废。又故兹氏城。《志》云：在府南十五里，汉县治此，高帝封夏侯婴为侯邑。一名甄子城，魏收《志》：太和八年，复置西河郡，治兹氏故城。孝昌中，以吐京五城、定阳等郡陷没，皆寄治西河，今其地名巩村，有故城遗址。○八门城，在府北十五里。《志》云：刘渊遣将乔嵩攻西河，因筑此城，城有八门，故名。俗名罗城。又有偏城，在府西南五十里广城村。后赵时筑此以防西北诸胡，其城北占山阜，南临绝涧，有欹侧之状，因名。又祝融城，在府治西，相传祝融氏所居。

美稷城在府西北。汉美稷县，属西河郡。本治今废胜州西，后汉中平中，以寇乱南徙五百余里，即此城也，寻废。○牧师城，在府西北境，汉边郡皆置牧师苑以养马，此即西河郡牧苑也。或曰：亦在今废胜州境，后汉永元六年，匈奴大帅逄侯叛，南单于师子与汉中郎将杜崇屯牧师城，是也。后亦移置于府境，其地广斥，宜畜牧。宋治平中，崔台符按汾州，得牧地三千二百顷。明年，移沙苑马五百牧于此，即古牧师地矣。

○隐泉山府北四十里。山有汤泉，一名汤泉山，或谓之谒泉山。上有石室，相传子夏所居也。俗谓之子夏山，又名卜山。《志》云：山之阳为卜山，山阴为陶山。与太原府文水县接界，今详见文水县。○比干山，在府西北九十里，相传纣使比干筑城于此。

万户山府西二十里。延袤二十里，高八十丈，平坦可居万户，因名。又柏山，在府西五十里，上多柏树。一名将军山，相传石赵将赵鼎者御敌战死于此，因名。○石室山，在府西三十里，山多岩窟，可居。又府西北三十里有白彪山，其山石壁�傺遥�峰峦耸秀，林木丛茂，泉流飞涌，洞壑层启，村墟联附，为州之胜。相传昔有驺虞见此，亦名驺虞山。

○汾水府东二十五里。自太原府文水县流入界，又流经平遥、介休、孝义县，而西南入灵石县境。详见大川汾水。

文水府东北五十里，亦自文水县流入县境。一名文谷河，亦曰万谷河。至府东十五里，谓之西河泊，亦谓之文湖。《水经注》：文湖东西十五里，南北三十里，湖西侧有一城，谓之潴城，潴泽所聚也。盖即水以名城，湖亦谓之潴城泺，其水东入于汾。宋熙宁初，诏复汾州西河泺，泺在城东，周四十里，旧时旱则引以溉田，雨以潴水，兼有菱、芡、蒲、鱼之利，可给贫民。前转运使王氵公废为田，人以为病，至是从御史刘述言，复之，即文湖也。

禹门河城西十里。西山诸溪之水会流于此，谓之河口，伏流潜注，东入于文湖。相传禹导洪水至此，因名。又有麻屈水，亦在府西十里，平地涌出，灌溉田亩，民赖其利。又原公水，亦曰原公涧，又名壶溪水，源出白彪山麓，沿山南注，至谷口，转折而东，历城东北数十村，溉田万亩，东南注于文湖。《志》云：原公水一名马跑泉，亦曰贺鲁水，相传有贺鲁将军者驻师白彪山，马跑泉涌，因名也。○向阳水，在府西三十里，一名悬泉水，源出向阳峡，下流合于原公水，今涸。又府南十里有清沟水，一名董师河。城北八里有贾家庄泉，亦流合焉，居民引以灌田，下流东注于汾水。

善利渠在府西南。西山诸泉源会流为渠，东西首尾凡百余里，有灌溉之利。又灵浮泉，在府西南四十里，亦东流合诸山泉，引流溉田。

○临汾宫府东十五里。隋大业四年，建以避暑，盖据文湖之胜而为之，亦谓之汾水行宫。

金锁关府西三十五里。一名向阳峡。岩�ゲ逄欤�中断如辟，为汾、石咽吭，汉、晋以来戍守处也。明初置巡司，寻废。隆庆初，增筑关城设兵防御，颇为严固。又黄芦岭关，在府西六十里，置关岭上，凭高为险。宣德四年，置巡司于此。○康家堡，在府东二十里，临汾水上，有康家堡渡，路通平遥县。《志》云：城东有汾阳驿，洪武中置。

孝义县在府南三十五里。东至霍州灵石县五十里。汉兹氏、中阳二县地。后魏太和十七年，分置永安县，仍属西河郡。北齐省入介休县。后周复置。隋属介州。唐属汾州。贞观初，改县曰孝义，以旌县人郑兴也。五代周显德五年，晋州将李谦溥击北汉，破孝义，即此。宋太平兴国初，改县曰中阳，寻复旧。熙宁五年省，元�坛醺粗谩＝癯侵芩睦镉衅妫�编户三十里。

中阳城在县西北，故赵邑。《史记》：赵武灵王九年，秦伐我，取西都及中阳。又惠王十四年，与秦会中阳。亦曰西阳，《秦纪》：惠文王后九年，取赵西阳，即中阳也。汉置中阳县，属西河郡。魏晋因之，永嘉中废。《括地志》云：中阳在隰城县南。

吴城县西南七十八里。战国时，魏吴起为西河守，筑此城以拒秦，因名。近时贼据吴城，从向阳峡窥汾州，即其处也。又虞城，在县东北十里。又有虢城，在县北十里，俗讹为瓜城。相传晋灭虞、虢，迁其人于此，筑城居之，因名。魏收《志》：定戎郡，永安中置，治吴城，即此城也。○鱼城，在县北十九里，或云：后魏末，六镇扰乱，置城于此为戍守处。又有东多城，在县北二十里。魏收《志》：永安中，置真君郡，治东多城，是也。又团城，在县西北十八里。旧《经》云：团城，后魏孝昌中所置。魏收《志》：武定四年，置武昌郡，治团城。

六壁城县西南十五里。《后魏书》：太平真君五年，讨胡贼于六壁。《水经注》：胜水东经六壁城，南魏朝置六壁于其下，防离石诸胡，因为大镇。太和中罢镇，置西河郡。《志》云：六壁者，县所辖贞壁、贾壁、白壁、许壁、柳壁并六壁为六也。魏收《志》：永安中，置显州，治六壁城，领定戎、建平、真君等郡，又领瓜城、东多城、团城等三城。瓜城，即定戎郡治也。后周省。唐为府兵所居，曰六壁府。

○狐岐山县西北八十里。《禹贡》：治梁及岐。孔氏以为岐，狐岐山也。盖洪水怀襄大河，泛滥至此山下云。一名薛颉山，胜水出焉。○白雀山，在县西八十里，峰峦高峻。又县西一百六十里有上殿山，高峻为汾、隰诸山之冠。

雀鼠谷《冀州图经》：谷在县南二十里，长一百一十里，南至临汾郡霍邑界，汾水流经谷内，即《周书》调鉴谷云。今详介休县。○安生原，在县南十里。旧《经》：土地沃饶，有西河之美者，惟安生原耳。

○汾水县东二十里。自汾阳县流入，与介休县接界。《志》云：县东三十里汾河上有比干台，纣遣比干于驺虞山筑台避暑，此其遗迹云。

胜水在县南二里。源出狐岐山，东南流，至县西十里，曰胜水陂。亦曰元象泊，以昔有里人元象者有孝行，躬耕于此而名。县境之水，汇于此陂，又东注于汾水。《志》云：胜水一名孝水，在县西十五里。○义水，在县北十五里，亦出狐岐山，东流经此。一名行春川，流入汾阳县境，分为善利、得利、分利、丰义、紫金五渠堰，共溉田数百顷。又东入于汾。县名孝义，以此二水也。

土京水出县西南十五里土京谷，一名西阳水。《水经注》：胜水东合阳泉水，水出西山阳��，东经六壁城北，又东注于胜水，即此水也。又左水，在县南二十里，一名贾愿水，今涸。又板谷水，在县西北二十八里，东流入胜水陂。

白龙渠在县西二十里白壁关，居民引以溉田。又有三泉，在县西二十八里，东流入板谷水，溉田可十余顷。○普济渠，在县南十五里。《志》云：县西七十里有玉泉山，泉如漱玉，引流溉田，即普济渠也。又润民渠，亦在县南。自县西引胜水，灌附郭诸村田，民赖其利。

○温泉镇县西九十里，即隰州之废温泉县也。《志》云：其地有高唐山，温泉出焉。镇南通吉、隰诸州，北连宁乡、永宁之境，为往来襟要，有巡司戍守。

平遥县府东八十里。东至太原府祁县五十里。汉平陶县，属太原郡。本在今太原府文水县界，后魏移置于此，改曰平遥，仍属太原郡。隋属介州。唐属汾州。宋因之。今城周九里有奇，编户五十八里。

○京陵城县东七里。即春秋之九原也。《国语》：赵文子与叔向游于九原。胡氏曰：原当作京。汉置京陵县，属太原郡。《水经注》曰：其故京尚存、汉初增陵其下，故名。魏、晋因之，后废。唐置京陵府，以居府兵。杜佑曰：隰城有汉京陵城，误也。又清世城，在县南，隋开皇十六年，析平遥县置清世县，属介州，大业初废。

中都城县西十二里，西南至介休县五十里。《春秋》：昭二年，晋侯执陈无宇于中都。战国时属赵，亦谓之西都。《赵世家》：武灵王九年，秦拔我西都。汉置中都县，属太原郡。文帝为代王，都中都，即此城也。后汉亦曰中都县。晋属太原国。永兴初，刘渊遣别将寇太原，取中都。后魏省入邬县，而别置中都县于榆次。《水经注》有婴侯水，径中都县南，俗谓之中都水，又至邬县。魏收《志》邬县有中都城。《括地志》中都城在平遥县西南十二里。是也。○羌城，在县西北四十里，《志》云：汉建安中，筑此以居羌人。又思归城，在县东三十里，刘渊攻刘琨于太原，筑垒拒守，因思归而夜遁，故名。

蔚州城县西北二十五里。后魏末，侨置蔚州，于邬县界。后周废入平遥。《城冢记》谓之屈顿城，昔汉武帝于汾堤侧屈曲为顿，后因汾水泛溢废坏。后魏于其地侨置蔚州，今城址犹存。○青城，在县东二十里。又有亭冈城，在县南二十八里，下有亭冈水。或曰皆后魏所置也。又来城，《城冢记》：在县西二十三里。相传后汉来歙所筑。

○超山县东南四十里。一名过山，以高耸超过群山而名。又麓台山，在县南四十里。《尔雅》：山足曰麓，土高曰台。一名蒙山。又名谒戾山。《山海经》：谒戾之山，婴涧水出于其阴，是也。

○汾水县西五十里，与汾阳县接界。县境诸水，悉流入焉。○中都水，出县东二十里中都谷横岭下，西流合原祠水，经城南，入邬城泊。亦名城东水，以成化中泛涨北流，经县城东，而西入于汾也。今有中都堰，在县东南一里。又原祠水，在县东南十五里，平地涌出，灌溉民田百顷，合中都水以入于汾原，上有祠，因名。

卤涧水出县东南二十里之朱坑，流经县东，分为二十四池，灌溉民田。又婴涧水，在县东三十里，亦流合中都水入汾。又亭冈水，在故亭冈城南。《志》云：源出亭冈谷，流合邬城泊。○张赵泊，在县西北三十里，一名壤公泊。又邬城泊，在县南，与介休县接界，又东接祁县昭余祁薮，亦谓之邬泽云。

○普同关在县南五十里普同谷口。东南接绵上关，达沁源县，西抵关子岭，南入岳阳县，为往来要地。洪武五年，置巡司戍守。

介休县府东南七十里。东北至太原府祁县九十里，北至文水县八十里。晋大夫士弥牟邑。秦置介休县，以介山为名。汉属太原郡。晋属西河国。后魏仍属西河郡。东魏析置平昌县，兼置定阳郡。后周改郡曰介休，以介休故县省入平昌。隋初郡废。开皇十八年，又改平昌曰介休。义宁初，复置介休郡于此。唐初又改为介州。贞观初，州废，以县属汾州。宋因之。今城周八里，编户四十五里。

○介休城在今县东南十五里。汉县治此。后周建德五年，自平阳进攻晋阳，周主邕与宇文宪会于介休，即此。今城东魏所置平昌县也。隋改置介休于平昌，故城遂废。

邬城县东北二十七里。春秋时晋邑，魏献子以司马弥牟为邬城大夫。《史记》：曹参从韩信击赵相夏说于邬东，大破之，又围赵别将军于邬城中。汉置邬县，属太原郡。晋及后魏因之。北齐废。《志》云：故邬城历、隋唐至宋，始圮于水，城北接文水，东接祁县境。

随城《地志》：在县东。春秋时晋邑也。隐五年，曲沃庄伯伐翼，翼侯奔随，后为士会食邑。又平周城，在县西四十里。《十三州志》：战国时魏邑也。梁襄王十三年，秦取我曲沃、平周，即此。汉置平周县，属西河郡。后汉因之。晋省。又《郡志》云：县东四十五里有武城，秦遣武安君白起伐赵，经此，因名。今有武城水。○板桥城，在县西北十八里。《郡国志》：刘渊击刘琨于此，其城阻水，以板桥为渡，因名。又开远府，在县西北八里，华夏府在县东北三十里，皆唐置，以居府兵。

○介山县东南二十五里。一名介美，以介子推隐此也。山南跨灵石，东跨沁源，盘踞深厚。亦曰绵山。亦曰绵上。晋文公求介子推不获，以绵上为之田，是也。又襄十三年，晋侯�塾诿嗌弦灾伪�。二十九年，齐高竖奔晋，晋城绵而�铎埂＝褚嘣缓崃搿Ｓ旨哨妫�在县西南十二里，相传子推被焚处也。○洪山，亦在县东南二十里，石洞水出其下。《志》以为狐岐山也。

天峻山县东南十五里。以高峻入云而名。又蚕簇山，在县东南三十里，势极高，形如蚕簇。又抱腹岩，在县西南四十里，群峰回绕，涧水环流，石梯峻险，松柏交加，形如抱腹，因名。

雀鼠谷县西南二十里。《水经注》：汾水南过冠爵津，俗谓之雀鼠谷。数十里间，道皆险隘，水左右悉结偏梁阁道，累石就路，萦带岩侧，或去水一丈，或高六丈，上带山阜，下临绝涧，俗谓之鲁般桥。盖古之津隘，今之地险也。后周建德五年，周主邕攻晋州军于汾曲，分遣宇文宪将兵守雀鼠谷。隋大业十二年，太原留守李渊破贼甄翟儿于雀鼠谷。十三年，李渊起义兵，由西河入雀鼠谷。唐武德三年，刘武周陷介州，唐将姜宝谊等战于此，兵败被擒。既而世民击武周，追破其将宋金刚，宿于雀鼠谷西原。又开元十一年，北巡并州，经雀鼠谷。谷盖当往来之要路。

东�酃�县东南四十里。四围皆山，中有石磊，横空数仞，周广三里，岩顶有泉，倒流如瀑布，谓之悬泉，流为白牛泓，浚深莫测。又有黑龙池，水色常黑，其下流皆注于汾河。○西�酃龋�县东南二十里，有西谷水，东谷之水流合焉。又有沂阳谷，在县西四十里，有沂阳水，东流入于汾水。

度索原在县东南介山下。唐初裴寂攻刘武周将宋金刚于介休，寂军于度索原，营中饮涧水，金刚绝之。士卒渴乏，寂欲移军就水，金刚纵兵击之，寂失亡略尽。○千亩原，在县南，亦曰千亩聚。周宣王九年，战于千亩，王师败绩于姜氏之戎。又晋穆侯十年，战于千亩，有功。杜氏曰：其地在介休县。

○汾水县西二十里。《志》云：县西北五十里有大宋渡，亦汾河渡口也。南流二十余里，为小宋曲。又南流与孝义县接界，县境诸水，悉流入焉。○谢谷水，在县西南十里，源出谷南磨子沟，平地涌出，大小十数泉，流入谷中，灌十余村田，至小宋曲，北入汾。

洪山水县东南二十里。一名石洞水，源出洪山，或谓之胜水。四泉并发，四时不竭。宋文彦博引为东中西三渠，灌自城以东数村之田，凡九十余顷。西北流注于汾。又三道河，在县东北六里，平地出泉，分流为三道，下流入汾。又珞石涧，亦在县东南二十里，源出绵上箭杆岭，下流入于汾，今涸。

邬城泊县东北二十里，与平遥县接界。流合中都水，注于汾河，或谓之蒿泽。隋仁寿初，汉王谅以赵子开败于高壁，大惧，自将众十万拒杨素于蒿泽，既而退守清源。高壁见灵石县。○小桥泊，在县东北十八里，亦西入汾河。又龙泉，在县西南二十里，平地涌出，北流入汾。又有灰柳泉，在县东二十里石洞村，引渠灌田，西北入汾。

○子岭关县东南六十里。路出沁源县，洪武五年，置巡司戍守。○张难堡，在县北，昔人筑堡自守处也。唐初世民败宋金刚于介休，追数十里，至张难堡，是也。

石楼县府西南二百里。南至隰州九十五里，西至陕西清涧县百八十里，西北至陕西绥德州黄河岸九十里，西南至隰州永和县百二十里。汉西河郡土军县地，后汉省。后魏太平真君中，置岭西县，属吐京郡。太和二十年，改县曰吐京。隋开皇初，郡废。十八年，改为石楼县，属隰州。唐初于县置西德州。贞观初，州废，县属东和州。二年，州复废，县仍属隰州。宋以后因之。万历二十三年，改今属。今城周一里九十六步，编户十三里。

○土军城县西三十里。汉县治此。高帝十一年，封宣义为侯邑。又武帝封代共王子郢客为土军侯，后汉废。亦曰吐京城，音讹也。晋义熙九年，吐京胡与离石胡出以眷叛降夏王勃勃，勃勃因置吐京护军于此，后魏将娄伏连袭杀之。宋元嘉二十二年，魏主焘如上党，西至吐京。又萧齐建武三年，后魏吐京胡反，旋击平之。《寰宇记》：城在团圆山下，其城圆而不方，俗谓之团城。隋迁今治。

长寿城县东五里。《旧唐书》：武德初，置长寿县，属西德州。贞观初，县废，谓之长寿村。五代周广顺初，北汉刘承钧自攻晋州，不克，移军隰州。隰州将孙继业迎击之于长寿村，败之，即此。《寰宇记》：县北六里有夷吾馆，即晋公子夷吾所居也。后魏孝文置长寿县于此。《志》云：夷吾馆在县东二十五里。○临河城，在县东六十里，唐初置临河县，属西德州，贞观初废。或以为后周所置，误也。

○团圆山县西北三十里。山顶高而状圆，因名其山。东西长一百八里。有小蒜谷，胜水泉出焉，北流六十里入黄河。又有百泉谷，在山之分水岭下，泉约百余派，西流八十里入黄河。○翠金山，在县南三十里，一名台骀山，上有台骀神庙。

石楼山县东南六十里。蒲水出焉，流入隰州界，隋以此山名县。○龙泉山，在县南，接隰州界。《水经注》：龙泉出吐京城东南道左山下，牧马川上，多产名驹。亦名屈产泉，即晋献公以屈产之乘假道于虞者。《志》云：屈产泉在县东南四里。又黄云山，在县东六十里，与县东南牛心山相接。

○黄河在县西百里。从宁乡县流入界，过上平关，又南入隰州永和县界。

土军川在县西五十里。源出团圆山。有土军谷，亦曰吐京谷，西达于大河，县境诸水，悉流合焉。或讹为统军川。后周主邕建德五年，自将攻晋州，分遣达奚震守统军川，即此。

○上平关县西北九十里，下临黄河，路出陕西绥德州。五代梁开平二年，李茂贞遣延州帅胡敬璋攻上平关，为梁将刘知俊所败，即此。向有巡司戍守。

永宁关县西七十五里，下临黄河，路通陕西青涧县。又窟龙关，在县东北六十里，东接孝义县，南接隰州，北抵宁乡县。二关明初俱置巡司戍守，今革。

临县府西北二百里。北至陕西吴堡县三十里，东北至岢岚州兴县一百八十里。汉离石县地，属西河郡。后周置乌突县，兼置乌突郡治焉。隋郡废，县改曰太和，属石州。唐初改为临泉县，置北和州治焉。贞观三年，州废，仍属石州。宋初因之。乾符三年，改属晋宁军。金仍属石州。元中统二年，改属太原府，三年，升为临州。明初改曰临县，仍属太原府，万历中改今属。今城周三里有奇，编户十七里。

○修化城在县南。后周置窟胡县，兼置窟胡郡治焉。隋初郡废，改县为修化，属石州。唐省。又县东南有庐山废县，亦后周置，大业初，并入修化县。

○连枝山县东七十里，枝脉蔓衍，连接群山。亦谓之磨盘山，《志》云：山周六百余里，近时官军逐贼于此，贼据险拒守，官军不能克。又黄云山，在县东北三里，榆林河出焉。

车突谷在县东北。《志》云：后周置乌突县，盖以车突谷而名。北魏孝文太和二十年，吐京胡反，汾州刺史元彬遣军击破之，追至车突谷，又破之，即此。

○黄河县北二十里。自岢岚州兴县界流入，又西南入永宁州境。○榆林河，在县东北，源出黄云山，下流入于黄河。又有临泉水，在县治北，亦流入于大河。

○克胡寨县西北百二十里。黄河东岸，路通陕西葭州。古置浮梁，今以舟济。金大定中，筑城屯兵于此，以防夏人。元废。明洪武五年，置巡司。其南二十余里有曲峪村渡，又南三十里有郭家塔渡，南四十里有堡子峪渡，俱通葭州。又南十二里有索达安渡，路通陕西吴堡县。

附见：

汾州卫在府城内。本守御千户所，洪武二十四年建。弘治五年，升为卫。

永宁州府西北百六十里。南至平阳府隰州二百五十里，西至陕西绥德州二百五十里，北至太原府岢岚州二百五十里，东北至太原府三百九十里。

春秋时白翟地《齐语》：桓公西征，攘白翟之地，至于西河。即州境也。战国初为赵之离石邑，后为秦、魏二国之境。秦属太原郡。两汉属西河郡。晋属西河国。刘渊倡乱于此。后赵石勒置永石郡。后魏为离石镇。北齐置怀政郡，兼置西汾州。后周改离石郡，又改西汾为石州。隋初，郡废州存，炀帝又改为离石郡。唐复为石州。天宝初，曰昌化郡。乾元初，复故。宋因之亦曰昌化军。金属太原府。元仍属太原路。明洪武三年，以州治离石县省入，仍曰石州，属太原府。万历二十三年，改为永宁州编户四十里，属汾州府，领县一。今因之。

州重山合抱，大川四通，控带疆索，锁钥汾、晋，诚要区也。《边防考》：州西逾黄河，即延、绥边地，北边偏、老，最属要冲，而黄芦岭尤为险阻。明嘉隆之间，往往被寇，州境为其蹂躏，防维切焉。今四方无虞，州日益蕃庶，化理之隆，安得不推所自欤？

○离石废县今州治，战国时赵邑也。周赧王三十四年，秦取赵蔺离石，此即离石地。汉置县，属西河郡。汉初破匈奴，追至离石，匈奴复聚兵楼烦北，是也。武帝封代共王子绾为侯邑。后汉为西河郡治。《东观记》：西河郡治平定县，离石在郡南五百九里。永和五年，以匈奴寇掠，徙郡治离石。晋亦曰西河国治，永兴初，为刘渊所据。石赵置永石郡于此。后魏太和二十年，北巡，还至离石，置石城县，属伍城郡。高齐置昌化县。后周改为离石。隋以后因之。明初省州城。景泰元年，因故城修筑，周九里有奇。

定胡城州西二十里。本汉离石县地，后周置定胡郡及县。隋初郡废，县属石州。唐武德三年，置西定州于此。贞观二年州废，县仍属石州。宋因之。大观二年，改属晋宁军。金仍属石州。明昌六年，改为孟门县。元废。又孟门城，在定胡废县西。唐贞观三年，分定胡县地置孟门县，七年省。○方山城，在州西北七十里，隋义宁初，置方山县。唐武德二年，置方州。贞观三年，州废，县仍属石州。宋因之。《金志》：贞�倘�年，徙县于积翠山。山盖在故县北。元省。《郡志》云：方山城在州北百四十里。

蔺城在州西，战国时赵蔺邑也。《赵世家》：成侯三年，魏败我蔺。武灵王十三年，秦拔我蔺。又武灵王曰：先王取蔺、郭狼。郭狼即皋狼矣。汉置蔺县，属西河郡。武帝封代共王子罢军为侯邑。后汉因之。魏废。○皋狼城，在州西北。《史记·赵世家》：孟增幸于周成王，是为宅皋狼。《索隐》谓居以皋狼之地也。汉置皋狼县，属西河郡，武帝封代共王子迁为皋琅侯邑于此。狼讹作琅。后汉亦为皋狼县。魏废。

�下蕹�在州北。汉县，属西河郡，后汉废。永和六年，匈奴引乌桓作乱，使匈奴中郎将张耽等率鲜卑到�铣牵�击乌桓于通天山，大破之。胡氏曰：�铣羌待下蕹牵�通天山即岢岚州兴县之石楼山。

左国城州东北二十里。晋时匈奴左部所居城也。《载记》：后汉建武初，南单于入居西河之美稷。今离石之左国城，单于所徙庭也。晋成都王颖拜刘渊为北单于，渊自邺还至左国城，继而自离石徙都焉。杜佑曰：离石有南单于庭左国城。○庐城，《寰宇记》：在州治东二里，晋刘琨所筑，以攻刘曜，遗址犹存。

○吕梁山州东北百里。《禹贡》：治梁及岐。孔氏曰：梁，吕梁山也。《吕氏春秋》：龙门未辟，吕梁未凿，河出孟门之上。是也。俗名�匣�山，与太原府交城县接界，东川河出焉。○方山，在州北故方山县界，县以此名，文水出焉，流入太原府交城县。又州境有步佛山。宋初，王忠植以河东步佛山忠义士复石、代等十一州，授河东经略安抚使，是也。

赤�凵�州东北三十里。亦曰赤�哿搿８呋肚柴继┳越�阳袭尔朱兆于秀容，兆走，追破之于赤�哿耄�是也。亦曰赤�鄹裕�王象之曰：离石山，一名胡公山，又为赤洪岭，故离石水亦名赤洪水。○仙洞山，在州西南五十里，一名白马仙洞，洞深远，中有龙渊。又乌岩山，在州西南二十里，下有乌岩泉。《志》云：州北二十里又有三阳云凤山。

黄栌岭在州西北八十里。高齐天保三年，自晋阳如离石，自黄栌岭起长城北，至社平戍，四百余里，置三十六戍。社平，《齐记》作社子，盖在今朔州之废武州界。又《斛律金传》黄栌岭在乌突戍东，盖与今临县接界。亦作黄芦岭。今为戍守要地。

○大河州西百十里。有官菜园渡，路出陕西绥德州。《志》云：大河自临县流入界，又南入宁乡县境。

东川河在州东北。发源�匣�山，流经州城西北，合于北川河。又北川河，在州城西，源出赤�哿耄�流合于东川河，并流而西南入于黄河。○赤�鬯�，在州西北方山废县境，即离石水也，源出赤�哿耄�东南流合于东川河。

虎泽在州北。《汉志》注：�下尴匚鞅庇形湓螅�即虎泽也。又故美稷县亦有虎泽，今详见榆林卫。○青龙泉，在州西六十里，平地涌出，西流入黄河。

○孟门关州西四十里。隋置，其地险固。《通典》：后周定胡郡盖置于此。《州志》：关在州西百二十里，故孟门县也。元废，置离石巡司于此，城垣庐舍，不减于旧。今为孟门巡司。又有赤坚岭巡司，明洪武三年置，亦曰赤洪岭，在州北百八十里。

永安镇在州城内。《唐志》：大历中，置镇将于石州，以绥御党项。《会要》：党项部落，曰野利越诗、野利龙儿、野利厥律儿、黄野、海野�莸龋�居庆州号东山部，夏州号平夏部。代宗永泰后，皆徙石州，因置镇以统之。

宁乡县州西南五十里。南至石楼县百二十里。后周析置平夷县，属离石郡。隋、唐属石州。宋仍旧。金改曰宁乡。元初，属太原路。至元初，改属石州。今城周五里有奇，编户十三里。

○宁乡城在县东。后周置宁乡县，属离石郡。隋大业初，并入离石县。

○楼子台山县东南三十里。山势危耸，状若层楼，因名。其顶有刘公洞。又仙明山，在县南十里，下有仙明洞。又县南二十里有屏风山。○卧龙冈，在县城东，高里许，形如卧龙，北自州界迤逦而东，抵汾州界，盘踞五十余里。

○黄河在县西百五十里，有三交口渡，路出陕西绥德州，南流入石楼县界。

清水县南三十五里。北流经州西南十里，合东川水入黄河。又车辙泉，出县南三十五里车辙山下。县东南三十里又有蕉泉，出蕉山，下流合车辙泉，民多引渠灌田，西北流入州界，合于清水。亦谓之南川河。

◇潞安府东至河南彰德府三百里，南至泽州一百九十里，西至平阳府三百九十里，西北至太原府四百五十里，北至辽州二百四十三里。自府治至布政司见上，至南京二千二百六十里，至京师一千三百里。

《禹贡》冀州地。商周时为黎国《书》曰：西伯戡黎。春秋时黎为狄所灭。《诗·卫风·式微》：黎侯失国，而寓于卫也。《左传》：晋伯宗数狄罪曰，夺黎氏地也，后为赤狄潞子国。晋灭之，其地入于晋。战国初为韩之别都，后属赵。秦取之置上党郡《秦纪》：昭襄四十七年，攻韩上党，上党降赵，白起破赵于长平。明年，尽有韩之上党。又《战国策》谓为两上党者。王氏曰：以地在韩、魏间，犹安邑近韩，而云韩安邑也。两汉、魏、晋皆因之。后魏亦曰上党郡。后周兼置潞州。隋郡废州存，炀帝复曰上党郡。唐复曰潞州武德二年，置总管府。九年，改曰都督府。贞观八年，曰大都督府。十年，仍曰都督府。十七年，罢。开元十七年，以龙潜于此，复置大都督府。天宝初，曰上党郡。乾元初复故，寻置昭义军节度先是至德初，置上党节度，寻曰泽潞节度。大历十年，始有昭义之名。今详见州域形势说。五代梁改匡义军，唐曰安义军《五代史》：梁龙德二年，晋王存勖改昭义为安义，时李嗣昭子继韬为节度，为避父讳也。明年，李继韬降梁，改曰匡义。是年唐灭梁，仍改曰安义，长兴初复为昭义，晋复曰昭义军天福五年，割辽、沁二州属昭义。明年，二州复还河东。宋仍为潞州亦曰上党郡昭义军，太平兴国初，改军号曰昭德。崇宁三年，升为隆德府。金复为潞州。元初亦曰隆德府，寻复为潞州，属平阳路。明初洪武二年，以州治上党县省入。九年，直隶山西布政司。嘉靖八年，升为潞安府，领县八。今仍为潞安府。

府据高设险《志》云：郡地极高，与天为党，故曰上党，为两河要会，自战国以来攻守重地也。周最曰：秦尽韩、魏上党、太原。秦地天下之半也，制齐、楚、三晋之命。荀子曰：韩之上地谓上党之地，方数百里而趋赵，赵不能凝也凝，犹当也，故秦夺之。汉初韩信收上党，乃下井陉。东汉初，冯衍遗上党守田邑书曰：上党四塞之固，东带三关《汉志》：上党郡有上党、壶口、石陉三关。晋太和四年，燕皇甫真告其主炜曰：苻坚有窥上国之心，洛阳、太原、壶关，皆宜选将益兵，以防未然。盖洛阳、太原，邺都之外屏，而壶关则肘腋之备也。时申绍亦言：宜移戍并土，控制西河，南坚壶关，北重晋阳，西寇来则拒守，过则断后。炜皆不用。既而苻坚命王猛伐燕，谓猛曰：当先破壶关，平上党，长驱趋邺，所谓疾雷不及掩耳时燕都在邺。唐李抱真曰：山东有变，上党常为兵冲。杜佑曰：上党之地，据天下之肩脊，当河、朔之咽喉。杜牧曰：泽、潞肘京、洛而履河津，倚太原而跨河、朔，语其形胜，不特甲于河东一道而已。五代梁围潞州，晋王存勖曰：上党河东藩蔽，无上党，是无河东也。宋靖康初，粘没喝围泽州，种师中请由邢、相邢，今直隶顺德府。相，今河南彰德府间，捷出上党，捣其不意。王应麟曰：上党于河北常为兵冲者，以东下壶关，则至相州，南下太行，则抵孟州也。明初定山西，亦由泽、潞而北。上党诚自古必争之地矣。

长治县附郭。汉壶关县也。隋置上党县，潞州治焉。唐、宋因之。明初省。嘉靖八年，改置今县。编户一百七十里。

○壶关城今州治。汉置壶关县，属上党郡。晋因之。魏收曰：秦上党郡治壶关，汉治长子，董卓又移郡治壶关。慕容氏时，郡尝治安民城，后复治壶关。后魏时，移县治于颖阳冈上。隋改置上党县于此。《上党记》：曹公围壶关，起土山于城西，城内筑界城以遮之。今城内有子城，周围三里一十步为郡治。《旧唐书·田悦传》：马燧等师自壶关东下，收贼芦家寨。又城西南隅有古塔，其址即晋潞州节度使李嗣昭所筑夹寨，以御梁师者。《五代史》：梁开平初，遣李思安围晋李嗣昭于潞州，思安筑重城，内以防奔突，外以拒援兵，谓之夹寨，盖嗣昭亦于城内筑寨御之也。明年，晋王存勖破夹寨，潞州之围遂解。后唐同光二年，潞州牙将杨立作乱，既而平其城。天成中，始复葺治焉。潞州城池高深，毁后，非复旧观矣。明初洪武三年，因旧土城改筑砖城，周十九里有奇，门四。

○壶关山府东南十三里，延袤百余里，东接相州。崖径险狭，形如壶口。《春秋》哀四年，齐国夏伐晋，取八邑，壶口其一也。《汉志》上党郡有壶口关，盖置于此。建安八年，并州刺史高�晃挪懿偬治诨福�复举兵并州，守壶口关。十一年，操围壶关，壶关降。晋永嘉二年，并州刺史刘琨使上党太守刘�端�鲜卑攻壶关，刘渊将綦毋达败遁。明年，渊遣王弥、刘聪、石勒等攻壶关，刘琨遣将王肃等救之，败没。既而刘聪等破屯留、长子，刘�端煲院�关降。太和五年，秦王猛伐燕，攻壶关，克之，执上党太守慕容越，燕大震。太元十年，秦幽州刺史王永为后燕将王佐等所攻，弃箕城奔壶关。十九年，慕容垂灭西燕，遣慕容农出壶关，是也。亦谓之崞口。唐天宝末，李萼说平原太守颜真卿，欲开崞口出程千里之师。建中二年，田悦以相魏叛，贝州刺史邢曹俊谓悦曰：今置万兵于崞口以遏西师，则河北二十四州，皆为尚书有矣。既而田悦围临�螅�河东节度马燧、昭义节度李抱真救之，合兵东下壶关，军于邯郸。《图经》：壶口东出相州滏口，谓之崞口，地形险要，自昔为噤喉之地。是也。又大顺初，潞州降于朱全忠，李克用遣兵围之，全忠使骁将葛从周将千骑潜自壶关夜抵潞州，犯围入城。又光化二年，河东将李嗣昭攻潞州，汴将贺德伦弃城遁，趣壶关，河东将李存审伏兵邀击，杀获甚众。《志》云：壶关山在今壶关县西北二里，山形似壶，古置关于此而名。

柏谷山府东北十三里。山多柏树，一名百�仙健Ｋ状�神农尝谷处，有百谷泉。《志》云：岩壑绝胜，与太行、王屋相连。○五龙山，在府东南二十里。《寰宇记》：本名上党山，西燕慕容永时有五龙见山上，因名。山多松柏，森茂干霄，为郡之胜。又雄山，在府东南六十里，视诸山为雄长，因名，淘水出焉。

白田原在府西北。《载记》：晋永嘉二年，刘渊使其子聪攻壶关，命石勒为前锋，并州都督刘琨遣护军黄秀等救壶关，勒败秀于白田，杀之，遂陷壶关。白田，一作封田。黄秀，《通鉴》作王肃。

○潞水府西南二十里，即浊漳水也。《周礼·职方》：其川漳，其浸汾、潞。阚る曰：潞水即漳水，源出长子县发鸠山，东北流，经府境，入襄垣县界。后汉初平二年，袁绍屯河内，何进故部将张燕与南单于於扶罗自上党归之，屯于漳水。晋太和五年，秦王猛与燕慕容评相持于上党，慕容评鬻水与军，人，绢一匹，水二石，即此矣。详见直隶大川漳水。

故城水府西南十六里。北流二里，合石子河，西流入浊漳水。○淘水，在府东南八十里，源出雄山，流与八谏水合。又八谏水，在府南六十里。其地有八谏山，水出山下。相传赵括将八人谏括，不听，自刎于此，因名。其水亦西流，入长子县界，会于浊漳水。又有鸡鸣水，出府东八十里之鸡鸣山，流入于八谏水。黎水，出府城西南三十五里之黎侯岭，流合于故城水。

西涧在府西。刘渊遣石勒、刘聪攻壶关，聪败刘琨将韩述于西涧，勒败王肃于封田，遂克壶关。胡氏曰：西涧、封田，皆在壶关东南。似误。○龙潭，在府西三十里，亦名金龙池，渊深不可测，亦流入于漳水。

○壶关见上壶关山下。《汉志》上党郡三关之一也。○桃花寨，在府西南，近时官军尝击贼于此。

黎亭在府西南三十五里黎侯岭上。相传黎侯所筑。应劭曰：黎亭，黎侯国也。晋永兴二年，刘渊以离石大饥，徙屯黎亭，就邸阁�稀；蛟患创耍�疑误。○裴村，在府西北五里，唐会昌五年，昭义帅卢钧发兵戍振武，饯之于裴村，潞卒作乱，钧奔潞城，是也。

太平驿府西北八十里。唐置，五代周显德二年，北汉入犯，昭义节度李筠拒之，壁于太平驿，遣将穆令均逆战于梁侯驿，是也。又府西有龙泉驿，以龙潭水而名，亦唐置。会昌三年，刘稹以泽、潞畔，朝廷敕使至，镇将郭谊盛兵陈龙泉驿为迎候，即此。又城南有龙泉桥，或谓之金桥。《唐志》：金桥在州南二里。

梁侯驿府西北百十里，五代周显德初，北汉合契丹兵入犯，遣其将李存瑰自团柏进攻晋州，又自团柏南趣潞州，进屯梁侯驿，昭义帅李筠拒之，遣其将穆令均逆战于梁侯驿，而自帅大军屯太平驿，既而令均前进，遇伏败死，筠遁归上党。宋白曰：梁侯驿在团柏南，太平驿西北。团柏，见太原府祁县。

长子县府西南五十里。东南至泽州高平县八十里。周初，史辛甲所封地也。晋为长子邑。汉置县为上党郡治。晋属上党郡，后为慕容永所都。后魏仍属上党郡。北齐县废。隋开皇九年，置寄氏县。十八年，改为长子县，属潞州。唐以后因之。今城周五里有奇，编户九十三里。

○长子城在县治西南。晋邑也。《左传》襄十八年，晋人执卫行人石买于长子。后为赵地，智伯攻赵，襄子将出，从者曰：长子近，且城厚完。后又属韩。《赵世家》：成侯五年，韩与我长子。是也。汉置县治此。后魏永安二年，元颢自梁入洛，魏主北走，尔朱荣驰见魏主于长子，即日南还，是也。《唐十道图》：长子城，丹朱所筑。丹朱，尧之长子，因名。亦曰丹朱城。

乐阳城县西南三十里。后魏末析长子县置乐阳县，属上党郡，北齐废。今名乐阳村。又神农城，《后魏风土记》云：在县东南五十六里羊头山下，有神农泉。又有�瞎兀�即神农得佳�洗ΑＳΤ牵�在县东南四十里。魏收《志》长子县有应城，又有倾城及幸城。倾城，今见沁州断梁城注。

○羊头山县东南五十六里。以形似名。后汉安帝永初五年，羌寇河东，任尚击羌于上党羊头山，破之，是也。又紫云山，在县东南四十里，与壶关山相接。又东南十里为庆云山，相传尧时五色庆云见此，因名。○梁山，在县东二十里，梁水出焉。又伞盖山，在县西南五十里，远望峰峦如盖伞，盖水出焉。

发鸠山县西五十里。《山海经》：发鸠之山，漳水出焉。《水经注》：浊漳水出麓谷，与发鸠连麓而在南，《淮南子》谓之发苞山。《志》云：麓谷在县城西，有大道入壶口关，东出达襄国，西登奚斯巨岭以达河东，径阻千里，亦谓之长子西谷。唐大顺初，朝廷讨李克用，以孙揆镇昭义，河东将李存孝伏兵于长子西谷中，揆至，突出擒之，即此。○刁黄山，亦在县西五十里，亦曰刁黄岭。刁，一作雕。唐会昌三年，刘稹以泽、潞叛，使其将李佐尧守雕黄岭以拒官军。大顺初，河东将李存孝擒孙揆于长子西，追击余众于刁黄岭，尽杀之。即此。《志》云：山多杂木，与发鸠山相接。

江猪岭县西南四十里，与长平关相近。由岭路达雕窠岭，皆险隘处也。五代梁开平初，围晋潞州，别将尹皓攻晋江猪岭寨，拔之。周显德初，与北汉主相距于高平，命李彦崇将兵守江猪岭，遏北汉主归路，彦崇擅引还，北汉主果自其路遁去。又雕窠岭，亦在县西南。五代周显德初，北汉主败于高平，引百余骑由雕窠岭遁归，宵迷误之晋州，复仓皇北走，仅得入晋阳，是也。胡氏曰：江猪岭在泽州高平县西北。盖自岭而南，即高平界也。

○浊漳水在县南五里。源出发鸠山，流经此，又东北入长治县界。《志》云：发鸠山下有灵湫泉，盖即浊漳水之源也。○蓝水，在县东北十九里，出屯留县盘秀山，东南流经此。又东北经长治县西南二十里而入于漳水。《志》云：蓝水下流入于沁源县。误也。

梁水县东二十里。源出梁山，东北流，入于长治县界，合于漳水。又伞盖水，出伞盖山下，亦东北流，入于漳水。又尧水，在县西南十三里，出西山下，东北流，合梁水入于漳水。○秦水，源出县西方山，流入泽州沁水县界，即秦川水之上源也。

○长平关县南四十里。又南去高平县四十五里，即秦白起坑赵卒四十万处。隋置关，唐因之。《志》云：长平关即江猪岭，上有石如猪也。《图经》云：关盖置于武纥岭，秦、赵战于长平，赵兵败，秦白起逐之至此岭，北去县四十五里。又县西北二十里有漳泽驿，自长平北出之道也。

屯留县府西北五十五里。又西北至沁州百六十里。春秋时晋纯留邑。汉置屯留县，属上党郡。后汉、魏、晋及后魏皆因之，北齐省。隋开皇十六年复置，属潞州，唐因之。今城周四里有奇，编户二十五里。

○纯留城在县东南十里。春秋时潞子国，亦赤狄种也。宣十六年，晋人灭留吁，遂为晋邑，谓之纯留。襄十八年，晋人执卫行人孙蒯于纯留。又三家分晋，徙靖公于纯留。《战国策》：张仪劝秦伐韩曰，断屯留之道。即纯留也。《竹书》：梁惠成王十二年，郑取屯留、尚子。尚子，即长子。《秦纪》：始皇八年，王弟长安君成�蚯墙�军击赵反，死屯留。汉置县于此。晋亦曰屯留县。永嘉三年，刘渊遣子聪攻壶关，取屯留、长子。唐武德五年，自霍壁移今治，或以为故城亦兼霍壁之名。又蒲{羽高}城，一作蒲高��城。其地在纯留故城南，亦赵邑也。始皇八年，将军壁死，卒屯留，蒲�曳矗�即此。或曰：古纯留城，在今县西十里之平村，一名卞和庄。

余吾城县西北十八里。春秋晋余吾邑也。汉置余吾县，属上党郡。后汉建武六年，封景丹子尚为侯邑，后省。五代梁攻晋潞州，晋兵屯余吾寨以救之。盖于故城置寨也。今为余吾驿。○��奇氏城，在县西南七十里，汉县，属上党郡。��奇一作倚。晋省。后魏景明初，改置寄氏县，仍属上党郡，北齐废。

○三���仙�县西北三十五里，有三峰高峻。《尚书》汤伐三���希�或曰即此。俗传为羿射九乌之所。一名麟山。下有三���纤�。盘秀山，在县西南八十里，岩岫盘曲，孤峰秀挺，亦名盘石山。蓝、绛二水，皆出于此。又西南十里有霜泽山，其山高寒霜早，故名。又疑山，《志》云：在县南九里。后魏孝文帝幸潞，见此山有伏龙，疑而不进，因名。

○绛水在县治北。《通典》：绛水出鹿渎山。《志》云：鹿渎山即盘秀山也。东北流经此，又东南流入长治县界，至潞城县境，合于漳水。又蓝水，亦出盘秀山，东南流入长子县界。○蒲谷水，出县西三十里蒲子谷，东南流，合于绛水。《志》云：县东北二十里有积石谷，积石水出焉。又有高丽水，出县西七十里之高丽村。霜泽水出县西南霜泽山，俱流入绛水，以达于漳河。又八孔泉，在县西南八十里，有八泉自平地涌出，东流注于绛水。

○高河壁在县东南。高河，即绛河也。朱梁开平初，围晋潞州，晋将周德威壁于高河，梁兵击之，大败。又后唐末，契丹及石敬瑭败唐兵于团柏谷，进趋潞州，赵德钧及子延寿迎谒于高河，即此。

襄垣县府北九十里。西北至辽州榆社县百三十里。秦置县，属上党郡。相传邑城为赵襄子所筑也。二汉及魏、晋因之。永嘉三年，上党为刘渊所陷，并州刺史刘琨使其将张倚领上党太守，据襄垣。建兴三年，刘聪遣刘曜攻败之。后魏属乡郡。建义初，置襄垣郡治焉。北齐郡废，后周置韩州。大业初，州废，县属上党。唐初亦置韩州。武德八年，突厥寇潞、沁、韩三州。贞观十七年，州废，县仍属潞州。今城周六里有奇，编户八十三里。

○韩城在县治北。或曰：战国时韩所置也，后人因名曰韩城。后周置韩州治此。又县北二十七里有宁城，或曰赵简子所筑。又县西北九十里有石勒城，《志》云：勒取上党时积草城也。

安民城县北十二里。晋永嘉三年，刘渊寇陷上党，并州刺史刘琨遣将张倚领上党太守，据襄垣，因筑此以安上党之民，故名。大兴中，石勒略上党，陷安民城。永和十一年，上党人冯鸯逐燕上党守段刚，据安民城。魏收《志》：燕慕容隽以上党郡治安民城，后迁壶关。魏皇始元年，复移治安民。真君中，还治壶关。是也。

○五巑山县西南六十里。山岭�賹瘢�因险设关，为戍守处。又错上洪山，在县北三十三里，以山溪丛杂而名。○鹿台山，在县南二十里。下临浊漳水，高耸如台，因名。

仙堂山县北五十里。山势巍峨，上有龙洞及仙堂寺，山冈有琉璃岩，又有石九圈，如车网环水，其中虽旱不涸。○松门岭，《冀州图》云：在县北百三十里，通太原驿路。

○浊漳水县西南十里。自长治县流入境，又东北流，至县东北三十五里，折而东南流，入潞城县界。后魏长广王建明初，尔朱兆追高欢至襄垣，会漳水暴涨，桥坏，兆轻马渡水，与欢为誓处也。

涅水在县西北六十里。源出沁州武乡县覆甑山，东南流入县界，会小漳水，至县西南十里甘村，合浊漳水。苻秦将王猛伐燕，与慕容评战，陈于涅源而誓之，即此。杜佑以为潞源也。又史水，亦在县西北六十里，曲折东流，入于涅水。

小漳水县西北六十里，自沁州流入境，合于涅水，亦谓之铜�乘�。又甘罗水，在县西北三十里，至县东北一里合浊漳水。《志》云：县西十里有雍子水，又西五里有下谷水，下流俱入浊漳水。

○五巑关在五巑山上。正统初，抚臣于谦置巡司于此。又井谷关，在县东南四十里。《寰宇记》：其地有天井谷，深邃如井，中有关，魏初迁邺，置关于此。亦名天井关。《唐志》云：襄垣县有百井故关。是也。

�嵬�县西北五十里。�幔�音斯。《汉志》铜�秤携嵬ぃ�盖与沁州接界。五代周广顺元年，潞州将陈思让败北汉兵于�嵬ぃ�宋为�嵬ふ颍�今为�嵬ゆ洌�西北去沁州六十里。

潞城县府东北四十里。东至黎城县七十里。春秋时潞子婴儿国，晋灭之。汉置潞县，属上党郡。晋为上党郡治。后魏太平真君十一年，改县为刈陵县。隋开皇初县废。十六年，改置潞城县，仍属潞州。唐因之。天�潭�年，改曰潞子县。五代唐复曰潞城。今城周四里，编户八十里。

○潞城县东北四十里。汉县治此。后魏改刈陵县，移治漳水东。唐乾元二年，泽潞节度王思礼败史思明将杨�赜诼撼嵌�，即今县也。○微子城，在县东北十五里。纣都朝歌，潞在畿内，微子盖食采于此也。

○三垂山县西二十里。晋永嘉中，刘聪将乔乘攻晋上党太守宠和于壶关，平北将军王广，韩柔驰救，败乔乘于三垂。五代梁开平二年，晋王存勖救潞州，伏兵于三垂冈下，乘大雾直抵夹寨，出梁军不意，大败之。即此。

黄阜山《冀州图》云：在县西三十里。一名黄沙岭。山上有城，即晋将崔恕与刘聪将綦毋刿战于黄阜，败死处也。○凤凰山，在县西北五里，一名天冢冈，顶有风洞，中有玉女泉。又伏牛山，在县东南十五里。《唐史》：景云三年，黄龙见于此。

○浊漳水在县北。自襄垣县流入界。《志》云：县西三十五里为交漳村，有交漳水、绛水自长治县西北流经此，而合于浊漳，交流而东，故名。自此而东，凡一百八十里而入河南林县界，亦谓之潞川。晋太和五年，秦王猛克壶关，还攻晋阳，燕慕容评畏猛，不敢进，屯于潞川，猛克晋阳，还军潞川，评败走。太元十八年，慕容垂伐西燕，慕容永遣其将刁云等守潞川以拒之。二十一年，拓跋�秩〔⒅荩�遣别将长孙肥追慕容农，及于潞川，获其妻子，是也。《志》云：县城东十五里有潞水，西流会浊漳，故漳水亦兼潞水之名。

○台壁在县北。《水经注》：潞县北对故台壁，漳水经其南，本潞子所立。晋太元十九年，慕容垂伐西燕，慕容永聚粮台壁，遣兵戍守以拒之。既而后燕军围台壁，台壁降，垂陈于台壁南，遣别将伏千骑于涧下，与永合战，垂伪退，永追之，行数里，骑从涧中出，断其后，垂军四面俱进，大破之。即此。

黄碾村在县北，西距上党四十五里。晋王存勖救潞州军于黄碾村，是也。○武王坞，在县西南四十里。相传武王伐纣时经此，因名。有武王祠。

壶关县府东二十五里。东至平顺县三十里。汉壶关县地。隋初，析置上党县。大业初，以壶关县并入焉。唐武德四年，复析置壶关县，属潞州。今城周二里有奇，编户八十七里。

○壶关旧城在县东南五十里。《括地志》：后魏移壶关县当羊肠阪羊头山之��厄。是也。其地名颖阳冈。唐初置县于高望堡，在今县西七里。贞观中，移治进流川，即今治云。

○大王山县东南二十五里。《后魏书》：太平真君九年，诏于壶关东北大王山累石为三封，又斩其北凤凰山南足以厌之，以望气者言山有王气也。一云：孝文见此山有封龙，又断此山之东麓。普泰初，高欢帅六镇降众就食山东，屯壶关大王山，盖即王气之应也。又唐玄宗以潞州别驾膺大统，亦其验云。凤凰山，在今县北十五里。

乌泉山县东南三十里。山色皆黑，山半出泉，伏地而流。又有黄山，在县南二十八里，山色皆黄。○三壅山，在县东南九十里，其山三面壅障，因名。山下出泉，名壅水，东南入河南林县界。

羊肠坂在县东南一百六里。《汉志》壶关有羊肠坂，是也。坂长三里，盘曲如羊肠。《战国策》：周樊余谓楚王，赵兼两上党以临赵，即赵羊肠以上危。两上党谓地在韩、魏间者。又王莽命王嘉曰：羊头之��厄，北当燕、赵。杜佑曰即此也。○大峪岭，在县西南三十里，有铁矿。又县南六十里有赵屋岭，亦产铁矿及赤白石脂。

○壶水在县西北二里。《志》云：水出壶关山，下流经此，又西经府北，下流入于浊漳，今涸。又进流川，在县西南三里，亦曰清流川，壶水支流也，今亦涸。

沾水在县东南。《水经注》：沾水出羊肠坂。《汉志》注：沾水东至朝歌，入于淇水。○惠泽池，在县治南；甘泉池，在县治北。县地高峻，艰于得水，明洪武、景泰中，凿此二池，甚为民利。

○十八盘隘在县东南八十五里。以回盘险僻而名，路通河南林县。又槲林隘，在县东南百二十里，羊肠坂南出之道也。亦与河南林县接境。

黎城县府东北百十里。又东北至河南涉县八十里。古黎侯国。汉潞县地。后魏刈陵县地。隋开皇十八年，置黎城县，属潞州。唐因之。宋熙宁中省，元�坛醺粗谩＝癯侵芩睦镉衅妫�编户三十七里。

○黎侯城县东北十八里。《春秋》：晋荀林父灭潞，立黎侯而还。《志》以为即此城也。又有故黎城，在县西北十里，旧县治此。宋天圣三年，移于今治。○石城，在县南八十里，旧传石勒筑此以贮谷，因名。

○白岩山县北十五里。又积布山，在县西北六十里，形如积布。又西北二十里有桃花山。

吴儿峪县东北二十八里，又东北接河南涉县。亦曰吾儿峪，太行山口也。后唐清泰三年，张敬达等攻河东，为河东及契丹所败，赵德钧将卢龙兵由土门路赴救，进至吴儿峪，趋潞州。元至正中，察罕帖木儿塞吴儿峪以遏贼冲，是也。

○浊漳水在县西南二十三里。自潞城县流入境，与平顺县接界，又东南流入河南林县境。○清漳水，在县东北三十里，自辽州流入界，东入河南涉县境。

玉泉水县西北五十里，山下有石窍三泉，喷涌而出，合为一川，入河南涉县界，注清漳。

○吾峪关在吴儿峪口。马氏曰：吾儿峪即故壶口关，盖音讹也。今其地至为要隘，洪武三年，置巡司戍守。

平顺县府东北七十里。东南至河南林县百十里。本壶关、潞城二县地，名青羊山，险僻多盗。嘉靖七年，益肆剽劫。事平，明年，析二县地，又益以黎城县地，置平顺县，属潞安府。今城周二百五十丈有奇，编户三十二里。

○照城县东三十里。西燕慕容永所筑，以拒慕容垂者。又有益阳城，在县东南四十里，今为城头村。又阳护城，在县北五里，皆慕容永所筑。

○紫团山县东南九十里。其山高耸，昔尝有紫气见山顶，团圆如盖，因名。产人参，名紫团参。○麦积山，在县东南百四十里，磊石巑岏，形如麦积。

○浊漳水在县东北。自潞城县流入境，与黎城县接界。○赤崖泉，在县东八十里，源出石洞中，洞深里许，洞内产卢甘石，洞口土色赤，泉出其中，因名。

○正梯隘在县东九十里。一名梯头隘。以形险若梯而名，路通河南林县。

附见：

沈阳中护卫在府城内。永乐七年，为沈府置。又潞州卫，在府治南，洪武元年建。