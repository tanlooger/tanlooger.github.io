---
---
---
title: 卷三十九
---



◎山西一

古曰冀州。舜分置十二州，此为并州应劭曰：地在两谷之间，故曰并州。亦曰卫水、常水之间也。今卫水、常水，俱见北直真定府。《禹贡》仍曰冀州其地险易，帝王所都，乱则冀安，弱则冀强，荒则冀丰，故曰冀州。《周礼·职方》：正北曰并州。成王封叔虞于唐，此为晋地。战国时为赵地，亦兼韩、魏之疆今平阳府，故魏地。潞安府辽、泽二州，故韩地。后皆入于秦。其在天文，昴、毕则赵分野韩、魏分野，见河南沿革。秦并天下，置太原、河东、上党、代、雁门、云中等郡。汉武置十三州，此亦为并州其河东郡则属于司隶。后汉以并州治晋阳。灵帝时，羌胡大扰定襄、云中等郡，并流徙分散。献帝时，省入冀州。魏黄初中，复置并州，自陉岭以北并弃之。晋亦置并州，惠帝时为刘渊所残破，其后刘曜徙都长安，平阳以东，陷没于石勒。及苻坚、姚兴、赫连勃勃之际，并于河东置并州。姚兴时，又尝分河东置并、冀二州。及后魏以后，分析益多，不可得而详也。隋亦置十三部，而不详所统。唐贞观初，置河东道，开元中因之移治蒲州。天宝初，又置河东节度使于并州。及五代时，李克用、石敬瑭、刘知远，代有其地，并主中国。周广顺初，刘崇据其地。宋太平兴国四年，始克平之，仍置河东路。而雁门以北，则属于契丹，为西京路。金人分置河东北路、河东南路及西京路北路治太原，南路治平阳，西京路治大同。元亦分为冀宁、晋宁、大同等路，直隶中书省谓之腹里。明洪武元年，置山西行中书省于太原。九年，改为山西等处承宣布政使司。今领府五、直隶州三、属州十六、县七十九总为里四千四百四十有奇。夏秋二税，约二百三十一万四千八百有奇，而卫所参列其中今仍为山西布政使，以直隶之保安、延庆二州改隶焉。

◇太原府属州五　县二十

阳曲县附郭　　太原县　　榆次县　　太谷县　　祁县　　徐沟县清源县　　交城县　　文水县　　寿阳县　　盂县　　静乐县　　河曲县

平定州属县一

乐平县

忻州属县一

定襄县

代州属县三

五台县　　繁�聪亍　♂葡�

岢岚州属县二

岚县　　兴县

保德州

◇平阳府属州六　县二十八

临汾县附郭　　襄陵县　　洪洞县　　浮山县　　赵城县太平县　　岳阳县　　曲沃县　　翼城县　　汾西县　　蒲县

蒲州属县五

临晋县　　荣河县　　猗氏县　　万泉县　　河津县

解州属县五

安邑县　　夏县　　闻喜县　　平陆县　　芮城县

绛州属县三

稷山县　　绛县　　垣曲县

霍州属县一

灵石县

吉州属县一

乡宁县

隰州属县二

大宁县　　永和县

◇汾州府属州一　县七

汾阳县附郭　　孝义县　　平遥县　　介休县　　石楼县临县

永宁州属县一

宁乡县

◇潞安府属县八

长治县附郭　　长子县　　屯留县　　襄垣县　　潞城县壶关县　　黎城县　　平顺县

直隶◇泽州属县四

高平县　　阳城县　　陵川县　　沁水县

直隶◇沁州属县二

沁源县　　武乡县

直隶◇辽州属县二

榆社县　　和顺县

◇大同府属州四　县七

大同县附郭　　怀仁县

浑源州

应州属县一

山阴县

朔州属县一

马邑县

蔚州属县三

广灵县　　广昌县　　灵丘县行都司各卫所及属夷俱附见

东据太行，

太行为天下之脊，中分河东、河北之境。今自泽、潞以北，达于大同之东境，皆太行也。

南通怀、孟，

自怀、孟而南，西指洛阳，东指汴梁。怀、孟者，中原之要膂也。

西薄于河，

黄河自塞外东北流，至废东胜州，西北折而南，凡千七百里。至蒲州河津县之龙门山，又南历雷首山，折而东。河之南，即华阴也。又东至垣曲县之王屋山南，而入河南怀庆府境。

北边沙漠。

自大同以北，去沙漠七百余里，分列戍守，为防维要地。

其名山，则有雷首、

雷首山，一名中条山，在平阳府蒲州东南十五里。首起蒲州，尾接太行，南跨芮城、平陆，北连解州安邑及临晋、夏县、闻喜之境，《禹贡》：壶口、雷首。即是山也。《左传》：赵宣子田于首山。《史记》：卫鞅谓秦孝公，魏居岭��厄之西，都安邑，与秦界河，而独擅山东之利。司马贞曰：大河径中条之西，自中条以东，连汾、晋之险嶝，谓之岭��厄。汉武帝元封六年，置晋山宫于此，诏曰：朕礼首山，昆田出珍玉，或化为黄金应劭曰：昆田，首山下田。《封禅书》：自华以西，名山七，一曰薄山。薄山者，襄山也亦中条之异名。《穆天子传》：东巡自河首襄山。即此。《水经注》：雷首西临大河，俗亦谓之尧山，上有故城，世又曰尧城。《括地志》：雷首山延长数百里，随州郡而异名，一名中条山，一名首阳山。又有蒲山、历山、薄山、襄山、甘枣山、渠潴山、独头山、��壖山、吴山亦曰吴坂之名。《尚书大传》：汤伐桀，升自��而。郑氏云：��而在河曲之南。是矣。山之南阜，即首阳山，夷齐饿死于其下。《唐六典》：河东道名山曰雷首，亦曰中条。天宝末，哥舒翰与贼将崔乾�陶接诹楸ξ髟�，翰军于河北，登高阜望之胡氏曰：首山与湖城县之荆山，隔河相望，军败，翰走，自首山西度河入关或又谓之南山。元至正十八年，汝颍贼陷晋、冀诸处，察罕帖木儿引军趋河东，先遣兵屯南山阻隘，自勒重兵屯闻喜、洛阳。贼果出南山，为伏兵所败，乃进屯泽州。中条在晋、冀之南，与河南岸诸山相接，故曰南山云。《名山记》明何铠撰中条以中狭不绝而名。上有分云岭、天柱峰见临晋县及桃花洞、玄女诸洞，谷口、苍龙等泉，其瀑布水，自天柱峰悬流百尺，而下出临晋县之王官谷，入于大河。而解州东南之白陉岭，通陕州之大阳津，尤为奇险。

底柱、

底柱山，在平阳府解州平陆县东南五十里，西去河南陕州四十里近《志》：三门山之中峰为底柱，高不逾数寻，围不及百尺，特以岿然中流而名。夫底柱控扼河津，其为险峻也尚矣。志、考之未详也。详见河南名山底柱。

太行、

太行山，在平阳府绛州绛县东二十里《志》云：山在泽州南三十里，迤逦而东北跨陵川、壶关、潞城、黎城、辽州、和顺、武乡诸州县境。此为太行之西垂，东连怀、泽之境，又东北出彰德、潞安之郊，直抵幽州东北，凡数千里。详见河南名山太行。

恒山、

恒山，在大同府浑源州南二十里，即北岳也《志》云：石晋以山后诸州归于契丹，中国乃于曲阳致祭。明弘治中，以马文升请正祀典，因重建北岳庙于浑源州。详见直隶名山恒山。

霍山、

霍山，在平阳府霍州东南三十里，亦曰太岳，亦曰霍太山。《禹贡》：既修太原，至于岳阳谓太岳之阳。又曰：壶口、雷首，至于太岳。《周礼·职方》：冀州，镇曰霍山。《尔雅》：西方之美者有霍山，多珠玉。《史记》：周武王伐纣，飞廉先为纣使北方，还无所报，乃为坛于霍太山而致命焉。山下有观堆，高二里，周十里，赵襄子灭智氏，祠霍太山于此，曰观堆祠。后周建德五年，周主自将攻晋州军于汾曲，分遣宇文纯守千里径。《志》云：径极高险，每大军往来，甚苦之。后魏平阳太守封子绘尝请别开一路，旬日而就径。盖自霍山北出汾州，径指太原之道杜佑曰：汾州界北接太原，当千里径。隋开皇十四年，诏以霍山为冀州镇。仁寿末，杨素击汉王谅，谅遣将屯高壁见霍州灵石县以拒之。素令诸将引兵临之，而自引奇兵深入霍山，缘崖谷而进，遂败谅军。大业十三年，李渊建义师至霍邑，隋将宋老生屯兵据险，师不得前，乃傍山取径，去城十余里，老生逆战，败死。盖即千里径也。又霍山亦谓之西山，以自山而北，接绵山、介山，达于晋阳之西南也。唐天复元年，晋将周德威逼晋、绛，为汴军所败，汴军长驱围晋阳，德威收余众，依西山还晋阳。又五代周广顺初，北汉主刘崇攻晋州，不克引还，周兵追之，及霍邑，霍邑道险，汉兵堕崖谷死者甚众，周兵追者不力，乃得度。盖霍山崎岖险峻，介并、晋二州之间，实控扼之要矣。《唐六典》：河东道名山曰霍山。《祀典》谓之中镇明洪武中，建中岳庙，祀霍山。

勾注雁门关附、

勾注山，在太原府代州西北二十五里，一名西陉山陉，读硎，亦曰雁门山。《尔雅》：北陵西逾雁门。《山海经》：雁门，飞雁出于其门。郭璞曰：西��俞即雁门也。《吕氏春秋》：天下九塞，勾注其一。《战国策》：张仪说燕王：赵王欲并代，与代王遇于勾注之塞。又苏厉为齐谓赵惠王：秦反�７郑�先俞于赵。孔氏曰：�７旨蹿晟剑�先俞即西��俞，字与音之讹也。《史记》：赵襄子逾勾注而破并、代。又《赵世家》：赵有代勾注之北。汉六年，匈奴围韩王信于马邑，信降匈奴，匈奴遂引兵南逾勾注又《汉书·娄敬传》：汉兵已逾勾注。又文帝后六年，匈奴入上郡、云中，以苏意为将军，屯勾注。武帝元光五年，诏发卒治雁门阻险刘氏曰：将伐匈奴，通道令平易也。《晋·地道记》：北方之险，有卢龙、飞狐、勾注为之首，天下之阻，所以分别内外也。《河东记》五代李璋撰：勾注以山形勾转水势流注而名，亦曰陉岭，自雁门以南，谓之陉南，以北谓之陉北。自汉中平以后，羌胡大扰，陉北之地，皆为荒外。魏、晋时，并以勾注为塞。曹魏青龙元年，鲜卑轲比能诱保塞鲜卑步度根时步度根保太原雁门塞与结和亲，自勒万骑，迎其累重于陉北。并州刺史毕轨请出师拒遏，魏主诏曰：慎勿越塞过勾注也。时轨军已先进，果败。晋永嘉四年，鲜卑拓跋猗卢帅部落自云中入雁门，从并州刺史刘琨求陉北地。琨徙楼烦、马邑、阴馆、繁峙、崞五县民于陉南，以其地与之曹魏时，五县俱已迁陉南，遗民犹在陉北也。咸和三年，后赵将石虎击代王纥那于勾注陉北，纥那兵败，徙都大宁以避之大宁，见北直隶保安州废广宁县。太元二十一年，拓跋�执缶俜パ啵�南出马邑，逾勾注。后魏太和十八年，太子恂将迁洛阳，不欲行，其党元隆等密谋留恂，因举兵断关，规据陉北，不果。关即东陉、西陉二关也。后周主邕保定二年，遣杨忠会突厥自北道伐齐，拔齐二十余城，齐人守陉岭之隘，忠击破之，至晋阳而还。隋大业二年，汉王谅举兵并州，遣其将乔钟葵围代州。朔州刺史杨义臣奉诏往救，夜出西陉，钟葵败走。《唐志》：西陉，关名也，在雁门山上，东西山岩峭拔，中有路，盘旋崎岖，绝顶置关，谓之西陉关，亦曰雁门关。西北去朔州马邑县七十里，南去代州三十里今雁门关因故址改置。武德二年，刘武周引突厥入勾注，寇太原。五年，突厥颉利入雁门，寇并州。永隆二年，裴行俭讨突厥余党伏念壁代州之陉口，即西陉也。又有东陉关，在代州南三十里。天宝十四载，禄山将高秀岩据大同、河东、太原，闭关拒守。朔方节度使郭子仪败贼兵，围云州，拔马邑，遂开东陉关。杜佑曰：东陉关甚险固，与西陉关并为勾注之险。会昌二年，回鹘犯塞，诏河东节度使刘沔进屯雁门关，虏寇云州，沔击却之。广明初，沙陀入雁门关，寇忻、代，逼晋阳，陷大谷。五代唐清泰三年，契丹救河东，谓石敬瑭曰：吾自北来，唐若断雁门诸路，伏兵险要，则吾不得进矣。使人觇视皆无之，吾是以知必胜也胡氏曰：雁门有东陉、西陉之险，崞县有扬武、石门之隘。石晋天福九年，契丹南寇，入雁门关。宋太平兴国五年，杨业刺代州，契丹来寇，业自西陉出，至雁门北口，南向击之，契丹大败。雍熙三年，杨业等自西陉追破契丹兵于寰州。《元丰志》：雁门山有太和岩，亦曰太和岭。靖康二年，金人劫钦宗帝后离青城，自郑州而北至代，度太和岭，至云中。明初傅友德克大同，引兵巡太和岭，西北至宣德府今宣府镇。天顺二年，虏酋孛来等寇大同，直抵雁门、忻、代，遣都督颜彪、冯宗率兵屯紫荆、倒马二关为声援，虏益肆，敕二关兵出雁门，虏乃却。嘉靖十九年，吉囊由白泉口在河曲县长驱至宁武关、太和岭，败吾兵，南掠至平遥。俺答亦越太原至石州，而东掠平定、寿阳关。隆庆元年，叛人赵全导寇入山西塞，陷石州石州，即永宁州。全曰：自此塞雁门，扼居庸，据云中、上谷，效石晋故事，南北之形成矣。今雁门关在州北四十里，为戍守重地，与宁武、偏头为山西三关所谓外三关也。关城周二里有奇，傍山就险，屹为巨防。

五台。

五台山，在太原府代州五台县东北百四十里，北距大同府蔚州三十里。旧《经》云：山顶去代州城百余里。其山左邻恒山，右接天池，南属五台县，北至繁峙县，环台所至，五百余里。《名山志》：五台山五峰耸立，高出云表，山顶无林木，有如垒土之台，故曰五台。中台高四十里，顶平广，周六里。西北有太华池，正东左畔去台五里有雨花池，前三十里有饭仙山，即中台案也。东南有鹫峰，西侧有甘露池。东台高二十八里，顶周三里。东畔有那罗延洞，又东有楼观谷，内有习观岩。西北去台十五里，有华岩岭、仙人洞。东南岭畔二十里有明月池，西南有青峰，一名南罗顶。南连望圣台，台下有东谷池，又东有温汤池。西台高三十五里，周二里，北有秘魔岩，台西北有八功德水，东北岭下为文殊洗钵池。南台高三十里，周二里，南去七十里，岩畔有圣僧岩，又名滴水岩。西南二十里有三贤岩，又名七佛岩。东三十里交口下，有圣钟山，状如覆钟。西北十五里，有清凉岭及清凉泉《志》云：清凉寺在清凉岭，亦名华岩岭，岭畔有雪浪亭，俗名七里亭，为登山之径。《一统志》：清凉岭在五台县东北百里，其东有竹林岭，东南有南台岭，西有清凉石，清凉泉，清凉洞，上有罗汉洞。东北有竹岭，东南十里有金阁岭。北台高三十里，周三里，名掖斗峰，顶南畔有罗汉台，台顶有黑龙池，即天井也。南下二十里有白水池，与天井连，其水经繁峙县峨谷口入滹沱。其麓有七佛池，南又有饮牛池。东北有宝陀峰，又名宝山产银及石绿。东北二台麓有金刚窟，又名金刚洞，去二台各二十里。《灵山记》：五台山有四�龃梗�去台各百二十里。据《古经》所载，今北台即是中台，中台即是南台，大黄尖即是北台，栲栳山即是西台，漫天石即是东台。四�龃拐撸�东�龃刮�无恤台，即恒山顶也。西�龃刮�瞢�律剑�即管涔山也。南�龃刮�系舟山见太原阳曲县。北�龃刮�覆宿堆，即夏屋山也。又东台去中台四十二里，台上遥见沧、瀛诸州，日出时，下视大海，犹陂泽焉。西台去中台四里，危磴干霄，乔林拂日。南台去中台八十里，最幽寂。北台去中台十三里。《方域志》：五台，河东道之名山也道家谓之紫府，释氏谓之清凉山。山中古寺得名者，自唐大中时计之，凡六十有四，是后增建益多唐会昌五年，尽毁天下僧寺，五台僧皆亡逸。明因旧址，建显通寺。崇祯末，贼尝据此，阻险以守，官军不敢击，盖山溪纠结，出没为易也。

其大川，则有汾水、

汾水，源出太原府静乐县北百四十里管涔山，南流经府城西太原县城东微，复折而西，经清源县及交城县东南，又经文水县东南及祁县西南境，而入汾州府平遥县界。经西及汾州府东，又南经孝义县东，介休县西，而入平阳府霍州灵石县境。经县城及霍州之西，又南历汾西县东及赵城县、洪洞县西，又南经平阳府城西及襄陵县、太平县之东，又南经曲沃县西境，折而西，经绛州南，又西历稷山县、河津县南，至荣河县北，而入于大河。《周礼·职方》冀州，浸汾、潞潞水，即漳水，见直隶大川。《诗》：彼汾沮洳。《左传》：子产曰，台骀能业其官，宣汾、洮。帝用嘉之，封诸汾川。《战国策》：汾水可以灌平阳俗作绛水，误。晋太元末，拓跋�秩⊙嗖⒅荩�遣将略地汾州。又周、齐相攻，争汾北之地，周主邕围晋州，军于汾曲。唐取关中，自汾而西。宋围太原，壅汾、晋二水灌之。《汉志》注：汾水经郡二太原河东也，行千三百四十里。《唐六典》：汾水，河东之大川也。

沁水、

沁水，源出沁州沁源县西北百里绵山东谷，西南流，经平阳府岳阳县东，折而东南，经泽州沁水县东，又南经阳城县东，而入河南怀庆府界。历济源县东北，又南经府城北，又东经武陟县东，修武县西，而入于大河。《汉志》注：沁水出�显断�即今沁源县羊头山世靡谷贾氏曰：�显侗鄙缴�，东南至荥阳入河，过郡三上党、河内、河南也。颜师古曰：沁水至怀州武陟县界入河。此云荥阳，荥阳疑传写之讹，行九百七十里。曹魏末，司马孚言，沁水源出铜�成�沁州，故铜�诚匾�，屈曲周回，水道九百里，天时霖雨，每致泛滥，请累石为门，蓄泄以时。隋大业四年，开永济渠，引沁水南入河，北通涿郡，亦曰御河。《唐六典》：河东道大川曰沁水。唐乾元初，李嗣业军河内，安庆绪将蔡希德等自邺涉沁水攻之，为嗣业所拒，还走。金贞�倘�年迁汴，议开沁水便运道。近时议者多以引沁入卫，可济运河。然沁水流阔势急，又穿太行而南，多沙易淤，冬春之间，深不盈尺，夏秋淫潦，往往泛溢为害。故怀、卫间常堤塞以防其冲决今详见河南怀庆府。

黄河、

黄河，自陕西榆林卫东北，折而南经废东胜州西，又南流历大同府朔州西界，又南入太原府河曲县界。经县西，又南历保德州、岢岚州及兴县之西，又南入汾州府界。经临县及永宁州、宁乡县西，又南历石楼县西，而入平阳府界。经隰州之永和县、大宁县西，又南经吉州及乡宁县西，又南经河津县、荥河县西，而汾水注焉。又南经临晋县界，至蒲州城西南，而涑水入焉。又南过雷首山，折而东，经芮城县、平陆县南，又东过底柱，至垣曲县东南，而入河南怀庆府济源县界。《禹贡》：浮于龙门西河，会于渭、�馈８呛釉诩街菸饕病４呵锸保�为秦、晋争逐之交，战国属魏。《史记》：魏武侯浮西河而下，曰：美哉！山河之固，此魏国之宝也。后入于秦，而三晋遂无以自固。今详见川渎异同。

盐池附见。

盐池，在平阳府解州东三里。又安邑县西南二十里，亦有盐池，与解为两池盖一池而分东西二池也。《春秋》：成六年，晋人谋去故绛，诸大夫皆曰，必居郇瑕之地，沃饶而近盐。韩献子曰：山、泽、林、盐，国之宝也。杜预曰：盐，盐池也。《汉志》注：池在安邑西南，许慎谓之盐盐池，长五十一里，广六里，周一百一十四里。吕忱曰：宿沙氏煮海谓之盐宿沙，炎帝时诸侯，始煮海为盐，富溢他国，河东盐池谓之盐。今池水东西七十里，南北十七里，紫色澄氵亭，浑而不流，水出石盐，自然凝成，朝取夕复，终无减损。惟暴雨霖澍，潢潦奔轶，则盐池用耗。故公私共�鲫滤�径，防其淫滥，谓之�鲫滤�。其广狭浅深，古今盈缩，时有不同。又有女盐池，在解州西北三里，东西二十五里，南北二十里，其西南为静林等涧。服虔曰：土人引水沃畦，水耗，土自成盐处也。亦谓之盐鹾，味小苦，不及大池，或号为女盐泽，亦曰盐田盐。俗言此池亢旱，盐即凝结，如逢霖雨，盐则不生旧《志》：女盐池在猗氏故城南。《水经注》：盐水出东南薄山即中条之异名，西北流经巫咸山北，又径安邑故城南，又西流注于盐池。自汉武元狩四年，用桑弘羊等言，兴盐铁之利，天下盐官凡二十八郡，而河东安邑为首。后汉元和三年，帝幸安邑观盐池《外纪》云：周穆王亦至安邑观盐池。初平中，放散盐禁。建安四年，曹操从卫觊言，复遣谒者仆射监盐官，以其利招服关中，其后皆设盐官董之。晋乱，盐利亦耗，后魏复立法征之。景明初，从中尉甄琛请，弛监池之禁，既而其利皆为富强所专。四年，复收盐池利入公。神龟初，复申盐池之禁。孝昌三年，萧宝寅反长安，正平今闻喜县民薛修义等聚众河东，分据盐池，攻围蒲阪以应之。时长孙稚奉命西讨，遣别将杨侃击平修义等，会有诏废盐池税。稚上言：盐池，天产之货，密迩京畿，惟应宝而守之，均赡以理。今四方多虞，府藏罄竭，以盐税准绢而言，一年不下三十万匹。臣不先讨关贼，径解河东者，非缓长安而急蒲坂，恐一失盐池，三军乏食也。请依常收税。从之。《唐·食货志》：盐池凡十八，井六百四十，惟安邑有池五，总谓之两池，皆隶盐铁，置官榷之。贞观十二年，幸柳谷观盐池，其小池曰女池。开元中，置女盐监，后以水淡，监废。大历八年，两池生乳盐，十二年，赐名宝应灵庆池《唐纪》：大历十二年，先是秋霖，河中府池盐多败。户部侍郎判度支韩�煽盅位Ъ跛埃�奏雨虽多不害盐，仍有瑞盐生。上疑其不然，遣谏议大夫蒋镇往视之，镇还妄对，果如�裳裕�因赐号宝应灵庆池。咸通以后，藩镇益强，河中帅得专盐池之利。光启初，宦者田令孜用事，以安邑、解县两盐池为河中帅王重荣所专，岁止献三十车供国用，请复旧制，隶盐铁，因自兼两池榷盐使《会要》：元和十五年，改税盐使为榷盐使，收其利以赡军，重荣不可。令孜因徙重荣镇泰宁，重荣遂与李克用合谋举兵犯阙讨令孜。后唐同光二年，河中帅李继麟请榷安邑、解两池盐，每季输省课。从之。《宋志》：盐之类有二，引池而化者，《周官》所谓散盐也俗曰颗盐。煮海、煮井、煮硷而成者，《周官》所谓散盐也亦曰末盐。解州解、安邑两盐池，垦地为畦，引水沃之，水耗盐成。每岁二月垦畦，四月引水，八月而止，得盐百余万。又前代盐皆自生，唐开元中池涸，河中尹姜师度始有畦夫管种之课，宋张席上言盐漫生之利，遂罢畦夫。《盐池考》：中条山在池南，自蒲州接于太行，形如卧弓，环池而绕之，山顶有桃花洞，水流入盐池。池与安邑池为两池，官置使以领之。又中池北百步许，有淡泉一区，味甚甘洌，俗谓盐得此水方成也。又西北十五里有硝池六一曰贾瓦，二曰金井，三曰团，四曰熨斗，味皆淡。五曰夹凹，六曰苏老，味皆咸，天旱则生。自盐池而南，层山墙立，天岩云秀，地谷泉深，亦天下形胜之处矣《盐池图说》：今池东西长五十五里，南北阔七里，周百四十四里，宋分为东西两池，各置盐场二。明初并为东西二场，成化二十一年，增置中场，其池亦分为三，近安邑者为东池，近安邑西二十里路村者为中池，近解州者为西池。三场亦以是为次也。池底淤泥，滋生盐根，形如水晶，夏月骄阳熏蒸，南风动荡，上结盐板，光洁坚厚，可胜行立。板上水约三寸，翻腾浪花，落板即成颗粒，古谓之漫生盐，今谓之斗粒盐。更时��小雨，则色愈鲜明，故曰颗盐，宜及时捞采，若遇大雨，盐复解散。秋冬地冷池枯，不能生盐，间或有之，硝硷相杂，味亦不正。其西北七里，即女盐池，据地高阜，其盐淡，或苦不可食，时或生硝，亦名硝池。而六小池及静林诸涧，每水溢则奔趋女盐池为盐患。又安邑东有苦池，于盐池亦切近，宋元符、崇宁间，观察使王仲先于池东西南三面筑七郎等十一堰卫之，所以拒溢水之入也。崔敖曰：盐池乃黄河阴潜之功，浸淫中条，融为巨浸，盖大河从西北来，至蒲州，折而东向，转曲之间，渐渍蓄汇，有此奥衍，今陕西花马池，亦近黄河折流派处也。然盐藉主水以生，缘客水而败，故治水即所以治盐。盐池南枕条山，雨水易迫，然非渊泉泉所出，且横亘有护宝堤，为仞高厚依山，有桑园、龙王、赵家湾、大小李、西姚诸堰，纵有飞瀑，阻遏犹易。北面多旷壤平丘，与水隔绝，故二隅无足为虑。若东西尽处，则俱逼禁堰，一墙已外，即客水所钟，次东禁堰者，有壁水、月堰及黑龙堰。次西禁堰者，有卓刀、七郎、硝池堰，各从东西自高而下，禁堰不能受，则入池矣。黑龙堰之受害，原于苦池，苦池乃姚暹渠蓄而复流之水也，渠出自夏县，经巫咸谷，北合洪洛渠，东合李绰渠，经苦池而迤逦西向，自安邑历解州，抵临晋，入五姓湖，由蒲州孟盟桥而注黄河。姚暹渠首及中股皆狭，至安邑，与李绰、洪洛之水，并注于苦池。苦池不能受，势必东北泛溢于黑龙，入黑龙则壁水小堰、月堰不能支，而竟冲东禁堰矣。硝池即女盐池也，其受害原于涑水，涑水在姚暹渠北，源出自绛县，为绛水，西经闻喜县，为涑水，又西受稷王、孤山、峨嵋坂诸水，经猗氏，抵临晋，亦入五姓湖而注黄河。涑水中尾多窄，至临晋，山溪诸水合注之，势不能受，必自西北横溢，破姚暹而奔腾于硝池。入硝池，则黄牛、七郎、卓刀不能支，而竟冲决西禁堰矣。况东北又有涌金泉，亦注于黑龙，西北又有长乐滩，亦注于七郎。故筑东禁以及黑龙，筑西禁以及硝池，治其标者也。浚姚暹以道苦池，浚涑水并归五姓湖，治其本者也。缓于南北，而急于东西，先于根本，而后于标末，则客水不浸，而主水无恙矣。

其重险，则曰蒲津、

蒲津关、在平阳府蒲州西门外，黄河西岸《宋志》：关在城西四里，西至陕西朝邑县三十五里《唐志》蒲州治河东县，乾元初，以朝邑改置河西县。《里道记》：蒲关西去故河西县十四里。《左传》：文二年，秦伯伐晋，济河焚舟。即此处也。又昭元年，秦公子钅咸奔晋，造舟于河，通秦、晋之道也。战国时，魏置关于此，亦曰蒲阪津，亦曰夏阳津自河东而言，曰蒲阪津，自关中而言，曰夏阳津。《秦纪》：昭襄王十五年，初作河桥。司马贞曰：为浮桥于临晋关也。汉王二年，东出临晋关，至河内，击虏殷王邛。三年，魏王豹反，韩信击之，魏盛兵蒲阪，塞临晋，信益为疑兵，陈船欲渡临晋，而从间道袭安邑，虏豹，遂定魏地。景帝三年，七国反，吴王濞反书曰：齐诸王与赵王定河间、河内，或入临晋关，咸与寡人会于洛阳。武帝元封六年，立蒲津关，盖设关官以讥行旅。后汉建安十六年，曹操西击马超、韩遂，与超等夹潼关而军，操潜遣徐晃、朱灵度蒲阪津，据河西为营。徐晃谓操公盛兵潼关，而贼不复别守蒲津，知其无谋也。既而操从潼关北渡，遂自蒲阪度西河，循河为甬道而南，大破超军。晋太元十一年，慕容永等自长安而东，出临晋，至河东。又苻丕使其相王永传檄四方，会兵临晋，讨姚苌、慕容垂。后魏孝昌三年，萧宝寅据关中，围冯翊未下，长孙稚等奉命讨之，至恒农，杨侃谓稚曰：潼关险要，守御己固，无所施其智勇，不如北取蒲阪，渡河而西，入其腹心，置兵死地，则华州之围《隋志》：冯翊郡，后魏置华州，不战自解，潼关之守，必内顾而走。支节既解，长安可坐取也。稚从之，宝寅由是败散。永熙三年，魏主修入长安，高欢自洛阳追之，克潼关，进屯华阴。既而退屯河东，使薛瑜守潼关，库狄温守封陵见蒲州，筑城于蒲津西岸，以薛绍宗为华州刺史，使守之。西魏大统初，东魏司马子如等攻潼关，既而回军，从蒲津西济攻华州，不克而还。三年，高欢军蒲坂，造三浮桥欲渡河，不果。既又自壶口趋蒲津，济河至冯翊，败还，魏军追至河上，因乘胜取蒲坂，定汾、绛。四年，造舟为梁。九年，复筑城为防，盖恃为重险也。后周建德五年，围齐晋州，分遣辛韶等守蒲津关。隋都长安，亦于蒲津起河桥，以通河中，置中潬城，以守固河桥《字书》：水中沙曰潬。盖建城于河中沙上。河阳亦有中潬城，以守固河阳浮桥也。《隋书》：开皇中，诸州调物，每岁河南自潼关，河北自蒲坂，输于长安。仁寿末，汉王谅谋举兵并州，裴文安说谅曰：今率精锐，直入蒲津，以大军继后，风行电击，顿于霸上见陕西长安县，咸阳以东，指挥可定，京师震扰，谁敢不从。谅不能用，而遣将断河桥，守蒲州，杨素衔枚潜济，谅军遂败。大业十三年，李渊引兵自河东济河而西，朝邑法曹靳孝谟以蒲津、中潬二城降胡氏曰：蒲津城在河西岸，亦谓之西关城，所以护蒲津浮桥者。唐开元十九年，于蒲津两岸开东西门，各造铁牛四，以维浮梁《志》云：唐初横ㄌ列舰以渡河，ㄌ断舰破。开元中，改作蒲津桥，铸铁牛八，牛有一人策之，其下熔铁为山，又为铁柱灌之，分列两岸，以维浮桥。今东岸有四，西岸有三，其一沈于河。张说《铭》曰：隔秦称塞，临晋名关，关西之要冲，河东之辐辏。是也。宝应初，回纥引兵助唐讨史朝义于东都，至忻州，欲自蒲关入，由沙苑出潼关而东，不果。建中四年，朱Г作乱，据长安。上幸奉天，李怀光自河中度，至河西，屯蒲城。李晟亦自易定西还，自蒲津济，军于东渭桥。兴元初，李怀光叛，自泾阳焚掠而东，至河西，或劝河中守将吕鸣岳焚桥拒之，呜岳不能从。中和四年，黄巢掠河南诸道，请救于河东帅李克用，克用引兵欲渡河阳，为河阳帅诸葛爽所拒，乃还兵，自陕及河中，度河而东。五代梁贞明六年，河中帅朱友谦袭取同州，去梁归晋，梁遣刘�缘裙ネ�州，友谦请救于晋，晋将李存审等将军至河中，即日济河，军于朝邑，既而大败�员�。汉乾�坛酰�李守贞以河中叛，汉将白文珂克西关城，栅于河西。宋大中祥符四年，行幸河中，祀汾阴，改为大庆关。建炎初，金人窥关中，济自蒲津《金史》：元光初，时汴军粮运不继，李复亨议以陕西地腴岁丰，宜造大船，由大庆关渡入河东，抵湖城以通运，不果。元致和元年，燕帖木儿据大都，迎立怀王陕西行台，也先帖木儿起兵从大庆关度河，入河中府，趋怀、卫河东，官吏皆弃城遁，既而上都陷，乃降。明初平关陕，亦自蒲津济。王氏有言：武关以限南诸侯，临晋以限东诸侯，蒲津为关河之巨防，于今为烈矣。

天井羊肠坂附、

天井关，亦曰太行关，在泽州南四十五里太行山顶，南北要冲也。《汉志》注：上党三关，一曰天井关其二关，一曰壶口，见潞安府长治县。一曰石研，即井陉也，见北直隶重险，关南有天井泉三所，其深不可测，因名。阳朔二年秋，关东大水，诏流民欲入天井关者，勿苛留，刘歆《遂初赋》：驰太行之险峻，入天井之高关。谓此。后汉初，冯异自河内北攻天井关，拔上党两城。又王梁为野王令，北守天井关，既又遣刘延攻天井关，与更始所置上党太守田邑连兵，延不得进。会更始败，邑以上党降。元和二年，幸河东，登太行山，至天井关。蔡邕曰：太行山上有天井关，关在井北，为天设之险。晋太元十九年，慕容垂攻慕容永于长子，自滏口入天井关滏口，见河南磁州。天井，在滏口西南，非入长子之道。或曰：时永扼天井关以拒垂，垂出滏口，则已入天井关内也。唐会昌三年，刘稹据泽、潞叛，杜牧曰：若使河阳万人为垒，窒天井关，高壁深堑，勿与战，而以别军径捣上党，不过数月，必覆其巢穴矣。时河阳帅王茂元遣将马继军于天井关南科斗店，为昭义将薛茂卿所败。既而忠武帅王宰克天井关，焚大小箕村在关北十五里，进攻泽州，不利，贼乘胜复取天井关，既又克之，贼势始阻。中和四年，黄巢侵掠河南诸道，请救于河东，李克用引军自天井关而南。光化二年，朱全忠克泽、潞二州，李克用将李嗣昭攻之，下泽州，拔天井关，潞州守将遁去。光化五年，朱全忠攻李克用于河东，使氏叔琮入太行，由天井关进军昂车关见沁州武乡县，还攻泽州，拔之。五代梁开平二年，晋王存勖解潞州之围，梁将康怀贞自天井关遁，晋军乘胜进趣泽州，梁将牛存节自洛阳应接，夹寨溃兵至天井关，谓其众曰，泽州要害地，不可失也。遂前入泽州，晋兵不能克。汉初以契丹北还，议进取河南，苏逢吉请出天井，抵孟津。不果。宋靖康元年，赐天井关名雄定关。元末亦名平阳关。至正十七年，扩廓守平阳关，保据泽、潞二州。是也。关之南即羊肠坂道，孔颖达曰：太行有羊肠坂，南属怀，北属泽。《吕氏春秋》：九山之一也，盘纡如羊肠。《魏世家》：如耳曰，昔者魏伐赵，断羊肠，拔阏与见河南武安县。又蔡泽谓应侯：君相秦坐制诸侯，决羊肠之险，塞太行之道。韩非说秦王西攻修武见河南怀庆府：逾羊肠，降代上党。又王莽谓五威将军王嘉曰：羊头之��厄，北当燕赵，羊肠、天井险，盖相因也。《通释》胡应麟著：羊肠有三，一在怀、泽间，即太行坂道也。一在潞安府壶关县东南百里。《战国策》：樊余谓楚王，韩兼两上党以临赵，即赵羊肠以上危。又苏厉遗赵王书：秦以三郡攻王之上党，羊肠之西，非王有。《汉志》注：壶关县有羊肠坂。是也。一在太原西北九十里，吴起曰：夏桀之居，伊关在南，羊肠在北。《淮南子》注：太原西北有羊肠坂，通河西上郡关《隋书》：炀帝登太行，问崔颐何处有羊肠坂。对曰：《汉书志》：在上党壶关县。帝曰：不是。又答曰：皇甫士安撰《地书》云：太原北九十里有羊肠坂。帝曰：是也。《通典》：阳曲县有乾烛谷，即羊肠坂。又交城县有羊肠山，宜芳县亦有羊肠坂宜芳，今岚县，盖羊肠坂萦回纡远，接阳曲、交城、宜芳三县之界也。

飞狐。

飞狐口，在大同府蔚州广昌县北二十里《水经注》：代郡南四十里有飞狐关。《舆地广记》：飞狐峪，飞狐关，在蔚州南四十里。其地两崖峭立，一线微通，迤逦蜿延，百有余里。《地道记》：自常山北行四百五十里，得常山��反，号飞狐口，郦食其说汉高距飞狐之口。是也。《文帝纪》：匈奴入上郡、云中，以令免为车骑将军，屯飞狐。后汉建武十二年，卢芳与匈奴、乌桓连兵盗边，诏王霸与杜茂治飞狐道，堆布土石，筑起亭障，自代至平城三百余里《后汉书》：建武十五年，马武代杜茂缮治障塞，自西河至渭桥、河上，至安邑、太原，至井陉、中山，至邺，皆筑堡壁，起烽燧，十里一堠。晋建兴四年，并州陷于石勒，刘琨自代出飞狐奔蓟，归段匹��。后魏太和六年，发州郡五万人治灵丘道，自代郡灵丘南越太行，至中山。灵丘道即飞狐道也。武泰初，葛荣据冀、定诸州，尔朱荣请发柔然兵东趣下口，以蹑其背，而相州重兵当其前。下口盖指飞狐口。唐武后圣历初，突厥默啜寇飞狐，陷定州。建中四年，朱Г据长安，李晟自易、定西还，出飞狐道，昼夜兼行，至代州即今代州，非故代郡也。光化五年，朱全忠使王处直以义武兵入自飞狐，败李克用于晋阳。朱梁乾化二年，晋王存勖使周德威伐燕，东出飞狐。后唐清泰末，契丹助石敬瑭围唐兵于晋安寨，唐主命幽州帅赵德钧自飞狐踵契丹后以救之，德钧固请由土门西入，许之。土门谓井陉也。宋雍熙三年，贺令图与契丹耶律斜轸战于定西见灵丘县，败绩南奔，斜轸追及于五台，又败。明日，蔚州陷，令图与潘美往救，大败于飞狐，于是浑、源、云、应、寰诸州，悉没于契丹。飞狐盖山北诸州之噤喉也，今其地东起宣府，西趋大同，商贾转输，毕集于此。紫荆、倒马两关，恃飞狐为外险，诚边陲重地矣。

【按】山西居京师上游，表里山河，称为完固。且北收代马之用，南资盐池之利，因势乘便，可以拊天下之背而扼其吭也。说者曰：大同于京师，尤为建瓴之势，朝发白登，暮叩紫荆，则国门以外，皆战场也。往者土木之变，敌虽深入郊圻，赖大同犄其后，故不能以得志。嗣是关门告警，未尝不以大同为锁钥之寄。且夫天下之形胜，莫若陕西，赵主父攘地至云中、九原，遂欲直南袭秦咸阳。秦始皇巡北边，从上郡入，既又使蒙恬除直道，自九原抵云阳。张仪之以秦胁燕也，曰：秦下甲云中、九原，驱赵而攻燕。唐范阳之乱，李泌议遣安西西域之众，并塞东北，自妫檀南取范阳，然则左顾范阳，右顾咸阳，燕、秦捷径，皆道出大同也。近时为门户计者，切切于议屯、议戍、议转输，而边事日棘。嘉靖中，督臣翁万达上边议，谓山西太原、大同，皆与京师相表里，防维最重。山西镇边起保德州黄河岸，迤逦而东，历偏关，抵老营堡，实二百五十四里。大同镇边起鸦角山在老营堡东北界，迤逦而北东，历中北二路，抵东路之镇口台在天成卫东北界，实六百四十七里。而宣府镇边起西路之西阳河在万全右卫西南界，迤逦而东北，历中北二路，抵东路之永宁四海治见直隶延庆州，实千二十三里。共一千九百余里，皆逼近寇境，险在外者也，所谓极边也。山西镇自老营堡转南而东，历宁武、雁门、北娄，至平刑关，约八百里。又转南而东，为保定之境，历龙泉、倒马、紫荆之黄土口在倒马关西北、插箭岭、浮图峪俱见广昌县，至沿河口在直隶涞水县东北，又东北即房山县境之高崖口，约千七百余里。又东北为顺天境，历高崖、白羊，至居庸关，约百八十余里。共二千六百余里，皆峻山层冈，险在内者也，所谓次边也。外边之地，有险夷迂直，总而较之，则大同最称难守。次宣府，次山西之偏、老。分而言之，则大同之最难守者北路，而宣府之最难守者，亦北路也。山西偏头关以西百五十里，恃河为险；偏头关以东百有四里，则与大同之西路略等。内边可通大举，惟紫荆、宁武、雁门、倒马、龙泉、平刑诸门隘。然寇山西，多从大同入；犯紫荆，必从宣府入。外边、内边，唇齿之势也。