---
---
---
title: 卷八十三
---



◎江西一

《禹贡》《周·职方》皆扬州地。春秋时，为吴楚之交。战国时属楚。其在天文，斗分野也。秦并天下，属九江郡。汉武置十三州，此亦为扬州地。后汉因之。三国时为吴地。晋初，亦属扬州，后割荆、扬二州地，增置江州《宋志》：惠帝元康元年，始置江州，领十郡，治豫章。成帝咸康六年，移治寻阳。参考王敦、温峤诸传，皆治武昌。《通释》：惠帝始置江州，傅�湮�刺史，治武昌。是江州初置于武昌，其后或移豫章，又移寻阳也。宋以后因之。隋仍属扬州。大业末，为萧铣及林士弘所据。唐分十道，此属江南道。开元中，分置江南西道治洪州，今境内州郡悉属焉。唐末，并于淮南，后属于南唐。宋属江南路。天圣中，亦分为江南西路仍治洪州。绍兴初，尝移治江州，寻复旧。元置江西等处行中书省至元十四年置。十五年，移省于赣州。明年，复还龙兴。十七年，并入福建行省。十九年，复故，后陈友谅窃据其地。明洪武九年，置江西等处承宣布政使司，领府十三、属州一、属县七十七总为里九千九百五十六里有奇，夏秋二税约二百六十一万六千三百六十九石有奇，而卫所参列其间。今仍为江西布政使司。

◇南昌府属州一　县七

南昌县附郭　　新建县附郭　　丰城县　　进贤县　　奉新县靖安县　　武宁县

宁州

◇瑞州府属县三

高安县附郭　　上高县　　新昌县

◇南康府属县四

星子县附郭　　都昌县　　建昌县　　安义县

◇九江府属县五

德化县附郭　　德安县　　瑞昌县　　湖口县　　彭泽县

◇饶州府属县七

鄱阳县附郭　　余干县　　乐平县　　浮梁县　　德兴县安仁县　　万年县

◇广信府属县七

上饶县附郭　　玉山县　　弋阳县　　贵溪县　　铅山县永丰县　　兴安县

◇建昌府属县五

南城县附郭　　南丰县　　新城县　　广昌县　　泸溪县

◇抚州府属县六

临川县附郭　　崇仁县　　金溪县　　宜黄县　　乐安县东乡县

◇吉安府属县九

庐陵县附郭　　泰和县　　吉水县　　永丰县　　安福县龙泉县　　万安县　　永新县　　永宁县

◇临江府属县四

清江县附郭　　新淦县　　新喻县　　峡江县

◇袁州府属县四

宜春县附郭　　分宜县　　萍乡县　　万载县

◇赣州府属县十二

赣县附郭　　雩都县　　信丰县　　兴国县　　会昌县　　安远县宁都县　　瑞金县　　龙南县　　石城县　　定南县　　长宁县

◇南安府属县四

大庾县附郭　　南康县　　上犹县　　崇义县

东通浙、闽，

广信府东与浙江衢州府接界，南与福建建宁府接界。而建昌、赣州，亦皆与闽之邵武、汀州为邻。

南尽大庾，

大庾岭以南，即广东境。今南安府南六十里至大庾之巅，又六十里至广东之南雄府。二郡盖分据岭之南北。

西连荆楚，

九江、南昌、袁州、吉安、南安诸郡，皆与湖广接界，

北至大江。

大江横亘于九江府北，广二十里。江之北岸，西入黄蕲，东接安庆，大江实为之限。

其名山，则有庐山、

庐山，在南康府西北二十里，九江府南二十五里，高二千三百六十丈，周二百五十里，叠嶂九层，川流九派。《禹贡》：过九江此九江谓湖广洞庭湖，至敷浅原。说者谓庐山高，而其中原田连亘，即敷浅原矣。《史记》：太史公南登庐山，观禹所疏九江。《名山记》：山南滨宫亭湖，北对小江，山去小江三十余里，其大岭凡七重，圆基周回，垂三五百里。《豫章古今志》：山本名南嶂亦曰障山，俗又讹为天子都、天子障，殷周时，有匡俗兄弟七人结庐于此，故曰庐山俗字君平，一作匡续，字子孝，秦汉间人。或谓之靖庐山，亦曰辅山。相传周武王时，有方辅先生于此山得道仙去，惟庐存，因名。世皆谓匡俗所居，亦曰匡山，亦曰匡庐，亦曰匡阜，亦曰康庐。《图经》云：宋开宝中，避太祖讳，更匡山为康山。《道书》以为第十八洞天，第三十六福地。汉庐江郡之名本此。又《汉祀典》以庐山贰于��岳，《郡县志》：汉武封庐山神为南极大明公，俗号庐君，盖南方巨镇也。梁天监初，江州刺史陈伯之起兵寻阳，其长史程元冲失职家居，因聚众袭攻伯之，不胜，逃入庐山。《唐六典》庐山，江南道名山之一也。今峰岩洞壑，在南康界者，不可悉数，而最著者，曰五老峰府北三十里，石山骨峙，突兀凌霄，如五老人骈肩而立，为庐山尽处、石镜峰府西二十五里、紫霄峰府北二十五里，一名上霄峰，下有上霄源、凌霄峰府北四十三里、铁船峰府西北二十五里、汉阳峰。汉阳峰者，在庐山绝顶，望数百里，极目江汉，故名也一名汉王峰，相传汉武曾登此。汉阳峰之水，西流为康王谷之谷帘泉谷在府西三十五里，相传秦并六国时，有楚康王者，逃难谷中，因名。水流为谷帘泉，其水如帘，布岩而下，凡三十余派，东流为开先寺之双瀑寺在府西十五里庐山麓，本梁昭明太子栖隐处，南唐主李�附ㄋ�。李白云：挂流三百丈，喷壑数十里。是也。庐山之南，瀑布以十数，而开先之双瀑为最胜。五老峰下为栖贤谷府北十五里，唐贞元中李渤隐于此，因名。其西为三峡涧，涧受大小支流九十九派，水行石间，声如雷霆，拟于三峡之险。相近曰白鹿洞亦李渤与兄涉隐处，南唐升元中，建学馆于其下石晋天福五年，南唐升元四年也。时遣宦者祭庐山，学馆盖建于是时。宋时为白鹿书院《郡志》：白鹿洞，在水帘泉山涧中，书院在五老峰下，相去十余里。又有白云洞在府西四十里山顶上，南唐主李�赋⒂未恕Ｔ�曰栗里原在府西三十六里，为晋陶潜隐居处。此南康之胜也。其在九江界者，曰双剑峰在府南五十里，形势插天，宛如双剑、莲花峰府东南三十里、香炉峰府西南五十里，峰形圆耸，南有巨石卓立，一名石人峰、石耳峰府南七十里，有二峰并耸、大林峰府西南五十里，相近为天池、铁船二峰、上霄峰。上霄峰，亦在庐山绝顶，有石室相传大禹石刻藏其中，又有石梁瀑布，秦始皇尝登其上，谓与霄汉相接也《志》云：峰有秦皇汉武刻。又太史公尝登此，盖即南康府之紫霄峰。又石门，在庐山西南，双阙壁立千仞，瀑布出其中。《山疏》云：石门者，山之天池、铁船二峰对峙如门也。慧远诗《序》略云：石门一名障山，双阙对峙，其前重岩映带，其后七岭之美，蕴奇于此。周景式云：石门涧水出康王谷谷东北去府六十里，吐源深远，为众泉之宗。每夏霖秋潦，转石发树，动数十里。此九江之胜也。《广记》云：庐山三面阻水，西临大陆，为群山所奔辏。山无主峰，蜿蜒蝉连，指列调敷，各自为胜。滨湖距江，回环垂五百里，亦尝为盗贼薮。正德中，庐山左湖湓塘贼作乱，指挥臣周宪讨平之。山薮藏慝，繇来旧矣。

怀玉。

怀玉山，在广信府玉山县北百四十里，高四百余丈，盘亘饶、信、衢三郡，约三百余里，当吴、楚、闽、越之交，为东南望镇。一名辉山，相传山有异光夜烛也县旧置辉山驿以此。唐贾耽《华夷图》：怀玉山上与云际，势联北斗，又名玉斗山。循山之麓，升降凡十有五里，至大洋坂，地宽广约数百亩，而奇峰峻岭，怪石深池，环列于前后左右，仙灵之窟宅也《志》云：山有龙潭一十八氵祭，又有二十四奇，曰玉�贩濉⒁�尖峰、狮子峰、石牛峰、云盖峰、天门峰、飞泉峰、屏风峰、蟠龙冈、金鸡墩、洗墨池、望香墩、七盘岭、九莲池、誓坡石、浴佛池、彩霞岩、过云洞、连理木、天圣松、金刚岭、石鼓山、罗汉峰、志初岩，俱称绝胜。山之水西出则入于江，东出则入于浙，盖江、浙山水之宗也。李翱《南来录》：自常山至玉山八十里，陆道谓之玉山岭。自玉山至鄱阳七百有十里，顺流谓之高溪。又有三清山，《志》云与怀玉并峙《名胜志》：山高七百余丈，周回二百余里，江、浙之水盖源于此。盖怀玉之支峰而异名者也。

其大川，则有九江、

九江，即大江也，在九江府城北。其上流自湖广兴国州东流入瑞昌县界，又东南流，北岸为湖广黄梅县之新开口镇，东南流六十里而经府城东北之浔阳驿，又六十里为湖口县之彭蠡驿，又东北六十里为彭泽县之龙城驿，又百十里即江南望江县之雷港驿也。亦曰浔阳江，盖大江之随地易名耳。《禹贡》：九江孔殷。又曰：过九江。盖今之洞庭湖，而说者以为在浔阳。司马迁曰：余南登庐山，观禹疏九江。淮南王安曰：禹凿江而通九路。班固曰：九江在浔阳南，东合大江。应劭曰：江自庐江、浔阳分而为九。郑玄曰：江至浔阳分为九道。郭璞《江赋》：源二分于��居崃，流九派于浔阳。《浔阳地记》：禹疏九江，一乌白江，二�蚍罱�，三乌江，四嘉靡江，五畎江，六源江一作沙源江，七廪江，八堤江，九�榻��椋�一作茵。张须元《缘江图》云：一三里江，二五州江，三嘉靡江，四乌土江，五白蚌江，六白乌江，七�榻�，八沙提江，九廪江。参差随水短长，或百里，或五十里，始于鄂陵，终于江口，会于桑落洲。张僧监曰：九江，一名白马江，去州五里，是大禹所凿九江，分流三百余里，至桑落洲合流。孔颖达曰：大江分为九江，犹大河分为九河。贾耽曰：江有八洲，与江为九。宋白曰：九江在江州西北二十五里。晁公武曰：九江一水而名九者，犹太湖一湖而名五湖，昭余祁一泽而名九泽耳。又刘歆言：九江者，湖汉九水入彭蠡泽也湖汉水，即今贡水。郦道元则云：自沔口以下，有湖口水、加湖江水、武口水、乌石水、举水、巴水、希水、蕲水、利水，皆南流注于江，皆可傅合九江之说。宋曾氏云：豫章之川如彭水即今章水、鄱水、淦水之类凡九，合于湖汉，东至彭蠡入江，九江之名，或取诸此。盖传疑久矣。今府治后百余步有庾公楼，其矶石突出江干百许步，为岷嶓以下滔滔东流之少驻。自六朝以来，江州常为中流雄镇，得其人守之，未易越浔阳一步也。至于江中洲屿，节节有之，自昔舟行附南岸者，谓之内路；附北岸者，谓之外路。宋晋安王子勋将刘胡自鹊尾见江南繁昌县败还浔阳，于江外夜趋沔口。苍梧王初以黄门郎王奂镇夏口，恐过浔阳为桂阳王休范所劫留，使自太子洑竟去太子洑，见湖广黄梅县。盖即江外趋沔口之路。今江防之设，始自浔阳。盖大江越梁、荆而来，小水附入者益多，波流衍溢，汊港纵横，且东近金陵，风帆易达，故为备不可缓也。

赣水、

赣水，亦曰南江。其上流分二源，西出者为章水，东出者为贡水。《志》云：章水出湖广郴州南三十六里之黄岑山，自宜章县流入南安府崇义县界，经聂都山，《汉志》谓之彭水《汉志注》：彭水出豫章南楚县，东入湖汉水。是也。又东经府城南，亦谓之横江，亦谓之横浦。东北流，经南康县城南，亦谓之芙蓉江。又东北经赣州府城西，环城而北，会于贡水。贡水出福建汀州府西六十里新路岭，流入赣州府瑞金县界，经县南，《汉志》谓之湖汉水《汉志注》：湖汉水出雩都县东，至彭泽入江，行千九百八十里。又西经会昌县北，谓之湘洪水。又西北达雩都县西，而府东北宁都、石城二县之水，府南安远、龙南、信丰三县之水，又北兴国县之水，皆汇焉。西北流，至府城东，环城而北，会于章水，始名为赣水。汉时，亦谓之领水。淮南王安上书言：越人入中国必下领水，领水之山峻峭，漂石破舟，不可以大船载食粮下也。亦谓之大庾峤水庾仲初云：大庾峤水，北入豫章，注于江。即此。以其自南而北，通谓之南江。梁末，陈霸先起义师讨侯景，军于南康，寻自南江出湓口，会王僧辨之师。又自南康至豫章，其地皆谓之南川。陈初，临川周迪欲自据南川，是也。从赣城北至吉安府万安县，江中有一十八滩，谓之赣石旧《志》：虔州城至万安县凡一百八十里，一云赣石之险凡三百里。五代梁贞明四年，杨吴遣兵击谭全播于赣州，时严可求以厚利募赣石水工，故吴兵奄至城下，虔人始觉。又东北经泰和县，至府城东折而北，绕吉水县城西而东北流，亦谓之吉水。入临江府峡江县界，经县城南，亦谓之峡江。又东北经新淦县城西，又东北经府城南，亦谓之清江。又东历樟树镇，入南昌府丰城县界，经县城西南而至府城西，亦谓之章江。绕城而流广十里，渡江之北，曰石头口。又东北流入于鄱湖北，出九江府湖口县西，而入于江。唐《十道志》：江南大川，一曰赣水，自南昌以南诸郡之水悉流合于赣水，而委输于鄱湖，地势南高而北下，上流之重，恒在南方。故岭峤发难，赣江上下千里之间，皆为战地，振古如兹矣。

鄱阳湖。

鄱阳湖，即彭蠡湖，在南昌府东北一百五十里，饶州府西四十里，南康府城东五里，九江府东南九十里，周回四百五十里，浸四郡之境。《禹贡》：彭蠡既猪。《史记》：吴起曰：三苗之国，左洞庭，右彭蠡。又汉武帝浮江出枞阳，过彭蠡枞阳，见江南桐城县。后亦谓之扬澜左里。晋末，刘裕破卢循于左里，即彭蠡湖口也今南康府都昌县有左里城。《水经注》：赣水总纳十川，同凑一渎，注于彭蠡，清潭远涨，绿波凝净，而汇注于江。自隋以前，概谓之彭蠡。炀帝时，以鄱阳山所接，兼有鄱阳之称。大业十二年，刘子翊讨鄱阳贼林士弘，战于彭蠡湖，败死。唐《十道志》：彭蠡，江南之大川也。《六典》曰：彭蠡，一名宫亭湖。《图经》：鄱阳湖东至饶州余干县之康郎山，西至新建县之荷陂里，南至进贤县之北山，北至南康府都昌县，其南入南昌界者，则为宫亭湖。《饶州志》：鄱阳湖收江、饶、衢、徽之流，会大江入海，长三百里，阔四十里，中有雁泊小湖，每春涨则与鄱江连接，水缩则黄茅白苇，旷如平野。湖中之山，其最大者，曰康郎山，在湖西南涯。其近湖西北岸者，曰鞋山，曰大孤山。又湖之西北近南昌、南康之界，有狭处，谓之罂子口。明初，陈友谅攻洪都，太祖赴救，至湖口，友谅闻之，解围东出，与我师遇于鄱阳湖之康郎山。友谅屡败，欲退保鞋山。我师先至罂子口，横截湖面，友谅不得出。既又移泊于左蠡，截友谅于湖口。友谅旋败死。猗欤！一统之业，肇于鄱阳一战，较之垓下、昆阳，宁有忝哉？

其重险，则有大庾、

大庾岭，在南安府南二十五里，广东南雄府北六十里，磅礴高耸，为五岭之一。《水经注》云：涟溪山，即大庾岭也。秦始皇三十三年，以谪徒五十万戍五岭，大庾其第一塞之岭。又《秦纪》：秦使屠雎将兵十万守南楚之峤。谓此矣。《广记》：大庾在五岭最东，亦名东峤。《图经》云：山延袤二百里，上有横浦关，秦末赵陀欲据越，移檄告横浦诸关曰，盗兵且至，急绝道聚兵自守者也。及汉武帝时，吕嘉反，函封汉节至塞上塞上，即谓大庾，使杨仆讨之，出豫章，下横浦。盖逾岭而南也。在秦时谓之塞上，亦名塞岭。汉伐南越时，有监军庾姓者城此，故名大庾。又名为台岭山，以岭上有石如台也。或以形如廪庾，故谓之庾岭。又谓汉庾胜者，本梅�督�，为汉守台岭，筑城岭下，因有大庾之名。晋义熙六年，徐道覆以刘裕方北伐南燕，劝卢循乘虚袭建康时循为广州刺史，道覆为始兴相，曰：若裕平齐之后，自将屯豫章，遣诸将帅锐师过岭，恐君不能当也。或谓之南康山。道覆谋为乱，先使人伐船材南康山中。盖岭在南康郡境也。梁太清末，陈霸先为始兴太守，起兵讨侯景，遣其主帅杜僧明顿于岭上，霸先旋发始兴，至大庾。隋开皇十年，番禺黎帅王仲宣反，围广州，遣其党据大庾，立九栅，诏裴矩巡抚岭南，矩至岭，击破之。唐《十道志》：江南名山曰大庾。《张九龄集》云：初，岭东废路，人苦峻极《志》云：东峤古路，在今安里之游仙径，崎岖荦确，入逾六七里，两山对峙，螺转而上，周围九磴，至顶而下。又逾七里，始平。上有横浦关，此古入关之路。开元四载冬，俾使臣左拾遗内供奉张九龄缘磴道，披灌丛，相其山谷之宜，革其坂险之故，人始便之。自九龄凿新路后，两壁峭立，中途坦夷。上多植梅，因又名为梅岭一云：本汉初梅�吩�将兵至此，故有梅岭之名。白居易云：大庾多梅，南枝既落，北枝始开。是也。僖宗时，黄巢入广南，高骈请帅重兵繇大庾击贼于广州。自五代以后，驿路又复荒远，室庐稀疏，而梅岭之名亦虚张九成谓岭并无梅，盖蓁芜已久也。宋嘉�贪四辏�蔡挺详刑江西，弟抗漕广东，乃商度工用，陶土为甓，各�嫫渚场１甭饭惆顺撸�长一百零九丈；南路广一丈二尺，长三百一十有五丈，仍复夹道种松，以休行旅，遂成车马之途。又立关于岭，上植柱揭，名梅关，以分江、广之界。章颖诗云：两州南北护梅关，尽日人行石壁间。盖实录也。景炎元年，叛将吕师夔等导蒙古兵度梅岭，败宋军于南雄。二年，蒙古将塔出等复以步卒入大庾，追二王，既而广州复为宋有。蒙古将李恒复以步骑由梅岭袭广州，至清远今广东广州府属县，败宋兵，遂入广州。明初，陆仲亨以赣州之师逾大庾，破韶州。岭诚噤喉要地矣。又《南安志》：大庾岭东北为白猿洞，洞北为梅关，关侧为云封寺，俗名挂角寺，今祠张曲江于其处。祠左有霹雳泉，一名卓锡泉。明张以宁云：庾岭之巅折而东，有一峰甚奇秀，稍下平，为�级疳�《新修岭路记》：成化十五年，郡守张弼病岭路狭隘，复谋开道，凡巨石之扼路者，火而斧之；流泉之浸路者，沟而分之；土石之积者，剔而平之。螺转之磴，因其高下为级一百二十余，长短参差，务适于平。岭路始为宽平。《舆程志》：南安南行六十里至大庾岭，上有红梅关《郡志》：府至岭二十五里，又五里至南雄府红梅铺，又南行六十里，为南雄府城。岭据南北之咽喉，为战守必争之地。今关有官军戍守，犹秦汉之旧迹也。

湖口。

湖口，在九江府东六十里，今为湖口县。其地上据钟石，傍临大江。彭蠡之水，汇章、贡及群川之流，北注于江，湖口其委输之处也。刘宋时，置湖口戍。齐东昏侯末，萧衍引兵东下，前锋邓元起将至浔阳，江州刺史陈伯之退保湖口。由齐、梁至陈，皆为戍守重地。唐武德五年，安抚使李大亮以其冲要，特置湖口镇。乾符五年，王仙芝余党王重隐陷洪州，江西观察使高湘奔湖口。南唐始立县。盖湖口之缓急，江南之盛衰。江南有事，欲保固江右，则湖口不可以无备也。或曰：湖口，即古之钩圻。《水经注》：赣水历钩圻邸阁下，而后至彭泽。刘宋时，南江运米，皆积于钩圻，是也。今江西之运凡四十余万石，悉自湖口以达于江。所谓粮运资储仰此气息者，非乎？且自皖口溯江西上，则越小孤，径彭泽，不待叩浔阳之城，而直掩湖口，江西已岌岌矣！湖口于九江，又独当东南一面之险也。元至正十二年，星吉复江州，遣别将栅小孤山，自据鄱阳口，缀江西要冲，以图恢复，既而为贼所败。鄱阳，盖即湖口云。

【按】江西地当吴、楚、闽、越之交，险阻既分，形势自弱，安危轻重，常视四方。然规其大略，亦非无事之国也。是故九江雄据上游，水陆形便，足以指顾东西，非特保有湖滨而已。南、赣为南方藩屏，汀、漳、雄、韶诸山会焉，连州跨郡，林谷茂密，盗贼之兴，斯为渊薮，故设重臣临之。岂徒扼闽岭之襟喉哉？抑且临南昌之项背矣！九江、南昌，皆与湖广连壤，而袁州逼近长沙，逋民客户，颇难讥察。自吉安以南，益与郴、桂相比，称岩险焉。饶州东北与新安相错，而广信东通衢、婺，为江浙之门户。其南则路入建宁，又江、闽之津梁也。建昌与闽亦为邻境，而驿骚之患，视广信为稍杀焉。夫庐阜为之山，彭蠡为之泽，襟江带湖，控荆引越，形胜有由来矣！