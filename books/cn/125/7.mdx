---
---
---
title: 陕西方舆纪要序
---



陕西据天下之上游，制天下之命者也。是故以陕西而发难，虽微必大，虽弱必强，虽不能为天下雄，亦必浸淫横决，酿成天下之大祸。往者，商以六百祀之祚，而亡于百里之岐周；战国以八千里之赵、魏、齐、楚、韩、燕，而受命于千里之秦。此犹曰非一朝一夕之故也。若夫沛公起自徒步，入关而王汉中，乃遂收巴蜀，定三秦，五年而成帝业。李唐入长安，举秦凉，执棰而笞郑夏矣。盖陕西之在天下也，犹人之有头项然。患在头项，其势必至于死，而或不死者，则必所患之非真患也。往者，刘曜有关中，而败亡于石勒。李茂贞、王行瑜有关中，而见役于朱温。李思齐、张思道有关中，而王师一临，皆为臣虏。夫刘曜固非石勒敌也，么麽如茂贞辈，又岂知有天下之大略者哉？项羽率诸侯兵而入咸阳也，天下大势已在掌握中，乃不用韩生之说，还都彭城，譬犹操戈而授人以柄。然犹虑关中之能为天下患也，分王三降王，欲以拒塞沛公。夫以三晋之强，不足以当一秦，而三秦之弱，乃欲以当一汉，则羽之计亦左矣。刘裕之灭姚秦也，知王镇恶之才而不用也。诚以镇恶之才，而资以关中之地，其势必足以有为。身为篡弑之事，而授人以霸王之资，裕不若是愚也。故携贰其权，隐授沈田子以杀镇恶之计。镇恶死而关中束手而归于赫连矣。裕固以为宁失之赫连，不可以资镇恶也。苻坚之用关中也，能亡燕而不能并晋也。宇文邕之用关中也，能灭齐吞梁，而不能并陈也。隗嚣用秦陇，及身而败。赫连勃勃用关中，再世而败。张轨据凉，传祚六十余年。赵元昊据夏，享国且二百余载。夫以区区之地，而能垂久若此者，岂非以天下之势，恒在西北，边塞阻险，受敌一面，虽中才亦足以自保哉！隗嚣既不能先败河西，又不能早图三辅，事机已失，乃欲倔强自雄，宜其不振也。赫连勃勃非无纵横之才，而拓跋方强，凉秦列峙，仅能拾取秦川，无暇越关河而问苻姚之旧辙矣。李唐一入长安，即并仁杲，平李轨，而后东向以争河洛，亦惧秦凉之掣其后也。诸葛武侯有言：南方已定，事在中原。夫以关中之地，岂不十倍于巴蜀？武侯之贤，岂不知得关陇十倍于保巴蜀？而必先定南方者，盖定南方，然后可以固巴蜀；固巴蜀，然后可以图关中。武侯谨慎有余，跋前�雍笾�举，断断不敢出者也。夫重战轻防，千古同戒。太宗之明，虑之必早矣。方苻秦之亡也，河西陇右，割裂纷纭，虑无不帝制自为者，而卒不能越河陇尺寸。何哉？夫亦地丑德齐，各有户牖之虑，连鸡之羽，势不能翱翔于云霄之上耳。薛举之东下高鬖，志吞关中也，亦未尝不以李轨为患。唐畏薛举之锋，切切焉通好李轨，以分薛举之势。使李轨能与薛举戮力一心，虽太宗之英武，未必遂能得志于泾原也。是故，李茂贞、王行瑜并峙于�埂⑨�，而卒不能拒晋汴之甲。李思齐、张思道连兵于凤、庆，而卒不能阻河中之师。岂惟势分力弱、不足有为，亦必貌为比附、情实参差也。夫以一隅之地，而彼此称雄，互相观望，此犹三秦降王之已事，有大力者出焉，未有不供其渔猎者也。呜呼！蒲洪、姚苌之时，可以用关中矣，而其人非也；诸葛武侯之才，足以用关中矣，而其时非也；张浚之时，可以用关中，浚之识亦知关中为可用，而其才非也。然吾观自古以来为天下祸者，往往起于陕西。东汉当承平之际，而羌胡构乱于西垂，故良将劲卒，尽在河陇间。迨其末也，封豕长蛇，凭陵宫阙，遂成板荡之祸。马超、韩遂挟羌胡之士而东，以曹操之用兵，几覆于潼关。幸而超、遂亦两相携贰，智计不立，卒以解散耳。终魏之世，关陇有事，必举国以争之。故以武侯、姜维之才智，而不获一逞也。晋武帝既并天下，以关中势在上游，为作石函之制，非至亲不使镇焉。及元康之世，乱果始于关中。元魏之乱，起于沃野、高平诸镇，而盛于萧宝寅之徒，则亦关中为厉阶矣。女真入关中，而宋室之中原，遂不可复。蒙古入关中，而金人之汴、蔡，遂不可保。国家以北方为虑，沿边四镇，竭天下之力以供亿之。及于挽季，犷夫悍卒，奋臂而起，纵横蔓衍，以致中原鼎沸，宗社沦胥。此何为者也？呜呼！当创兴之日，势大力强，即有桀黠之徒，亦且弭耳俯首，以就我之驱除。迨凌迟之际，庸夫牧竖，忽然思逞，初视为疥癣之忧，而卒有滔天之祸。虽时会使然哉，亦地势形便为之也。然则，陕西之为陕西，固天下安危所系也，可不畏哉？