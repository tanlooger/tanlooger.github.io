---
---
---
title: 卷七十八
---



◎湖广四

◇荆州府东北至安陆府三百二十里，东至安陆府沔阳州四百四十里，东南至岳州府四百七十里，南至岳州府澧州三百里，西至四川夔州府八百里，西北至郧阳府七百六十里，北至襄阳府四百七十里。自府治至布政司千二百一十里，至江南江宁府二千七百十五里，至京师六千一百三十里。

《禹贡》荆州地。春秋时为楚郢都。秦拔郢，置南郡。汉高元年，为临江国项羽立共敖为临江王，国于此。五年，复曰南郡。景帝二年，复为临江国封子闳于此。中二年，复曰南郡。后汉因之。三国初，属蜀汉，寻属吴。晋平吴，亦曰南郡。东晋为荆州治南郡如故晋初，荆州或治襄阳，或治江陵。渡江以后，不常厥理。太元十四年，王忱始于江陵营城府，此后遂以江陵为州治。又晋武帝置南蛮校尉于襄阳，后亦移江陵。余详州域形势，下仿此。宋、齐因之。梁元帝都此，为西魏所陷，迁后梁居之，为藩国，又置江陵总管府监之。隋开皇初，府废。七年，并梁，又置江陵总管府。二十年，改为荆州。大业初，复曰南郡。及萧铣据此，亦称梁。唐武德四年，平铣，仍曰荆州初置大总管府，寻曰大都督府。天宝初，改为江陵郡至德二载，置荆州节度于此。详州域形势。乾元初，复故。上元初，置南都，升江陵府刘�骶湓唬菏痹鲋猛蛉司�，以永平为名。寻复为荆州。五代时，高季昌据此，称南平。宋亦曰江陵府荆湖北路治此，亦曰江陵郡荆南军节度。建炎四年，改荆南府。淳熙中，复曰江陵府。元为江陵路《志》作上路总管府。天历二年，改中兴路以文宗潜邸也。明初，改为荆州府吴元年改，领州二、县十一。今仍旧。

府控巴、夔之要路，接襄、汉之上游，襟带江、湖，指臂吴、粤，亦一都会也。太史公曰：江陵，故郢都，西通巫、巴，东有云梦之饶。又东汉初，荆邯说公孙述曰：令田戎据江陵，临江南之会，倚巫山之固，筑垒坚守，传檄吴、楚，长沙以南必望风而靡。盖楚、蜀实相唇齿矣。初平元年，刘表为荆州刺史，蒯越说表曰：南据江陵，北守襄阳，荆州八郡可传檄而定八郡：长沙、零陵、桂阳、武陵、江夏、南阳、南郡、章陵也。自三国以来，常为东南重镇，称吴、蜀之门户。诸葛武侯曰：荆州北据汉沔，利尽南海，东连吴会，西通巴蜀，此用武之国也。鲁肃谓孙权曰：荆楚与国邻接，水流顺下，外带江汉，内阻山险，有金城之固，沃野万里，士民安富。若据而有之，此帝王之资矣。甘宁亦曰：荆州山陵形便，江川流通，盖江陵之得失，南北之分合判焉，东西之强弱系焉。此有识者所必争也。孙皓之季，虑不及远，撤南郡之备，专意下流。杜预一举取之，沅湘以南，望风归命。东晋而后，以扬州为京师根本，荆州为上流重镇，比周之分陕，号为西陕云。何充曰：荆楚，国之西门，户口百万，北带强胡，西邻劲蜀，经略险阻，周旋万里，得贤则中原可定，势弱则社稷同忧。宋武帝以荆州居上流之重，资实兵甲，居朝廷之半，故以诸子居之，不以属人。终六朝之世，荆州轻重，系举国之安危。萧绎、萧琮有荆州，而存亡之命悬于他氏；萧铣有荆州，而覆败之祸曾不旋踵。论者谓襄阳不守，则江陵以北危；夔峡不固，则江陵之西病。此其明验矣。唐以中原多事，建都置军，用以镇压南服，翼蔽雍、梁。五代时，高氏窃之。唐天成三年，楚败荆南兵，议遂取其地。楚将王环曰：江陵在中朝及吴蜀之间，四战之地也，宜存之以为捍蔽。环之言即高氏所以立国，亦湖南所以自保者也。宋初，遣军入荆南，湖南遂不能支矣。及女真祸中原，宋之君臣覆败奔亡，几无宁息。而荆南无恙，犹得籍此以西图巴蜀，北顾襄、宛。李纲以六朝为喻，谓强兵巨镇，宜在荆襄。赵鼎言荆襄左顾川、陕，右控湖、湘，下瞰京、洛，三国所必争，宜以公安为行阙公安当沅湘之上游，故云，而屯重兵于襄阳，运江浙之粟以资川、陕之兵，经营中原，计无出此。王庶亦曰：荆州左吴右蜀，临江负汉，根本之地也。孟珙之帅荆湖也，大兴屯田，首秭归，尾汉口，为屯二十，为顷十八万八千二百八十，蒙古方张，不敢以荆南为意。迨襄樊之陷，守臣张梦发陈危急三策，曰锁汉江口岸，曰城荆门军当阳县界玉泉山，曰峡州宜都而下，联置堡寨，以保聚流民，且守且耕，因图上筑城形势。贾似道格其议，蒙古将阿里海涯收湖北州郡，乃曰：荆州西眺梁、益，南控交、广，据江淮上流，诚为要地。欲得湖南，不可不先下荆州也。于是宋之湖南、两粤无全城矣。吕氏祉有言：不守江陵，则无以复襄阳；不守江陵，则无以图巴蜀；不守江陵，则无以保武昌；不守江陵，则无以固长沙。江陵于诸郡辅车之势，谋国者所当察也。胡氏安国曰：荆渚，江右上流也，故楚子自秭归徙都，日以富强，近并�稀⒌耍�次及汉东，下收江、黄，横行淮、泗，遂兼吴、越，传六七百年而后止。此虽人谋，亦地势使然也。后逮汉衰，刘表收之，坐谈西伯；先主假之，三分天下；关羽用之，威震中华；孙氏有之，抗衡曹魏。晋、宋、齐、梁倚为重镇，财赋兵甲，当南朝之半。其为江东屏蔽，犹虞虢之有下阳也。又云：欲保江左，必都建康；欲守建康，必有荆、峡。湖北十有四州十四州，详宋州域形势，其要会全在荆、峡，故刘表时军资寓江陵，先主时重兵屯油口，关羽、孙权则并力争南郡，陆抗父子则协规守宜都，晋大司马温及其弟冲则保据渚宫与上明，皆荆、峡之封境也。

江陵县附郭。本楚之郢都。汉曰江陵，为临江国治，寻为南郡治。后汉因之。章帝元和初，幸江陵，是也。自晋以后，皆为州郡治。今编户一百二十五里。

○江陵城今府治。春秋楚之渚宫地。文十年，于西沿汉溯江，将入郢，王在渚宫下见之。郦道元曰：今江陵城楚船官地，即春秋之渚宫。秦时改郢置江陵县于此，为南郡治。项羽封共敖为临江王，治江陵，汉亦为南郡治。建安十三年，曹操取荆州，自当阳进军江陵。既而败于赤壁，引军北还，留曹仁等守江陵。明年，仁等屡为周瑜所败，委城走。权以瑜领南郡太守，屯江陵。明年，瑜卒。孙权始以荆州假刘备。二十四年，关羽攻曹仁于樊，吴将吕蒙袭取江陵。晋咸宁五年，分道伐吴，遣杜预出江陵。明年，预克江陵，沅、湘、交、广皆来降。《荆州记》：江陵城中有金城，故牙城也。晋宋时，凡城内牙城，皆谓之金城。义熙八年，刘裕遣王镇恶袭刘毅入江陵，攻其金城，刘毅走，死于牛牧佛寺。胡氏曰：寺在城北二十里。又江陵旧有三城，陈光大二年，遣吴明彻围江陵，后梁主岿出顿纪南，周将高琳等与梁将王操守江陵三城，击败陈军。《元和志》：江陵有东西二城，萧�鞒品�于魏，居西城。魏置总管以附之，居东城。是也。梁元帝都江陵，外城设十二门，皆名以建康旧名。承圣三年，以魏军将至，大阅于津阳门外，津阳南面东来第二门也。魏军既至，裴畿等开枇杷门出战。枇杷门盖内城故东门。时任约军至马头，梁主出枇杷门督战，是也。其故城北门则曰万胜门。《南史》：魏人悉力攻江陵，反者开西门，纳魏师。梁主退保金城，既而出降。于谨使长孙俭入据金城，魏人杀梁主绎。梁王�鬓辉嶂�于津阳门外，是也。《城邑考》：郡城相传汉末关羽所筑，晋桓温增修之。明初，因旧城改筑。嘉靖九年重修。周十八里有奇，门六：新东门旧名寅宾，公安门旧名楚望，南纪门在城南，西门旧名龙山，小北门旧名维城，大北门旧名柳城。外有城壕。

郢城府治东北三里。楚平王时所城也。《传》曰：楚子囊将死，遗言谓子庚必城郢。及平王时，囊瓦为令尹，遂城之。定四年，吴入郢。五年，吴师败还。楚子复入郢。秦昭襄王二十九年，大良造白起攻楚，取郢。皆此郢也。汉亦为郢县，属南郡。后汉省。郦道元曰：江水自江陵又东径郢城南，子囊遗言所城也。《楚记》：楚郢都，南面旧有二门，一曰修门，一曰龙门。东面亦有二门。屈原《哀郢》曰：顾龙门而不见，孰两东门之可芜？《招魂》篇曰：归来兮修门。是也。

纪南城府北十里，即故郢城。楚文王自丹阳迁都此。后平王更城郢，以此为纪城。《传》：楚子革曰：我先王辟处荆山，以共王事，遂迁纪、郢。盖郢与纪为二城矣。陈光大元年，吴明彻攻江陵，引水灌城。后梁主岿出顿纪南以避之。明彻退，乃还。即此。《括地志》：楚始都之郢，今纪南城也，在江陵县北五十里。平王所城之郢，则在江陵东北六里。是矣。又冶父城，在府东。城西有荒谷。《左传》桓十三年，楚屈瑕为罗所败，缢于荒谷，群帅囚于冶父，即此处也。《荆州记》：州东三里余有三湖，湖东有水名荒谷。又西北有小城，曰冶父。

沙市城府东南十五里，商贾辏集之处，相传楚故城也。亦谓之沙头市。朱梁开平二年，楚马殷将许德勋将水军击荆南，至沙头，高季昌惧而请和。后唐天成三年，诏楚王马殷进讨荆南，殷遣军次沙头。《宋志》：沙市地本沙渚，每蜀江涨溢，辄至摧圮。熙宁中，郑獬作守，始筑长堤捍御，后复圮。庆元三年，复议修筑。德�坛酰�司马梦求监沙市。市地形险固，恃水为防，一旦湖水涸，蒙古来攻，兼南风纵火，梦求死之。蒙古屠沙市，江陵遂陷。胡氏曰：沙市南即江津戍，其南岸即马头岸。今有沙市驿，并置巡司于此。又郧城，《郡志》云：在城南二百里，楚昭王时郧公所筑。今松滋县有楚城，亦谓之郧城。

安兴城在府西北。江左侨立新兴郡，领广牧、定襄、云中、九原、宕渠、新丰六县。宋省云中、九原、宕渠三县，余三县仍属于新兴郡，郡治广牧县。齐因之。梁改新丰为安兴县。隋开皇七年，郡废，省安兴入广牧，县属江陵府。仁寿初，改广牧曰安兴。大业初，又以定襄县省入。唐初，仍为安兴县。贞观十七年，省入江陵县。○长宁废县，在今江陵城内。刘�骶湓唬荷显�元年，分江陵置长宁县，治郭下。二年，省枝江县入焉。大历六年，复置枝江县，省长宁入江陵。又紫陵城，亦在府南。《隋志》：西魏置华陵县，后周改名紫陵，其城南面，后梁置若阝州及云泽县于此。隋开皇初因之。大业初，州县俱废入紫陵县，属南郡。唐初废。

方城府西北六十里。或云孙吴所筑，取故方城之名。晋太康初，置南蛮校尉于襄阳。渡江后，移置于江陵之方城。《水经注》：南蛮校尉府在方城，是也。宋孝建三年，府罢，移其营于建康，而方城如故。《当阳县志》：县东南有方城，相传唐郭子仪筑。误也。《郡志》又云：府东三湖东岸有方城，与冶父城相近。亦误。宋末，荆南置制使赵方子葵守方城，避父讳改曰万城。又讹为万城，今万城堤因以名。

○纪山在城北四十里。江陵之主山也。西北与荆门当阳诸山相接。纪南城以山而名。《荆州志》：近州无高山，所有皆陵阜，故名江陵。○东山，在城东，临北海上。又西山在城西，相连有八十八岭，沮、漳之水由此入江。

龙山在城西北十五里。桓温九日登高，孟嘉落帽处也。《志》曰：龙山之西有马山。宋乾道六年，刘珙于荆南龙居山牧养五百匹，或即龙山矣。又掷甲山，在府城西龙山门西北隅。相传关壮缪还救南郡，闻縻芳已降，愤而掷甲于此。○八岭山，在府西北三十五里，山上有八岭。

赤坂冈在城西。《水经注》：纪南城西南有赤坂冈，下有渎水，东北流入城。相传子胥入郢时所开，亦谓之子胥渎，一名西京湖。又东北出城，复西南流注于龙陂。又诸倪冈，在府东三十里。《志》云：以五代时，高氏将倪可福子孙多居此而名。又有镇流砥，在府东南十五里。沙市东捍激江水，声如万雷，一名象鼻觜。

○大江府西南七里。自四川夔州府巫山县流入府界，经巴东归州夷陵、宜都、枝江县境，东南经府城南七里，又东经公安、石首而入岳州府界。后汉建安十三年，曹操进兵江陵，吴张昭曰：我所以拒操者，长江也，今操得荆州，水陆俱下，长江之险已与我共。盖以江陵居江南之上游也。《水利考》：大江流入郡境，自西而北，而东，而南，势多纡回。南北两岸俱平衍下湿，水易漫流，故决害不免。滨江诸县，各沿岸为堤，南岸自松滋至巴陵县之城陵矶，长亘六百余里。北岸自当阳至沔阳州茅埠堤，长亘七百余里。咫尺不坚，千里为壑，且决口四通湖泊，盗贼每窜伏为害，故堤防最切。然川壅而溃，堤防未可专恃也。元大德间，议者言江陵路旧有九穴、十三口，今可开者，惟郝穴、赤剥、杨林、采穴、调弦、小岳六处，余皆堙塞。至明时，六穴复湮其五，惟郝穴仅存。嘉靖中，复以浮议筑塞，诸湖渚又多浅淤，故三十九年之溃决最甚。自是以后，修筑之工，殆无虚岁矣。

夏水府东南二十五里。有夏水口，乃夏水之首，江之汜也。亦谓之豫章口。《水经注》：江水又东得豫章口，夏水所通也。西北有豫章冈，盖因冈而得名。晋义熙初，刘毅击破桓振党冯该于豫章口。八年，刘裕遣王镇恶袭刘毅于江陵，至豫章口，去城二十里，舍舟步上，是也。夏水又径监利县，至沔阳州，为长夏河。又东合汉水入江。《荆州记》：夏水分江东出，谓之夏首，其入江处，谓之夏�溃�盖夏水之尾也。亦曰夏浦。《楚辞》：过夏首而西浮。又云：背夏浦而西思。盖指是水也。盛弘之曰：夏洲首尾长七百余里。

扬水在府东南。《水经注》：扬水上承江陵县赤湖，东北经郢城南，又东北与三湖水会。三湖者，白湖、中湖、昏官湖也。三湖合为一水，东通荒谷，春夏水盛，则南通大江，否则南迄江堤。扬水下流经监利县，又北入景陵县界，注于沔。杜预开扬口，起夏水，达巴陵，即是水也。宋元嘉中，通三湖，注扬水，以广运漕，盖修杜预之故道，今堙。又漕河，在县北四里。《志》云：晋元帝时所凿，自罗堰口入大漕河，又由里社穴达沔水口，直通襄汉江，后废。宋端拱初，内使阎文逊等请开荆南城东漕河，至师子口入汉江，可通荆峡漕路至襄州。从之。既成，可胜二百斛舟，行旅称便，盖即漕河故道矣。大漕河，即荆门州之建水。

赤湖府西北十五里。《荆州记》：昭王十年，吴通漳水灌纪南，入赤湖，进灌郢城，遂破楚。即此赤湖也。一云桓玄挟安帝西幸，刘毅等追袭，败玄党，血流水赤，故名。又高沙湖，在城西北七里。《水经注》：邴里洲西有高沙湖，湖东北有小水通江，名曰曾口。○东湖在府东五里。广袤数十里，为一郡之胜。其相连者曰罗湖，今为罗湖台市。又五里为柘林湖。白沙湖，近沙市。湖多鱼，有河泊所掌之。又西湖在府西十里，为刍荛之利。

女观湖在府东北。《水经注》：柞溪水出江陵县北，东注船官湖。湖水又东北入女观湖，湖水又东入于扬水。东晋初，荆州将赵诱等与贼杜曾战于女观湖，败没处也。今湮。又倚南湖，在府东九十四里；府东百十里又有倚北湖，皆掌于河泊所。又廖台湖，在府东百二十里。《志》云：府西南九十里有吴河湖，又府东九十里为崔家套，亦掌于河泊所。境内诸湖皆大江汇流也。

柞溪在府北二十里。诸水散流，汇而成川。东流经驿路水，上有大桥。又东注船官湖。晋隆安三年，桓玄袭殷仲堪于江陵，仲堪走，遣军追获之，至柞溪，逼令自杀。义熙初，南阳太守鲁宗之遣兵击走桓振党桓蔚于襄阳，又进破振将温楷于柞溪，进屯纪南，是也。旧有鲁宗之垒，在县东十里。溪水经其南，今堙。○灵溪，在府东二十里。《水经注》：江水径燕尾洲，北合灵溪水，水无泉源，上承散水，南流注江。江溪之会，有灵溪戍，背阿面江。西带灵溪，亦曰零水。其入江之口，谓之零口。晋隆安三年，江州刺史桓玄袭殷仲堪于荆州，自巴陵乘胜至零口，去江陵二十里。元兴三年，何无忌讨桓振于江陵，振逆战于灵溪，无忌大败处也。

龙洲府西南十六里江中。一名龙川，一名龙陂，亦名龙阳洲，又名龙泉。广三十里。晋元兴三年，何无忌等攻江陵，破桓蔚于龙泉。宋升明二年，沈攸之东攻郢城，张敬儿自襄阳来袭，攸之子元琰弃江陵城奔宠洲。《水经注》龙洲东有宠洲。又陈大建二年，章昭达攻后梁主于江陵，梁主与周将陆腾拒之，昭达决龙洲宁湖堤，引水灌江陵，腾出战于西堤，昭达战不利，引还宁湖堤。《后周书·陆腾传》作宁邦堤。

百里洲在城西南大江中。周围百里，亦谓之中洲。三国魏黄初四年，遣曹真分道侵吴，围南郡。吴将孙盛据江陵中洲，为南郡外援。曹真使张�せ髌浦�，遂夺江陵中洲。时江水浅狭，魏将夏侯尚欲乘船将步骑入渚中安屯，作浮桥南北往来。董昭曰：师虽深入，还道宜利，今屯渚中，至深也；浮桥而济，至危也；一道而行，至狭也，三者兵家所忌。加以江水向长，一旦暴增，何以防御？诏尚等促出，吴人两头并前，魏兵一道引去，仅而获济。时吴将潘璋已作荻筏，欲烧浮桥。后旬日，江水亦大涨，尚先退得免。《荆州记》：自枝江县西至上明东极江津，其中有九十九洲。谚曰：洲不满百，不出王者。桓玄有问鼎之意，增置一洲，未几，败灭。宋文帝在藩，忽生一洲，而入继大统。梁元帝立于江陵，将还建康。其下多荆州人，不乐东迁，诡云：枝江生洲，数已满百，为龙飞之应，当留江陵。元帝从之，而覆亡于西魏。唐武德四年，李孝恭等击萧铣，败之于百里洲，是也。今亦见枝江县。

枚回洲在府西北高沙湖之西。晋元兴三年，桓玄自江陵西奔将入蜀，益州都护冯迁等击斩之于此。《水经注》：江水自枚回洲，分为南北二江。北江有故乡洲，桓玄见杀于此。又云：江陵城南有马牧城，此洲始自枚回下，迄于此，长七十余里，州上有奉城，故江津长所居，度贡赋以入洛阳，故名。燕尾洲，在府南江津戍之西。《通志》：江陵有三洲，首曰枚回，中曰景里，下曰燕尾。《三国志》：夏侯尚围南郡，作浮桥以渡景里洲。萧齐永明八年，荆州刺史巴东王子响拒命，敕卫尉胡谐之检捕。谐之至江津，筑城燕尾洲。子响怒，分兵由灵溪西渡，自帅百余人操万钧弩宿江堤上，战既合，于堤上发弩射之，台军大败。《志》云：府境诸洲，皆百里洲之别名。

三海在城东北。江陵以水为险。孙吴时引诸湖及沮、漳水浸江陵以北地，以拒魏兵，号为北海。赤乌十三年，魏将王最向江陵，引竹�挝�桥，渡水来侵，朱绩因退入江陵。孙皓时，陆抗以江陵之北道路平易，敕江陵督张咸作大堰遏水，渐渍平土，以绝寇叛。凤凰元年，羊祜以西陵降附，自襄阳引兵向江陵，欲因所遏水以船运粮，扬声将破堰以通步军。抗闻之，使咸急破之。祜至当阳，闻堰败，乃改船以车运，大费功力。唐贞观八年，曹王皋为荆南节度。江陵东北七十里有废田，傍汉水，古堤决坏者二处，每夏则水浸溢，皋始塞之，广良田五千顷，亩收一钟，盖即北海故址。时又规江南废洲为庐舍，架二桥以跨江。五代周显德二年，高保融复自西山分江流五六里筑大堰，亦名北海。宋绍兴三十年，逆亮渝盟，李师夔柜上下海以遏敌。乾道中，守臣吴猎尝修筑之。开禧三年，守臣刘甲以南北兵端既开，再筑上中下三海。淳�讨校�孟珙兼知江陵，登城叹曰：江陵所恃三海，不知沮洳有变为桑田者。敌一鸣鞭，辄至城下，盖自城以东，古岭先锋直至三汊，无有限隔故也。乃修复内隘十有一，别作十隘于外，有距城数十里者。沮、漳之水，旧自城西入江，因障而东之，俾绕城北入于汉，而三海遂通为一。又随其高下为八匮，以蓄泄水势，三百里间渺然巨浸，遂为江陵天险。金人尝犯荆门州，距江陵才百里而去，知有三海为之限故也。古岭等，或曰即三海之名。《郡志》：三海俗名海子，八柜俗名九隔，在今府东北十五里。

○寸金堤在府城龙山门外。五代时，高氏将倪可福筑，以捍蜀江激水，谓其坚厚，寸寸如金，因名。宋吴猎尝分高沙东浆之流，由此堤外应南纪、楚望诸门，东汇沙市，为南海。○黄潭堤，在府东。宋绍兴二十八年，监察御史都民望言：江陵东三十里沿江北岸古堤一处，地名黄潭。建炎间，邑官开决，放入江水，设为险阻以御盗。既而夏潦涨溢，荆南复州千余里，皆被其害，宜及时修塞。从之。《志》云：今堤在府东南二十里，上当江流二百余里之冲，一决则江陵、潜江、监利民皆为鱼，至为要害。成化、正德已后，屡经修筑。又文村堤，在黄潭东三十里。弘治十四年，江水决此，因筑堤捍御。正德十一年，再决，复修筑之。

万城堤府西六十里，介当阳、江陵之间。嘉靖十一年，江水决此，直冲郡西，城不浸者三版。明年，有司修筑。又有李家埠堤，在府西三十里。自万城以东为冲决要口。弘治十二年，堤决，湮溺甚众，自是修筑坚厚。嘉靖中，筑万城堤，更筑李家埠重堤护之。二十九年，复决万城堤，赖李家埠为障蔽，郡城免于昏壑，二堤盖唇齿之势也。又有新开堤，在府东百二十里，成化、正德间修筑。《水利考》：郡竟陵阜自荆门西北来，至沙市二百余里，下临大江，正遏水冲。南有虎渡穴口，分流入洞庭，北有章卜、郝穴二口，杀流出汉口，而潭子湖、洪水渊、三湖等处，俱为湖渚蓄水地，故唐宋时无大水患。元季沙市高陵半崩入江，章穴口复塞。至明嘉靖十一年，决万城堤，水绕城西，决沙市之上堤而南。二十一年，郝穴口复塞，诸湖渚又多浅淤，故三十九年之溃溢为最甚。自是修堤防，开穴口，劳费纷纭，至今未艾。

○江津戍府东南二十里。亦曰江津口戍。江水经百里洲而枝分，至此合流，势益大。《家语》云：江水至江津，非方舟避风不可涉。郭璞《江赋》云：济江津以起涨。言其深广矣。或谓之津乡。《荆州记》：江陵县东三里有津乡，盖沿江津得名也。汉时于此置戍，有江津长司之戍。南对马头岸，亦谓之江陵南岸。晋隆安三年，桓玄袭殷仲堪于江陵。仲堪急召雍州刺史杨�仄谟谙逖簟￣仄谥粒�即与其兄广进击玄。玄畏其锐，退军马头。元兴三年，桓玄余党桓谦等复据江陵，何无忌等攻之，破桓谦于马头。义熙元年，刘毅等复讨桓振，至马头，振挟帝出屯江津。六年，刘道规镇荆州，时卢循据寻阳，以姚秦将苟林为南蛮校尉，使寇江陵，屯于江津。谯纵复使桓谦来侵，道规败谦于枝江。谦单舸奔苟林，道规追斩之。又十一年，刘裕击司马休之于江陵，军于马头，帅诸军济江。休之兵临峭岸置陈，裕将胡藩领游兵在江津，以刀头穿岸劣容足指，腾之而上，直前奋击。休之兵却，遂克江陵。宋元嘉三年，到彦之等讨谢晦，至马头，江陵遂下。齐永元二年，巴西、梓潼二郡太守刘山阳将兵之官，欲就荆州兵袭萧衍于襄阳，寻自江安至江津，单车入江陵。荆州行事萧颖胄伏兵斩之。梁承圣初，西魏将于谨等袭江陵济汉，遣宇文护等先据江津，断东路，既而筑长围，中外信命皆绝。梁将徐世谱等赴救，皆筑垒于马头，遥为声援。唐初李孝恭至江陵击萧铣，李靖谓不若且泊南岸，俟其懈而击之。不听，果败走，趋南岸。铣众委舟收掠军资。靖见其众乱，纵兵奋击，大破之，直抵江陵，入其外郭。五代梁开平二年，淮南遣将李厚以水军趋荆南，高季昌逆战，败之于马头。胡氏曰：江津在沙市南。是也。

黄华戍在府东北。魏于谨等侵梁，前锋至黄华，去江陵四十里，是也。《志》云：府东十里有司马休之垒。休之筑此以拒刘裕。其旁又有鲁宗之垒，见上柞溪下。○破冢戍，府东三十里大江东岸。晋义熙六年，贼徐道覆自湓口侵江陵，奄至破冢。刘道规拒却之于豫章口。十一年，刘裕击司马休之于江陵。前锋出江夏口，战于破冢，为鲁轨所败。宋元嘉三年，谢晦拒命，发兵江陵，列舟舰，自江津至于破冢，是也。

虎渡口府西南二十里。《志》云：龙洲南有虎渡里。后汉时，郡守法雄有异政，猛虎渡江去，因名。大江经此分流，注于澧江，同入洞庭，所谓穴口也。宋乾道七年，湖北漕臣李焘修虎渡堤，今有虎渡口镇巡司。○郝穴口，在府东南九十里，大江经此分流注潜水，合于汉水。又东四十里旧有章卜穴口。俱为大江分泄之处。明初章卜穴塞。嘉靖初，复筑塞郝穴口，大江遂至涨溢为害。隆庆中，复议开浚诸口，以章卜等穴湮塞既久，无复故道，惟郝穴与虎渡为大江南北岸分泄要口，无容浅塞，因议并浚二穴中支河，为通利之计。今有郝穴口镇巡司。

沙桥在府北。晋义熙初，桓振自郧城袭破江陵，刘怀肃自云杜引兵驰救，与振战于沙桥，振败死，复取江陵。又宋元嘉三年，雍州刺史刘粹袭谢晦于江陵，至沙桥，为晦将周超所败。升明二年，沈攸之举兵东下，张敬儿为雍州刺史，乘虚袭江陵，至沙桥，城中自相惊溃。敬儿遂入江陵。云杜，见前沔阳州景陵县。○通会桥，在府城西，众水之所会也。下有铁窗大渠。

章华台在今沙市。《荆州志》：故楚离宫也。楚灵王筑，亦曰豫章台，今为章台寺。《左传》昭七年，楚子为章华之宫，又成章华之台。杜预曰：在今华容城内。《郡志》：台有二，一在沙市，一在监利县境内云。

公安县府东南七十里。西至松滋县一百五十里，南至澧州安乡县二百里。汉武陵郡孱陵县地。建安十四年，孙权表刘备领荆州牧，分南郡之南岸地以给备。备营油口，改名公安。《荆州记》：时备为左将军，人称为左公，故曰公安。二十四年，关羽使糜芳守江陵，傅士仁守公安，自率众攻曹仁于樊。既而吕蒙来袭，士仁遂降，吴徙南郡治焉，往往以重兵驻守。晋平吴，分孱陵置江安县，又置南平郡治此。宋、齐因之。梁改县曰公安。陈失江陵，与后梁分江为界，亦置荆州治此。隋开皇九年，入陈，公安、巴陵以东无复城守。寻废郡，又以州并入江陵县，仍属焉。唐因之。五代梁开平初，武贞帅雷彦恭会楚王马殷攻江陵。荆南帅高季昌引兵屯公安，绝其粮道。彦恭败，楚兵亦走。宋属江陵府。建炎中，升为公安军，寻复旧。今城周四里有奇，编户二十三里。

○孱陵城县西二十五里。汉县。吴大帝封吕蒙为侯邑。晋属南平郡。宋、齐因之。隋开皇九年，省入公安县，亦谓之孙夫人城。《元和志》：孙夫人城在孱陵城东五里。汉昭烈夫人，权妹也。与昭烈相疑，别筑此城居之。又孱陵城东有地名�僦校�晋永嘉末，荆州刺史王澄自江陵徙治孱陵，又奔�僦校�是也。

马头城县西北五十里。吴陆抗所屯。江北岸即江津戍。郦道元以为抗与羊祜相拒处。陈亦为重镇。隋军来伐，遣将陈纪守此。余详见上江津戍。○吕蒙城，在县北二十五里，蒙尝屯孱陵，筑城于此。又县东北有仓城，今为江水所经。其城址名为仓堤。《志》曰：县西南有龙城，周五里有奇，建置未详。

○大江县北三里。自江陵县流入境，又东南流入石首县界。《水利考》：县地平旷，旧治在今治西南柴林街。因避三穴桥水患，移治江皋，势若原陇。宋端平三年，筑五堤以捍水。元大德七年，竹林港堤溃，自是决溢不时。明初修筑沿江一带堤岸，西北接江陵上灌洋，东南抵石首新开堤，凡百二十余里。中间最切者凡十余处，而閔头铺、艾家堰、竹林寺、狭堤渊、沙堤铺诸堤，尤为要害。成化以后，溃决殆无虚岁矣。五堤；在县治东三里者，曰赵公堤，在县治南半里者，曰斗湖堤；在县西三里者，曰油河堤；在县东北二里者，曰仓堤；在县治北者，曰横堤。其起于县西北四十里，迄于县东南八十里者，则明时所筑之沙堤也。三穴桥，在县西三十里。

油河县西北三里。源自施州，流经松滋县界，至县西南，又东北合于大江，为油口。孙权使周瑜败曹仁兵入江陵，因领南郡太守，而表刘备为荆州牧。俞分备南岸地，立营油口，领零陵、桂阳、武陵、长沙四郡，是也。江左置南蛮校尉于江陵。《水经注》：府在方城，自油口以东，屯营相接，悉是南蛮府屯兵。宋孝建初，府始罢。五代梁开平四年，马殷遣将侵荆南，军于油口，为高季昌所败。今县城北有油口巡司。《水经注》：油水东有景口，即武陵郡界。景口东有沦口，沦水南与景水合，又南通澧水及诸陂湖，今多湮废。○石浦河，在县东一里，浅不堪运。正统初，县令俞雍筑坝潴水，以便民漕。

夏水在县东北。《水经》：江水过江安县北，又东左合于夏口。道元曰：江水左迤北出，通于夏水，故曰子夏，亦名江夏口。刘裕击司马休之于江陵，前锋出江夏口，是也。

东湖在县东五里。广袤数里。县西南一里，有斗堤湖，斗堤邑之巨障也。以形似名。又县东四十里有重白湖，又东为神油湖。县东南十余里有洋港湖，湖有河泊所。又县西南三十五里有蒲家湖，西南七十里有军湖。又有贵纪湖，在县西八十里，其相近者曰大金湖，上流接江陵县之虎渡，皆水柜也。

○涔阳镇在县西南百里。丁度曰：郢中有涔阳渚，即此。宇文周天和初，巴峡诸蛮为乱，连结涔阳蛮为声援。又朱梁初，朗州帅雷彦恭攻江陵，为荆南高季昌所败，既而复引兵攻涔阳、公安，季昌复击败之。《志》曰：涔阳者，以在涔水之阳。涔水在澧州安乡县北，盖与县接界云。

孙黄驿县西南六十里。《舆程考》：自两京至云贵陆路，至此而合。又七十里为顺林驿，又六十里即岳州府之澧州也。又孱陵驿，在县北三里。又县东北六十里有民安驿。

石首县府东南百八十里。西至公安县百二十里，南至岳州府华容县八十里。汉南郡华容县地。晋置石首县，以山为名，仍属南郡。刘宋省。唐武德四年，复置，属荆州。宋因之。今城周四里有奇，编户三十一里。

○石首旧城刘煦曰：旧治在石首山下。唐显庆初，移治阳岐山下。《城邑志》云：县尝改为建宁，其址在调弦口，往东山路也。宋元�讨校�迁于楚望山北大江畔。元初，迁绣林山下，仍名石首。至元中，再迁楚望山北，即今治也。

建宁城在县东，本华容县地。宋乾德三年，析石首县地，置建宁县于故白血巡院，又以故万庾巡院置万庾县，既又省万庾入建宁。熙宁六年，省建宁入石首。元�坛醺粗茫�南渡后废。

○石首山县北三里江滨。有石孤立在北山之首，县以此名。孙宗鉴曰：自竟陵南至大江，并无丘陵之阻。渡江至石首，始有浅山。石首者，石自此而首也。○龙盖山，在县东二里，县之主山也。与绣林、马鞍为三峰，俱错列江滨。《水经注》：大江右有龙穴水口。今龙盖山上有石湫，号龙穴水，下流入江。相传唐李卫公征萧铣取道江陵，屯兵于此。又马鞍山，在县南二里。《志》以为陆逊取荆州解鞍休兵处。

绣林山县西南二里。一名阳岐山。昭烈娶孙夫人于此。绣幛如林，因改今名。又县西二里有楚望山，一名望夫山。相传昭烈泊舟江北沙浦，孙夫人于此望之。又八仙山，亦在县西二里，与绣林山相接，环县治后。

东山县东七十里。《志》云：县东六十里有焦山，与东山连麓。其东南即华容县界也。山下有焦山港，通洞庭湖，岸北即调弦口。又猎货山，在县东三十里，下有彭田港。宋时商贾舟楫往来贸易于此，水涨亦通洞庭。

○大江县北三里。一名长河。自公安县流入境，又东入岳州府界。《水经注》：大江径石首山北，又东径赭要洲。赭要洲下即扬子洲，并在大江中。《水利考》：县治一面滨江，地复下湿。元大德七年，决县东三十五里之陈瓮港堤，始筑黄金、白杨二堤护之。未几，复决，始议开杨林等穴，水势以杀。明时穴口俱湮，堤防渐坏。嘉靖元年以后，冲决不时。隆庆初，修筑南岸，自公安沙堤至调弦口，凡四千一百余丈。北岸则自江陵洪水渊至监利县金果寺堤，凡千有余丈，其间杨林、尾子湾、藕池、袁家、长豆刂诸处，皆要害也。

便河县西南二里。达洞庭，久塞。正统中，县令盛琦浚通，商民称便。○刘郎浦，在县西南二里，滨大江。相传先主纳吴女处。后唐天成三年，楚将袁诠、王环等击荆南，高季兴逆战于刘郎氵犬，为楚所败。氵犬，读同伏。洄流曰氵犬也。胡氏曰：石首县沙步有刘郎浦。《志》云：县西五里有万石湾，在万石堤下，与江北岸刘郎浦正相宜，舟楫经过，遇北风，辄坏，俗呼折船湾。

竹林港县西六十里，地多竹。元大德中，江水决于此，为堤防要口。盖与公安接境处也。又有竹林湾，在县东九十里，接监利县境。○氵�谈郏�在县东北。五代梁开平二年，淮南兵攻石首，湘州兵败之于氵�谈邸！吨尽吩疲合匚鞅倍�里又有潴水湾，通大江。又有潭子湾，在县东四十里大江南岸，水最深。又东二十里为李金湾，在大江北岸，今掌于河泊所。

田坪址湖县南四十余里。又有冷水湖，在县东九十余里；上津湖，在县东南四十里，皆掌于河泊所。又万乘湖，在县东四十里，相传诸葛武侯屯兵处。又县东七十里，有披甲湖，县西四十里有曹屯湖，相传皆以曹操下荆州时驻军而名。又张屯湖，亦在县西四十里，相传张飞尝屯于此。又陈家湖，在县北四十里，多鱼虾之利。又县东南十里，有平湖，西南四十里有澧田湖，盖澧水下流旁汇处。又西南八里有熟田湖。《志》云：县境诸湖凡数十处，水涨则通大江，或通洞庭。

杨林口县西南三十里，多杨。县西十五里又有小岳套口。皆在江北岸，江水旁泄入潜、沔处也。元大德中，县境堤岸屡决，开杨林、宋穴、调弦、小岳四穴，以杀水势。今县西六十里，有柳子口，旧与杨林、小岳相灌注。其调弦口则在县东六十里，宋家穴则在县西南三十五里，皆通塞不时。明隆庆中，议复诸穴，惟浚调弦一口，其余仍旧闭塞。○断冈口，在县东三十里。《志》云：宋杨么作乱，凿断山冈以通舟楫。又有西湖口，在县西六十里，抵安乡县界，西通洞庭湖。又有藕池，在县西五里，滨大江。嘉靖四十五年，江水决入，氵�文缱钌酰�堤防切焉。

万石堤县西五里。宋县令谢麟筑，用米万石，故名。又有新兴堤，在县西南七十里。元大德中，筑以防竹林港水患。县南五里又有黄金堤，亦元大德中筑。又有杨林堤，在杨林口，明正德中筑。其在县南四十里者有风火堤，在县北四十里者有百家堤，亦皆正德中所筑。

○调弦口镇县东六十里，江北岸。江水溢则由此泄入监利县境，汇于潜、沔。隆庆中，复开浚深广，以防水害。有调弦驿，并置巡司于此。又柳子驿，在县西北六十里之柳子口。通化驿则在县南二十里，道出华容。县城南又有石首驿。○系马台，在县南八十里，相传岳武穆征杨么时系马于此。

监利县府东三百十里。东北至安陆府沔阳州百五十里，东南至岳州府九十里。汉南郡华容县地。三国吴置监利县，寻省。晋太康四年，复置，属南郡。刘宋孝建初，改属巴陵郡。齐因之。梁置监利郡。后周郡废，县属复州。隋因之。唐仍属复州。五代梁改属江陵府。宋因之。咸淳中废。元复置。今城周六里有奇，编户三十二里。

○监利旧城县东六十里。土卑沃，广陂泽，县初置于此，因有监利之名。今县盖五代梁所徙。《志》云：宋端平初，孟珙帅荆湖，尝移县治于今县东南三十里之鲁洑江口。元还今治。

华容城县东五里。应劭以为春秋时之容城，即楚迁许处，误也。汉置华容县，属南郡。后汉因之。曹操败于赤壁，引军从华容道步走。晋太康初，县省，寻复置，仍属南郡。永嘉初，蜀乱，割南郡之华容、州陵、监利、丰都四县，置成都王颖国，理华容，国寻废。宋齐仍属南郡。后周废。又丰都城，在县西南。晋永嘉初，割华容、州陵、监利三县地置，属成都国，寻废。

州陵城县东三十里。杜预曰：华容县东南有州国，桓十一年，与郧、随、绞、蓼伐楚，后为楚所灭。《战国策》：楚庄辛谓顷襄王，左州侯，盖楚嬖人邑也。《史记》：楚考烈王元年，纳州于秦以平。汉为州陵县，属南郡。后汉因之。吴废。晋太康初，复置州陵县，仍属南郡。宋改属巴陵郡。齐因之。梁置州城郡。西魏废县。后周废郡。

○白螺山县东南百四十五里。山皆白土，其形似螺，下有矶，其旁有洲，皆以白螺名。《水经注》：江水东过彭城口，又东过如山北，又东过白螺山南，山下为白螺洲。刘宋末，沈攸之举兵江陵，趣夏口，至白螺洲，自以兵强，有骄色。又陈光大初，华皎以湘州叛降周，军于白螺，与陈将吴明彻相持，是也。《舆程记》：江行自岳州临湘县而东北，有白螺山，即此。又杨林山，在县东百三十里，地多杨，望之如云。

○大江县西四十里。自石首县流入境，南岸与华容、巴陵分界，又东南流，出白螺山下，入沔阳州境，其南岸即临湘县界也。《水利考》：县当江湖汇注之区，甚污下，乡民各筑垸御水，而县治临江，尝多水患。元大德中，议开尺八穴，以杀江流。至明时，穴已湮废，因修筑堤岸以御涨溢。嘉靖四十四年，县西四十里之黄师堤，县东三十里之朱家埠堤一带，大抵湮决，寻议修筑，西自江陵县界之龙窠岭，东至白螺矶，凡二百六十余里。隆、万以后，江水南啮，水患始少。

鲁洑江县东南三十里。上流曰大马长川，自大江分流，经县南十里，东流为鲁洑江，相传以鲁肃尝屯兵于此而名。又东北入沔阳州境，谓之长夏河。《汉志》华容有夏水，首出受江，东入于沔，即此水也。《志》云：大马长川周环县境，凡二百余里，有河泊所。

涌水在县东南，夏水支流也。《水经注》：涌水自夏水南通于江，谓之涌口。《左传》庄十八年，阎敖游涌而逸，楚子杀之。晋元兴三年，桓玄败，其党桓振匿于华容之涌中。又义熙六年，刘道规镇荆州，讨卢循将苟林于涌口，林走，追斩之于巴陵，是也。《志》云：涌水从乾溪中涌出，俗名乾港湖，在县西北四十里。似误。○扬水，在县东北，自江陵县流入境，又北入沔阳州景陵县界。

林长河县东北三十里。周回县治，三百余里，大江支流也。又有分盐河在县北七十里，又北十里曰盛洪堰河，又十里曰龙潭河，皆自荆江分流，互相灌注入沔阳州界。○三汊河，在县东六十里，亦流入沔阳州。又新冲河，在县西四十里，通江陵漕河，民居辐辏，赖以溉田。隆庆初，议者以新冲口南接大江口，内多重湖，直达汉阳之沌口，勿复筑塞，以为分泄之利。今有新冲堤滨江，极为要害。《邑志》：堤在县西南五十里。

南江湖县西十里。又有东江湖，在县东南八十里，皆近大江，因名。又县西北六十里，有家锦湖。锦，一作绿。有河泊所。县北三十里，有小沙湖，皆有溉田之利。又烂泥湖，在县北百二十里，接潜江县界，为荆襄众水之汇。又白滟湖，在县东六十里，波流浩衍，群川所钟。《志》云：县境诸湖凡数十处，大抵沱潜之溢流也。○云梦泽，《班志》华容县南有云梦泽，或曰当在今石首、华容二县境。《左传》定四年，吴入郢，楚子涉睢济江，入于云中。杜预曰：此所谓江南之梦也。今湮。详见安陆县。

柳港口县东三十五里。其相近者曰上洪口。又有蓼湖口，在县东八十里，皆滨荆江，与柳家港相通。又尺八流水口，在县东南九十里，俗名赤剥口。元大德中，议开此以旁泄江流。明初塞。隆庆中，复议开浚，言者以为非便而止。又黄穴口，在县西北五十五里，其相接者曰白羊脑河，达于潜江。○车木湾，在县东三十里，宋时江水尝涨决于此。明正德初，亦尝冲决，为堤防要害。又瓦子湾，在县东八十里，亦大江冲啮处也。又有龙渊，在县东三里，逼近江堤。又县东南八十里，有许家池，池广如湖，民渔其中。《志》云：县北有龙潭堤，与县西之黄师堤，皆正德中修筑。

○窑圻镇县西三十里，有巡司。又县东白螺山下有白螺矶巡司，瓦子湾口有瓦子湾巡司。又毛家口镇，在县北三十五里，亦有巡司戍守。《舆程记》：县西六十里有塔市水驿，江行者必经之处。又西六十里，至石首县之调弦驿。○庞公渡，在县西北二里，以后汉末庞德公名，为一县往来之津要。

荆台在县西三十里，土洲之南。《家语》楚王游荆台，是也。又县东北三十里，有章华台，一名三休台。贾子、翟王使使之楚，楚王夸之章华之台，三休乃至，因名。《史记》：楚灵王七年，就章华台。杜预曰：台在华容城中。今亦见江陵县。○仓库院，在县北八十里，相传曹植曾建城邑，立仓库于此。

松滋县府西南百二十里。南至岳州府澧州一百七十七里。汉南郡之高成县地。东晋咸康中，以庐江郡松滋县流民避兵至此，乃侨置松滋县，属南河东郡。宋、齐因之。梁、陈时，为河东郡治。隋平陈，郡废，改属荆州。唐、宋因之。今编户二十一里。

○上明城县西一里。亦曰桓城，以居上明地而桓冲所筑也。杜佑曰：上明即松滋西之废大明城。晋太元二年，冲为荆州刺史，以苻坚强盛，欲移阻江南，上疏曰：自中兴以来，荆州所镇，随宜回转，臣兄温经略中原，因江陵路便，即而镇之。今宜全重江南，轻戍江北，南平孱陵县界，地名上明，田土膏良，可以资业军人，在吴时乐乡城以上四十余里，北枕大江，西接三峡，请自江陵移镇上明。从之。遂为重镇。齐永元二年，萧颖胄奉南康王宝融称帝于江陵。巴西太守鲁休烈等不奉命，败荆州兵于峡口，进至上明。江陵大震，颖胄遣蔡道恭屯上明以拒之。《元和志》：明犹渠也。城在渠首，故曰上明。上明在城东三十步。晋末，朱龄石开三明，引江水以浸稻田，后堤坏遂废。

乐乡城县东七十里。三国吴所筑。朱然尝镇此，其后陆抗又改筑焉，屯兵于此，与晋羊祜相拒。《水经注》：江水经上明城北，又东经乐乡城北，又东径公安县北。胡三省曰：乐乡城北江中有沙碛，对岸踏浅可渡，江津要害之地也。晋太康元年，杜预遣奇兵八百夜渡江，袭乐乡，多张旗帜，起火巴山，吴乐乡督孙歆与江陵督伍延书曰：北来诸军，乃飞渡江也。咸康八年，庾翼欲自武昌移治乐乡，广农蓄谷，以伺二寇之衅。王述曰：乐乡去武昌千有余里，江渚有虞，不相接救。遂不果移镇。又乐乡城西二十里有诸葛城，相传武侯所筑。《志》云：诸葛城在县西五十里高山上。

河东城在县东五十里。《晋志》：渡江后，河东人南寓者，于汉武陵郡孱陵县界上明地侨立河东郡，统安邑等县。沈约曰：晋咸康三年，以司州侨户立南河东郡，隶荆州。初领八县。宋孝建二年，以安邑并入永安，弘农、临汾并入松滋，广戚并入闻喜，领闻喜、永安、松滋、谯四县。齐、梁仍曰河东郡。陈光大初，湘州刺史华皎以梁兵、周兵侵郢州。吴明彻败之于沌口，乘胜攻梁河东，拔之，遂进攻江陵，是也。隋废河东郡，又以三县并入松滋。○高成故城，在县东，汉所置县也。后汉废入孱陵县。《志》云：县东三十里有松滋故城，后移今治。又宋绍兴初，尝迁县于今县东南二里之�钥冢�寻复故。又郧城，在县东南五十里。旧《志》云：楚昭王使郧公所筑，北去江陵二百里，亦谓之楚城，今为古墙铺。

○巴山县西南十五里，下有巴复村。《荆南志》：春秋之世，巴人伐楚，楚人拒之，巴人复遁而归，因以名村。山上有马鬃岭及射垛崖，相传汉昭烈入蜀时，走马射的于此。晋咸宁末，杜预遣奇兵袭乐乡，多张旗帜，起火巴山，是也。一名麻山。○高峰山，在县南百里，高耸出群山之上，顶有二池。其相接者为云台山，秀拔尝兴云雾。

竺园山在县东四十里。下有鹿头陂，两崖陡削，傍有微径，仅通人行。《寰宇记》：县西六十里有石瓦山，山形麟次如瓦，因名。又十里为明月山，以山岭环抱如月也。又有九冈山，在县西九十五里，高峻为一邑之胜。○梅平峒，在县西八十里，石壁高耸，中可容数百人。又有仙女洞，在县南九十里，洞门七重，其西一窍，悬崖峭石，中甚深远。又新胜洞，在县南四十里，洞门屹立，泉色澄莹。

○大江县北一里，亦曰川江。岷江至此分为三派，下流三十里，复合为一，达于江陵。《水利考》：县地平衍，三峡之水并流入境，奔逸震荡，最难防御，且当公安、石首诸县之上流，尤为要害。县东五里有古堤，自堤首桥抵江陵接境之古墙铺，长亘八十余里，旧有采穴一口，藉以分泄江流。元季湮废。明洪武二十八年以后，溃决不时。至嘉靖中，尤甚。隆庆初，议者谓县东五十里采穴口当诸穴之首，在江南岸原有故道，自堤口起，六十里至沙河，下洞庭，必当开浚，以宽下流之决溃。至鱼家潭之七里庙，何家洲之朝英口，古墙之曹珊口，皆堤防要害。其五通庙、胡思堰、清水坑、马黄冈等堤，凡十有九处浸塌，亦当预防者也。

丘家湖在县东三十里。中有罗公洲。宋临川王义庆尝立观于洲上，曰一柱观。又有张白湖，在县南七十里。○清幽溪，在县东南四十里。自澧州慈利县之添坪、麻寮二所，流经此分为二支，一至公安县西六十里之孙黄渡入江，一至江陵县之虎渡口入江。又有潘家溪，在县西五里滨江，潘家水驿置于此。又县西南十里有洪溪。

余家潭县东二十里，堤防要口也。又上菜洲，在县北三里，川江中两洲相夹，水分为三。又裹河洲，在县东南九十里，四围皆河流环绕，因名。

○红崖寨县南百里。有巡司。又有西坪寨，在县南九十里，昔人屯兵处。旧有巡司戍守。

枝江县府西一百八十里。西北至宜都县六十里，北至荆门州当阳县百八十里。汉置县，属南郡，以蜀江至此分枝为诸洲而名。后汉因之。晋仍属南郡。义熙六年，谯纵以桓谦为荆州刺史，自蜀东下，屯于枝江，荆江刺史刘道规击破之。宋、齐俱属南郡。隋属荆州。唐因之。上元二年，省入长宁县。大历六年，复置。宋属江陵府。熙宁六年，省入松滋。元�坛酰�复故。建炎四年，江陵府寄治于此。绍兴六年，还旧治。嘉熙初，县徙治澌洋洲。咸淳六年，又徙白水镇下沱市。元还旧治。明洪武三年，以容美等洞蛮出没，置枝江千户所于县城内，以县并入松滋，寻复置。今编户八里。

○丹阳城在县西，亦曰丹阳聚。楚自秭归之丹阳迁此，仍曰丹阳是也。○旌阳废县，在县南。三国吴置县，晋属南郡，宋初因之。元嘉十八年，省入枝江。

○着紫山在县南五里。下有饮马池。先主初入蜀，于此息马更衣，爱其林木秀丽，建景帝祠于山上。《志》云：山下有县治故址，宋迁县于下沱市，即其地也。

○大江在县北。《水经注》：枝江地平敞，北据大江，江汜枝分，东入大江，县治洲上，故名。《志》云：江水于县西别出为沱，而东复合于江，谓之枝江。今沱江在县南四里，有推乌滩，水涨湍急如雷。舟行艰险。《水利考》：县依高阜，向无堤防，惟洲渚环错，夹生大江之间，北自百里洲、杨林洲、赛砖滩、蒋斗湾、窑子口至流店驿，复转北。自董滩口、土台、古城脑而下，至罐觜滩、流店湖，又自罐觜滩而南转，至澌洋洲、观音寺，直抵松滋朱家埠，对岸皆有堤。其最要害者，莫过于古城脑、蒋斗湾二处，此诸洲之上流也。

沮水在县东北。自当阳县南流入县界。又南入于江，谓之沮口。详见大川沮水。○洋溪，在县城南，商贾聚集于此。又县南三里为三郎溪，西南十里为花溪，东十五里为沧茫溪，又东十五里为氵若溪，深阔平洼，可以避风，皆流通大江。

老雅湖县西一里，今涸为田。又县东七十里有孙家湖，县北六十里有沧滩湖，皆江流所汇也。《元和志》：县治东南有获湖。刘宋末，沈攸之为荆州刺史，堰湖开渎，今湮。○罐觜滩，在县东五十里，沱江所经。《志》云：秋冬水涸，有倾罐声，因名。又县北百余里有沧浪滩。

百里洲在县东北六十里。《荆州记》：县左右有数十洲盘布江中，百里洲为最大。江至百里洲而分流，洲北为北江，洲南为南江，至江陵之江津而复合。梁末，陆法和有异术，隐于江陵百里洲。唐初，李孝恭讨萧铣，破铣军于清江，追奔至百里洲，又败之。进入北江，至江陵，李靖谓宜泊南岸，即江津南岸也。清江，见夷陵州长阳县。余详江陵百里洲。

岑头洲在县东，百里洲之首也。后汉岑彭讨公孙述时憩此，因名。今县依其上。又有迤洲，长十余里，晋义熙初，桓谦败死于此。《荆州记》：迤洲在枝江东北十余里，亦曰延洲。《水经注》：江水径荆门虎牙之间，荆门之下为延洲是也。又县东南二十里有富城洲。○芦洲，在县东南七十里。其相接者为氵华洲，又南为澌洲，澌洲之下为洋洲，皆广五十里。又氵利洲，在县东二十里江中，其下为漷洲，皆广十余里，民耕其上。漷洲之下曰关洲，约广三十里，利种植，多民居。又县东六十里有灞洲、氵便洲，县东南六十里有苦草洲、南渚洲。

○津乡县西三里，里名也。《左传》庄十九年，巴人伐楚，楚子御之，大败于津，即此。后汉建武四年，岑彭拔夷陵，谋伐蜀，分军屯江关、夷陵、夷道诸处，而自引兵还屯津乡，当荆州要会。十一年，岑彭自津乡攻田戎于荆门，克之，是也。郦道元曰：应劭以津乡为在江陵，今则无闻。

下沱市在县东南沱江上。宋度宗初，贾似道阳辞位，使荆湖帅吕文德诈称蒙古攻下沱急，朝中大骇，诏似道复位，是也。○董塘口镇，在县东六十里，商贾贸易聚集于此。隆庆中，议开董塘口，以分泄江流，不果。又有流店水驿，在县东南。《志》云：县南三里三郎溪，上有天生桥，两崖��厄束，中卧巨石，若天生然。

夷陵州府西三百四十里。西至归州一百五十里，西南至施州卫五百里，北至襄阳府五百七十里。

春秋战国时楚地。秦属南郡。两汉因之。魏武平荆州，置临江郡。蜀汉改为宜都郡，后属吴，称重镇焉。晋、宋、齐并为宜都郡治夷道县。梁末，兼置宜州大宝初，湘东王绎改置。西魏改置拓州治夷陵，后陈又曰拓州《陈书》：光大元年，沈恪为荆州刺史，督武、�潭�州。�碳赐刂�讹也。后周又改峡州。隋初，郡废，炀帝改峡州为夷陵郡。唐初，复为峡州。天宝初，改夷陵郡。乾元初，复为峡州。宋因之亦曰夷陵郡。元改峡州路。明初，为峡州府。洪武九年，改为夷陵州，以州治夷陵县省入编户七里。领县三。今仍旧。

州距三峡之口，介重湖之尾。战国时为楚重地。秦将白起攻楚拔郢，烧夷陵，遂东至竟陵，楚于是乎东徙。后汉初，田戎据夷陵，岑彭攻拔之，遂谋伐蜀，以夹川谷少夹川，犹言夹江，水险难漕，因留冯骏军江关即今四川重险瞿塘关，田鸿军夷陵，李玄军夷道，自引军还屯津乡见上枝江县当荆州要会。三国时为吴蜀之要害。吕蒙袭公安，降南郡；陆逊别取宜都，守峡口以备蜀，而荆州之援绝矣。先主之东讨也，从巫峡建平至夷陵，列营数十。陆逊固守夷陵以待之，乃上疏于权曰：夷陵要害，国之关限，若失之，非徒损一郡，荆州可忧也。及先主败却，西陵益为重地。初，曹丕闻汉兵树栅连营七百余里，乃曰：苞原隰险阻而为军者，为敌所擒，此兵忌也。夷陵于九地，所谓圯地非乎？魏景元二年，议发兵深入，诱致吴人内附者。荆州都督王基曰：夷陵东西皆险狭，竹木丛蔚，卒有要害，弩马不陈。是也。吴凤凰元年，步阐以西陵降晋，陆抗急引兵围之，羊祜救阐军至江陵。诸将咸谓抗不宜西上，抗曰：江陵城固兵足，假令敌得之，必不能守，所损者小。若据西陵，则南山群夷皆动，其患不可量也。遂克西陵，诛阐。抗尝曰：西陵，国之西门。及王�隹宋髁辏�西陵以东，无与抗矣。隋之亡陈，亦自西陵。唐平萧铣，先取峡州，而铣之亡也忽焉。宋吕氏祉云：荆州要害，实在夷陵。胡氏安国曰：峡州大都险要，皆在南岸。祝氏镒曰：晋之伐吴，王�鲎粤阂嬉约�荆门，杜预自襄阳以侵沅湘；隋之取陈，秦王由山南以掠汉口，杨素由巴东以趋三峡。夷陵之安危，与荆州为存亡矣。

○夷陵废县今州治。故楚西陵邑也。《楚世家》：顷襄王二十年，秦白起拔我西陵。二十一年，白起拔郢，烧先王墓夷陵是也。秦置夷陵县，汉因之，为南郡都尉治。应劭曰：夷山在西北，故曰夷陵。更始二年，汝南田戎攻陷夷陵，自称扫地大将军。后汉仍为夷陵县。建安十四年，曹操置临江郡于此。及周瑜等追操至南郡，甘宁请径取夷陵，往即得其城。曹仁遣兵围宁，急，周瑜等驰救，大破仁兵于夷陵。吴黄武元年，改夷陵为西陵。晋太康初，复曰夷陵。西魏置拓州治此。周改峡州，自此尝为州郡治。唐贞观九年，徙治步阐垒，即今治也。宋建炎中，徙治州西石鼻山。绍兴五年，复旧。端平初，又徙治于江南岸。元还旧治。明初，省。《城邑考》：州城，洪武十二年，因故址修筑。成化中，�嬉宰┦�。弘治、正德以后，相继修葺。周七里有奇，为门七。

下牢城州西北二十八里。隋峡州治此。唐贞观九年，始移州治步阐垒。章怀太子贤曰：夷陵故城，在今治西北是也。刘�骶湓唬阂牧晗兀�隋治石鼻城。唐武德四年，移治夷陵府。贞观九年，移治陆抗故垒。王氏曰：今治即步阐垒，其陆抗城则在州东五里。吴主皓凤凰元年，阐以西陵降，晋陆抗讨之，敕诸军筑垒严围，自赤溪至于故市，内以围阐，外御晋兵。《水经注》：江水出西陵峡，东南流，径故城洲，洲北附岸，洲头曰郭洲，长二里，广一里，上有步阐故城，方圆称洲，周回略满。故城洲上城周一里，阐父骘所筑也。江水又东径陆抗城北，城即山为墉，四面天险，北对夷陵故城。胡氏曰：故市即步骘故城，所居成市而阐别筑城，故曰故市云。《荆州图记》：夷陵县南对岸有陆抗故城，周回十里三百四十步。

临江城州南二十里。《郡志》云：汉建安中，曹操筑城置县，为临江郡治，旋废。梁于此置临江县。后周置临江郡。陈大建中，淳于陵克周临江郡及拓州城是也。寻复入于周，并置临州。隋州废，又并县入夷陵。

○石鼻山在州西北三十里，高五百余仞，下临江流，中有巨石，横六七十丈，如�浞と唬�亦名石�渖健Ｏ掠邢后№眨�以形似名。有泉出石上，为登临之胜，俗名虾蟆背。《志》云：周、隋间，峡州皆治石鼻山，盖山与下牢相近也。宋南渡初，州亦治此。又马鞍山，亦在州西北三十里。先主为陆逊所败，升马鞍山，陈兵自绕处也。《夷陵志》：夷陵要害，南有石鼻、马鞍、犭虎亭。○峡口山，在州西北二十里，两岸壁立，蜀江西来，漩涡最恶。梁末，武陵王纪伐江陵，湘东王绎遣陆法和屯兵于此拒之。盖即西陵峡口矣。又天柱山，在州西三十五里，三峰耸立如柱，故名。

西陵峡州西二十五里，峡长二十里，石壁千仞，三峡之一也。三峡之称不一，或云：州境自有三峡，谓西陵、明月、黄牛也。蜀江之险，盖始于此。详重险西陵。

黄牛峡州西九十里，亦曰黄牛山，下有黄牛滩。其峭壁间有石如人牵牛状，人黑而牛黄。山岩既高，加以江渚纡纟回，虽途经信宿，犹望见之。行者谣曰：朝发黄牛，暮宿黄牛，三朝三暮，黄牛如故。言水路阻长也。《舆程记》：三峡中惟瞿塘、黄牛为最险之处。○明月峡，在州西二十里，悬崖间白石状如月，亦名扇子峡。高七百余仞。《志》云：州北十五里，有白起洞，俗传秦白起烧夷陵时驻此。

○大江在州城南。自归州流入境，迫束于群峡间，纡回险急，出西陵峡口，流稍缓。今州西北二十五里有平喜坝，凡自蜀出峡，至此相庆，故名。又东入宜都县界。《水利考》：州东三里有二公堤，当上流之冲，旁有民田。成化二十三年筑堤于此，行旅便之。

赤溪在州西北五里，即陆抗筑城围步阐处。东合大江，或谓之东坑。陆机《辨亡论》：陆公以偏师三万，北据东坑。李善曰：东坑，在西陵步阐城东北，长十余里，抗所筑城在东坑上。又浣沙河，在州西北二里，东合于赤溪。

下牢溪在州西北二十五里，有关曰下牢关，亦曰下牢戍，旧峡州治也。陆游曰：下牢关夹江千峰万嶂，奇怪不可名状。初冬草木青苍不凋，西望重山如关，江出其间，其上有洞曰三游洞，泉石绝胜。

流头滩州西百里。袁山松曰：自蜀至流头滩五千余里，下水五日，上水百日。《水经注》：江水过流头滩，其水峻急奔暴，鱼鳖所不能游，行者苦之。近《志》作虎头滩，误。《一统志》：虎头、鹿角、狼尾三滩，俱在三峡中，最险。又獭洞滩，在州西百二十里，亦险恶。使君滩，在州西百十里大江中，或曰益州牧刘璋使法正迎先主于此。一云杨亮为益州刺史，经此覆舟，故名。其相近者为恶蛇滩、数滩，俱江路之艰阻者。又有青草滩，在州南十五里，中多芜草。又有三�忍玻�在州西十里，洲有急�龋�凡三也。

狼尾滩在流头滩下。《水经注》：江水经流头滩、狼尾滩、黄牛山之黄牛滩，而后径西陵峡，出峡东南流，而后至步阐垒。隋杨素伐陈，自永安引舟师下三峡，至流头滩，陈将戚昕以青龙百余艘守狼尾滩。地势险峭，素��卸枚夜掩之。又分军引步卒，自南岸击其别栅。别将刘仁恩帅甲骑自北岸趣白沙，迟明俱进，昕败走。《宜都记》：江水东径狼尾滩而历人滩。袁山松曰：二滩相去二里，人滩水至峻峭，其石作人形，因名。

○南津关在州南门外一里。西津关，在州西大江右。又白虎关，在州东北六十里。○南津口，在州北二十里，当三峡之口。相传汉昭烈尝据守此津之南，故名。今州北十五里有南津口巡司。又金竹坪，在州东九十里，亦设险处。旧有金竹坪巡司，今革。

岐亭在西陵峡口。隋杨素伐陈克狼尾滩，陈将吕忠肃屯岐亭，据江峡是也。详亦附见重险西陵。○白沙驿，在州西百二十里。隋杨素击陈将戚昕于狼尾滩，别军帅甲骑自北岸趋白沙是也。今为白沙馆。又屈溪驿，在州西六十里。嘉靖二十五年改置白沙马驿。《志》云：今州城南有凤栖驿，州西九十里有黄牛驿。又州西北百二十里有辰溪水驿。

长阳县州南九十里。东至宜都县五十里，南至澧州石门县三百七十里。汉武陵郡之亻艮山县地。后汉属南郡。三国吴属宜都郡。晋以后因之。隋开皇八年，改置长阳县，以长阳溪而名，并置睦州治此。十七年，州废。大业初，县属荆州。唐武德四年，复置睦州。八年，州废，县属东松州。贞观八年，改属峡州。宋因之。今无城，编户三里。

○亻艮山城在县西六十五里同昌市。汉县。亻艮，音银。蜀汉章武二年，先主伐吴，自亻艮山通道武陵，使马良结五溪诸蛮是也。晋太康元年，改曰兴山，后复为亻艮山县。隋废。《通典》：古直城在今县西北五十四里，四面险绝，有林木池水，或以此为亻艮山故城。

巴山城县南七十里。《隋志》云：梁置宜昌县，又置宜都郡治此。后周置江州。隋开皇初，郡废。十八年，改江州为津州，又改县为巴山县。大业初，州废，县属清江郡。萧铣时，亦置江州。唐武德四年，州废，以县属睦州。八年，改属东松州。贞观八年，亦属峡州。天宝中，省入长阳县。

○巴山在废巴山县北。其山曲折如巴字，隋因以名县。又方山，在县南三十里，四面俱方，一名重山。○武落钟山，《寰宇记》：在县西北七十八里，有石穴，即巴蛮之先廪君刺剑处。一名难留山。《荆州记》：难留山北有石室，可容数百人僻险，不可攻，因名难留城。又望州山，在县西八十里，山势高耸，望见夷陵。

将军山在县南隔江。山势雄峻，峡石如带铠甲状。又县南隔江有龙门洞，洞前两崖壁立，岩穴幽邃，泉瀑飞注。又白马崖，在县东南十五里清江之南，石状如马，其色纯白，因名。又咬草岩，在县西北四十里，径通州城。行者攀崖悬草而上。

○清江在县东南十三里。源出贵州思州界，经四川黔彭间而入施州开蛮界。又流经建始县入县境。又东北经宜都县流入大江。本名夷水，相传廪君乘土船处。其水清彻，因目为清江。唐武德四年，李孝恭讨萧铣，败铣将文士弘于清江，追奔至百里洲。《唐实录》云：孝恭败士弘于清江合口。盖合大江之口矣。

马连溪在县南。《志》云：县境诸溪汇流，自西而东，凡数十处，俱附清江而达大江。又有三节等滩，在县西南，其列于清江之滨者，自西而东，亦以数十计。

○古捍关县南七十里。《楚世家》：肃王四年，蜀伐楚，取兹方，楚为捍关以拒之。兹方，今松滋也。《括地志》：捍关，在峡州巴山县。张仪说楚曰：舫船载卒，下水而浮，一日行三百余里，不至十日而距捍关。《盐铁论》：楚自巫山起方城，属巫、黔中，设捍关以拒秦。《水经注》：江水经弱关、捍关，弱关亦在建平秭归界。昔巴楚数相攻伐，藉险置关，以相防捍。李熊说公孙述曰：东守巴郡，拒捍关之口。建武二年，述使任满从阆中下江州，东据捍关。亦谓之楚关。建安十三年，甘宁献策于孙权，据夏口，鼓行而西，据楚关以规巴蜀，是也。

渔洋关县南二百里。又县西三百里有蹇家园。俱有巡司戍守。《志》云：县境旧有梅子八关，四临江南，四临江北。元时置以备峒蛮，明改为二巡司。又招来堡，在县西南，与蛮接界。弘治中，分枝江所兵戍守。○红崖寨，在捍关南七里。又南十里为风火寨，三十里为小城寨，五十里为山寨，三百五十里为珍珠寨，皆峒蛮出没处。

米峒在县西南。元泰定三年，米峒蛮田先什用等结十二峒蛮寇长阳县，湖广行省遣九姓长官彭忽都不花招降之，即此。○务河渡，在县西二里，路通椒山玛瑙长官司诸夷。又有津阳渡，在县西十里，路通夷陵及施州卫。

宜都县州东南九十里。东北至荆门州当阳县二百十里，东南至枝江县六十里。汉夷道县，属南郡。后汉因之。永和二年，武陵蛮反，寇夷道。建安十五年，先主置宜都郡治此。章武二年，吴将孙桓别击汉前锋于夷道，为汉所围，即此。吴亦为宜都郡治。晋仍旧。太和中，桓温以父嫌名，改曰西道。寻复旧。宋、齐因之。梁末，置宜州。陈州废，改县曰宜昌。隋开皇九年，置松州。十一年，州废，县属荆州。唐武德二年，置江州于此，改县曰宜都。六年，改江州为东松州。贞观八年，州废，县属峡州。今城周三里有奇，编户四里。

○夷道城在县西北。后梁与陈画江为界，夷道属陈。梁因于江北岸别置夷道县，并立宜都郡治焉。隋开皇七年，郡废，县属峡州。大业末，萧铣置宜都镇于此。唐武德中，属江州，寻并入宜都县。《志》云：今县治西一里有夷道故城，此即汉县旧治也。又宜昌废县，在县东。晋末置，属宜都郡。宋、齐因之。梁改为宜都县。隋开皇十一年，省入宜昌。

荆门城在县西北荆门山下。江山险��厄，因置城于此，为控守处。隋开皇九年，杨素伐陈，克荆门。唐武德三年，萧铣戍荆门镇，峡州刺史许绍攻拔之。明年，李孝恭自夔州进攻铣，前锋拔其荆门、宜都二镇，孝恭进至夷陵是也。又安蜀城，在荆门城西南。陈大建二年，章昭达攻后梁，梁主岿与后周信州总管陆腾拒之。周人于峡口南岸筑安蜀城，横引大索于江上，编苇为桥，以渡军粮。昭达命军士为长戟施于楼船上，仰割其索，索断粮绝，因纵兵攻安蜀城，下之。寻置信州于此。明年，顾觉据守，隋杨素攻拔之。又唐武德二年，萧铣窥峡口，为峡州刺史许绍所败。时铣遣兵戍安蜀及荆门。明年，绍复攻拔之。今俱详见前重险荆门。○陆抗城，在县西三里，亦谓之大城。又有吴相台，以陆逊尝屯此也。

○荆门山县西北五十里。大江南岸，其北岸为虎牙山，与荆门相对，亦曰武牙。下有虎牙滩，其旁又有大梁山，亦高拔。《志》云：荆门山下有十三碚，江路与山势相背，因名也。详见重险荆门。

三台山县西十五里，三峰并峙如台。又宋山，在县西二十里，高耸秀丽。又有架锅山，在县西五十里，三峰峙立，若架锅然。又有望州山，在县西北二十里，以登之可望州城也。又羊肠山，在县南。《荆州志》：登羊肠山，望见南平沮漳。○界岭，在县北六十里，与夷陵接界而名。又县北三里有马鬃碛，夏没冬见，行舟畏之。

○大江县北三里。自夷陵州东南流入境，经荆门山下，又东南流经此，清江流合焉，并流而东，入枝江县界。旧《志》云：荆门山东有延洲。陈将吕忠肃为杨素所败，自岐亭退保荆门之涎洲，素复击败之。或以为即枝江县之迤洲，恐误。又有云池，亦在县北五十里大江中，水涸乃见，中富鱼虾，民赖其利。

清江在县城北。自长阳县流入界，绕县城而北出，合大江。今有清江口镇巡司。又汉洋河，在县西十里，源出蛮界，经长阳县之渔洋关入县境，会清江入大江。

苍茫溪县东五十里，引水灌田千余顷。又县东三十里有雅石溪，与苍茫溪相接。又富金溪，在县西三十里，旁多竹木，其相接者曰白岩溪。两崖险峻，竹木丛生，其下流皆达于大江。

○犭虎亭在县西。其地险隘，古戍守处也。蜀汉章武二年，先主伐吴，帅诸将自江南缘山截岭，军于夷道犭虎亭。陆逊曰：备缘山行军，势不能展，自当罢于木石之间，徐制其敝，是也。○普通镇，在县东北五十里，道僻山险，多盗贼，向有巡司戍守。又白洋水驿，在县东北十里。

远安县州东北二百里。南至荆门州当阳县百五十里，东北至襄阳府南漳县百八十里。汉临沮县地，属南郡。晋末，置高安县。刘宋初，汶阳郡治此。齐、梁因之。后周改为远安县，属峡州。隋、唐仍旧。今城周四里有奇，编户二里。

○汶阳城在县西北五里。沈约《志》：汶阳郡，陆行去荆州四百里，水行去荆州七百里。宋初置郡，领汶阳、潼阳、沮阳、高安四县。后省汶阳，领三县，此汶阳郡城也。《水经注》：沮阳县，沮水出其西北，东南经汶阳郡北，即高安县界。郡治锡城。义熙初，分新城立。萧子显曰：桓温以临沮西界水陆纡险，道带蛮�玻�田土肥美，立为汶阳郡。齐建元二年，北上黄蛮文勉德寇汶阳，汶阳太守戴元宾弃城奔江陵。豫章王嶷遣将刘亻丕绪讨之，至当阳，勉德降。上黄、临沮，见南漳县。《隋志》：汶阳郡旧治高安县。

潼阳城在县北。晋末置县，属汶阳郡。刘宋因之。齐建元二年，魏师入寇。南襄城蛮秦远乘虚寇潼阳，是也。后周县废。《志》云：南襄城在县北七十五里，相传关羽屯兵之所。南北朝时，尝于此置南襄城郡。萧齐时，南襄城郡属南蛮府。又《齐书》：汶阳郡东北接南襄城，今为预备仓。

○凤鸣山县西十里。峰峦秀丽，甲于群山。又百井山，在县西六十里，极高峻，上多井泉，登岭望见江陵县。西南六十里又有清溪山，极高秀，一名云梦山。○亭子山，在县北五里，上有旧县址，或以为即汶阳故郡治。《县志》：今县治本名东庄，明成化中，以贼刘千斤作乱，筑城于此，建远安守御千户所，寻移县治焉，盖即故县治矣。又西北十里有鹿溪山，以山之奇胜得名。

甘霖洞县北二十五里。岩穴深邃，有泉南流为石洋河东入沮水。《类要》云：县西南有三洞，一曰金龙，一曰钟乳，一曰仙居，皆鬼谷子游历处，通谓之鬼谷洞。○天坑，在县东十里，周围山耸，中阔十里，虽霖雨横流，须臾自消，如天造地设。

○沮水县东北五十里。自南漳县流经县界，合溪谷诸水，又南流入当阳县境。○清溪，在县西南六十里，流经县南，东合沮水。又有灵水溪在县东北六十里，亦流合沮水。又有油溪出县北五十里洪岩洞中，可溉田。

香桥湖县西六十里，百井山水所汇也。县西南六十里又有官湖，其下流皆入于清溪。○笕水口，在县西北八十里。其地有鸡头山，水出石孔中，居民以木竹为枧，引水灌田，南流入沮水。

○高鸡寨在县西南，与宜都县接境。地险僻，有巡司戍守。《志》云：州东金竹坪官兵移戍于此。又有南襄堡，即县北故南襄城。成化中，远安所兵戍守于此。

归州府西五百二十里。南至施州卫三百五十里，西至四川夔州府三百三十里，北至郧阳府五百里。

周夔子国地《汉志》：秭归县有归乡，故归国。宋忠曰：归即夔也。春秋、战国属楚。秦、汉属南郡。后汉属宜都郡。孙吴永安二年，置建平郡。晋并入晋所置建平郡晋先置建平郡，治今夔州府巫山县，后以吴所置郡并入焉。宋、齐皆属建平郡。后周曰秭归郡。隋郡废，属信州。唐武德二年，置归州。天宝初，改为巴东郡。乾元初，复为归州。宋因之亦曰巴东郡。元至元中，升归州路，寻复降为州。明洪武九年，废州为秭归县，属夷陵州，寻复为归州，以秭归县省入编户六里，领县二。今仍旧。

州左荆湘而右巴蜀，面施、黔而背金、房。战国时，为秦楚相攻之地。三国吴以为西偏重镇。晋王�龅饶弊允裱亓骼捶ィ�守将吾彦请增建平之戍，以扼其冲要。陆抗亦曰：西陵、建平，国之藩表，既处上流，受敌二境。是也。唐平萧铣，师自归峡而东。宋平孟蜀，刘光义军出归州。嘉熙中，蒙古将搭海入蜀，孟珙帅荆湖，知贼必道施、黔透湖湘，乃分兵屯归、峡及松滋诸处，为夔声援。明初，平伪夏，亦分兵由峡路进克瞿塘。归州其楚蜀之门户欤？

○秭归废县今州治。汉县，属南郡。后汉永元二年，秭归山崩，盖县境内山也。孙吴置建平郡，治秭归。晋初郡废，属建平郡。后周改县曰长宁，为秭归郡治。隋初，郡废，县复曰秭归，属信州。自唐以后，皆为归州治。《城邑考》：县城，旧在江北。《水经注》云：县城东北依山即坂，周回二里，高一丈五尺，南临大江，故老相传，谓之刘备城，盖征吴时所筑也。历代相仍。宋端平中，始移县于江南曲沱，寻徙新滩，又徙白沙南浦，即今治也。元末，尝徙治丹阳城。明复旧。今州城明初所筑，周六里有奇，门五。

丹阳城州东南七里，南枕大江。周成王封熊绎于荆蛮，居丹阳，即此。一名屈沱楚王城。晋王�龇ノ猓�破丹阳，遂克西陵。元尝徙州治此。明洪武四年，康茂才与伪夏将龚兴战于东门，大破之，今尚呼为东门头。○夔子城，在州东二十里。古楚之嫡嗣有熊挚者，以废疾不立，而居于夔，为楚附庸，后王命为夔子。僖二十六年，楚以其不祀灭之。《水经注》：江水东南经夔城南，城跨据川阜，周回一里百十八步。又《州志》云：州西三里有夔子城，地名夔沱。宋端平间，徙州治此。

信陵城州西四十五里。《水经注》：江水东径归州城，又东经信陵城南。吴孙休永安三年，分宜都立建平郡，领信陵等县。孙皓建衡二年，以陆抗督信陵、西陵、夷道、乐乡、公安诸军事，即此信陵也。晋仍属建平郡。宋初因之，寻并入归乡县。

建平城在州东。故秭归地。孙吴置建平郡，以此城名。○吴城，在州东南八十五里。孙吴时筑城置戍于此，以备蜀，城因以名。隋以城当三峡要冲，置太清镇，以塞山蛮寇掠之路。

○楚台山在州城中。旧说楚襄王建台于此，今为长宁千户所治。又八学士山，在州北十里，山有八叠，皆朝州治。○万户谷，在州西。宋嘉熙三年，蒙古搭海入蜀，孟珙分兵屯据要害，为夔州声援，增兵守归州峡口万户谷，是也。

白狗峡州东十五里，两崖如削，白石隐起如狗然。又马肝峡，在州东二十里，峭壁间悬石如马肝，因名。○空舲峡，在州东三十里，夏秋水泛，必空舲乃可上，一名空峡滩。又建阳峡，在州东北七十里，约长十余里，水经其间，曲折四十八渡。《志》云：自州至长阳四百里，峡水奔流，石碛险要，诚天设之险也。

○大江州西北二里。自巴东县流入境，又东入夷陵州界。《志》云：自宋以前，州治皆在江之右，宋元以后，州治常在江之左，是也。

香溪州东北十里。源出兴山县流入江。《州志》所云：大江经前，香溪绕后者也。或谓之乡溪，又名昭君溪。州东北四十里，盖有昭君村云。又下牢溪，在县南四十里，与香溪皆注于江。

叱滩在州西三里。水石相激，如喷叱声。《志》曰：滩在雷鸣洞南，分为三叱，官漕口为上叱，雷鸣洞为中叱，黄牛口为下叱，舟行至此多覆。亦名人�∥汀！鹆�花滩，在州西北二里。又五里有滑石滩，其在州西北三十里者曰泄滩。《志》云：州西二里为石门滩，州东五里有王家滩。又有新滩，在州东二十里，宋时尝徙县治此。其相近者又有小新滩。

○牛口镇州西九十里，有巡司。又兴山镇，在州南九十里，亦置巡司戍守。○南逻口，在州东十五里。《志》云：明初设南逻关于古丹阳城，后移于新滩，置巡司，即此处也。

大垭寨在州西。宋嘉熙三年，蒙古自蜀窥峡，峡州守孟�赣�拒于归州大垭寨，得捷于巴东，遂复夔州，是也。○建平水驿，在州东五里。《志》云：驿东有三闾峡，以屈原名。又东为花桥铺，与夷陵分界处。又万流水驿，在州西北百里。

兴山县州北八十里。东南至夷陵州百八十里，北至郧阳府房县三百里。本汉秭归县地。吴置兴山县，属建平郡。晋废。唐武德三年，复置属归州。宋熙宁五年，省。元�坛酰�复。明正统七年，废。成化七年，复置，寻又废。弘治二年，复置。今城周二里，编户二里。

○高阳城县西二里。楚旧城也。楚高阳氏之裔，故名。刘�骶湓唬盒松较鼐芍胃哐舫恰Ｕ旯凼�七年，移治太清镇。天授二年，移治故夔子城。《宋志》云：开宝元年，县移治昭君村。端拱二年，徙香溪。即今治也。夔子城、太清镇、昭君村俱见归州。或曰，县北三十里又有太清镇。

○练城山县北三十里。环绕如城。又罗经山，在县北五里，山自西北来，绵亘百余里。《志》云：县城外有四通山，山形陡绝，傍有四径可上。又县东二十五里，有盘龙山，以山势回环而名。又县东三十里曰仙侣山，高数千丈，层峰叠嶂，其顶宽平。○烂柴山，在县西四十五里，四面皆崇山峻岭。县西北八十里又有九冲山。

建阳峡县东南五十里，与州境接界。峡中之水会于香溪。又龙口峡，在县北百五十里。

○香溪县东南一里，即县前河也。有珍珠潭，相传为昭君洗妆处。又南阳溪，在县北三十五里，自郧阳府房县流经猫儿关，至深渡，又南会香溪，至归州入大江。《志》云：县南五十里有新奔滩，又南七十里有白马滩，皆溪流峻急处。

○猫儿关在县北百里。山路险峻，可达郧襄。又县东北百二十里有{���衹叶坞，坞长四十里，崇林怪石，路径险狭，行者聚众乃入，亦出郧襄间之间道也。{���衹，亦作箬。又八里荒，在县东百里，路出郧阳府保康县界，两邑间林木深暗，路径卑湿。《志》云：县西北二百七十里有葱坪，地多葱，相传诸葛武侯曾驻师于此。又有桑林坪，在县东九十里，旧有巡司。正德十一年革。又县有高鸡寨巡司，旧系金竹坪，隆庆四年改。

巴东县州西九十里。西至四川巫山县百六十里。汉巫、秭归二县地，属南郡。晋渡江后，析置归乡县，属建平郡。宋、齐因之。梁置信陵郡于此。后周郡废，改县曰乐乡，属信州。隋初因之。开皇末，改为巴东县。唐属归州。宋因之。明洪武九年，改属夷陵州，寻还属归州。今县无城，编户九里有奇。

○信陵城县西十五里。梁置信陵郡于此，非孙吴故县也。又乐乡故城，《寰宇记》云：在县东三里，后周改归乡为乐乡，盖治此。

双城县北六十里。两城相距十余里，相传三国时筑。后周天和初，群蛮作乱，有向宝胜者据双城，信州刺史陆腾讨平之，即此。详见四川奉节县。《通志》：县西十五里有旧县城，县盖治于此。宋南渡后，移今治。今有旧县溪。又有平城，在县东南二十里。县南又有新化城及土城，县西北六十里又有废罗平州城。或以为皆后周时诸蛮作乱保聚处也。

○石门山县东北三十五里。山有石径，深若重门。汉昭烈初，为陆逊所破走，径此门，追者甚急，乃烧铙铠断道，然后得免。其下为石门滩。又县西四十九里有石门山。唐天宝间改名蜀口山，亘巫山县界。○巴山，在县南一里。一峰矗起，下分三冈，形如金字，一名金字山，县治依此。又飞凤山，在县北五里，与县治相对。又县北二十里有青铜山，尝产青铜，今绝。

明月山县西北四十里，上有窍如月。又西北十里曰向王山，山高大，无树木。相传古向王耕此，盖即向宝胜等诸蛮所屯也。与明月山冈麓相接。又小戒山，在县西北六十里，高峻，惟一道从崖间过，仅容仄足，过此平旷，可容百余家，昔人多避兵于此。又长丰山，在县西北百里，悬崖峭壁，高接云表。

安居山县西南五十里。高千仞，广百里，四面悬崖峭壁，上有三路，一平坦，一极斗峻难上，昔人多避兵于此。其上突出一山，名天宝山，有泉。○罗头山，在县东七里，滨大江，环锁江水，回顾县治。下有罗头洞，其旁又有无源洞，溪涧险邃，空洞无涯，水源莫测。又七宝山，在县东八十里，上可熔铁。又县南三百里有铁炉山。

东奔峡县北二十里。两岸孤峰绝壁，蜀江经流，如马奔轶。又门扇峡，在县西三十里，夏秋水泛，涡漩极险。又有破石峡，在县东五里，两崖如刀劈状，总谓之巴东峡。

○大江在县城北。自四川巫山县流入境，又东入归州界。○清江河，在县西南一里，亦名夷水，东合蜀江。又三坝河，在县西六十里，源出县西北九府坪，一流入房县，一流入四川大宁县，一流入西�韵�合大江。

东�韵�县西北十余里。又有西�韵�，在县西二十里，夹大江东西。其下为万户沱，《志》云：沱在县西五里。又有云沱，在县西十里，常有漩能覆舟。又州东十里有苟使沱，亦有巨漩，江行者畏之。○横梁滩，在县东二十里，有石横亘水中，江行溯流，每患其险。又石门滩，在县东三十五里，中有巨漩，为行者患。又清水滩，在县西十里，江水迅急，触而为漩，舟行不戒，必至覆溺。县境诸滩，此其险者。

○连天关县西南五十里，有巡司戍守。又石柱关，在县南五百里。向设石柱关巡司。隆庆四年，改野三关巡司。《志》云：县东南二百五十里有石柱山，关盖因以名，为扼束群蛮之道。

火峰山寨县西北三十里。其地有火峰，据险置寨，因名。明初，汤和伐蜀，克归州，取火烽山寨，即此。或作烽火，误也。又巴东水驿，在县东一里。

附见：

荆州卫在府城内。明初吴元年建。洪武二十一年，改护卫。三十一年，复旧。又荆州右卫，亦在府城内。吴元年建。洪武二十一年，改右护卫。三十二年，仍曰荆州右卫。今亦置荆州卫，仍属左、右二卫。

长宁守御千户所在归州治东。洪武初建。又夷陵守御千户所，在夷陵州治西北。洪武初，建峡州卫。九年，改为今所。又枝江、远安二县，亦各置守御千户所。