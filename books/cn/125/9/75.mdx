---
---
---
title: 卷七十五
---



◎湖广一

《禹贡》：荆及衡阳惟荆州荆，荆山，见襄阳府南漳县。《周礼·职方》：正南曰荆州《尔雅》：汉南曰荆州。应劭曰：荆，强也，言其气躁劲。或取名于荆山焉。又诗人所谓蛮荆也。春秋至战国，并为楚地。其在天文，翼、轸则楚分野。秦并天下，置南郡、黔中、长沙等郡。汉武置十三州，此亦为荆州其五溪地，自汉以后，历代开拓。后汉因之初治武陵郡汉寿县，今常德府废县也。后治南郡，即今荆州府。三国初，分有其地北境属魏，西境属汉，东境、南境属吴。其后，蜀汉之地为吴所并。晋亦置荆州初治襄阳，平吴后，理南郡。东晋初，治武昌，其后迁徙不一。太元中，王忱治江陵。自后复移改。宋分置荆州治南郡、郢州孝建二年，分荆襄、湘江豫州之八郡，置治江夏、雍州治襄阳、湘州治长沙。齐并因之。梁、陈分割滋多，不可殚析陈时自江以北，初属周，后属隋。隋炀帝亦置荆州，而不详所统。大业末，为萧铣所据。唐平之，分属山南今安陆、荆州、襄阳、郧阳之境，俱属山南道、淮南今黄州、德安、汉阳之境，俱属淮南道、江南今武昌、岳州、常德、长沙、衡州、永州、宝庆、辰州、郴州及施州卫等境，并属江南道。详见州域形势。下仿此等道。开元中，又分置山南东治襄阳，而常德府及岳州府之澧州亦隶焉、江南西治豫章，而武昌、岳州、长沙以南皆隶焉、黔中治今四川彭水县，而辰州府、靖州及施州卫之境隶焉诸道。后为荆南、湖南，南唐所据。宋初为湖南治潭州、湖北治江陵府，及京西路今安陆、襄阳、郧阳及德安之随州，皆属京西路。又黄州府则属淮南路，后又增置京西南路治襄阳。元始置湖广等处行中书省治武昌，后为陈友谅所据。明初平之，仍置行省。洪武九年，改置湖广等处承宣布政使司，领府十五、直隶州二、属州十四、属县一百有八总为里三千四百八十有奇。夏秋二税约二百二十万石有奇，而卫、所、诸司参列其中。今仍为湖广布政使司。

◇武昌府属州一　县九

江夏县附郭　　武昌县　　嘉鱼县　　蒲圻县　　咸宁县崇阳县　　通城县

兴国州

大冶县　　通山县

◇汉阳府属县二

汉阳县附郭　　汉川县

◇黄州府属州一　县八

黄冈县附郭　　麻城县　　黄陂县　　黄安县　　蕲水县罗田县

蕲州

广济县　　黄梅县

◇承天府属州二　县五　今曰安陆府

钟祥县附郭　　京山县　　潜江县

荆门州

当阳县

沔阳州

景陵县

◇德安府属州一　县五

安陆县附郭　　云梦县　　应城县　　孝感县

随州

应山县

◇岳州府属州一　县七

巴陵县附郭　　临湘县　　华容县　　平江县

澧州

安乡县　　石门县　　慈利县永定九溪诸卫所附见

◇荆州府属州二　　县十一

江陵县附郭　　公安县　　石首县　　监利县　　松滋县枝江县

夷陵州

长阳县　　宜都县　　远安县

归州

兴山县　　巴东县

◇襄阳府属州一　县六

襄阳县附郭　　宜城县　　南漳县　　枣阳县　　�铣窍毓饣�县

均州

◇郧阳府属县七

郧县附郭　　房县　　竹山县　　竹溪县　　上津县今省郧西县保康县

◇长沙府属州一　县十一

长沙县附郭　　善化县附郭　　湘阴县　　湘潭县　　浏阳县醴陵县　　宁乡县　　益阳县　　湘乡县　　攸县　　安化县

茶陵州

◇常德府属县四

武陵县附郭　　桃源县　　龙阳县　　沅江县

◇衡州府属州一　县八

衡阳县附郭　　衡山县　　耒阳县　　常宁县　　安仁县酃县

桂阳州

临武县　　蓝山县今又设嘉禾县

◇永州府属州一　县六

零陵县附郭　　祁阳县　　东安县

道州

宁远县　　江华县　　永明县

◇宝庆府属州一　县四

邵阳县附郭　　新化县　　城步县

武冈州

新宁县

◇辰州府属州一　县六

沅陵县附郭　　卢溪县　　辰溪县　　溆浦县

沅州

黔阳县　　麻阳县镇溪所附见

直隶◇郴州属县五

永兴县　　宜章县　　兴宁县　　桂阳县　　桂东县

直隶◇靖州属县四

会同县　　通道县　　绥宁县　　天柱县

◇施州军民卫大田所及宣抚、安抚、长官诸司俱附见

◇永顺宣慰司南渭等羁縻州及长官司俱附见

◇保靖宣慰司五寨等长官司附见

东距浔阳，

浔阳，今九江府，自黄、蕲而下，则九江为都会。

南连岭峤，

五岭之在南境者凡三：一曰骑田岭，五岭从东第二岭也。一名腊岭，亦曰黄岑山，亦曰黄箱山，在郴州南三十六里。岭高二十九里，周回三百八十一里。一曰都庞岭，五岭从东第三岭也。亦名永明岭，在永州府道州永明县北五十里，连亘群山，高险殊绝。又名揭阳岭《一统志》：桂阳州蓝山县南九十里有黄蘖山，本名都庞山，与广东连州分界，此为五岭之一。《水经注》：都庞岭在南平县界。蓝山县，即故南平也。此于五岭东西之次似合。然永明在北，而江华在南，次第似亦无嫌紊误。一曰�输玖耄�五岭从东第四岭也。亦名白芒岭，在道州江华县西。《水经注》：萌渚峤，有萌渚之水出焉。其山多锡，亦谓之锡方。自骑田岭而东，则为大庾岭，接广东南雄府、江西南安府界。自�输玖攵�西，则为临源岭，接广西桂林府界，横绝南北，不啻千里，土风迥别，寒燠顿殊。秦王翦降百越，以谪戍五万人守五岭，诚天地间之关隔矣五岭，详见广东北界。

西据三峡，

三峡，起自四川夔州府奉节、巫山二县之东，达于归州、夷陵州之西，连山叠嶂，隐天蔽日，凡六七百里详见西陵下。

北带汉川。

汉水，亘楚地之中，曰北带，指襄阳以北而言也。自汉而北，即河南及陕西之境。

其名山，则有衡山、

衡山，在衡州府衡山县西北三十里，五岳之一也。《舜典》：五月南巡狩，至于南岳。《禹贡》：岷山之阳，至于衡山。《周礼·职方》：荆州，镇曰衡山。《史记》：秦始皇二十八年，度淮水之衡山。自汉武移南岳之名于霍山，隋文帝始复以衡山为南岳。《唐六典》：江南道名山曰衡岳。至德二载，李泌请归隐衡山，从之今烟霞峰旁有烂柯、懒残等岩，即邺侯隐处。《名山记》：上承翼、轸，钤总万物，故名衡山。度应三衡，位直离宫，故曰南岳。其山高四千一十丈《长沙志》作九千余丈，盘绕八百里，有七十二峰、十洞、十五岩、三十八泉、二十五溪、九池、九潭、九井又有九穿、三漏。而峰之最大者五，曰祝融、紫盖、云密、石廪、天柱《荆州记》又云：衡山三峰极秀，紫盖、石�ァ④饺匾病Ｆ滠饺胤迳嫌蟹扇�瀑布，下灌田亩。而祝融又为之冠《道书》以为二十四福地，唐卢载所云十二峰中最高者也。峰之巅有风穴，有雷池。自紫盖峰以下，各有岩洞泉壑之胜。而天柱峰形如双柱，屹然耸拔。《九域志》：名山三百六十有八柱，此为第六柱。五峰而降，其在衡山县境者凡五十五峰祝融、芙蓉、云密、紫盖、石廪、天柱诸峰皆峰之大者。此外，又有碧云、香炉、石�ブ罘澹�共五十有五。今按：七十二峰之名，大都好事者所附会，故不详列，而在衡阳县境者凡七峰，在长沙府湘乡、湘潭、善化县境者凡十峰，共为七十二峰也。徐灵期曰：回雁为南岳之首回雁峰，见衡阳县，岳麓为南岳之足岳麓峰，见善化县。衡山盖跨长沙、衡州二郡之境矣郭璞云：衡山，别名岣嵝。今岣嵝峰，见衡阳县。

九疑、

九疑山，在永州府道州宁远县南六十里。《衡郡志》山在衡州府桂阳州蓝山县西南五十里。盖山接衡、永之界也。太史公曰：舜崩于苍梧之野，葬于江南九疑。故老相传，舜尝登此。《秦纪》：始皇三十七年，行至云梦，望祀虞舜于九疑。汉武元封五年，亦望祀焉。郭璞云：其山九溪皆相似。郦道元曰：九疑山盘基苍梧之野，峰秀数郡间，罗岩九举，各道一溪，岫壑负阻，异岭同势，游者疑焉，故曰九疑。元结曰：九疑山方四百里，衡、永、郴、道四州各近一隅，九峰各道一溪，四水流灌于南海，五水北注于洞庭。孔颖达曰：九疑，即苍梧山也胡氏曰：九疑、苍梧，盖两处合而言之。误。《檀兮》云舜葬于苍梧之野，谓此文颖曰：九疑山，盖半在苍梧，半在洞庭。九峰，一曰朱明《志》以为湘水源，二曰石城沲水源，三曰石楼巢水源，四曰娥皇池水源，五曰舜原，亦曰华盖瀑水源，盖九峰之中峰也；六曰女英�羲�水源。《九域志》：舜陵在女英峰下，九疑之第六峰也，七曰箫韶氵奔水源，八曰桂林洑水源，九曰杞林亦曰梓林，洄水源。《九疑山志》：朱明峰、箫韶峰各去舜峰西十五里；石城峰、桂林峰各去舜峰北十五里。石楼峰在舜峰东三十里，娥皇峰在舜峰西十六里，女英峰在舜峰西五十里，杞林峰去舜峰西六十里，而舜原峰正当宁远之南，有三峰鼎立，相去各五里，高接云汉，上有飞泉，蹊径险绝，人迹罕至。其下则众山环合，如列屏然。九疑为南服之望，允矣或曰：九疑山即苍梧山。胡氏云：九疑、苍梧，盖两处合而言之。误。

大别。

大别山，在汉阳府城东北百步，汉江西岸。江水径其南，汉水从西北来，会于大别之东南。《禹贡》：内方至于大别，又汉水至于大别，南入于江。《左传》定四年，吴师伐郢，楚子常济汉而陈，自小别至于大别小别山，见汉川县。山之左，即是沔口。《诸州图经》隋郎茂撰：汉水东行，触大别之陂，南与江合。是也。三国初，曹魏定荆州，以文聘为江夏太守，守沔口。吴军来攻，不克。后吴人得之。嘉禾中，陆逊、诸葛瑾戍守于此。东晋初，荆州贼王贡，败陶侃将朱伺于沔口。皆在大别山下也。山亦名翼际山，又名鲁山《志》曰：山有鲁肃守，因名。司马贞曰：大别山，土人谓之甑山。杜佑曰：鲁山，三国南北之际必争之地也。东晋元兴末，桓玄余党桓振等复据江陵。刘毅进讨，至夏口，振遣其党冯该守东岸，孟仙图据鲁山城，桓仙客守偃月垒垒在汉水北岸，水陆相援。毅自攻鲁山城，刘道规攻偃月垒，何无忌遏中流，二城皆溃，该走石城石城，见安陆府。宋升明初，沈攸之举兵江陵，讨萧道成，分兵出夏口，据鲁山。既而攸之攻郢城，不克郢城，即夏口，亦曰郢州城。帅众过江，至鲁山，军遂大败。齐末，萧衍举兵襄阳，东昏侯使郢州刺史张冲守郢城，又使房僧寄守鲁山，众议欲引兵围郢。衍曰：鲁山与郢城为犄角。若悉众前进，鲁山必阻我沔路，扌益我咽喉，粮运不通，自然离散矣。遂分军围郢城，自围鲁山。鲁山寻降，郢城亦下。梁大宝二年，侯景攻巴陵，不克，遁还，留其党丁和等守郢城，支化仁镇鲁山。继而王僧辨出汉口，次第攻拔之，遂引兵东下。陈天嘉初，王琳据江、郢诸州附于齐。齐人守鲁山，为郢城声援。及琳败，郢州归陈。齐人弃城走，陈因置鲁山郡守之。明年，以郡赂周，周人以为重镇。大建十二年，周司马消难以沔南地及鲁山等镇来降，寻复为周所得。光大中，华皎以湘州降周。周遣卫公直等应之，直军鲁山，使别将率步骑围陈郢州。隋末，萧铣置鄂州于鲁山。唐武德四年，其鄂州刺史雷长颍以鲁山来降，于是江表悉定。夫鲁山，江汉之锁钥也。其与郢城形援密迩。齐、梁以来，以重兵屯郢城，又于鲁山置镇，控扼要害。鲁山之险，即郢城之险也。一旦有事，未有偏受其害者。《唐六典》：淮南道名山曰大别。五代梁开平二年，荆南高季昌遣兵屯汉口，绝楚人朝贡之路。盖大别之下，偏师守之，足以横绝南北也唐胡鲁《过大别山》诗云：思量铁锁真儿戏，谁为吴王画此筹。盖山北下有锁穴也。又，元周镗《赋》云：繄大别之为山，镇南北之要冲，杜荆、鄂之形胜，俯江汉之朝宗。时以为实录。

其大川，则有江水、

江水，自四川巫山县流入界，经巴东县及归州之北，又东至夷陵州南、宜都县北，而历枝江县、松滋县之北，又历荆州府城南，至公安县、石首县之北，又经监利县南及华容县东北，而至岳州府之北，又经临湘县北，而东北流，过嘉鱼县西，又北至汉阳府城东、武昌府城西，而会于汉水，复北折而东，历武昌府北、黄陂县南，又东历黄州府南、武昌县北，又经蕲水县及蕲州城南、兴国州之北，又东南历广济县、黄梅县之南，而东入江南直宿松县界。江之南岸，即江西德化县界矣。自西而东，回环境内者，约千八百里。自昔南北相争，沿江上下，所在皆险，盖不特楚地之噤要，又为吴会之上游也。今详见《川渎异同》。

汉水、

汉水，自陕西白河县流入界，经郧阳府城南，又历均州及光化县之北、�铣窍刂�东，又东至襄阳府城北，折而东南，经宜城县之东，又南经安陆府城西，荆门州之东，复东南出，经潜江县北及景陵县南，又东历沔阳州北及汉川县南，至汉阳府城东北大别山下，会于大江。《禹贡》荆州，江、汉朝宗于海。《诗》：滔滔江汉，南国之纪。《左传》：楚，汉水以为池。又曰：江、汉、睢、漳，楚之望也。《史记·楚世家》：昭王曰：先王受封，望不过江、汉。夫楚之初，汉非楚境也。故屈完对齐桓云：昭王之不复，君其问诸水滨。自楚武伐随，军于汉、淮之间，自是汉上之地，渐规取之矣。吴之伐楚也，与楚夹汉，而楚之祸亟焉。林氏曰：楚之失，始于亡州来、符离；其再失也，由于亡汉。晋蔡谟谓沔水之险，不及大江，不知荆楚之有汉，犹江左之有淮，唇齿之势也。汉亡，江亦未可保矣。孙氏曰：国于东南者，保江淮，不可不知保汉；以东南而问中原者，用江淮，不可不知用汉，地势得也《水利考》曰：汉之患多在襄、承，江之患多在荆州，九江之患，多在常、岳。盖上流既盛，下流未合，故横溢不免。洞庭合江，江合汉而滔滔顺流矣。夫禹之治水也，疏瀹决排而已。盖盛则利于疏，浅则利于瀹，壅则利于决，急则利于排，必至之理也。《周礼·稻人职》曰：稻人掌稼下地，以所蓄水，以防止水，以沟荡水，以遂均水，以列舍水，以浍写水。说者谓虽主治田，而亦治水之法也。后世阡陌既变，水流益乱，惟恃堤防以捍冲流，苟免�漳纾�复因而为之利。纡回壅障，以便田作。大水时至，则尽委于壑矣。盖但知蓄止，而不知均写之宜也。诚因其故堤，增高备薄，使经流不至越轶，复视其涨塞之至急者，疏为支渠，使有所游荡，如贾让治河，所谓多穿漕渠以分杀水怒，则江汉未必终于不治也夫。详见川渎异同。

湘水、

湘水，出广西与安县南九十里之海阳山。其初出处曰灵渠，流五里，分为二派《志》云：有分水岭。流而南者，曰漓水；流而北者，曰湘水。漓，离也，言违湘而南。湘，相也，言有所合也。湘水东北流，经全州城南，有灌水合焉。又东北流入境，经永州府东安县南，至府城西南去府城十里，引而北，有潇水会焉。又经祁阳县东，而入衡州府常宁县西北境，又经府城南，引而东北，有�扑�会焉。又经衡山县东而北流，入长沙府湘潭县境，过县西，至府城西，环城而下，过湘阴县西，又北而达青草湖，注于洞庭湖。《地理志》：湘水过郡二零陵、长沙也，行二千五百三十里。《水经注》：湘水出阳海山即海阳山，北至巴丘山入江。吴、蜀分荆州，以湘水为界。长沙、江夏、桂阳以东属吴，南郡、零陵、武陵以西属蜀。湘水实贯于数郡间矣时又置关水上，以通商旅，谓之湘关。建安二十四年，关羽得于禁降军，粮食乏绝，擅取权湘关米。权闻之，遂发兵袭羽。自其合潇水而言之，则曰潇湘；自其合�扑�而言之，则曰�葡妫蛔云湎露赐セ徙渌�而言之，则曰沅湘：实同一湘水也。

沅水、

沅水，出四川遵义府境。班固曰：沅水出��柯郡故且兰县东北。是也近《志》曰：沅水出贵州镇远府境。今考沅水本无正源，盖群川会流，至辰州府沅州界而益大，因有沅江之名。沅水过沅州城南，又径黔阳县城南，又东接靖州会同县西界，东北流，经辰溪县北、卢溪县南，又过辰州府城南，东北至常德府桃源县南，又东径常德府城南、龙阳县北，至沅江县之西南而注于洞庭湖其地名红沾口。《地理志》：沅水东北至益阳入江今沅江县，本长沙益阳地也，过郡二谓���鳌⑽淞暌�，行二千五百三十里。《楚辞》：济沅、湘以南征。《淮南子》：楚地南卷沅、湘。太史公浮沅、湘。盖楚地南境之水莫大于沅、湘。后汉建武二十三年，武陵蛮反，遣刘尚将兵溯沅水入武溪击之，败没武溪，见卢溪县。今辰州以西五��诸水，皆附沅水而达于洞庭。盖水流深险，溪蛮依以为阻也。近《志》：湖北之水常德、辰、靖曰湖北，以沅水为宗云。

资水九江、澧水附见、

资水，出靖州绥宁县东南百里之唐纠山。班固曰：资水出都梁之路山。郦道元云：即唐纠山矣山本在武冈州西南，旧属武冈界。武冈，汉都梁县也。资水东北流，经宝庆府武冈州北，又经府城北，邵水会焉，或谓之邵江。北流至新化县东，而入长沙府安化县境，径县西，又东北出益阳县南、宁乡县北，而入常德府沅江县西南境，注于洞庭湖。《地理志》：资水过郡二谓零陵、长沙也，行千八百里。今其水纡曲，行多滩险。按《禹贡》言：九江孔殷。许慎曰：九江，沅、渐、氵无、辰、溆、酉、澧、资、湘也。今考渐水在常德府武陵县合于沅江，氵无水在沅州城西亦入沅江《汉志》注：无水，首受故且兰，南入沅，行八百里，一作氵舞水，辰水则在辰州府沅陵城东入沅江，酉水亦在沅陵城西入沅江，而溆水则在辰州府溆浦县西亦北流入沅江。惟澧水出岳州府澧州慈利县西三十里之历山，经县北，又东径石门县南，至州城南，谓之兰江，又东经安乡县、华容县南，而入洞庭湖《唐志》：景龙三年，澧水溢，害稼。《禹贡》所谓东至于澧，《楚辞》所称澧浦者，是也《汉志》：澧水东至长沙下隽县入沅，过郡二，行千二百里。郡二，武陵、长沙也。今澧水惟在澧州界内，所行不过五百余里。或云：澧水自安乡东南流，会于常德府沅江县之沅水云。然则所云九江者，惟四江达于洞庭耳。近《志》曰：九江，四在湖南，潇、湘、�啤⒆室玻晃逶诤�北，沅、溆、渐、辰、酉也以澧水为不在九江之数，恐误。然潇水、�扑�，亦湘水支川耳。其会众川以入洞庭者，于东则湘水为宗，于西则沅水为长，而出于二水之中者，资水为雄，由此而北，庶几以澧水为君矣。

沮水漳水附、

沮水，出郧阳府房县西南二百里之景山，东南流经襄阳府南漳县南境，又南经荆州府夷陵州之远安县东，而入安陆府荆门州界，至当阳县北，又东南合于漳水。漳水，出南漳县南境之废临沮县南《山海经》：荆山，漳水出焉。《水经注》：出临沮县东荆山南，经当阳县北，又东南与沮水合，流达县南之沱江，至荆州府枝江县，而入大江。沮，本作睢。《左传》定四年，吴人败楚及郢，楚子出涉睢。又哀六年，楚子所谓江、汉、睢、漳者也。后从沮，又讹为��且读曰租。今襄阳以南沮水左右地，皆曰沮中，亦谓之��且中。后汉建武二十三年，南郡蛮反，刘尚讨破之。杜佑曰氵屠山蛮也。氵屠，亦作��且，即��且中蛮矣。或曰缘沔诸山蛮也。《襄阳记》：��且中，在上黄界今南漳境内废县，去襄阳一百五十里。魏时夷王梅敷兄弟部曲万余屯此，分布在中庐、宜城西山鄢、沔二谷中中庐，见南漳县，土地平旷，宜桑麻，有水陆良田。盖��且中者，沔南之膏腴沃壤也故临沮、上黄、沮阳、长宁等县，皆沮中地。《郡县志》：南漳县东北一百八里有��且山，吴朱然、诸葛瑾从沮中乘山险道北出处也。按《吴志》：赤乌四年，朱然围樊，诸葛瑾取��且中。又《朱然传》：赤乌五年，征��且中。九年，复征��且中，杀掠数千人而还或云：司马懿凿八叠山，开路于此，停租，因名。八叠山，亦见南漳县。《魏志》：正始四年，诸葛瑾攻沮中，司马懿曰：沮中民夷十万，隔在水南。逆救，却之。何承天谓襄阳之屯，民居星散。司马懿谓宜徙沔南，以实水北。曹爽不用，果亡沮中者也。又王基言：荆州有沮、漳二水，溉灌膏腴之田以千数，安陆左右，陂池沃衍，若水陆并农，以实军资，然后引兵诣江陵、夷陵，分据夏口，顺沮、漳、资水，浮谷而下，吴可灭也。又景元二年，襄阳太守胡烈表言：吴将邓由、李光等十八屯同谋归化，欲令郡兵临江迎援。诏荆州都督王基径造沮水迎之，不果。晋隆安五年，桓玄移沮漳蛮二千余户于江南立武宁郡治编县，更招集流民立绥安郡治长宁，俱见荆门州。玄败，其党桓谦匿于��且中，复作乱。盖沮中水陆纡险，蛮蛋错处故也。自唐以来，沮、漳之水皆自江陵西入江。宋淳�讨校�孟珙障而东之，复北入于汉，为三海之利详见江陵县。

洞庭湖。

洞庭湖，在岳州府城西南一里。或谓之九江。《禹贡》：九江孔殷。又云：过九江，至于东陵《山海经》：洞庭乃沅、澧之交，潇湘之渊，夏秋水涨，方九百里。许慎云：九江，即洞庭也。沅、渐、氵无、辰、溆、酉、澧、资、湘九水皆合于洞庭中，东入江，故名九江。或谓之五渚。《战国策》：秦破荆袭郢，取洞庭五渚。又苏代曰：乘夏水下汉，四日而至五渚裴�茉疲何邃驹诙赐ィ�沅、澧、资、湘四水自南而入，荆江自北而过，洞庭潴其间，谓之五渚。刘伯庄曰：五渚在宛、邓间，临汉水。《韩非子》又作五湖也。或谓之三湖。三湖者，洞庭之南有青草湖。湖在巴陵县南七十九里，在长沙湘阴县北百里，周回二百六十五里，自冬至春，青草弥望，水溢则与洞庭混而为一矣。洞庭之西则有赤沙湖。湖在巴陵县西百里，在常德府龙阳县东南三十里，周回百七十里，当夏秋水泛，则与洞庭为一，涸时惟见赤沙弥望。而洞庭周回三百六十里，南连青草，西吞赤沙，横亘七八百里，谓之三湖。又或谓之重湖。重湖者，一湖之内，南名青草，北名洞庭，有沙洲间之也。祝穆曰：青草湖，一名巴丘湖，北连洞庭，南接潇湘，东纳汨罗之水，自昔与洞庭并称，然而巴丘实为通称矣。《后汉志》：巴丘，江南之云梦也。郭璞亦言：云梦，巴丘湖是也。则巴丘又兼有云梦之名。旧《志》曰：巴丘湖当沅、湘之会，表里山川，实为险固，群蛮所恃也。则洞庭即为巴丘矣。《志》又云：洞庭，太湖也，广圆五百余里，日月若出没于其中。吴起曰：三苗之国，左洞庭，右彭蠡。《庄子》：黄帝张咸池之乐于洞庭之野。《楚辞》：�奈岬蕾舛赐ァ！逗蠛骸つ下�传》：吴起相悼王，南并蛮越，遂有洞庭、苍梧。是也。洞庭湖中有君山，亦名洞庭山在岳州府西南十五里，在湖中心，方六十里。《巴陵志》：湘君所游，故曰君山。唐武德四年，李靖攻萧铣，曰：萧铣之地南出岭表，东距洞庭。天复二年，淮南将李神福攻杜洪于鄂州，荆南帅成�酪�舟师来救，神福遣军逆击之于君山，大破之。后唐天成三年，吴将苗��等将水军攻楚岳州，至君山，楚将许德勋御之，潜军角子湖一名氵邕湖，见岳州府，使别将绝吴归路，吴师还，遂击擒之。宋崇宁四年，诏开修青草、洞庭直河。绍兴五年，岳飞讨杨么于洞庭，伐君山木为大筏，塞诸汊港，擒么，斩之。今道出湖湘间者，必问津于洞庭。洞庭吐纳群川，而大江西来，横亘其口。每岁六、七月间，岷峨雪消，水暴涨，自荆江逆入洞庭，清流为之改色。渡湖而南，则由长沙而之岭海，湖阔二百里；渡湖而西，则由常德而道滇黔，湖阔二百五十里；渡湖而西北，则入澧州，而取径于荆州、常德之间，湖阔亦二百里：诚荆州之巨浸矣。

其重险，则有夏口、

夏口，在今武昌府城西，今府城，即古夏口城也。亦曰沔口，亦曰汉口，亦曰鲁口。或以夏水名，或以汉水名，或以对鲁山岸为名，实一处也。应劭曰：江别入沔为夏水，夏水始于分江，冬竭夏流，故名曰夏。《水经注》：夏水本江之别出，自江陵县东南，又东过华容县南华容，见荆州府监利县，又东至江夏云杜县入于沔今见安陆府沔阳州，谓之暑口。自暑口下沔水，通兼夏名，而南至鲁山下，会于江，谓之夏�馈！洞呵锎�》：昭四年，吴伐楚，沈尹射奔命于夏�馈Ｎ迥辏��紊湟苑毖镏�师，会于夏�馈６旁ぴ唬汉核�曲入江处，即夏口矣。亦谓之夏州。《左传》：宣十一年，楚复封陈，乡取一人焉以归，谓之夏州。《史记》：楚考烈王元年，秦取夏州。车胤曰：夏口城北数里，有洲名夏州。孔颖达曰：大江中洲也。李吉甫曰：鄂州，春秋时谓之夏��杜佑谓夏�涝诮�陵，误。汉为沙羡东境。后汉末，谓之夏口，亦名鲁口。刘表以黄祖为江夏太守，始于沙羡置屯，扼夏口之险。建安十三年，孙权西击黄祖，祖横两蒙冲挟守沔口，矢石雨下。权督军力战，夺沔口，诸军水陆竞进，傅其城，克之，尽俘其男女而还。未几，曹操败先主于当阳。先主渡沔，与刘琦等俱到夏口。操自江陵将顺江东下。周瑜言于孙权，请得精兵数万屯夏口，是也。吴黄武二年，城江夏《吴志》：赤乌二年，复城沙羡，即江夏也，以安屯戍。其城西临大江，西角因矶为楼，名黄鹤楼。建兴中，以鲁肃子敬为夏口督。《括地志》：船官浦东即黄鹄山，东北对夏口城。其城孙权所筑，依山傍江，开势明远，冯墉籍阻，高观枕流。终吴之世，以为要害。嘉禾三年，分道伐魏，遣陆逊、诸葛瑾入江夏沔口，向襄阳。司马懿尝言，东关夏口，敌之心喉，是也吴建衡二年，孙皓使内侍何定将兵猎夏口，夏口督孙秀，素为吴主所恶，恐见图，遂奔魏。又天纪二年，夏口督孙慎略晋江夏千余家而还。晋永兴二年，陈敏谋据扬州。时刘弘镇荆州，遣陶侃屯于夏口。敏遣其弟恢寇武昌，侃败却之。永嘉四年，征南将军山简为群盗严嶷所迫，自襄阳徙屯夏口。建兴末，杜曾等作乱，败荆州兵，乘胜径造沔口，威震江沔，豫章太守周访击却之。建元元年，庾翼督荆江诸州，图经略中原，自武昌移镇襄阳，寻还治夏口。太元二年，桓冲移镇上明，上表言：江州刺史桓嗣，宜进屯夏口，据上下之中，于事为便。八年，表请桓石民戍守于此。时襄阳陷于苻秦，夏口之备弥切也。隆安二年，桓玄为江州刺史，移屯夏口，以逼江陵襄阳。五年，玄镇江陵，表其兄伟为江州刺史，镇夏口。元兴三年，刘毅等讨桓振于江陵，自寻阳西上，至夏口，败振党孟山图桓仙客之兵。义熙初，刘毅等克江陵，奉帝东还，刘毅、刘道规留屯夏口。毅以为夏口二州之中，地居形要，控接湘川，边带�摹�沔，请以道规镇夏口。既而毅东下，道规自林障见汉阳县徙治夏口城。其城据黄鹄矶边，江峻山险，楼橹高危，足以瞰临沔汉也。刘宋孝建元年，分荆、湘、江、豫四州之八郡江夏、竟陵、随、武陵、天门、巴陵、武昌、西阳，凡八郡为郢州，以分上流之势，又移江夏郡及郢州并治夏口，亦谓之郢城江夏本治安陆。时江夏王义恭议使郢州治巴陵。何尚之曰：夏口在荆江之中，正对沔口，通接雍、梁，实为津要，由来旧镇，根基不易，既有见读现城，浦大容舫，于事为便胡氏曰：守江以船舰为急，故尚之云然。从之。升明元年，荆州刺史沈攸之举兵江陵，豫州剌史刘怀珍言于萧道成曰：夏口兵冲要地，宜得其人。道成子赜因荐柳世隆行郢州事时赜为晋熙王燮长史，征还朝，荐世隆自代也。将行，赜谓世隆曰：攸之一旦为变，焚夏口舟舰，沿流而东，不可制也。若得攸之留攻郢城，必未能猝拔，君为其内，我为其外，破之必矣。既而攸之分遣其将孙同等次第东下，出夏口，据鲁山。攸之亦至夏口，攻郢城。世隆拒守久之，不拔。攸之帅众过江，至鲁山，军遂大溃。齐永明八年，荆州刺史巴东王子响，擅杀其长史刘寅等，敕遣卫尉胡谐之等诣江陵检捕，命平南内史张欣泰为之副。欣泰曰：彼凶狡相聚，若顿军夏口，宣示祸福，可不战擒也。谐之不从，为子响所败。永元三年，萧衍举兵襄阳，东昏侯使张冲拒守郢城，房僧寄守鲁山。衍前军至汉口，众议欲并兵围郢，分兵袭西阳武昌。衍曰：汉口不阔一里，箭道交至，房僧寄以重兵固守，与郢城为犄角，若悉众前进，僧寄必绝我军后。不若分遣诸军济江，逼郢城，我自围鲁山以通沔汉，使郧城、竟陵之粟方舟而下，江陵、湘中之兵相继而至。兵多食足，何忧两城不拔？因筑汉口城以守鲁山。又命水军主张惠绍等游遏江中，绝郢、鲁二城信使。于是萧颖胄遣邓元起等将兵，会雍州兵于夏首。又湘州刺史杨公则亦举州众，会于夏口。久之未克，众以为疑。衍曰：汉口路通荆、雍，控引秦、梁，粮运资储，仰此气息，所以兵压汉口，连结数州。若郢州既拔，席扌卷氵公流，西阳、武昌，自然风靡，何忧不济？攻围二百余日，鲁山、郢城相继降下，遂趣建康。梁大清三年，侯景围台城。雍州刺史岳阳王�鳎�遣司马刘方贵将兵出汉口，为声援。大宝二年，景袭陷江夏，因留兵守夏首，进攻巴陵，复分兵窥江陵，皆败还，乃留兵守郢城、鲁山而东。湘东王绎以王僧辨为征东将军，引兵东下，至汉口，先攻鲁山，拔之，进攻郢州，克其罗城，贼将宋子仙退据金城。僧辨四面起土山攻之，贼穷蹙，遂克郢州。既而北齐得之，遣慕容俨戍守。陈霸先遣将侯��攻围，六月余不下，后以萧渊明入建康，乃归梁。陈天嘉初，王琳将孙���壕菔兀�周将史宁来攻，设土山长梯，为必取之计，竟不能克。光大中，华皎以湘州降周，引周兵军于鲁山，复围郢州。陈将淳于量以舟师拒之于夏口。既而华皎合周梁之师，自巴陵顺流东下，与吴明彻战于沔口。皎等大败，巴湘遂平。隋之取陈，崔仲方以汉口、夏首为敌必争之所，是也。《晋志》：沙羡有夏口，对沔口，有津。章怀太子贤曰：汉水始欲出大江，为夏口，又为沔口。夏口实在江北。孙权于江南筑城，依山傍江，对岸则入沔津，故名以夏口，亦为沙羡县治。至唐置鄂州，而夏口之名移于江南。沔水入江之口，止谓之沔口，或谓之汉口。夏口之名，遂与汉口对立，分据江之南北矣。唐武德四年，平萧铣，命黄州总管周法明分道出夏口。六年，复命法明出夏口，讨辅公祏于丹阳。兴元初，淮西李希烈叛称帝，以夏口上流要地，使其将董传袭鄂州，刺史李兼败却之。元和初，以淮西多事，夏口当江汉之冲，特置军府以为藩卫。乾符中，黄巢之乱，攻夏口城，止陷其外郭。五代时，夏口尤为东南重地。朱梁开平二年，荆南帅高季昌遣兵屯汉口，绝楚朝贡之路。楚王殷遣兵攻荆南，季昌乃惧而请和。宋之将亡也，夏贵以舟师扼夏口，蒙古之强，且睥睨而不敢轻进焉。薛氏曰：夏口南临大山，三方阻水，汉阳以北，限隔陂湖；敌出上蔡，则武昌、夏口当其冲。祝穆曰：夏口城依山负险，周围不过二、三里，而历代攻围，多不能破，乃知古人筑城，欲坚不欲广也。

荆门虎牙、安蜀附见、

荆门山，在荆州府夷陵州宜都县西北五十里章怀太子贤曰：荆门在夷陵东南、宜都西北。今有故城基址在山下大江南岸。北岸有虎牙山，与此相对。荆门上合下开，有若门然。虎牙石壁色红而有白文，类牙形。二山，楚之西塞也。江流出其间，水势峻急。郭景纯赋：虎牙桀竖以屹譖，荆门斗竦而盘薄。是矣。汉建武九年，公孙述遣田戎、任满等下江关见四川重险瞿塘，据荆门、虎牙，横江水起浮桥、关楼，立攒柱以绝水道，结营跨山，以守陆路。十一年，岑彭等自津乡发兵会荆门，遂拔巫及夷道、夷陵，因率舟师直冲浮桥，因风纵火，桥楼崩坏，诸军竞进，遂克之。晋王�龇ノ猓�自西陵进克荆门、夷道。陈置荆门镇。杨素平陈，克之。唐初，萧铣遣兵戍荆门城，李孝恭、李靖自夔州东下，前锋克荆门、宜都二镇。孝恭等进主夷陵夷陵，时属唐，是也。又荆门南有安蜀城。陈大建二年，章昭达攻后梁主萧岿于江陵，梁主与周军御之，周人于峡口南岸筑垒，名曰安蜀。昭达攻克其城，置信州治焉信州，时属西魏，故侨置于此。后隋军来伐，陈将吕忠肃据荆门顾觉镇，安蜀城为杨素所拔。唐初，萧铣亦戍守之。《许绍传》：江之南有安蜀城，地直夷陵，荆门城峙其东，皆峭险。萧铣以兵戍守，绍攻克之绍时为峡州刺史。胡氏曰：荆门、安蜀，荆州西南之要地也。

西陵三峡附见、

西陵峡，在荆州府夷陵州西二十五里。峡长二十里，层崖万仞，三峡之一也。三峡者，一为广溪峡，即瞿唐峡也，在四川夔州府奉节县东三里。郦道元曰：江水自巴东鱼复县东，径广溪峡为三峡之首，中有瞿唐、黄龛二滩，是瞿唐即广溪之异名矣。昔禹凿以通江，所谓巴东之峡也。一为巫峡。巫峡在夔州府巫山县东三十里，因山为名，首尾一百六十里。一为西陵峡也或曰：三峡者，巫峡、归峡、西陵峡也。归峡，即今归州、空舲、马肝、白狗诸峡是矣。三峡之间，长七百里，两岸连山，略无断处，非亭午夜分，不见日月。《荆州记》：自夷陵县氵斥江二十里入峡口，名为西陵。《宜都记》：自黄牛滩即黄牛峡，见夷陵州东入西陵界，至峡口百许里，山水纡曲。今自巴东历三峡下夷陵，连山叠嶂，江行其中，回旋湍激，至西陵峡口，始漫为平流，而夷陵州正当其冲。故国于东南者，必以西陵为重镇矣。汉建武十一年，岑彭破荆门，长驱入江关。吴汉留夷陵，装露桡继进。建安二十四年，得荆州，以陆逊领宜都太守，屯夷陵，守峡口。蜀汉章武二年，先主东伐吴，自巫峡、建平连营至夷陵界，列数十屯。先主乃率诸将，自江南缘山截岸，军于夷道犭虎亭见宜都县，吴诸将争欲击之。陆逊曰：备举军东下，锐气始盛。又乘高守险，难可卒攻。且奖厉将士，广施方略，以观其变。若此，是平原旷野，恐有颠沛交逐之忧。今缘山行军，势不得转，自当罢于木石之间，徐制其敝耳。乃上疏吴主曰：夷陵要害，国之关限，失之非损一郡，荆州可忧也。臣初嫌彼水陆俱进，今反舍船就步，处处结营，观其布置，必无他变。夫主客之数，先后之几，先主其未之解乎？陆抗之镇荆州也，亦曰：西陵，国之西门。及王�龇ノ猓�下巴蜀，克丹阳今归州，进克西陵，遂成破竹之势矣。宋泰始二年，晋安王子勋举兵寻阳，益州刺史萧惠开应之，遣将费欣等东下。巴东人任叔儿击杀之，遂阻守三峡，益州兵不敢进。元徽四年，荆州刺史沈攸之遣军讨巴东、建平叛蛮，会建平王景素举兵京口。攸之急追峡中军赴建康。巴东太守刘攘兵、建平太守刘道欣疑攸之有异谋，勒兵断峡，不听东下。齐东昏侯永元末，萧颖胄奉南康王宝融举兵江陵。巴西太守鲁休烈、巴东太守萧惠训不奉命，遣兵击颖胄。颖胄使刘孝庆屯峡口以拒之，为休烈所败。又梁太清三年，信州刺史萧忄造信州，即今夔州府从湘东王绎援台城，军于西峡口，淹留不进。大宝二年，陆法和谓湘东王绎，请守险以待蜀，乃引兵屯峡口。及绎袭位，萧纪自益州举兵，由外水东下，与绎相攻，军主西陵。法和筑二城于峡口两岸，运石填江，铁锁断之。纪亦筑连城，攻绝铁锁。梁主益发军援峡口，纪寻败死。陈祯明二年，遣将周罗�鐾拖靠冢�侵隋峡州，不克。既而隋杨素伐陈，自永安即夔州府下三峡，至流头滩，攻狼尾滩在西陵西，克之。陈将吕忠肃屯岐亭，据西陵峡，于北岸凿石，缀铁锁三条，横截上流，以遏隋船。杨素力战，忠肃遂败走。唐武德二年，萧铣寇峡州，刺史许绍击却之。既又遣其将帅舟师上峡，规取巴蜀，绍遣军追至西陵时州治下牢戍，在西陵西南也。五代唐天成三年，以荆南高季兴拒命，遣将讨之，仍令蜀兵下峡，合军进攻。夔州刺史西方邺败荆南水军于峡中，复取夔、忠、万三州初以三州授季兴也。五代周显德五年，谋伐蜀。荆南高保融请以水军趣三峡，有诏褒美。三峡盖自楚入蜀之通道也。宋平孟蜀，明初取明氏，未尝不分遣一军，西出三峡。三峡为楚蜀之险，西陵又为三峡之冲要，隔碍东西，号为天险，可不知所备欤？

荆江口。

荆江口，在岳州府城西北十五里。《地志》巴陵城对三江口，是也。大江自蜀东流入荆州界，出三峡，至枝江，分为诸洲，凡数十处，盘布川中，至江津戍见江陵县而后合为一，故江津为荆南之要会。又东过石首县北，通谓之荆江。又东入岳州府界，至城陵矶，而洞庭之水会于大江，水势益盛，谓之荆江口，亦谓之西江口，亦谓之三江口。三江者，岷江为西江，澧江谓中江，湘江为南江，俱至岳州城而回合也。《水经注》：江水东至长沙下隽县北今巴陵县，本下隽地，湘水从南来注之，江水又东，左得二夏浦，俗谓之西江口。晋隆安三年，殷仲堪镇江陵，江州刺史桓玄自夏口西上，将袭仲堪。仲堪遣殷�账�水军拒之于西江口，为玄所败宋元嘉三年，谢晦以荆州叛，自江陵东下，至江口，与到彦之相持。江口，即西江口。唐武德六年，洪州总管张善安叛附辅公祏，黄州总管周法明将兵击公祏，善安据夏口拒之。法明屯荆口镇，善安遣人刺杀之。荆口镇，盖置于荆江口矣胡氏曰：当在汉阳。恐误。天复二年，淮南将李神福围杜洪于鄂州，荆南节度成�酪�军赴救，未至郢州，潭州帅马殷、朗州帅雷彦威各遣将会兵荆江口，乘虚袭江陵，陷之。朱梁乾化末，淮南将陈璋攻荆南，不克而还。荆南兵与楚兵会于荆江口，谋邀璋。璋以舟二百艘骈为一列，夜过二镇，兵遽出追之，不及。又后唐天成三年，吴军至荆江口，将会荆南兵攻岳州，为楚将许德勋所败。宋乾德元年，湖南统军使黄从志以岳州拒命，慕容延钊遣武怀节帅水军趣岳州，大破贼兵于三江口。德�淘�年，蒙古入犯，岳州将高世杰扼荆江口以拒之。蒙古将阿里海涯督水军屯东岸，世杰乘夜陈于洞庭湖中，为海涯所破，岳州遂降。夫荆江口，在全楚之中，为腰膂之地，岂惟岳州之险要乎哉？

【按】湖广居八省中，最为闳衍，山川险固，自古称雄武焉。中原有事，盖必争之地也。是故襄阳其头颅也，黄蕲其肘腋也，江陵其腰腹也。保商陕者，在乎郧阳；跨两粤者，在乎郴、永；捍云贵者，重在辰、沅。大江制东西之命，五溪为指臂之余，此全楚之大略矣。然争形要者，必在荆湖以北。吴甘宁言于孙权曰：南荆之地，山川形便，诚国之西势也。今先取夏口，鼓行而西，据楚关即��关，见长阳县，大势弥广，即可渐规巴蜀矣。梁沈约曰：荆州居上流之重，土地广远，资实兵甲居朝廷之半。宋高祖遗诏尝令诸子居之。盖以荆州为江左之头目也。宋李纲言：荆湖，国之上流，其地数千里，诸葛武侯谓之用武之国。今朝廷保有东南，制驭西北，当于鼎、澧、岳、鄂一带皆屯宿重兵，使与四川、襄、汉相接，乃有恢复中原之渐。赵鼎曰：荆襄左顾川陕，右控湖湘，而下瞰京洛，三国所必争。宜以公安为行阙，而屯重兵于襄阳，运江、浙之粟，以资川、陕之兵。经营大业，计无出此。陈亮言：荆襄东通吴会，西通巴蜀，南极湖湘，北控关洛，左右伸缩，皆足为进取之机。而吕氏祉则曰：昔楚之兴国于鄢、郢，而守黔中、巫郡，兼江汉之险而有之，故以区区之国而尝与齐、晋争衡。三国而后，海内之地，分为南北。都秣陵者，必备淮甸，以犄角北寇。然国之安危，系于上流而已。盖转输之利，固系于上流；屏翰之势，又系于上流。南朝六姓，其强弱之势与兴亡之由，顾上流设施何如耳。吴纪陟之聘魏也，魏文问：吴戍备几何？曰：西陵至江都五千七百里。又问：道里甚远，难为固守。对曰：疆界虽远，而险要必争之地，不过数四，犹人有六尺之躯，其护风寒亦数处耳。今所谓险要必争之地者，不过江陵、武昌、襄阳、九江九江在江西，而与武昌共系上流之险，故因其旧文并录之。江水源于岷山，下夔峡而抵荆楚，则江陵为之都会。嶓冢导漾，东流为汉。汉沔之上，则襄阳为之都会。沅、湘众水，合洞庭之波而输之于江，则武昌为之都会。豫章西江，与嶓阳之浸浩瀚吞纳而汇于湓口，则九江为之都会。守江陵可以开蜀道，守襄阳可以援川、陕，守武昌、九江可以蔽全吴。蜀、汉、吴、楚并而为一，则东南之守亦固矣。至于备御之事，先收襄、汉，则兴元之阻譬之近藩；戍荆南，则巴蜀之富还为外府。又屯武昌，而湖之南北可以安堵；屯寻阳，而江之东西可以襟带。上游之势成，而后根本建康，左右淮、浙，取资于蜀，调兵于陕，以天下之半而与敌争，庶乎可以得志矣。噫！此就吕氏时言之也。今者荆土日辟，沃野弥望，再熟之稻，方舟而下，吴会之间，引领待食。虽江自夷陵以下时有横溢之虞，汉自襄阳已南亦多溃决之患，然而富强之迹，居然未改矣。