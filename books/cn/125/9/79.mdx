---
---
---
title: 卷七十九
---



◎湖广五

◇襄阳府东至德安府随州三百五十里，东南至安陆府三百十里，南至荆州府四百七十里，西南至荆州府夷陵州五百七十里，西至郧阳府四百十里，北至河南邓州一百八十里，东北至河南南阳府二百五十里。自府治至布政司六百八十里，至南京三千七百里，至京师六千七百六十里。

《禹贡》荆、豫二州之域南漳县为荆州境，余皆豫州境。春秋以来为楚地。秦为南郡、南阳地习凿齿曰：秦兼天下，自汉以北为南阳郡，自汉以南为南郡。汉因之。后汉末，为荆州治刘表为荆州刺史，徙州治襄阳县。曹操得荆州，始置襄阳郡治宜城县，以地在襄水之阳，故名，以为重镇。晋初，亦为荆州治治襄阳。平吴后，治江陵。东晋太元中，侨置雍州。宋亦为雍州，治襄阳，郡皆如故。齐、梁因之，并为重镇。后梁萧�鞒豕�于此，附庸西魏。西魏得之，改曰襄州。后周因之。隋初废郡，仍曰襄州初，西魏置襄州总管府。周、隋因之。开皇六年，又尝置山南道行台于此。大业初，又改州为襄阳郡。唐武德四年，复曰襄州亦置山南道行台于此。七年，改为都督府。天宝初，亦曰襄阳郡。乾元初，复故山南道及山南东道节度使皆治此。详见州域形势。下仿此。五代梁时，亦曰忠义军寻以延州为忠义军，襄州仍曰山南东道。宋仍曰襄州亦曰襄阳郡、山南东道节度，初属京西路。熙宁五年，分置京西南路，治于此。宣和初，升为襄阳府。元曰襄阳路。明初，复为襄阳府，领州一、县六。今因之。

府跨连荆、豫，控扼南北，三国以来，尝为天下重地。曹公赤壁之败，既失江陵，而襄阳置戍，屹为藩捍。关壮缪在荆州，尝力争之，攻没于禁等七军，兵势甚盛。徐晃赴救，襄阳不下，曹公劳晃曰：全襄阳，子之力也。盖襄阳失，则沔汉以北危。当操之失南郡而归也，周瑜说权曰：据襄阳以蹙操，北方可图。及壮缪围襄樊，操惮其锋，议迁都以避之矣。吴人惧蜀之逼，遽起而议。其后，魏终得以固襄阳，而吴之势遂屈于魏。自后诸葛瑾、陆逊之师屡向襄阳，而终无尺寸之利，盖势有所不得逞也。至于魏人之保襄阳，亦如手足之救头目。然方吴人之攻曹仁也，司马懿曰：襄阳，水陆之冲，御寇要地，不可失也。魏明帝亦言：地有所必争矣。晋人因之，而襄阳遂为灭吴之本。羊祜镇襄阳，进据险要，开建五城，收膏腴之利，夺吴人之资。石城以西，今安陆府尽为晋有。又广事屯田，预为储蓄。祜之始至也，军无百日之粮，及至季年，有十年之积。杜预继祜之后，遵其成算，遂安坐而弋吴矣。东晋之保有东南也，强兵巨镇，尽在荆、襄。庾亮刺荆州，闻石勒新死，议伐之。上言：襄阳北接宛、洛，南阻汉水，其险足固，其土足食，臣宜移镇襄阳之石城见上，时属襄阳，乘衅齐进，以临河洛。后庾翼亦表言：襄阳，荆楚之旧，西接益、梁，与关陇咫尺，北去河洛，不盈千里，土沃田良，方城险峻，水陆流通，转运无滞，进可以扫荡秦、赵，退可以保据上流，辄量宜入沔，移镇襄阳。议者谓襄阳去江陵步道五百里，势同唇齿，无襄阳则江陵受敌。自庾翼镇襄阳，田土肥良，桑梓遍野，带以沔水，阻以重山，北接宛、洛，平涂直至，跨对樊、沔，为鄢、郢北门。部领蛮左，常为重镇。桓温北伐，发自江陵，道出襄阳，于是晋之号令复接于中原。太元三年，苻坚遣军争襄阳，既复以一军出鲁阳关见河南重险三鸦，一军出南乡见河南淅川县，一军出武当，会攻襄阳。襄阳遂陷。桓冲寻举荆州之甲，两争襄阳而不能拔也。肥水之战，氐秦气丧，赵统得乘其敝，复收襄阳，而上游之藩垣始固。宋元嘉二十六年，议欲经略中原，以襄阳外接关河，欲广其资力，乃罢江州军府，文武悉配雍州、湘州，入台租税，悉给襄阳，使随王诞镇焉。既而诞遣柳元景等北伐，前据潼关，使东军不至丧败，南国之威，未必不可以复振也。废帝子业末，袁�滥币韵逖艟苊�，曰：襄、沔地胜兵强，去江陵咫尺，水陆流通，朝廷有事，可以立桓文之功。齐末，萧衍以襄阳资力，扫土东下，委两弱弟以空城，而魏将元英欲取沔阴而不敢。梁中大同初，以岳阳王�髡蛴褐荨．饕韵逖粜问ぶ�地，梁业所基，遇乱可成大功，遂有专据一方之志。及太清末，张缵代为雍州，�鞑皇苊�。其别驾甄玄成亦曰：樊、沔冲要，山川险固，王业之本也。及�饔胂娑�王绎为敌，求援西魏，宇文泰方欲经略江汉，遂急应之。既藉襄阳以并江陵，即因江陵以易襄阳，而�鞴淘谖喝酥�囿中矣。隋氏因之，遂以亡陈。唐初，平萧铣，分兵出襄州道。贞观中，置山南道于此。盖天下之要膂，襄阳实握之。安、史构祸，汴、洛沸腾，而襄、邓无虞，故东南之资储，得以西给行在。梁崇义拒命于建中间，未几丧败，及淮西寇暴，实藉襄、邓之力，为之犄角焉。唐末，朱温并秦宗权，因以驱摄山南，兼有荆、郢。高氏据荆南，而襄阳属于中朝，不得不貌为恭顺。盖襄州，江陵之咽喉也。宋兵一出襄阳，而荆南不敢旅拒矣。宋之盛时，以襄阳为京西重地。建炎初，李纲言巡幸之所，关中为上，襄阳次之。及襄阳为群盗所据，刘豫因以出没沔上，觊觎荆南。岳武穆上言：襄阳六郡六郡，襄、郢、随、唐、邓、信阳军也，为恢复中原基本时朱胜非亦曰：襄阳，国之基本也，宜先取六郡，以除心膂之病。于是讨李成于襄阳，一战克之，遂复襄阳、随州、唐、邓、信阳军。又言：襄阳、随、郢，地皆膏腴，苟行营田，其利甚厚。赵鼎亦言：吴越介在一隅，非进取中原之地，宜屯重兵于襄阳，为经营大业之计。孝宗初，陈亮言：襄、汉之地，控引京、洛，侧睨淮、蔡，包括荆楚，襟带吴、蜀，沃野千里，可耕可守；地形四通，可左可右。此今日所当有事者。理宗时，襄樊为蒙古所陷，孟珙复之，奏言襄樊为朝廷根本，当加经理，如护元气，上兵伐谋，此不争之争也。于是留镇襄阳，招中原精锐，分屯汉北樊城、新野、唐、邓间，蒙古不敢与抗。及吕文德守襄阳，叛将刘整献计于蒙古曰：攻宋方略，宜先从事襄阳，若得襄阳，浮汉入江，宋可平也。蒙古从之，多方以误宋，而襄、樊遂入于蒙古。其将阿里海牙亦言：荆襄自古用武地，汉水上流已为吾有，顺流长驱，宋必可平。而宋之亡，盖自襄、樊始矣。《荆州记》《荆州记》，相传乃盛弘之著曰：襄阳者，旧楚之北津，从襄阳渡江，经南阳出方关即方城，是周、郑、晋、卫之道；其东津经江夏，出平泽关或曰即平靖关，是通陈、蔡、齐、宋之道。胡氏寅曰：襄阳，上流门户，北通汝、洛，西带秦、蜀，南遮湖广，东瞰吴越，欲退守江左，则襄阳不如建邺，欲进图中原，则建邺不如襄阳，欲御强寇，则建邺、襄阳乃左右臂也。林氏奇曰：江陵，郢也。襄阳，鄢也宜城，即故鄢。自江陵而图北方，必经襄阳。襄阳，楚之北津也。

襄阳县附郭。汉县，属南郡。后汉因之。初平二年，刘表为荆州刺史，徙州治襄阳。建安十三年，刘琮以荆州降曹操，操轻兵济汉，到襄阳，既而北还，留乐进守此，始置襄阳郡治焉。吴嘉禾三年，陆逊等入沔口，攻襄阳，不克。晋仍为郡治。咸和五年，石赵将郭敬陷襄阳。七年，陶侃使桓宣等拔之。建元初，庾翼镇襄阳。明年，翼留子方之戍襄阳，还镇夏口。太元三年，秦苻丕等寇襄阳。明年，襄阳陷。七年，荆州刺史桓冲使朱绰攻襄阳，掠五百余户而还。八年，冲复攻襄阳，不克。九年，竟陵太守赵统攻取之，自是侨置雍州于此。宋元嘉二十六年，遂为实土。历齐、梁之世，雍州皆治襄阳。梁承圣末，西魏取之，改曰襄州，仍治此。周、隋以后，并为州郡治。今编户三十五里。

○襄阳城今府城。相传汉、晋时故址。背负汉水，东北一带皆缘城为堤，以防溃决，谓之大堤。汉乐府有《大堤曲》，谓此也。其西北隅谓之夫人城。晋太元三年，朱序镇襄阳，苻坚入寇，序母韩氏谓城西北角必先受敌，乃率百余婢及城中女丁于其处筑城二十余丈。贼来攻，西北角果溃，众移守新城。襄阳人因呼曰夫人城。其旁又有垒城，筑垒附近大城，犹今堡寨也。齐永元二年，萧衍起兵发襄阳，留弟忄詹守垒城。唐神龙元年，汉水啮城，宰相张柬之罢政事，还襄州，因垒为堤，以遏湍怒。自是郡置防御守堤使。会昌元年，汉水害襄阳，山南东道节度使卢钧筑堤六十步障之。宋绍兴二十二年，襄阳大水，汉水冒城而入。乾道八年，荆南守臣叶衡请筑襄阳沿江大堤。明洪武初，邓愈因旧址筑城，有正城，又有新城附正城旧基大北瓮门，绕东北角接于正城，为门六，北临汉水，东西南皆凿城为池。弘治中，复修筑。正德十一年，汉水大溢，破新城三十余丈。副使聂贤督众取石于仙女洞，纵横�嫫觯�槎��牙向背，悉如法，仍自北门起，至东长门，筑泊岸二百八十丈，又筑子堤以护之，增修城垣，一如旧制。襄阳人因呼为聂公城。嘉靖三十年，汉水复溃堤浸城。三十九年大水，相继修完。隆庆二年，堤复溃，新城崩塌，副使徐学谟请益�胬狭�堤于东西南城门外，各去城二里筑护城堤。万历以后，屡经修筑。今城周十二里有奇。

樊城府城北汉江上，与襄阳城隔江对峙。《志》以为即周仲山甫所封樊国也。后汉末，为戍守处。初平二年，袁术使孙坚击刘表。表遣将黄祖逆战于樊、邓间，坚击破之，遂围襄阳。建安十三年，刘琮以荆州降操，时刘备屯于樊城。操至宛，备始觉，将其众南走，樊城入于操。二十四年，关壮缪镇荆州，攻曹仁于樊，会沔水涨，羽乘水急攻之，城多崩溃，魏人忄匈惧。吴赤乌四年，朱然围樊不克。晋太安二年，新野王歆讨江沔乱贼张昌，至樊城，兵溃见杀。咸和五年，石勒将郭敬寇襄阳，军于樊城，守将周抚弃襄阳奔武昌，敬毁襄阳城，迁其民于沔北，城樊城以戍之。七年，陶侃遣桓宣等复取樊城。齐永明十一年，魏人大举入寇，诏江州刺史陈显达镇樊城。建武四年，后魏攻南阳，雍州刺史曹虎与南阳太守房伯玉不协，顿军樊城，既而魏屡破齐兵，至沔，军主刘山阳据樊城苦战，魏兵乃退。未几，魏主宏复将十万众围樊城，曹虎闭门自守，攻围数旬不拔，魏主临沔水望襄阳岸，乃去如湖阳。永元三年，萧衍起兵发襄阳，使司马庄丘黑守樊城。梁太清三年，雍州刺史岳阳王�鳌⑺韭砹醴焦缶莘�城拒命，�鞴グ沃�。承圣末，属于西魏，置樊城县，又置安养县及河南郡于此。后周省樊城县。隋初废郡，以安养县属襄州。唐武德二年，李大亮拔王世充樊城镇，即安养县也。天宝初，改为临汉县。贞元二十一年，移县于古邓城，改为邓城县，而樊城如故。宋嘉定十年，金兵犯樊城。咸淳九年，蒙古围樊城，久之未下。张弘范言于阿术曰：襄在江南，樊在江北，我陆攻樊，则襄阳出舟师来救，终不可取。若截江道，断救兵，水陆夹攻，则樊破而襄亦下矣。阿术从之。初，襄樊两城，汉水出其间。吕文焕乃植大木江中，锁以铁�危�上造浮桥，以通援兵，樊亦恃此为固，至是为蒙古所断，以兵截江，出锐师薄樊城，襄兵不能援，樊城破，襄阳遂降。今有关城市集，与襄阳相对。城西昔铸铁棂，列树堤岸，以通水道，如窗棂然，名铁窗口。明嘉靖四十五年，汉水溢，樊城北旧有土堤，城南面江一带皆砖城，尽皆溃决。议者谓樊城溃，则襄城无恙，疏塞不蚤，樊城之富庶渐衰。今有樊城关巡司在府治西北三里。嘉靖中，移巡司于县东北百二十里之柳树头。

邓城府东北二十里。本春秋邓国地，楚文王灭之而有其地。秦昭襄王元年，大良造白起攻楚，取邓，置邓县，属南阳郡。汉因之。更始二年，封王常为邓王。建武三年，岑彭破秦丰兵于邓，进围黎丘。晋曰邓城县，属襄阳郡。太元七年，桓冲伐秦，攻襄阳，苻坚遣苻�怼⒛饺荽沟染戎�。�砭�新野，垂军邓城，桓冲退屯沔南。晋末侨置京北郡。刘宋大明末，割襄阳西界为实土，邓县属焉。齐因之。永泰初，魏人取沔北五郡，崔慧景等驰救，大败于邓城。既而魏主宏攻围邓城，齐将曹虎拒守，经月不下。梁承圣三年，西魏宇文泰遣于谨等攻江陵，军至樊、邓，梁王�髀手诨嶂�。后周时，邓城县废。唐武德三年，以王世充兄子弘烈据襄阳，遣李大亮安抚樊邓，以图襄阳。大亮遂自邓城攻拔樊城。贞元末，移临汉县治古邓城，遂为邓城县，仍属襄州。乾宁五年，朱全忠侵忠义帅赵匡凝，败襄州兵于邓城。宋亦为邓城县。元省。今为邓城镇。《南北对境图》：自邓城南过新河至樊城。《一统志》：邓城旁近有牛首、安阳、古城、红崖、白河、沙河、渔浦、新城、淳河、滚河十城。蒙古围襄阳，分筑诸城于要津，以绝粮援。故址尚存。又《元和志》：邓塞故城，在临汉县东南二十二里，南临宛口，阻一小山，号曰邓塞。孙坚破黄祖于此山下，魏常于此治舟舰以伐吴。陆士衡《辨亡论》：魏氏浮邓塞之舟，下汉阴之众。谓此也。《水经注》：邓塞者，邓城东南小山，氵育水经其东。王氏曰：此为古邓国。宋庆元二年，襄阳守臣程九万请筑邓城堰，以防金兵冲突，遂为农田灌溉之利。○��城，在府东北十二里，古��子国。《左传》桓九年，楚师围��，即此。《寰宇记》：��城，在邓城南八里。晋置��县，属襄阳郡。后废。

偃城府北五里。《括地志》云：古郾子国也。关羽围樊城，魏将徐晃自宛赴救，至阳陵陂时，羽遣兵屯偃城。晃诡道欲绝其后，遂得偃城。即此地。《记》云：阳陵陂，在偃城西北十里。偃城，在安养县北三里。○废杜县，在府西。晋渡江后，侨立京兆郡及杜县，以处流民。宋因之。大明土断，割襄阳西界为实土。齐、梁因之。西魏末，废。

山都城在府西北八十里。本南阳之赤乡。秦置山都县，汉属南阳郡，吕后封王恬启为侯邑。后汉仍属南阳郡。建安初，南阳韩暨避袁术之命，徙居山都山，盖县境之山也。晋改属襄阳郡。刘宋属新野郡。齐属义安郡，后入于魏，县废。杜佑曰：故城在义清县东南。似误。今其地与新野接界。又常平废县，在府西南。《隋志》：西魏置义安县，后又置长湖郡治焉。后周改县曰常平。大业初，郡废，县属襄州。唐因之。贞观八年，省入襄阳县。又义安废县，在府西北。《齐志》：宁蛮府所领有义安郡义安县，后没于魏。西魏义安县，盖即萧齐故地为名，后梁因之。寻废。府境又有华阴废县，刘宋置南天水郡，治华阴县。沈约曰：郡寄治襄阳之岩洲，盖汉水中之洲也。齐因之，后废。

新城在府东南十里。蒙古围宋襄樊时所筑。咸淳三年，宋将夏贵救襄樊，不敢进，乘霖雨汉水溢，分遣舟师出没东岸林谷间。阿术谓诸将曰：此虚形，不可与战，宜整舟师以备新城。明日，贵果趣新城，至虎尾洲为阿术所败。

○岘山府南七里。亦曰南岘。《唐六典》：岘山，山南道之名山也。黄祖为孙坚所败，窜岘山中。羊祜镇襄阳，尝登此，亦曰岘首山。晋建元二年，梁州刺史桓宣击赵将李罴，败于丹水，移戍岘山。宋嘉定十年，金兵犯襄阳，复围枣阳，孟宗政午发岘首，迟明抵枣阳，驰突如神，金人骇遁。《水经注》：山上有桓宣所筑城。今凤林关在山上。○望楚山，在府西南八里，本名马鞍山。山麓与岘山接，所谓马鞍山道也。晋刘弘镇荆州时，改名望楚。郦道元曰：刘宋武陵王骏屡登陟，望见鄢城，故名。《南史》：孝建初，朱修之为雍州刺史，南郡王义宣叛，遣其党鲁秀自江陵来攻。修之断马鞍山道，据险自守，屡败秀兵处也。《胜览》：山高处有三磴，一名笑山。

万山在城西十里，下有曲隈。或讹为方山。刘弘牧荆州，制岘、方二山，泽中不听捕鱼。杜预在襄阳刻两碑，一沉万山之下。《水经注》：汉水自隆中，又东经方山北，即杜预沉碑处。盖方山即万山矣。《宋·邓琬传》：孔道存在襄，破柳世隆于万山。即此。宋咸淳五年，蒙古围襄樊，其将张弘范议曰：襄阳未下，以粮援未绝。而江陵归峡，行旅休卒，道出襄阳南者相继也。若筑万山以断其西，立栅罐子滩以绝其东，则毙之之道矣。史天泽遂筑长围，起万山，包百丈山，令南北不相通。又筑岘山、虎头山为一字城，联亘诸堡，以为必取之势，于是襄樊大困。其相近者曰九里山，起伏凡九，亦曰九里冈。○土门山，在府西四十里，其形如门。又十里为鹤子山，旁有鹤子川。《志》云：县西五里又有襄山。《荆楚记》：水驾山而上曰襄。

鹿门山府东三十里。旧名苏岭，上有二石鹿，因改今名。宋景定四年，蒙古从降将刘整计，请置榷场于襄阳城外，且请筑土墙以护货物，吕文德奏许之。遂开榷场于樊城外，筑土墙于鹿门山，外通互市，内筑堡壁。又筑堡于白鹤，由是敌有所守，以遏南北之援。襄樊城外，哨掠日至。咸淳五年，蒙古将张弘范军于鹿门，自是襄樊道绝，粮援不继。白鹤或作白马，今府城东南十里有白马山，上有白马泉。《寰宇记》曰：鹿门山南有霸王山，又南为杨桥山。春秋楚为杨桥之役，即此地。误矣。《志》云：杨桥山，在今府东五十里。

隆中山府西北二十五里。诸葛武侯隐此。《汉晋春秋》：亮家于南阳之邓县，在襄阳城西二十里，号曰隆中。《水经注》：沔水东径隆中，历孔明旧宅北。是也。苏轼诗：万山西北古隆中。亦谓此。今府南十里有卧龙山，又府西南三十里有伏龙山，皆以武侯名也。○柳子山，在府西北七里，檀水出其下。梁简文为州日，泛舟穷柳子之源，即此。又有紫盖山，在府北五里。宋时改名中岘山。《襄沔记》：紫盖山、万山、岘山，谓之三岘。

虎头山府南三里。一作阿头山。东汉初，岑彭破张扬于阿头山，后改为虎头。宋末，蒙古将阿术谋取襄阳，登虎头山望汉东白河口，是也。《志》云：府西南九里又有阿头山。○百丈山，在府南三十里。蒙古逼襄阳，宋将来兴国赴救，以百艘泊百丈山下，即此。又团山，在府西北三十里。宋嘉定中，金兵犯襄阳，来自团山，势如风雨。赵方将扈再兴败却之。咸淳中，李庭芝援襄阳，舟师出青泥河，进至团山，是也。旁有仙女洞，即正德中聂贤采石为堤处。《志》云：仙女洞，在府北三十里。

○汉江在府城北。自郧阳府流入府境，经均州、光化、�铣窍囟�东，由城北折而东南，经宜城县入安陆府界。其在府境者，亦曰夏水。《左传》昭十三年，王沿夏，将欲入鄢，是也。亦曰汉水，亦曰沔水。后汉建安末，关羽围曹仁于樊城，仁使于禁等屯樊北。会霖雨，汉水溢平地数丈，禁等七军皆没，樊城不没者数版。羽乘船临城立围数重，外内断绝。又船据沔水，襄阳隔绝不通，是也。晋咸康五年，蔡谟谓沔水以西，水急岸高，盖谓襄阳以西。太元三年，苻秦寇襄阳，梁州刺史朱序以秦无舟楫，不以为虞。既而秦将石越帅骑五千浮渡汉水，序惶骇，固守中城，越陷外郭，获船百余艘，以济余军。七年，桓冲攻襄阳，苻坚使苻�怼⒛饺荽沟雀熬龋�垂为前锋，进临沔水，夜命军士持十炬系于树枝，光照数十里，冲惧引还。又自汉以南曰沔南，自汉以北为沔北。萧齐永明十一年，襄阳蛮酋雷婆思等附魏，求内徙，魏人处之沔北。时沔北犹为齐地。婆思本居沔南，今徙沔北，于魏境为近也。建武四年，魏主侵雍州，败齐兵于沔北，既而南临沔水，复还新野。梁承圣中，西魏屡遣兵逾汉水侵江陵，时襄阳附魏也。南北有事，争襄阳必争汉津。唐会昌初，汉水溢，坏襄州民居。五代晋天福六年，安从进以襄州叛，命荆南、湖南合兵讨之。荆南高从诲遣水军至南津，楚马希范亦遣将将战舰入汉江，与晋军并进。俗亦谓之襄江。宋绍兴四年，岳飞讨李成于襄阳。成迎战，左临襄江。飞笑曰：步兵利险阻，骑兵利平旷，成左列骑江岸，右列步平地，虽众十万，何能为？乃以步兵击其骑，以骑击其步卒，贼大败，遁去。《水利考》：古大堤西自万山，经檀溪、土门、龙池、东津渡，绕城北老龙堤，复至万山之麓，周四十余里。年久堤溃，而龙池、东津一带又多浮沙。明初，修截堤一道，自长门之土门，后渐颓废。嘉靖四十五年，决府西老龙堤，直冲城南而东，为害最甚。自是并力修筑，北自老龙堤至长门，皆沿城砌石；南自万山麓至土门，皆仍古大堤；东南自土门至长门，则仍旧截堤，而后溃决渐少。大概堤防至切者，全在襄、樊二城间。盖二城并峙，汉水中流如峡口。且唐、邓之水从白河南注，横截汉流，以故波涛激射，城堤为害最剧也。

白河府东北十里。其上流即河南南阳府，湍、氵育诸水所汇流也。自新野县流入界，经光化县东，至故邓城东南，入于沔水。三国时，于河口立围屯。魏青龙二年，吴陆逊引兵向襄阳，不克而还，行到白围是也。宋太平兴国三年，漕臣程能议开白河为襄汉漕渠，直抵京师，以通湘潭之漕。渠成而水不行。端拱元年，治荆南漕河至汉江，行旅颇便，而白河终不可开。又宝�涛迥辏�蒙古董文蔚城光化、枣阳，进攻樊城。樊城南据汉江，北阻湖水，卒不得渡。文蔚夜帅兵于湖水狭处，伐木拔根立于水，实以薪草为桥，顷之即成，遂合围襄阳。守将高达力战于白河，却之。又咸淳三年，蒙古将阿术等经略襄阳，阿术登虎头山顾汉东白河口曰：若筑垒于此，以断宋饷道，襄阳可图也。遂筑白河城，以逼襄阳。或曰白河入汉之处，亦名三洲口。吴将朱然攻樊，司马懿救樊，追吴军至三洲口，大获而还。又王昶屯新野，习水军于三洲，谋伐吴。《水经注》：襄阳城东有白沙，白沙北有三洲，三洲东北有宛口，即氵育水所入也。○滚河，在县东六十里，自枣阳县流入境；又唐河，在县东北百里，自河南唐县流入境，皆合白河而注于汉江。

清泥河府西北三十里。自均房间东出，达于汉江。后汉建安中，乐进在青泥与关羽相距。陈大建二年，萧岿畜舟舰于章陵之青泥，章昭达谋袭之，是也。宋咸淳中，荆湖帅李庭芝救襄樊，移屯郢州。时襄樊围益急，庭芝闻知襄阳西北有水曰青泥河，源于均、房，即其地造轻舟百艘，募死士。汉水方生，乘顺流发舟，稍进团山下。又进高头港口，结方阵起�舳。�出江犯重围，至磨洪滩以上，元兵皆披靡。转战百二十里，遂达襄阳。是也。○淳河，在府东三十里，南流入汉江。宋咸平中，知襄州景望奏置营田务，襄阳县有淳河，溉田三千顷，宜城有蛮河，溉田七百顷。又有屯田三百余顷，于是岁入甚广。又熙宁四年，前知襄州史�堆钥�修古淳河一百六里，灌田六千六百余顷云。又泥河，在县东北九十里，西流入白河。

檀溪府西四里。源出柳子山，北流为檀溪，南流为襄水，亦曰涑水，皆流合汉江。相传刘先主尝乘的驴过此。齐东昏侯时，萧衍为雍州刺史，密修武备，多伐材竹，沉之檀溪，以为装舰之备。《水经注》：檀溪去城里余，北流注沔。又襄水，在府西北三里，今皆涸。○石牌港，在府西北三十里。又有竹�舾郏�在府北三十里。黄龙港，在府东六十里，皆流入汉江。《志》云：府西南二十五里有金水港，府南四十五里有沙河港，府南五十里有土山港。又有田塍港在府东南三十里，隆盛港在府东南四十里，下流俱汇于汉江。

闹沟在府北。自南阳府境流入界，经废邓城南而入于汉。萧齐建武末，崔慧景等与魏人战，败于邓城。慧景引军南走，魏人追败之于闹沟。萧子显《齐书》：闹沟与沙�鲫孪嘟�，盖沙�鲫轮�水南流入于闹沟云。沙�鲫拢�见南阳府南阳县。又潺沟，亦在府北。梁天监八年，魏荆州刺史元志将兵寇潺沟，驱迫群蛮，群蛮悉度汉水来降，雍州刺史萧炳开樊城纳之，遣将朱思远击败志于潺沟。沟盖在汉水北，其水南注于汉。○鱼浦潬，在府南。蒙古围襄阳，尝筑城于其旁，所谓渔浦城也。又有习家池，在府南百里，后汉习郁所穿。晋山简镇襄阳，每饮于此。亦曰高阳池。府东五里又有黑龙池。

龙尾洲在府东南三十里汉江中。宋咸淳八年，张贵将援兵入襄阳，欲还郢，募二士伏水中达郢，求援于范文虎，刻日发兵，驻龙尾洲以助夹击。贵遂发舟，破围冒进，夜半至小新河，与元将阿术等力战。至勾林滩，渐近龙尾洲，援兵不至。蒙古先据洲，前后夹击，兵败被执处也。又虎尾洲，在府南三十里。宋末夏贵与蒙古战，败绩于此。或曰即龙尾洲之异名也。《志》云：县东五里有五娘子洲。

罐子滩在鹿门山南，汉江西岸。宋咸淳三年，蒙古围襄樊，范文虎以舟师赴救，败于罐子滩。既而蒙古将张弘范议立栅罐子滩，以绝宋人粮援处也。又有会丹滩。范文虎救襄樊，舟师至鹿门，时汉水涨溢，阿术夹江东西为阵，别令一军趣会丹滩，犯官军前锋，文虎败走。

吕堰在府北七十里。宋绍定六年，金将武仙等次于顺阳，犯光化，孟珙败却之。又败金人于吕堰，进攻顺阳，武仙败走。今为吕堰驿。北至河南新野县七十里。顺阳，见邓州淅川县。

○柳关府西北七里，以柳子山名。又府北七里为七里店关，府西九里为老龙堤关。堤东临汉江，西抵万山，府城东北之捍蔽也。又府东十里有东津渡关，为汉江渡口。二关皆控汉江之险。○凤林关，在府南七里。又府南九里有观音阁关。《志》云：府东旧有柜门关，蒙古围襄樊，置关于此。宋将张贵被执，见阿术于柜门关，不屈，见杀处也。

下笮戍在沔北，直府城东北。齐东昏侯永元二年，魏东荆州刺史桓晖入寇，拔下笮戍是也。亦作下迮戍。梁中大通五年，魏荆州刺史贺拔胜寇雍州，拔下迮戍。于是扇动诸蛮，屡败州兵，汉南震动。○阴谷口，在府西六十里。唐天�潭�年，朱全忠取唐、邓诸州，军于汉北，命杨师厚作浮桥于阴谷口，遂引兵度汉。忠义节度使赵匡凝逆战于汉滨，不胜，遂奔淮南。

双沟镇府北七十里，道出唐、邓。设税课局于此，并置巡司戍守。又油坊滩镇，在府西三十里，向为盗贼出没之所，有巡司。嘉靖中，改置于府西北百里之太山庙。又牛首镇，在府西北四十里。又高头堡，在团山南。府南又有石门堡。○潼口驿，在县南五十里。《舆程记》：府城西有汉江驿，府北七十里即吕堰驿也。

赤滩圃在府东南汉江上。宋咸淳三年，蒙古围樊城，张世杰与蒙古战于赤滩圃，败绩。○桃林，在府南六里。晋桓冲攻襄阳，屯军于此。时方食桃，埋其核，至春萌生，遂成茂林。

宜城县府东南百二十里。东南至安陆府百八十里。战国时楚鄢县。秦因之。汉惠帝三年，改为宜城县，属南郡。更始封王凤为宜城王。后汉仍属南郡。初平二年，刘表刺荆州时，寇贼梗塞，表单马入宜城。建安三年，曹操表先主为镇东将军，封宜城亭侯是也。晋初，为襄阳郡治，后仍属襄阳郡。刘宋初，废。大明初，侨置蓝田县，并置华山郡。齐因之。梁改曰率道县。西魏属宜城郡。隋属襄州。唐武德四年，属若阝州。贞观八年，仍属襄州。天宝七载，改曰宜城县。宋仍属襄州。今城周五里有奇，编户十七里。

○鄢城县西南九里。古鄢子国。楚为鄢县。《左传》昭十二年，王沿夏，将欲入鄢。杜预曰：顺汉水入鄢也。鄢，楚之别都。《楚世家》：顷襄王十六年，与秦昭王好会于鄢。秦昭襄王二十八年，大良造白起攻楚，取鄢。高诱曰：秦兵出武关则临鄢，下黔中则临郢也。秦亦为鄢县。汉改县曰宜城，治此。刘宋筑宜城大堤，改置华山县，而故城遂废。《志》亦谓之宜城废县。○己阝城，在县北五十里。汉县，属南郡。己阝，音忌。高帝封黄极忠为侯邑。王莽地皇二年，己阝人秦丰起兵是也。后汉亦为己阝县。晋属襄阳郡。宋、齐因之。后废。《水经注》：沔水西南有骑城，周二里余，古楚邑，秦置己阝县。又有黎丘城，在故己阝城东。王莽末，秦丰起兵于黎丘，自称楚黎王。刘昭曰：己阝有黎丘城。建武四年，帝幸黎丘，使朱祜等代岑彭围秦丰。既而祜自观城擒丰于黎丘。《水经注》：沔水径黎丘故城西，又南过己阝县东北。观城，在黎丘东二里是也。杜佑曰：黎丘，在今宜城县北。

若阝城县东南九十里。春秋时若阝国，自商密迁于此，为楚附庸，楚灭之而县其地。定六年，楚令尹子西迁郢于若阝是也。秦置若县，属南郡。汉因之。后汉改为若阝县。晋仍属南郡。宋元嘉六年，以三辅流民出襄阳，侨置冯翊郡。沈约《志》曰：郡初治襄阳，后治若阝。是也。齐因之。梁中大通五年，魏荆州刺史贺拔胜寇雍州，分兵拔冯翊，即此。后周郡县俱废。《括地志》：若阝城东五里有楚王城，西南去乐乡县三十三里，楚昭王迁若阝时所居。又湫城，杜预曰：在若阝县东南。《左传》庄十九年，楚文王伐黄还及湫，即此。乐乡，今见荆门州。○武山废县，在县南百里。《隋志》：梁置旌阳县，后改名惠怀，属武宁郡。西魏又改曰武山。隋初属若阝州。大业初，废入乐乡县。又上洪废县，在县东南。刘宋侨置略阳县，属南天水郡。齐因之。梁置德广郡治焉。西魏改县曰上洪。隋初郡废，县属襄州。唐武德四年，属若阝州。贞观初省。

汉南城县北三十里。地名东洋，有古堤，又有古城。宋初，筑宜城大堤。大明初，置华山郡及华山县治焉。沈约《志》：华山郡治大堤村，是也。齐因之。永元二年，萧衍起兵襄阳，华山太守康绚率郡兵赴衍。梁仍为华山郡，亦谓之大堤城。太清三年，张缵赴镇雍州，至大堤，岳阳王�鞑皇艽�。西魏改县曰汉南，改郡曰宜城。后周废郡。隋仍曰汉南县，属襄州。唐初，王世充侨置华州于此。武德四年，州废，县仍属襄州。贞观八年，省入率道县。曾巩曰：宋武帝筑宜城之大堤为城，即今县治。似误。○罗川城，在县西二十里，春秋时罗国地。杜预曰：罗在宜城县西山中。是也。《郡志》：在今县东北二十五里。似误。又襄城，在县南二十里，《志》以为古郾子城也。

○石梁山县西三十里。形如桥梁。又县东南五十里有赤山，土石皆赤，下有深潭，名钓鱼洞。《志》云：县西南二十里有牛心山，其南五里为鹞子山，有天坑。宋末，与蒙古战于牛心山，不利，士卒多坑于此。○分水岭，在县南六十里与荆门州分界。又走马冈，在县东南六十里，俗传关羽练兵处。

○汉江县东四里。《水经注》：汉水自襄阳中庐又东南流，径黎丘故城西，又南与疏水合，又南过己阝县东北，又南经宜城东，夷水注之。后汉建武四年，田戎据夷陵，闻汉军围黎丘，乃将兵沿江溯沔上黎丘，谋降汉，不果。胡氏曰：自江下至沔口，又溯沔而上至黎丘也。《宋志》：淳熙八年，襄阳守臣郭杲修护城堤，以捍江流。又筑救生堤，为二闸，一通于江，一达于濠，当水涸时，导之入濠；水涨时，放之于江。自是水虽至堤，无湍悍泛滥之患。《郡志》：救生堤，在府西南五里。《水利考》：县一面据山，三面临沔，沔江故道绕县东四十里之天龙山、县东南四十里之凤凰山而下。去城二十余里有使风、龙潭二港，接江流灌城濠，未尝为患。明嘉靖四十五年，汉水溢，直冲迎水洲而下，改徙鸨潼河，新洪逼城五里许，又由使风、龙潭二港冲洗南北城楼，自此水涨径撼城堤。议者谓使风、龙潭二港口不塞，城堤终难保也。鸨潼河，《志》云：在县东五里。

蛮水在县西南。源出郧阳府房县界，流经南漳县，至县南四十里，地名破河脑，入于汉江。本名鄢水，亦曰夷水。桓温以父嫌名，改曰蛮水。又疏水，在县北，出南漳县界废中庐县西南，东流至县东北，入于汉水。其处谓之疏口。唐建中二年，襄邓帅梁崇义拒命，淮宁帅李希烈击之，循汉而上，崇义遣将翟晖等逆战于蛮水。希烈大败之，又追败之于疏口，遂入襄阳。○潘家河，在县东七十里，流经石板滩，合县东三十里之阴港，流入汉江。

氵示水在县西。《水经注》：氵示水上通梁州�逖粝兀�东径新城之氵示乡县，谓之氵示水。又东历�趿钕纾�谓之�趿钏�。又东历宜城西山，谓之氵示溪，东流合于夷水，谓之氵示口。氵示，音怡。晋怀帝永嘉四年，刘聪逼洛阳，荆州刺史王澄自将欲援京师，至氵示口，众散而还。即此。

木里沟在县东。《水经》：沔水又南得木里水。是也。楚时于宜城东穿渠，上口去城三里。汉南郡太守王宠又凿之，引蛮水灌田，谓之木里沟。径宜城东而东北入沔，谓之木里水口。灌田七百顷。宋时，陈表臣复修之，起水门四十六，通旧陂四十有九。治平中，县令朱�缎薷茨厩�，溉田至六千余顷。淳熙八年，襄阳守臣郭杲言木渠在中庐县界，拥氵焉水东流四十五里，入宜城县，岁久湮塞，乞行修治。十年，诏疏襄阳木渠，以渠旁地为屯田，给民耕种。宋郑獬《木渠记》：木渠出中庐西山，拥鄢水走东南四十五里，经宜城东北入沔。后汉王宠守南郡，复凿蛮水与之合，于是溉田六千余顷。至曹魏时，夷王梅敷兄弟于其中聚民万余家，据而食之，谓之��且中。当时号��且中为天下膏腴，以此也。

长渠县西四十里。亦曰罗川，亦曰鄢水，亦曰白起渠，即蛮水也。宋至和二年，宜城令孙永治长渠。绍兴三十二年，王彻言襄阳古有二渠，长渠溉田七千顷，木渠溉田三千顷，今湮废，请以时修复。曾巩有《长渠记》，其略曰：荆及康狼，楚之西山也。水出二山之间，东南流，春秋之世曰鄢水。《左传》鲁桓公十有三年，楚屈瑕伐罗及鄢乱，次以济，是也。其后曰夷水。《水经》：汉水南过宜城县东，夷水注之。是也。又其后曰蛮水，道元谓桓温避父名改夷水曰蛮水，是也。秦昭王二十八年，使白起攻楚，去鄢百里立�鲫拢�壅是水为渠以灌鄢，鄢入秦，而起所为渠不废，引鄢水以灌田。今长渠是也。道元谓溉田三千余顷。盖水出西山诸谷，其源广而流于东南者，其势下也。

龙潭港县西南里许，东通溪江。又拖枪港，在县东十里。《志》云：宋末范文虎军败于此，因名。又东二十里有朱家港，又二十里有王城港，俗呼黄鳝港。又清水港在县东南十五里。又县东南四十里有练港，《志》云：源出县东五十里之卧牛山，至赤山而入汉。又有毛家港，在县北二十五里。俱流入汉水。○羊祜汊，在县北三十里，又县南十里有康坡汊，县东南二十五里有楼子汊，皆汉水旁出者也。又金沙泉在县东二里，县东七十里又有珍珠泉，又东二十里曰南泉，引流为阴港，俱流入汉江。

灌子滩县北二十里卧虎崖下。《志》云：宋末范文虎援襄阳，与蒙古将阿术、刘整战，败绩，即此滩云。其南曰连四洪滩，中有一滩，旁连四洪，故名。又赤滩，在县东南五十里，亦宋末与蒙古战处。又东南曰湍滩，亦范文虎为蒙古所败处也。一名湍滩脑。○交丫滩，在县南破河脑，蛮水与汉江二水交流，故名。又南七里曰倒上洪滩，又八里曰石羊滩，皆在汉江岸侧。

○鄢城驿在县城南。又南七里有苏家湖驿。《通志》云：县西三十里有废宜城驿，相传白起堰西山涧灌此城。疑此为旧鄢城也。

南漳县府西南一百二十里。西北至郧阳府保康县二百十里，北至�铣窍匕偃�十里。汉南郡临沮县地。西魏置重阳县，又置南襄阳郡治焉。后周置沮州，州寻废，改县曰思安。隋初，郡废，县属襄州。十八年，改县曰南漳县。大业末，王世充复置沮州。唐武德四年，州废，县仍属襄州。贞观八年，省入义清县。开元十八年，移荆山县于南漳，故城复曰南漳县。今城周三里，编户十二里。

○中庐城县东北五十里。春秋时卢戎国，又楚之庐邑也。《左传》文十八年，楚代庸，自庐以往，即此。汉置中庐县，属南郡。后汉因之，亦曰中卢。晋仍曰中庐，县属襄阳郡。宋、齐因之。梁改置穰县。西魏曰义清县，又置归义郡。后周废郡，又省左安、开南、归仁三县入焉。隋仍曰义清县，属襄州。唐因之。刘�骶湓唬合鼐芍舞狭帧Ｓ阑粘酰�移治清良。是也。宋初仍旧。太平兴国元年，复曰中庐县。绍兴五年，省入南漳。颜师古曰：故中庐县，隋讳中改曰次庐村，盖时以中庐并入义清也。今为中庐镇。

临沮城县西南六十里。汉县，属南郡。后汉因之。晋属襄阳郡。刘宋仍属南郡。齐因之。后省。章怀太子贤曰：临沮故城在当阳县西北。盖境相近也。○上黄城，在县东南五十里。郦道元云：晋平吴，割中庐之南乡、临沮之北乡，置上黄县，治�趿钕纾�属襄阳郡。宋属长宁郡。孝建中，又以绥宁县并入。齐仍旧，后周废。宋白曰：上黄，在宜城县西。又罗国城，《寰宇记》云：在县东南八十里。楚使莫敖伐罗，谓此。其后迁于枝江。

新安城在县西北。齐梁时侨置。《南齐志》宁蛮府有安定郡，领新安等县。盖齐置安定郡，治新安县。梁中大通五年，魏荆州刺史贺拔胜寇雍州，分军拔安定，即此。又安武城，亦在县西。梁置，属襄阳郡。《隋志》：西魏并新安、武昌、平武、安武等县，改置重阳县。后周主邕封李穆为安武公，即此城也。○荆山城，在县西。《旧唐书》：武德二年，分南漳县置荆山县，在县西一百五里。又置重州，领荆山、重阳、平阳、渠阳、土门、归义六县。七年，省渠阳入荆山，省平阳入重阳，又省土门、归义二县入房州之永清县。贞观元年，废重州，以荆山县属襄州，复移重阳县于重州故城内，属迁州。八年，省重阳入荆山。开元十八年，徙治于南漳故城，是也。

○荆山县西北八十里。《禹贡》：荆、河惟豫州；荆及衡阳惟荆州。盖荆、豫二州之界，所谓南条荆山也。又《左传》昭四年，晋司马侯曰：荆山，九州之险也。《汉志》以为漳水所出。《唐六典》：山南道名山曰荆山。其山三面险绝，惟西南一隅通人径。顶有池，旁有石室，相传卞和宅，上有抱玉岩。《水经注》：荆山相邻有康狼山，夷水所出。又荆山以西，冈岭相接，皆谓之西山。梁太清三年，张缵镇雍州，岳阳王�鞑皇埽�代命助防杜岸绐缵往西山避祸，因追擒之。胡氏曰：万山以西中庐诸山皆西山也。

老雅山县南五十里，上接文阳洞，下接三泉山，周回四十余里，险峻幽深，人不可近，俗名老鸦山。《志》云：文阳洞，在县西百里。又四望山，在县南三十里。《志》云：以东望襄阳，西望房陵，南望荆州，北望�铣嵌�名。一名大府山。○八叠山，在县东南六十里，司马懿凿山开道，屈曲八叠，因名。一名��且山。《郡县志》：南漳东北百八里有��且山。似误。自八叠而西北，山溪阻险，古所谓��且中也。《隋志》：义清县有��且山。

司空山县西北一百三十里，山高峻，西山要口也。宋咸淳十年，蒙古伯颜南寇，由襄阳入汉，济江，分三道，一由枣阳哨司空山，一由老雅山徇荆南，自与阿术等水陆趋郢州，是也。又景炎二年，司空山寨民傅高举兵兴复，为蒙古将昂吉儿所袭破。明成化初，贼首刘千斤寇房县，督臣白圭由司空山进讨，平之。又鸡头山，在县西百八十里，北临漳水，一名临漳山。又清溪山，在县西南五十里，山高峻，东有泉下流，入于沮水。又县西五十里为五盘山。

○沮水县西南百五十里。自郧阳府房县流入界，东南流入当阳县界，会于漳水。○漳水，在县南百三十里，源出荆山，绕流至鸡头山下，又东南流入当阳县界，会于沮水。详见大川沮水。

蛮水县西南一里。自房县境流入，东径宜城县界。又清凉河，在县东十二里，源出县南百四十里之西溪洞，北流合于蛮河。又潮水，在县西百里，自保康县西南流入界，经县南，亦会于蛮河。

猫儿关县西四十里。又鸡头关，在县西鸡头山下。又玛瑙关，在县西三十里。又西五十里为隘门关，皆山溪险僻处也。《志》云：县北四十里有百门堡。○七里滩镇，在县西七里，旧为盗贼出没之所，向有巡司。嘉靖中，移置于保康县之常平堡。又县西南百五十里有金厢坪巡司，县东五十里又有方家堰巡司。

枣阳县府东北百三十五里。东南至德安府随州百六十里。汉南阳郡蔡阳县地。后汉析置襄乡县，后废。晋亦为蔡阳县地。西魏置广昌县及广昌郡，并徙昌州治焉。隋初，废郡，而州如故。仁寿初，改县曰枣阳，以枣阳村为名。大业初，改州为舂陵郡。唐武德三年，复置昌州。五年，州废，以县属显州。贞观九年，显州废，改属唐州。明年，改属随州。宋仍为枣阳县。绍兴中，升为枣阳军。元复为枣阳县，属南阳府。至元十九年，改属襄阳路。今城周三里有奇，编户四十五里。

○舂陵城在县南三十里。汉县，属南阳郡。《汉记》：元朔五年，以零陵泠道舂陵乡封长沙王子买为舂陵侯。至戴侯仁请内徙。初元四年，徙蔡阳县之白水乡，仍以舂陵为国名。望气者苏伯阿见舂陵城，叹曰：气佳哉！郁郁葱葱。及光武即位，建武六年，改曰章陵。《古今注》：建武十八年，使中郎将耿遵筑章陵城，后尝为章陵郡。章帝元和初，幸章陵。和帝永和十五年，亦幸焉。桓帝延熹七年，南巡亦幸章陵。魏黄初二年，更章陵为安昌县。晋仍曰安昌县，属义阳郡。宋、齐因之。北魏延昌初，以蛮户桓叔兴为南荆州刺史，治安昌城。梁普通三年，叔兴以州来降，寻复入魏。大通二年，南荆州刺史李志举州来降，即此。魏尝置丰良县。西魏改置昌州，以安昌置安昌郡，并置舂陵县，为郡治。隋开皇初，郡废，县属昌州。大业初，以丰良县并入。唐初仍曰舂陵县，亦属昌州。贞观初，省入枣阳县。

蔡阳城县西六十里。汉县，属南阳郡。王莽母功显君食邑于此。后汉仍曰蔡阳县。光武封刘本为侯邑。晋属义阳郡。宋初属新野郡。大明元年省。齐复置蔡阳郡，属宁蛮府。梁因之。后魏并置南雍州治焉。西魏改曰蔡州。隋郡废。大业初，州废，县属舂陵郡。唐初省。今有蔡阳店。○南阳城，在县东南三十二里。《隋志》：西魏析蔡阳置南阳县，后改曰双泉；又置千金郡，治黬源县。隋初郡废，与南阳县俱属蔡州。大业初，皆并入蔡阳县。

清潭城县南六十里。西魏置。隋因之，属昌州。唐初，亦为清潭县。武德五年，废入枣阳县。《隋志》云：县有大洪山，盖与随州接界。○岑彭城，在县北三十里。相传彭征秦丰时筑城牧马于此。

○资山县东南六十里。其上深邃阔远，可以耕种，修篁大木，环山之民皆资焉。今为市集。又氵婴源山，在县南七十里，氵婴水出焉，西流入汉江。西魏置黬源县，盖以此山名。○甘泉山，在县东北四十里。地肥而水甘，故名。杜佑曰：县东北界有黄山，溠水所出也。

武王山在县东五十里。世传楚武王尝猎此，一名霸山。又赤眉山，在县东北八十里，相传赤眉尝军此山下，地名北寨。《志》云：县西南六十里有青山，有矿产银。其相近者为平顶山、黄土堰，亦产银。○九十九冈，在县东北二十五里，路出随州。宋邢居实诗：岐路剧羊肠，重冈九十九。是也。又十五里冈，在县西北，金人围枣阳，孟宗政等败之，追至十五里冈。

○白水县东南二里。源出县东北五十里之大阜山，西南流，经县南四十里，与滚河合流，西注汉江。旧《志》：县有光武旧宅，宅枕白水，张衡所谓龙飞白水也。宋嘉定十一年，孟宗政守枣阳，金完颜赛不等攻围之，许国自随州赴援，至白水，鼓声相闻，宗政帅兵出战，金人奔溃。《水经注》亦谓之洞水。大阜山，亦曰大父山。○莏水，在县南三十里。《襄沔记》：源出随州之莏山。《水经注》：出县东北之阳中山，西南流，合于白水。

滚河县西南四十里。合白河入汉江。宋嘉定十二年，金人围孟宗政于枣阳，扈再兴自唐邓还兵驰救，败金人于滚河，又败之于城南。宗政亦自城中出击，金人大败。又县西南一里有沙河，又有中河源，出县南三十里之无量山，皆流入滚河。○华阳河，在县南四十里，源出武王山，西流入白河。又镇北河，在县北十八里，西流入襄阳县之唐河。

平堰在县西。宋绍定五年，孟宗政守枣阳，创平堰，自城至军西十八里，由八叠河经渐水侧，水跨九阜，建通天槽八十有三丈，溉田万顷。立十庄三辖，使军民分屯，边储丰�枞�。

○马磴寨在县西北百余里。宋嘉定十二年，孟宗政败金人于枣阳，追至马磴寨，焚其城，入邓州而还。《志》云：县有鹿头店巡司，隆庆四年设。

�铣窍�府西百八十里。西北至均州二百五十里，北至光化县三十里。春秋时�瞎�地。汉为筑阳县地，属南阳郡。晋属顺阳郡。宁康中，置义成县，并置义成郡。齐、梁因之。后周废郡。隋开皇十八年，改县曰�铣牵�属襄州。唐武德四年，属��州。明年，州废，仍属襄州。今城周三里有奇，编户四十八里。

○筑阳城县东四里。汉县治此。萧何少子延封筑阳侯。后汉初，世祖封吴财为侯邑。晋属顺阳郡。刘宋大明中，改属扶风侨郡。齐因之。梁仍曰筑阳县。隋开皇初，废入�铣窍亍！锻ǖ洹罚褐�阳距��城三十余里。其东有万年城，东晋侨立万年县于此，属义成郡。太元六年，桓冲伐秦，攻襄阳，别将拔万岁、筑阳。万岁，即万年之讹也。齐、梁仍属义成郡，后周废。○扶风城，在县东北二十里，其地本名筑口。汉昭列尝屯兵于此。沈约《志》：扶风郡，晋太元中侨治襄阳，后治筑口，领筑阳、�ァ��逖羧�县是也。齐因之。西魏废。又涉都城，在县东北。《后汉志》筑阳有涉乡。汉武帝平南越，封南海守之子喜为侯邑。《水经注》均水自此入沔，谓之均口云。

�铣�县西北七里，即古�瞎�。晋置义成县于此。《晋书》：咸和中，陶侃使桓宣镇襄阳，以宣淮南部曲置义成郡，又侨置淮南之平阿、下蔡县属焉。是时皆寄治襄阳城内。沈约《志》：义成初治襄阳，后治均口。是也。宋省平阿、下蔡二县入义成县。梁时亦谓义成曰�铣恰Ｖ写笸ㄎ迥辏�魏荆州刺史贺拔胜寇雍州，分军拔冯翊、安定、沔阳、��城诸城，雍州刺史庐陵王续遣柳仲礼屯�铣牵�拒却之，即此。又洛阳城，《志》云：在县东十二里，盖南北朝时所侨置。《水经注》：洛阳城北抗洛溪，溪水东南注沔水，谓之洛溪口也。○延岑城，在县西北八里。东汉初，南阳人延岑起兵武当，筑城于此。又有张飞城，在县西南五里，有故城址，相传飞所筑。

○�仙�县西北十里，上有古城。《志》以为即春秋时�喜�绥国都也。又有�铣巧剑�在县西十里，上有石城。《水经注》云：古�瞎�城在�铣巧缴稀Ｓ挚�林山，在县西北四里，《水经注》谓之阙林山。《志》云：汉萧何子延国于其下。○赤山，在县东南八十里，丹崖峭壁，临汉江上。又五垛山，在县东南九十里，天顺初，改名永安山。

界山县西北百二十里。或以为即分碛山也。齐东昏侯初，陈显达北伐，魏拔马圈城，魏人断均口，邀其归路，显达战败，间道自分碛山出均口南还，即此。又倒驴山，在县西八十里，以高峻难登而名。

○汉江县东北二十五里。自光化县流入界，又东南入襄阳县界。《水经注》：沔水经涉都城东北，均水入焉。是也。唐宝应初，襄邓防御使裴茂屯�铣牵�袭山南东道节度来��，沿汉趣襄阳，陈于�纤�北，为��所败。或曰：汉水在县境内，亦曰�纤�。○筑水，在县南百步，源出郧阳府竹山县，历房县南，而东入县境，又东汇于沔水，谓之筑口，即今古洋河也。《志》云：河在县西南一里，县西又有粉水流合焉。水亦出房县境，东流入县界，俗亦谓之粉渍水，盖水流常浊矣。至两河口，与古洋河合，下流入汉。

均水在县东北。自河南淅川县流入府境，经均州界，东南流，历光化县界，至故涉都城东北而注于沔水，谓之均口，亦曰��均口。晋永和十年，桓温代秦，水军自襄阳入均口。齐东昏侯初，陈显达攻魏，军入��均口。冯道根曰：��均水迅急，易进难退，魏若守隘，则首尾俱急，不如悉弃船舰于��城，陆道并进，列营相次，鼓行而前，破之必矣。显达不从，进围马圈，魏人果断均口，邀齐兵归路，败还。事闻，诏以道根为��均口戍副，即此处也。马圈，见河南邓州。

乾汊河县西南三里。或以为即�逅�也。《水经注》：�逅�历新城上庸，又东径�逖艄食悄希�晋分筑阳所置县也。其水又东流注沔水。今故流渐堙，汉江水涨则乾汊河与古洋河相通，水落则干，因名。又黑水河在县东南六十里，白石河在县西南三十里，又西南五里曰黄土河俱注于汉江。○袁曹洲，在县东五里。相传曹操、袁术尝争渡于此，故名。今亦谓之袁曹渡。

○格垒县南十二里冈上。旧《志》：冈东临汉水。汉末，刘表将李氏甚富有，奴仆数百，立垒保此。○石花街镇，在县西五十里，有巡司戍守。又县东南三十里有柴店镇，下有柴店渡，临汉江。又县东南七十里有砖桥镇。又高山堡，在县南六十五里，接南漳县界，与石花街皆为盗贼出没处。

光化县府西北百八十里。西至均州百八十里，东北至河南邓州百六十里。春秋�瞎�地。秦汉为阴、��二县。西魏置阴城县，并置��城郡。后周郡废。隋属襄州。唐武德四年，置��州。五年，州废，县仍属襄州。贞观八年，省入�铣窍兀�为阴城镇。宋乾德二年，置乾德县，又置光化军治焉。熙宁五年，军废，改县为光化县。元�坛酰�复故。元废军，复改县曰光化，初属南阳府。至元十九年，改属襄阳路。今城周五里有奇，编户三十七里。

○阴城在县西。今汉水北岸，古县城是也。春秋时曰下阴。《左传》昭十九年，楚令尹赤迁阴于下阴，盖迁阴地之戎于此。汉置阴县，属南阳郡。后汉因之。建武三年，延岑将邓仲况拥兵据阴县，降于汉。晋属顺阳郡。刘宋属广平郡。齐、梁因之。西魏改曰阴城县，后又迁县于今治。阴地之戎，即所谓陆浑之戎也。见河南嵩县。

�渤�县东北四十里。秦置��县。汉因之，属南阳郡。高祖封萧何于此。后汉亦曰��县。光武初，尝封邓禹为��侯，盖以比于萧何也。晋武帝改南乡为顺阳郡，治��。《水经注》：城南临沔水，谓之��头。晋元帝初，雍州刺史尝寄治��城，寻罢。隆安三年，桓玄袭殷仲堪于江陵，仲堪出奔��城。宋亦曰��县，属广平郡。齐因之。梁置��城郡治焉。中大通五年，魏荆州刺史贺拔胜寇雍州，分军攻拔��城，即此。后周废郡，并废县入阴城。广平，见河南新野县。《志》云：县北十二里有空城，亦南北朝时戍守处。

○马窟山县东五里。中有石室。相传汉时有马数百匹从窟中出，形小如巴滇马。吴陆逊攻襄阳，亦于此获马数十匹云。又固封山，在县西北十里，山之东旧有晋顺阳城，俗讹为顺阳王城。山本名崇山，唐改今名。又三尖山，在县西北六十里，盘折幽邃，接河南淅川县界。县北七十里又有杏儿山，接河南邓州界。

○汉江在县城西北。自均州流入界，东南流入�铣窍亟纭！吨尽吩疲合乇鹾何�城。正德中，修石堤以障水，城不浸者四十年。嘉靖三十年，汉水泛溢，城坏，修完未几，四十四年复圮。万历初，于旧治东改营新城，去汉江里许。近《志》云：隆庆初，移县治阴城镇，在汉水北。○白河，在县东北七十里，自河南新野县流入，又东南入襄阳县界。《志》云：县东南有泌水，亦自南阳府境流入，下流注于白河，入汉江。又均水，在县东，自均州流入界。《志》云：今县南有上涓口，县东南十二里有下涓口，盖即均水之故道也。

陡沟河县南三十里，流入汉水。《志》云：县东南三十里有百顷河，东南三十五里有蒿堰河，四十里有黑水河。又县东五十五里有大梁河，六十里有��非子河。又县南二十五里有杨林汊。其下流皆入汉水。○温水河，在县南五里。《志》云：县西南诸水皆会于温水河，流入汉。又有泥河，在县北三里，以多泥泞而名。西北诸水皆汇泥河，入于汉江。

茨湖在县东南。宋绍兴三十一年，逆亮入寇，别将刘萼引兵入光化，荆南都统李道拒之于茨湖，萼毁光化屋，作船筏以渡江，道激厉将士鏖击，尽夺船筏，寇遁，遂复光化，是也。今湮废。

○左旗营堡县西北二十五里。有巡司。万历中，迁入县内。《志》云：县有��阳驿。今革。又县城西北有临江渡，北出商、邓，南达均、房，此为津要。又西北二十里曰杜家河渡。○党子口，在县西北八十里。《舆程记》：由县西北水行五十里，至均州小江口易小舟，又三十里至党子口，又三十里至陈中见埠口，又八十里至河南淅川县。旧《志》：自县陆行至淅川百二十里，盖水路迂回也。

附见：

襄阳卫在府治西南。正统初建。又襄阳护卫，在府城内。天顺初，为襄府置。今亦设置襄阳卫。

均州府西北三百九十里。东北至河南南阳府三百六十里，西北至郧阳府一百二十里，西至陕西兴安州七百里，北至河南淅川县百六十里。

《禹贡》荆、豫州境。春秋时麋国地。战国属楚。秦、汉皆属南阳郡。三国魏属南乡郡。晋属顺阳郡，渡江后侨置始平郡《隋志》：初置武当郡，寻改始平郡，治武当县。宋为始平郡治。齐、梁因之。后周改置丰州。《隋志》：武当县尝改置齐兴郡，梁置兴州，周改丰州。按萧《齐志》：齐兴郡本治郧乡。宋白曰：周武成元年，始自郧乡移州治延岑城，即今治也。隋初，二郡俱废，改州为均州。大业初，州废，改属淅阳郡治南乡县，今见河南南阳县。义宁二年，置武当郡。唐武德初，复为均州。贞观初，州废，属淅州。八年，复置均州。天宝初，亦曰武当郡。乾元初，复故天�潭�年，置戎昭军于此。三年废。五代因之。宋仍为均州亦曰武当郡。宣和初，赐军额曰武当军节度。元属襄阳路。明初，仍曰均州，以州治武当县省入编户二十九里，属襄阳府。今因之。

州东连汉、沔，西彻梁、洋，肘腋宛、穰，顾盼荆楚。苏代曰：残均陵，塞黾隘《通释》：均陵，均州也。盖道出襄、随，则塞黾隘之险；北首宛、洛，则入方城之郊。南北多事时，州实为毂绾之地，未可忽矣。

○武当城今州治。汉县，属南阳郡。后汉建武初，封邓晨子堂为侯邑。晋仍为武当县，属顺阳郡。建兴末，荆州贼杜曾为周访所败，走保武当，访击斩之。太元四年，苻坚寇襄阳，遣将苟池等分道出武当。七年，桓冲攻襄阳，遣将郭铨等败秦将张崇于武当。宋齐为始平郡治。齐永元二年，萧衍起兵发襄阳，留其弟伟等居守。时魏兴太守裴师仁、齐兴太守颜僧都，并不受衍命，乘虚来袭，伟等遣兵邀击之于始平，大破之，雍州乃安。梁为兴州治。后周为丰州治。自隋以后皆为均州治。明初省。杜佑曰：武当郡城，东汉初延岑所筑，世亦谓之延岑城。刘�骶湓唬壕芍窝俞�城，显庆四年，移今治，北去旧城三里。明初因旧城修筑。永乐中，�嬉宰┦�。今城周六里有奇。

安福城州西七十里。梁析武当置广福县，又置广福郡。西魏因之。隋初，郡废，县属均州。仁寿初，改为安福县。大业初，改属析阳郡。唐武德初，县属南丰州。八年，改属均州。贞观初，废入武当县。又均阳城，在州西北，梁置均阳县，属始平郡。隋属均州。唐初，属析州。武德八年，省入武当县。又平陵废县，在州东北。隋义宁二年，析武当县置，属武当郡。唐武德初，属均州。七年，废。

○武当山州南一百二十里。山周八百余里，有天柱等峰七十二，玉虚等岩三十六，又有涧二十四，台五，井五，泉三，潭三，奇胜叠出，不可胜纪。本名仙室山，一名太岳山，一名太和山，又名譧上山，亦名谢罗山。《水经注》：历阳谢允舍、罗邑宰遁是山，因名。群峰最高者，天柱为之冠；岩最大者，紫霄为首。永乐中，赐名太岳太和山。建太和南岩、紫霄、五龙、玉虚等宫观。又于天柱峰顶建真武神殿，备极弘丽。嘉靖中，又赐名玄岳。山之旁有小山，环列数十，其得名者，为石阶、女思等山。又有鹤鸣山，在山之西。外朝山，在山后，以峰峦外向也。

牛头山州北六十里。山势高险，昔人置关于上。旁有大石，形如瓶，俗名油瓶关。又方山，在州北十五里，形势方正，因名。○长山，在州西南。《唐书》：中和四年，均州西有长山，为襄邓入蜀之道，群盗据之，抄掠贡赋。刺史冯行袭讨平之，蜀道以通。或曰：长山，即武当山矣。又州西南百里有白浪山，亦高大。

○汉江州北四十里，自郧阳府流入，又东南入光化县界。《志》云：汉水在州境亦名沧浪水。《禹贡》：又东为沧浪之水。正谓此矣。水中有沧浪洲，或讹为千龄洲。州东十五里有渔梁滩，东南十五里有乱石滩，又东南五里为石门滩，又东南十五里为大浪滩，又州境有��门河口等滩，盖皆汉水所经矣。

均水在州东。自河南析川县流入境，至�铣窍厝胗诤航�。今故道已湮。○曾河，在州南六里，源出太和山，东北流经城南，下流入汉，谓之曾口。又有浪河，在州东南七十里，亦出太和山，东流入汉江。《志》云：州北十里又有响河，源出方山，亦流合于汉。

白龙潭在太和山北。五龙峰之顶，有水曰灵池，流为黑虎涧，汇为白龙潭，注于磨针涧。明末郧阳贼据险处也。又州西南百里有盐池，以水气袭草如盐也。嘉靖二年，乱贼徐学保聚于此，官军讨平之。

○小江口关州东南八十里，接光化县界，路出河南。又州北五里有槐树渡关，州东五十里有石鼓关。其在州西八十里者，曰黑虎庙，险僻多盗，有巡司戍守。○均阳水驿，在州城南。又有界山驿，在州南百二十里，路出郧阳。

附见：

均州守御千户所在州治东南。洪武初置，原隶襄阳卫。弘治十四年，始改隶郧阳行都司。

◇郧阳府东至襄阳府四百十里，南至荆州府归州五百里，西南至四川夔州府六百里，西至陕西兴安州五百二十里，东北至河南邓州三百里。自府治至市政司一千二百里，至江南江宁府四千一百九十里，至京师七千二百五十里。

《禹贡》梁、荆二州之界。春秋时，为麋、庸二国地，后属于楚。战国时，为秦、楚二国之境。秦为汉中郡地。汉因之。后汉仍属汉中郡。建安末，置房陵郡。三国魏改置新城郡建安二十四年，先主析汉中郡置房陵、上庸、西城三郡。《魏氏春秋》：建安二十五年，合房陵、上庸、西城三郡置新城郡。房陵，即今房县。晋为魏兴、上庸、新城三郡地今郡治即古锡县，晋属魏兴。宋因之。齐置齐兴郡治郧乡，即今郡治。梁置兴州。西魏改丰州。周废州。隋废郡，属均州。唐武德初，置南丰州。七年省，改属均州。贞观初，属淅州治今河南之内乡县。八年，还属均州。宋、元因之。明初，仍属均州。成化十二年，置郧阳府，领县七。今因之。

府西达梁、洋，东走襄、邓，北连宛、邓之郊，南有巴、峡之蔽。春秋时，楚人灭庸。识者谓楚灭庸而秦从师，自楚庄时始。异时秦拔武关，取上庸，即今日之故道也。顷襄王十九年，割上庸、汉北地与秦。割上庸之明年，秦拔西陵。又十一年，灭郢矣《楚世家》：怀王二十五年，与秦盟黄棘，秦复与楚上庸。《括地志》：上庸，即今房州、金州地。黄棘，见河南新野县棘阳城。又秦并六国，灭赵，徙赵王迁于房陵，以其地四塞险固，飞越为难也。曹魏置新城郡于房陵。孟达据郡归蜀，诸葛武侯方发兵应援，而司马懿亟攻之，新城复入魏。夫得新城则可以震动宛、洛，通达汉、沔，故汉、魏以为必争之地。而上津者，密迩武关，蔽翼汉中，亦东西之喉嗌也。唐天宝之乱，江淮贡献，悉取上津，以达扶风扶风，今陕西凤翔府。德宗时，李希烈叛，遣将据邓州，南路贡献遂绝，诏陕虢观察使姚明�林紊辖蛏铰罚�置馆驿以通南方贡献《唐史》：建中四年，李希烈将封有麟据邓州，南路绝贡献，商旅不通，于是诏治上津山路，置邮驿。盖南北多故，从江汉而达梁、洋，必取道上津也。明初，废房州入襄阳，既而以封疆旷邈，山川阻深，流逋四集，每恃为渊薮。且密迩荆、梁，上通雍、豫，一旦窃发，则祸流远近，因增置府县，设重臣以镇抚之，惕前车杜后患也成化初，刘千斤倡乱，荆襄将王信以房陵险要，先据之，贼不能下。既而大军分道进讨，一从南漳，一从远安，一从房县，一从�铣恰Ｓ侄掀淙氪ㄈ肷轮�路，乃克之。《郡志》：元末，均、房间流逋发难，杀襄州总管，时不能禁。洪武初，邓愈统兵扫其穴而空之，禁流民不得复入，既而啸聚如故。成化初，刘千斤作乱，命大臣白圭等讨平之。未几，李胡子等作乱，项忠讨平之。不数年，流民复煽结，都御史原杰请增设府、县、司、卫以便控驭，从之。寻复命大臣督兵抚治，兼督荆、襄、汝、邓、商、洛、汉中诸境，防维渐密。弘治十三年，竹山贼野王纲复倡乱；十三年，群盗何淮等作乱；正德八年，廖时贵等复寇叛，皆遣兵剿灭。嘉靖二年，徐学等啸聚于均州境内，既而赵政等相继寇叛。八年，杨时政等复作乱，寇掠上津、商南、南郑诸境。十八年，平、利、竹、房群盗复起，虽以次扑平，而蠢动之势至今未已。乃制防日坏，守卫空施。迩者贼入郧阳，恃为巢穴，且由郧阳分道俱出，一自均州窥南阳，一自淅川扰邓州，一趋商洛犯卢氏，而燎原之势，且岌岌矣。

郧县附郭。古郧子国。汉为郧关，属汉中郡长利县地。建安末，蜀先主封申耽为郧乡侯，即此。晋太康五年，立郧乡县，属魏兴郡。宋因之。齐为齐兴郡治。梁兴州、西魏丰州皆治此。隋属均州。大业初，属淅阳郡。唐武德初，为南丰州治，寻废州改属均州。贞观初，又改属析州，寻还属均州。宋因之。景定以后，县侨徙不一。元至元十四年，复置郧县。明初，亦属均州。成化中，始为府治。编户四十一里。

○郧城在府西南。宋末，尝迁治于此。元徙今治。《城邑考》：郡旧无城，天顺八年盗起，县令戴琰始筑土城。成化十二年，抚臣原杰又改筑今城，周六里有奇，门四：东宣和、南迎薰，旧名谷惠、西平理、北拱辰，旧名水门。

长利城在府西北二百里。汉县，属汉中郡。后汉省。晋太康四年，复置。五年，省入郧乡。唐初，复置，属上州。贞观初，省入上津。今府本长利县地。沈约、刘�骶浣砸栽窍缥�故锡，误。○堵阳城，在府西四十里。唐初，置堵阳县，属南丰州。武德八年，改属均州。贞观初，省入郧乡。《水经注》：汉水自锡县，又东径长利，各南入谷，有长利故县城。又东堵阳县，又东经郧乡城南，即长利之郧乡。是也。

锡城在府西界。古麋国地。春秋时曰锡穴。文十一年，楚潘崇伐麋至于锡穴，是也。汉为锡县，属汉中郡。后汉因之。三国魏初，属新城郡。太和二年，分置锡郡。景初元年，省锡郡，以县属魏兴郡。晋、宋因之。齐属齐兴郡。西魏时废入上津。《水经注》：汉水自旬阳，又东经锡县北，县有锡义山，又东经长利县。是也。

齐兴城在府东。萧齐分魏兴郡东界地置齐兴郡，兼置齐兴县。宋白曰：齐永平七年，置郡治郧乡，齐兴县属焉。是也。隋并入武当县。《志》云：县东北百二十里有汉王城，相传光武尝屯于此。

○龙门山府南七十里。有二崖对峙如门，水从中出，名龙门河，东北注于汉江。○天马山，在府南二里隔江，一名天马崖。又宝盖山，在城西南三里，一名西山。《志》云：汉水径宝盖山下，西崖扼束，为控守要津。又有红岩，在城东南四里龙滚滩侧，势高峻，色纯赤，一名赤壁。又鸦鹘山，在府西北二里，高峻多鸦鹘巢，因名。

古塞山府东南八十里。《通典》曰：均州北有古塞城，战国时楚筑以备秦，据山为城，高峻险峭，即此山也。俗讹为古寒山，一名大塞山。成化初，官军败贼于雁坪，追击之于大塞山，贼退保裕兜，凭险旅拒，督臣白圭帅诸将四面合击，遂平之。○雷峰山，在府东北六十里，以险峻而名。其相接者曰风火山。又黎子山，在府北百七十里，昔人尝置关山上，曰黎子关，今废。

锡义山府西北百八十里。一名天心山。方圆百里，形如城，四面有门，山高峪深，至为险僻。又三台山，在府西北八十里，山势三叠。《志》云：县西南百八十里有狼子山，下临汉水。○尖岩，在府南百四十里，悬崖峭削，屹立千尺。又摘星坡，在府东十五里，亦以高耸而名。

○汉江在城南。自陕西白河县流入境，至府城西，绕城南宝盖、天马诸山，皆错列汉滨。《水经注》：汉水经郧乡县南，谓之郧乡滩，又东径琵琶谷口，梁、益二州分界于此，世谓之琵琶界。《水利考》：郡境多层山叠岭，惟郡治孤立川原之间，正当水冲，汉江之患，独在郡治。旧皆以城为堤，无大溃决。嘉靖四十五年，尝决东南门外城堤崩塌，民多漂没，寻复筑塞。今城东有堤，长三百余丈，本名捍江堤。成化十四年，御史吴道宏增筑，亦名吴公堤。

赵河府北七十里。源出府东北百四十里之马喊泉。相传光武屯兵于此，马喊而地忽传声，掘之得泉也，引流为河，至府城东为盛水堰，溉田百亩。又将军河，在府南百五十里，北流与红石河合。又有神定河，在府东南二十里，自竹山县流入界。府东五十里又有远河，皆流入汉江。○堵水，在府西三十里。《水经注》：水出建平界，径上庸而东，又东北径堵阳县，南北流注汉，谓之堵口。今水道多堙，此其余流也。

武阳堰府西五十五里。有武阳洞，悬崖深邃，水出其中，堰以溉田，为利甚博。

○郧关在府西。《史记》所云南阳西通郧关者也。《汉志》长利有郧关。又梅子关，在府东北七十里。又府东北百二十里有�谟�关，府西北七十里有青桐关。又有小关，在府西北百三十里。府西南又有石门关，又西南为九室关，府西南百八十里又有月竹关。皆险阻处也。○雷峰垭关，在府东北六十里，有巡司戍守。又硖石坪，在府境，明末官军败贼处。

马山口堡府西五十里。其相近者曰安阳口店。又府西四十里有小岭镇，府西北三十里有马昌关镇，府南七十里有白桑关镇，皆戍守处也。又有白家营，在府东九十里。《志》云：县东四十里又有云洲渡，路出均、襄。又有时家湾渡，在府东北百二十里，为陆走唐、邓之道。又郧阳水驿，在府东一里。

房县府西南二百十里。东南至荆州府夷陵州三百七十里，东北至襄阳府均州二百二十里，东至�铣窍囟�百七十里。秦为房陵县。汉因之，属汉中郡。后汉亦为房陵县。先主置房陵郡于此。曹丕改置新城郡。晋、宋因之。齐为南新城郡治。梁仍曰新城郡，兼置岐州。西魏改郡为光迁国，县亦曰光迁县。后周国废，改州曰迁州。隋因之。大业初，改州曰房州，寻曰房陵郡，而光迁县不改。唐武德初，仍曰迁州。贞观十年改置房州，又改县为房陵县。天宝初，亦曰房陵郡。乾元初，复曰房州。五代因之。宋仍为房州，亦曰房陵郡。雍熙三年，升为保康军。元军废，仍曰房州，属襄阳路。至正二年，省房陵县入州。明洪武八年，改州为县，属襄阳府。成化十二年，改今属。城周四里有奇，编户十五里。

○房陵城今县治。春秋时属麋国地也。或以为即房子国。误。《左传》文十一年，楚子代麋，成大心败麋师于防渚。阚�茉唬悍溃�即房陵也。《秦纪》：始皇使王翦灭赵，徙赵王迁于房陵，后吕不韦之家亦徙焉，盖秦名房陵也。汉时，宗室大臣有罪者，多徙房陵。建安二十四年，先主遣宜都太守孟达从秭归北攻房陵，杀房陵太守蒯祺。郡盖刘表所置也。明年，孟达降魏，魏改曰新城郡，以达为新城太守。蜀汉建兴五年，孟达复来降，遗诸葛武侯书曰：宛去洛八百里，去我千二百里，吾所在深险，司马公必不来，吾无患矣。司马懿急攻下之。唐武后迁中宗于此。今城仅周四里，而濠堑严固，如边方然。盖自古为儆备之地也。

永清城在县东一百十里。后魏分房陵置大洪县。后周改曰永清。隋属迁州。大业中，属房陵郡。唐初亦属迁州，寻属房州。宋开宝中废。又氵示乡城，在县南。晋太康中，分房陵立氵示乡县，属新城郡。氵示，音祁。宋亦曰祁乡县。齐、梁因之。后周废。○绥阳城，在县西南百七十里。沈约曰：魏置绥阳县，寻改曰秭归。晋太康二年，复故，属新城郡。宋、齐因之。梁置绥州。隋初，与县俱废。又昌魏城，在县西南，三国魏置，属新城郡。晋因之。宋、齐仍属新城郡，后周废。《志》云：且南城外有庐陵王城，唐中宗废，为庐陵王迁房州时居此，因名。

○房山县西南三十里。四面有石室如房，县以此名。又南山，在县南三里，山高秀。又南四里为石门山，其相接者曰定山。○阜山，在县南百五十里。《左传》文十六年，楚大饥，戎伐其西南，至于阜山。《志》以为即此山也。

景山在县西南二百里。郦道元以为即《禹贡》荆山之首。一名雁山，又名雁塞山。《山海经》：荆山之首曰景山。《寰宇记》：房陵有三十五溪，三十四山，景山其发源处也。又建鼓山，在县东南二百里。袁山松《记》：登勾将山，见马鬣建鼓，嶷然天半。《元和志》：建鼓与马騌山相接，冬夏积雪不消。

白�律�在县西北。宋建炎中，王彦败贼桑仲于白�凵剑�即此。《志》云：县北百二十里有马嘶山，最高险，马陟其巅则悲嘶。又有杨子山，在县北百里，亦峻险。其相接者曰黄竹山，山多竹，色皆黄。○石盘山，在县东百四十五里，以山径盘绕而名。又有倒驴山，在县东二百九十里，山高险难陟，故名。

○沮水县南五里。源出景山，东流入襄阳府南漳县界。详大川沮水。○粉水，在县东北五十里，源出房山，东流入�铣窍鼐场Ｓ直焙樱�在县北一里，流合粉水。

筑水县西一里。一名南枧河。源出竹山，流入界，经废昌魏县北，又东流过县北，又东入�铣窍鼐场Ｒ辔街�彭水。《左传》桓十二年，楚屈瑕伐绞，楚师分涉于彭。杜预以为昌魏县之彭水也。又有马栏河在县东五十里，县东二百里又有八渡河，皆附筑水以达于汉江。

○汤池关县东十里。相近有大小汤池，故名。又有马栏关，在县东三十五里。县东二百里又有牛心关，以在牛心山下也。又东五十里曰瑶峰关，其地有瑶峰岭。○房山关，在县西三十五里房山下。又有高枧关，在县北十五里。又县南六十里有云峰关。《志》云：县西境有平安关，宋咸平五年置。

马口良堡县东南二百里。成化中建。又东南百里有望夫山堡，以山为名。又树团坪，在县北百里。又县西北百八十里有窑坪市。又有寿阳坪，在县西南百八十里。○板桥山镇，在县西北百五十里，有巡司戍守。又县北有洞庭庙，成化初，官军讨房山贼，自�铣墙�兵洞庭庙。又县境有大石厂、海溪寺诸处，皆刘千斤等贼倡乱处也。

竹山县府西南三百八十里，东北至房县百七十里。本周之庸国。秦为上庸县地。汉因之，属汉中郡。后汉亦为上庸县。建安末，置上庸郡。魏、晋因之。宋、齐亦曰上庸郡，皆治上庸县。梁析置安城县。西魏改曰竹山，又置罗州于此。隋开皇十八年，改曰房州。大业初，州废，县属房陵郡。唐武德初，复置房州治此。贞观十年，州移治房陵，以竹山县属焉。宋、元因之。明洪武初省。十三年，复置竹山县，属襄阳府。成化十二年改，今属，城周五里，编户四十九里。

○上庸城县东四十里，本庸国。《书》所称庸、蜀、羌、{髟矛}，是也。《左传》文十六年，庸率群蛮叛楚，楚灭之。秦置上庸县，楚靳尚谓秦将以上庸六县易张仪。《史记》：秦昭襄王二年，与楚上庸。又三十四年，秦与韩魏上庸地，即此。秦及两汉皆为上庸县。建安中，曹操以申耽领上庸都尉。二十四年，先主遣孟达攻下房陵，又遣刘封自汉中乘沔水与达会攻上庸。上庸太守申耽降。盖是时已分汉水置上庸郡也。魏晋以后，皆为上庸郡治。梁改县曰新丰。西魏仍曰上庸，属罗州。后周改县曰孔阳。隋开皇十八年，复曰上庸县，属房州。唐因之。宋开宝中，废入竹山县。

武陵城县西五十里。汉县，属汉中郡。后汉废。三国魏时复置武陵县，属上庸郡。晋、宋、齐、梁因之。后周废。唐初复置，属房州。贞观十年，废入竹山县。又微阳城，在县西北七十里。三国魏置建始县，属上庸郡。晋武帝改曰微阳。义熙六年，微阳令王天恩与桓石绥作乱，自称梁州刺史，袭据西城郡。宋仍曰微阳县，亦属上庸郡。齐、梁因之。后周废。唐初改置受阳县，属迁州。武德七年，废入光迁县。《续通考》：宋复置受阳县。建炎初，以胡骑蹂躏，移治竹山。绍兴中，又移治房陵之张罗平，后又移治竹山南境。元废入竹山县。今正史不载。《纪胜》：竹山南有受阳水，以受阳县名。明成化中，官军讨郧阳贼，迫房县西山，贼惧，欲走受阳出，陕西督臣白圭檄别将往受阳截其奔轶，即故受阳城矣。○秦城，《志》云在县南三十里，昔人筑塘掘地得石云。秦白起伐楚屯于此，或谓之秦王城。

○庸城山县西五里。庸人昔居此，于山上置鼓，又名悬鼓山。其相连者曰横鞍山。又竹山，亦在县西五里，筑水所出，县因以名。○龙祗山，在县南二里。又南里许曰鸡公山，前仰后俯，形如鸡公。又县东三里曰霍山，有莲花池在山上。

方城山县东四十五里。上平坦，四面险固。山南有城，周十余里。春秋庸地，有四方城，此其一也。文十六年：楚使庐戢梨侵庸，及庸方城，即此。○白马山，在县西南三十里，旧传即新城山。《荆州记》：孟达为新城守，登白马山，叹曰：刘封、申耽，据金城千里而不能守，岂丈夫哉？今其山重岩叠嶂，称为胜观，亦名白马塞。《志》云：山在县西百里。又县西五里有马鞍山，亦甚高峻。

黄茅关山县西十五里。山险峻。昔置关于此，并置巡司，今皆废。又县西二十五里有十转山，以山径盘曲也。又西五里曰观山，崔巍广远，泉出不穷。《志》云：县西三十里有燕子山，两山相连，势若双燕。又县西九十里有女娲山。○上庸山，在县西南四十里，上庸水出于此。又县西北百五十里有中山，山有三峰，中峰最高，一名七宝山。又仓乐山，在县东北百五十里，昔邑人徐元周积粟于此，救饥贫者，乡人德之，故名。《元和志》：县北四十里有长萝山，以山势延蔓，如垂萝然也。其在县北十里者曰矾石山，旧产矾，色白如雪。县北七里又有九里冈，蜿蜒起伏，南拱县治。

○上庸水县西四十里。源出上庸山，东南流入孔阳水，一名上元水。《志》云：孔阳水，在县西九十里，源出西南百里之檀溪岭，东北流合上庸水，又东北达于汉江。《志》云：县北三里有北星河，出陕西白河县，合水坪、蚃峪、观音沟诸水，南流合庸水，东注于汉。又有武陵水，源出县西武陵山，亦曰凤溪；又微江水，亦在县西，俱流合于上庸水。

筑水县西五里。源出竹山，东入房县界，亦谓之筑江。又堵水，在县南五十里，源出陕西平利县界，入县境，经城南一里，亦谓之霍河。流合筑水，复东北出入郧县界，注于汉江。又鳌水，在县西十里鳌山下，一名龟水，流合堵水。○两河口，在县西南四十里，官渡、柿河二水合流于此，亦注于上庸水，即竹溪县诸水之下流也。

○吉阳关县西北二百里，有巡司戍守。又洪坪堡，在县南二百里，路通陕西、四川诸境，有官兵巡戍。又县南百二十里有官渡堡，县南三百里为邓家坝堡，西百五十里有四庄坪堡，西北三百十里为三界堡，俱成化已后增置，为控驭之所。○圣母寨，在县西百三十里圣母山下，一名取毒寨。俗传有圣母取恶蛇弃之，因名。又中寨，在县西北中山下。又县南五十里有峪口市，下有峪口渡。

竹溪县府西三百六十里。西至陕西平利县二百五十里。成化十二年，分竹山县之尹店社置。土城周不及二里，编户七里。

○吉阳城县西五十里。东晋初，以益州流民置吉阳县，又置晋昌郡治焉。宋初因之。元嘉十年，仇池氐王杨难当袭梁州，破白马，获晋昌太守张范。时范盖以晋昌守戍白马城也。宋末，改郡曰新兴，仍治吉阳县。齐、梁因之。后周废。陆澄曰：桓温平蜀，集巴汉流民，立晋昌郡于上庸之西云。白马，见陕西宁羌州。《志》云：今县西五十里有上土城，即吉阳故址矣。○东关城，在县北五里，亦东晋初置，属晋昌郡。宋属新兴郡。齐、梁因之。西魏废。今有城址，土人谓之下土城。

○五峰山县东十五里。五峰并耸。山之东有白云岩，又县西五里有画屏山，绝崖峻岭，其状如画，一名画屏峰。又五星峰，在县治前，五峰相连，峦嶂层叠，县之主山也。

峒崎山县东北六十里。上有寨，为设险处。又连钱山，在县西北六十里，回环相连，形若布钱。○鼓圆山，在县南六十里。两山对峙，南为南鼓山，北为北鼓山，山形甚圆，下各有洞。

○竹溪河县西五里。源发县西北三十里之鸡峰山，流合县治河。《志》云：县治河出县西白土山，流四十里，至县西十里，合廖家河。又东会竹溪河，经县西，又东会县东北五里之净峪河，至县东三十里为水坪河。又二十里为龙堰河，与安燕河合。又十里合南阳河，又五里与樊定河合，入竹山县界，为竹山江，入上庸水。○南江河，在县南七十里，源出陕西平利县，亦名南阳河。至县南三十里水坪河口，合于柿河。《志》云：柿河，在县东南百二十里，流入竹山县界。又县东六十里有县河，流合柿河，当即县治河矣。又樊定河，在县东百四十里。亦曰樊亭河。住峪河，在县东南六十里。又有浪河，在县南五十里。小葛河，在县南百七十里。又南三十里有顺河及蚕河，其下流皆汇为竹山江。

长望川县西三里。川深土美，一溪中出，即竹溪河也。又两河口，在县东南七十里，县河与龙堰河合流处也。一名潭口。

○白土关县西六十里。又县西五十里有五陵关，西南五十五里有峒峪关，东四十里有磁瓦关，皆戍守处。○尹店寨，在县东九十里，有巡司。又县南五十里有得胜寨，六十里有杨楼寨，县南百里有将军寨，百二十里有红心寨，皆成化已后增设。又县东北六十里有中山镇，东七十里有城关镇。《志》云：县西境有小关子，陕西平利县、四川大宁县，接界处也。

上津县府西北四百八十里。南至陕西白河县百四十里，西至陕西�菅粝囟�百十里，北至陕西山阳县百五十里。汉商、锡二县地。置北上洛郡。齐因之。梁始置上津县，寻改置南洛州，兼置上津郡。西魏大统末，宇文泰遣将王雄分道出子午谷，拔上津，因改曰上州。隋初，州郡俱废，县属商州。义宁二年，复置上津郡。唐武德初，改为上州。贞观十年，州废，以县属商州。宋因之。宋末，废入均州。洪武八年，复置上津县。十年，省入郧县。三十年，仍置上津县，属襄阳府。成化十二年，改今属。土城周二里有奇，编户八里。县今省。

○开化废县在县西南。西魏置，兼置漫川县，并属上津郡。后周并入上津县。

○十八盘山县西北百五十里。山高峻盘折，十有八曲，方至其巅。又五峪山，在县北五里，有五峰攒聚。○嵩山，在县南五十里。山高耸，与�菅粝刂钌较嘟印Ｓ挚笊剑�在县南百里，产铁。《志》云：县北二十里有顺岭，与陕西山阳县接界。

○汉水在县南。自汉中府�菅粝囟�入县境，又东入郧西县境。

吉水在县西五里铁鹘岭下。《志》云：源出秦岭，两山相接，水经其中，俗谓之夹河。经丰阳关入县界，绕县西南顺流一百三十里，入于汉水。盖即山阳县之甲河也。丰阳关，即丰阳巡司，亦在山阳县界。○八里川，在县西南三十里，亦曰八里河，流入吉水。又愚峪河，在县西北五里，一名五峪河，南流入吉水。又县东南二十里有箭河，又东南六十里有泠水河。下流俱入于汉江。

○鹘岭关在县西北。又有草驮坪，宋南渡后与金人分界处也。今见陕西�菅粝亍！吨尽吩疲航裣啬衔迨�里有杨六郎关，又有绞上关，在县东北七十里，俗名绞肠关。又江口镇，在县南百二十里，汉江津渡口也。向设巡司于此。○庙川堡，在县西北百二十里，路达商洛，山深径僻，盗贼出没处也。嘉靖八年，置有官兵戍守。又北山寨在县西北百五十里，姨娘子寨在县西南五十里，又八里门店在县西四十里，县南四十里又有军营店，皆成化以后控扼处。

郧西县府西北二百九十里。西至上津县百八十里，西北至陕西山阳县二百四十里。成化十二年，析郧县之武阳里、上津之津阳里置。土城周不及二里，编户八里。

○黄土城在县东。后周尝改置黄土县，即今陕西洵阳县之氵育阳城。或以此为黄土县，误也。《志》云：设县时掘地得断碑，曰登云县。亦未知所据。

○黄山在县治北。《史记》：秦昭襄二年，与楚会黄棘，与楚上庸。或曰即此地也。恐误。又北十里有槎牙山，以岩石参差而名。又牛头山，在县北七十里，接陕西山阳县界。○石门山，在县东南十五里，又东南十五里有火车山，山高险，一名火车岭，下有火车铺。

光照山县西北六十里，接山阳县界。县西七十里又有马鞍山，山险峻。又县西北八十里有娘娘山，山多岩穴，出泉九处，缘山田畴，资其灌溉。

○汉水县南五十里。自上津县流入界，又东入郧县境。又天河在县西南一里，出县西北界虎鸣峪，驾山而下，经县南达汉水，如自天来，故名。又麦峪河在县西北三十里。县西北七十里又有黄沙河，出上津县东五十里之黄龙山，流入境，会麦峪河而达于天河。又有水东河，在县西北八十里，亦流汇于麦峪河。

八道河县东北八十里。南流合县东五里之五里河，至县前与天河合。又五里坪河在县东北十里，又激浪河在县东二里，又有南门河在县南五里南门山下，俱流合于天河。又七里沟河在县南三十五里，县东南五十里又有归仙河，县南五十里有箭流河，与火梅沟河俱流入于汉江。

○鸡岭关县西五十里。又马鞍关，在县西七十里，皆因山以名。又李四关，在县东南，与郧县之青桐关相近，皆戍守处也。○金花寨，在县东南四十里。又东南十里为廖家寨。又南关堡，在县城西隅。《志》云：县南五里又有马鞍山口堡。又有黄连垭，在县南四十里，舟行自此入汉之埠口也。又废朱家寨，在县西南五里，高山绝顶，路径仅通，上设城墉，基址犹存。

保康县府东南二百里。西南至归州兴山县二百五十里，东至襄阳府�铣窍匕倮铩１痉肯氐亍：胫问�一年，析县之宜阳等乡置。今县治潭头坪，以宋尝升房州为保康军，因以名县。土城周三里，编户十里。

○九斤城县北五十里。相传昔人秤土筑城，以水土轻浮，将成复弃。今荒城犹存。

○万连山县北三里，高耸盘互，如万岑之连结。又��它峪山，在县南一里，一名万朝山。○天马山，在县南十里，又南五十里曰马鞍山，皆高峻。又司空山，在县南八十里，与襄阳府南漳县接界。

五台山县西北五十里。高耸层峙。又西北四十里为三尖山。《志》云：县西九十里有红岩山，峭壁千仞，其色多红。又有梭寨山，在县西百八十里。又有九龙鞍山，在县西南九十里，险可避兵。○三十六冈山，在县东南三十里，旁多冈阜，因名。又县东南九十里有悬壶岭，又八叠陂在县北四十里。

○粉水县北三十五里。自房县流入境，又东入�铣窍亟纭！吨尽纷鞣矍搴樱�盖粉渍之讹也。○汤峡河，在县西三十里，水温可疗疾。一名汤洋河。又豆沙河，在县西北五十里，流合汤峡河。又有清溪河，在县东北十五里。掌口河，在县北四十五里，亦曰蒋口河。俱流合粉河，入�铣窍亟纭！睹魇贰罚撼苫�初，刘千斤等据豆沙河、浪口河诸处，分为七屯。官军讨之，自房县进屯浪口河。或曰浪口河，即掌口之讹也。又桑坪河在县西百里，大市河在县西百二十里，下流俱入于汤峡河。

板仓河县南五十里。又南五十里有�∮愫印⑿�马河。《志》云：县东南百里有深溪河，又东南五十里有鸡冠河，皆入南漳县界，合于沮水。

○马良坪堡县南百里。旧为盗贼出没之所。成化初，官军讨房陵西山贼，别将林贵从安远进兵马良坪，是也。又县西南有大市坪。成化初，贼党苗龙走大市，欲出远安，其魁刘千斤走与龙合共保大市，即此。○望夫山堡，在县西一百二十里，以在望夫山上而名。嘉靖中，抚臣叶照议置堡于此。疏略云：望夫山，林木绸密，人烟稀少，东抵马良坪，通远安界；西抵柏木寿阳，通房县界；南抵兴安，通四川地方；北抵武当，通�铣侵畲ΑＫ耐ò舜铮�截山小路，盗贼易于出没，请立堡分戍。从之。

常平堡县东南九十里。东南去南漳县亦九十里。《会典》作长坪店，为控扼要地。成化中，拨荆州右卫官兵戍守。嘉靖十九年，移七里头巡司置于此。○九龙寨，在县西南九十里，因高设险，可以避兵。又馆沟驿，在县东南二十里。其地两崖高峻，中有小溪，路出常平堡，旧尝置驿于此。

附见：

湖广行都司成化十二年置，治郧阳府城内。

郧阳卫府治东一里，亦成化十二年建。又房县守御千户所，在房县东，洪武初置。又竹山守御千户所，在竹山县东，成化八年置。俱属郧阳卫。