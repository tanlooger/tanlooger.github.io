---
---
---
title: 卷一百二十七
---



◎川渎四淮水　汉水

《禹贡》言导九川。孟夫子推禹抑洪水之功，则第曰江、淮、河、汉。此四大川者，其亘千古而不易乎？虽然，汉合于江者也；今日之淮，又合于河者也。陵谷渐移，平成难冀。吾又安知河之不独为一川，而淮且南注于江乎？为纪淮水。

淮水出河南桐柏县桐柏山。

《禹贡》曰：导淮自桐柏。淮之源与古不异也。或以为出自大复，或以为出自胎簪。夫大复、胎簪之去桐柏也，仅矣。何必求胜于古人耶详见《禹贡》山川？

东流经信阳州北，确山县南。又东历罗山县北，真阳县南。

淮水在信阳州城北四十五里。魏人所云义阳，差近淮源者也详见信阳形势。淮之北岸，即确山县境。北去县四十里，东流七十里，至罗山县境。南去县二十里，淮之北岸，为真阳县境。北去县八十里，南北相争，淮流常为襟要。

又东经息县南，又东经光山县北。

淮水在息县南五里，东流三十里，径光山县北。南去县八十里，自汝、颍而问途于江汉者，光山其利涉之所矣。又东径光州之北，又东北流经固始县北。淮水在光州城北六十七里。又东北流百四十余里，而经固始县北，南去县七十里唐贞元十三年，淮水溢于亳州。盖自县境北溢入州界。此为淮西襟要之地。盖自固始而东，咫尺寿春。淮之北岸，则为江南颍州之界。又东北经颍州之南，又东经霍丘县北。淮水在颍州城南百三十里，又东流十余里，汝水自河南境流入焉汝水，详见河南大川，亦谓之淮口。淮口南北相争时要口也。淮之南岸，即霍丘县界，南去县三十里。

又东流经颍上县南，又东经寿州之北。

淮水在颍上县南三十里。又东三十五里，即东西正阳镇也东正阳，属寿州西，正阳属颍上县。夹淮据险，为古来之津要。今商旅往来者皆辏集焉。颍水亦自河南境流经此入于淮颍水，详见河南大川，谓之颍口。盖自北而南者，颍口其必争之地矣。又东六十里至寿州之北，南去州城二十五里。肥水自南流入焉肥水，详见江南大川，谓之肥口亦曰淮口。肥口者，淮南之喉吭，战守之枢机也。立国于东南，寿州常为重镇，岂非以肥、颍二口滨淮环带也哉？

又东经怀远县南，又东经凤阳府北。

淮水在怀远县南一里，流经荆、涂两山之间荆、涂两山，见怀远县，至县城东稍折而北，涡水亦自河南境流入焉涡水，详见怀远县，谓之涡口，亦淮南津要也。又东至凤阳府北《舆程记》：自怀远县缘淮而东三十里，曰半步�健Ｓ侄�十里，曰长淮�健Ｓ侄�十里，曰十里�健Ｓ秩�十里而至凤阳府，陆行则七十里而至矣，南至府城十里。濠州向为淮南重镇，盖以长淮为屏障也。

又东北经临淮县北，又东北经五河县南。

淮水自凤阳府而东，又折而北，凡二十余里而经临淮县城北。稍东曰新河口，濠水自南流入焉濠水，详见凤阳府，谓之濠口。又东北流八十里而经五河县城，东南一里，有浍河、沱河、�逗印�潼河自县西北次第流入焉俱见五河县。与淮为五河，因谓之五河口也五河交会之处，在县城东二里。

又东径泗州城南，盱眙县北。

淮水在泗州城南一里。淮之南岸，去盱眙县城北二里。两城相距凡七里，自昔为淮流矜束之处，战守所必资也。汴水自河南境流经泗城东而合于淮汴水，详河南大川，亦谓之汴口。宋时以此为漕运要冲，今惟涓流可辨耳。由泗城而东三十里，龟山峙焉山见盱眙县。淮流至此，乃盘折而北。又二十余里，而洪泽、阜陵、泥墩、万家诸湖环汇于淮之东岸，淮水涨溢，恒在于此。泗州逼淮而地下，故侵陵之患，每不能免也《唐志》：贞元八年，淮水溢，没泗州城。又《宋志》：开宝七年，淮水溢，入泗州城。咸平四年，复溢。天圣四年，又溢。景�倘�年，作外堤以备淮水，高三十有三尺。自是患稍弭。欧阳修云：泗州之患，莫暴于淮。是也。元大德十一年，淮水溢入南门，深七尺余。明正德十二年，泗州水患尤剧。○万历十九年，泗州大水，淮水泛溢，高于泗州城，溺人无算，浸及祖陵。盖淮之患，未有不首被于泗者。

又东北经清河县南而合于大河。

淮水经清河县南五里，泗水自北流入焉泗水亦名清河，详江南大川，谓之泗口，亦曰清口，自古为南北必争之地。今黄河夺泗之流，乃为黄淮交会之冲。淮之南岸，则运河流入焉，所谓清江浦口也详见运河。淮河既受黄流之委输，又为运渠之灌注，势不能安流以达海矣。说者曰：淮河受汝、颍、肥、濠、涡、汴诸大川及淮南七十二溪之水以注于海，水清流疾，恒无壅决之患。淮之患自河合淮始也。河自北而来，河之身比淮为高，故易以遏淮。淮自西而来，淮之势比清江浦又高《河渠考》：泗州淮身视清江浦高一丈有余，自高趋下，势常陡激。是也，故易以啮运。然而河不外饱，则淮不中溃。惟并流而北，其势盛，力且足以刷河淮。却流而南，其势杀，河且乘之以溃运矣。病淮必至于病运者，莫如河。利河即所以利运者，莫如淮。黄、运两河之枢机，实自淮握之。则今日之治淮，乃治河治运之先务也。然则何以治之？曰：吾亦以淮治淮而已。夫淮之源流，于《禹贡》时未有改也。若欲驾其功于神禹之上，则淮不治。昔之淮东会于泗沂，今之淮东会于大河。会泗沂而治，会河则不治者，泗沂小于淮，河大于淮也。我不能使今日之大河如昔之泗沂，乃欲使今日之淮更不如昔之淮，则淮不治。然则高厚其堤防，使淮无所旁出。修明平水之制，使淮不至于涨溢。此陈平江之治淮，所以二百年无事者与。《河渠考》即《治河通考》，明刘隅、潘季驯等辑：隆庆四年，淮决于高堰即高家堰，在淮安府西南四十里，河亦决于崔镇见前大河，漕臣王宗沐修塞之宗沐《决河记》云：是年淮决高堰河，蹑淮后径趋大涧口，破宝应黄浦口入射阳湖，清口遂淤，海口几为平陆。万历三年，高堰复决于是。山阳高宝、兴盐诸处，悉为钜浸。黄水蹑淮之后，浊流西溯，浸及凤、泗，清口填淤，海口亦复阻塞，而漕黄交病矣。河臣潘季驯以为高堰淮、扬之门户，而黄、淮之关键也。欲导河以入海，势必藉淮以刷沙。淮水南决，则浊流停滞，清口亦堙，河必决溢上流水行平地，而邳、徐、凤、泗不免皆为钜浸。是淮病而黄病，黄病而漕亦病，相因之势也。于是筑高堰堤，长八十里，起自武家墩在高堰北十余里，经大小涧大涧在高堰南十三里，又南五里即小涧。大涧口为冲决要处，筑石堤以护其口，长数百丈，历阜陵湖湖在堰西南二十余里、周家桥北去高堰四十余里、翟坝在周家桥南二十余里，为山阳、盱眙接界处。或曰周家翟坝长二十五里，与高邮南北金门两闸及西堤四十里石工相对。周桥翟坝决，而高邮南北冲溢无时矣，以捍淮之东侵。又以淮水北岸有王简、张福二口，淮水每从此泄入黄河，致淮水力分而清口淤浅。且黄水泛涨，亦往往由此倒灌入淮，于是并筑堤捍之堤在清口西三里。后议者又以东淮太迫，于张福堤洼处黄韶、王简二口置减水二闸。淮溢则纵之外出，黄溢则遏其内侵。王简口亦曰王家口，使淮无所出，黄无所入。于是全淮毕趋清口，会于大河，以入海。而河与漕俱治。盖高堰之筑，始于汉末之陈登，修治于明初之陈�螅�而复于季驯云隆庆四年，王宗沐修筑高堰，卑薄无所增加，随即圮坏。至是经理，始尽制焉。万历二十一年，淮复决于高良涧在淮安府西南七十里。《志》作九十里。凡二十二口，旋筑塞之。明年，黄水大涨，清口沙垫，阻遏淮水，不能东下。于是挟上源阜陵诸湖与山溪之水暴浸泗州、陵州，城湮没。是时科臣张企程言：周家桥北去高堰五十里，其支河接草子湖在宝应县西南五十里，若浚三十余里，一自金家湾在扬州府北四十里，入芒稻河在扬州府东三十里，注之江。一自子婴沟在宝应县南六十里，入广洋湖在宝应县东南五十里，注之海，则淮水泄矣。武家墩南距高堰十五里，逼永济河在淮安府西南，一名新河。引水自窑湾闸出口即新河接运河之闸，直达泾河在宝应北四十里，自射阳湖入海，则淮之下流有归，此急救祖陵之议也。二十三年，淮复决高家堰、高良涧诸处，寻筑塞之。明年，河臣杨一魁以黄淮冲溢，乃议分黄导淮，辟清口沙七里，达淮之经流，建武家墩泾河闸以泄淮之旁溢。又建高良涧减水石闸、子婴沟、周家桥减水石闸，一自岔河在新河南下泾河，一自草子湖宝应湖下子婴沟，俱通广洋湖及射阳湖入海。犹虑淮水宣泄，不及南注各湖为患，又开高邮西南之茆塘港在州西南六十里，通邵伯湖。开金家湾，下芒稻河入江，以疏淮涨一魁所举行，大抵本于企程之说。于是淮患渐平。自是虽时有决溢，而培固高堰，增置坝闸之外，无所为治淮长策也。《两河议》两河，谓黄、淮也。见《明季河工奏议》曰：高堰去宝应高丈八尺有奇，去高邮高二丈二尺有奇，高宝堤去兴化泰州田高丈许或八九尺有奇，去高堰不啻卑三丈有奇矣。昔人筑堰，使淮不南下而北趋者，亦因势而导之。不然，淮一南下，因三丈余之地势，灌千里之平原，安得有淮南数郡县俨然一都会耶？万历二十一年，淮漫高堰堤上且数尺，周家桥口原自通行，又加决焉。决高良涧至七十余丈，南奔之势若倒海。高宝、邵伯诸湖堤一日崩者百十余处。于时泗城亦复灌溢，而所减之水不过尺许，则以淮南之地自高宝而东则下，由邵伯而南则又昂，自兴盐以东滨海诸盐场，比内地亦复昂也。泗州之地比高堰为下，与高宝诸州县皆若釜底然，安能免淮之浸哉？虽然，淮之浸，河阻之也。河之阻，未必不仍自淮致之也。高堰一带修守不严，奸商盐贩之徒，无日不为盗决计。泗州之人未究利害之源，但见高堰增筑，势必且遏淮以入泗，惟恐堰之不速溃也。淮之旁流日多，则淮之正流日弱。于是刷沙无力，而黄流益横。清口就淤，势不得不倒灌淮南，决堤堰而败城郭，委运道于茫无畔岸中矣。于此时而议导淮，导淮亦治标之一策耳。善乎先哲之言曰：御黄如御敌，淮日退则黄日进。论者若以导淮为秘计，而不察其为弱淮之先征也，淮之患安有穷已耶？

又东经淮安府城北，又东径安东县南而入于海。

淮水自清口而东五十余里，而经淮安府北，去城五里而近。又东九十里，经安东县城南。又东北五十余里，即海口也。黄、淮并流，势盛流疾，海潮若迎若遏，互相回旋。其地有四套、五套、六套之名，盖皆湍激所成也谓之海套。势益东北出，西岸近海州云梯关，亦谓之云梯海口。海口阔处几十四五里，或七八里。安东而上，大约二三里。此即《禹贡》以来淮水入海之道也。自桐柏发源以达于海，经流曲折，几二千余里《汉志》：淮水出桐柏大复山，东至淮陵入海，过郡四，行三千二百四十里。郡四，谓南阳、汝南、九江、临淮也。潘季驯曰：淮、黄相合，淮得黄而力专，黄得淮而流迅。两河相合，同趋中流，此治淮即以治河，并即以利漕之大机也。

右淮河。

汉水自梁而荆，汇江入海。或曰：汉合于江，自源而流，亦甚近矣。似难与江河并列者也。余曰：云汉为章，诗人歌之。天汉之称，其名甚美。汉之为义也大矣，因纪汉水。

汉水出陕西宁羌州嶓冢山。

《禹贡》嶓冢导漾，即此山也。《水经》以为沔水出武都沮县东狼谷中沮县，今陕西略阳县，东南流注汉。然则沔水特入汉之小水耳。乃言沔水之源，而不详汉所自出，舛矣。郦道元以为沔水一名沮水，东南流会于沔，同为汉水之源。说者谓汉有二源，理或然矣陇东之山皆嶓冢，狼谷亦嶓冢之支裔耳。今略阳县东南有分水岭。或以为即狼谷。陆游曰：尝登嶓冢山，有泉涓涓出山间，是为汉水之源。孔氏曰：泉始出山为漾，非即此水与？

东流经沔县南，又东径褒城县南。

汉水在沔县南十余里。孔氏曰：汉上曰沔，县以水名也。又东南流经褒城县南四里，而东入南郑县界。

又东南经汉中府城南，又东经城固县南。

汉水在汉中府城南三里，又东径城固县南五里。《志》云：汉水自褒城而东，曲折环流，为郡邑之襟带。

又东经洋县南，又东经西乡县北。

汉水在洋县南一里。《志》云：汉在县境中者，多滩濑之险。自是而东，水势渐盛，流渐阔。又东径西乡县北，而洋水会诸小水流合焉，漫衍几里许。南北朝时，沿流置戍，因以为险。

又东北流经石泉县南，折而南，流经汉阴县西。又南经紫阳县城西，复折而东北流，经汉阴县之南。

汉水在石泉县城南，县屹峙汉滨，称为津要。经县东五六里，复折而南，流经汉阴县西境，又南至紫阳城西五里，复折而东，经城南，又东北流，出汉阴南境《志》云：汉水北去县八十里，而入兴安州界。盖石泉以东南皆大山盘阻，汉江回绕而出也《舆程记》：自洋县行九十里地名庙上，陆行三十里，水行九十里，皆极险，所至处名渭门。又一百八十里而至石泉县，又一百八十里至马家营，又百里至紫阳县，又二十里至中沙坝，又十里地名耳河，又六十里至小河道，又百九十里至兴安州。自洋县至兴安州，回曲几及千里，恐迂远不至此，今存以俟考。

又东北经兴安州北，又东北经洵阳县南，又东南经白河县北，湖广上津县之南。

汉水在兴安州城北四里，为州境之襟带。汉川有事，州其中流之会也。又东百二十里而经洵阳县城南《舆程记》：州东九十里至黎家口，又东三十里至洵阳县，旬水自北流入焉，谓之旬口。又东南流经白河县北，南去县二里《舆程记》：洵阳县百四十里，至树河关，又百里至夹河关，又四十里而至白河县，北去湖广上津县百二十里，江口镇在焉，即汉滨渡口也上津，在白河县西北百六十里，而次于白河之后者，上津去汉远也。

又东经竹山县北，郧西县南。

汉水自上津县而东，经竹山县北境，南去县百余里，县境诸水皆流入焉。又东流经郧西县南五十里，而入郧县境。汉江经此，为荆、梁、雍、豫四州之间，道里绵邈，山川阻深，多伏戎之患。

又东南经郧阳府城南，又东经均州北。

汉水自郧西县东南流二百四十里，而经郧阳府城南。府北通宛洛，西走金商，沔北之要地也。东北流百八十里，而经均州北《志》云：汉江南去州城四十里。州翼蔽襄樊，恃汉水为形胜云唐长庆四年，襄、均、复、郢四州，汉水溢决。开成三年，江汉涨溢，坏房、均、荆、襄等州，民居及田产殆尽。会昌元年，汉水坏襄、均等州民居甚众。宋时均、襄亦多水患，盖汉水至均州而流益盛也。

又东南经光化县北，又东南经�铣窍囟�。

汉水自均州东南流一百五十里，而至光化县城北《舆程记》：自均州九十里至小江口，又六十里至光化县。又东南流五十里而至�铣窍鼐�《志》云：汉江西去�铣嵌�十五里。《舆程记》：光化东南九十里曰紫店冈，又九十里即襄阳府。�铣窃诟�西，为汉水必经之地。均水自北流入焉，谓之均口，亦襄、邓间之要地也。

又东径襄阳府城北，又东南经宜城县东。

汉水在襄阳府城北。汉江北岸，即古樊城也。夹江对峙，为古今之形胜，南北之要膂。有事战守者必资于此。汉建安中，关羽围于禁于樊城，会沔水泛溢三丈有余，羽乘水急击，遂克之。自古襄阳倚樊城为固，而樊城恃汉水为险也。《志》云：汉水重浊，与大河相似，襄阳实当其冲，为患最剧。自唐以来皆筑堤绕城以防溃决，故有襄阳大堤之称。明正统、嘉靖间，两被漂溺，皆以大堤废损故也。惟修筑旧址倍高且厚，襄城庶恃以无恐。自襄阳以下，汉水益折而南，凡百二十里，而经宜城县东汉水西去县四里。又南，入安陆府界。

又南经安陆府城西，又南径荆门州东。

汉水自宜城县南流，凡百七十里而至安陆府城西。府控临津流，为南北冲要。江沔有事，此亦必争之地也。而浊流啮决，最为可虞。嘉靖末，曾被其患，不可不预为备《实录》：嘉靖四十四年，府境支河尽塞，而下流竹筒河复淤。下滞上圮，漂溺不可胜纪。竹筒河，在沔阳州北。又南流四十里而经荆门州东境州西去汉水八十余里，汉江至此，复渐折而东矣。

又东南经潜江县北，又东经景陵县南，沔阳州北。

汉水在潜江县西北四十里，又东南经县北而入景陵县境。北去县百里，南接沔阳州亦百余里。《志》曰：汉水由荆门州界折而东，大小群川咸汇焉。势盛流浊，浸淫荡决，为患无已。而潜江地居污下，遂为众水之壑。一望弥漫，无复涯际。汉水经其间，重湖浩淼，经流支川，不可辨也。盖汉水为湖北之害，而襄、郢二州为甚。潜江又承襄、郢之委流，当汉江曲折回合之处，潴为大泽，势不能免矣。而景陵、沔阳，又潜江之委流也。今沔阳四境惟湖陂连亘几数百里，皆为汉水所汇。盖汉水性曲，往往十里九湾。语曰：劲莫如济，曲莫如汉。郢、沔之间，波流回荡，自必潴为薮泽。小民见填淤之利，复从而堤防之。为民牧者，又不讲于节宣之宜，疏瀹之理，岁月之间，苟幸无事。大水时至，则委之洪涛中耳。童承叙明人，撰《沔阳州志》曰：汉水至浊，与江湖水合，其流必澄。故常填淤，而沮泽之区因成沃壤。民渐芟剔，垦为阡陌。又因其地之高下，修堤防以障之。大者轮广数十里，小者十余里，谓之曰垸。其不可堤者，悉弃为莱芜。昔时垸必有长，统丁夫，主修葺。其后法久弊滋，修不以时。垸愈多，水愈迫，客堤益高，主堤益卑，故水至不得宽缓，喘怒迅激，势必冲啮，主堤先受其害，客堤随之泛滥汹涌，悉为钜浸矣。○按均州以上，汉水发源未远，故溃决常少。汉川以下，汉水入江已近，故横溢鲜闻。惟襄阳以迄于沔阳，上流既远，而众流日益，入江尚遥，而地势愈卑，汉水泛滥其中，如溃痈然，不可不察其病而图其方矣。○天下之水，大河而外，重浊而善决者，在北则漳与沁又桑乾、滹沱两河经太行而东出，自高趋下，流浊势急，故溃决亦常见，在南则汉。漳附卫入海，而后漳水之决少；汉附江入海，而后汉水之决少。沁本浊而又并入于河，故河之决最多。或谓河合于淮，藉淮以刷河，而河庶几可治。然淮终非河敌也，又安能使河之不至于决哉？

又东经汉川县南，又东经汉阳府城东北，合于大江。

汉水在汉川县西南十里，又东南流百六十里，至汉阳府城北五里。又东南经大别山北而南入于江，谓之汉口，亦曰沔口，亦曰夏口，为自古噤喉之地。谈东南形胜者，必以夏口为首也详见湖广重险夏口。夏口东岸，即是武昌府。自昔置重镇于此，岂非以险要所在，控扼不可或疏也哉！蔡氏曰：《禹贡》言江、汉朝宗于海，明乎江、汉二川势均力敌，非有主客先后之分矣。自嶓冢发源以达于江，经流曲折，凡三千余里《汉志》云：沮水出沮县东狼谷南，至沙羡南入江，过郡五，行四千里。郡五，谓武都、汉中、南阳、南郡、江夏也。汉水实南纪之雄矣。

右汉水。