---
---
---
title: 卷一百二十四
---



◎川渎一《禹贡》山川

郑氏樵曰：《禹贡》为万世不易之书。后之言山川者，未有不本于《禹贡》而能识其指归者也。夫《禹贡》亦纪治水耳，何必兼言山？盖山与川相因也，不相悖也。虽然，动静殊形，融结异理，体于不变者，山也；归于必变者，川也。此异同所由分也。欲知今日之川渎，盍先观《禹贡》之山川。

《禹贡》：导岍及岐，至于荆山，逾于河。壶口、雷首，至于太岳；底柱、析城，至于王屋；太行、恒山，至于碣石，入于海。

蔡氏沉曰：此导北条大河北境之山也。岍山，今见陕西凤翔府陇州。岐山，见凤翔府岐山县。荆山，见西安府富平县。壶口，见山西平阳府吉州。雷首，见山西名山雷首。太岳，见山西名山霍山。底柱，见河南名山底柱。析城，见泽州阳城县。王屋，见河南怀庆府济源县亦见山西垣曲县。太行，见河南名山太行。恒山，见直隶名山恒山。碣石，见直隶名山碣石。孔氏颖达曰：《禹贡》山川之分，见于九州者其经也，聚见于后者其纬也。无经，则不知其定所；无纬，则不知其脉络。禹本导水，而先之以导山者，天下之水，未有不源于山者也。司马迁曰：中国山川东北流，其维首在陇、蜀，尾没于勃、碣。苏轼曰：地之有山，犹人之有脉。有近而不相连者，有远而相属者，虽江河不能绝也。

西倾、朱圉、鸟鼠，至于太华；熊耳、外方、桐柏，至于陪尾。

蔡氏曰：此导北条大河南境之山也。西倾，见陕西名山西倾。朱圉，见巩昌府伏羌县。鸟鼠，见临洮府渭源县。太华，见陕西名山太华。熊耳，见西安府商州。外方，见河南名山嵩高。桐柏，见南阳府桐柏县。陪尾，见山东兖州府泗水县。曾氏肇曰：《禹贡》所纪诸山非水之所出，即水之所经，故初则随山以相视群川之源委，次即导山以经理群川之脉络。又即导山旁涧谷之水以尽达之川，其后则旅平焉，以告治水之成功。禹施功在水，而致意于山盖如此。

导嶓冢，至于荆山，内方至于大别。

蔡氏曰：此导南条江汉北境之山也。嶓冢山，见陕西名山嶓冢。荆山，见湖广襄阳府南漳县。内方，见安陆府荆门州。大别，见湖广名山大别。

岷山之阳，至于衡山；过九江，至于敷浅原。

蔡氏曰：此导南条江汉南境之山也。岷山，见四川名山岷山。衡山，见湖广名山衡岳。九江，见湖广大川洞庭湖。敷浅原，见江西九江府德安县。博阳山，或以为即庐山。吕氏祖谦曰：岷山之脉，其一支为衡山者，已尽于洞庭之西。其一支又南而东度桂岭者，则包潇湘之原而北经袁筠之境，以尽于庐阜。其一支又南而东度庾岭者，则包彭蠡之源以北尽于建康。其一支则又东包浙江之源，而北其首以尽于会稽，南其尾以尽于闽越也。《左传》昭四年，晋司马侯曰：四岳所谓东岱、南霍、西华、北恒也、三涂今河南嵩县有三涂山。服虔云：虎牢、轘辕、崤渑，此三涂也、阳城太室谓阳城之太室，今河南登封县之嵩山是也、荆山见上，或以为湖广南漳县之荆山、终南见陕西名山终南，九州之险也。《史记·封禅书》：自崤以东崤，三崤也，见河南名山，名山五、大川二：山曰太室。太室者，嵩高也。恒山、泰山、会稽见浙江名山会稽、湘山即湖广岳州府之君山。水曰济，曰淮。自华以西，名山七、名川四：曰华山、薄山。薄山者，襄山也即雷首山。岳山即太岳、岐山、吴岳吴岳，见陕西陇州、鸿冢司马贞曰：黄帝臣大鸿葬雍，因名鸿冢。即今陕西凤翔县也、渎山。渎山者，蜀之汶山也即岷山。水曰河，祠临晋见陕西朝邑县；沔，祠汉中；湫渊，祠朝那见陕西固原州；江水，祠蜀。公孙卿曰：天下名山八，三在蛮夷，五在中国。中国，华山、首山、太室、太山、东莱今山东平度州莱山也，此五山也。又《管子》云：凡天下名山五千二百七十，出铜之山四百六十七，出铁之山三千六百有九亦见《山海经》。《淮南子》：天地之间，九州八极九州之名类皆诡诞，今不载。土有九山，山有九塞，泽有九薮。九山者，曰会稽，曰泰山，曰王屋，曰首山，曰太华，曰岐山，曰太行，曰羊肠羊肠即太行之险道也。或曰今山西交城县之羊肠山，曰孟门见山西吉州。九塞者，曰大汾或云今山西曲沃县之蒙坑是也，曰冥��厄见河南重险，曰荆��厄或曰即湖广南漳县之荆山，曰方城见河南裕州，曰崤即三崤，曰井陉见直隶重险，曰令疵亦曰令支，见直隶永平府，曰句注见山西名山，曰居庸见直隶重险。《吕氏春秋》亦言九塞，与此合。九薮者，越之具区见江南大川太湖，楚之云梦见湖广安陆县，秦之扬纡《职方》以为冀州薮。《尔雅》十薮，秦有扬纡。《穆天子传》：西征至扬纡之山。又《淮南子》：禹治洪水，具祷扬纡。高诱亦以为秦薮也。纡，一作华，或作��夸，晋之大陆见直隶隆平、宁晋、广阿三县，梁之圃田《尔雅》作郑有圃田。见河南中牟县，宋之孟诸见河南商丘县，齐之海隅今登州之地，赵之巨麓即大陆也。或曰在赵州隆平县者为大陆，在顺德府巨鹿县者为巨麓。夫巨鹿、隆平，地本相接，一泽弥漫，岂容分之为二。正如具区五湖，为川为薮，后儒曲为之说，于义实有未安。《尔雅》十薮，鲁有大野。今山东巨野县有巨野泽，即《禹贡》所云大野既潴者，燕之昭余《职方》并州薮曰昭余祁。《尔雅》亦作昭余祁。《吕氏春秋》作燕之大昭。今见山西祁县。《尔雅》又云：周有焦获，凡十薮也。今陕西泾阳县有焦获泽。夫九塞十薮，《尔雅》及《吕氏春秋》皆前言之，而独以《淮南子》为据者，取其备也。《国语》周太子晋曰：古之长民者，不堕山，不崇薮，不防川，不窦泽。夫山土之聚也，薮物之归也，川气之导也，泽水之钟也。天地成而聚于高，归物于下也。马氏融云：地东西为广，南北为轮。凡言山川之序皆先北而南，自西而东，必然之势也。右导山。

导弱水，至于合黎，余波入于流沙。

蔡氏曰：北导西流之川也。弱水，今见陕西甘州卫。合黎山亦在焉。流沙，今卫西北境居延海。《汉志》注云：古文以为流沙也《淮南子》曰：弱水出穷石山。班固《地理志》：金城郡临羌县西有弱水。又张掖郡删丹县注：导弱水，自此西至酒泉合黎。《括地志》曰：兰门山，一名穷石山，在删丹县西南七里。《通释》：弱水，出吐谷浑界穷石山，自删丹县西流至合黎山，与张掖河合。是也。盖《禹贡》时之弱水大抵湮没，今可见者，张掖河之源流耳。

导黑水，至于三危，入于南海。

蔡氏曰：此导南流之川也。黑水，今见陕西肃州卫。三危山，见废沙州卫孔安国曰：黑水自北而南，径三危山入南海。杜佑《通典》曰：黑水出张掖鸡山，南流径敦煌，过三危山，又南入南海。此云在肃州卫者，盖据此为说。又按《山海经》曰：黑水出昆仑西北隅。班固《地理志》益州郡滇池县有黑水祠。又《汉志》注：犍为郡南广县有汾关山，黑水所出，北至�驳廊虢�。司马贞《索隐》则引《地志》之在滇池者。张守节《正义》则引《地志》之在南广者，又引《括地志》曰：黑水出梁州城固县之北太山。《唐史》：咸通中，樊绰宣慰安南，亲见山川，以丽水为即古之黑水。夫丽水乃金沙江之异名，在云南北境。其下流仍合大江，初非入南海之水。樊绰所称丽水者，缪以澜沧江为丽水下流也。宋程大昌乃云：丽水狭小，不足以界别雍、梁二州，而以西珥河、榆叶泽相贯，为足当黑水之称，其言固已支离失叙。元金履祥又误以泸水为黑水，转辗滋缪。李元阳始益畅程氏之说，而证澜沧江为黑水。说者谓雍州西境有三危山，而黑水之流今已不至其地，澜沧去南海虽近，而于三危之境无关。疑以传疑，似无容强为之说矣。丽水、澜沧，今俱详云南大川。易氏祓曰：欲正主水，先清客水。弱、黑二水，皆水性之异者。一西流而一南流，经行荒僻，初无与于中国。当洪水泛滥，二川亦失其故道，漫漶而东，为中国病。大禹先从而经理之，二川安流，而中国之川可以次第治矣。

导河积石，至于龙门，南至于华阴，东至于底柱。又东至于孟津，东过洛�溃�至于大亻丕；北过洚水，至于大陆。又北播为九河，同为逆河，入于海。

蔡氏曰：此导北条北境之大河也。积石山，见陕西名山。积石山有二，此即西宁卫西南境之大积石山也。龙门山，见陕西韩城县。马氏曰：河源不始于积石，此记其施功之始也。诸家皆言河出昆仑，经积石乃为中国之河。禹自此导之东北流，又北折而南出龙门中。悬流奔浪，所谓下龙门，流浮竹，非驷马之追也。华阴，即华山之阴。山当大河南下之冲，河水至北乃复折而东，潼关在焉潼关，见陕西重险，为古今形胜之会。《陕西志》云《陕西通志》，明马理撰：黄河由积石暨潼关，凡五大折。由积石北径湟中，则鄯、兰也，是一折也。自兰州益转而东北，直至灵州西南，为凉、会诸州之境，是又一折也。自灵州更折而北，经宁夏、榆林之间，直至古丰州西北，是又一折也。自古丰州西北复转而东，出三受降城之南，是又一折也。经古胜州之北，又转而南，经古胜州之东，废东胜州之西，又南流出秦、晋两境之间，以直抵于潼关，是又一折也。盖包络全陕之三面，回环五千馀里。秦中为关河天险，不信然与？底柱山，在河南陕州、山西平陆县之间，河自蒲津西来，至是微折而南。山当转曲之间，河水包山而过。自汉至唐，皆为漕运之道详见河南名山。自此而东，至于孟津，为古来南北之津要，河阳三城在焉详见河南重险。又东至巩县之北，洛水入焉。曰洛�勒撸�河之南，洛之北，其两间为�酪病：印⒙迩遄且炝鳎��把墒獗稹ＳΙ鳌读楹痈场罚鹤柿榇ㄖ�遐源，涉津洛之阪泉。谓此矣。大亻丕，在直隶大名府�鱿爻嵌�。黎阳白马之津，皆在其境。昔为天下要冲，今则一望平陆耳。盖河流南徙，陵谷改观也。洚水，即今顺德府广宗县境之枯洚渠。大陆泽，见前大陆薮。九河，《尔雅》：曰徒骇，曰太史，曰马颊，曰覆��，曰胡苏，曰简，曰��《尔雅》注疏皆作�欤�蔡传讹作氵��，曰钩盘，曰鬲津。《汉书》：成帝时，许商以为古说九河有徒骇、胡苏、鬲津，见在成平今直隶献县东南有废成平县、东光今直隶河间府属县、鬲今山东德平县东有故鬲城界中。自鬲以北至徒骇间，相去二百余里。孔氏曰：九河故道，河间成平以南，平原鬲县以北，徒骇最西。以次而东，今略载其可知者。徒骇，地志即古今舆地诸志以为�俺匾�滹沱河，今见直隶大川。许商谓徒骇在成平。孔氏曰：在沧州景成。《寰宇记》：在沧州清池县西五十里。《九域志》：在故沧州西北二十里。《元志》云：在山东齐河县。景成，今亦见献县境内。太史，在徒骇之东《通典》：九河，四在景成，二在平原。其太史、简、氵�欤�未详处所。《元志》云：太史河在沧州南皮县治北。盖亦臆言之耳。马颊，《舆地志》以为笃马河也今见山东德州。《元和志》：笃马河，在德州安德、平原二县东。《寰宇记》：在棣州商河县北。《一统志》：在东光县界。覆��，在平原界中�乱嘧鞲�。《通典》：覆釜河在德州安德县。或云在沧州庆云县，今亦见山东海丰县。胡苏，在勃海《汉志》注：勃海郡东光有胡苏亭。许商亦云：在东光。《寰宇记》：在沧州饶安、无棣、临津三县。《元志》：在庆云县西南。

简亦在勃海。�欤�与简相近《舆地记》：简、�欤�在沧州之临津县。孔氏谓简在贝州历亭县，误也。《元志》云：简、�欤�在南皮城外十余步。又蔡氏曰：九河一为经流，先儒误分简氵�煳�二。曾氏亦主此说。林氏曰：河自大陆以北，播为九道，安得以一为经流，八为支派耶。钩盘，亦在平原颜师古曰：平原般县，即九河之钩盘。《寰宇记》：钩盘，在乐陵东南，从德州平原来。《元志》：献县东南八十里有钩盘河。鬲津，在钩盘之北《汉志》注：平原鬲县，平当以为鬲津。许商亦云：鬲津在鬲县。《通典》云：在献县之废饶安县。《舆地记》：在无棣。《寰宇记》：在乐陵东，西北流入饶安。《元志》：在庆云县，又在乐陵西三十里。今亦见山东齐河县。夫黄河自塞外而来，盘曲万山之中，汇合百川之水，自巩、洛而东，已出险就平。大亻丕以北，地势益复广衍，大陆则又钟水之区也。乘建瓴之势，注沮洳之乡，奔腾横溢，必不能免。禹因而疏之，顺其性之所便，从其地之所近，而九河以名。此在洚洞之时，最为当机而扼要。禹平成之烈，亦莫著于此也。自禹治河之后，河遂得其所归，计初时泛滥乍平，九河自必势均力敌。既而横流益杀，更复冬春消减。九河之或盈或涸，或通或湮，亦理所必有，为时益远。后人但见安澜之效，而忘其弭患之功。遂置九河于度外，而任其升沉。壅阏益远，淫潦乘之，河于是起而发大难之端矣。夫九河之湮也，非一朝一夕之故；则九河之复也，亦必非一手一足之烈。然治平成以后之河，与治洪荒时之河，亦复不同。不得其意，漫欲师神禹之故辙，势必如汉行封建而反者九起，王安石法《周官》而祸及鸡豚矣。郑玄谓齐桓霸世，塞河广田，于是九河为一《书纬》云：齐桓之霸，遏八流以自广。郑氏之说本此。夫齐桓方申曲防之禁，岂躬为遏塞之举乎于钦云：河自大陆趣海，势大土平。自播为九，禹因而疏之，非禹凿之为九也。禹后历商周至齐桓时千五百余年，支流渐绝，经流独行，其势必然，非齐桓塞八流以自广也？《周谱》云：定王五年，大河南徙，九河之湮废，当始于此时三代之时，河患见于经传者绝少。虽盘庚之诰有荡析离居之言，然其时之臣民，方且恋恋厥居，不以从迁为乐。盖止于滨河侵溢之患，不若后世漂隤田庐，千里一壑之甚也。汉代河患渐多，自宋以后，大河未有十年无事者。说者以为天地之气，古今不同，岂其然乎。汉世去古未远，九河之迹已不能详究，后代乃欲凿空驾虚以实其说，多见其不知量矣王氏曰：汉世去古未远，讲求九河，止得其三。唐人集累世积传之语，遂得其六。欧阳�取队叩丶恰酚值闷湟唬�或新河而载以旧名，或一地而互为两说，皆无依据。又汉平帝时，司空掾王横言：往者天尝连雨，东北风，海水溢，西南出浸数百里，九河之地已为海所渐矣。郦道元谓今碣石沦于海水，王横之说信而有征。宋世诸儒主此说以释《禹贡》，谓沧州以北之勃海与北平接境，相去五百余里，《禹贡》九河当在其地。于钦云：据《禹贡》之文，则大陆与九河相接，大陆去海岸已数百里，若又东至海中，始叙九河，则大陆与九河相去千里，不应如是之远。王横谓海溢出浸数百里，而青、兖、营平郡县不闻有漂没之处，乃独浸九河，此亦不可信也。今平原迤北诸州，虽皆树艺，已为平土，而地势河形，高下曲折，其为九河之迹无疑也。逆河当九河之下流，为河海相接之处。孔氏曰：九河至沧州同合为一，谓之逆河。蔡氏曰：逆河以海潮逆入而名也。盖海水内吞，河水外灌，不惟藉水力以刷沙，而海之潮淤亦藉河力以敌之，此禹以水治水之法矣。潘季驯曰：九河非禹所凿，特疏之耳。盖九河乃黄河必经之地，势不能避，而禹仍合之同入于海。其意盖可见也。

嶓冢导漾，东流为汉。又东为沧浪之水，过三澨，至于大别，南入于江，东汇泽为彭蠡，东为北江，入于海。

蔡氏曰：此导南条北境之汉水也。嶓冢山，在陕西汉中府宁羌州东北三十里详见陕西名山嶓冢。汉水出焉，亦曰漾水阚る曰：漾水出昆仑西北隅，至氐道重源显发而为漾，其说似诞。《华阳国志》：漾水东源出武都氐道漾山，因名曰漾。漾山，或曰即嶓冢之别名。言东源者，别于西汉水也。西汉水，亦详见大川汉水。一名沮水，以其初出沮洳然也《水经注》：以沮水为汉之别源。一名沔水。孔安国曰：泉始出为漾，东南流为沔，至汉中东行为汉。如淳曰：北人谓汉为沔，汉、沔通称也。今由汉中府而东，则曰汉水。自襄阳而下，亦曰沔水，亦曰夏水，其实即汉水矣。沧浪水，在今湖广襄阳府均州。《北地志》云：汉水中有洲曰沧浪洲，汉水亦名沧浪水俗讹为千龄洲，在今均州城北四十里，又《水经注》：荆山相邻有康狼山，或谓之沧浪。荆山，即襄阳府南漳县之荆山。《禹贡》曰：东为沧浪，明非别水也。三澨，在今安陆府沔阳州。孔氏曰：三澨，今景陵县三参水是也参，去声。今京山县有澨水，出县西七十里磨石山，南流径景陵县西南三十里，又东入蒿台湖，曰三汊口，亦曰三汊水。或以为三澨，或以为三参。又许慎曰：澨者，增埤水边土人所止也。楚中多以澨名者。《左传》文十六年，楚师次于句澨，以伐诸庸此澨水当在今郧阳府境，与上庸近。宣四年，楚令尹子越将攻王师于漳澨今安陆府荆门州当阳县北有漳水，杜佑以为即春秋时之漳澨。昭二十三年，楚司马�卧阶肺馐Σ患埃�缢于�螡�或曰：在京山县。定四年，吴败楚师于雍澨。五战及郢，既而楚左司马戍败吴师于雍澨，三战皆伤，死之今京山县西南之澨水，刘氏以为即春秋之雍澨。或云：京山县有汊澨、漳澨、�螡蹋�此《禹贡》之三澨也。盖汉水之旁以澨名者，非一处矣。《书》疏此即明茅瑞徵所辑《禹贡汇疏》：三澨，一在沔阳，一在景陵，一在京山。自南而北，皆有澨水，与汉水相距又甚近也。大别山，在今汉阳府城东北百步详湖广名山大别。汉水自西北来，经其东而南入于江，所谓汉口也详湖广重险夏口。江汉合流而东，水势益盛，至浔阳之境，则章贡诸川之水，复北流来会焉。弥漫汹涌，于是回薄而为彭蠡之泽章贡水，详见江西大川赣水。彭蠡，详见江西大川鄱阳湖。又东为北江，以趋于海。朱子曰：彭蠡之为泽也，在大江之南，其源东自饶、徽、信州、建昌军信州，今广信府。建昌军，今建昌府，南自赣州、南安军，西自袁、筠以至隆兴、分宁诸邑筠，今瑞州府。隆兴，即南昌府。分宁，即宁州，方数千里之水，皆会而归焉。北过南康杨澜、左里杨澜、左里，俱见南康府都昌县，则西岸渐迫山麓，而湖面稍狭，遂东北流以趣湖口而入于江。然以地势北高南下，故其入于江也，反为江水所遏而不得，遂因却而自潴以为彭蠡，初非有资于江汉之汇而后成也。不惟无所仰于江汉，而众流之积日遏日高，势亦不容江汉之来入矣。又况汉水自大别山下南流入江，则与江为一。已七百余里，谓其至此而一先一后以入于彭蠡。既汇之后，又复循次而出以为二江。则其入也，何以识其为昔日之汉水而先行？何以识其为昔日之江水而后会？其出也，何以识其为昔日之汉水而今分之以北，何以识其为昔日之江水而今分之以居中耶？且以方言之，则应曰南汇而不应曰东汇。以实计之，则湖口之东但见其为一江而不见其分流也。湖口横渡之处，但见舟北为大江之浊流，舟南为彭蠡之清涨而已。盖彭蠡之水虽限于江而不得泄，亦因其可行之隙，而未尝不相持以东也，恶睹所为北江、中江之别乎？吴氏澄曰：汉既入江，与江为一，而又曰东为北江，似别为一水者，何也？盖汉水源远流大，与江相匹，与他小水入大水之例不同，故汉得分江之名而为北江也。纪其入海者，著其为渎也。明邵氏宝曰：江汉水涨，彭蠡郁不流，逆为巨浸，无仰其入而有赖其遏，彼不遏则此不积，所谓汇者如此。汇言其外，蠡言其内也。曰北江者，江水浚发，最在上流。其次则汉自北入，其南则彭蠡自南入。三水并峙而东，则中为中江，汉为北江，彭蠡所入为南江，可知矣。非判然异流也。且江汉之合，茫然一水，惟见其为江，不见其为汉，故曰中江，曰北江，非经误也。

岷山导江，东别为沱，又东至于澧，过九江至于东陵，东迤北会于汇，东为中江，入于海。蔡氏曰：此导南条南境之大江也。岷山，在四川成都府茂州西北五百里详见四川名山岷山，江水出焉。《益州记》：江源发羊膊岭下，缘崖散漫，小大百数，殆未滥觞。说者曰：羊膊岭，岷山别阜也。自《禹贡》以来，书传所载，皆言江出岷山。或者蔽于所见，以为江源不在岷山也。易氏祓云：岷山近在茂州，而江源远在西徼松山之外。范氏成大曰：江源自西戎中来，由岷山涧壑出而会于都江，世云江出岷山，自中国所见言之也。陆氏游曰：尝登嶓冢山，有泉涓涓出山间，是为汉水之源。事与经合，及西游岷山，欲穷江源，而不可得也。盖岷山盘回千里，重崖蔽亏，江源其间，旋绕隐见，莫测其端，不若汉源之显易也近代有创为迂诞之说者，谓江源亦出昆仑。好事者复为之附会，以实其说，陋矣。沱，江之别出者也。孔氏曰：汉出为潜，江出为沱，犹之河出为氵�澹�济出为沮也。《汉志》蜀郡郫县，南郡枝江县，皆有江沱。今按沱水大抵在四川境内，或以灌县湔江当之《汉志》注：玉垒山，湔水所出，东南至江阳入江。玉垒山，见灌县江阳，今泸州也。郦道元乃曰：湔江，蜀相开明所凿开明，七国时蜀相。《华阳国志》：杜宇称帝于蜀，其相开明决玉垒以除水害，即湔江也。或非《禹贡》时之江沱矣。又或以成都内江、外江为沱水内外江俱见成都府附郭县。夫二江为秦时蜀守李冰所引，益非当日之沱，明矣。澧水，在今湖广澧州境，亦谓之澧江，源出慈利县西三十里之历山，流经石门县及澧州城南，又东经安乡县、华容县境而入于洞庭湖。今澧水与大江相距几一二百里，曰东至于澧者，洪荒之时，澧未必不与大江接也。九江，即今之洞庭湖，在岳州府城西南一里详见湖广大川。以沅、渐、[C043]、辰、叙、酉、澧、资、湘九水所会，故曰九江。今大江横过洞庭之口，又东引而北出，九江之水悉灌输焉，即过九江之谓矣洞庭入江之口，曰三江口。详见湖广重险。东陵，朱子曰：即今之巴陵罗泌曰：东陵与夷陵相对，夷陵曰西陵，则巴陵为东陵可知。汇者，水流回合之名。汉水南来，江水北注，其会合之处，若迎若却，必有折旋之势，所谓汇也。许慎曰：迤，邪行也。江水自东陵而东，迤逦而北，会于汉，故曰东迤北会于汇旧本皆作于汇，俗本误作为汇，辞旨俱失，今为订正。或误以汇为彭蠡之泽，相去何啻千里哉！或曰：江在汉南，彭蠡又在江南，今于导漾言，东汇泽为彭蠡，而导江则不及焉，毋乃参错失伦乎！曰：此《禹贡》之文所以为简且尽也。江固大川，而又益之以汉，势盛流溢，不能无回薄之处。系彭蠡于导漾之下，明乎彭蠡之汇由于汉入江，而江不能尽容也。此曰东迤者，则对东至大别以立言；曰北会于汇者，则对南入于江以立言。导江导汉，所重全在合流之处。江汉合而下流遂无事可书矣。使略其正流之所会，而详其余波之所溢，岂圣人所以立言之旨哉！且于导漾明言入江而后汇于彭蠡，则彭蠡非无与于江可知。正不必繁其文辞矣。其曰中江，亦对北江而言，见水流顺轨并趣而东，滔滔以达于海也。说者曰：天下之水，在北莫大于河，在南莫大于江。今自岷山而下，巫峡而上，盘回百折，蜀中大小群川悉输之于江。而后东下荆楚，则洞庭合西南之水而出岳阳汉江，统西北之水而趣鄂渚，又经黄、蕲而向浔阳，则彭蠡会赣江东西之水而来湖口。又东北纳淮南之众流，泄宣润之陂泽，而后放于大海。天地间之川浍，其附江以达海者，十且居其四五焉。江为四渎之长，不信然与？

导沇水，东流为济，入于河，溢为荥，东出于陶丘北；又东至于菏，又东北会于汶，又北东入于海。

蔡氏曰：此导北条之济水也。济水，出河南怀庆府济源县西八十里之王屋山，亦曰沇水《山海经》作联水。郭璞曰：联、沇声相近，即沇水也。俗或讹为衍水。孔安国曰：泉源为沇，流去为济。今自王屋山下伏流而东至济源县城西北三里，重源双发而为东西二泉，并流而东南合为一川，谓之济水。经温县西南虢公台下，又南注于河。此济水之在河北者，自源而流，终古未变者也。郦道元云：济水当王莽之世，川渎枯竭。其后水流径通，津渠势改，寻梁脉水不与昔同矣。荥，荥泽，今开封府郑州有荥泽县。原隰匀匀，无所谓泽也。盖大河决塞，陵谷顿殊，济水之堙遏，当由于汉季之河患，岂真以旱涸之故耶？又《水经注》云：济渎受河有石门，谓之荥口。石门，此即后汉永平中导汴分河之处今详见河阴县石门渠。盖借汴水之分源，迹济渎之余派，非竟以汴水为济水也汴水，见河南大川。陶丘，在今山东定陶县西南七里。曰出者，折旋之间，因丘为隐见耳。夫济水，昔萦流于豫兖之境，汉时以济阳名县见河南兰阳县，济阴名郡今山东曹州。经流故迹，大概可知。又《水经》云：济水经定陶故城南。意是时故渎犹有可见者与《水经》所载南济、北济之名，大都牵合附会，今并不载！菏，菏泽，今曹州东南三十里有菏水，说者以为即菏泽。汶水，在今山东汶上县详见山东大川。济水自西南来，，汶水自东北至，故曰会也。由是并流而北，复折而南，以达于海。今山东之境，有大小二清河，经济南、青州二郡之间者，或曰即济水之委流矣详见山东大川。杜佑曰：今自东平以东，有水流经济南、淄川、北海界中入海者，谓之清河。盖汶水、菏泽之合流，非古时之济水也。夫济为四渎之一，自昔推为九州大川。而堙没无征，莫甚于济，何与？至于三伏三见之说，出于近代俗儒。自孔、郑诸家以迄于宋世诸儒，未有主此说者。盖发源之处，或有伏见之分；入河而后，未尝伏而复出也。且经文已明言之矣。曰浮于汶，达于济。又曰浮于济、漯，达于河。岂有伏见不常，而可为转输之道者哉！

导淮自桐柏，东会于泗、沂，东入于海。

蔡氏曰：此导北条南境之淮水也。桐柏山，在南阳府桐柏县东里许。《山海经》曰：淮出余山注云：余山在湖阳东义乡西，盖即今桐柏县地。《汉志》：南阳平氏县，桐柏、大复山在东南，淮水所出大复山，在桐柏山之东三十余里。《志》云：淮出桐柏，又潜流出于大复山。《水经》：淮水出胎簪山，东北过桐柏山胎簪山，在桐柏山西北三十里。《地志》曰：胎簪、大复皆桐柏之支陇，然则淮实出于桐柏也。自桐柏而东，出豫州之境而入徐州之域。泗、沂，皆徐州川也。泗水出山东泗水县陪尾山，西南历江南徐州城东北，又东南流经邳州城南，而沂水流合焉泗水，详见江南大川清河。沂水，出山东临朐县沂山，西南历沂州城东，又南至邳州城北，分东西流入于泗沂水，详见沂州及邳州。沂、泗并流，东至淮安府清河县治西南而入于淮。今黄河夺沂、泗之流，可见者沂、泗二水之上源耳。淮会泗、沂，由是而东，以达于海也。

导渭自鸟鼠同穴，东会于沣，又东会于泾，又东过漆、沮，入于河。

蔡氏曰：此导雍州大川也。鸟鼠同穴山，今在陕西临洮府渭源县西二十里。《水经注》：渭水出南谷山，在鸟鼠西五里。其别源出鸟鼠同穴山，渭水流合焉。夫南谷去鸟鼠止四五里，则导渭自鸟鼠同穴，宜矣。程大昌云：渭水出鸟鼠同穴山，泉源周七尺，四时流注，即渭水之原云。沣水出终南山谷中，北至咸阳入渭终南山见陕西名山，沣水见西安府。泾水出开头山见陕西平凉县，南至高陵，入渭详见陕西大川泾水。漆水出同官川见陕西同官县，东南至三原县，合于沮水。沮水出子午岭见陕西中部县桥山，南至三原县，合漆水沮水，亦曰洛水。今漆、沮俱详见陕西大川洛水。并流而东南，至朝邑县，南入渭。渭水逾陇阪而东，则沣水先会焉，次则泾水会焉。又东则漆沮水入焉，又东注于大河也。今详见陕西大川渭水。

导洛自熊耳，东北会于涧、�桑�又东会于伊，又东北入于河。

蔡氏曰：此导豫州大川也。熊耳山，在陕西西安府商州西五十里。郑玄曰：河南卢氏县熊耳山在县西南五十里。则《禹贡》导洛处也。《山海经》：�染僦�山，洛水出焉。《汉志》：雒水出上雒冢岭山在今商州南六十里。陆澄曰：冢岭，即�染偕健！吨尽吩疲荷讨菸鞅卑俣�十里有�染偕剑�则非一山矣。夫�染佟⑿芏�、冢岭三山，同在上洛之地。溪涧相通，无容岐别。而卢氏之熊耳，洛水经流在焉。谓导洛始功于此，未为缪也。涧水，出河南渑池县白石山，东至洛阳，南入洛。�伤�，出洛阳县西北�铣巧剑�至洛阳故城西南而入洛涧、�啥�水，俱详见河南大川洛水。伊水出卢氏县峦山即闷顿岭也。东北至偃师县西入洛伊水附，详见河南大川洛水。洛水自熊耳而东北，则涧、�啥�水先流入焉，又东北而伊水流合焉。又东北入于大河，谓之洛�溃�亦谓之洛口。今详见河南大川洛水。《禹贡》曰九川涤原，此概言九州之川耳。或即以黑、弱九水当之，误矣。九水之中，黑、弱则荒裔之川也。河流自塞外而经中国，回环半于天下。在《禹贡》九州，则雍、豫、冀、兖，皆其所经。今且折而入徐、青，侵扬州北境矣。江流萦纡广衍，其在《禹贡》则梁、荆、扬三州之地，其所经也。究其源流，与河大抵相埒。南江北河，实所以统纪群川。故于天象，亦以两河分界，而中原之形胜胥萃于此焉。汉水出梁州之北，经荆州之半而合于江。淮水出豫州之南，绕徐州之境以注于海。比之江河源流，未逮其半。济出于冀州之南，虽经豫、兖二州之境，然大都于淮、汉比肩，不能与江、河并驾也。今且灭没难明，在阙疑之列矣。渭、洛在雍、豫中，足为群川之长，然皆以河为宗，如大国之有附庸然，故更次于淮、济之后也。或曰：言渭水，以雍州为天下险；言洛水，以豫州为天下中也。然其为川也，仅及于境内，恐未足以该天下矣。是九川之中，其条贯犹存而经纬可见者，惟江、淮、河、汉四水而已矣。嗟乎，江河日下，即安能以既倒之狂澜，而复为《禹贡》之山川乎！《管子》曰：地之东西二万八千里，南北二万六千里，其出水者八千里，受水者八千里与《山海经》合。又曰：水出山而流入海者，曰经水；引他水入大水及海者，曰枝水；出于地沟，流于大水及海者，曰川水也。《唐六典》：江河自西极达于东溟，中国之大川也。其余百三十有五，是为中川。其千二百五十有二水，斯为小川王氏云：桑钦《水经》所引天下之水百三十有七，江河在焉。道元《水经注》引支水一千二百五十三，即古今有名之川，大概可见。《六典》所称，盖本之也。夫山川沸腾，流移决塞，朝更暮改。今汴、泗、汝、颍之流，尚且销沉难问，而陂、池、沟、洫之属，其不可知者，正不知其几矣。本《禹贡》之旧文，准以今时之川渎，务其大者、远者，或庶几乎！

右导川。