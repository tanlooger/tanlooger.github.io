---
---
---
title: 卷一百
---



◎广东一

《禹贡》扬州徼外地。三代时为蛮夷国或谓之雕题。题，额也。《礼·王制》：南方曰雕题。又《山海经》有离耳、雕题之国。楚《离骚》有玄国之南裔。或曰：今海南琼州府是其地。后为百越地，亦曰扬越《国策》：吴起为楚悼王相，攻扬越。《史记》起本传作南平百越。孔氏曰：越在扬州南境，故曰扬越。其在天文，则牵牛、婺女之分野。秦并天下，置南海等郡，亦谓之南越《秦本纪》：始皇三十年，略取陆梁地，为南海、桂林、象郡，以适遣戍。三十四年，又谪人筑南越地，又设南海尉以董之，所谓东南一尉也。孔氏曰：岭南之人，多处山陆，其性强梁，故曰陆梁。《史记》南越，班固作南粤。粤，即越也。今人多以两广为粤，闽浙为越矣。秦末，赵陀王其地。汉元鼎六年，讨平之，寻置交趾刺史。后汉因之汉刺史无常治。王范《交广春秋》：汉初，交州治羸��娄。元封五年，移治苍梧广信县。建安十五年，复徙番禺。沈约曰：汉交趾刺史治龙编。建安八年，改曰交州，治广信。十六年，徙治番禺。三国吴黄武五年，析置广州，治番禺，而交州还治龙编。其后以交州并入广州。永安七年，仍置广州，治番禺。广信，今广西苍梧县。羸��娄、龙编，今俱见安南境内。三国吴分交州立广州详见上。晋因之。宋又分置越州泰始七年，置治临漳，即今廉州府治合浦县。齐、梁因之梁大同以后，置州益多，无复古制。隋亦属扬州部。大业末，属于萧铣。唐讨平之。贞观初，置岭南道治广州。开元中曰岭南节度。咸通二年，分为岭南东道。五代时，属于南汉。宋淳化四年，为广南路。至道三年，分为广南东路。元置广东道及海北海南道宣慰等司广东道治广州，海南海北道治雷州，隶江西行省。明洪武九年，改置广东等处承宣布政使司，领府十、直隶州一、属州七、属县七十六总为里四千二十八，夏秋二税大约一百一万七千七百七十二石有奇，而诸司卫所参列其中。今仍为广东布政使司。

◇广州府属州一　县十五

南海县附郭　　番禺县附郭　　顺德县　　东莞县　　新安县三水县　　增城县　　龙门县　　香山县　　新会县　　新宁县　　从化县清远县

连州领县二

阳山县　　连山县

◇肇庆府属州一　县十

高要县附郭　　高明县　　四会县　　广宁县　　新兴县阳春县　　阳江县　　恩平县

德庆州领县二

封川县　　开建县

直隶◇罗定州属县二

东安县　　西宁县

◇韶州府属县六

曲江县附郭　　英德县　　乐昌县　　仁化县　　乳源县翁源县

◇南雄府属县二

保昌县附郭　　始兴县

◇惠州府属县十

归善县附郭　　博罗县　　长宁县　　永安县　　海丰县龙川县　　长乐县　　兴宁县　　河源县　　和平县

◇潮州府属县十一

海阳县附郭　　潮阳县　　揭阳县　　程乡县　　饶平县惠来县　　大埔县　　平远县　　普宁县　　澄海县　　镇平县

◇高州府属州一　县五

茂名县附郭　　电白县　　信宜县

化州领县二

吴川县　　石城县

◇雷州府属县三

海康县附郭　　遂溪县　　徐闻县

◇廉州府属州一　县二

合浦县附郭

钦州领县一

灵山县

◇琼州府属州三　县十

琼山县附郭　　澄迈县　　临高县　　定安县　　文昌县会同县　　乐会县

儋州领县一

昌化县

万州领县一

陵水县

崖州领县一

感恩县

东连七闽，

惠、潮二府，与福建之汀、漳接境，山溪相错，伏莽之患常多。

南滨大海，

自潮州府之东南，与福建之漳州海洋接。自廉州府钦州之西南，与交趾海洋接。东西相距二千四百余里，而琼州一府峙大海中，尤为险远。

西距安南，

安南，自廉州府钦州分界，由海道以入交州，则钦州、海阳，其必出之途也。

北据五岭。

五岭之首曰大庾岭，在南雄府北六十里，与江西分险。绵亘而西为骑田岭、都庞岭，与湖广分险。秦王翦降百越，以谪戍五万人守五岭。淮南子曰：始皇使尉屠睢发卒五十万，为五军：一军塞镡城之岭见湖广黔阳县，一军守九疑之塞九疑，见湖广名山，一军处番禺之都，一军守南野之界即江西南安府，一军结余干之水见江西饶州府。或谓此为五岭，非也。《汉书·张耳传》：秦有五岭之戍。裴渊《广州记》：五岭，大庾、始安、临贺、桂阳、揭阳也。邓德明《南康记》：南康大庾岭一，桂阳骑田岭二见湖广郴州，九真都庞岭三见湖广蓝山县，临贺萌渚岭四见湖广江华县，始安越城岭五见广西兴安县。《水经注》：最东曰大庾岭，在南康；第二曰骑田岭，在桂阳郴州；第三曰都庞岭，在南平县；第四曰萌渚岭，在冯乘县；第五曰越城岭，在始安县。邓氏以都庞在九真者，误也。杜佑亦曰：塞上岭一也即大庾岭。今详见江西重险大庾，骑田岭二也，都庞岭三也曰在湖广永明县，与《水经注》不同，萌渚岭四也，越城岭五也。周去非则曰：五岭之说，旧以为皆指山名，考之乃入岭之涂五耳，非必山也。自福建入广东之循、梅一也，自江西之南安入南雄二也，自湖广之郴入连三也，自道州入广西之贺县四也，自全入静江五也。今大庾岭实为北面之巨镇云。

其名山，则有罗浮。

罗浮山，在广州府增城县东百三十里，惠州府博罗县西北五十里。其山袤直五百里，高三千六百丈，峰峦四百三十有二，岭十五，洞壑七十有二，溪涧瀑布之属九百八十有九。盖宇内之名山，东粤之重镇也。五代周显德六年，南汉主刘��建天华宫于山中在山之西，即朱砂洞也。宋开宝初，��又凿增江水口，欲通舟道入山，不果苏轼曰：�挠谖奘率保�以罗浮为宴游之所，有急则为逋逃薮也。《岭南志》：罗山之脉，来自大庾；浮山，乃蓬莱之一岛，来自海中，与罗山合，故曰罗浮《名山记》：罗浮山有洞，周五里，《道书》以为朱明洞天，十大洞天之一也。潜通勾曲，上有分水屿，谓之泉源福地。《山经》：五岭拥从衡岳如君，而罗浮桀出为之佐命。又旧《图经》：罗浮山西距番禺二百里，上有桂树神湖。《山海经》云，桂林八树，在番禺之东，即此山也。一名博罗山，俗传尧时浮山自会稽浮海而至，傅于罗山云。《元史》：至正元年，罗浮山崩二十七处，坏民居，堙田涧，山水涌溢，溺死百余人。其瑰奇灵异，游历所不能遍。大约峰之秀者为飞云、玉鹅、麻姑、会真、会仙、锦绣、玳瑁之属，洞之幽者为夜乐、石血、朱明、黄龙、朱陵、黄猿、水帘、蝴蝶之属，而石楼铁桥之胜，尤为桀出云宋邹师正《罗浮指掌图略》：游罗浮者，始自龙华祠，至明月戒坛登山，历锡杖泉、罗汉岩、伏虎岩一十余里，而至大、小石楼。二楼相去五里，皆高出云表，重岩四柱如楼，有石门方广可容几席，俯视沧海，夜半见日初出。其山岸周回五里，涧水消长，应海潮盈缩之候。又上为铁桥峰，即罗浮二山相接处也。中有石如梁，湍水出焉，分东西流注于潭，又南流注于渊，一名神湖，《道书》所谓泉源福地也。又有上界三峰，上接铁桥，高三十仞，不可上，其下逶迤有汇水与潮汐应，曰瑶池。第三峰顶又有青羊岩，其下曰夜乐洞，昔人常闻仙乐于此。洞在神湖东，洞中有犀牛潭、瀑布泉，泉从上界三峰侧悬流下注三十余仞。又有凤凰谷及凤浴潭，皆在夜乐洞中。铁桥相接者曰瑶石台，高五百六十丈有奇。梁大同中，僧景泰者建连云塔于其上，亦名飞云塔，在浮山上。铁桥之左曰玉鹅峰，一名鹅岭，右曰聚霞峰。罗山之西为麻姑峰，有麻姑坛。相近者为双髻峰，下有罗阳溪，罗浮诸峰之水西汇于此。罗山之西南曰飞来峰，下为梅花村。又黄龙洞在聚霞峰之东，本名金沙洞，两峰相叠，一水中流。南汉主�挠�作天华宫，梦金龙起于宫前，因改今名，并建宫于此，今呼为西天华。其后有凤凰冈、云母溪。自麻姑峰而西南，有观源洞，一名麻姑洞。其西北有幽居洞、滴水岩。幽居洞后又有长寿观，南汉时亦建天华宫于此，今呼为南天华。又北为君子岩，岩侧有通天岩、云峰岩，其下曰蝴蝶洞，前曰水帘洞。又有天汉桥，其下为流杯池。又南为朱明洞，《道书》所谓第七峒，朱明曜真之天也。其东有青霞谷，又有野人洞，一名王子洞。又天汉桥东有会仙桥，桥东有明福观，南汉所建，亦名九天观。相近有小水帘洞。又东北有蛇穴，旧传穴通眉州。又东数里至蓬莱洞、鸦髻峰，上为刘仙坛，高百丈许，下临罗阳溪。山之东西有香台、会真、樱桃、抛球、刀子、锦绣、黄猿、钵盂、致云、大旗、小旗、云母、鸡笼诸峰，又有金沙、石血、朱陵、太和、欧阳、赤水、白云及风洞、云洞、雨洞，白角、大慈寺，古老、白芒古洞及桄榔、大坑诸洞。奇�谛汜�，湍流怪石，不可名状矣。

其大川，则有西江、

西江，即广西黔、郁、桂三江之水。自梧州府东流入肇庆府界，历德庆州封川县西，而贺江流入焉贺江，见广西贺县。经县南，又东至州城南，亦曰南江，亦名晋康水。又东绕府城，而东南流出羚羊峡，入广州府顺德县界，亦谓之龙江。又东流至府城西北，会北江之水，又流至府城南，而会东江之水，并流而入于海。汉伐南越，离水、���髦�师并会于番禺，即是道也。《南齐书》：西南二江，川源深远，别置都护，专征讨之任。西江实兼南江之名矣谓之二江，误也。梁大同十一年，交趾李贲作乱，命杨��为交州刺史讨之，又命定州刺史定州，今广西郁林州萧勃会��于西江。太清末，陈霸先为西江都护，起兵讨侯景。隋唐以后，岭南用兵恒以西江为要害。宋皇�趟哪辏�侬智高陷邕州，沿江东下，滨江州郡悉被残破，遂图广州，官军拒却之。明初，廖永忠等定广州，复奉诏引兵趋广西，由肇庆溯西江而上抵梧州是也。今两粤往来，百斛巨舟可方行无碍者，惟西江耳。详见川渎盘江。

北江东江附、

北江，即湟水浈水合流之水也。湟水，出湖广宁远县九疑山，流入广州府界《通志》：湟水，俗呼浈江，以出于郴州黄岑山，亦名黄水。误。经连州阳山县东，西南流经州城东，又折而东南入韶州府英德县界，又南流入广州府清远县境，至县东南与浈水合，亦曰氵匡水，亦曰��水，亦曰��水，其合浈水之处，亦曰��口，亦曰��口。汉元鼎五年，伐南越，伏波将军路博德引兵出桂阳，下湟水。陈大建二年，广州刺史欧阳纥以州叛，陈将章昭达将兵讨之，兼行至始兴。纥闻昭达奄至，出顿��口，多聚沙石，盛以竹笼，置于水栅之外，用遏舟舰。昭达居上流，装舰造拍，乘流突进，纥众大败，遂擒之。宋开宝三年，潘美克南汉之郴州，刘��惧，遣其臣邵廷����屯��口是也。浈水出南雄府北大庾岭，东南流，复折而西南，经府城南，又西南，经始兴县西，而入韶州府界。经府城东，有武水，出湖广临武县之西山，流经郴州宜章县南，而入韶州府乐昌县境，又东南流至府城东南，而合浈水，亦曰曲江，亦曰相江，亦曰始兴江。又南流，经英德县西，出浈阳峡，入广州府清远县界，经县东，又南，则湟水流会焉。又南流经三水县西，至府西北三十余里，逶迤而下，会于西江。汉伐南越，楼船将军杨仆引兵出豫章，下浈水是也。今自庾岭而南，取水道，繇始兴江口，可以径抵广州，且东达惠、潮，西届浔、梧矣。又有东江，源出江西安远县界，流入惠州府龙川县境，至县南为龙江。又西南流，经河源县南为槎江，南流至府城东北，折而西，过博罗县南。又西南流入广州府东莞县境，经县北，又经增城县南，而至府之南境，会西江以入海，亦谓之三江口，以东、西、北三江为名也《南史》：宋元嘉十年，徙谢灵运于广州。或告灵运令人买兵器，结健儿，欲于三江口篡取之，不果，灵运因弃市。即此三江口也。三江周匝三垂，南则滨大海云。

海。

海，环广东南界，倚为险固，然攻守之计亦莫切于海。晋义熙七年，刘裕与卢循相持于豫章，而遣别将孙处等由海道径捣广州，倾其巢穴，循以败亡。唐乾元初，广州奏大食波斯围州城，掠仓库，焚庐舍，浮海而去。咸通二年，安南陷于南诏，诸道兵赴援，皆屯聚岭南，用润州人陈�沂�议，自福建运米泛海至广州，军食始足。宋末，车驾自闽入越，既而蒙古将张弘范将兵由潮阳入海，追宋少帝于崖山，宋亡。明初，命廖永忠繇福州海道取广东，永忠奄至东莞，何真迎降，而广州亦下。洪武、永乐间，倭夷入犯广东，屡为所扰。嘉靖中，倭寇闽、浙，滋蔓亦及于广东。议者谓广东海防，当分三路。三路者，左为惠、潮，右为高、雷、廉，而广州为中。惠、潮二郡，皆与福建接壤，而潮尤当其冲，柘林、南澳皆要区也。由柘林而西，为大城、海门、靖海、蓬洲诸所，又西接甲子门、碣石、平海诸卫所，皆为南面之蔽。傥柘林、南澳失守，是无潮也；平海、碣石失守，是无惠也。《海防考》：惠、潮之备，以柘林为最要。柘林，乃南澳海道之门户，据三路上游，番舶自福趣广，悉由此入。其去惠、潮水寨，远几百里。水寨为惠、潮之冲，而柘林又为水寨之冲。慎固之防，不可不豫。而大城所声援差近，备尤不可或疏也。若夫中路之备，则在屯门、鸡栖、佛堂门、冷水角、老万山、虎头门等澳，而南头澳在虎头门之东，为省会门户。海寇往往窥伺于此，为阑入之途，则东莞大鹏之戍守宜切也。又西则峡门、望门、大小横琴山、零丁洋、仙女澳、九灶山、九星洋诸处，而浪白澳在香山澳之南，为番舶等候接济之所，则香山所之戍守宜切也。又西为崖门、寨门海、万斛山、��洲等处，而望峒澳在崖门之西，为番舶停留避风之门户，则广海卫及新宁、海朗二所之戍守宜切也。若西路三郡，去倭岛似远，而安南、占城、暹罗、满剌诸番，风帆易达。高州之南神电卫所辖一带海澳，若莲头港、汾洲山、西家滩、广州湾，皆府之南翰也。雷州凸出海中，三面受敌，其遂溪、湛川、涠洲、乐民等四十余隘，固为门户之险，而海安、海康、黑石、清道并徐闻、锦囊诸隘，亦所以合防海澳者也。至于廉州之境，尤为全广重轻，故兵符特札于灵山，达堡增屯于卫北。海寇之警，峒獠之扰，外夷之侵，有兼忧焉。永乐七年，倭尝陷廉州矣。而琼州，又廉之外户也。五指腹心，尽为黎据，所设城邑，类皆滨海备倭之制。若白沙、石��、�巴贰⑽牟�，与海安、海康对峙，番岛飘风突来，防御甚艰，此西路所当加意者也。又滨海诸邑，为盗贼渊薮者，如增城、东莞之茶窑、十字窑，番禺之三漕、波罗海，南海之仰船冈、茅窖，顺德之黄头涌，香山、新会之白水、分水等处，往往岁集凶徒，以小艇出没，珠禁弛则纠党盗珠，珠禁严则诱倭行劫，此又当诘奸禁宄，以消其萌矣《海道考》：广州舶船往诸番，出虎头门，始入大洋，分东西二路，东洋差近，西洋差远。宋于中路置巡海水师营垒，今为东莞县南头城。东南海路二百里，至屯门山，水皆浅，日可行五十里。乃顺帆风西行，一日至九州石，又南二日至象石。若用东风西南行，七日至九乳螺洲，又西南行，三日至占不劳山，西去占城二百里。又南二日至陵山，其山峻而方，有泉下绕如带，即占城地也。陆行至宾童国一月程，东去麻逸国二日程。水行一日至东西竺昆仑洋，又一日行至古苴国，其王号苴屈，即真腊也。又半日行至奔沱浪洲，即丹眉流国。又二日至军突弄山，又五日至海硖，南北百里，北岸则罗越国，即暹罗也；南岸则佛逝国，占城属国也。又东水行四五日至诃陵国，今瓜哇也，为南海中最大洲。又西出硖三日至葛葛僧祗国，即佛逝西北隅之别岛。国人多钞暴，乘舶者多畏之，疑即昔之婆利国，今佛朗机也。其北岸则阿罗国，一名阿罗陀，今满剌加也。阿罗西则阿谷罗国，一名阿罗单。又从葛葛僧祗四五日行至婆露国，一名阿鲁。又六日行至婆那国，一名须文达那，即今苏门答剌国也。又西至伽蓝洲，一名翠蓝屿。又北四日行至师子国，其地在西洋之西北岸，距南天竺大岸百里。自伽蓝洲行二十日至榜葛剌国，即西天竺也，一曰西印度。海口有察地冈，番商于此抽分云。天竺之西千五百里曰注辇国。宋大中祥符八年，其贡使言：从本国舟行七十七日，历舟阝勿丹山、娑里西兰山，至古罗国。又行七十一日，历加八山、占不劳山、舟宝龙山，至三佛齐国。又行十八日，渡蛮山水口，历天竺山，至宾头狼山之西王母冢，距舟所将百里。又行二十日，度羊山、九畏山，至广州之琵琶洲。离本国凡千一百五十日云。又雷州，控入海水路，从州东至海三十里，渡海抵化州、吴川县之�胖蓿�入广州，通闽浙；从州南陆行一百七十四里，至递角场抵海，南泛海一程，可至琼州；从州西陆行一百五十里泛海，水路至安南诸番国。又琼州，东至海一百二十里，直通大洋，故诸番舶，虽东洋、琉球等国，被风漂，多至琼州也。

其重险则有梅关。

梅关，在南雄府北六十里大庾岭上，东北去江西南安府二十五里，雄杰险固，为南北之噤要，亦谓之横浦关。自秦戍五岭，汉武遣军下横浦关，常为天下必争之处。有驿路在石壁间，相传唐开元中张九龄所凿。宋嘉�讨校�复修广之。旧时岭上多梅，故庾岭亦曰梅岭，关曰梅关。今梅废而关名如故，有官军戍守。详见江西重险大庾岭。

【按】广东之地，介于岭海间。北负雄、韶，足以临吴、楚；东肩潮、惠，可以制瓯、闽；西固高、廉，扼交、邕之噤吭；南环琼岛，控黎夷之门户。而广州一郡，屹为中枢，山川绵邈，环拱千里，足为都会矣。肇庆接壤梧州，指臂相倚，溪峒犭�┽胪�藉以控制。若四郊多事，鼓棹西江，不过六七百里而径达番禺，此上游之险也。连州北通郴、永，可以直走湖南，且西与平乐之贺县连界，由此纵横南北，似为径易。虽南雄密迩大庾，由岭南下，可以捷走韶州，然由连指韶，潘美之师实夺刘��之魄。兵固无常势矣。潮州东接漳州，海寇窥伺，必假途于此，而柘林寨其首冲也。廉、钦及高、雷二郡，与粤西皆犬牙相错，肘腋之防，不惟一族，不特为交趾障蔽也。利害之机，安危之系，有近而不察，忽不及防者。特筹粤东，而仅斤斤于番舶之恣扰，矿冶之奸顽抑末矣。