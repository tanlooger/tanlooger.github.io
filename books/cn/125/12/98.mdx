---
---
---
title: 卷九十八
---



◎福建四

◇汀州府东至延平府五百二十里，东北至建宁府七百三十里，东南至漳州府六百三十里，南至广东潮州府六百六十里，西至江西赣州府五百里，西北至江西石城县百九十里，北至邵武府五百五十里。自府治至布政司九百七十五里，至江南江宁府二千八百八十六里，至京师五千二百二十六里。

《禹贡》扬州地。周闽越地。秦属闽中郡，汉属会稽郡，三国吴属建安郡。晋属晋安郡，宋、齐、梁因之。陈属闽州，隋属泉州。大业初，属建安郡。唐为福州地。开元二十四年，置汀州《唐书》：是年开福、抚二州山峒置州，以长汀溪为名，治新罗。大历四年，徙治白石。天宝初，曰临汀郡。乾元初，复曰汀州。五代时，王闽仍曰汀州。南唐因之。宋亦曰汀州。元为汀州路。明曰汀州府，领县八，今因之。

府南通广东，北达江右，山谷斗绝，称为奥壤。自唐始置郡，而扰驯未至。王潮入闽，则有事于汀州。宋室南迁，而汀州亦多叛乱。昔正德中，尤溪贼为乱，南赣抚臣王守仁讨平之。岂非以崇山复岭，旁达诸境，不逞之徒，易为渊薮，童牛之牿，不可已耶。

长汀县附郭。晋新罗县地，属晋安郡。唐开元中，于新罗故城东，置长汀县为州治。大历中，迁白石乡。宋治平中，迁衣锦乡，即今治也。编户五十一里。

○新罗城在府东南。晋置新罗县，宋废。《志》云：在今漳州府龙岩县界。一云在上杭东北五十里，误。唐开元后，徙县治长汀村，在上杭北十五里。一云去今府城二百三十里，亦误。既又迁县治东坊口，在今府东北五里，今名旧州城。大历中，迁白石村。《郡志》谓大历四年，徙东坊口，后十年，徙白石乡，宋迁今治。去旧治一二里，地势平衍，方数十里，而卧龙山突起平地中。府城半壁高挂其巅，鄞江绕于左，西溪抱于右二水合流，绕出丁位，南走潮海，西下豫章，为形胜之地。郡城，相传唐大历中筑。宋治平五年增拓，周五里有奇，环城为濠。绍兴中及隆兴初，皆尝修筑。绍熙间，议易土城，�嬉宰┦�，讫于嘉熙，功未及就。元时城益颓废。明洪武四年，复因旧址修筑。嘉靖五年，增修，北据卧龙山，南临南溪。旧有门六，今五。城周六里有奇。

○卧龙山郡治后，府主山也。偃卧如龙。《志》云：府城四面皆平田，就中特起一山，高数十丈，广五六里。北面峭壁矗起，其南派为九支，形如九龙，蜿蜒蟠曲。一名九龙山，又名无境山。山之左支为横冈岭，右支为西峰，俯临津门。又东山，在郡治东，卧龙山首起于此。○南山，在府南三里。屹然如屏，巅为朝斗岩，缘石扪萝而上，俯视城市，尽归目睫。山之东接拜相山，俯揖卧龙，如人相拜。山隈有霹雳岩，宋元�碳洌�迅雷震开，遂成岩洞。府南四里有圆珠山，当鄞江、西溪二水合流之口，形如珠圆，一名龙珠山，俗呼宝珠峰。

鸡笼山府北五十里。高十五里，山形圆耸，上凌霄汉。又翠峰山，在府东北六十里。壁立千仞，烟云出没，惟天色晴霁、亭午方见其顶。○七宝山，在府西山下，旧有上宝场，宋置采银锡于此，后废。《通志》：场在县治西。又佛祖峰，在县西三十里。俗名九�矗�转北二里许，树木阴翳，石磴崎岖，为绝胜处。

双峰府东南二百里。峰峦双耸，插入云霄。○新路岭，在府西六十里。一作新乐岭，接江西瑞金县界，贡水出焉。《志》云：岭峭险壁立，砂砾崎岖，行者病焉。岭背即隶江西，此天所以限闽中也。又牛岭，在县西二十里，道出瑞金县。其相接者曰白头岭，以常冒白云名。

○鄞江在府城东。亦曰正溪，又名大溪，或谓之左溪。源出宁化县界，流经府东北湘洪峡。又南至府东东庄岭，汇为潭，分流为二。又南至高滩角，复合为一，南流经上杭县，达潮州府大埔县，会三河水入海，亦谓之汀水。《志》云：天下之水皆东，惟丁水独南，南丁位也，以水合丁为文。又有东溪，出翠峰山下，有鄞坑水流合焉。至张家陂与正溪合，并为鄞江之上流。《高忠宪日记》云：汀水之源在北，水俱南流，势如壁立，过大姑绝险处，舟下一滩，则入白浪中，裹而复出，直至峰头趋陆，即抵潮州矣。

西溪府城西。源出府西北，地名大原，流经杉岭，亦曰南拔溪。宋治平中，筑城堑濠，砌石陂引水入焉。下流分二派，皆入于正溪。又南溪在府城南，溪源不一，引流而东，至南口，亦会于正溪。又北溪在府城北，源出西北之横坑，亦谓之横溪，东流合正溪。《寰宇记》：临汀大溪有四：曰东溪，曰西溪，曰南拔溪，曰横溪。至府南高滩角，合流为一。盖以南溪为南拔溪也。府东又有梓步、小湘等溪，亦流入正溪。

寅湖府东二里。以方位名，周百步，中有小山，水溢不没。又辛湖，在府西一里，周七十步，亦以方位名也。○麻潭，在府东南，众流皆会于此。山势盘互，过此折为九曲。又�唇牵�在府东，高岩湍怒，溉田甚广。又东有�赐罚�峭壁数十仞，瀑声如雷，亦有灌溉之利。《志》云：府南有五百滩，自汀抵潮，滩险有五百之数。今渔梁、鸬鹚、蛇王、九曲、王屋、纱帽诸滩是也。

○古城寨府西四十里。五代时，王延政筑此城以备江南兵。宋因置寨为戍守处，亦曰古城里。《志》云：旧城在府西南何田市，宋绍兴中，迁今所。明初置古城寨巡司，又西至江西瑞金县五十里。○屯驻军寨，在府南三里。宋建炎中，群寇扰乱，遣军讨捕，尝驻于此。绍兴十四年始创筑，元废。又何田市寨，在府西南五十里。宋时为商旅辏集处。嘉定间，创寨以弹压之，今废。《志》云：府北有汀关，宋置。景炎二年，元兵破汀关，文天祥欲据城拒敌。汀守黄去疾有异志，天祥乃移军漳州。是也。今湮。

临汀驿在府治东。宋淳熙中建，至今因之。又府东七十里有馆前驿，元为馆前站，明初改驿。又三洲驿，在府西九十里，本三洲铺，成化十八年建三洲公馆，后改为驿。○拔口场，在府西南八十里，宋置税务于此。又合同场，在府治东，宋置寻榷盐税于此，后皆废。

九�┌�府西北三十里。《志》云：府东五十余里有大息、镇明二隘，东南八十余里有桃阳隘，府南百余里有黄峰隘，西南九十里有长桥隘，五十余里有分水、龟龙二隘，与古城九�次�九隘，皆为戍守要地。而黄峰与古城尤为险峻云。

宁化县府东北百八十里。西至江西石城县九十里，西北至江西广昌县百九十里，北至邵武府建宁县二百里。本建州沙县地。唐开元二十四年，开山峒置黄连县，属汀州。天宝元年，改今名。今城周四里有奇，编户五十一里。

○黄连城县东五里。本黄连镇。唐置黄连县于此，以地产黄连而名，寻曰宁化。后唐同光元年，王闽迁县治于镇西竹�粑眩�北负翠华，南临大溪，即今治也。县境山峻水急，峰峦万叠，至县治则四围平坦，形如大釜，旁挹嶂岫，下瞰溪湖，称为形胜。县城，相传始迁时筑，亦曰宁阳城，周不及一里。宋端平间，展拓，周二里有奇。宝�潭�年，圮于水。开庆初，尝议修筑，不果。明正统中，屡被寇患。正德中始筑土城，复�嬉宰┦�云。

○翠华山县北二里。其山四时苍翠，县主山也。又凤凰山，在县北三十里，崇冈峻垅，蜿蜒不绝，形如凤翅。其地有灵隐洞，亦名洞源岩。又北曰陶峰山，峰峦峻耸，四面壁立。县北六十里又有牙梳山，以形似名。险峻扼塞，啸聚所凭。○南山，在县西南十里。三峰相连，其中一峰特起，为邑之望，流水环绕其下。

苦竹岭县北九十里。岭甚高，多产苦竹，常有云气蒙其上。又北有南桥岭，以高拱如桥而名。《志》云：县东北百里有城门嶂，山势卓立如屏。元季寇乱，邑民多避兵于此。○西岩，在县东北五十里，登石梯而上，石笋屹立如门，中可坐千人，泉石殊胜。有石室数处，皆幽异不一。其傍为东岩，亦有数石室，争奇竞秀。《志》云：县南六十里有乌路峡，两岸壁立，水势潆洄，深不可测。又危石，在县北六十里，突然一峰，四壁陡绝。

黄连洞在县东。亦曰黄连镇，本名连城洞。唐置治处。乾宁元年，王潮据闽，黄连洞蛮围汀州，潮遣将李承勋击之，追破之于浆水口，闽地略定。浆水，见延平府将乐县。胡氏曰：黄连峒即潭飞氵祭。似误。又灵隐洞，在县北百里，一名洞源岩。洞前重冈叠�冢�小涧横截，岩石奇胜。

○大溪在县城南。源分六派：其正西自赣之石城县堑岭来会，西南自长汀县界狐栖岭来会，西北自石城县界长放坑来会，此大溪之上流也。其东北自建宁县界台田岭来会，正北自苦竹岭至县北三十里之马家渡来会，正东自热水窑头至县东四十里剑潭来会，至县东之东渡与上流三派合为一溪，复折而东，至清流县，又东会剑江水抵福州入海。《志》云：大溪支流西南入长汀县而为正溪。一云：溪源出县北五十里石洞中，�逃慷�出，名万玉泉，流为小涧，溉田数千亩，又引而南，为正溪之上源。

蛟湖县北六十里。深不可测。又有柘湖，在县东北，其水四时不涸，溉田甚溥，西去蛟湖密迩。又有羊鸦湖，在柘湖侧，亦有灌溉之利。○龙门潭，在县南，水深莫测，引流而东，亦曰龙津，有龙门桥跨其上，流会于大溪。又神头潭，在县西南数里神头岭下，渊深清澈。县东又有赤冈潭，皆引流入大溪。

潭飞氵祭在县南乡。重冈复岭，环布森列，登陟极难。氵祭居其中，坦然宽平，山环水合，有田有池，草茂林深，易于藏聚。宋绍定间，汀邵贼晏头陀作乱，攻陷城邑，北犯建宁，监军刘纯等击破其潭飞氵祭，又谕降连城七十二寨，贼遂平。《一统志》：宋平贼后，置南平寨于此，为戍守要地。又龙潭氵祭，在县北三十里。相传有龙潜焉，时至涨溢。县西十余里又有雷鸣氵祭，以声如雷轰而名。○七孤龙，在县南，北去乌路峡十五里。石峻路险，怒涛奔湍，逶迤七曲，舟行甚艰，盖即正溪所经矣。

○安远寨县北百里。北至邵武府建宁县八十里，旧名下土寨。宋庆元中置，元因之，有巡司戍守。明洪武初，改今名。又南平寨，在县南，近潭飞氵祭。宋绍定六年，移黄土寨置于此。又北安寨，在县东北七十里，宋绍定六年，移苦竹寨置于此，今皆废。○金钱隘，在县东，入清流县界。又石溪隘，在县北，路出建宁、广昌二县。其相近者为紫云、严塘、草桥等隘。又留西隘，在县西，通石城县。县南又有木马、竹篙二隘，通长汀及连城县界。皆为戍守要地。

石牛驿县南七十里。以傍有石牛而名。宋置，至今因之。《舆程记》：由清流县九龙驿舟行，至驿九十里，又西南六十里而达长汀县界之馆前驿，往来必经之道也。

上杭县府南百九十里。东南至漳州府龙岩县百五十里，南至永定县百十五里，西南至广东程乡县三百八十里，西至武平县百里。本龙岩县地。唐大历四年，置上杭场。宋淳化五年，升为上杭县，割长汀县南境隶焉，属汀州。今城周八里，有门七，编户四十五里。

○上杭旧城《志》云：唐析龙岩县胡雷下保置上杭场，其地在今永定县东四十余里。南唐保大十三年，徙场于艺梓保，在今永定县东北六十里，宋升为县。至道二年，徙治鳖沙，在今县东北三十里，地名白沙里，旧曰鳖沙里。咸平二年，又徙县于语口市，东去鳖沙不及一里。天圣五年，复徙钟疗场，在今县西北二十里，其地坑冶大兴，商旅辐辏。乾道三年，又徙郭坊，即今县治。有城，相传宋端平中创筑，周不及一里，寻毁。淳�讨校�更筑，复圮于水。宝�碳洌�始营以砖石。元季复废。至正中，拓旧址筑之，周不及三里。明复圮，洪武十八年，邑人钟子仁作乱，县令邓致中筑城御贼，民赖以全。寻废，屡被寇掠。成化中，复筑城。《志》云：县北十五里有旧州城，即汀州故城。详见前。

○金山县西北十里，邑主山也。峦嶂巑岏，苍翠如画，一名紫金山。宋康定间，尝采金，因名。上有三池，名曰胆水，上下二池有泉涌出，中一池则蓄上池之流。相传宋时县治密迩，其地水赤味苦，饮则伤人，惟浸生铁，可炼成钢。后县治既迁，其水遂变，不异常水。山侧有百丈氵祭，高可百丈，悬流如线，自石罅出，旧名黄金坑。水阳有南宝山，望之如笔。又有岩，曰宝兴岩。山南五里即旧县治之钟疗场云。又灵蛇山，在金山西北，峭拔凌空。○七峰山，在县城北三里。七峰岌��，翠丽可爱，一名七星山，为邑后镇。

冷洋山县东十五里。高出群山，俯见县治，下有水迸石而出，暑月尤冷。又乱石隔山，在县东四十余里，乱石�傺遥�路出龙岩县。《志》云：县前溪南有横琴山，平广延袤，状若横琴，一名横琴冈。又袍山，在县南五里，县之前案也，亦曰挂袍山。又南曰美女峰，其峰有四，葱菁秀丽。又南为三层岭，岭三级始至其脊，道出永定县。○铁嶂山，在县西，石壁峭拔，势若屏嶂，山之西产铁矿。《志》云：县西有展旗山，数峰连属，迤逦若展旗然，县之右镇也。县西北又有覆罗山，高耸突立，山顶端圆，若覆罗然。

范荡洋山县南百里。磅礴数百里，当上杭、永定两县之界。峰峦崭绝，人迹罕至，西南通程乡，东通漳州，奸民常据为窟穴，急则逃入于广。又羊厨山，在县西南百余里，盘亘百里，高岩怪石，千态万状，据汀、潮二州之界。○双溪岭，在县北四十里，有二小溪环绕其下，与长汀县分界。《志》云：县西有大�戳耄�路通武平。又西有蜈蚣岭，高耸萦回五里许，岭路蜿蜓，若蜈蚣然。

○大溪县城南，即鄞江下流也。自长汀县汇众溪流，经县北，与语口诸水会，至县治南山下，过美女峰，萦回三折，环抱而出。又西折而南，经潭口直抵广潮入海。《志》云：大溪中有莲花石，波涛汹涌，行舟毫厘失措，即至覆没。其上群石耸翠如莲花，在县南六十余里。又县西北三十余里有观音石，县南又有乌虎石，皆在大溪中。○九曲溪，在县东北三十里，萦回九折，流合大溪。又黄潭溪，源出县东龙岩县界，安乡溪出县东东安岩，南宝溪出南宝山下。又有矾溪，出钟疗场东，与南宝溪合。场西又有新田溪，亦流入南宝溪。县北又有金山下溪，县西又有水埔溪，出武平县界。《志》云：县境凡十余溪，俱流入于大溪。

咸水湖在县南三层岭之北，有水一泓，味咸不涸。县东三十里大陂旁亦有此湖。又天井湖，在县东南二十里，阔五十余丈。《志》云：旧在县东，后忽移而南，相去十五里。又县城西北亦有二湖，名天井。○草鞋潭，在县北二里，延袤数里，大溪所经。舟人云，行竟此潭，可成草鞋一双，盖状其长也。又黄土潭，在县北四十余里，以潭旁土色皆黄而名。

大孤滩县南四十里。立石槎牙，舟难上下，行者必易载而渡。《志》云：县境群滩凡数十处，其近城者有马尾滩，以滩水散流若马尾然也。又有逃船滩，在县西，滩势甚险，舟行至此，必避溪旁，多为之备，然后敢过。又有大笼钩滩，屈曲若笼钩然。县北四十余里有目忌滩，水极湍急，舟人见之，辄增畏忌。又北有镬风滩，滩有二水，一直一横，浪滚如镬。此数滩于群滩中为尤险。

○梅溪寨在县东梅溪口，宋置今废。《志》云：寨西水口有狮子石，高数十丈。又石壁寨，在县西，旁有石壁潭，元置寨，今废。○九十九段隘，在县西南六十里，其西有郭公栋隘，东南有寒陂隘，皆山间小径，至为险僻。寒陂之西，曰银子凹隘，又北曰鲜水溪隘，与河头隘并称险要。《志》云：河头隘在县南五十里，县之险隘也。今有官兵戍守。又濑溪隘，在县西四十里。《防险说》：县南来苏里之王寿山，县东胜永里之狗困岭，与濑溪隘之龙障山，俱为险峻。

小溪隘在县西南百里。《志》云：县西南百二十里曰溪南三图，与潮之大埔接壤，有上下二水，为盗贼巢穴，荡平后，立抚民馆于小溪隘之西坪。诸巢可虑者，惟此为最。今有小城设兵置守。《图经》：县东北有羊蹄、桃排、采眉等隘，东有当风、芦丰、板寮、大王、坝上、南坪等隘，南又有新长岭、军营、荷树岗等隘，县西有葫芦、通桥等隘，西北有河溪、檀岭等隘，皆控扼处也。

平西驿县东三十余里。成化六年置。又蓝屋驿，在县北七十里，成化十年，徙清流县玉华驿于此，改今名。《舆程记》：自汀州府三洲驿水行九十里，至蓝屋驿。又南至县，自县南四十里至大孤市，又七十里过峰头，又二十里为石上镇，属广东潮州府界，自石上又六十里即大埔县。○永兴场，在县东五十里。又县南六十里有通利场，县境又有金山、利济、龙山、石门、语口等场，去县远者为端和、嘉兴、兴济、浮流、锦丰等五场，皆宋时采金及铜铁处。

武平县府西南二百十里。西至江西安远县百四十五里，南至广东程乡县二百十里，西北至江西会昌县二百十里。唐开元二十四年，置南安、武平二镇，隶长汀县。五代时，王闽并南安为武平场。宋淳化五年，升为武平县，析长汀县西南境隶焉，属汀州。绍兴间，筑城周二里有奇。元时城圮。明成化中，复筑土城。弘治中，�嬉宰┦�，周三里。编户十九里。

○灵洞山县西十里。山有大洞三十六，小洞二十八，泉石皆奇胜。又西有双馤山，双峰高插云汉。○梁野山，在县东三十五里，一名梁山，高五十余仞，分十二面，险峻叠出，绝顶有白莲池。

黄公岭县北百五十里。接长汀县界，修阻二十余里。上有泉，自石中迸出，仅杯勺许，而群饮不竭，俗呼圣公泉。又当峰岭，在县北七十里，凿石为路，长五里，接永平寨，上有泉。又石径岭，在县西北，高峻多石，路通羊角水，接江西会昌县界。又白鹤岭，在县西十里，江广往来要路也。○南安岩，在县南八十里，形如狮子，中有二岩，南岩窈窕虚明，石室天成。东岩差隘，而石龛尤缜密，其中泉石种种奇胜，俗呼龙穿洞。又有十二峰，森立岩前，如拱如揖。又有绿水湖，亦在岩前。又南二十里有象洞，接潮州界，环抱纡回，号九十九洞，宋时尝于此置寨。

○化龙溪在县治南。一名南安溪，源出县东，流经此，又南合群溪水，入广东程乡县界。又聚灵溪，在城东，源出灵洞山，由西门流入，绕城东出，合化龙溪。又鱼溪，在县北，源出当峰岭，南会禾丰溪，合径口小溪，又南入化龙溪，禾丰溪在县东北，源亦出当峰岭。又有千秋溪，源出梁野山，西流入化龙溪。《志》云：县西北有濠坑溪，出江西安远县，下流亦入化龙溪。○露溪，在县东北一里。一溪七湾，俗呼露溪七渡。引流而东，又北入长汀县界，曰大顺岭小溪，接七里河，入于鄞江。又顺明溪，出县西大岭下，西流至江西会昌县入大溪，大溪即贡水上源也。县境诸溪皆有滩石之险。

○象洞寨县东南百里。其地与潮、惠接界，相传尝产象于此。宋政和中置寨，嘉熙中改为南尉司，元废。明初复置，改为巡司。又永平寨，在县北六十余里，地名帽�矗�宋淳�讨兄谜�。明初改巡司。《图经》云：县西南又有悬绳巡司，以悬绳峰而名。正德间，群盗刘廷选啸聚于此，事平，因置巡司，设兵戍守。又三折溪寨，在县东五里，宋置。《志》云：寨旧在溪西，为汀、赣、梅三州界首，后梅州废，止隶汀、赣二州。绍兴初寇毁，因移寨于此。又有屯营庵，在县东何屯冈下，旧传五代时统军使何姓者尝屯驻于此，筑小城，周围二里许，故址犹存。

南安镇在县南。唐置镇，与武平俱属长汀县。五代时，王闽改置武平场，南安遂废。《志》云：南安、武平二镇相距盖二百二十里。○蟠龙冈隘，在县西南三十里，昔时群贼啸聚处也。其北有郑家坪隘，蹊径错杂，与广东大帽山接近，有挂坑嶂诸巢，窥伺为害，设军驻守。又水口隘，在县东南，又东即象洞寨也。县南曰钵盂隘，皆南近大帽山，为控御要地。《志》云：县东南又有处明隘，南近水口隘。县东有金鸡隘、大岭隘，东北为檀岭隘，北曰湖界隘，西曰�艨胀钒�，皆设险处，有民兵戍守。

清流县府东北二百十里。东北至归化县九十里，东南至连城县百三十五里，西至宁化县六十里。本长汀、宁化二县地。宋元符初，析置今县，以宁化之清流驿为县治，属汀州。绍定中废。元复置。旧有子城，相传宋绍兴间因寇乱筑，周一里有奇，后废。元末，邑人陈友定起义兵破群贼，因山南之险，垒石为城。明初复废，惟南门城址犹存。今编户五十六里。

○龙山在县治南。山脉自西蜿蜓而东，至此群峰高耸，起伏如龙。元季陈友定于此垒城屯兵，名南寨山。其最高一峰，谓之南极，�賹癜纬觯�顶上时有白云，遥望如匹练。旁有铜锣山、塔山，皆山之支峰矣。又屏山在县治北，屹然突立，苍翠如屏，一名纱帽山。陈友定垒石屯兵，亦名南寨山。《志》云：县东三里有东华山，悬崖峭壁，前有斗台，高耸入云，登台则景物皆在目中。又笔山亦在县东，层峦叠嶂，回环二十里，中耸三峰，一峰尤高。县西又有西灵山，为县之右镇。

丰山县南百二十里。其顶如磨，常有云气覆之。宋淳熙间，有穷其巅者，积六日乃得至。其巅平坦如砥，可坐数千人，而四围峭绝，人迹难逮。○渔沧隔山，在县西南，峰峦峭绝。其南又有枫隔山，以山多枫木而名。

铁石山县东南九十里。山高多石，坚黑如铁。有矶曰铁石矶，洞曰铁石洞，洞口有九龙庙，庙前有九大滩，大滩之内，又有小滩，共十有八。凡舟行者，必祈�逃诿恚�又东南十里，即九龙滩矣。○玉华岭，在县东北六十里，上有玉华西洞，石峰拔地，苍翠横空，玲珑穿透，可容百余人。玉华洞之西曰石燕洞，东曰灵龟洞，皆有三穴，最深幽。又东隘岭，在县南一里，接横口村，悬崖绝壁，有一夫当关之险。正德中，县令林��因武平寇乱，守此以扼其险。又崆峡岭，在县东，山势临水，中通一道，至岭绝高，陈友定为关于此。

向阳岭在县东。一名击阳岭。峻险壁立，直插霄汉。曰击阳，状其高也。又分水岭，在县东北四十里，相传陈友定尝屯兵于此。又县南十里有横溪岭，高五百丈，路通宁化县。《方域志》：县西至�艨胀妨攵�十五里，南至百步岭十五里，北至草鞋岭六十五里，皆与宁化县接界。○灞涌岩，在县东北七里，飞泉怪石，茂林修竹，为一方之胜。又灵峰岩，在县南二十五里，中有洞穴。又七峰岩，在县南六十里，有七峰突峙，因名。

○清溪在县城北。其上源即宁化县之大溪也。流经县西北高地岭，萦回五十里，澄清如练，南至县治西南，绕城环抱三折，经渔沧潭，下九龙滩入延平府永安县界。○半溪，在县北。源出高地岭，经县东北五里西南流，合于清溪。又嵩溪，在县北五十余里，自宁化县界流入，过玉华岭南合清溪，谓之嵩口。又有青溪，亦出宁化县界，流经高地岭，合于嵩溪，谓之青口。《志》云：县东又有芹溪，源出归化县。东南有罗口溪，出连城县，亦谓之连城溪。经县东六十里，今有芹口、罗口，即二水入清溪处也。又梦溪，在县东南九十里，合山涧诸水流入九龙滩口，溪中有潭，曰秋口潭，相传溪上林木蓊蔚，行者如在梦中，因名。又三港溪，在县西南五里。相连有三小港，源皆出宁化县，会流入于清溪。

九龙滩县东南百里。上六龙属本县，下三龙属永安县。九龙上下二十余里，每龙两崖石峡逼窄如关隘，仅可丈余，而石龙横截水中，高可数丈，乘舟下龙，如在高山坠于平地，舟子欲下，必倚铁石矶，人尽遵陆，空舟而行，雇土著篙师栏头，庶可无恙。以县境止有六龙，亦曰六龙滩。元季陈友定尝开凿之，以通汀州粮运。明成化十八年，县令张寀募工凿去恶石，滩势稍杀，然险峻犹为七闽最。详见前永安县。○长空滩，在县东，怪石纵横，中有大黄石，尖耸险峭。谚云：黄石蒙头，十舵九愁。下有长空潭，水色澄澈。又渔沧潭，在县城东龙津桥南，三潭相属如贯珠，清绝明莹，深不可测。又黄柏洋，在县东五十里，宋文天祥尝引兵驻此。

○铁石镇县东南九十里。正统六年，议者以梦溪里山势险阻，草寇不时出没，奏置巡司于铁石山下，以为警备。○金钱隘，在县西北，路通宁化。又牙虎隘，在县东，路通永安。其北曰炭山隘，路通永安县安砂镇。

九龙驿在县治南。元县尉厅故址。明洪武十一年，改为布政分司署，而置驿于县治东。成化十年，移分司于九龙驿，改置驿于此。又税课局，在龙津桥西北，明初置，正统初革。

连城县府东南百七十里。东北至延平府永安县二百五十里。本长汀县地。唐置莲城堡于此。宋绍兴三年，析置莲城县，属汀州。元至正六年，以讨平草贼罗天麟于此，因改莲为连，取去草之义云。宋绍兴中筑城，后圮。端平中，寇乱，复修，元末毁。明正德中，复筑城，�嬉宰┦�。今城周二里有奇，编户三十三里。

○莲峰山县东七里。峭壁巑峰，盘礴数十里，绝顶平广，可容万人。宋皇�讨校�邑人彭孙保聚于此，有城塞池堑，又有云楼、宣武、西、南四门，外有石梯、石巷，仅容一人。绍定间，寇乱，邑人丘麟率民保此山，设寨固守，全活甚众。《志》云：山一名东田石，顶有石泉。宋时官置三寨于其上。○蟠龙山，在县北。脉自清流县蜿蜒而来，入县境，群峰连接，历数十里，至县后，屹然拔起，高耸磅礴，为县主山。一名后龙山，旁有龙子冈。

白云山县东南百里。崚嶒叠秀，高插霄汉，时有白云覆顶，因名。又县南八十里有云山，峰峦峭耸，势逼青苍，时有云出其上。又南有高贵人山，挺拔端重，秀出群山之表。○大岭山，在县西南五十里，高峻层叠，有路西北入长汀县界。又县东北有上峡山，两山夹立，路出其中。《图经》：县东有冠豸山，四壁悬崖，惟一路可入。成化中，邓茂七之乱，邑人多避难于此，贼攻月余不能陷。

虎忙岭县西百里，接长汀县界。山岭高峻，登陟甚难，言虎过此亦仓忙也。相接者曰野狐岭，岭多狐。又分水岭，在县西北九十里，岭之水西入长汀，东入连城，因名。相近者曰彭地岭，宋彭孙尝屯兵于此。又陡岭，在县西南，有小大二路，沿山绝顶，绵亘六七里，以险阻陡峻而名。又垂珠岭，在县南百里，接上杭县界。宋景炎二年，元兵破汀关，丞相文天祥移兵屯漳州，过此岭，回顾垂涕，居民哀之，表以此名。相近有远水岭，亦接上杭县界。行人以重滩患陟，避水而登是岭。《志》云：县南有赤竹岭，岭多赤竹，亦接上杭。又有牛路岭，盘旋十余里，耕民贩牛广东，取路于此。县东南曰横山岭，盘回十余里，接龙岩县界。又县东曰猫儿岭，接永安县界，两峰对立，状若猫儿相顾。○石门岩，在县东七里，两石相峙，壁立万仞。县南又有七星冈，环列凡七，如星之布。

○文溪在县治南。亦名清溪。源出县南百里金鸡山，与长汀氵祭合流至县，凡九折而东达于清流县界，亦谓之罗口溪，皆以萦回曲折而名也。又莒溪，在县南百余里。源出龙岩县界山中，流入长汀县界，入于鄞江。又有萧坊、新泉诸溪，皆在县南，流入上杭县界，合于大溪。○杨梅滩，在县西北六十里，其水出长汀县，合虎忙岭诸水，滩流险��厄，上多杨梅，因名。下流入于文溪。县西南又有长滩，曲折多险，下流入上杭县之大溪。《志》云：县西一里有莲塘，泉水所潴。县东北又有莲花潭，文溪下流也，旧以此名县。

○北团寨县西南六十里。宋置寨于县北五十里，有巡司，后毁于兵，寄于县市西，元末废。明洪武十四年，改置于县东。十八年，迁于县南百里。隆庆四年，群贼啸聚于县南碧莒洲，寻讨破之。因迁司于新泉隘，筑城戍守。○秋家岚隘，在县东，道出永安县。峰峦层叠，为盗贼薮。自县南而西，有朗村、丰头、新泉三隘，南接上杭，旧为襟要。又廖天山隘，在县东南，松杉参天，昔为啸聚处，因设隘防守。隘东数里又有横山隘，西数里有白岭隘，又县北有乌石隘，又西曰石固隘，皆为戍守处。

金鸡场在县南金鸡山下。相近又有吕溪场。又郭家山场，在县南三十里。又南有宝成场，宋置，以开采铜铁之利，寻废。

归化县府东北三百里。东北至延平府将乐县百七十里，东南至延平府永安县百五十里，西南至清流县九十里，本清流县之明溪镇巡司，当将乐、沙县、宁化三县之交。成化六年，以其地旷远，民梗难治，乃析四县地置今县，即明溪巡司为县治。正德中，始筑城，嘉靖中，以寇乱增修。今城周三里有奇，编户四十五里。

○楼台鼓角山在县治后。数峰连属，中一峰高耸如楼台，其余峰圆者如鼓，长者如角，因名。县之主山也。又南曰印诰山，山形高而平正。又娥眉山，在县治前，群峰连络，中一峰正对县门，若娥眉然，县治盖北向云。○五马山，在县西三十里。五峰周遭连属，其中土地蕃衍，居民殷实，溪水绕流其下。又西北十余里曰龙西山，奇峭壁立，约千余丈，中有圣水岩。

紫云台山县东南八十里。周围二十里，高十里。其顶上平，有田塘水碓，居民四五百余户，腴田数千亩，气候多寒，夏月无暑，每日色岚光互相掩映，则紫气氤氲，亦谓之均山，以三峰连络也。《闻见录》：紫云台山路�傺遥�有险足恃，奸人易以窃据，戍守最切。○银瓶浪盏山，在县西南三十里。四峰连属，中一峰圆尖如瓶，余三峰圆小如盏，故名。又黄牛山，在县西四十余里，山顶高峻而宽平。宋绍定间，有曾寡妇晏氏者，倚山为寨以拒贼，贼来攻，不能陷，乡人多挈家相依。于是析寨为五，选少壮为义丁，互相犄角，贼屡来攻，皆败去。

腾云嶂县东南九十里。高约五百丈，周百里。其形如盖。《志》云：县西十里有五顶嶂，亦高耸。又西有仁寿峰，特起数百丈，云兴则雨至。○铁岭，在县东三十里，置隘于此。道通将乐，为县襟要，亦曰铁场岭。又滴水岩，在县北五里，其上有泉，水下滴，亢旱不竭。西有洞，阔约数十丈，洞内孔窍相通，凡数十里。下有流泉，出为滚溪诸水，泉石奇胜，甲于一邑。又圣隐岩，在县东八十里。悬崖峭壁，つ木连阴。又东南为黄杨岩，与永安县接界，今详见永安县。

○明溪在县东。亦曰明江。其上源出县西二十五里伍通凹，流至城西南黄溪头而始大，环抱治南，绕如腰带，曰腰带水，一名黄溪水。又东北流，崖侧有大小二阜，相对如明字，因曰明溪。经铁岭入将乐县界，曰湖地溪。○珩溪，在县东南，上源接明溪，中有石，沿渚夹峙里许，水从中出，谓之门槛石。又有翰溪，出县东北龙湖涧，引而南，与明溪并流入沙溪，东合众流入沙县界，亦谓之黄沙溪。县东三十里曰雷霆溪，自翰溪分流，沿渚十里，乱石巑岏，吼激如雷霆，亦流合于黄沙溪。又有布溪，亦在县东南。《志》云：布溪接吉溪、沙溪之水，自县东七十里岩前渡汇流而东，入沙县界。吉溪，即永安之龙溪也。

滚水县东十里。出滴水岩，分流并注入于明溪。《志》云：县东十里有黄窠水，出将乐县界，下流与珩溪水会。○石硖涧，在县西南二里，流出山下，合于腰带水。

○夏阳镇县东八十里。亦曰夏阳墟。宋绍兴间，置明溪寨巡司，属清流县，在今县治西。元末陈友定筑城以障乡里，周围里许，谓之子城。明成化六年，改置县，遂迁巡司于此，易今名。又有黄杨巡司，在县东七十里，宋绍兴中置，寻废。《志》云：县后市空芜山巅有平章寨，陈友定立栅屯兵于此，因名。故址尚存。○明溪驿，在县西门外。宋元符中置驿，属清流县。明初因之，成化中属今县。《舆程记》：自驿西南六十里至清流县之玉华驿，又四十里即九龙驿矣。一云明溪驿在县西南十五里。

伍通隘县西二十五里，路出清流县。县西南五十里曰半隔隘，路达宁化。又有水口隘，在县西北八十里，路通将乐县。北百四十里曰下坊隘，路出邵武府建宁县。○长平墟隘，在县东北四十里，路出邵武府之泰宁县及将乐县。又大岭头隘，在县南二十里，路出永安县，与县东之铁岭隘，东南之紫云台隘，并为戍守要地。《志》云：县环境皆山，东铁岭，西伍通，南大岭，北下坊，关隘之襟要也。而东南之紫云台隘，东北之长平隘，西南之半隔隘，西北之水口隘，并为扃钥之险。而紫云台一隘，关系尤切，路通永安、沙县及将乐、顺昌诸处。《闻见录》云：由紫云台而东北，其所出之道，曰夏阳，曰鹅公，曰廖源山。自廖源至将乐不过八十里。又由鹅公山间道五十里，至招杉隘。又三十里，即顺昌之源坑矣。

永定县府东南三百里。北至上杭县百十五里，西南至广东大埔县二百二十里。本永安县地，僻居万山中，往往恃险乐祸。正统、天顺以来，草寇时发。成化十四年，渠魁钟三啸聚劫掠，事平，抚臣高明奏请立县，治于溪南田心，名曰永定。编户十九里。

○卧龙山县治西北。蜿蜒如龙，县之主山也。又龙门山，在县东，峰峦连属。山之西麓，为贵人峰。峭峻端重，为邑之左镇。又印匣山，在县西，顶平坦若印匣然，乡民尝避兵于此。《志》以为县之右镇也。又挂榜山，在县南，横列如屏。○铜鼓山，在县东北六十里，接上杭县界，拔地突起，高百仞，广数里。民居其下，左右有二湖，皆广袤数丈。其一虽旱不涸，名铜鼓湖。《名胜志》山在县西南四里，似误。

虎冈山县北五十余里。两山相合，林木阴翳，亦曰斧山，萦回数里。县北八十里又有黎袍山，蓊郁苍翠，远望如画。又县东北七十里有莲花山，峰峦耸峙，上有莲花。○满山、红山，在县西南五十里，森耸雄丽，半入潮州府界。

�饔嗌结�县北八十余里。山势峻突，绵亘百里。林木龙葱，四时不改。上有石如马，民谣云：石马鸣，则有兵。成化十四年，草寇窃发，太监卢胜令军士击而碎之。嶂下有新村岭，延袤十余里，又有三峰，萦纡起伏，南接卧龙山。○松柏嶂，在县南，《志》云：与广东饶平县接界。叠�谖《耄�林木蓊蔚，昔人多避寇于此。又桃坑嶂，亦在县南，山高林茂，产铁。乡民常炉冶于其下。

分水岭县西北六十里。山势崇峻，石径险隘。水流南北两分，一名猪槽凹，路出上杭县。又缘岭在县东百里，岭脊有圆墩，亦曰圆岭，接漳州府南靖县界。又三层岭，在县东南五十里，岑冈三折，最为险要，今有巡司。○雪竹峰，在县南，陡岭插天，为邑之胜。相近为水珠峰，两山相向，奇秀特出，瀑布悬流，俗谓之双飞蝴蝶。又县北有双髻峰，两峰并耸如双髻。县北八十里有凉伞峰，冈峦�塔�律，亭亭若盖。

杨梅岽县南四十余里。高峻磅礴，盘亘数十里，多产杨梅。又牙梳岽，在县西南七十里，水分南北，亦入上杭县界。○伯公坳，在县西南，径路窄狭，道出潮州。又寒水凹，在县西，路出上杭，石径岩险，行者病之。成化十七年，县令王环凿石开道，行旅称便。

○大洲溪在县南。源出龙岩县界之大池，西南流入境，过县治西，折而南，入广东大埔县界，为小靖溪。又有文溪，在县东北六十里。县东百余里又有武溪，流合文溪而入大洲溪。县北又有金沙溪，出分水岭，亦南合大洲溪。《志》云：县北有磨石滩，滩石错立，水势澎湃。县南有箭滩，以水势如箭也。又有罗滩，以湍流回绕而名。县西又有憔滩，惊湍沸浪，言舟师至此颜色为憔也。

丰稔溪县北九十里。源出龙岩县界，流入境，与上杭县黄潭溪合，又西南会跳鱼溪。《志》云：跳鱼溪出县�饔嗌结郑�合丰稔溪，经县西境，合永安之大溪。又有汤湖溪，出黎袍山，流合跳鱼溪。○涵水湖，在县西，今名龙安寨。湖水澄澈，萦回环绕，中有土阜。又县治西南有晏湖，周围百余丈，山溪之水潴而为湖，有灌溉之利。

○兴化镇县西六十里。亦曰兴化乡，有巡司。洪武五年，置司于县南之古镇，寻徙虎岗山下，改为太平巡司。天顺六年，以寇盗窃发，移置今所。又太平巡司，在县东六十里，地名高坡。正统中，以山寇扰乱，徙兴化司为太平司，后为寇毁。景泰末，徙置于此。又三层岭巡司，在县南三层岭下，成化十四年置司。其地当闽广之交，盗贼出没，防御最切。

博皮岭隘在县东北。路通漳州龙岩县，为戍守要地。《志》云：县北有斧冈、青坑、溪口等隘。自是而东，为布坑、长流、湖雷、上寨等隘。又县东有铁坑、望天丘、南溪、抚溪、洋竹、粤杳等隘。又岐岭隘，在县东南。又东南为下洋、大溪、月流等隘，路出漳州平和县。○竹箭隘，在县南，路出广东大埔县。又东为杨梅、新村、翁坑等隘，与三层岭巡司相接，县南境之要防也。又伯公凹隘，在县西南，其东曰锦丰渡，为南出之津要。县西又有斗古岗隘，西北为古楼岗、黄凿头等隘。《志》云：县境之隘，凡二十有六，而岐岭、博皮、竹箭尤为险要。

艺梓堡在县东北。《志》云：唐置上杭场于县东丰田里，南唐移于艺梓堡。是也。今详见上杭县。又县有兴济、端利、嘉兴、浮流、锦丰五场，俱宋置，为采铁之所。

附见：

汀州卫在府治东，洪武四年建。○武平守御千户所，在县西南二十五里。洪武二十四年建，筑城浚濠，周二里有奇，置兵屯守。又上杭守御千户所，在县治北。天顺六年，以溪南寇作乱，始调汀州卫后千户所守御。成化二年，遂置所于此。俱属汀州卫。

◇邵武府东南至延平府二百五十里，南至汀州府五百五十里，西至江西建昌府三百六十里，北至江西广信府四百十里，东北至建宁府二百八十里。自府治至布政司六百七十里，至江南江宁府二千四百五十里，至京师四千八百三十里。

《禹贡》扬州地。周闽越地。秦属闽中郡，汉属会稽郡。三国吴属建安郡，晋以后因之。隋属抚州。大业初，属临川郡。唐属建州。五代时，王闽因之。宋太平兴国四年，置邵武军。元曰邵武路。明为邵武府，领县四。今因之。

府山川蜿蜒，田土平旷，居列郡之上游，作全闽之西户。自江右而入闽中者，下杉关，出樵川，势如建瓴矣。明初取闽中，亦道出于此，岂非攻守要地欤？

邵武县附郭。汉冶县地。后汉末，为建安县地。三国吴始于此置昭武镇。永安三年，升昭武县，属建安郡。晋太康初，改曰邵武，避司马昭讳也。宋、齐、梁因之。隋平陈，郡县俱废。开皇十二年，复置邵武县，属抚州。唐武德七年，改属建州。五代晋天福初，王闽又改为昭武。开运二年，属于南唐，寻复曰邵武。宋为邵武军治。今编户百七十一里。

○乌坂城府治东三里。萧子开《建安记》：越王筑六城以拒汉，乌坂其一也。亦曰故县城。北倚山麓，南滨大溪。《志》云：今府城宋置军时所筑，本土城，周十里有奇，后废。元大德二年，因故址垒以陶甓，惟西南隅缩旧城一里。至正二十四年，复修筑，�嬉宰┦�。明洪武初，修城浚濠。五年以后，相继营葺。永乐十四年大水，圮城之半，寻复修筑。今城周七里有奇。

○登高山在城西。一名熙春山。有三峰，旧谓之灵泉三峰。嵯峨耸峙，下瞰城�贰３苫�十二年，郡守冯孜上言，府城东北临大溪，西南穿小溪，东则三水合流而去，惟西南密迩熙春小山。宋时城郭东南北三面俱临溪，西则跨熙春，遇水泛涨，人得趋避。元人建城，不跨熙春，城濠南北与大溪接，遇水泛涨，溪入于濠，濠灌于城。永乐中，尝被其害。况熙春去城密迩，脱有贼寇凭据之，则城内虚实皆见，宜因宋城旧址为便，不果。山南有西塔山，一名金鳌峰，即三峰之一也。○樵岚山，在城西北十里，一名金莲峰，樵溪之水出焉。宋石正言、孙谔居此，亦名三谏山，俗谓之钟家岐。《名胜志》：城北有万峰山，以山据诸峰之会而名。其相属者曰苍山，旧名米仓山，曰石鼓山。相接者为莲花峰。又县东北有泉山，山麓谷口仅容单骑，循涧而入，深邃平旷，有田数顷，涧水曲折，山势环抱，谓之蒙谷，为近郊之胜。

鸡鸣山府东二十里。宋开宝初，卢绛叛入闽，人不知避。夜半，忽山顶鸡鸣，人皆起而贼适至，遂得免害，因以名山。又三台山，在府东六十里，当邵武、建阳二县界，自武夷盘礴而来，上有三级如台，因名，亦名杨源山。府东百里又有龙山，山大而高，抵建阳书坊界。其东十里又有龙须山，山周三十里，接建阳、顺昌二县界。○白水山，在府东百二十里。山势高耸，上有瀑布悬流，凡数十丈，状如匹练。相对者曰九台山，亦有瀑布泉。

七台山府东南百五十里，跨汀、延、邵三郡界。高二十余里，上有七台。又有洞，曰百花洞，泉石皆奇胜。又宝山，在府东百六十里，旧产铁矿。相接者曰东山，高亦百余丈。○纱笼山，在城东数里，群峰攒抱，中一峰独高而直。又云岩山，在府东四十里，高出群岫，俯瞰长川，上有岩，吞吐云气。又东四十里曰天池山，山高大而顶宽平，有池方广数亩，冬夏不涸。

道峰山府东南八十五里。亦曰道人峰，当邵武、将乐、泰宁三县界。危峰峭拔，矗入霄汉。《寰宇记》：道人峰负长溪，面樵水，秀峙数十里外。其险处名罗汉岩，下临绝壑，山周围盖八十余里，幽泉怪石，不可胜纪。○南午山，在府南三十里。山有三峰，俱当午位，与郡治相对。一名叶寮山。相近为高嶓山，上有风洞，深不可测，时有风出其中。旁有岭，路通泰宁县。又殊山，在府南百十里，双峰耸立，直插霄汉，亦名文笔山。其东为小殊山，视殊山虽小，而奇峻更胜。《志》云：府东南二十余里有浮潭山，三峰秀峙。东南八十里曰凌云山，高千三百余丈，仰逼霄汉。又府南九十里曰潮鱼山，亦有三峰鼎立。

天马山府西北七十里。山势如马从空而下，一起一伏，周十五里。又龙湖山，在府西北百里。山势峻拔，深谷盘回。绝顶有湖，溉田三万余顷。一云山在府西五十里。又有象牙山，亦在府西北，接光泽县界。○云锦山，在府西南八十里。高峰环合，凡三十有六。又府东南四十余里有白鹤山，高峻如孤鹤冲天，一名天帝峰。

刘师岭府南百二十里。路出建昌府，鸟道��崎，绵亘六七里，人以为病，戏名愁思。宋上官端义募众�娴溃�行者便焉。又望州岭，在府西北七十里，高耸望见府城。又府西百余里有飞猿岭，以高险得名。○佥岭，在府东四十里，旧时夹道多松，亦名千松岭。又天湖岭，在府东南四十里，俱路出顺昌。又府东五十里有分水岭，岭水分流，东达建阳，西入邵武，相近有洪家岭。府东百余里又有吴师岭，皆路出建阳县，府东百六十里又有三望坳，路通将乐县。

○紫云溪在府城北。源出光泽县之西北二溪，合流入境，会诸溪水东下经城北，其流益大，又东南至顺昌县之富屯，下流入顺阳溪，俗名大溪。樵水入焉，亦名樵川。《志》云：大溪会众水东下，一百二十里至富屯，其中有滩五百余。谚云：一滩高一丈，邵武在天上。又樵溪在府治北，发源樵岚山，经城西而入城中，逶迤九曲，因名九曲溪，亦曰秀水，出城北，东流入紫云溪。○将溪，在县东。自建阳县流入境，合诸溪涧水入紫云溪。又洒溪在县东二十五里，其上源曰青云溪，以相近有青云山，溪经其下也。又有壶山溪，一名九里溪，源出分水岭，亦曰分水溪。西流会洒溪而入紫云溪，曰洒口。府东四十五里又有平洒溪，诸山涧水汇为大湖，自高临下，溉田数万亩，东南流入紫云溪。

大拿溪府东八十里。源出建阳县界，东北流，至拿口，亦曰拿口水，诸溪涧水皆流合焉。《志》云：府东百二十里有下黄溪，出建阳县界。东南百五十里有桃溪，出将乐县界。又有大竹溪，在府东南五十里。皆会诸溪涧水流入紫云溪。○西峡溪，在府西七十里，自光泽县界流入。又有三涧溪，在府西三十五里。石鼓溪在府北二里，源出崇安县桐木关，皆会诸溪涧水共入紫云溪。《志》云：府城上下流会大溪者，凡三十有二溪，溪皆有滩石，而大拿溪中有小湖操、大湖操、编孔滩，水石冲激，舟人病焉。

三溪府南六十里。出将乐县境，西北流三十里，又转西南流，入泰宁县之大溪。又府西南百二十里有太和溪，源出殊山，流合三溪。西南百余里又有将石溪，源出江西新城县界，流至此，亦西南流入于三溪。又有官坊溪，在府南百里，其地有官尖峰，溪源出焉，流合诸溪涧同入三溪。

○水口镇府东百六十里。有水口巡司。宋为水口寨，元因之。明洪武二年，改巡司。○杨坊寨，在府东北五十里。宋绍兴二年置，元改巡司，明洪武十一年省。有税课局，元所置税课务也，明初改名税课局。又拿口寨，在府东八十里，亦宋置寨，元改巡司，明初废。其地与顺昌县接界，元时亦设税课务，今为税课局。又同巡寨，在府南五十五里，亦宋置寨，元改巡司，明洪武十一年省。

黄土寨府西南四十里。亦曰黄土关，有黄土岭，路通江西广昌、南丰二县，亦戍守处，元置黄土寨巡司于此。至正十九年，陈友谅遣其将邓克明侵邵武，陈友定大破之于黄土，即此。《宋志》：邵武县有黄土等三盐场、龙须铜场、宝积等三铁场。

樵川驿在府城东。宋置于城内，元徙于城外紫云溪北，明初移于此。又林墩马驿，在府东五十里，宋置，元明皆因之。又拿口驿，在府东八十里，接顺昌县界。《志》云：府东三十五里有乐野宫。《建安记》：越王无诸畋猎纵乐处也。又泰宁县西隅亦有此宫。县南为高平苑，今皆为民居。详见将乐县。○济川桥，在府城西，俗名水北桥。宋嘉泰二年创建，嘉定初落成，因名嘉定桥。绍定三年毁，端平初重建，改名端平桥。淳�淌�二年圮，咸淳中建，改名环碧。元至元末毁，大德六年重建，因亦名大德。元统二年毁，至正三年垒石为址，凡十有三，架梁构亭其上，亦曰至正桥。二十一年复毁，明洪武八年重建，改名樵溪桥。永乐四年毁，正统十年复议修建，成化四年桥成，名济川桥。自是以时修治。长六十三丈有奇。又新屯桥，在府东四十五里。元至正中，尝建桥于此，垒石为址而梁之，长六十余丈，寻废。

光泽县府西北七十五里。西南至泰宁县百六十里，西北至江西铅山县百八十里，西至江西新城县百四十里。本邵武县地。唐武德七年，以县北乡地置阳宁镇。五代周广顺初，南唐改为财演镇，并属建州。宋太平兴国六年，升为光泽县，属邵武军。元因之。县无城，今编户五十五里。

○云岩山县南一里。苍翠秀拔，高入云表。上有湖，天欲雨则涌沸如雷。○乌君山，在县东北五里，山高二千余丈。其相接者曰乌石岭。《括地志》：邵武有庸岭，一名乌头岭。是也。《寰宇记》云：乌石岭路峻极，不通牛马，一名乌�紊剑�上有双石，皆高二十余丈，屹然相向，名双石笋山，跨邵武、建阳、铅山三县界，或以为紫云溪出此。又珠寮山，在乌君山南，同源异峰，是为诸山之母，一名诸母冈。又县东南有笔架山，三峰耸峙，中峰尤高，南望大溪，近不过十里。又北为旗山，叠嶂飞扬若旗，北连珠寮山。

太和山县西北百二十里，与江西南城县接界。山有铁牛岭，旧置关于此。相接者曰小和山，旧置大寺寨巡司于山上。又石螺山，在县西八十里。两山相合，大石崎角对峙于溪上，曰石门，仅通单骑，有石如狮子，昂踞溪中，旁有石如螺，其水奔激，至水口入西溪。《志》云：县北有交椅山，山形兀�冢�为县治斧�铡Ｏ刂挝鞅逼呃镌磺嗌剑�西连三千嵊，邑之宾山也。

杉岭县西北九十里，为福建、江西分界处。石山雄绝，蹊径仅容单车，置关其上，曰杉关。洪武三年，移大寺寨巡司于此，以扼关险。循岭而南十里，为豪居峰，高耸插云，为关藩障。详见前重险杉关。○盘肩岭，在县东北百里，东抵江西弋阳县，西抵贵溪县。山高径险，盘曲而登。又云际岭，在县东北百四十里，接江西弋阳、铅山二县界，又有径路，通浙江江山县，北溪出其下。

象牙峰在县西南，接邵武县界。一峰屹立，旁有二十四峰，森秀如象牙，邑之来山也。《邑志》云：离象牙而东四十里至三千嵊，飞泉怪石，人不可登。又白云峰，在县西南二十五里，奇峰特峙，高入霄汉，晨昏有云气蒙其上，因名。○会仙岩，在县北三十余里，高二千余丈。岩口有石穴，中深而方，清泉常满，俗名石斗，岩后涧泉出自穴中，高数丈，名曰水氵祭。

○杭川在县北。俗名大溪。源出县西七十里极高岭，东流合杉关、止马诸水，曰西溪。经雷公滩，以水石相激，滩声若雷也。又经县西八里之搪石滩，怪石攒矗，飞流迅激，每遇水涸，则舟不能进。至县西北，杭溪、徐源诸水流合焉，曰杭川。经城西北一里之黄龙滩，东流南折，有晏公滩，至县东二里，北溪水流汇焉，是为交溪。溪中有洲，曰乌洲，一名月洲，浮交溪中。又东南流，逾龙孔滩，复南流三十里，入邵武县界，为紫云溪之上游。一云西溪水出县西五十余里管蜜山之洞光岩，逾雷公滩五十里至水口，石螺山水来会焉，合流为大溪。

北溪县东北三里。源出云际岭，至县北百里，有昂山水合焉。南流四十里，合沂洲水。又南三十里逾茶富渡，出大里峰，有漠溪流合焉。又南二十里，流会西溪，所谓交溪也。

○杉关在杉岭上。有杉关驿，元元统初建，明因之。《志》云：关之东有大寺寨巡司，宋置寨于县北三十里，元至元二十五年，迁于县北六十里止马市，明初迁于此，以备戍守。又尝置杉岭驿于关下，寻废，余见前。○铁牛关，在县北五十里，相传唐广明中置。《闻见录》：光泽有铁牛、火烧、云际三关。云际关通湖坊，系江西铅山县界，去崇安桐木关一百八十里。又风扫隘，在县西五十里顿笔山上。又《宋志》县有太平银场、新安铁场。

杭川驿县治西，宋置。熙宁中，迁县治南，明洪武六年，迁今所。又税课局，在县西止马市。宋初置税课务于县治东，明初改为税课局。宣德九年，以县官兼领。正统十一年，改建于今所。

泰宁县府西南百四十里。西至建宁县七十五里，东南至延平府将乐县百二十里，晋绥成县地，属建安郡。唐初亦为绥城县地，后为将乐县地。乾符二年，析置归化镇。南唐保大元年，废镇为场。中兴元年，升为归化县，俱属建州。宋太平兴国五年，改属邵武军。元�坛酰�改今名。县无城，今编户五十一里。

○炉峰山在县治西北。圆峙如炉，邑之主山也。《志》云：县南五里为南谷，有曲涧层崖之胜。又十里为齐云岩，俯瞰大溪，右为狮子岩，其高处为百丈岩，岩趾峭削，鸟道萦纡，人迹罕到。其相近者又有甘露岩，石门天成，一径如线，飞瀑千尺，垂岩而下，称绝胜云。○钟石山在县北十五里，形如覆钟，周围壁立。其上坦平，下临清溪，高可百尺，缘崖为径。《志》云：县东北数里有旗山，势如展旗，延袤五里，余与炉峰山对峙。西麓有栖真岩，盖县之来山也。相近又有古灵山，圆下锐上，高百余丈。其东北一里有风石寨，北有神仙岩。

凤栖山县西四十里。一名黄西山，峭石壁立，鸟道羊肠，萦纡以登。南麓有池，广数顷，甚深。两旁崖石峭立，筏乃可渡，至则旷然平野，可居数百家。昔人尝避地于此，今涸为田。又有南会岩，三石鼎立，旁有数岩，俱有小径可登。上有流泉、竹木之胜，一名南会山。又有帘山，在县西二十里，高广十余里，石崖壁立，林木苍翠，宛如帘幕。县西四十余里又有蓬源山，高六七里，延袤十余里。○薯山，在县北三十里，其南有鸡笼障，西曰龙门寨。又南石山，在县东北三十里，石皆南向，上有寨，下有龙井，周围峭壁，山南有石穴，人不可到。《志》云：县西南三十里有兰台山，其北为挽舟岭，嵯峨千丈，延袤十有三里，必牵挽而后可登，如挽舟上滩然。南有二石对峙，曰三门岭，亦曰三门寨。寨北有西岩，一名宝云岩，亦曰彩云岩，山盖与建宁县接界。

金铙山县西七十里。亦名大历山，一名大戈山，跨建宁、宁化、泰宁三县界，有八十四面，周四百余里。《九域志》：越王无诸游猎，遗金铙于此，因名。有石燕岩，深广多泉石之胜。又有华盖岩，石磴萦回而上，上有池，谓之仙塘。旁有黄杨坪，龙潭在焉，溉田可千亩，亦曰龙平潭。又有王仙峰及玉龙峰。《志》云：山以名胜称者，凡十有八处。又大坳山，在县西六十里，延袤十里，峭石壁立，岩洞幽深，人迹罕到，可以避难。中有葛家崆岩、圣公岩、际�笛遥�险僻可置寨。正统间，沙寇作乱，居民多避于此。○天台山，在县西六十五里，四峰并耸，状如宝盖，高千余丈，盘结三十余里。上有池，池北有双人石，以形似名也。又石仙山，在县西南六十余里。其南为金鸡嶂，一名鸡笼山，以山大而圆也。西曰罗洋嶂，一名阎王嶂，山高林深，人迹罕至。《志》云：县北十余里有大洋嶂，特立高耸，上有池，前有三峰。其东又有小坑嶂，即县治后山也。

阴山县东二十里。一名应山，盘礴十余里，有鸡笼寨。《志》云：县南数里有鼓楼山，跨将乐县界。山形方峻，若楼阁然。又有印山，在县西南八十里。山北为藤岭，产藤，道出宁化县。相近为云盖山，山势峭拔，云气常蒙其顶，上有龙泉瀑布。○五龙山，在县北十五里，连邵武县之道峰山。

大杉岭县西北二十里。路通江西建昌府，多产杉木。吴越时，遣兵屯戍于此。又九盘岭，在县西五十里，纡回九曲。《志》云：县西北六十里有茶花岭，广二十里。○峨眉峰，在县北五十里，周围数十里，高数千丈，类蜀之峨嵋。峰之左有三仙岩，泉石幽胜。岩前有三峰，状如笔架，峰之西即建宁县界。又七宝峰，在县西六十余里，高千丈，产金、银、铜、锡、朱石、黄连、甘草之属。世传越王游猎时憩此，宋为银场，后废。奸民多盗凿之，山遂崩陀。

○大溪在县治南。其上源出宁化县境，流经建宁县，曰濉江。东流入县境，至县西南三十里之梅口，邵武县之三溪水合众溪来会焉，为双溪渡。又东过县治，迤逦而南，至县南五十里青洲渡。又东南合将乐县界竹洲溪，而为延平西溪之上源。《志》云：县境远近诸溪凡二十有八，皆流合于大溪。

二十四溪县西四十里。汇山��之水东出，有石山夹岸错立，�塔�律周密，凡二十四曲，西南至梅口入大溪。又铺溪，在县南五十里，源出宁化县境。为柳洋水，北流二十里至合口滩入大溪。又瑞溪，在县西二十里，出峨嵋峰，流四十里入大溪。旁有瑞峰岩，因名。《志》云：县有龙安溪，源出县西南八十余里君子峰，流二十里，有善溪流合焉。又北会铺溪入于大溪。其善溪在县西南六十里，导建宁县境内之水，回环流合龙安溪。中有�蟮芴叮�一名池潭，其深莫测，有旋涡，舟人病焉。○龙门溪，在县北四十里，出大杉岭，有钴�诽读骱涎伞＞�县东二十里，下流亦合大溪。

杉溪县北五十里。出茶花岭，经大杉岭下至县治北。又黄溪，在县东南五里，出将乐县界宝台山，西北流，经县东一里，与杉溪合，而汇为何潭，亦名龙潭。潭之下有滩，状如斗角，溪流至此，西山环拱，乃折而西，流三十余里达梅口，会于濉江，而邑之众水亦皆归焉。梅口有滩，曰火夹滩。乱石�傺遥�两旁石崖壁立，奔湍激浪，其声若雷，舟楫至此，最为艰阻，下流五里而为双溪渡。黄元实云：诸溪之水皆从石山中流出，至此，两岸开豁，桑麻沃衍，梅川市在焉。溪东接道人峰水，西与濉阳水合，复折而东，趋于剑津、平沙旷堤，雨涨则弥，霜凋则平，可舟航而不可舆梁，实汀、邵往来之冲。

○梅口寨在县西梅口保。宋绍定五年，统领刘纯分忠武军于此，以镇罗源箸竹之寇，后废。又朱口寨，在县东三十里。宋绍定中设，元改为巡司，寻废。又石门隘，在县西五十里。又县北四十里，有澹子隘。五十里有茶花隘，以茶花岭名。旧俱为戍守处。《宋志》：县有螺氵祭金场、江源银场。○利沙桥，在县治南，跨大溪上，石址木梁，酾水为五道，宋元以来，历代修建。又安泰桥，在县东南五里，跨黄溪上，一名延福桥。洪武三十一年重建，后圮。万历初复建，改名迎恩桥，长四丈有奇。《志》云：桥东通邵武，南接建宁，往来孔道也。相近者又有隆兴桥，长二十余丈。

建宁县府西南二百四十五里。南至汀州府宁化县二百里，西至江西广昌县二百里，北至江西南丰县百五十里。晋绥成县地。唐垂拱中，为将乐县及抚州临川县地。乾符二年，置黄连镇于此。五年，镇人陈岩以镇兵御黄巢，因表为义宁军。五代时，南唐罢为永安镇，又改为永安场。宋建隆元年，南唐升为建宁县，属建州。太平兴国五年，改属邵武军。咸淳二年始城之。明弘治四年，因旧址改拓。正德中，复营缮。今城周四里有奇，编户五十二里。

○绥城废县县治西南三里。晋义熙中，析邵武县地置绥成县。刘宋因之，属建安郡。或云吴永安三年置绥安县，义熙初改曰绥成。误。《晋志》无绥安县也。齐梁仍为绥成县。隋废。唐武德四年，复置绥城县，隶建州。贞观三年，省入邵武县。垂拱四年，以绥城故地属将乐县及江西临川县。乾符二年，分故绥城地为归化、黄连二镇，而以旧治为黄连镇，南唐曰永安镇。宋建隆初，升镇为建宁县，移县治于今所云。

○凤山县治西。山分三支，状若翔凤。又西有西山，形势耸拔，上有战坪。相传南唐取建州，宋齐丘督战其上。北连平山，山顶平坦，容百余人。又县治东有东山，一名何山。下有何潭，环绕县治。○金铙山，在县南二十里，接泰宁、宁化二县界。其在县境者有东西岩，屹然并峙。相传旧有巨藤，交亘成桥，可通往来。寇乱，邑人多避兵于此。后藤绝而路隔。其跨县南数里者，曰长岭山。曲折起伏，横亘数里。余详见泰宁县。

望君楼山县西四十里。峰峦秀丽，层叠如楼阁，若人凝立而諭望，一名圣峰山。又严峰山，在县西六十里，脉接江西广昌县，两峰双立，南北对峙。相近者曰云盖山，山势高耸，时有云气覆之，石岩悬绝，泻瀑如练，亦接广昌县。○宝山，在县东二十五里。厥土白壤，宜陶。蓝溪经其下。有坪曰桐树坪，地势平衍，上多桐树。又龙归山，在县东北四十里。山势蜿蜒若龙，其木多漆。

百丈岭县北三十里。岭极高峻，乃江、闽分界处。鸟道悬绝，旧传越王无诸常筑台于此。蓝溪出焉，南流入濉江。又蟠湖岭，在县西北七十里，接江西南丰县界。上有湖，潴水不涸。东有大峰，高五百丈。又有小峰，高二百丈。

○濉江在县治南。本名绥江，以绥城县名，后讹绥为濉也。俗名大溪，出宁化县界中顺山。经县南五十里，亦曰宁溪。又东北流至此，曰濉江。又东流七十里，有金鼎滩，乱石险��厄，湍水冲激，中有一石如鼎。又东北入泰宁县界。《志》云，县东南二里有洛阳溪，源出金铙山，北流入大溪中有滩，曰金滩。又有都溪，出云盖山，东南流入濉江。县境诸溪凡十有七，俱汇入濉江。○桃源溪，在县西南二十里金铙山下，亦曰西源。众山环秀，溪潴其中，绕流三级，谓之陈家氵祭，亦曰三层氵祭。居民百余家，拟于桃源，导流北入濉江。又九流氵祭，在县东北七十里，流为楚溪，中有黄澜滩，东入泰宁县界，会于大溪。

○西安镇县西四十里。宋置西安寨，在县西六十里。元改为巡司。明洪武三年，迁于今所。○罗汉寨，在县城北。宋乾道四年，群寇何白旗作乱，张浚请设兵置寨于此。又永平寨，在县西六十余里，旧名罗源箸竹，寇区也。宋绍定五年置寨。又军口寨，在县东南四十里，亦宋绍定五年置。元改巡司。县东南五里又有将屯寨，亦宋置。为屯戍处。相近有地名巢隔，相传唐陈岩率民兵御黄巢，使隔绝不能进，因名。后皆废。

洛阳驿县东南二十五里。又有都溪驿，在县西三十里。今俱废。《明志》：县西熊家岭有绥城驿。县东有凤山驿。县治北有濉江驿。皆宋元时置。明初废。《宋志》：县有龙门等三银场。○镇安桥在城东，宋绍定初建，垒石为址者凡七。自元以后，屡经修建，长二十余丈。

附见：

邵武卫府治东南。洪武初，改元邵汀万户府置。