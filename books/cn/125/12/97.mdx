---
---
---
title: 卷九十七
---



◎福建三

◇建宁府东至福宁州八百五十六里，南至延平府百二十里，西南至汀州府七百三十里，西北至江西广信府五百五十里，北至浙江衢州府五百里，东北至浙江处州府四百七十六里。自府治至布政司五百二十五里，至江南江宁府二千三百十里，至京师五千七百五十五里。

《禹贡》扬州地。周为闽越地，秦属闽中郡。汉属会稽郡，后汉因之。三国吴永安三年，始置建安郡《吴录》：后汉分冶县地为会稽东、南二部都尉。东部，临海是也；南部，建安是也。吴孙休分南部立建安郡，治建安县。晋以后因之。隋平陈，废郡属泉州。大业中，属建安郡郡改治闽鼎。武德四年，置建州仍治建安县，以建溪为名。天宝初，曰建安郡。乾元初，复曰建州。五代时，属于王闽石晋天福六年，王延政据建州，请于其主曦，欲以建州为威武军。曦以威武乃福州旧号，因以建州为镇安军。延政自改曰镇武军，寻称帝于此，国号曰殷，后又属于南唐石晋开运二年，南唐取闽地，改建州军号曰永安军，后周显德三年，南唐又改曰忠义军。宋仍曰建州亦曰建安郡。端拱初，升为建宁军节度。绍兴三十二年，升为建宁府以孝宗潜邸也。元曰建宁路。明初复曰建宁府，领县八。今因之。

府西带江西，东连浙右，形势四通，为全闽之藩屏，晋安之肩背。且束水襟山，号为奇峻，诚东南胜地也。宋绍兴二年，群盗范汝为据建州，韩世忠自温台路进讨，曰：建居闽岭上游，贼沿流而下，七郡皆鱼肉矣。及景炎初，蒙古窥闽，以舟师出明州逼福州，复以骑兵取处州、瑞安即温州府，入建宁，于是东西震动时蒙古西入邵武，东侵福州，八闽瓦解。明初征陈友定，亦命诸将首攻建宁，盖所以夺敌之心喉也。

建安县附郭，在府治西。本汉冶县地。《志》云：建安初，分侯官之北乡置建安县。宋白云：建安十二年孙策所置，以年号为名也。寻为建安郡治。晋、宋以后因之。隋废郡，而县仍旧。唐为建州治，自是州郡皆治此。今编户一百五十四里。

瓯宁县附郭，在府治南。本建安县地。宋治平三年，析置瓯宁县，并析建阳、浦城地益之。熙宁三年省。元�趟哪辏�复析建安县地之半置今县。元因之。今编户一百九十九里。

○建安城今府城也。《志》云：三国吴永安三年，郡守王蕃始筑城于溪南覆船山下。刘宋元嘉初，迁于溪北黄华山下。梁末毁，太守谢竭栅木溪西为治所。陈刺史骆文广复徙于覆船山北，而以黄华山麓为建安县治。唐大历中，州寄治县城内。建中初，刺史陆长源改筑县城为州治，周九里有奇。天�讨校�刺史孟威增筑南罗成。五代晋天福五年，伪闽王延政增筑郡城，周二十里，寻入南唐，城复故址。宋绍兴十四年，为洪水所圮，寻复修筑。二十年以后，屡经营缮。元季城毁，至正十二年，红巾入寇，郡守赵节因旧址修筑。二十年，陈友谅来攻，行省参政阮德柔击败之，益加修筑。明洪武二年，拓城西南隅。十九年，复增筑城西，包黄华山于城内，有门十一。永乐中，闭西北二门。今有门九，城周十一里有奇。

东瓯城府东南十里。《志》云：汉吴王濞世子驹发兵围东瓯，盖此城。误。又府东南三里有故府城，相传汉会稽南部都尉所治也。又府东北有古长城，相传五代时王审知据闽，曾迁郡城于此，乡人呼其地为党城。

○黄华山在府治东北，郡之主山也。脉自括苍来，绵亘六七百里，止于此山。刘宋守华瑾之徙郡治山西麓，五代时，王延政尝建太和殿于山下，宋韩世忠讨范汝为，屯军山上。元至正二十年，陈友谅来寇，列营于此，守将阮德柔筑城山顶，下属旧城以御之。明初改拓郡城，山遂在城中。又马鞍山，在府东北三里，一名瑞峰，状若马鞍，郡之主山也。其相接者曰鸡笼山，去城五里。○覆船山，在府西南三里。山即三国时置郡处。其相接者有铁狮山，铁狮之右曰紫芝山，左曰云际山，其相近者又有梅仙等山，参差并峙。又升山，亦在府南三里，本名朗山，以晋司马王朗尝游此。王延政据郡，僭筑郊坛于山上。宋改今名。又响山，在府东五里。其山空洞，枕于溪侧。

天湖山府北十里，郡之镇山也。泉石奇胜，有三十六景。又将军旗鼓山，在府西北二十里。山有四峰，左一峰如鼓，右一峰如旗，中二峰雄峙，如将军然。○梨山，在府东南十五里。奇秀峭拔，为诸山最。又十里曰东山，一名苏口山，��崖邃谷，奇变层出。相接者曰盘山，以宽平如盘也。又鸡足山，在府南三十里，有三峰如鸡足。又南有二门山。王氏据闽时，置栅于此，以守疆场，因以门名。又屏风山，在府西南四十里，群峰联属，拱揖左右，中一山截然壁立空翠间，状若屏风。

凤凰山府东北二十五里。一名茶山。石晋天福三年，王延政据建州，福州兵来攻，延政败之于茶山。宋绍兴二年，韩世忠闻贼帅范汝为入建州，水陆并进，直抵凤凰山，大破之，建州平。山上有凤凰泉，一名龙焙泉，又名御茶泉，宋以来上供茶取此水濯之。山之麓名北苑，广三十里。旧《志》云：伪闽龙启中，里人张廷晖以所居北苑地宜茶，悉献之官，其名始著。又有龙山，与凤山对峙，有泉。宋咸平间，丁谓监茶，尝于御茶亭前引二山之泉为龙凤池。又壑源山，在凤凰山南，山之茶为外焙冠，俗名捍火山，又名望州山。

天宝山府西北五十里。峰峦连属，延袤五六十里。又西为斗峰山，高五六百丈。山形左右低而中高，高处方平如斗，因名。又吉阳山，在府西北百里，接延平府顺昌县境。其南曰高阳山。山高峻，日出则光先照，因名。又有高峰山，在府西南百余里，亦接顺昌县境，层峦叠�冢�千态万状，中峰挺然特秀，高五千余丈。登其巅，俯视群山，望大海如襟带间也。山之东麓曰郭岩，相传汉时郭仙得道于此。○洋峰山，在府北七十里，屹然特出众山中，顶甚平旷。相峙者曰鸡笼顶山，山根盘踞数里，其巅状若鸡笼。

天堂山府东北百里。高出群山，林木蓊郁。其巅高明爽垲，登者如置身霄汉之上。又东北十里有擎天山，两峰卓立，一峰尤为圆秀，高插云霄，如天柱然。又辰山，在县东北百四十里，山高大，登其巅，可望海日初出。上有逍遥、饮坑、牛头三峰，旁有牛心、芦竹诸洞。又有蛟窟，深不测。○铜场七峰，在府东二十五里，有七峰连属。又大雪岭，在府西北八十里，岭高寒，至冬尝有积雪。又徐将岩，在府北三十余里，有前后二岩，峭拔宽广，相传昔有徐将军者曾驻兵于此。黄巢入闽，乡民避岩中，得活者千余人。

○建溪即建江也。有二源，一曰西溪，在府城西，自浦城、崇安两派而下，会建阳诸溪之水，至城北，又分为二，复交会于城西南临江门外，稍南合于东溪。一曰东溪，在府城东，自松溪、政和而下，至城东南政和门外，绕而西，会于西溪，两溪合流谓之大溪。五代晋天福五年，闽主曦遣将潘师逵、吴行真将兵击王延政于建州，师逵军城西，行真军城南，皆阻水置营，焚城外庐舍，寻为延政所败，即此水也。南流入延平府境。溪中滩险林立，行者惮之。余详见大川建江。

安泰溪府东百里。源出古田县。又有顺阳口溪，在府东七十里，相近又有东苌口溪，俱出古田县界，下流入于东溪。○渔溪，在县东北五十里。又县东北百里有川石氵祭溪，俱出政和县界，流入东溪。《志》云：府东北九十里有千源溪，源出政和县境，入古田界，流会东苌口溪。

吉阳溪府西北五十里。源出延平府顺昌县界，流入境，经叶坊驿口入于西溪。《志》云：府城西十里有万石溪，源出西三十里之西岩。氵祭山流入西溪，溪口有滩，名万石滩。乱石棋布，滩水迅急。○紫溪，在府东北百二十里，源出松溪县之皆望山。又有壶溪，在府西北百五十里，源出浦城县之渔梁岭，下流皆入于西溪。《志》云：府西北百十里水吉镇有清潭溪，亦出渔梁岭，至此为潭，有渡通浦城县。

璜溪府西南七十里。其上流接崇安县武夷山水，下流汇诸山泽水，经房村口入大溪。溪流委曲若璜，因名。溪旁群山森峙，支流毕集。又有房村口溪，在府西南九十里，亦流入大溪。○大雪山龙潭，在府西北，上有山，壁立千仞，飞泉泻空而下，潭侧空洞，常有风雷之声。又东山林龙潭，在府西，石壁峭拔。潭据其巅，广数丈，深不测。环潭竹木葱�ぃ�登者扳悬而后得至。

○筹岭镇府南百二十里。宋建炎中，置筹岭寨于筹岭上。元改为巡司，明洪武四年，改置于岭下龙门桥头，即今司也。又营头巡司，在府西北百十里。正统四年，设于水吉镇之营头街，因名。○东游场，在县东百里。元至正中，置东游税课局，明因之。又府西百六十里上洋口有税课局，亦元至正中建，明仍其旧。

黄孙寨府西南九十里。《志》云：即今房村上里也。宋置黄孙寨。又府东有党口寨，府南有埃竹寨，西南有赤岸寨，俱宋置。又水西寨，在府城西。宋绍兴二十年，以贼寇窃发，拨泉州兵驻守，寻建为寨。又水吉镇有都巡简寨，亦宋置，并置水吉驿于此，俱元末废。《闻见录》：府东百里有忠溪口山，溪险��厄，为建安、古田之交，盗贼往往出没于此。

城西驿在府城西南通济门外。元为城西站，洪武二年，改为驿。又叶坊驿，在府西北四十五里，元叶坊站也。自崇安、浦城沿溪而下者，皆会于此。又太平水驿，在府南四十里，元为太平站。俱洪武二年改为驿。《志》云：府治西南临江门内有富沙驿，旧置于府西平政门外，曰富沙馆。宋绍兴十年，移建于城内，改为驿。祝穆曰，府城北有大伏洲，或以为即富沙。闽主曦封其弟延政为富沙王，盖以此名。又有丰乐驿，在府南六十里。亦宋置，元废为丰乐铺。

平政桥在府西平政门外。旧有浮桥，宋乾道初，郡守陈俊卿始累石为址，架木为梁，后屡圮屡复。明洪武元年，指挥沐英重建，凡为址十有一，而梁以木，上覆屋，凡三百六十楹。后复屡有废置。建江经此，约束而出，如在山峡中。水盛时，悬流一二丈，牵挽甚艰。又七星桥，在府城南，旧亦为浮桥。元至正二十五年，僧智源改建石桥。南岸为址十有五，而梁以石，长三十二丈。溪之中，因沙洲�媸�为路，长二十二丈。北岸为址五，而梁以石，长十丈。至今为民便。

建阳县府西北百二十里。东北至浦城县二百里，西至邵武府百六十里。本建安县地。晋太康四年，析置建阳县，属建安郡。宋、齐因之。隋复省入建安县。唐武德四年，仍置建阳县，属建州。八年省。垂拱四年，复置。宋景定元年，以县之唐石里嘉禾生，改为嘉禾县。元复旧。今因之。城周六里有奇，门四。编户二百十里。

○大潭城在县治西。《志》云：昔闽越王筑城于此以拒汉，下瞰溪潭，因名。今有大潭山，山势蟠屈，史称吴王以六千人屯大潭，即此也。其山亦名卧龙山，一名登高山，以邑人九日多游此也。《郡志》：县一名建平，相传汉建安十年，吴析建安之桐乡置。晋太元中，始改建阳。似误。五代时，王审知置城寨于此，西北迤山，东南瞰溪。元末，陈友定即故址作四门。明永乐十四年，西北二门为水所圮。弘治初，始�嬉宰┦�。嘉靖以后，屡经修葺云。

闽王城县北三十里。相传王审知所筑。其中殿基犹存，今土阜周回隐隐如城，外有水田环绕，盖城濠云。今土人呼其地曰王殿村，亦曰城村。

○东山县东十里，雄壮秀丽，中有一峰，高出群山，曰妙高峰。其相接者曰横山。又县东北三十五里有砚山，上有石，端平如砚。下有芹溪九曲，环绕其下，流注于交溪。《事林广记》以为第二十八福地。又蕉源山，在县东北五十里。岌��峭拔，登者曲折五里。《事林广记》以为第三十一福地。又鼓角山，在县东北百里，三峰鼎峙，状如鼓角，上有龙池。○时山，在县东南二十里，高五百余丈。凡十三折，始造其巅。其阳小山排列。又庵山，在县东南七十里，接瓯宁县界。山高万仞，峻绝难登，绝顶有泉。

西山县西北七十里。周围百里，四面壁立，山顶平旷，中有良畴数十亩，可耕可桑。其下涧水通舟，委蛇旁达。顶有石城遗址，盖昔人筑之以避兵者。宋蔡元定读书于此。其对峙者曰芦峰山，接崇安县界。朱子筑草堂读书其中，名曰云谷，晦庵在焉。其山群峦四合，外密内宽，地气高寒，飞云旋绕，林泉涧石，奇胜不穷。朱子曰，芦峰山自西北横出，以其脊为崇安、建阳南北之境，环数百里之山，未有高焉者也。其东曰赫曦台山，高万仞，四围峭削，绝顶平坦，云涛彩翠，昏旦万状。本名东坡，朱子易以今名。又百丈山，在芦峰之北，上有石磴、石梁、崖涧绝胜。又北为章山，高广亦百余仞。○九峰山，在县西北四十五里，有九峰联峙。宋蔡沉读书于此。又西北数里曰集公山，本名石壁山，宋江侧集弟子讲学于此，因名。

太平山县西三十里。峰峦秀伟，峭拔千仞，为县主山。有寒泉林，朱子葬母于此，筑舍墓旁，曰寒泉精舍。又玉枕山，在县西南五十里。考亭在其麓，唐侍中陈逊所创。朱子筑竹林精舍于此，后更曰沧洲。其前曰翠屏山，有两峰相峙，苍翠如一，一名罗汉山。○馤山，在县西九十里，宋游酢读书处也。又县西有唐石山，一名大林谷，有巨石方广，相传唐时异人游此，因名。宋末，谢枋得自信州败走，入唐石山，转茶坂寓逆旅中，既而卖卜于建阳市。《志》云，唐石山与九峰山对峙。

白塔山县西北百三十里。山巅有石，突立如浮图，夜常有光，一名天灯山。《志》云：山足跨崇安、铅山、邵武、建阳四县，高数千仞，四麓皆有半山庵，以宿游人。上有殿宇，其旁岩洞泉石，类称奇胜。又毛虚氵祭山，在县西百余里，秀拔冠于群山。相近有武仙山，巅有石笋峰，高千余丈。○阑干山，在县北四十里，与武夷山相对。山半有石室，山麓古木周列，如阑干然。又大同山，在县北百里。山雄峙千余丈，周四十里，上有瀑布，悬流数十仞，接浦城县界。

苍山县西南七十里。亦曰苍峰山。绝壁摩空，一名龟岭。又洪山，在县东南五十余里，接瓯宁县，东临溪有洪滩。二山皆高耸，与大同、白塔、庵山为县境五高山。○玉田峰，在县西南七十里，尖如削玉，高出云表，一名美女山，又名草山岩，有三峰竞秀。又合掌峰，在县西南百里，跨邵武及顺昌二邑界。

○锦溪在县东，一名交溪。其源有二：一自崇安县之崇溪，合武夷水，流入境。一出县西毛虚氵祭山，交注于东山下，南流达于建溪。县出美锦，有小西川之名，故县治南有槁名濯锦，而溪亦称锦溪也。明初胡深攻建宁，陈友定将阮法柔屯锦江逼深陈，后深出战，为敌所获，即此。

考亭溪县西南五十里。其上源有二，一曰麻沙溪，出县西七十里麻沙镇。一曰莒口溪，出县西南之苍山，流数里而合，经玉枕峰后，湾环五里，溪中沙汀涌现，如龙舌然，曰龙舌洲。朱子号为沧洲。溪之北有考亭书院。相传唐末侍御黄子棱构亭以望其父墓处，或曰陈逊所建也。本名望考亭，因为考亭里。朱子晚年居此，理宗朝，诏立书院，亲书扁额赐之。溪流经此，氵亭泓如镜，俗名书院潭，又东南流，会交溪而入于建溪。又双溪，在县南六十里，源出县西百里溪涧中，流合考亭溪，复分出为二支，会于交溪。永乐中，右支为洪水所堙。

玉溪县东南六十里。源出庵山，一名将溪，流达洪滩而入于交溪。《志》云：县南六十里又有玉溪，流达县南二十里长湍铺。又南有南溪，亦流合焉，并注于交溪。又有长平溪，源出毛虚氵祭，又武溪亦出焉，合长平溪而东，亦注于交溪。○徐墩溪，在县南二十五里，源出顺昌县接界之五峰山，流至此，可通舟楫，亦流合交溪。《志》云：县境诸溪以数十计，皆自交溪而入建溪也。

漳滩在县南三十里锦江之中。或曰即樟槎滩也。在莲台山下，危石森列，旧不通舟。元季凿之，舟行最险。《舆程记》：自崇安县舟行七十里而至兴田驿，又五十里经天滩、挂滩、走马滩及考亭溪，又五十里经漳滩，又九十里而至建宁府，《志》云，县南数里又有郑滩，县西二十余里有潮滩，亦名小涧滩，皆群滩中之有名者。

○盖竹镇县南二十五里。石晋开运元年，南唐将查文徽击建州，王延政自建阳进屯盖竹，即此。又麻沙镇，在县西七十里，宋建阳刘氏世居于此。理学功名，为世所宗。○沙寨，在县西五十里。《志》云：宋时，以县西北唐石上中下三里，地远民悍，置寨于木坪里，以控制之。宣和初，迁于此。元废。又后山河泊所，在县西十里，洪武十六年置，正统六年省。又有后山税课局，本宋大观三年置，曰税务。明洪武三年改为税课局。正统六年革，十三年复置。

建溪驿在县南，水驿也。宋置。政和中，迁于县西，改为东阳驿。元因之。明洪武二年，复迁于此，改今名。建阳递运所亦置于此。又东峰马驿，在县西三十里。宋置于麻沙镇，为麻沙驿，元因之。洪武二年移建于此，改今名。万历中革。

东津浮桥在城东景阳门外。永乐八年，因旧址重建，用舟三十，联维以铁索。成化以后，修废不一。又朝天桥，在城南门外，旧名濯锦南桥。宋绍兴中，亦因旧址建酾水十三道，叠石为址，高五丈，而梁其上，仍构屋七十三间覆之，横跨双溪上。明永乐以后，屡圮屡复。又拱辰桥，在城北驻节门外，旧名濯锦北桥。宋绍兴间，亦因旧址重建，凡十八间，上覆以屋，凡八十七楹，一名童游桥。淳�讨兄匦蓿�更名淳�獭Ｃ骱槲渚拍旮�修，改今名。永乐三年以后，废兴不一。○云衢桥，在县西南三十里，其地所谓建阳书坊也。宋建为商旅辐辏之所，俗名建阳大桥。

崇安县府西北二百四十里。东至浦城县百九十里，西北至江西永丰县百三十里，西至江西铅山县百三十里。唐为建阳县地。五代时王闽置温岭镇。南唐保大九年，改为崇安场。宋淳化五年，升为县。《城邑考》：县旧有土垣，明正德初，因旧址增修。隆庆初，始筑城，周五里有奇。编户八十七里。

○武夷山县南三十里。峰峦岩壑，秀拔奇伟，清溪九曲，流出其间。明项乔曰：武夷九曲，据地不过三十里，而奇胜殆难悉记，山川之间出者也。余详名山武夷。

白石山县北三十里。山皆叠石，状若楼台，巅有石室，又有三井。其南五里曰桧岩山，三峰森立，苍桧弥望。又济拔山，在县北五十里，有石坛飞瀑之胜，旁为龙湫，凡九穴，水清如鉴。县东北七十里又有石龙山，接浦城县界，亦名石龙冈。○屏山，在县东南五十里，三峰森立，中一峰独耸如屏。刘子�钍兰矣诖耍�学者所称屏山先生也。又仙洲山，在县东六十里，山有两峰，一尖一方，中多奇胜。其支陇为起贤山、刘屏山，朱晦庵讲学于此。《志》云：县东北六十里有寨山，五季及宋皆尝凭险立寨于此，为戍守处。又百丈山，在县东七十里，岩壑幽胜，与浦城、建阳县接界处也。又有竹湖山，在县东南七十里，下有天湖，亦接建阳县。

三髻山县西北九十里。三峰鼎峙，状如螺髻，北跨广信，西抵邵武，嵬然为万山之宗。又白塔山，在县西百里。《志》云：山高数千仞，云磴十八，折而上，旧名龙济峰，后改今名。山之东麓，复有三峰秀耸，名笔架山。其南麓入建阳，西麓跨邵武，北麓接铭山。今详见上建阳县。○岑阳山，在县北八十里，有岑阳关，接江西上饶县界。又铜钹山，在县东北九十里，最高耸，接浦城县界。

分水岭县西北七十里，为入闽第一山。分水关在其上，有二水发源岭下，一入江西界，一入福建界，即崇溪上源也。○赤岭，在县南。石晋开运二年，南唐攻建州，自崇安进屯赤岭，王延政遣兵拒之，列栅水南，及战，为南唐所败。或曰今县南有赤石废驿，即其地矣。

蕉岭县西北八十里，接上饶县界。旧建寨于此，今为蕉岭关。又梅岭，在县东北六十里，岭极高峻。或云汉元鼎中东越反，发兵入梅岭，杀汉校尉，即此岭云。又檀香岭，在县北五十里。《志》云：昔汀、邵寇乱，乡人立寨于岭上以御之。岭多檀木，因名。○温岭，在县治西，一名营岭，基延数里。五代时，立温岭镇，以此名。又黎岭，在县东七十里，高耸为邑之望，岭路旧为通衢，依山险��厄，行者病之。元延�涛迥辏�县尹夹谷山寿开凿，遂为坦途。又东半里许有斗米岭，亦通道所经，悬崖瞰水，久而崩圮。明正统五年，开凿修砌，人以为便。又五峰，在县东八十里，曰金鹅、曰莲花、曰清湖、曰石�怠⒃皇�廪，皆争奇竞秀。

○崇溪在县治东南。有二源，一出县东北岑阳山，承诸山溪壑之水，西南流，绕城北一里，而为东溪。一出分水岭，东南流，汇诸溪之水，经县西北十里大富桥下，支分为陈湾陂，其正流亦至城北一里会于东溪，是为西溪。陈湾陂之水，则由治西贯于中城，达于南郊，委蛇十里，支分广溉，谓之清献渠，宋赵�⑺�凿以溉田者也。西溪会于东溪，绕县城东而南下，是为崇溪，俗名大溪，又南经赤石渡，又南纳武夷九曲诸水，经黄亭而南入建阳县界。《志》云：县南溪中有群滩错立，其得名者以十余计，而东南七十里之天滩、崖石，尤为峻急。

双溪县西北四十五里。源亦出分水岭，流经此，达于西溪。又有玉冰溪，源出县东北四十里之瑞岩，下流入于东溪。又梅溪，源出县东七十里西坑岭，分为内外白水，西流复合，又西南合于大溪。○九曲溪，在县南三十里。出县西四十里三保山，东流经大源山，合诸溪水，历武夷群岫间，萦纡九曲，出石鼓渡，合于大溪。《志》云，县境诸溪以数十计，类以崇溪为壑也。

岑陂县东南三十里。有四源：一曰籍溪，出县东黎岭。一曰潭溪，出县东六十余里之拱辰山。一曰瞿溪，出县东北之梅岭。一曰黄石溪，出县东南柳源村。会于岑陂，至黄亭而注于大溪。又县西南十余里有高苏陂，合群溪之水，而注大溪。又有下陂，合诸溪水，由黄亭西溪而入大溪。○压衙洲，在县治东南，东西二溪合流经此，岐而为二，至洲尾复合一，绕县治而东出云。

○分水关县西北分水岭上，接江西铅山县界，为江闽之襟要。五代至宋皆置寨于此。嘉定间，郡守史弥坚增修，后废。开庆元年修复，并置大安驿，元废。明洪武初，复置关，设巡司戍守，亦曰大关。旧《志》云：崇安有八关之阻。八关者，曰分水，曰温林，路出江西铅山及上饶县；曰岑阳，路出江西上饶及永丰县；曰桐木，曰焦岭，曰谷口，曰寮竹，曰观音，皆接铅山及上饶县界。大约岑阳最居县境之东北，陡入永丰县界，又东达浦城之二渡关，控临山溪，最为冲要。而桐木僻在县境之西百二十里，西北入铅山县界，高山壁立，称为险��厄。自桐木而东北，为蕉岭关，山蹊窄狭，登陟甚艰。其界分水、岑阳之中者，曰寮竹关，路径宽平，往来差易。其观音、谷口二关，久经堵塞，故迹渐堙。大约分水、温林、岑阳三关，商旅出入，恒为孔道。桐木、蕉岭、谷口、寮竹、观音五关，虽接连江右，而羊肠鸟道，人迹罕至，惟桐木关尚通行旅。其附近有三港、江墩、诸村落关口，旧设关楼敌台，盖江闽多故时防御处也。近《志》：县有温岭、观音诸寨，其水自县西北三十余里四渡口达于西溪，盖即温林、观音二关矣。丘云霄曰：分水关北瞰乌石，地狭人稀，左潜斜径，自白鹤、仙麓可绕关左而出也。大安、杨庄，皆可驻水草，便应援，昔人设兵营焉。其观音关左联分水，右达温林，远瞰倒钟岭，凡三十里为山前，地可屯众。由上路坂、黄柏坂，则西与分水路会，关以内由地源，三十里至赤水湖，由松岭后发龙坑蹊，出大�埃�始与温林路会，地视诸关为独僻，在此守关口，扼间道矣。又温林关，与寮竹、观音向称三关，皆外控上饶，分道通关，喉束衢、信，旧设巡司，地旷民聚，坡岭易登。关以外约二舍为山前，左连上路坂而达分水，右通榆溪而至船坑，关以内约二舍至观音关。寮竹关在县北九十里，出关十五里为榆溪，上饶属地也。入关十五里为童家坑，自此而车盆坑，而毛连坑，而坑口上乾原、下乾原，数村相望，可以应援。自坑口东逾茅岭，出周�嫡驳匚魑謇铮�为上长�銮�，十里为下长�銮�，皆可联络。蕉岭关则西寮竹，东岑阳。三关以北，统会于榆溪，而焦岭为险。关南五里西至水碓垅，由横径至后官坑，皆深林窄径，攀援而出，至吴家�担�始通寮竹。东二十里为水历上村、下村，又五里为大浑、小浑村，皆有民居。岑阳关则东接浦城，而铜钹山障之。稍北由牛尾兜出上饶县封禁山，广谷深林，常为盗薮。关外内皆险，林深径窄，若由榆溪南入，悬崖陡削，措足殊艰。关北三十里有交州巡司，诸关总道也。其地名八方厂，越丘底，过茅店，由栈道而达岑阳。岑阳稍西，由汪墩后山、黄龙岩、九曲溪溯流而北，亦通榆溪。此间道所当防也。而桐木关东通建阳县西嘉禾里，西通铅山黄柏坂，南通邵武光泽，北通县西北之周村里，四达无险。其西自桐树原至三港，可通大竹岚、小竹岚，入县间道也。

双溪寨县西北四十五里，即双溪水口也。其南十余里为四渡寨，旧尝设兵戍守。又县境旧有翁坑、杨原、将军、点村、刘家、棠岭、檀香岭等七寨。《志》云：分水岭有故闽王寨。又县东二十余里有闽王战场，盖昔时习战处。○黄亭巡司，在县南三十里。又县东八十里有七市巡司，东北六十里有墟头巡司。俱元至大四年置，至正末废。又将村巡司，在县西南三十里，亦元至大四年置。洪武初，改为星村巡司。十四年废。

长平驿在县治南，水驿也。元置崇安驿，明初改今名。崇安递运所亦置于此。又大安驿，在县西北三十里，明初自分水关改置于此。又西北二十里即分水关，又北二十里即铅山县之车盘驿也。洪武八年，并设大安递运所于此。又兴田驿，在县南七十里，明初置，南至建阳县七十里。○赤石驿，在县南五十里。又县治西有武夷驿，又西北三十里有杨家驿，分水岭上为分水驿。《志》云：俱宋绍兴中置，后改废。

继贤桥在县城南。宋建，跨崇溪上。本名昼锦桥，又名忠精桥，亦曰青云桥。后圮，屡经改置。又广福桥，在县北一里，东西二溪合流处也。宋端平中建，初名德星桥，后曰济川桥，一曰慈济桥，后屡圮屡复。又月溪桥，在县东六十里，路出浦城，为往来径道。

浦城县府东北二百七十里。东南至浙江龙泉县百八十里，北至浙江江山县二百三十里，东北至浙江遂昌县二百四十里，西北至江西永丰县百八十里。汉冶县地。建安中，置汉兴县，属会稽都尉。吴永安三年，改为吴兴县，属建安郡。晋以后因之。隋省入建安。唐武德四年，复置，改曰唐兴，属建州，寻废。载初元年，复置。天授二年，改曰武宁。神龙初，复曰唐兴。天宝初，改曰浦城县。宋迄今因之。今城周十里有奇，门五。编户百五十八里。

○汉阳城在县北。汉元封元年，兵入东越，故粤衍侯吴阳以其邑七百人反攻粤军于汉阳，即此城也。《志》云：今县城亦汉东越王馀善创筑，后废。唐为浦城县，后唐应顺初，杨吴信州将蒋延徽攻闽，败闽兵于浦城，遂围建州，即此。元至正二十三年，因旧址修筑，周七里。二十六年，明师下闽，先克浦城，守将以城大难守，减东城之半而筑之，洪武二年城废。正统十四年，以处州矿贼犯境，复筑土城为保障。成化六年议改营石城。十年，城始就。

○越王山在县治东。城环其上，山势独高，傍瞰大溪，左接金鸡岭，相传汉时东越之堠台也。东隅有越王行宫，遗址尚存。《志》云：金鸡岭道通处州龙泉县。稍东北又有横山，峰峦横亘如屏，与越王山冈脉相接。又县治北有皇华山，以宋置皇华馆而名。○吴山，在县东五里，四面奇秀，为邑之望。山下多吴姓，汉伐东越，得吴氏六千户，别屯大泽，即此处也。上有岩洞，俗名燕巢岩，有石穴瀑布，亦名石窦，山下有吴家滩。又梦笔山，在县西五里，本名孤山。梁江淹为邑令，尝游此，因名。《志》云：县城西德星门外有西岩山，五代时，王闽将章子钧屯兵于此，以拒南唐，宋真文忠公筑西山精舍于此。

渔梁山县北四十里。旧《志》：天下十大名山，渔梁其一也。其水南流为建溪，北流为信溪，里人多堰水养鱼，故名。地甚寒，谚云：无衣无裳，莫过渔梁。宋时置渔梁驿于此。建炎三年，韩世忠追讨苗、傅二贼，自衢、信进至渔梁驿，与贼遇，贼惊曰：此韩将军也。遂溃。今通衢所经。其相近有船山，山势高平如船，前有玉女峰。又百向山，在县西北六十里，俯临大溪，其势挺拔，四面皆见。○盖仙山，在县西北九十里，一名浮盖山。《志》云：山介衢、信、处三府之间，周围三百余里。又泉山在县东北六十里，一名泉嵩，顶有泉二派，一入建溪，一入处州。或曰：《汉书》朱买臣言，东越王居保泉山，盖谓此山云。

铜钹山县西北百里，高峻干云，北接江西上饶县之封禁山，南通崇安县之岑阳关。中有泉，林峦环接。多事时，易于藏聚。今亦见崇安县。又石龙山，在县西北七十五里，三峰鼎峙，中一峰曰鹅儿峰，旁有池，周数丈。又有鹅子、白花等岩，亦接崇安县界。○百丈山，在县西南百余里，尖峰嵯峨，高耸千仞。中有九井，谓之龙湫，接崇安、建阳二县界。又大同山，亦在县西南百里，见上建阳县。

枫岭县北七十五里。岭高险，林木青葱，蹊径逼仄，为浙闽分界处。岭旁地高敞宽平，可为屯营，有戍兵驻守。岭之北麓，俗谓之大竿岭。又梨岭，在县北六十里，危峰仄涧，飞阁悬崖，至为峻阻，亦曰梨园岭，以其地宜梨也。俗谓之五显岭，以上有五显庙也。宋杨亿云：天下之水皆东，梨岭之水独北，盖水从岭下而北汇。亿言非笃论矣。又有折桂岭，在梨岭北十里，一名桂枝岭，又名泗洲岭，俱当往来通道。详附见浙江重险仙霞关。

柘岭县东北百二十里，接浙江丽水县界。高千余仞，绝顶周回百余步。旧《记》：柘岭峻极，势彻苍穹，狭道陡绝，不通牛马。是也。有江村溪出焉，亦谓之柘水。谢灵运云：柘水出柘岭，以地多柘树而名。下流合于大溪。又富岭，在县东三十里，路出龙泉。○驻岭，在县西九十里。岭极高峻，路出崇安。又县西北百里有查源洞，查溪之源也。接崇安县界，石壁悬崖。宋绍兴初，奸民据险作乱，设临江、西安二砦以御之。绍熙初，寇张海作乱，民多避入焉。

○南浦溪在县城南，县以此名，即建江上流也。亦谓之大溪，源出渔梁山。又柘水自柘岭流合焉，县亦兼柘浦之名，自县北折而东南，复绕出县西，又折而东南流，纡回萦抱，县境诸溪之水悉流合焉。又南合崇、建二溪，为瓯宁县之西溪。《志》云：溪经县南五里为火烧滩，列石�賹瘢�溪流险狭。又南五里为将军滩，两山夹峙，溪经其中，水石凭陵，舟行震荡，舟入建江，二滩其发轫之始也。又南十五里为茅洲滩。又西南为丘源、塔岭诸滩，水石�賹瘢�节节艰阻。余详大川建江。

临江溪县南三十五里。其上源为查溪，东南流，至临江镇入于大溪。《志》云：临江镇即俗所称观前也，为津梁之要会。又有新溪出县西南百丈山，石陂溪出县西南七十里大湖山，洪源溪出县西梦笔山，东源溪出县南三十五里西洋山，下流皆入于大溪。

○二渡关县西北百十里。西至岑阳关三十里，又西至江西永丰县五十里，为入闽之间道。其地山岭�賹瘢�溪流回绕，东西二面皆为桥以渡，因曰二渡关。又太平关，在县西八十里。又西有梅溪关，西北接永丰县界，自梅溪而西出梨口隘，则西达崇安之道也。○梨关，在县北梨岭上，旧尝置关，以控险阻。《志》云：县北三十里至仙阳街，宋初置迁阳镇，并设监官于此，绍兴初废，俗曰仙阳。北至梨关三十六里，又北至仙霞关七十里。

盆亭镇县西北九十里。山溪险仄，蹊径四通。宋元丰三年，建盆亭寨，元因之。明洪武三年，改置巡司，亦曰盆亭关，西去二渡关二十里。《志》云：镇旧有盆亭驿，宋元时置，两山并耸，驿居其中。其地本名细泉村，乡人随泉势作曲堰数十处，其状如盆，因曰盆亭也。元末驿废。又盆亭相近有塘峰洞，向为啸聚渊薮。○溪源巡司，在县东北六十里。地连江浙，寇盗出没。宣德八年，御史杨禧巡视银场，请置司于此。又高泉巡司，在县东七十里，洪武三年置。《南行记》：自县境而东南，历高泉、雁塘、苏岭、交阳、登岭诸关隘，与浙江龙泉县接壤。

保安寨县西北四十余里船山上。宋置。又西安寨，在县西六十里。又县南四十里有临江寨，亦曰临江镇。宋绍兴中，置二寨以御查源洞寇，后废。又靖安寨，在县西南七十里，旧名里洋寨，宋乾道四年置，元废。○官田寨，在县北四十五里，宋庆元二年置。又载初寨，在县东北六十里。《志》云：宋绍兴五年，上湖詹村盗起，立寨御之。俱元废。又县西南九十里有大湖废驿，渔梁山侧有渔梁驿，临江寨有临江驿，俱宋置。今改为大湖等铺。

南浦桥在县城南。旧名县南桥，宋隆兴初建。一名上官桥，以是时权县事者为上官端仪也。后废置不一。明洪武九年，叠石为址，架木为梁，上覆以亭二十三间。成化以后，皆因故址修治。又万安桥，在县城东，亦跨南浦溪，初名青游桥。洪武初，建于县东北数里。成化中，始移置金凤门外，亦垒石为址，而梁其上。后皆因旧址修葺。又三里桥，在县城北。洪武十五年建。景泰以后，因故址增修。○古湫桥，在县西南五里。元大德间建。洪武十七年以后，屡经修葺，垒石架梁，凡数十丈，跨大溪之上，有潭甚深，所谓古湫潭也。

松溪县府东百六十里。西北至浦城县百四十里，东南至政和县八十五里，东北至浙江庆元县八十里，北至浙江龙泉县百六十里。本建安县地。五代初属闽，立松源镇。周广顺元年，南唐升为松源县。宋开宝末，改曰松溪县，仍属建州。明弘治中，始营城址。嘉靖五年，以坑寇猖獗，因筑砖城，周五里有奇。编户六十八里。

○松源城在县东二十五里。王闽置镇于此。南唐升为县。宋迁今治。

○蹲狮山在县治北。盘回起伏，屹立县后，为县之主山。或曰蹲师山尝有道者修真于此。又西北曰万山，即蹲狮山来脉也。山周五十余里，或曰以所产万种而名。○石壁山，在县治南。削立如壁，高数十丈，下有龙潭。

湛卢山县南二十里。山形峭拔，常有云雾凝其上，相传越王命欧冶子铸湛卢之剑于此。下有石井，亦名剑池。东接政和县界。又七峰山，在县东南二十里，有七峰连亘，回峦叠�冢�上摩青苍。相接者曰妙峰山，峻拔霄汉，冠出群山。又王认山，在县东二十里，秀拔出诸山之上。宋末益王�庇烧闳朊觯�尝过此，赏其奇胜，因名。○东山，在县东南五十里，一名吴家山。自趾至顶皆石，少树木。旧产银矿，有穿穴十余，深邃盘曲，莫究深浅，取矿者必举火以入。宋隆兴间，尝立瑞应场，设官采银，后废。其南相近有南屏山，峰峦横亘，乔木蓊郁，俨如屏障，上多奇石，一名石林山。

鸾峰山县东北六十里。山势峻拔，袤二百余里，接龙泉、浦城二县界。上有龙井。又皆望山，在县西二十里，高出云表，登之，则环邑诸山皆在望中。又西南有南峰山，亦高秀。

○松溪在县南。亦曰松源溪，一名大溪。源出浙江庆元县松源乡，经梓亭寨迤逦而下，经城东，出关口渡。有平乐溪出县之东山，西北流三十里合松峡溪，又并流三十里至此入大溪。合流而南，抵政和县西境，接七星溪，下流至建安县，为东溪。

清泉溪出县西北五十里筋竹山，东北流，经县北，下流合于松溪。又白石溪，源出皆望山。直源溪源出县北之花岩。渡头溪亦出筋竹山，下流皆入松溪。《志》云：县西北有新坑溪，源出庆元梓亭寨，亦流入松溪。又有云溪，源出县西狮子岩，南流六十里至政和县，入于大溪。

○东关镇县南四十五里。元设于瑞应场，名东关寨。明洪武二年改巡司。永乐中，迁于马鞍岭。嘉靖八年，迁于县东南铁岭铺。万历中，又迁于峡桥，一名乘驷桥，即今所。又县北八十里有二十四都巡司，亦元旧寨也，洪武三年改巡司。

新窑隘县北四十里。《闻见录》：由县而北，至岩下村，又三里有小关，离关二里即新窑，入浙江庆元县界，前往庆元四十里。由新窑而西北十里为竹口关，又十里为石门隘，直通浙江龙泉县。自新窑至龙泉，计程百二十里，为从来自浙入闽之间道。竹口关而外，又有仙庄溪、源上凹等隘，皆有径达龙泉，而新窑、竹口为控御之要地。○梓亭寨，在县北七十里，界庆元、龙泉、政和、松溪四县之交。宋置寨，元改隶龙泉县，后废。

惠政桥在县城东。宋绍兴五年建，本名平政，后屡圮屡复。淳熙十三年，复叠石为六址而梁其上，覆以亭三十二间。淳�讨校�增修改今名，后复圮。明永乐七年以后，屡经修建。又东为永泰桥，即关口渡也，宋嘉定中创建，后圮。明永乐十三年以后，屡经修建。又通济桥，在县东二十五里。本名故县桥，古县渡也。宋庆元二年建，后圮。明洪武十八年，重建。永乐五年毁。正统九年，重建，长五十六丈，上覆以屋，改名通济桥。已上三桥俱跨松溪上。

政和县府东二百四十里。东南至福州府古田县三百二十里，北至浙江庆元县百五十里，东北至浙江青田县二百三十里。本福州宁德县地。五代时，王氏立关隶镇。宋咸平三年，升关隶镇为县，属建州。政和五年，改曰政和县。明弘治中，矿贼作乱，始筑城。嘉靖间，毁于倭。万历初，改筑今城，周二里有奇。编户五十九里。

○关隶旧县在县南。即王闽所置关隶镇。朱氏松曰：《周礼》秋官司寇有司隶，掌帅四翟之隶，闽隶与焉。��此里之人周时尝为闽隶，犹古缙云氏今以名处州属县也。王潮不知书讹闽为关。土人又以镇在州东，私号曰东和。宋延平置县，徙东岸口，即今治也。

○黄熊山在县治北，县主山也。形如展旗，亦曰文旆山。城南又有文笔山，峰峦峭拔，与此相望。又有莲花峰，在县东，峰峦高峻，紫翠重叠，为县之胜。○洞宫山，在县东南，重叠九峰，状如莲叶，亦名九莲峰。《道书》以为第三十七福地。中有谷洋，地平衍，产银砂，广四五里，旁有夹岫如壁。宋坑冶司旧址犹存。又西为西门岭，岭右皆奇峰石壁，曲涧乔松；为翠屏峰。益折而南，曰东西二宝台峰，峰之西，山势开豁，有平田数顷。又南复有仙人坛、香山峰诸胜。又大风山，在县东南十五里，峰峦秀拔，类庐山五老峰。

筹坑山县东北二十里。山高广，峰岩泉石，种种奇胜。其最高者曰天柱峰。又东北为池栋山，岩壁峭拔，横截溪流，形如屋栋，下有两穴，以泄东池之水。又铜盘山，在县东三十里，高数千仞，为邑境之望。○望浙山，在县西三十里，一名浙山。拔地摩天，常有云气蒙其上。宋绍兴初，范汝为作乱，居民多避其上。元季红巾为患，避此全活者甚众。又奖山，在县西北五十里，峭拔入云。山顶凹处有田百余亩，中有岩洞之胜。又飞凤山，在县北，一名正拜山，又名黄华山。《通志》云：元至元间，建宁路管军总管黄华叛，号头陀军，尝立营于山上。一云，黄华，宋时建宁左翼千夫长，啸聚于此山，因以名。又�艋乜佣矗�在县西三十馀里，据悬崖石壁间，中宽广容百余人，邑民常避寇于此。又县东北有紫云岩，《志》云：岩介闽浙间，高插云表，右有龙湫。相近者又有白云岩，山势如屏，绝顶平衍。正统中，矿贼作乱，居人多避寇于此。

○七星溪在县治南。源出县东铜盘山下，迤逦西流，合众溪之水，西南接松溪县界，合松溪而为建安县之东溪。○浴龙溪，出县南三十余里之九蓬山，西北流入七星溪。又东平溪，出县西北奖山，南流出常口，受松溪水，又导流至西津会七星溪。又有胡屯溪，出县东黄岭，经池栋山下，亦会于七星溪。

苦竹溪源出县北苦竹岭，南流为十里滩，又东入福宁州宁德县界。又双涧溪，源出县东南西门岭，曲折而东流。有下园溪，出筹坑山之筹岭，亦东流合焉，又东会诸溪入宁德县界，即外渺溪之上源也。

○赤岩镇县东南百二十里。自镇而东，至福宁州福安县二百四十里。宋置赤岩寨，在县东百里。明洪武二年，改置巡司，移于今所。《志》云，司地属寿宁，官属政和。又县西北有苦竹寨，宋置，介政和、松溪二县间，元废。又有东氵祭营，在县西南三十里，相传唐御史中丞李彦坚屯军之所。又有铁山营，在县东北六十里，唐招讨使张谨讨黄巢时尝屯军处也。

双溪馆县南八十里双溪上。《闻见录》：由双溪馆七十里之氵祭洋，即古田县界。又六十里，地名古楼。又三十里，曰官洲。又三十里，即古田东门矣。由双溪馆而东南，达宁德县。由双溪馆而西，则达于府城，皆径道也。又筠竹坑，亦在县南。《闻见录》：政和在万山之中，有杨源、筠竹坑、西里、岭头诸处，皆近古田境，往往为啸聚者窃掠之处。○新坑口，在县东八十里，路通寿宁县。《闻见录》：县东北四十里有岭腰隘，由隘而东北二十五里，曰大林原。正北二十五里，曰高林，俱达浙江庆元县之道。又县东南七十里曰杨梅巷，为达福安、宁德之道。

寿宁县府东北三百五十里。东南至福宁州福安县二百里，西北至政和县百七十里，北至浙江景宁县百二十里，东至浙江泰顺县二百二十里。本政和、福安二县地。明景泰六年，析置今县，治杨梅村。县无城，编户二十五里。

○镇武山在县治北，县主山也。耸秀甲于境内。《志》云：县治南有翠屏山，东有丛珠山，西有天马山。崇峰四围，俨若城郭。○官台山，在县东。景泰初，矿贼啸聚于此，官军从间道深入，悉歼之，因置今县。

杨梅岭在县南。岭高峻。又南有青竹岭，道出宁德县，行旅经此，登陟甚艰。

○蟾溪在县治南。出县西北大蜀山下，经县东南流，入福安县界，即长溪之别源也。○禾溪，在县西，源出县西北牧童山下，东流会于蟾溪。又有西溪出县西佛氵祭山，渔溪出县西北立茂山。又有茗溪出县南高山，源底溪出青竹岭。下流俱会于蟾溪。

南溪在县东南。出紫翠岩，与境内之平溪、尤溪、丹溪、九岭溪合，亦入福安县界。又有铁梗溪，在县东，源出县西北东山下，会杨梅洲溪，经东溪头双港，亦入福安县界。又有上地溪，出县北百里林山下，流入杨梅洲溪，皆长溪之上源也。○纯池，在县东，有纯池隘。《闻见录》：由纯池、南溪、木洋至福安，往来通道也。

○渔溪镇在县东官台山。有巡司，《志》云，旧置于渔溪之斜滩，属福安县。景泰四年，迁置于此，仍旧名。又青草隘，在县北，与景宁县接界。

大宝坑在县南，亦曰宝峰场。又有少阳坑、云山坑，与政和县界之少亭坑，俱产银矿处。流民从而盗采，驯至啸聚剽掠闽浙之间。景泰初，歼其渠魁，严为之禁，然觊觎卒未能绝。

附见：

福建行都司在府城内，即元建宁路总管府故址。明洪武元年，改建为建宁卫。八年，改为行都指挥使司分领卫所。

建宁左卫亦在府城内都司东。又建宁右卫，在府城内都司西。俱洪武八年建。《志》云，旧有建阳卫，后革。○浦城守御千户所，在县治西。成化十年增置，隶建宁右卫。

◇延平府东至福州府四百五里，东南至泉州府五百五十里，西南至漳州府五百十里，西至汀州府五百二十里，西北至邵武府二百五十里，北至建宁府百二十里。自府治至布政司见上，至南京二千四百七十里，至京师五千二百九十三里。

《禹贡》扬州地。周闽粤地。秦属闽中郡。汉属会稽郡。三国吴属建安郡，晋以后因之。隋为泉州地。大业中，属建安郡。唐为福、建、汀三州地。五代晋天福八年，闽王延政始置镡州时延政自立于建州。开运二年，南唐得其地，以为制置镇。明年，改剑州。宋太平兴国四年，改曰南剑以利州路有剑州也，亦曰剑浦郡。元曰南剑路。大德六年，改延平路至正末，为陈友定所据守。明初曰延平府，领县七。今因之。

府带两溪之秀两溪，建溪、樵川也，控群山之雄，噤喉水陆，为七闽要会。杨氏时曰：崇山峻岭，为其郛郭。惊湍急流，为其沟池。清明伟丽，为东南最。盖郡治山椒，屹然险固，而沿江东下，实为会城上游。元末，陈友定保据于此。岂非以地当全闽之中，不特可以自固，而纵横应援，犹有可图之会哉谚曰：铜延平，铁邵武。言其险要可守也？

南平县附郭。汉冶县地。后汉建安初，始置南平县，属会稽南部都尉。孙策时，南平民乱，贺齐讨平之，即此。吴永安三年，属建安郡。晋太康初，改为延平县。刘宋时县废。五代时，王审知置延平镇，王延翰改为永平镇，既而王延政僭号，升镇为龙津县，兼置镡州。南唐因之，寻为剑州治，保大三年，又改龙津县曰剑浦。宋因之，仍为南剑州治。元大德中，复改曰南平。明因之。今编户九十七里。

○延平城即今郡治。后汉末，置南平县。晋改延平，后废。五代时，王延政置龙津县，为镡州治，寻又析置延平县。南唐取镡州，改州治延平，寻还治剑浦，而以延平县省入。《城邑考》：郡城，宋时筑，有门十一。明因旧址增修，改门为九。自城东建宁门至城南福州门，皆临建溪。自福州门至城西西水门，皆临樵川。自西水门至大北门，临山涧。自大北门至建宁门，城壁延袤，环高冈之巅，至为险峭。城周七里有奇。

○龙山府治北。城壁环其巅，一名龙骑山。又九峰山，在城南，峰峦九叠，环绕萦回，为郡境诸山冠。真西山曰：城后枕崇阜，前挹大溪。溪南九峰森罗，雄峙天表。是也。又有虎头山，在县治西，形如虎踞。○衍仙山，在府东北十里，旧名含源山，其支峰曰石佛山。王象之云：此山神元刂天划，东南略通人迹，衍仙水出焉。当城北为大河，下穿暗窦入城，流入剑潭。

天柱山府西南五十里。屹石凌空，其形如柱。又西南为天马山，山势腾骧，形若天马。《南行记》曰：自郡而南，间道入尤溪、沙县之境，层山叠岭，参错前后，大约在山峡中行，其得名之山，难以数计也。○九龙山，在府东南百二十里，九峰蜿蜒如龙。中有狮子岩，石壁耸峭。

湖头岭府东十里。面溪背山，前有浮梁。宋建炎中，郡守张{�憬莭设伏破贼张澈于此，今浮梁久废。又卤水岭，在府西三十里，背山枕溪，壁立万仞，路仅通步，险�奘�折，宋尝置寨于此。又西四十里有梧桐岭，山多梧桐。宋嘉定七年置寨处。○考窠岭，在府北，上有十二峰，平地耸起，高十余丈，中有捷路，直走郡城。旧置寨于此，曰鹅鼻头尖寨，为屯兵候望处。

文笔峰府南六里。高出群山，摩切霄汉。又小鹫峰，在府东八里，屴�ζ嫘悖�状如鹫鸟。相近又有莲花峰，层峦叠嶂，簇若莲花。《志》云：府东北五里有中岩，高出众山，瀑布自岩中飞下，为近郊之胜。○苍峡，在府南百二十里。两岸青山回合，建溪经其间，转折而东南出。宋元丰三年，置寨于此。

○剑溪在城东南，即建江也。自建宁府南流至此，亦曰剑津，亦曰剑潭。相传晋雷焕之子佩剑渡延平津，剑忽跃入水，化为龙而名，亦曰龙津。又为东溪。《志》云，水自建宁来者，谓之东溪。又有西溪，源出汀州府境，经将乐、顺昌二县，与邵武溪合，东流经王台驿前，至砂溪口，与沙县溪合。又东四十里而至剑潭，东西二溪合流，俗呼丁字水。又南而为南溪，郡人谓之三溪，以东西南三溪名也。又南行九十里，与尤溪水合，抵福州府，入于海。又县西有双溪口，正统中，官军自延平剿沙县贼，行二十里至双溪口，道隘贼伏发，官军皆溃，贼遂犯延平。

吉溪府东南四十里。源出建宁府建安县界之蓼溪，南流入境，注于剑溪，曰吉溪口。道通古田县，为津要处。○泰平里溪，在府南七十里，源出沙县界黄泥坑，流三十余里，经府西南七十里之�谬纳较拢�又东北流，入于西溪。又云盖里溪，在府西南四十里，源出尤溪县临平屿，流入境。又有太平、大芹、石桥溪，在府西南三十里，源出尤溪县之丹岭，下流俱会众溪入于西溪。

黯淡滩在府北五里东溪中。《志》云：东溪诸滩，曰汾滩，曰竹林后滩，曰高桐滩，曰凿滩，曰黯淡滩。此下直至剑津以接西溪，其中黯淡最险，舟过多覆溺。唐大顺二年，僧无示者结庵于此，募工疏凿，滩势稍平，后名庵为黯淡院。宋天圣中，郡守刘滋复开港道。元丰中，朝命黯淡院岁度僧一人，以导湮塞。又西溪诸滩，曰石柱，曰三门，曰小黄口，曰大黄口，曰张岩，曰虎口，曰樟槎口，曰苏坑口，曰星窟，曰大湍，曰小湍，曰城门，曰将军，曰黄墩头，曰慈油。此下直至剑津，接东溪、南溪之滩，则曰剑鞘，曰嵩口，曰大伤，曰小伤，曰五港，曰天柱，曰鸠道，曰同场，曰龙窟。其中大伤、天柱、龙窟，古称最险。谚云：大水大伤，小水遭殃。舟行恶之。宋绍兴间，郡守上官�实瓤�诸滩，命僧祖日董其役，漕司助钱百万。�矢辞胗诔�，益以百五十万，而东溪、南溪之险稍平。《一统志》：东溪之滩五，西溪之滩十，南溪之滩七，凡二十有二，其水湍急，其石廉利，舟上下失势，辄至破溺，总名为港滩。

�鹘�泉在府治南。源出山巅，萦回石涧，泓深清洁。《郡志》云：郡居山椒，清泉自石崖奔迸而下，用巨竹引之，绵亘数里，遍及郡城。○仙洲，在城东。有山介于二水之间，俗呼仙洲。又有黄龙洲，亦在城东。

○苍峡镇在府南苍峡口。五代时，为静江军，宋置苍峡寨。明初改为巡司，并置苍峡递运所于此。又大历巡司，在府西北百里，宋淳�讨兄茫�元因之，明初仍旧。○西津镇，在府西四十里，沙县、顺昌二水合流处也。五代时，置镇于此。又城东凿滩口有东津镇，府西南十五里有罗源镇。今府西门对岸有罗源镇口。皆五代时王闽置。

黄墩关隘府西二十五里。又府北五十里有麻州头关隘。俱宋置。又阳门寨，在府南，宋元丰三年置。府境又有卤水岭、鹅鼻头尖、湖头、桐岭诸寨，俱见上，今废。○弓兵营，在府城西西水门外，宋嘉定五年置。又有中军帐，在府城西北田坑村，为凭高望远之处。宋绍兴初，群贼叶文等从间道入寇，郡守张{�憬莭建此为斥堠，其南有广节、威果诸营，皆宋置元废。

房村口府北五十里，与建宁府接界。自建宁而下者，至此为水陆会集之道。傍山临溪，据险而守，足为府境之保障。由此而南，则支径旁通，难于控御矣。口盖府北之锁钥也。今亦见建宁府黄孙寨。○南雅口，在府北六十五里，地势高耸，下临溪流，有闽越王庙。

剑浦驿在城东。有剑浦递运所，俱洪武初置。又茶洋驿，在府东南六十里，宋淳�讨兄谩Ｃ�金沙驿，元至正间改剑浦，至今因之。又王台驿，在府西六十里。宋淳�讨校�置王台站，以越王台名也。元因之，明初改为驿。正统中，毁于寇。景泰中复置，成化十九年重修，亦曰王台馆。正德中，群贼邓茂七等据王台馆，遂陷沙县，即此。又有西芹税课局，洪武四年置于府西南二十里之西芹铺，正统十三年毁于寇，成化三年移于王台馆。又大横驿，在府北四十里，明初置，正统间为寇所毁，景泰中修复。又北四十里，为建安县之太平水驿也。○清风铺，在府东南九十里，又十里为武步铺。正统末，官军追败邓茂七余党于武步及清风铺，复截其舟二百于水口驿，通福州道，是也。《志》云：府城东有明翠浮桥，旧曰明秀，用铁�鑫�舟三十有八，架木其上。又城南城西有东西两浮桥。

将乐县府西二百二十里。东至顺昌县百里，西北至邵武府泰宁县百二十里。汉建安县地。三国吴永安三年，析置将乐县，属建安郡。晋、宋以后因之，隋省。唐武德五年，析邵武县置将乐县，属抚州。七年省。垂拱四年，复置属建州。元和三年省，五年又置。五代晋天福八年，王延政升为镛州。开运三年，南唐复为将乐县，仍属建州。宋太平兴国四年，改属南剑州。元属延平路，至正间，以漳寇犯境，始筑土城。既而陈友定更加修筑，东南临溪，西北据山。明洪武初，为汀寇所毁，旋复修筑，�嬉宰┦�。今城周三里有奇，编户六十七里。

○五马山县治西南。五峰森立，如马驰骤，城环其第五峰之巅。又西台山，在县治西，县之主山也。巍然高峙，其上平坦如台，亦名钟楼山，以形若巨钟也。五代置镛州，盖以山名。又县治后有钟翠山，其相连者曰含云山，即宋杨龟山读书处。○封山，在县北五里，其山高大，群峰环拱，为邑之镇。其支陇曰龟山，状如伏龟，蜿蜒于城左，即杨龟山归休处也。《志》云：龟山在城北三里。

天阶山县南十五里。石磴��屴，高若升天。上有圣泉岩，山下有玉华、宝华、南华三洞，其中泉石罗列，奇诡万端，县称三华以此。而玉华之名尤著，旁又有小玉华、灵源诸洞。○翠帘山，在县南五里，苍翠高耸，如垂帘状。其巅亦曰天湖，三面峰环，中平而旷，有龙窟潴水，故名。稍东曰虎头岩，有石门自山下通山巅，明爽可居。县南四十里又有雪里山，接沙县界，由山麓辟径，盘折二十余里。

九仙山县东二十余里。崇冈叠嶂，如龙翔凤翥，又如狮伏牛斗，为一邑最高处，夏无暑气，冬月常雪。旧传有九异人炼丹于此。又孔子山，在县东南二十五里。层峦矗起，屹立溪滨。○百丈山，在府西北百八十里，一名羊角晶，又名钩刀山。其山三面，南将乐，北邵武，西泰宁，皆悬崖绝壁，古木苍藤，郁然干云，有越王较猎台榭遗址。《通志》：山接江西南丰县界。

藤岭县西二里。岭高峻，起伏萦回，旁多藤蔓，故名。又湛岭，在县西十八里。下有蛟湖，亦名蛟湖岭。岭道仅里许，极险峻，俯临大溪。又三崎岭，在县南二十里，陡峻，三崎顶有泉一泓。又亭岭，在县南三里，其顶崔嵬，难于行路，岭半旧有亭，为行人憩息之所。○五岐岭，在县东十五里。峻绝难跻，分为五岐。又铁场岭，在县南四十里，道险峻，凡五六里。《志》云，县北七十里有张源岭，岭路盘曲，凡十余里。又县东北百里有太灵峰，峰峦峭拔，树木阴翳，人迹罕到。又有凌霄峰，在县西南六十里，登峰顶可望建宁、归化、顺昌、泰宁四邑。

○大溪县城南。其正源自汀州府清流县流入境，别源自邵武府建宁、泰宁二县界入县境，至县城西南金溪潭合流，萦纡回绕，经县前折而东，至顺昌县会邵武溪，又东入南平县界，所谓西溪也。

龙池溪在县北。源出泰宁县，流经张源岭，下流合诸溪涧水入大溪。又安福口溪，亦出泰宁及邵武县界，至县境合流，又南入于大溪。《志》云：县南又有竹洲溪、莫溪，俱自泰宁县界流入境。又有长溪，自汀州府宁化县来。下流俱入大溪。○池湖溪，在县南，源出汀州府归化县界，经铁岭下，汇诸溪涧水入大溪。

将溪县西南五十里。其地有石牌场，溪源出焉。东北流，有滩曰将溪滩，有洲曰桥洲。桥洲之西，又有鳌洲，东北流，入于大溪。其相近者曰望江溪，亦出石牌场，流入大溪。又水口溪，在县南三十里，源出沙县之黄源岭，流入境，与诸溪合。又有汉村溪，出沙县及顺昌县界，至县南，合流为曹溪。又有小莫溪，亦出沙县界，俱北流入大溪。○桃源溪，在县南十里，亦曰桃源小溪，源出桃源氵祭。自氵祭而下，汇而为潭，亦曰西湖，一名野水，引流为溪，入于大溪。又濑口溪，在县东南三十五里，源出顺昌县界，有濑口滩。又黄坑口溪，亦自顺昌县界流入境，下流俱入于大溪。

○万安寨县北六十里。宋元丰元年置寨，并置营于此。元因之。明洪武二十三年，改为巡司。又有万安税课局，洪武六年置。○黄土寨，在县南，宋庆元二年，以其地接清流县界，民顽俗悍，特置寨备之。元废。洪武元年复置。十三年，以与清流明溪寨密迩，遂省。《志》云：县东四十余里有濑口关，宋绍定三年，汀寇丘文直等尝据此以拒王师，招捕使陈�扯崞涔兀�贼遂降。关旋废。今为高滩隘。又东三十里曰交溪，又四十里而达于顺昌县。

高平苑县南六十里。《寰宇记》：县西乡有乐野宫，东越王时宫也。高平苑，亦东越王校猎之所。大夫将军校猎，谓之大校。军士校猎，谓之子校。故将乐有大校、子校二村。后汉时，此邑为建安县之校乡，则其义也。相传越王乘象辂曲盖，大夫将军自执平盖，今有平盖村。载鸟以鸣钲铙，故有鸣铙山。自乐野至于游台之上，相去九十余里，风俗至今好尚游猎，职此故矣。

三华驿在县西。元置三华站，明初改为驿。又白莲马驿，在县西南六十里。宋为将安馆，元至治初，改为站，明初改为驿。《舆程记》：自驿陆行二十里，而达汀州府归化县界之铁岭隘。水行六十五里，至归化县之明溪驿。

沙县府西南百二十里。东北至顺昌县百六十里，西至永安县百六十里。晋延平县地。太元四年，置戍于此，谓之沙戍。义熙中，升为沙村县，属建安郡，宋齐因之。隋废。唐武德四年，复置沙县，隶建州，寻省入建安。永徽六年，复置。大历十二年，改属汀州。南唐改属剑州。宋属南剑州，元属延平路。今城周十里有奇，编户百十四里。

○沙县故城县东十里。对古铜场即沙源地，唐初置县治此。中和四年，以旧地褊窄，徙凤林冈，即今治也。光启初，群盗王潮自南安引兵北还，至沙县，泉州人张延鲁等以其刺史贪暴，请潮留为州将，潮因引兵围泉州，寻陷之。县旧无城，弘治四年，始筑砖城，北倚山，南临溪，称完固焉。

○凤冈山县治北。县镇山也。县治溪南又有凤凰山，山形如凤，多梧桐。其侧有虎丘山，形如虎踞。又越王山，在县东南十里，相传越王尝屯兵于此。山侧有寨，俗呼越王寨。山之下有氵祭峡。其南曰武仙山，山高峻，顶平旷，可容千人，山拱揖县治，俗呼报衙山，一名天马山。○淘金山，在县西六里。上多奇石，顶亦平旷，相传邑未城时，尝屯军于此，故又名屯军山。居民尝避寇于山上，下有泉，自山巅飞流，清澈如鉴。上有洞天岩，石壁峭绝，倚险架阁，其旁泉石殊胜。山之东曰獬豸山。

七朵山在县城东南太史溪滨。石壁峭立，竹木森耸，如屏障然。宋李忠定名其峰曰朝阳、妙高、真隐、桂花、凝翠东峰、凝翠西峰。其最西一峰曰碧雪峰，俗亦谓之七峰山。○岩山，在县东十里。顶有寨，昔人避兵处。其右稍平，曰平山。又东曰聚峰山，群峰环绕，奇秀可爱。上有二平石，平广容数百人。又横山，在县东南四十里。山势横截，接尤溪县界。又县东四十里有金凤山，磅礴[B18D]��，入南平县界。又有天台山，在县东北四十里，又东北接顺昌、南平之界。

陈山县西南二十里。山本尖耸。正统中，草寇邓茂七等啸聚于此，屡犯建宁、延平，官军进击之，分兵伏后坪、后洋及沙湾之南，贼来战，败死。其党复推邓伯孙聚后洋，官军进讨，平之。《志》云：邓茂七寨于此，名陈山营，贼平，官兵夷其山。后洋，在漳州府宁洋县界。又西南数里有吕峰山，盘踞数十里，高出云汉，山顶旧有泉七泓，俗呼吕七塘潭。相近者曰虎头山，高入云际，势如展旗，下视沙城，如在履舄。又有铁壁山，苍黑如铁，奇峭如壁。《志》云：县西南六十里有龙会山，与莘口氵祭相对，众山环抱，如龙盘然，因名。又西南数里为莲峰顶山，卓起一峰，中分九派，溪流分注，绝顶有石，最平旷。又西有庄山，亦高峻，顶平衍为村落，旁有真人峰。

将军山县北五十里。山势高峻。宋绍定三年，山寇啸聚其中，招捕使陈韡讨破之，因名。○幼山，在县西北百二十里。《寰宇记》：山有孤峰，上耸约三十里，盘亘约三百里，岩洞泉石，种种奇胜。山之脊曰黄竹崎，山下有龙峡，其旁峙者曰陇山。又有马笠山，如人骑而笠，亦高出群山之上。《志》云：县北六十里有鸡檠山，俗呼马屴头，险绝可守，通将乐之隘也。

桐冈岭在县东南十五里。上多梧桐，蜿蜒起伏，长数十里，一名黄泥，亦曰倒油，亦曰章坑岭。又�谬牧耄�在县东北四十里。上有羊角崎，二峰玉立云表，俯视环邑诸山，如翠涛白浪。又三溪岭，在县北六十里。岭峻而远，路通将乐，下有潭，最深。○龙泉峰，在县东南十七里，脉自尤溪县界，分三陇蜿蜒而来，至此崛起三峰。又莲花三峰，在县东北二十余里，三峰叠耸，如莲花之峙。

豪峰岩县西五十里。岩石峭拔，其上平广，可容千余人。又罗岩，在县东三十余里。岩石陡绝，有罗岭通尤溪县界。又蕉皮岩，在县东南四十里。下有蕉皮洞，深广可一里，清泉怪石，树木荫翳，四时如春。○雨林洞，在县西南三十里，一名金盒洞，深广容千人。又七仙洞，在县东数里，洞有三，皆宽广，其一尤深，杳不可测。

○太史溪在县治南。七峰山之北，旧名大溪，亦谓之沙溪。宋李忠定以太史谪官居此，因名。《志》云：溪源出汀州府宁化县，历新岭入县界，回旋合溪傍小水，流七十里，抵大洲汇茂溪，衍迤澄旷，平流十里，所谓太史溪也。自茂溪宛折而南而东八十里，出沙溪口合西溪。又东四十里而至建宁府城，为往来通道。《图经》：太史溪中有洲，当县治南，一名大洲，亦曰长洲，一名蚪洲，以形若潜蚪出水也，旧长数百丈，溪水至此中分，有居民千余家，后洲渐落，犹长二三十丈，今不过萑苇之场耳。土人亦谓之金沙墩。溪之上流，险�奕缌�门，至大洲稍平缓。《通志》：大溪发源汀之宁化、连城及漳之龙岩县界，至县境会为吉溪，引而东，亦谓之东溪，有梅溪及阳乡等十溪，皆流合焉。经县治东朝阳峰下，会北乡溪为一，绕而南，有洛溪及�谬牡仁�溪，俱流合焉。北乡溪盖即茂溪矣。

茂溪在县城东。出将乐县界，绕北乡寨，亦谓之北乡溪，又南流至此，入于太史溪，一名半溪，一名东溪。水盛时，可行小舟。《志》云：将乐县界又有涌溪，顺昌县界又有庇口溪、黄沙溪，又南为赤溪，县西北幼山下有幼溪，又北为杰溪，皆流合茂溪而入大溪。又有黄沙溪，在县西南，源出汀州府归化县，流入吉溪。○洛溪，在县东南，源出尤溪县。又有洛阳溪，亦出焉。皆西北流，合诸小溪水，流入大溪。县东北又有渔溪及�谬南�，俱出南平县界，下流入于大溪。

百丈氵祭县东北三十里。悬流百丈，有玉溪水，出氵祭北玉山，下流经此，南入大溪。相近又有梅花氵祭，瀑流飞注岩石间，高数十丈，激沫如梅花。县西七十里又有莘口银河氵祭，亦飞流百丈，如银河下注，下有石桥，跨两山间。《志》云：县境以氵祭名者十余计，下流皆入大溪。○蕉峡滩，在县西南三十八里大溪中，最险，暴雨流浊，舟不可行。又黄石滩，在县西二十余里，一名黄龙滩，水底隐一巨石，横亘中流，轰涛掣浪，舟行者恒有覆溺之患。又大矶滩，在县东八里，又东为小矶滩，一名大姨、小姨滩。夹石激流，舟行艰险。县东十六里为雷霹雳滩，水流冲激，澎湃如雷。又有雷溅滩，在县东三十五里，俗呼螺纹滩，滩港纡回，若螺旋然。中流复有巨石横亘，舟行难于折旋。又牛穴滩，在县东五十余里，滩下石壁夹峙，潭汇其中，名渔溪潭。又东四里为佛子滩，一名囝仔滩，中流有巨石，状如蟾蜍，每遇暴涨，洄洑为害，因绘佛像于石上，篙师以为水侯。谚曰：水浸佛肩，不敢行船；水浸佛足，舟行宜速。又东至金沙滩而出沙溪口。《志》云：大溪上流之滩十有四，蕉峡、黄石为险。下流之滩三十，霹雳、雷溅、佛子为险也。

○北乡寨县北五十里。宋元丰三年建寨，元因之。明洪武八年，改为巡司。○洛阳口寨，在县东南二十里。宋元丰三年置寨、设巡司，又于寨前置洛阳口镇。元废。又崇安镇，在县东三里。《志》云：县东门外对岸有山洲，一名仙洲，一名崇安洲。溪旁三面皆阻水，唐崇安镇置于此。

七峰驿在县南郭内。又县东四十里有同爵驿，俱宋置，元因之。明初废。又钱监，在县北三里，亦宋置铸钱处。又县西有青云寨，正统中，乱贼邓茂七等旅拒处也。贼平寨废。○翔凤桥，在县治南。宋绍圣四年，初建浮桥，名平津。后徙废不一。明洪武二十九年重建，正统十三年，寇毁。景泰初，复建浮桥。正德三年，累石中流，凡十有三，构木为梁，�嬉宰�，复覆以屋，称为弘丽。又登瀛桥，在县治东，一山介二水间，所谓山洲也。宋李忠定更名仙洲。建浮桥，名曰登瀛。绍兴二十九年，郡守胡舜举累石覆亭，邑人呼胡公桥，后再经修废。永乐十六年，设舟以济，俗仍呼东门桥。

尤溪县府东南百五十里。东至福州府闽清县百七十里，南至泉州府德化县二百四十里，西南至漳州府龙岩县三百六十五里。晋延平县地。宋、齐时，为沙村县地。唐初为山峒地。开元二十八年，开置尤溪县，隶福州。五代晋开运二年，南唐取其地为制置镇，明年，改隶剑州。明弘治四年筑城，阻溪堑濠，周八里。嘉靖中，议者以城大难守，改筑新城，周不及二里。编户百有九里。

○伏狮山县治北。状如伏狮，为县镇山。又双髻山，在县北二十五里，两峰并峙，峭拔千仞，如剑倚天外，一名双峰山。《图经》：自双峰南陇，委蛇起伏行三十里，为贵人峰。峰回突耸，即伏狮山也。《志》云：双髻山北二十余里有莲花峰，上有天湖，水色绀碧，深不可量。○屏帷山，在县治西，自贵人峰旁出，环抱城西，如屏帷然。又仙山，在县西十里，山势峻绝，凌双峰之巅。有石穴吞吐云气，深不可测。

应仙山县东北三十里。山秀丽，登绝顶俯视群峰，旧名鸡心山。又九仙山，《志》云，在县西南四十里，一名蓬莱山，巍然秀拔，人迹罕到。又西南二十里曰金楼山，翠耸云中，状如楼阁。又鸬鹚山，在县南六十五里，其山三面壁立千仞。鸬鹚滩环其下，即尤溪水所经也。一径盘旋至山巅，如羊肠然。寇乱，乡人多避居于此。○仙灵山，在县南九十里。岩石奇胜，得名者凡数处。又龙门山，在县南七十里。高千余丈，顶有石穴，泉极清澈。

分枝岭县西南百七十里，与泉州府德化县接界。岭居二县间，上有大树，南北两枝分二县境。有关在其上，俗亦呼为大关岭。又马军岭，在县西南百余里。昔人尝屯兵御寇于此，因名。相近有铁山岭，产铁矿。《志》云：县城西南有小王岭，旧通泉、漳二府，岭道艰阻。邑人朱绂别开坦道，岭遂废。又白沙岭，在县西南六十里。岭高峻多白沙。又县西九十里有新岭，宋熙宁中，尝开新道于此。又枣岭在县西十里。萦回可五里，顶有瀑布悬流。○丹溪岭，在县北六十里。一名桃木岭，界南平县，萦回可十五里，自趾至巅凡三叠，皆数百丈，回视数十里，川原隐隐，沟塍棋布，有丹溪绕流其下。又戴公岭，在县西北六十里。岭道纡回，凡三十二折，其相近曰茶峰岭，岭下有百级岭。

赖岩县西三十五里。其上怪石万数，巨者如屋，绵亘可三里，宛然一洞府也。洞口缘梯而上，石室联属，皆有窦如户，其中流泉、石牖，可以聚居。宋绍熙初建。寇叶亮犯县，乡民匿其间，保全者千余人。又铜盘岩，在县西十余里，悬崖峻峭，竹树荫翳，鸟道萦纡，流泉溅沫如雨。岩下有潭，广可四五丈，乡人资以灌溉。县西南百二十里又有流溪岩，高百余丈，无草木，其崖石皆铁矿，凿之可冶。○凌霄洞，在县西五十里。山崖壁立，惟一窦可跻。宋绍兴三十年，寇乱，乡人赖以免难。

○尤溪在城东。有二源，一出泉州府德化县界，一出漳州府龙岩县界，会于县之西南而北流。县境诸山涧水支分缕注，有汤泉等二十溪，次第流汇焉。自城东益转而北，亦曰湖头溪，至县北七十里尤口涵，会于建溪。五代晋天福中，闽主曦与建州王延政相攻，遣兵屯尤口，将袭建州，为建州兵所败，即今尤溪口矣。溪中诸滩上流凡二十六，下流凡三十，栉比以达于尤口。

青印溪在县城南。溪中有青石如印，因名。源出县西九十里沙县接界之杉岭，迤逦而东，有山坑、王卫等凡十有一溪，次第流合焉。经县前入湖头溪，有潭，其水澄碧，深不可测，潭面东西阔十数丈，其上两崖相逼，俗以为虎可跳而过，名虎跳潭。

○高才坂镇县西百三十里。元置高才坂巡司，明因之。《志》云：县后崇岭上有牢城关，宋建炎二年，范汝为率其党入寇，邑人以此岭北接高原岭，南抵小村岭，沿山一带，易为寇径，因设关置寨以守之。既而贼党自沙县来犯，果欲从此突入，为土兵所败，小村岭近城东。

顺昌县府西百二十里。西至将乐县百里，东北至建宁府二百十里，西北至邵武府百八十里。本建安县地。唐贞观三年，析置将水场。嗣圣四年，于将水口置蠲科镇。景福二年，改为永顺场，寻升为顺昌县，属建州。南唐保大三年，改属剑州。宋以后因之。明正德初，始筑城，周四里有奇。编户五十八里。

○龙山县南三里。势若游龙，上有龙头岩，登山巅，可尽一邑之胜。其西南有大明山，孤峙峭立，日出则光先照，因名。其相属者曰金笼山，顶甚平旷。○凤山，在县西二十里。五峰叠翠，高数百仞。县西北二十三里有景灵山，与凤山对峙。山高耸，常有云雾蒙其上，左有耳殊岩，下有黄家洞。宋建炎间兵乱，邑人黄氏族数百指避其中。又高峰山，在县西南二十五里。其峰拔出群岭，下有交溪，溪源出西南四十里沙县界交槎岭，流与县西之瞿村小溪合，因名。下流入于顺阳溪。又西五里有宝山，亦峭拔。

超华山县西北六十里。周围甚广，接邵武府界，顶有泉，流分五涧。东出者曰横溪，北出者曰李坑溪，南出者曰石桥涧，俱入顺阳溪西北出者二，入邵武溪，山之幽旷处有田园居民数十家。中有岭，曰宝岭。又梅仙山，在县北七十里，接瓯宁县界。山巅平旷，广袤数里，相传山以梅福名。县北三十里，又有华阳山，三峰并列，山半有石门，高广数丈，中峰顶又有岩，曰仙水。○七台山，在县西七十八里。高峰峭壁，几至千丈，其相望者曰钵盂山。又�簧剑�在县西五十里，周二十里，巅有石洞，容数百人，中有泉，清澈可鉴。又寨山，在县南六十里，昔人尝立寨于此，因名。

徘徊岭县南十里。高五十丈，险峻鸟道，至岭头，路乃平坦，寻小溪而入，徘徊掩映，谓之洄村，四面皆绝壁，有石井，深不可测。一名亨龙岭，或云洄村，亦名回源洞。宋韩世忠讨贼帅范汝为于建州，汝为窜死于此。洄村溪之水，亦流入于顺阳溪。

○顺阳溪在县西北六十里顺阳乡。县以此名。源出建宁府建阳县界，东南流，至白芒�担�始通小舟。县西有沙溪，自邵武县流入；西北有密溪，自瓯宁县流入，俱合于顺阳溪。又有竹步等八溪，亦自瓯宁等境流汇焉。经县前与大溪合流，而东会于沙县之沙溪。

西南溪在县治西。即将乐县之大溪也。东流至此，有西溪流合焉。《志》云：西溪出邵武光泽县，萦流至县治西，亦谓之罐砧溪，合顺阳溪而会于大溪。西溪中有三滩，皆险峻。大溪中有五滩，三滩在上流，会西溪而东注，又有二滩会于沙溪。《志》云：自县治东至沙溪口，凡六十里。○石溪，在县南二十里。相近又有棋溪，皆出沙县界之桃源洞。《志》云：县西南诸溪皆流汇于大溪。

○仁寿镇县西北百二十里。宋为仁寿寨，元因之。明洪武初，改置巡司。又洪武九年，置仁寿税课局于此。十四年，并置河泊所。○石湖寨，在县西北三十里石湖岭相近。地势宽袤，可容千余家。南唐保大中，别将张彦成领兵置寨于此，故址犹存。

上洋口隘县东三十里。又东二十里曰下洋，又东三十里即王台驿也。《闻见录》：自上洋口而北出大历口吉阳里，即建宁府瓯宁县界。○源坑隘，在县南三十里，山溪盘结，至为险隘，南通沙县，西南达汀州之归化县。

双峰驿在县治西。宋置顺兴驿，明洪武初改今名。又富屯驿，在县西北六十里，洪武初建。《闻见录》：县西北四十里有万全桥，又西北二十里至富屯驿，又七十里至拿口驿，又西北八十里，即邵武府。自万全桥而北百四十里，达瓯宁之仁寿乡，又北接建阳县界。《通志》：万全桥一名仁济桥，元至顺中建，后圮。近时重建。○龙溪桥，在县南。其地左负山，右临涧，路转山坳，始与桥直。宋绍定二年，寇至，官军据桥为险，与寇战，寇败走。桥久废，今仍架木以通往来。

永安县府西南二百里。西至汀州府清流县百四十里，南至漳州府宁洋县百四十里。本沙县及尤溪县地。景泰三年，析沙县新岭以南、尤溪宝山以西地置县。弘治四年，筑城，周五里。编户六十五里。

○金星山在县城西。西北临溪，有石壁，�傺胰缦鳌Ｏ挛�潭，燕水所汇也。《志》云：治东一里有东山，又有三台山，三峰并立。○大秀山，在县东北四十里，巍然秀拔于群山之上。又龙会山，在县东五十里，山极高峻，其巅群峰簇聚，如龙会然。

��并榈山县北二十里。多产��并榈木，峰峦岩岫，高下相属，其最著者为天柱、射垛诸峰，狮子、观音等岩，降仙、步云诸台，野云洞、铜盘涧及天池诸胜。李忠定目为小武夷。○斗山，在县东南三十里，一名天斗山。山高峻，自顶凹下，广可五里，状若斗然。山阴有风穴、�愣矗�磴路�蓰蓿�人迹罕至，绝顶有峰，曰合掌。

贡川山在县东北四十里。上有桃源洞、一线天诸胜。山峡斗绝，仅容趾陟，其巅田庐井井，故有桃源之目。正统间，邓茂七等作乱，败官军于沙县，据贡川为寨守之。茂七败死，其党邓伯孙复啸聚于此，官军自沙县进破其贡川、挂口、陈山诸寨，伯孙被擒，是也。陈山，见沙县。○石罗山，在县东万山中，突起七峰，次第排列，四面有洞，口狭而中广。《名胜志》云：山在斗山东南。

黄田岭县南六十里，接漳州府龙岩县界。县东百里又有铁山，岭产铁矿。又有新岭，在县东北八十里，即沙县分界处也。○黄杨岩，在县北六十里。与汀州府归化县接界，上多小黄杨，因名岩。后亦名万寿岩，又名鳞峰岩。四壁如削，周围可十里，卓出群山之上。上有三洞相联，幽深不测。正统九年寇乱，居人避此，寇不能攻。又北二里有翠云岩，亦名侍郎岩，峰峦甚胜。宋张驾、杨时、陈罐读书处也。亦接归化县界。又百丈岩，在县北五十里，高约百丈，周围三里，四面削壁，中有一径陡绝，其巅常冒云气，与��并榈山隔溪相望。溪仅通舟，亦名桃源洞。又县东北二十七里有官寨岩，岩石峻绝，相传旧为官寨。《志》云：县西有曹岩洞，空旷可容千人。

○燕溪在县城西。二水分流，中隔一冈，宛如燕尾，因名。源有三：一西出汀州府宁化县境，过清流县，下九龙潭而东，谓之龙溪。一西南出连城县境，由吉山而东北流，又东至赖口，与龙溪合流，至城西南一里，谓之吉溪。一南出漳州府宁洋县境，由扫溪口而北，历张坡、车坂至县治西，合于吉溪，是为燕水。东北流，会梅溪以下数溪入沙县界，即沙溪上源矣。《志》云：梅溪亦曰大梅溪，出县东，自塔下而西，东北会于燕溪。

九龙潭在县西，即龙溪之滩也。曰长龙，曰安龙，曰伤龙，曰马龙，曰三悟龙，曰五白龙，曰兴龙，曰暮龙，曰下长龙，乃溪水最险处。未至长龙，有铁石矶。从清流县来者，必舣舟于此，厚缚竹叶，遮蔽船头，别募土人持篙前立。遇龙处，水之高低常数丈，舟从高坠下，钻入浪中，跃起，即有巨石当头，相去才尺许，土人以篙轻拄即转前滩，水既悬奔，又转折于乱石之间。两山夹峙，险隘阴翳，一瞬迟误，便为齑粉，天下之险无逾于此矣。内六龙属清流县。下此又历十一滩至沙县界。正统中，群贼结寨于此，曰九龙山贼。官军以计夺其寨，又败贼于县西高阳里。《志》云：县西南五十里有安沙，旧传聚沙成岸，水涨不崩，故曰安，或云出九龙至此始安也。县名永安以此。高忠宪公云：从延平至安沙一路小舟，仅可载两人。至九龙十八滩，每过一滩，舟皆猿挂而上，尽九龙，则陆行至汀州。

○安砂镇县西九十里。旧为浮流镇巡司，宋元�涛迥辏�建为浮流寨。明改巡司。景泰三年，以浮流镇为县治，徙巡司于此，改今名。《邑城记》：县治旧为沙县之浮流口，当尤溪、将乐、清流，盗贼出没之冲。唐李肃御汀贼于此，力战而死处也。正统末，遭邓茂七之乱，始议置县。弘治中，城始就，阻溪负山，不事濠堑，称完固云。又湖口巡司，在县南六十里，接连城、龙岩二县界，正统五年置。

黄杨寨在县北黄杨岩下，旧名岩前寨。宋嘉定十七年，以其地险远，置寨守御。绍定四年，增兵戍守。元至元中，设巡司。明洪武初，改为黄杨寨巡司，十四年废。又龙口寨巡司，在县北，宋庆元四年，置寨，设军屯戍。元废。又大陶寨，亦在县北境，元至元中置，后废。旧皆在沙县境，后改今属。○莲花寨，在县东五里。山形如莲花，周围壁削，一小径可登，仅容侧足。宋元之季，乡人多避寇于此。明正统十三年，沙、尤寇发，乡民多赖以全济。

蜂口隘县南四十里。又南二十里曰林田隘，为路出宁洋县之要隘。由此而前，东西南三路俱可达宁洋，凡六十里而近。

大田县府西南四百里。东至尤溪县百七十里，东南至泉州府德化县二百里。本尤溪县地。明嘉靖十四年，议以地界延、漳、泉三府之交，深阻尝为盗薮，乃割尤溪之十四都，益以永安、漳平、德化诸县地置县。明年，筑城，周不及四里。编户四十里。

○双髻山在县城北。高耸圆秀，双峰并峙，为县主山。又北有五台山，五峰突起天表。其两峰尤为杰出，自下望之，缥缈入云，亦有双髻之称。麓有氵祭，曰龙源。悬流百仞，其下潴为龙潭。○大仙山，在县南，亦有双峰插天，如仙人角髻，立于云外，县之镇山也。《闻见录》：大田东南二十里有仙峰山，接泉州府德化县界，即此山矣。又雪山，在县东南百里，高千仞，延袤十余里，雪常凝其上，南接灵峰山，亦高胜。

银瓶山县东三十里。瓶亦作屏。旧于此闸办银课，其山兼产银铁。明初亦置银冶鼓铸，渐逋聚为盗。景泰后罢冶，惟铁冶尚存，奸民擅其利。相近有太素山，逶迤层累，冬多积雪，一望皓然。又东南有白鹤山，层峦叠嶂，高矗千仞，昂然如鹤立云霄。《志》云：县东有东屏山，苍峭壁立，方正如屏。山背有岭，接尤溪县界，后氵祭溪迤逦十五里，泉石甚佳，曰山后岭。○大富山，在县西六十里，接漳平县界。上有泉，一乡之田俱籍其灌溉。又大宝、小宝二山，在县西北五十里，接永安县界，产铁矿，最佳。

南台山县南二百余里。一名台阁山，山势高耸，上平如掌，有池不涸。相近有莲花崎山，安仁巡司置于此。又有天湖崎山，其巅有湖。又南为石笋崎山，顶有三五峰，卓立如笋也。旧俱属德化县，后改今属。

灵惠岩县东北九十里。岩壁峭拔，有洞可环坐千人。其泉曰圣泉，随饮随溢。旧名师姑岩，一名佛窟岩。山之阴即沙县界。又东岩亦在县东北，悬崖阻峭，惟一径可登。邓茂七之乱，乡人结寨于此以拒守。又郎官岩，在县东，正统间，官兵剿寇驻师于此。《志》云，尤溪令李文兖所驻，因名。县东北又有陈平岭，岭旧在永安县界，西去永安八十里。元末陈友定开此岭，路通尤溪，因名。又燋岭，在县东南兴原，商旅往来处也。又南有柿��臭岭，产铁矿。○龙门洞，在县东南，旧《志》：在尤溪县南六十里。峻绝万仞，四面无路，仅羊肠可通，一名滴水洞，中容二三百人。

○县前溪在县治南。源出德化县界，环绕北出，县境诸溪涧水悉流入焉。东北入尤溪县境，亦谓之大溪，即尤溪之上源也。○东溪，在县东北七十里。其初发处为觞溪，流经英果寨而西南出，会渡头溪。又渡头溪，源出县西北永安县境，东南流，二溪皆合小溪诸流以达大溪。

○英果寨县东七十里。宋元丰三年，置寨设巡司。元至元二十年，徙而西北，在今陈平岭相近。明洪武四年，复还旧址。本属尤溪，后改今属。又安仁巡司，在县南。正统中建，本属德化县，后改今属。○石牌隘，在县东南四十里，路通德化。又县南四十里有大绩隘，亦南出德化之径道。又桃源隘，在县西南百里有桃源店巡司，路接漳州府漳平县界。《志》云：旧有长安隘，在德化县西北二百里，路出漳平，今亦属县界。

附见：

延平卫在府治东。洪武元年置。○将乐守御千户所，在县治南，洪武四年置。又永安守御千户所，在县治东，景泰三年置。