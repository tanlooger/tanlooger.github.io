---
---
---
title: 潮州谢孔大夫状
---







此篇见洪氏年谱。方氏增考云：“公既南行，家亦谴逐。二月二日已过商州之南；而此状言‘七月二十七日牒’，则八月作也。不知其家何故犹未至潮。又侄孙湘亦从公而南，故宿曾江口有示湘诗，而过始兴江口诗谓‘目前百口还相逐’；与状言妻子孙侄未到者皆不相应，此状恐妄也。”今按：公之到郡，既不见年月之实，则此状无由可考。方氏引曾江、始兴二诗以证此状之妄，盖亦有理。但恐或是已过始兴，留家在后，而独先到郡，亦不可知。但其状词颇类袁州申使状，则又未有以必见其妄。故今且存之，亦阙疑之意也。

伏奉七月二十七日牒：以愈贬授刺史，特加优礼，以州小俸薄，虑有阙乏，每月别给钱五十千，以送使钱充者。开缄捧读，惊荣交至；顾己量分，惭惧益深。欲致辞为让，则乖伏属之礼，承命苟贪，又非循省之道：进退反侧，无以自宁。其妻子男女并孤遗孙侄奴婢等，尚未到官。穷州使宾罕至，身衣口食，绢米足充，过此以往，实无所用。积之于室，非廉者所为；受之于官，名且不正。恃蒙眷待，辄此披陈。