---
---
---
title: 择言解
---







〔补注〕茅坤曰：其思深，其调逸。

火泄于密，而为用且大，能不违于道，可燔可炙，可镕可甄，以利乎生物¹；及其放而不禁，反为灾矣²。水发于深，而为用且远，能不违于道，可浮可载，可饮可灌，以济乎生物³；及其道而不防，反为患矣。言起于微，而为用且博，能不违于道，可化可令，可告可训，以推于生物；及其纵而不慎，反为祸矣。

¹“乎”，或作“于”。

²或无“其”字，下二语同。

³“乎”，或作“于”。

火既我灾，有水而可伏其焰，能使不陷于灰烬矣¹；水既我患，有土而可遏其流，能使不仆于波涛矣²；言既我祸，即无以掩其辞，能不罹于过者亦鲜矣³：所以知理者又焉得不择其言欤？其为慎而甚于水火⁴！

¹“陷”，或作“蹈”，或作“焰”。

²或无“而可”字。

³“于过”，或作“其失”；“过”下，或有“失”字。

⁴“言”上，或无“其”字。“而”字恐误。