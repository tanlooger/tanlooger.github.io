---
---
---
title: 顺宗实录卷第五
---



起八月，尽至山陵。





八月庚子，诏曰：“惟皇天祐命烈祖，诞受方国，九圣储祉，万方咸休，肆予一人，获缵丕业，严恭守位，不遑暇逸¹。而天祐匪降²，疾恙无瘳³，将何以奉宗庙之灵，展郊禋之礼？畴咨庶尹，对越上玄，内愧于朕心，上畏于天命，夙夜祗栗，惟怀永图⁴。一日万机，不可以久旷；天工人代，不可以久违。皇太子某，睿哲温文，宽和慈惠⁵，孝友之德，爱敬之诚⁶，通于神明，格于上下；是用推皇王至公之道，遵父子传归之制，付之重器，以抚兆人。必能宣祖宗之重光，荷天地之休命，奉若成宪，永绥四方。宜令皇太子即皇帝位，朕称太上皇，居兴庆宫，制敕称诰。所司择日行册礼。”

¹“逸”，或作“给”，今从史。

²“匪”，史作“不”。

³“无”，或作“弗”，今从史。

⁴“惟怀”，史作“深惟”。

⁵“慈”，史作“仁”。

⁶“爱敬”，或作“敬爱”，或作“仁爱”，今从史。

永贞元年八月辛丑，太上皇居兴庆宫，诰曰：“有天下者，传归于子，前王之制也。钦若大典，斯为至公；式扬耿光，用体文德。朕获奉宗庙，临御万方，降疾不瘳，庶政多阙。乃命元子，代予守邦，爰以令辰，光膺册礼。宜以今月九日册皇帝于宣政殿，仍命检校司徒杜佑充册使，门下侍郎杜黄裳充副使¹。国有大命，恩俾惟新，宜因纪元之庆，用覃在宥之泽。宜改贞元二十一年为永贞元年。自贞元二十一年八月五日昧爽已前，天下应犯死罪，特降从流；流已下递减一等。”又下诰曰：“人伦之本，王化之先，爰举令图，允资内辅。式表后妃之德，俾形邦国之风，兹礼经之大典也。良娣王氏，家承茂族，德冠中宫，雅修彤管之规，克佩姆师之训。自服勤苹藻，祗奉宗祧，令范益彰，母仪斯著。宜正长秋之位，以明继体之尊。良媛董氏，备位后庭，素称淑慎，进升号位²，礼亦宜之。良娣可册为‘太上皇后’，良媛宜册为‘太上皇德妃’，仍令所司备礼，择日册命，宣示中外，咸使知闻。”

¹“仍命”下二十一字，史无。

²“号位”，或作“位号”。

壬寅，制：王伾 开州司马，王叔文 渝州司户，并员外置，驰驿发遣。

叔文，越州人，以棋入东宫。颇自言读书知理道，乘间常言人间疾苦。上将大论宫市事，叔文说中上意，遂有宠。因为上言：“某可为将，某可为相，幸异日用之。”密结韦执谊，并有当时名欲侥幸而速进者：陆质、吕温、李景俭、韩晔、韩泰、陈谏、刘禹锡、柳宗元等十数人，定为死交；而凌准、程异等又因其党而进，交游踪迹诡秘，莫有知其端者。贞元十九年，补阙张正买疏谏他事，得召见。正买与王仲舒、刘伯刍、裴茝、常仲孺、吕洞相善¹，数游止。正买得召见，诸往来者皆往贺之。有与之不善者，告叔文、执谊云：“正买疏似论君朋党事，宜少诫！”执谊、叔文信之。执谊尝为翰林学士，父死罢官，此时虽为散郎，以恩时时召入问外事。执谊因言成季等朋讌聚游无度，皆谴斥之，人莫知其由。叔文既得志，与王伾李忠言等专断外事，遂首用韦执谊为相；其常所交结²，相次拔擢，至一日除数人³，日夜群聚。伾以侍书幸，寝陋，吴语，上所亵狎。而叔文颇任事自许，微知文义，好言事，上以故稍敬之，不得如伾出入无阻。叔文入至翰林，而伾入至柿林院，见李忠言、牛昭容等，故各有所主。伾主往来传授；刘禹锡、陈谏、韩晔、韩泰、柳宗元、房启、凌准等主谋议唱和，采听外事。上疾久不瘳，内外皆欲上早定太子位，叔文默不发议。已立太子，天下喜，而叔文独有忧色⁴。常吟杜甫题诸葛亮庙诗末句云：“出师未用身先死⁵，长使英雄泪满襟。”因歔欷流涕⁶，闻者咸窃笑之。虽判两使事，未尝以簿书为意，日引其党，屏人切切细语，谋夺宦者兵，以制四海之命。既令范希朝、韩泰总统京西诸城镇行营兵马，中人尚未悟；会边上诸将各以状辞中尉，且言“方属希朝”，中人始悟兵柄为叔文所夺。乃大怒曰：“从其谋，吾属必死其手。”密令其使归告诸将曰：“无以兵属人！”希朝至奉天，诸将无至者。韩泰白叔文，计无所出，唯曰：“奈何，奈何！”无几而母死，执谊益不用其语，叔文怒，与其党日夜谋起复，起复必先斩执谊，而尽诛不附己者。闻者皆恟惧。皇太子既监国，遂逐之，明年乃杀之。伾，杭州人，病死迁所。其党皆斥逐。叔文最所贤重者李景俭，而最所谓奇才者吕温。叔文用事时，景俭持母丧在东都，而吕温使吐蕃半岁，至叔文败方归，故二人皆不得用。叔文败后数月，乃贬执谊为崖州司马⁷，后二年，病死海上。执谊，杜黄裳子婿；与黄裳同在相位，故最在后贬。

¹按史：“王仲舒”下更有“韦成季”三字，今详下文有“成季”字，则此处当有此三字，亦脱漏也。“茝”，昌亥切。

²“常”，或作“尝”。

³或无“至”字。

⁴“喜”上，或有“皆”字。

⁵按：杜诗“用”作“捷”，或作“战”。

⁶“歔”，音虚；“欷”，音希。

⁷〔补注〕陈景云曰：韦初贬司马，再贬司户。

执谊，进士对策高等¹，骤迁拾遗，年二十余入翰林，巧惠便辟，媚幸于德宗，而性贪婪诡贼。其从祖兄夏卿为吏部侍郎，执谊为翰林学士，受财为人求科第，夏卿不应，乃探出怀中金以内夏卿袖，夏卿惊曰：“吾与卿赖先人德致名位，幸各已达²，岂可如此自毁坏！”摆袖引身而去。执谊大惭恨。既而为叔文所引用，初不敢负叔文；迫公议，时时有异同，辄令人谢叔文云：“非敢负约为异同³，盖欲曲成兄弟尔。”⁴叔文不之信，遂成仇怨。然叔文败，执谊亦自失形势，知祸且至，虽尚为相，常不自得；长奄奄无气，闻人行声，辄惶悸失色，以至败死，时才四十余。执谊自卑，尝讳不言岭南州县名。为郎官时，尝与同舍郎诣职方观图，每至岭南图，执谊皆命去之，闭目不视。至拜相还，所坐堂北壁有图，不就省七八日。试就观之，乃崖州图也。以为不祥，甚恶之，惮不能出口。至贬，果得崖州焉⁵。

¹执谊，京兆人，建中三年中进士第，贞元元年中贤良方正直言极谏第一人。

²“已”，或作“以”。

³“约”，或作“终”，非是。

⁴“弟”，疑当作“事”。

⁵〔补注〕曾国藩曰：为张荐、令狐峘立传，俱不宜阑入实录中。若张万福、陆贽、阳城为一时伟人，王伾、王叔文、韦执谊为一时奸回，自宜详叙颠末。然张、陆、阳皆德宗朝人，尚不宜阑入顺宗实录。独三奸为与顺宗相终始耳。

永贞二年正月景戌朔¹，太上皇于兴庆宫受朝贺，皇帝率百僚奉上尊号，曰应乾圣寿太上皇，册文曰：维永贞二年²，岁次景戌，正月景戌朔，皇帝臣某稽首再拜奉册言：臣闻上圣玄邈，独超乎希夷；强名之极³，犹存乎罔象，岂足以表无为之德，光不宰之功！然称谓所施，简册攸著，涵泳道德，感于精诚，仰奉洪徽，有以自竭。伏惟太上皇帝陛下，道继玄元，业缵皇极，膺千载之休历，承九圣之耿光，昭宣化源，发扬大号。政有敦本示俭⁴，庆裕格天，恩翔春风，仁育群品；而功成不处，褰裳去之，付神器于冲人，想汾阳以高蹈，体尧之德，与神同符。其动也天，其静也地，巍巍事表，无得而言。顾兹寡昧，属膺大宝，惧忝传归之业，莫申继述之志，夙夜兢畏，惟怀永图。今天下幸安，皆睿训所被，而未极徽号，孰报君亲？是以台臣庶官文武之列，抗疏于内；方伯藩守亿兆之众，同词于外：请因寿历，以播鸿名，臣不胜大愿。谨上尊号曰应乾圣寿太上皇，当三朝献寿之辰，应五纪启元之始，光膺徽称，允协神休，斯天下之庆也。

¹“戌”，史作“寅”，下同。

²“二”，或作“元”，非是。

³“强”，或作“疆”，非是。

⁴“政有”二字疑衍。

元和元年正月甲申，太上皇崩于兴庆宫 咸宁殿，年四十六。遗诰曰：“朕闻死生者¹，物之大归；修短者，人之常分。古先哲王，明于至道，莫不知其终以存义，顺其变以节哀：故存者不至于伤生，逝者不至于甚痛，谓之达理，以贯通丧。朕自弱龄，即敦清静；逮乎近岁，又婴沈痼；尝亦亲政，益倦于勤。以皇帝天资仁孝，日跻圣敬，爰释重负，委之康济。而能内睦于九族，外勤于万机，问寝益严，侍膳无旷；推此至德，以安庶邦，朕之知子，无愧天下。今厥疾大渐，不寤不兴，付托得人，顾复何恨？四海兆庶，亦奚所哀？但圣人大孝，在乎善继，枢务之重，军国之殷，缵而承之，不可暂阙。以日易月，抑惟旧章？皇帝宜三日而听政，十三日小祥，二十五日大祥²，二十七日释服；方镇岳牧不用离任赴哀；天下吏人，诰至后，出临三日皆释服；无禁婚嫁祠祀饮酒食肉；宫中当临者，朝晡各十五举音，非朝晡临时禁无得哭，释服之后，勿禁乐。他不在诰中者，皆以类从事。伏以崇陵仙寝，复土才终，甸邑疲人，休功未几。今又重劳营奉，朕所哀矜。况汉、魏二文，皆著遗令；永言景行，常志夙心。其山陵制度，务从俭约，并不用以金银锦彩为饰。百辟卿士，同力尽忠，克申送往之哀，宜展事居之礼³。布告天下，明知朕怀！”

¹“闻”，或作“观”。

²“五”，或作“三”，非是。

³“居”，或作“君”，非是。

七月壬申，葬丰陵，谥曰至德大圣大安孝皇帝，庙曰顺宗。