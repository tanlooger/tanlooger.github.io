---
---
---
title: 顺宗实录卷第四
---



起六月，尽七月。





六月己亥，贬宣州巡官羊士谔为汀州 宁化县尉。士谔性倾躁，时以公事至京，遇叔文用事，朋党相煽，颇不能平，公言其非。叔文闻之，怒，欲下诏斩之，执谊不可；则令杖杀之，执谊又以为不可：遂贬焉。由是叔文始大恶执谊，往来二人门下者皆惧。先时，刘辟以剑南节度副使，将韦皋之意于叔文，求都领剑南 三川，谓叔文曰：“太尉使某致微诚于公¹，若与其三川²，当以死相助。若不用，某亦当有以相酬。”叔文怒，亦将斩之，而执谊固执不可。辟尚游京师未去³，至闻士谔⁴，遂逃归。

¹“某”，或作“辟”。

²“与其”，疑当作“与某”。

³“尚”下，或有“以”字。

⁴“士”，或作“贬”。今按：“士”上当别有“贬”字。

左散骑常侍致仕张万福卒。万福，魏州 元城人也。自曾祖至父皆明经，官止县令州佐。万福以祖父业儒皆不达，不喜书，学骑射。年十七八，从军辽东，有功，为将而还。累迁至寿州刺史。州送租赋诣京师，至颍川界，为盗所夺，万福使轻兵驰入颍川界讨之¹。贼不意万福至，忙迫不得战，万福悉聚而诛之，尽得其所亡物，并得前后所掠人妻子财物牛马万计，悉还其家。为淮南节度崔圆所忌，失刺史，改鸿胪卿，以节度副使将兵千人镇寿州。万福不以为恨。许杲以平卢行军司马将卒三千人驻濠州不去，有窥淮南意。圆令万福摄濠州刺史，杲闻即提卒去，止当涂 陈庄。贼陷舒州，圆又以万福为舒州刺史，督淮南岸盗贼，连破其党。大历三年，召赴京师。代宗谓曰：“闻卿名，久欲一识卿，且将累卿以许杲。”万福拜谢，因前曰：“陛下以许杲召臣，如河北贼诸将叛，以属何人？”代宗笑曰：“且欲议许杲事，方当大用卿。”即以为和州刺史，行营防御使，督淮南岸盗贼。至州，杲惧，移军上元。杲至楚州大掠，节度使韦元甫命万福讨之。未至淮阴，杲为其将康自勤所逐²。自勤拥兵继掠³，循淮而东，万福倍道追而杀之，免者十二三，尽得其所虏掠金银妇女等⁴，皆获致其家。代宗诏以本州兵千五百人防秋京西，遂带和州刺史镇咸阳，固留宿卫⁵。李正己反，将断江 淮路，令兵守埇桥涡口⁶，江 淮进奉船千余只，泊涡口不敢进。德宗以万福为濠州刺史，万福驰至涡口，立马岸上，发进奉船，淄青将士停岸睥睨不敢动，诸道继进。改泗州刺史。为杜亚所忌，征拜左金吾卫将军。召见，德宗惊曰：“杜亚言卿昏耄，卿乃如是健耶！”图形凌烟阁，数赐酒馔衣服，并敕度支籍口畜给其费。至贺阳城等于延英门外，天下益重其名。二十一年以左散骑常侍致仕。元和元年卒⁷，年九十。万福自始从军至卒，禄食七十年，未尝病一日。典九郡，皆有惠爱⁸。

¹“入颍川”，或作“入颖州”。

²“勤”，或作“劝”，下同。

³“拥”，或作“权”。

⁴“女”，或作“人”。

⁵“固”，或作“因”。

⁶“埇”，音勇。

⁷元和元年，当作贞元二十一年。

⁸〔补注〕吴汝纶曰：此与陆 阳二人，皆史记合传体。

癸丑，韦皋上表请皇太子监国，又上皇太子笺。寻而裴垍、严绶表继至，悉与皋同。¹

¹〔补注〕沈钦韩曰：考异云：实录略本如此，详本“垍”皆作“均”。按：垍时为考功员外郎，均为荆南节度使。通鉴从详本，此实略本之误。

七月丙子¹，赠故忠州别驾陆贽兵部尚书；故道州刺史阳城左常侍。

¹〔补注〕原本无“七月丙子”四字，据旧史增补。

贽字敬舆，吴郡人也。年十八，进士及第¹。又以博学宏词授郑县尉；书判拔萃，授渭南尉，迁监察御史。未几，选为翰林学士，迁祠部员外郎。德宗幸奉天，贽随行在，天下搔扰，远近征发，书诏一日数十下²，皆出于贽。贽操笔持纸，成于须臾，不复起草。同职皆拱手嗟叹，不能有所助。常启德宗言：“方今书诏，宜痛自引过罪己，以感人心。昔成汤以罪己致兴，后代推以为圣人。楚王失国亡走，一言善而复其国，至今称为贤者。陛下诚能不吝改过，以言谢天下，臣虽愚陋，为诏词无所忌讳，庶能令天下叛逆者回心喻旨。”德宗从之。故行在制诏始下，闻者虽武人悍卒，无不挥涕感激。议者咸以为德宗克平寇难，旋复天位，不惟神武成功，爪牙宣力；盖以文德广被，腹心有助焉。累迁考功郎中、谏议大夫、中书舍人，兼翰林学士。丁母忧，免丧，权知兵部侍郎，复入翰林。中外属意，旦夕俟其为相。窦参深忌之，贽亦短参之所为，且言其黩货，于是与参不能平。寻真拜兵部侍郎，知礼部贡举，于进士中得人为多。八年春，迁中书侍郎平章事，始令吏部每年集选人。旧事：吏部每年集人；其后遂三年一置选。选人猥至，文书多不了寻勘，真伪纷杂，吏因得大为奸巧。选士一蹉跌，或至十年不得官；而官之阙者，或累岁无人。贽令吏部分内外官员为三分，计阙集人以为常，其弊十去七八³，天下称之。初，窦参出李巽为常州刺史，且迫其行，巽常衔之。至参贬为郴州别驾，巽适迁湖南观察。德宗常与参言故相姜公辅罪，参漏其语。参败，公辅因上疏自陈其事非臣之过。德宗诘之，知参泄其语，怒，未有所发。会巽奏汴州节度刘士宁遗参金帛若干。士宁得汴州，参处其议，士宁常德之，故致厚贶。德宗以参得罪而以武将交结⁴，发怒，竟致参于死。而议者多言参死由贽焉⁵。裴延龄判度支，天下皆嫉怨，而独幸于天子，朝廷无敢言其短者；贽独身当之，日陈其不可用。延龄固欲去贽而代之，又知贽之不与己，多阻其奏请也。谤毁百端。翰林学士吴通玄故与贽同职，奸巧佻薄，与贽不相能。知贽与延龄相持有间，因盛言贽短。宰相赵憬本贽所引同对，嫉贽之权，密以贽所戢弹延龄事告延龄⁶。延龄益得以为计。由是天子益信延龄而不直贽，竟罢贽相，以为太子宾客，而黜张滂 李充等权⁷。言事者皆言其屈⁸。贽固畏惧，至为宾客，拒门不纳交亲士友。春旱，德宗数猎苑中，延龄疏言：“贽等失权怨望，言于众曰：‘天下旱，百姓且流亡，度支爱惜，不肯给诸军。军中人无所食，其事奈何？’以摇动群心，其意非止欲中伤臣而已。”后数日，又猎苑中，会神策军人跪马前云：“度支不给马草。”德宗意延龄前言，即回马而归，由是贬贽为忠州别驾，滂、充皆斥逐。德宗怒未解，贽不可测，赖阳城等救乃止。贽之为相，常以少年入翰林，得幸于天子，长养成就之。不敢自爱，事之不可者皆争之。德宗在位久，益自揽持机柄，亲治细事，失君人大体，宰相益不得行其事职，而议者乃云由贽而然⁹。贽居忠州十余年，常闭门不出入，人无识面者。避谤不著书，习医方，集古今名方为陆氏集验方五十卷，卒于忠州，年五十二。上初即位，与郑余庆、阳城同征，诏始下，而城、贽皆卒。

¹贽 大历八年及第，时年二十。

²“一日”，或作“日百”，非是。

³〔补注〕何焯曰：今截阙之法所始。

⁴“以武”，当作“与武”。

⁵司马温公云：“贽传曰：‘德宗杀参，贽有力焉。’按：贽请令长官举属吏状云：‘亦由私访所亲，转为所卖，其弊非远，圣鉴明知。’乃解参之语也。及参之死，贽解救甚至，当时之人见参 贽有隙，遂以己意猜之；史官不悦者，因归罪于贽耳。”唐小说云：窦参所宠青衣上清者，参死，收入掖庭，因言陆贽诬陷参事，德宗乃下诏雪参。此说与旧史同。〔补注〕方东树曰：此公特为陆辨诬也。云参之死由李巽之报怨，而议者不察，妄疑陆公，文意甚明。温公之说，加详辨焉，与韩意同，非驳韩也。旧传去“而议者多言”五字，遂诬陆并诬韩矣。

⁶“戢”，通鉴作“讥”，或作“谈”；“戢弹”，或作“弹戢”。

⁷按史，滂、充皆以论裴延龄得罪。此但著黜滂、充等，而上文不言其所以得罪之由，盖脱漏也。

⁸“皆”，或作“多”。

⁹温公云：凡为宰相者，皆欲专权，安肯自求失职？不任宰相，乃德宗之失，而归咎于贽，岂人情也？贽论朝官阙员状云：“顷之，辅臣鲜克胜任，过蒙容养，苟备职员，致劳睿思，巨小经虑。”此乃谏德宗不任宰相亲治细事之词也。〔补注〕吴汝纶曰：此与窦参死事，皆先详其故而以时议结之，词最婉妙。

城字亢宗，北平人，代为官族。好学，贫不能得书，乃求入集贤为书写吏，窃官书读之，昼夜不出。经六年，遂无所不通，乃去陕州中条山下¹。远近慕其德行，来学者相继于道。闾里有争者，不诣官府，诣城以决之。李泌为相，举为谏议大夫，拜官不辞。未至京师，人皆想望风采²，云“城山人能自苦刻，不乐名利，必谏诤死职下”，咸畏惮之。既至，诸谏官纷纷言事，细碎无不闻达，天子益厌苦之³，而城方与其二弟牟、容连日夜痛饮⁴，人莫能窥其意。有怀刺讥之者，将造城而问者⁵，城揣知其意，辄强与酒⁶。客或时先醉仆席上；或时先醉卧客怀中，不能听客语。约其二弟云：“吾所得月俸，汝可度吾家有几口，月食米当几何，买薪菜盐米凡用几钱，先具之，其余悉以送酒媪，无留也。”未尝有所贮积。虽其所服用切急不可阙者，客称其物可爱，城辄喜，举而授之。陈苌者，候其始请月俸，常往称其钱帛之美，月有获焉⁷。至裴延龄谗毁陆贽等，坐贬黜，德宗怒不解，在朝无救者，城闻而起曰：“吾谏官也，不可令天子杀无罪之人，而信用奸臣。”即率拾遗王仲舒数人守延英门上疏，论延龄奸佞，贽等无罪状。德宗大怒，召宰相入语，将加城等罪。良久乃解，令宰相谕遣之。于是金吾将军张万福闻谏官伏阁谏，趋往，至延英门，大言贺曰：“朝廷有直臣⁸，天下必太平矣！”遂遍拜城与仲舒等曰：“诸谏议能如此言事，天下安得不太平也！”⁹已而连呼：“太平万岁，太平万岁！”万福武人，时年八十余，自此名重天下。时朝夕相延龄，城曰：“脱以延龄为相，当取白麻坏之，恸哭于庭。”竟坐延龄事改国子司业。至，引诸生告之曰：“凡学者，所以学为忠与孝也。诸生宁有久不省其亲乎？”明日谒城归养者二十余人。有薛约者，尝学于城，狂躁，以言事得罪，将徙连州；客寄有根蒂，吏纵求得城家¹⁰；坐吏于门，与约饮决别，涕泣送之郊外。德宗闻之，以城为党罪人，出为道州刺史。太学王鲁卿、李傥等二百七十人诣阙乞留。住数日，吏遮止之，疏不得上。在州，以家人礼待吏人，宜罚者罚之，宜赏者赏之，一不以簿书介意。赋税不登¹¹，观察使数诮让。上考功第，城自署第曰：“抚字心劳，征科政拙，考下下。”观察使尝使判官督其赋，至州，怪城不出迎，以问州吏，吏曰：“刺史闻判官来，以为己有罪，自囚于狱，不敢出。”判官大惊，驰入，谒城于狱，曰：“使君何罪？某奉命来候安否耳。”留一两日未去，城固不复归馆。门外有故门扇横地，城昼夜坐卧其上，判官不自安，辞去。其后又遣他判官崔某往按之¹²，崔承命不辞，载妻子一行，中道而逃。城孝友，不忍与其弟异处，皆不娶，给侍终身。有寡妹依城以居，有生年四十余¹³，痴不能如人，常与弟负之以游。初，城之妹夫亡在他处，家贫不能葬，城亲与其弟舁尸以归¹⁴，葬于其居之侧，往返千余里。卒时年六十余。

¹“州”，或作“洲”，非是。〔补注〕姚范曰：“州”下，疑脱“家”字。子厚遗爱碣云：“家于北平，隐于条山。”

²“想”，或作“相”。

³“子”，或作“下”，非是。

⁴“牟”，或作“并”；“容”，或作“密”；二字或作“并容”。

⁵今按此二句亦衍一句，疑亦以修改重复而误也。今当削去“讥之者将”四字。

⁶“辄”上，或有“强与坐”字。

⁷〔补注〕何焯曰：叙事至千载下读之，犹觉声音笑貌显显在目。马 班而下，可复见乎！

⁸或作“直言”。

⁹或无“也”字。

¹⁰“纵”，当作“踪”。

¹¹“赋税”，或作“税赋”。

¹²“按”，或作“或”，非是。

¹³“生”，或作“甥”，或作“男”。

¹⁴“舁”，音舆。

戊寅，以户部侍郎潘孟阳为度支盐铁转运副使。其日，王伾诈称疾自免。自叔文归第¹，伾日诣中人并杜佑请起叔文为相，且总北军。既不得，请以威远军使平章事，又不得。其党皆忧悸不自保。伾至其日，坐翰林中，疏三上，不报，知事不济。行且卧，至夜忽叫曰：“伾中风矣！”明日，遂舆归不出。

¹〔补注〕沈钦韩曰：叔文归第，以母丧也。此本脱去叔文母将死前一日，叔文以五十人担酒馔入翰林，李忠言、刘光琦、俱文珍及诸学士等一节事。据考异引详本有之。

戊子，以礼部侍郎权德舆为户部侍郎；以仓部郎中判度支陈谏为河中少尹。伾、叔文之党于是始去。

乙未，诏：“军国政事，宜权令皇太子某勾当。百辟群后，中外庶僚，悉心辅翼，以底于理。宣布朕意，咸使知闻！”上自初即位，则疾患不能言。至四月，益甚。时扶坐殿，群臣望拜而已，未尝有进见者。天下事皆专断于叔文，而李忠言、王伾为之内主，执谊行之于外，朋党喧哗，荣辱进退，生于造次，惟其所欲，不拘程度。既知内外厌毒，虑见摧败，即谋兵权，欲以自固，而人情益疑惧，不测其所为，朝夕伺候。会其与执谊交恶，心腹内离，外有韦皋、裴垍、严绶等笺表¹，而中官刘光奇、俱文珍、薛盈珍、尚解玉等皆先朝任使旧人，同心怨猜，屡以启上。上固已厌倦万机，恶叔文等，至是遂召翰林学士郑、卫次公、王涯等入至德殿，撰制诏而发命焉²。又下制以太常卿杜黄裳为门下侍郎；左金吾卫大将军袁滋为中书侍郎，并平章事。又下制，吏部尚书平章事郑珣瑜、刑部尚书平章事高郢并守本官，罢相。皇太子见百寮于东朝，百寮拜贺，皇太子涕泣，不答拜。

¹“垍”，当作“均”。

²“诏”，或作“诰”。

景申，诏宰臣告天地社稷，皇太子见四方使于麟德殿西亭。