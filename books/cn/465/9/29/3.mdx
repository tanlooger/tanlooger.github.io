---
---
---
title: 顺宗实录卷第三
---



起四月，尽五月。





夏四月乙巳，上御宣政殿，册皇太子。册曰：“建储贰者，必归于冢嗣；固邦本者，允属于元良。咨尔元子广陵王某，幼挺岐嶷，长标洵淑；佩诗礼之明训，宣忠孝之弘规；居惟保和，动必循道；识达刑政，器合温文；爱敬奉于君亲，仁德闻于士庶；神祇龟筮，罔不协从：是用命尔为皇太子。于戏！维我烈祖之有天下也，功格上帝，祚流无穷，光缵洪业，逮予十叶。虔恭寅畏，日慎一日。付尔以承祧之重，励尔以主鬯之勤，以贞万国之心，以扬三善之德。尔其尊师重傅，亲贤远佞，非礼勿践，非义勿行，对越天地之耿光，丕承祖宗之休烈，可不慎欤！”时上即位已久，而臣下未有亲奏对者。内外盛言王伾 王叔文专行断决，日有异说。又属频雨，皆以为群小用事之应。至将册礼之夕，雨乃止；迨行事之时，天气清朗，有庆云见。识者以为天意所归。及睹皇太子仪表班行，既退，无不相贺，至有感泣者。

戊申，诏曰：“惟先王光有天下，必正我邦本，以立人极。建储贰以承宗祧，所以启迪大猷，安固洪业，斯前代之令典也。皇太子某，体仁秉哲，恭敬温文，德协元良，礼当上嗣。朕奉若丕训，宪章前式，惟承社稷之重，载考春秋之义，授之匕鬯，以奉粢盛，爰以令辰，俾膺茂典。今册礼云毕，感庆交怀，思与万方，同其惠泽。自贞元二十一年二月二十四日已后，至四月九日昧爽已前，天下应犯死罪者，特降从流；流已下递减一等。文武常参并州府县官子为父后者，赐勋两转。古之所以教太子，必茂选师傅以翼辅之。法于训词，而行其典礼，左右前后，罔非正人：是以教谕而成德也。给事中陆质、中书舍人崔枢，积学懿文，守经据古，夙夜讲习，庶协于中：并充皇太子侍读。天下孝子顺孙先旌表门闾者，委所管州县各加存恤。”

庚戌，封皇太子长子宁等六人为郡王¹。

¹宁、宽、宥、察、寰、寮等六男也。

癸酉¹，赠吐蕃吊祭使工部侍郎兼御史大夫史馆修撰张荐礼部尚书。荐字孝举，代居深州之陆泽。祖文成，博学工文词，性好诙谐，七登文学科。荐聪明强记，历代史传，无不贯通，为太师颜真卿所称赏，遂知名。大历中，江东观察表荐之²，授左司御率府兵曹参军，兼史馆修撰。贞元初，为太常博士。四年，回纥求和亲，使送咸安公主入回纥，以荐为判官，改授殿中侍御史，累迁谏议大夫。十一年册回纥子，荐以秘书少监持节为使。还久之，迁秘书监。二十年，吐蕃赞普死，以荐为工部侍郎，兼御史大夫，持节吊赠。卒于赤岭东回纥辟。吐蕃传归其柩³。前后三使异国，自始命至卒，常兼史职。在史馆二十年，著宰辅传略、五服图记、寓居录、灵怪集等。

¹“酉”，当作“丑”。

²“江”，或作“浙”。

³“辟”字恐误。〔补注〕陈景云曰：旧史作“纥壁驿”，此“回纥辟”乃传写之误。

景寅，罢闽中万安监。先是福建观察柳冕久不迁，欲立事迹¹，以求恩宠，乃奏云：“闽中，南朝放牧之地，畜羊马可使孳息。请置监。”许之。收境中畜产²，令吏牧其中。羊大者不过十斤，马之良者，估不过数千。不经时辄死，又敛，百姓苦之，远近以为笑。至是观察阎济美奏罢之。

¹“立”，或作“以”。

²“收”，或作“牧”。

丁卯，命焚容州所进毒药可杀人者¹。

¹“可”，或作“所”。

五月己巳¹，以杭州刺史韩皋为尚书左丞²。

¹“己巳”，史作“戊辰”，无“五月”字。

²“左”，或作“右”。

辛未¹，以右金吾大将军范希朝为检校右仆射，兼右神策京西诸城镇行营兵马节度使。叔文欲专兵柄，藉希朝年老旧将，故用为将帅，使主其名²；而寻以其党韩泰为行军司马专其事。

¹“辛未”，史作“五月己巳”。

²“主”，或作“在”。

甲戌，以度支郎中韩泰守兵部郎中，兼中丞，充左右神策京西都栅行营兵马节度行军司马，赐紫。

乙亥，追改为检校兵部郎中，职如故。

甲申¹，以万年令房启为容州刺史，兼御史中丞。初，启善于叔文之党，因相推致²，遂获宠于叔文，求进用。叔文以为容管经略使，使行，约至荆南授之。云：“脱不得荆南，即与湖南。”故启宿留于江陵³久之方行。至湖南，又久之，而叔文与执谊争权数有异同，故不果。寻闻皇太子监国。启惶骇，奔驰而往。是日，以郴州员外司马郑余庆为尚书左丞⁴。

¹“甲申”，史作“丁丑”。

²或无“因”字。

³“宿”，音秀。“留”，音溜。

⁴“是日”，史作“癸未”。

乙酉，以尚书左丞韩皋为鄂岳观察、武昌军节度使¹。初，皋自以前辈旧人，累更重任，颇以简倨自高，嫉叔文之党。谓人曰：“吾不能事新贵人。”皋从弟晔幸于叔文，以告，叔文故出之。

¹“以尚”下十八字，史作“以右丞韩皋为鄂、岳、沔、蕲团练观察使”。仍日系甲辰下。〔补注〕沈钦韩曰：按武昌军额始自牛僧孺，此恐误。陈景云曰：方镇表：元和元年，始升鄂岳观察为武昌军节度使；当顺宗世，鄂岳未尝为节镇。

辛卯，以王叔文为户部侍郎，职如故，赐紫。初，叔文欲依前带翰林学士，宦者俱文珍等恶其专权，削去翰林之职。叔文见制书大惊，谓人曰：“叔文日时至此商量公事，若不得此院职事，即无因而至矣。”王伾曰：“诺。”即疏请，不从；再疏，乃许三五日一入翰林，去学士名。又与归登同日赐紫。内出衫笏赐登，而叔文不沾。文珍等所恶，独不得赐¹，由此始惧。

¹今按：“而叔文”下数句重复不可读。疑因后来修改，已增新字而不去旧文，如前买乳母之例也。盖上文已有俱文珍等恶其专权之句，则此不当更有“文珍等所恶”五字。有“不沾”字，即不当更有“独不得赐”四字。若并有此九字，即上不当有“不沾”字。且此“文珍等”字上，亦合更有脱字，谬误甚明。今当削去“文珍等”以下九字，则语意明白，无复可疑矣。

以衢州别驾令狐峘为秘书少监。峘，国子祭酒德棻玄孙，进士登第。司徒杨绾未达时，遇之以为贤。为礼部修史，引峘入史馆，自华原尉拜拾遗，累迁起居舍人。大历八年，刘晏为吏部尚书，奏峘为刑部员外，判南曹。累迁至礼部侍郎。峘之判南曹，晏为尚书，杨炎为侍郎。峘得晏之举¹，分阙必择其善者与晏，而以恶者与炎。炎固已不平。至峘为礼部，而炎为相。有杜封者，故相鸿渐之子，求补弘文生。炎尝出杜氏门下，托峘以封。峘谓使者曰：“相公欲封成其名，乞署封名下一字，峘因得以记焉。”炎不意峘卖之，署名属峘。峘明日疏言宰相炎迫臣以威，臣从之则负陛下，不从即炎当害臣²。德宗以问炎，炎具道所以，德宗怒曰：“此奸人，不可奈。”欲杖而流之。炎救解，乃黜为衡州别驾。贞元初，李泌为相，以左庶子史馆修撰征，至则与同职孔述睿争竞细碎，数侵述睿。述睿长告以让，不欲争³。泌卒，窦参为相，恶其为人，贬吉州别驾，改吉州刺史。齐映除江西观察，过吉州，峘自以前辈，怀怏怏，不以刺史礼见。入谒，从容步进，不袜首属戎器⁴，映以为恨。去至府，奏峘举前刺史过失，鞫不得真，无政事，不宜临郡，贬衢州别驾。上即位，以秘书少监征，未至卒。峘在史馆，修玄宗实录一百卷，撰代宗实录三十卷。虽颇勤苦，然多遗漏，不称良史。初，德宗将厚奉元陵事，峘时为中书舍人兼史职，奏疏谏，请薄其葬。有答诏优奖。元和三年，以修实录功追赠工部尚书⁵。

¹〔补注〕卢轩曰：左传“公如越，得太子适郢。”杜注：“得，相亲悦也。”按“得”、“德”同字，唐书作“德”。

²“即”，或作“则”。

³“告”，或作“者”。“长告”，谓长假也。

⁴或无“袜”字。或又作“秣”，非是。

⁵新史：初，峘受诏撰代宗实录，未就。会贬，诏听在外成书。元和中，其子太仆丞丕献之，以劳赠工部尚书。

是月，以襄州为襄府¹，徙临汉县于古城，曰邓城县。

¹按：元和郡县志作“襄阳大都督府”，恐“襄”下当有“阳”字。