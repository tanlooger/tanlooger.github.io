---
---
---
title: 河南府同官记
---







或无“府”字。记谓“永贞元年，愈自阳山移江陵法曹，获事河东公”，言裴均时节度荆南也。后五年始立石，则元和四年也。记亦赵德文录所载，吕夏卿以为可信者。其叙事笔力，非公不能，诚公之作矣。〔补注〕方苞曰：四番叙述，不觉其冗。

永贞元年¹，愈自阳山移江陵法曹参军²，获事河东公³。公尝与其从事言⁴：建中初，天子始纪年更元⁵，命官司举贞观开元之烈⁶。群臣惕栗奉职，命材登良，不敢私违。当时自齿朝之士而上，以及下百执事⁷，官阙一人，将补，必取其良。然而河南同时于天下称多，独得将相五人⁸。故于府之参军则得我公⁹，于河南主簿则得故相国范阳 卢公¹⁰，于氾水主簿¹¹，则得故相国今太子宾客荥阳 郑公¹²，于陆浑主簿则得相国今吏部侍郎天水 赵公¹³，于登封主簿则得故吏部尚书东都留守吴郡 顾公¹⁴。卢公去河南为右补阙，其后由尚书左丞至宰相¹⁵；郑公去氾水为监察御史，佐山南军，其后由工部侍郎至宰相，罢而又为¹⁶；赵公去陆浑为右拾遗，其后由给事中为宰相¹⁷；顾公去登封为监察御史，其后由京兆尹至吏部尚书东都留守¹⁸；我公去府为长水尉，其后由膳部郎中为荆南节度行军司马，遂为节度使¹⁹，自工部尚书至吏部尚书。三相国之劳在史册²⁰。顾吏部慎职小心，于时有声。我公愿洁而沈密，开亮而卓伟，行茂于宗，事修于官，嗣绍家烈，不违其先²¹。作帅南荆²²，厥闻休显²³，武志既扬，文教亦熙²⁴；登槐赞元，其庆且至。故好语故事者，以为五公之始迹也同，其后进而偕大也亦同。其称名臣也又同，官职虽分，而功德有巨细²⁵，其有忠劳于国家也同²⁶；有若将同其后而先同其初也。有闻而问者²⁷，于是焉书。

¹贞元二十一年八月，改元永贞。

²是岁八月，宪宗即位，公量移江陵法曹参军。

³江陵节度使裴均字君齐，河东人。

⁴或无“公”字。

⁵大历十五年正月，改元建中。

⁶或作“例”，或作“列”，非是。

⁷“百”下，或有“吏”字。

⁸或无“同时”二字，方无“将”字。今按：下文所记，实为宰相者三人；裴 顾未为真相，故特著其官职戎马之盛：则此处宜有“将”字。方本误也。

⁹“公”，裴均也。

¹⁰“卢公”，迈字子玄，范阳人。

¹¹氾，水名。前汉“渡兵氾水”。“氾”，音几。

¹²“郑公”，余庆，字居业，荥阳人。下“相国”上，方无“故”字。今按：所谓“故相”者，犹今言“前宰相”，非亡没之谓。方本误也。

¹³“赵公”，宗儒，字秉文，邓州人。“相国今”，一本作“今相国”。

¹⁴“顾公”，少连，字夷仲，苏州人。“故”下，一本或有“相国”字，今以下文考之，非是。

¹⁵贞元九年五月，迈自左丞同平章事，至十三年九月罢。

¹⁶余庆去氾水为监察御史，史传逸之。建中末，山南西道府节度使严震辟余庆为府从事。贞元十四年七月，自工部侍郎同平章事。十六年九月，罢为郴州司马。永贞元年八月，复以尚书左丞同平章事。元和元年五月，罢。

¹⁷“中为”，或作“中至”。贞元十二年十月，宗儒自给事中同平章事。十四年七月，罢。

¹⁸贞元十六年五月，以少连为京兆尹。十八年六月，自吏部尚书为东都留守。

¹⁹均去府为长水尉，史传逸之。贞元十九年五月，均自荆南行军司马为本军节度使。

²⁰“在”上，或有“布”字。

²¹均曾祖行俭，祖光庭。

²²“帅”，或作“扦”。

²³“闻”，音问。

²⁴“亦”，或作“既”。

²⁵或无“官职”字；“分”作“则”属之下文，而无“而”字。

²⁶“忠”上，或无“有”字。“家”下，或无“也”字，而有“亦”字。

²⁷或无“有”字。

既五年¹，始立石刻其语河南府参军舍庭中²。于时河东公为左仆射宰相³，出藩大邦，开府汉南⁴。郑公以工部尚书留守东都⁵。赵公以吏部尚书镇江陵⁶。汉南地连七州⁷，戎士十万，其官宰相也。留守之官，居禁省中⁸，岁时出旌旗，序留司文武百官于宫城门外而衙之⁹。江陵故楚都也，戎士五万。三公同时¹⁰，千里相望，可谓盛矣¹¹。河东公名均，姓裴氏。

¹谓元和五年也。〔补注〕陈景云曰：五年，乃合永贞元年言之。

²“语”下，或有“于”字。

³“时”，或作“是”。

⁴元和三年四月，均自荆南召为右仆射，是岁九月庚寅，加同平章事，出为山南东道节度使。“汉南”，谓汉水之南。〔补注〕沈钦韩曰：裴均以节镇带宰相，由巧佞得之也。

⁵元和三年六月，余庆自工部尚书为东都留守，史传逸之，独见公此记，又见公上留守郑尚书启及送郑涵校理序。

⁶元和三年，宗儒检校吏部尚书，为荆南节度使。

⁷山南东道，管襄、邓、隋、唐、安、均、房七州。

⁸“守”下，或无“之”字。

⁹〔补注〕陈景云曰：东都留守。其之官，例赐旗甲。见唐史吕元膺传。

¹⁰时卢 顾死矣，故止及裴 郑 赵三公云。

¹¹〔补注〕吴汝纶曰：收处文笔坚重，意义精深，见其皆有命将登良之责，非苟为杰语也。