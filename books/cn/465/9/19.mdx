---
---
---
title: 除崔群户部侍郎制
---







旧史云：群，元和初为翰林学士，以谠言正论闻于时。九年，迁礼部侍郎。十年，知贡举，取士三十余人；选拔才行，咸为公当。转户部。新史不载其为礼部，逸之也。公掌纶诰一年，唯外集有此制一首，则其文遗逸多矣。李汉云：“收拾遗文，无所失坠。”信乎？

敕：地官之职，邦教是先，必选国华，以从人望。具官崔群，体道履仁，外和内敏¹；清而容物，善不近名；从容礼乐之间，特达珪璋之表。比参密命，弘益既多²；及贰仪曹，升擢惟允；迈兹令德³，蔼然休声；选贤与能，于今虽重⁴；择才均赋⁵，自古尤难。往慎乃司，以服嘉命。可⁶。

¹或作“内和外敏”。

²群，元和初为翰林学士，历中书舍人。

³“兹”，或作“此”。

⁴“虽”，或作“惟”。“重”，或作“盛”。

⁵“均”，或作“经”。

⁶“可”下，或有“云云”字。