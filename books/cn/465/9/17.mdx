---
---
---
title: 记宜城驿
---







或作“宜城驿记”。下或有“愈代侄孙作”五字。宜城，襄州县。公尝有楚昭王庙诗云：“丘园满目衣冠尽，城郭连云草树荒。犹有国人怀旧德，一间茅屋祭昭王。”与此记合。〔补注〕吴汝纶曰：此本公侄孙作，而集录者以为公文耳。

此驿置在古宜城内¹，驿东北有井，传是昭王井²，有灵异，至今人莫汲³。驿前水，传是白起堰西山下涧；灌此城坏⁴，楚人多死，流城东陂，臭闻远近，因号其陂“臭陂”⁵；有蛟害人，渔者避之。井东北数十步有楚昭王庙⁶，有旧时高木万株，多不得其名⁷，历代莫敢剪伐，尤多古松大竹。于太傅⁸帅襄阳⁹，迁宜城县，并改造南境数驿，材木取足此林。旧庙屋极宏盛，今惟草屋一区；然问左侧人，尚云：“每岁十月，民相率聚祭其前。”庙后小城，盖王居也¹⁰。其内处偏高，广员八九十亩，号“殿城”，当是王朝内之所也¹¹，多砖可为书砚。自小城内地今皆属甄氏。甄氏于小城北立墅以居。甄氏有节行¹²，其子逢以学行为助教。元和十四年二月二日题。

¹下或有复出“宜城”字，楚昭王畏吴，迁于鄀，鄀即宜城。

²或无“昭”字。

³开元二十二年，初置十道采访。韩朝宗以襄州刺史兼山南东道。襄州南楚故城有昭王井，传言汲者死。行人虽渴困不敢俯视。朝宗移书谕神，自是饮者亡恙也。更号“韩公井”。

⁴或脱“堰”字。

⁵“臭陂”上，或有“曰”字。

⁶或无“昭”字。

⁷“名”，或作“始”。

⁸于頔。

⁹或无“阳”字。

¹⁰“后”，或作“复”。

¹¹“城”，或作“域”。“朝”，或作“庙”。

¹²谓甄济。元侍御尝以书请于公，乞书甄氏父子节义。见公答元侍御书。