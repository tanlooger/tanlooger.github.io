---
---
---
title: 送浮屠令纵西游序
---







或无“浮屠”字，“纵”下有“上人”二字。公尝送文畅师序曰：人固有儒名而墨行者，墨名而儒行者；至是送令纵又曰“其行异，其情同，君子与其进可也”：二序大抵同意。故公集中虽与澄观、惠师、灵师、盈上人、无本师、广宣、僧约、高闲、大颠之徒游，皆取其行，而不取其名焉。不然，则排释老为虚语矣。〔补注〕张裕钊曰：退之为释子作赠序，内不失己，外不失人，最见精心措注处。每篇各出意义，无相袭者，笔端具有造化，惟退之足以当之，即此可悟变化之法。如此篇更不另出意义，但起结微寓作意，便留住自己地步。

其行异，其情同，君子与其进可也¹。令纵释氏之秀者，又善为文²，浮游徜徉，迹接天下。藩维大臣，文武豪士，令纵未始不褰衣而负业³，往造其门下。其有尊行美德，建功树业⁴，令纵从而为之歌颂，典而不谀，丽而不淫，其有中古之遗风与⁵？乘闲致密⁶，促席接膝，讥评文章，商较人士⁷，浩浩乎不穷，愔愔乎深而有归：于是乎吾忘令纵之为释氏之子也。其来也云凝，其去也风休，方欢而已辞，虽义而不求：吾于令纵不知其不可也，盍赋诗以道其行乎⁸？

¹或无“进”字，非是。

²“又”上，或有“而”字。

³“衣”，或作“裳”。

⁴“树”，或作“植”。

⁵“有中”，或作“中有”。“古”下，或有“人”字。“风”下，或有“可”字。

⁶或无此四字，而有“及”字。

⁷或作“士人”，或作“人事”。

⁸〔补注〕张裕钊曰：结处妙远不测。