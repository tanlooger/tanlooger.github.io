---
---
---
title: 本政
---







周衰文弊，老子之徒庄周唱为太古之说曰：“圣人不死，大盗不止；焚符破玺，而民朴鄙；剖斗折衡，而民不争；殚残天下之圣法，而民始可与论议。”公于原道篇既详辨而排之矣，至是又作本政云。〔补注〕吴汝纶曰：奥衍深博，突兀峥嵘。韩公少时固已蹴蹋孟坚，陵轹子云如此。

周之政文，既其弊也¹，后世不知其承²，大敷古先，遂一时之术以明示民³；民始惑教，百氏之说以兴⁴。其言曰：天下可为也。彼之政仁矣，反于谊；此之政敬矣，戾于忠。何居？我其周从乎⁵！曰：周不及殷，其殷从乎？曰夏，曰虞，曰陶唐，曰三皇氏，曰遂古之初；暴孽情，饰淫志⁶，枝辞琢正，纷紊纠射，以僻民和，以导民乱。呜呼，道之去世，其终不复矣乎！

¹“其”，或作“有”，或无“其”字。今按：犹言既而弊矣。“既”字又似“及”字。

²〔补注〕沈钦韩曰：言后人不知周之所承受者本于商，而大布四代之善，其致太平之由，但循衰周一迹也。

³“遂”，或作“逐”。

⁴〔补注〕按：周末文弊，易之以质，宜也。而老 庄之徒，不知其所以承之之道，生今反古，明示斯民以违背当王之政教，而众说滋兴。此启乱之源也。

⁵“何居”，或无“何”字，或无“居”字。“我”，或作“吾”。今按：“何居”，准檀弓，音姬。大率此篇僻涩，必其少作，今或有所未通，阙之可也。

⁶“孽”，或作“泰”。“孽”，鱼列切。

长民者发一号、施一令，民莫不悱然非矣¹。谓不可守，遽变而从之。譬将适千里，及门而复，后虽矻矻，决不可暨²。原其始，固有启之者也³。闻于师曰：古之君天下者，化之不示其所以化之之道；及其弊也，易之不示其所以易之之道：政以是得，民以是淳⁴。其有作者，知教化之所繇废，抑诡怪而畅皇极⁵，伏文貌而尚忠质，茫乎天运，窅尔神化，道之行也，其庶已乎！

¹或无“然非”二字。“悱”，芳尾切。

²或无“后”字。“暨”，或作“洎”。“矻”，苦骨反。

³〔补注〕按：秦患天下之民是古非今，因谓先王之法不可守，遂焚烧诗 书。汉虽矻矻修补，终不可复。原其始，皆倡于儒者之好为高论，激成此祸。子瞻之论荀卿本此。

⁴〔补注〕按：三代质文改革，何尝生乱？子曰：“民可使由之，不可使知之。”由者化之易之也。昌黎所闻于师者若此，观周末放言以导民乱之祸，然后知圣言不可及已。

⁵“怪”，或作“类”。