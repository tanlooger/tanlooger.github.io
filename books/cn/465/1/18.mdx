---
---
---
title: 师说
---







柳子厚答韦中立书云：“今之世不闻有师，独韩愈不顾流俗，犯笑侮，收召后学，作师说，因抗颜为师。愈以是得狂名。”又报严厚舆书云：“仆才能勇敢不如韩退之，故不为人师。人之所见有同异，无以韩责我。”余观退之师说云：“弟子不必不如师，师不必贤于弟子。”其言非好为人师者也。学者不归子厚归退之，故子厚有此说耳。〔补注〕张裕钊曰：此篇最近孟子。吴汝纶曰：句句硬接逆转，而气体浑灏自然。

古之学者必有师。师者，所以传道受业解惑也¹。人非生而知之者，孰能无惑？惑而不从师，其为惑也终不解矣。生乎吾前，其闻道也固先乎吾，吾从而师之²；生乎吾后，其闻道也亦先乎吾，吾从而师之：吾师道也，夫庸知其年之先后生于吾乎³？是故无贵无贱、无长无少，道之所存，师之所存也⁴。嗟乎⁵，师道之不传也久矣⁶，欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师⁷。是故圣益圣，愚益愚，圣人之所以为圣，愚人之所以为愚，其皆出于此乎⁸？

¹〔补注〕曾国藩曰：传道，谓修己治人之道；授业，谓古文六艺之业；解惑，谓解此二者之惑。韩公一生学道好文，二者兼营，故往往并言之。末幅闻道术业，仍作双收。

²“吾从而师之”，阁本无此五字，非是。

³“庸”，或从阁、杭作“岂”，或并有二字，而无“夫”字，皆非是。

⁴“存”，一作“资”，或无“也”字。

⁵“嗟”上，或有“咨”字，非是。

⁶〔补注〕张裕钊曰：转折无痕。

⁷“且”，或作“已”。“下”，或作“去”。皆非是。

⁸“乎”，一作“矣”。

爱其子，择师而教之¹；于其身也，则耻师焉；惑矣！彼童子之师，授之书而习其句读者，非吾所谓传其道解其惑者也²。句读之不知，惑之不解，或师焉，或不焉，小学而大遗，吾未见其明也。

¹〔补注〕刘大櫆曰：爱子、百工、圣人，陡起三峰插天。

²“非”上，或有“也”字。方云：“读”音豆。周礼 天官注“徐邈，读”。马融笛赋，作“句投”，徒斗切。何休公羊序：“失其句读，不音。”山谷和黄冕仲诗：只从如字。

巫医乐师百工之人，不耻相师。士大夫之族，曰师、曰弟子云者，则群聚而笑之。问之，则曰：彼与彼年相若也，道相似也¹。位卑则足羞，官盛则近谀²。呜呼，师道之不复可知矣！巫医药师百工之人，君子不齿³，今其智乃反不能及，其可怪也欤⁴！

¹“似”，一作“类”。

²“盛”，或作“大”。按：“官盛”语见中庸。

³“不齿”，或作“鄙之”。

⁴“其可”，或无“其”字。〔补注〕“其”字下原本无“可”字，据别本校补。

圣人无常师，孔子师郯子、苌弘、师襄、老聃¹。郯子之徒，其贤不及孔子²，孔子曰：“三人行，则必有我师。”³是故弟子不必不如师，师不必贤于弟子⁴，闻道有先后，术业有专攻，如是而已。

¹句绝。

²孔子至周，问礼于老聃，访乐于苌弘。史记曰：孔子学鼓琴于师襄子。左氏传曰：郯子来朝，孔子问少昊氏以鸟名官之故。“苌”，音长。“郯”，音谈，国名也。方无“孔子师郯子”五字，而以“苌弘师襄老聃”六字，连下句“郯子之徒”为句。曰，校本一云：“郯子”下当有“数子”二字，其上当存“孔子师”三字为是。今按：孔子见郯子，在适周见苌弘、老聃之前，而“圣人无常师”本杜氏注问官各语。故此上句既叙孔子所师四人，而再举郯子之徒，则三子在其中矣。方氏知当存“孔子师”字，而不知当并存上“郯子”二字，乃以下“郯子”二字属上句读之，而疑“郯子”之下更有“数子”二字，误矣！

³“子”下有“曰”字。方从杭本云：论语本无“则”字，“曰”字似不当有。

⁴“故”上，或无“是”字。

李氏子蟠，年十七¹，好古文，六艺经传皆通习之，不拘于时，学于余²。余嘉其能行古道，作师说以贻之。

¹蟠，贞元十九年进士。

²“学”上，或有“请”字。无下“余”字。