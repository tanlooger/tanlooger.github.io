---
---
---
title: 言箴
---







不知言之人，乌可与言¹？知言之人，默焉而其意已传²。幕中之辩，人反以汝为叛³；台中之评，人反以汝为倾⁴：汝不惩邪！而呶呶以害其生邪⁵！

¹“乌”，或作“焉”。

²“焉”，或作“然”。

³此谓佐董晋、张建封于汴 徐二州时。

⁴此谓为监察御史，坐论天旱人饥，出为阳山令。“以汝”，方并作“汝以”。今按：近世校本，务为新奇，多作倒语，文乖字逆，几类欧阳公所讥石公作字之怪，殊失韩公立言本意。今悉正之，不敢从也。

⁵“呶”，音饶。