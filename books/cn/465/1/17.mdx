---
---
---
title: 获麟解
---







尔雅曰：“麟，麕身牛尾、一角。”获麟事，见春秋鲁哀公十四年。元和七年，麟见东川，或疑公因此而作解。然李翱尝书此文以赠陆傪曰：“韩愈非兹世之文，古之文也。其词与意适，则孟轲既没，亦不见其有过于斯者。”傪死于贞元十八年，则此文非元和间作也。今按：此文有激而托意之词，非必为元和获麟而作也。〔补注〕刘大櫆曰：尺水兴波，与江河比大，惟韩公能之。曾国藩曰：麟，自况也。圣人知麟，犹云唯汤知尹也。出不以时，犹云处昏君乱相之间也。张裕钊曰：翔蹑虚无，反复变化，尽文家禽纵之妙。

麟之为灵昭昭也。咏于诗，书于春秋¹，杂出于传记百家之书；虽妇人小子皆知其为祥也。

¹“书”，或作“载”。

然麟之为物，不畜于家，不恒有于天下。其为形也不类，非若马牛犬豕豺狼麋鹿然¹；然则，虽有麟，不可知其为麟也。

¹“马牛”，或作“牛马”。“鹿然”，或作“鹿之状”。或无“之”字。皆非是。

角者吾知其为牛，鬣者吾知其为马，犬豕豺狼麋鹿，吾知其为犬豕豺狼麋鹿¹，惟麟也不可知²；不可知，则其谓之不祥也亦宜。虽然，麟之出，必有圣人在乎位。麟为圣人出也；圣人者，必知麟，麟之果不为不祥也？

¹“鹿”下，或有“也”字。

²〔补注〕张裕钊曰：奇纵。

又曰：麟之所以为麟者，以德不以形¹。若麟之出不待圣人，则谓之不祥也亦宜²。

¹“形”下，或有“也”字。

²“宜”下，或有“也”字，或有“哉”字。宋远孙曰：关雎之应，实无麟而若麟之瑞；春秋之作，实有麟而非麟之时。