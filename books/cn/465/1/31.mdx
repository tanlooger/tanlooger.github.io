---
---
---
title: 讼风伯
---







“讼”，或作“谗”，非是。德宗 贞元十九年正月不雨，至七月甲戌。公时为四门博士，作此专以刺权臣裴延龄、李齐运、京兆尹李实之徒，壅蔽聪明，不顾旱饥，专于诛求，使人君恩泽不得下流，如风吹云而雨泽不得坠也。是年冬，公拜御史，竟以言旱饥谪阳山云。〔补注〕沈钦韩曰：延龄死久矣，与李齐运皆死于贞元十二年。旧注误。何焯曰：厚齐云：曹子建诘咎文，假天帝之命，以诘风伯雨师；公讼风伯，盖本于此。方苞曰：朴厚近西汉人，颇不类楚辞。

维兹之旱兮，其谁之由¹？我知其端兮，风伯是尤。山升云兮泽上气，雷鞭车兮电摇帜²，雨寖寖兮将坠³，风伯怒兮云不得止。旸乌之仁兮，念此下民；其光兮，不斗其神。

¹“旱”上，或无“之”字。

²“帜”，尺志切。

³“寖寖”，或作“侵侵”。“将”下，或有“欲”字。

嗟风伯兮，其独谓何¹！我于尔兮，岂有其他？求其时兮修祀事，羊甚肥兮酒甚旨，食足饱兮饮足醉，风伯之怒兮谁使？云屏屏兮吹使醨之，气将交兮吹使离之；铄之使气不得化，寒之使云不得施²：嗟尔风伯兮，欲逃其罪又何辞³！

¹“独”，或作“将”。

²“气不”，或作“云不”；“云不”，或作“气不”。

³或无“兮”字，又上或有“其”字。

上天孔明兮，有纪有纲；我今上讼兮，其罪谁当¹？天诛加兮不可悔，风伯虽死兮人谁汝伤²！

¹“我今”，或作“今我”。

²“虽”，或作“之”，非是。“汝”，或作“尔”。