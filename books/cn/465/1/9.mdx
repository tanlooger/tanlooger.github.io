---
---
---
title: 原鬼
---







李石曰：退之作原鬼，与晋 阮千里相表里。至作罗池碑，欲以鬼威猲人，是为子厚求食也。送穷文虽出游戏，皆自叛其说也。退之以长庆四年寝疾，帝遣神召之曰：“骨国世与韩氏相仇，欲同力讨之。”天帝之兵欲行阴诛，乃更借人力乎？当是退之数穷识乱，为鬼所乘；不然，平生强聒，至死无用。〔补注〕方苞曰：理蕴词气，俱类周人。又曰：包刘越嬴，与姬为徒，必韩子尝自言为文指意若此，故其徒述之云尔。文格调近诸子，而义蕴类国侨、叔肸所陈，洵不愧斯语。

有啸于梁，从而烛之，无见也，斯鬼乎？曰：非也，鬼无声。有立于堂¹，从而视之，无见也，斯鬼乎？曰：非也，鬼无形。有触吾躬，从而执之，无得也，斯鬼乎？曰：非也，鬼无声与形，安有气²？曰：鬼无声也，无形也；无气也，果无鬼乎？曰：有形而无声者，物有之矣，土石是也；有声而无形者，物有之矣，风霆是也；有声与形者，物有之矣，人兽是也；无声与形者，物有之矣，鬼神是也³。

¹“于梁”“于堂”下，一本各有“者”字。

²“鬼无声与形”上，或有“鬼无气”三字，非是。

³李石曰：公子彭生托形于豕，晋文公托声如牛，韩子谓鬼无声与形，未尽也。

曰：然则有怪而与民物接者，何也？曰：是有二：有鬼，有物¹。漠然无形与声者，鬼之常也。民有忤于天，有违于民²，有爽于物，逆于伦而感于气，于是乎鬼有形于形³，有凭于声以应之，而下殃祸焉，皆民之为之也⁴。其既也，又反乎其常。曰：何谓物？曰：成于形与声者，土石、风霆、人兽是也；反乎无声与形者，鬼神是也⁵；不能有形与声，不能无形与声者，物怪是也⁶。故其作而接于民也无恒，故有动于民而为祸，亦有动于民而为福⁷，亦有动于民而莫之为祸福；适丁民之有是时也。作原鬼⁸。

¹“有怪”，或作“见怪”。“二”下，或有“说”字，或有“说”字而无“有鬼有物”四字。〔补注〕卢轩曰：“物”字，见史记 扁鹊传。

²上“民”字，一作“人”。下“民”字，或作“时”。

³“有形”，或作“有托”。

⁴“为”下，或无“之”字。〔补注〕吴汝纶曰：长句劲气排奡，屈曲生造。

⁵“反乎”，或作“反其”，非是。

⁶或无“不能有形与声”六字，或无“不能无形与声”六字。

⁷本或先言“为福”。按左氏国语：周惠王十五年，有神降于莘。王问诸内史过，对曰云云，有“得神以兴，亦有以亡。夏之兴也，祝融降于崇山；其亡也，回禄信于耹隧。商之兴也，梼杌次丕山；其亡也，夷羊在牧。周之兴也，鷟鸣于岐山；其衰也，以杜伯射王于鄗”。动于民而为祸福，其斯之谓欤？〔补注〕方苞曰：补左氏所未及。

⁸阁、蜀、粹无“作”字。今按：古书篇题多在后者，如荀子诸赋正此类也，但此篇前已有题，不应复出。故且从诸本存“作”字。