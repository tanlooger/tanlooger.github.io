---
---
---
title: 对禹问
---







孟子：万章问曰：“人有言至于禹而德衰，不传于贤，而传于子，有诸？”孟子曰：“否，不然也！天与贤，则与贤；天与子，则与子。”云云。公乃设问而为之答，且曰：“孟子之心，以为圣人不苟私于其子以害天下。求其说而不得，从而为之辞。”大抵孟子之说主天命，而公以人事言之耳。其致一也。〔补注〕方苞曰：其言未出，世未尝闻此义；其言既出，世不可无此言：是谓立言。姚范曰：坚峭劲肃。刘大櫆曰：议论高奇，而笔力劲健曲屈，足达其意。张裕钊曰：雄阔高朗之概，寓之遒简劲整，弥觉声光郁然纸上。又曰：一气驰骤而下，逐层搜抉，期于椎碎而止。此种文，实得力于孟子。

或问曰：“尧 舜传诸贤，禹传诸子，信乎？”曰：“然。”“然则禹之贤不及于尧与舜也欤？”曰：“不然。尧 舜之传贤也，欲天下之得其所也；禹之传子也，忧后世争之之乱也。尧 舜之利民也大¹，禹之虑民也深。”

¹“利”，一作“虑”。

曰：“然则尧 舜何以不忧后世？”曰：“舜如尧，尧传之；禹如舜，舜传之。得其人而传之，尧 舜也；无其人，虑其患而不传者，禹也¹。舜不能以传禹，尧为不知人；禹不能以传子，舜为不知人。尧以传舜，为忧后世；禹以传子，为虑后世。”²

¹“无其人”下，或有“而不传”三字。“不传者”，或作“不得如己者”，非是。

²〔补注〕张裕钊曰：驰骤反复处，气雄而劲。

曰：“禹之虑也则深矣¹，传之子而当不淑，则奈何？”曰：“时益以难理，传之人则争，未前定也；传之子则不争，前定也²。前定虽不当贤，犹可以守法，不前定而不遇贤，则争且乱。天之生大圣也不数，其生大恶也亦不数³。传诸人，得大圣，然后人莫敢争⁴，传诸子，得大恶然后人受其乱⁵。禹之后四百年，然后得桀；亦四百年，然后得汤与伊尹。汤与伊尹不可待而传也⁶。与其传不得圣人而争且乱，孰若传诸子，虽不得贤，犹可守法。”⁷

¹“虑”下，或有“民”字。

²〔补注〕张裕钊曰：“前定”“未前定”，理足词核，删去许多胶，乃得简峻。

³“数”音朔，上同。

⁴“莫”上，或无“人”字。

⁵乱，或作“祸”。

⁶“待”，或作“得”。〔补注〕张裕钊曰：插入数语，文气乃愈觉疏朗雄阔。

⁷“诸”，或作“之”。“守法”，或从阁本作“法守”，非是。

曰：“孟子之所谓‘天与贤，则与贤；天与子，则与子’者：何也？”曰：“孟子之心，以为圣人不苟私于其子以害天下。求其说而不得，从而为之辞¹。”

¹〔补注〕案：“天与”之说，索解人不易得；故己复为此辞，以辅益孟子之说。