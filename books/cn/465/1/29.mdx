---
---
---
title: 后汉三贤赞
---



三首





后汉 王充、王符、仲长统三人者同传。公为之赞，各不满百言，而叙事略无遗者。〔补注〕何焯曰：赞后汉人，即用后汉文体。

王充者何？会稽 上虞。本自元城，爰来徙居¹。师事班彪，家贫无书，阅书于肆，市肆是游，一见诵忆，遂通众流。闭门潜思，论衡以修²，为州治中，自免归欤。同郡友人，谢姓夷吾，上书荐之，待诏公车。以病不行³，年七十余⁴，乃作养性，一十六篇。肃宗之时，终于永元。

¹充字仲任，其先魏郡 元城人，父诵，徙居上虞。

²充归乡里，屏居教授，以为俗儒守文，多失其言；乃闭门潜思，著论衡八十五篇。

³刺史董勤辟充从事，转治中，自免还家。友人同郡谢夷吾上书荐充才学，肃宗特诏公车征，以病不行。

⁴〔补注〕吴汝纶曰：“余”字韵合上句，而词乃下属。古人多此。

王符 节信，安定 临泾。好学有志，为乡人所轻¹。愤世著论，潜夫是名²，述赦之篇，以赦为贼，良民之甚，其旨甚明³。皇甫度辽，闻至乃惊，衣不及带，屣履出迎，岂若雁门，问雁呼卿⁴。不仕终家，吁嗟先生！

¹或无“为”字。“人”，或作“里”。〔补注〕按本传。安定俗鄙庶孽，而符无外家，为乡人所贱。

²符著潜夫论三十六篇，以讥当时得失，不欲章显其名，故号曰潜夫论。

³“甚”，或作“患”。王符述赦篇曰：“今日贼良民之甚者，莫大于数赦。”公全具此语。〔补注〕何焯曰：潜夫论本传著其五篇：曰浮侈、曰实贡、曰贵忠、曰爱日、曰述赦。述赦尤善，可以革古今之通弊，故公独取之。

⁴皇甫规解官归安定，乡人有以货得雁门守者，谒规，规卧不起，既入而问：“卿前在郡食雁美乎？”有顷，王符在门，规素闻符名，衣不及带，屣履出迎，时人为之语曰：“徒见二千石，不如一逢掖。”

仲长统 公理¹，山阳 高平。谓高幹有雄志而无雄才²，其后果败³，以此有声。俶傥敢言⁴，语默无常，人以为狂生。州郡会召，称疾不就，著论见情。初举尚书郎⁵，后参丞相军事，卒不至于荣。论说古今，发愤著书，昌言是名⁶。友人缪袭，称其文章，足继西京⁷。四十一终⁸，何其短邪，呜呼先生⁹！

¹仲长统字公理。或无“仲”字。

²“谓”上，或有“自”字。

³并州刺史高幹素贵有名，士多归附，时统过幹，幹访以当时之事，统谓幹曰：“君有雄志而无雄才。”未几，幹以并州叛，卒至于败。

⁴“俶”，或作“倜”，或云“俶”与传合。

⁵“举”下，或有“高第”字。今按，本传无“高第”字。

⁶长统著论名曰 昌言 ，凡三十四篇。

⁷“文章”，或云考本传当作“才章”，公 三赞 未尝私立一语。〔补注〕按，本传注袭字熙伯，辟御史府，后至尚书光禄勋。

⁸“一”下，或有“而”字。

⁹〔补注〕曾国藩曰：三句用韵，略仿秦碑。