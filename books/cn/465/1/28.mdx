---
---
---
title: 知名箴
---







内不足者，急于人知；霈焉有余，厥闻四驰¹。今日告汝，知名之法：勿病无闻，病其晔晔。昔者子路，惟恐有闻，赫然千载，德誉愈尊。矜汝文章，负汝言语，乘人不能，揜以自取。汝非其父，汝非其师，不请而教，谁云不欺？欺以贾憎²，揜以媒怨，汝曾不寤，以及于难。小人在辱，亦克知悔。及其既宁³，终其能戒，既出汝心，又铭汝前，汝如不顾，祸亦宜然⁴！

¹“焉”，或作“然”。“闻”，去声。

²“贾”，音古。

³“及其”，或作“其及”。

⁴“祸亦”，方作“辱则”。