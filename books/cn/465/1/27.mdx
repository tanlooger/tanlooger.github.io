---
---
---
title: 好恶箴
---







无善而好¹，不观其道；无悖而恶，不详其故。前之所好，今见其尤；从也为比，舍也为雠。前之所恶，今见其臧；从也为愧，舍也为狂。维雠维比，维狂维愧，于身不祥，于德不义。不义不祥，维恶之大，几如是为，而不颠沛？齿之尚少，庸有不思，今其老矣，不慎胡为！

¹“善”，方从杭、蜀作“悖”。今按：二本盖由下句而误，方亦不顾文义而取之也。