---
---
---
title: 原毁
---







或作“毁原”，说已见上。〔补注〕方苞曰：管、荀、韩、非之文，排比而益古，惟退之能与抗行。自宋以后，有对语则酷似时文，以所师法至汉 唐人之文而止也。张裕钊曰：通篇排比，下开明允，而其源出于荀、韩。吴汝纶曰：此篇动中自然，与道大适；不善学之，则气易入于剽轻。

古之君子，其责己也重以周；其待人也轻以约¹。重以周，故不怠；轻以约，故人乐为善。闻古之人有舜者，其为人也，仁义人也。求其所以为舜者，责于己曰：“彼人也，予人也；彼能是，而我乃不能是？”早夜以思，去其不如舜者，就其如舜者²。闻古之人有周公者，其为人也，多才与艺人也。求其所以为周公者，责于己曰³：“彼人也，予人也；彼能是，而我乃不能是？”早夜以思，去其不如周公者，就其如周公者⁴。舜，大圣人也，后世无及焉；周公，大圣人也，后世无及焉。是人也，乃曰“不如舜，不如周公，吾之病也”；是不亦责于身者重以周乎⁵！其于人也，曰：“彼人也，能有是，是足为良人矣；能善是⁶，是足为艺人矣。”取其一，不责其二⁷；即其新，不究其旧；恐恐然惟惧其人之不得为善之利。一善易修也，一艺易能也，其于人也，乃曰“能有是，是亦足矣”，曰“能善是，是亦足矣”⁸；不亦待于人者轻以约乎⁹！

¹此孔子所谓“躬自厚，而薄责于人”之意。

²颜渊曰：“舜何人也？余何人也？有为者，亦若是。”文意盖本此。“古之人”，或无“人”字，下同。“早”，或作“蚤”。

³方从阁本无“求其所以”四字，只作“责于己为周公者”。今按：阁本不成文理，而方从之，误矣。

⁴“去其”下十三字，或从阁本作“求其所以为周公者而为之”。

⁵“身”，或作“己”。

⁶“善”，或作“有”，非是。

⁷“责”，或作“取”。

⁸或无此八字，非是。

⁹“不”上或有“是”字。

今之君子则不然¹。其责人也详，其待己也廉。详，故人难于为善，廉，故自取也少。己未有善，曰：“我善是，是亦足矣。”己未有能，曰：“我能是，是亦足矣。”外以欺于人，内以欺于心，未少有得而止矣，不亦待其身者已廉乎²？其于人也，曰：“彼虽能是，其人不足称也；彼虽善是，其用不足称也。”举其一，不计其十；究其旧，不图其新。恐恐然惟惧其人之有闻也，是不亦责于人者已详乎！夫是之谓不以众人待其身³，而以圣人望于人，吾未见其尊己也。

¹或无“则不然”字。

²“其身”，或作“于己”。

³“是之”，或作“如是”，或无“之”字。

虽然，为是者有本有原¹。怠与忌之谓也。怠者不能修，而忌者畏人修。吾尝试之矣，尝试语于众曰：“某良士，某良士。”其应者，必其人之与也；不然，则其所疏远不与同其利者也；不然，则其畏也。不若是，强者必怒于言，懦者必怒于色矣。又尝语于众曰：“某非良士，某非良士。”其不应者，必其人之与也²；不然，则其所疏远不与同其利者也；不然，则其畏也。不若是，强者必说于言，懦者必说于色矣³。是故事修而谤兴，德高而毁来。呜呼！士之处此世，而望名誉之光、道德之行，难已⁴！

¹“原”上，或无“有”字。

²“不应”下，或无“者”字，非是。

³〔补注〕姚范曰：此段用管子 九变及战国策 为齐献书赵王文法。

⁴“此”下，或无“世”字，非是。“已”，或作“矣”。

将有作于上者，得吾说而存之，其国家可几而理欤¹！

¹“作”，或作“仕”，或作“化”。“欤”，或作“也”。〔补注〕曾国藩曰：言在上者须明斯世多忌多毁之由，而后可以知人。篇末说作意。