---
---
---
title: 唐故中散大夫少府监胡良公墓神道碑
---







此篇从方氏石本，疑者别出。蜀本注：“牛僧孺撰墓志，陈鸿撰谥，张籍撰行状。”欧阳公集古录有胡良公碑跋云：“珦者，韩之门人张籍妻父也。”今按：方本无“中散大夫”、“良”五字；又它神道碑不著“墓”字，唯此有之，亦变例也。

少府监胡公者，讳珦，字润博，年七十九以官卒。明年八月十四日，葬京兆 奉先¹，夫人天水 赵氏祔焉。其子逞、迺、巡、遇、述、迁、造²与公婿广文博士吴郡 张籍，以公之族出、行治、历官、寿年为书³，使人自京师南走八千里至闽南、两越之界上请为公铭刻之墓碑于潮州刺史韩愈⁴，曰：

¹“八月”，或作“七月”，无“十四日”字。〔补注〕沈钦韩曰：一统志奉先城在同州 郃阳县。

²或无“迺”字，或无“巡”字。

³“出”下，或有“处文”二字，非是。

⁴〔补注〕吴汝纶曰：三十三字为句，岸然自喜。

胡姓本出安定，后徙清河，于今为宗城，属贝州¹。大父讳秀，武后时以文材征为麟台正字²。父宰臣，用进士卒官平阳 冀氏令³，赠潭州大都督。公早孤，能自劝学⁴，立节概，非其身力，不以衣食。凡一试进士，二即吏部选，皆以文章占上第。乐为俭勤，自刻削，不干人，以矫时弊。及为富平尉，一府称其断决。建中四年，侍郎赵赞为度支使⁵，荐公为监察御史，主馈给渭桥以东军，洗手奉职，不以一钱假人。贼平，有司考核群吏，多坐贬死⁶；独公以清苦能检饬，无漏失，迁河南仓曹。魏公 贾耽以节镇郑 滑⁷，以公佐观察事、检校尚书工部员外郎。以刚直龃龉不阿忤权贵，除献陵令⁸。居陵下七年，市置田宅，务种树为业以自给，教授子弟⁹。贞元十一年，吏部大选，以公考选人艺学，以劳迁奉先令，以治办迁尚书膳部郎中，改坊州刺史。州经乱，无孔子庙，公至则命筑宫造祭器，率博士生讲读以时¹⁰，如法以祠，人吏聚观叹息。迁舒州刺史。州岁大熟，麦一茎数穗，闾里歌舞之¹¹。考功以闻，迁尚书驾部郎中。数以事犯尚书李巽¹²；巽时主盐铁事，富骄恃势，以语丞相¹³，由是退公为凤翔少尹。巽死，迁少大理，改少詹事。元和十二年，朝廷以公年老能自祗力，事职不懈，可嘉，拜少府监，兼知内中尚¹⁴。明年，以病卒¹⁵。

¹“河”下，或有复出“清河”字，“宗城”，县名。武德九年属贝州。

²垂拱元年二月，改秘书省为麟台。

³或无“官”字。

⁴“劝”，或作“勤”。

⁵建中三年五月，以中书舍人赵赞为户部侍郎，判度支。

⁶“考核”，一作“核考”。或无“贬”字。或无“死”字。

⁷贞元二年九月，以贾耽为郑、滑节度使，辟珦佐其府。

⁸献陵，高祖陵。〔补注〕沈钦韩曰：献陵等令，从五品，掌山林营兆之事，率其户而守陵。见六典。

⁹“业”下，或无“以”字，杭并无“以自给”字。“子弟”，或作“弟子”。

¹⁰“生”下，或有“徒”字。

¹¹或无“舞”字。

¹²“事”上，或有“公”字。

¹³“丞”，或作“宰”。

¹⁴百官志：少府监，从三品，掌百工技艺之政，总中尚、左尚、右尚。〔补注〕沈钦韩曰：会要：“中尚使以检校进奉杂作，多以少府监及诸司高品为之。”

¹⁵或无“病”字，非是。

公始以进士孤身旅长安，致官九卿为大家。七子皆有学守。女嫁名人。年几八十，坚悍不衰，事可传载，可谓成德¹。铭曰：

¹“谓”，或作“为”，非是。

朅朅胡公¹，既果以方；挟艺射科，每发如望²。人求于人，我已为之；自始讫终，不降色辞。因官立事，随有可载；发迹馈军³，遭谗府界⁴。去居陵下，为吏为隐；坊舒之政，于兹有靳⁵。守官驾部，名昇己屈⁶；跻于少府，甚宜秩物。不配其有⁷，君子耻之；少府古卿，公优止之。刻文碑石，以显公行；维公后人⁸，无怠嗣庆⁹。

¹“朅”，丘竭切。

²“望”，平声。

³“军”，或作“运”。

⁴〔补注〕曾国藩曰：“界”，读作介，佐人者也。魏公开府郑 滑，以胡为佐，故曰“府界”。

⁵“靳”，或作“叹”。

⁶“昇”，或作“升”。“己”或作“民”。

⁷〔补注〕曾国藩曰：言官不称其能。

⁸“维公”，或作“维彼”。

⁹〔补注〕方苞曰：此及权公铭皆综括生平，义意亦微有别出者。