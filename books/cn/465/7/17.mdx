---
---
---
title: 楚国夫人墓志铭
---







夫人许国公 韩弘妻也。夫人之葬，以长庆二年三月，时公武尚执丧不变。许国以是年十二月薨，则公武已死矣。许国之志详焉。

楚国夫人姓翟氏，故检校御史大夫宋州刺史良佐之女，今司徒兼中书令许国公之妻¹，前鄜坊节度使散骑常侍兼御史大夫公武之母²。

¹或无“今”字。

²“坊”，或作“州”，非是。“鄜”，音孚。

夫人在家，以孝友聪明为父母所偏爱。选所宜归，以适韩氏。韩氏族大且贵，又太尉刘公甥¹，内外尊显。夫人入门，上下莫不赞贺²。事皇姑齐国太夫人³，肃恭诚至，奉养不怠。皇姑以夫人能尽妇道⁴，称之六亲。其事夫，义以顺；其教子，爱以公。司徒公曰：“我之能守贵富不危溢者，楚国有助焉耳。”大夫领梁偏师，卒就蔡功，受节居藩，为邦家令人：父母之教然也⁵。

¹刘玄佐之甥。“又”，或作“父”，非是。“公”下，或有“之”字。

²“贺”，或作“贤”。

³太夫人弘母刘氏也。玄佐之妹。

⁴“能”上，或有“为”字。

⁵〔补注〕曾国藩曰：两层意相配，而词不对，荆国于此等，则皆置对停匀矣。

夫人以元和十四年十一月一日薨于鄜之公府，春秋若干。大夫委节去位，奉丧以居东都。诏起之¹，辞以羸毁不任即命。又加喻勉，固不变²。天子嗟叹之。长庆二年三月某日，葬夫人于洛阳北山。夫人生二子：长曰肃元，为太子司议郎以卒，赠尚书主客郎中；其次大夫公武也。铭曰：

¹“起”上，或有“再”字。

²“固”下，或有“守”字。

翟氏之先¹，盖出宗周；璜显于魏²，以佐文侯。高陵相汉³，义以家酬⁴；迁于南阳，始自郎苗。逮魏 晋 宋，代不绝史；以至夫人，太守之子，司徒之妻，大夫之母⁵。公居河东⁶，子在鄜畤⁷；为王屏翰，有壤千里。公曰姑止，以承我祀；子曰母兮，莫我抚已⁸。文驷雕轩，往来有炜。莫尊于母，莫荣于妻。从古迄今，孰盛与夷⁹！用昭厥裔，篆此铭诗。

¹元和姓纂云：“翟，黄帝之后，代居翟地，后为晋所灭。”

²翟璜佐魏文侯。

³汉成帝时，翟方进封高陵侯。

⁴翟义也。〔补注〕曾国藩曰：义，方进子，倾家以酬国恩。

⁵〔补注〕沈钦韩曰：韵会“母，纸韵叶，音美”。蔡邕崔夫人诔亦“母”、“纪”并韵。

⁶“公”，或作“父”，非是。

⁷史记秦文公梦黄蛇自天下属地，其口止于鄜衍，于是作鄜畤祭白帝，今之鄜州，盖取名于此。〔补注〕方苞曰：以下皆志所未详。

⁸“莫我”，或作“莫慰”。

⁹〔补注〕曾国藩曰：“夷”，等夷也。