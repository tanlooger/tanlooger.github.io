---
---
---
title: 故幽州节度判官赠给事中清河张君墓志铭
---







张彻为范阳府监察御史，其帅张弘靖也。志不出弘靖姓名，若有所讳焉耳。彻死于乱，具载之史，其言多出公志。〔补注〕姚鼐曰：昌黎盖鄙张之请，“噎喑以为生”，盖即谓之耶。张裕钊曰：介甫论韩文惟王适 张彻志最奇，王文叙事作意主间架，实从此二篇脱化，而未能自然，故不逮韩；且其规模堂庑，较永叔则已隘矣。

张君名彻，字某，以进士¹累官至范阳府监察御史。长庆元年，今牛宰相为御史中丞²，奏君名迹中御史选³，诏即以为御史。其府惜不敢留，遣之，而密奏：“幽州将父子继续，不廷选且久，今新收，臣又始至⁴孤怯，须强佐乃济。”发半道，有诏以君还之，仍迁殿中侍御史⁵，加赐朱衣银鱼。至数日，军乱，怨其府从事，尽杀之，而囚其帅；且相约：张御史长者，毋侮辱轹蹙我事，无庸杀，置之帅所⁶。

¹彻中进士第，在元和四年。

²“元”，或作“二”，考之史，当作“元年”。陈齐之云：常疑牛僧孺之为人，观此语，则知韩公亦不喜其人矣。然“牛宰相”三字，或作“今宰相牛公”，未知孰是。

³〔补注〕曾国藩曰：谓声名形迹。

⁴长庆元年二月，幽州节度使刘总请去位；三月，以总为太平军节度使，张弘靖为幽州节度使，代总。

⁵“仍”，或作“乃”。

⁶“轹”，音历。“毋”，或作“无”。“我事”下，或有“无罪”二字。长庆元年七月，幽州军乱，囚节度使张弘靖于蓟门馆，杀判官韦雍、张宗元、崔仲卿等；以彻长者，不杀，置之于蓟门馆。〔补注〕曾国藩曰：以上在幽州，值军乱。

居月余，闻有中贵人自京师至。君谓其帅：“公无负此土人。上使至，可因请见自辨，幸得脱免归。”¹即推门求出。守者以告其魁，魁与其徒皆骇曰：“必张御史。张御史忠义，必为其帅告此²余人，不如迁之别馆。”³即与众出君⁴。君出门骂众曰：“汝何敢反！前日吴元济斩东市，昨日李师道斩于军中，同恶者父母妻子皆屠死，肉餧狗鼠鸱鸦⁵。汝何敢反！汝何敢反！”⁶行且骂。众畏恶其言⁷，不忍闻，且虞生变，即击君以死。君抵死口不绝骂，众皆曰：“义士！义士！”或收瘗之以俟⁸。

¹或无“免”字。

²“史”下，或无“张”字及无“告此”二字。按：“告”字疑当作“言”。

³今按：“余人”二字疑衍，而下文“不如迁之别馆”自为一句，盖述其言如此。下文又云“即与众出君”，乃记其事也。但无所考，不敢辄删耳。或云“余人”字不必去，其曰“迁之别馆”，盖言今当如此耳。亦通。〔补注〕姚鼐曰：“余人”，非叛者党也，恐其以言动之。

⁴“与”，或作“以”。

⁵新史书彻事，大抵出公此志。其所书骂贼语，凡削六字改一字，笔削固史氏事，然而改餧为饱，则不若公语；且有来处，此前汉 陈余所谓“以肉餧虎”也。

⁶〔补注〕曾国藩曰：著语极精神。

⁷“畏”下，或有“皆”字，非是；或在“畏”上，则或有之。

⁸〔补注〕曾国藩曰：以上遇害。

事闻，天子壮之，赠给事中。其友侯云长佐郓使，请于其帅马仆射¹，为之选于军中，得故与君相知张恭 李元实者²，使以币请之范阳，范阳人义而归之。以闻，诏所在给船轝，传归其家，赐钱物以葬。长庆四年四月某日，其妻子以君之丧葬于某州某所³。

¹马总。

²“恭”，或作“泰”。

³“四年”，方云：“旧本或作‘二年’，或作‘三年’。按：郓帅，马总也。总以二年秋迁右仆射，明年夏召还，当作‘二年’或‘三年’也。”今按：方说虽如此，而其所定之本却作“四年”，今姑从之。盖或丧归逾年，马既召还，乃克葬也。〔补注〕曾国藩曰：以上归葬。

君弟复亦进士¹，佐汴 宋，得疾，变易丧心，惊惑不常。君得闲即自视衣褥薄厚²，节时其饮食，而匕箸进养之³，禁其家无敢高语出声。医饵之药，其物多空青雄黄，诸奇怪物⁴，剂钱至十数万；营治勤剧，皆自君手，不假之人。家贫，妻子常有饥色⁵。

¹元和元年，复中进士。

²“褥”，或作“衾”。

³或无“养”字。今按：“养”字去声，礼曰：“以其饮食忠养之。”

⁴空青，山出铜处，铜精熏则生空青，腹中空如杨梅者胜。雄黄出武都山，块方数寸，明彻如鸡冠者佳。

⁵〔补注〕“色”，原作“邑”，据别本校改。曾国藩曰：以上内行。

祖某，某官；父某，某官¹。妻韩氏，礼部郎中某之孙，汴州 开封尉某之女，于余为叔父孙女。君常从余学，选于诸生而嫁与之。孝顺祗修，群女效其所为。男若干人，曰某；女子曰某²。铭曰：

¹“祖某”，“父某”或作“祖践”，“父休”。

²〔补注〕曾国藩曰：以上家世。

呜呼彻也！世慕顾以行¹，子揭揭也；噎喑以为生²，子独割也。为彼不清，作玉雪也；仁义以为兵，用不缺折也³。知死不失名，得猛厉也；自申于闇，明莫之夺也⁴。我铭以贞之，不肖者之呾也⁵。

¹〔补注〕曾国藩曰：“慕顾”犹瞻徇。

²〔补注〕曾国藩曰“噎喑”，犹嗫嚅。

³“缺折”，或作“折缺”。

⁴“闇明”，当作“明闇”，说见下条。〔补注〕陈景云曰：张平子灵宪 中论日之明云：“由明瞻闇，闇还自夺。”公语似本此。

⁵“呾”，当割切。方无“者”字，或无“之”字。方云：此铭以“彻”、“揭”、“割”、“雪”、“折”、“厉”、“夺”、“呾”为韵。而“行”、“生”、“清”、“兵”、“名”、“闇”、“贞”复自为韵。“厉”，音烈。“闇”，当读如“谅闇”之“闇”。今按：方说多得之。此铭盖法兔罝、鱼丽等诗，隔句用韵耳。诗隔句用韵，先儒所未知，观公此铭，则既识之矣。但“闇明”二字，乙之则韵自叶，而义亦胜，若如方说，则虽读“闇”作“”，韵终不叶，而义亦不通也。〔补注〕方苞曰：其体盖出九章。