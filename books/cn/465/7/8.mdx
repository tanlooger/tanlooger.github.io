---
---
---
title: 处州孔子庙碑
---







此篇方从石本。碑记不载年月日，第云“朝散大夫国子祭酒赐紫金鱼袋韩愈撰”。公为祭酒在元和十五年。〔补注〕何焯曰：韩公之文，无不根据经籍，而议论仍未尝袭前人陈言，故下笔如鱼龙百变。又曰：与偃王碑皆以宾形主，其轻重不失铢黍。曾国藩曰：切定祀事，不泛作孔子颂，是文家定法。

自天子至郡邑守长通得祀而遍天下者，唯社稷与孔子为然。而社祭土，稷祭谷¹，句龙与弃乃其佐享，非其专主，又其位所不屋而坛；岂如孔子用王者事，巍然当座，以门人为配²，自天子而下，北面跪祭³，进退诚敬，礼如亲弟子者？句龙 弃以功，孔子以德：固自有次第哉！自古多有以功德得其位者，不得常祀⁴；句龙 弃孔子皆不得位而得常祀；然其祀事皆不如孔子之盛⁵：所谓生人以来未有如孔子者⁶，其贤过于尧 舜远者，此其效欤⁷？

¹“为”，或作“焉”，“然”字属下句。“而社”，方无“而”字。“句”上，方有“而”字。皆非是。

²杜牧云：“称夫子之尊，莫如韩吏部。”盖公作此碑云“社稷不屋而坛，孔子用王者事，巍然当坐，以门人为配”也。张文潜曰：庙貌之设，起于后世，如祭天地，亦不屋而坛耳。开元二十七年八月，追谥孔子 文宣王，南面而坐，以颜子配享。〔补注〕何焯曰：句龙与弃，不得专立庙，附祭于坛；非谓庙屋尊于坛也。

³“跪祭”，或作“拜跪荐祭”。

⁴〔补注〕何焯曰：又转此层，波澜始富，笔力始高。

⁵“不如”，或作“无如”。

⁶“人”，或作“民”。“以”，或作“已”。“孔”或作“夫”。

⁷邵太史曰：欧阳公平生尊用韩退之，于其学无少异。然退之处州孔子庙碑云云，永叔作谷城县夫子庙记乃云：“后之人徒见官为立祠，而州县莫不祭之、夫子之尊，由此为盛。甚者乃谓生虽不得位，而殁有所享，以为夫子荣；谓有德之报，虽尧、舜莫若。何其谬论者欤？”是欧阳以退之为谬矣。虽然，韩与欧，其尊夫子之心则一也。杜牧之云：“自古称夫子者多矣，称夫子之德莫如孟子，称夫子之尊莫如韩吏部。”

郡邑皆有孔子庙，或不能修事；虽设博士弟子，或役于有司，名存实亡，失其所业。独处州刺史邺侯 李繁至官¹，能以为先。既新作孔子庙，又令工改为颜子至子夏十人像²，其余六十子³，及后大儒公羊高、左丘明、孟轲、荀况、伏生、毛公、韩生、董生、高堂生、扬雄、郑玄等数十人⁴，皆图之壁。选博士弟子必皆其人。又为置讲堂⁵，教之行礼，肄习其中。置本钱廪米，令可继处以守。庙成，躬率吏及博士弟子入学行释菜礼⁶耆老叹嗟，其子弟皆兴于学。邺侯尚文，其于古记无不贯达，故其为政知所先后，可歌也已！乃作诗曰：

¹繁，邺侯 泌之子。

²“令”，或作“命”。“颜子”，或作“颜回”。

³“子”上，或有“二”字。

⁴贞观二十一年，诏左丘明、公羊高、毛苌、郑玄、伏胜、高堂生等二十二人，春秋行释奠之礼，而无孟轲、荀况、韩生、董生、扬雄等。伏生即伏胜，毛公即毛苌，韩生名婴，董生名仲舒，高堂生能言礼，见汉书 儒林传。

⁵“又为”字，或在“其中”字下。“置”，或作“设”。

⁶“菜”，或作“奠”。欧阳曰：“释奠”，菜祭之略者也。古者士之见师，以菜为挚；故始入学者，必释菜以礼其先师。其学官四时之祭，乃皆释菜。“释奠”有乐无尸，而“释菜”无乐，则又其略也。

惟此庙学，邺侯所作。厥初庳下¹，神不以宇；生师所处²，亦窘寒暑。乃新斯宫，神降其献；讲读有常，不诫用劝。揭揭元哲³，有师之尊；群圣严严，大法以存。像图孔肖，咸在斯堂；以瞻以仪，俾不惑忘⁴。后之君子，无废成美；琢词碑石，以赞攸始。

¹“庳”，音卑，又音婢。

²“生”，或作“先”。

³“揭”，居谒切，又音桀，又音羯。

⁴“惑”，或作“或”。〔补注〕方苞曰：“厥初”四语，补记所不及；“揭揭”八语，原图象之意，故不嫌复。