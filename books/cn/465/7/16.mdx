---
---
---
title: 唐故朝散大夫越州刺史薛公墓志铭
---







薛戎，元稹为神道碑，而公志其墓。公尝为河南，与薛为代，故志及之。〔补注〕按：元稹神道碑题“唐故越州刺史兼御史中丞浙江东道观察等使赠左散骑常侍河东薛公”。

公讳戎，字元夫¹，其上祖懿为晋安西将军，实始居河东。公之四世祖嗣汾阴公讳德儒²，为隋 襄城郡书佐以卒³。襄城有子二人皆贵⁴，其后皆蕃以大，而其季尤盛，官至邠州刺史。邠州讳宝胤，有子九人⁵，皆有名位，其最季讳缣⁶，为河南令以卒。河南有子四人，其长讳同，卒官湖州长史，赠刑部尚书。尚书娶吴郡陆景融女，有子五人⁷，皆有名迹，其达者四人⁸。

¹河中 宝鼎人。

²汾阴，河中县也。后名宝鼎。

³“隋”上，或无“为”字。〔补注〕沈钦韩曰：六典炀帝罢州置郡，改司功、司仓、司户、司兵、司法、司士等参军为书佐。

⁴“二人”，宝积 宝胤。

⁵续、纯、绚、绾、缯、纮、缙、绛、缣。

⁶“缣”，或作“谦”，世系表作“缣”。

⁷乂、丹、戎、放、朗。

⁸乂，温州刺史；丹，庐州刺史；戎，浙东观察使；放，江西观察使。

公于伦次为中子，仁孝慈爱忠厚而好学，不应征举，沈浮闾巷间，不以事自累为贵¹。常州刺史李衡迁江西观察使，曰²：“州客至多，莫贤元夫，吾得与之俱，足矣。”即署公府中职，公不辞让³，年四十余，始脱褐衣为吏。衡迁给事中，齐映自桂州以故相代衡为江西。公因留佐映治⁴。映卒⁵，湖南使李巽、福建使柳冕交表奏公自佐，诏以公与冕⁶。在冕府累迁殿中侍御史。冕使公摄泉州，冕文书所条下，有不可者，公辄正之。冕恶其异于己，怀之未发也。遇马总以郑滑府佐忤中贵人，贬为泉州别驾，冕意欲除总，附上意为事，使公按置其罪。公叹曰：“公乃以是待我，我始不愿仕者，正为此耳。”不许。冕遂大怒，囚公于浮图寺，而致总狱，事闻远近。值冕亦病且死，不得已，俱释之⁷。冕死，后使至，奏公自副⁸，又副使事于浙东府⁹，转侍御史。元和四年，征拜尚书刑部员外郎¹⁰，迁河南令，历衢 湖 常三州刺史，所至以廉贞宽大为称，朝廷嘉之。某年，拜越州刺史，兼御史中丞、浙东观察使¹¹。至则悉除去烦弊¹²，俭出薄入，以致和富。部刺史得自为治¹³，无所牵制，四境之内，竟岁无一事。公笃于恩义，尽用其禄以周亲旧之急，有余颁施之内外亲，无疏远皆家归之。

¹戎少有学术，不求闻达，居于毗陵之阳羡山，年四十余，不易其操。

²“使”下，或有“日”字；无“曰”字。

³李衡为常州刺史，能以礼下戎。贞元八年二月，衡自湖南移镇江西，辟为从事，使者三返，乃应。

⁴贞元八年六月，以桂管观察使故相齐映代衡镇江西，召衡为给事中，映表戎留之。“桂”，或作“睦”，考传当作“桂”。“治”，或作“始”，属下文，非是。

⁵贞元十一年七月，映卒，戎复归阳羡。

⁶贞元十一年三月，以柳冕为福建观察使，表戎为判官。

⁷〔补注〕沈钦韩曰：旧传云：杜佑镇淮南，知戎之冤，乃上其表，发书谕冕，戎难方解。

⁸冕卒，阎济美代冕使福建，奏戎为团练副使。

⁹济美使浙东，戎又副之。

¹⁰元碑云：给事中穆质有直气，爱戎，称于朝，因拜刑部员外郎。

¹¹“某年”，或作“元和十二年正月二十二日”，方云：前已云“元和四年”，此不当复出年号，它铭亦无书除授月日者，或本非是。“史”下，方无“兼”字。

¹²〔补注〕沈钦韩曰：碑云：“所部郡皆禁酒，官自为垆，以酒禁坐死者不知数。公即日奏罢之。旧制，包橘之贡取于人，未三贡鬻者，罪且死。公命市贡之鬻者无所禁。”

¹³〔补注〕何焯曰：此“部刺史”，谓观察使所部中之州守，与汉之部刺史不同。

疾病去官，长庆元年九月庚申，至于苏州以卒¹，春秋七十五。奏至²，天子为之罢朝，赠左散骑常侍，使临吊祭之。士大夫多相吊者³。以其年十一月庚申⁴，葬于河南 偃师先人之兆次，以韦氏夫人祔。公凡再娶：先夫人京兆 韦氏，后夫人赵郡 李氏，皆先卒。子男二人：曰沂⁵曰洽。长生九岁，而幼七岁矣。女四人，皆已嫁。愈既与公诸昆弟善，又尝代公令河南⁶，公之葬也，故公弟集贤殿学士尚书刑部侍郎放属余以铭⁷。其文曰：

¹“卒”上，或有“病”字。

²或无此二字。

³“大夫”，或作“人”。

⁴“其”，或作“明”。

⁵或作“泝”，世系表作“泝”。

⁶公尝令河南，与薛为代。

⁷“故”字，疑当在上文“公”之字上。“刑”，或作“兵”。

薛氏近世，莫盛公门；公伦五人，咸有显闻。公之初志，不以事累¹；俛以随，亦贵于位。无怨无恶，中以自宝²；不能百年，曷足谓寿。公宜有后，有二稚子；其祐成之，公食庙祀。

¹或作“不累以事”。

²或作“中人以自”。此文四句一韵，古音“宝”与“寿”叶；“宝”，或作“贵”，或作“实”。〔补注〕沈钦韩曰：以“寿”叶“宝”。