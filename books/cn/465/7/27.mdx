---
---
---
title: 处士卢君墓志铭
---







公前铭卢君夫人，兹又铭其子于陵，故言“愈于处士，妹婿也。为其志且铭”云。

处士讳于陵，其先范阳人。父贻为河南法曹参军。河南尹与人有仇，诬仇与贼通，收掠取服。法曹曰：“我官司也，我在不可以为是！”廷争之以死。河南怒，命卒捽之¹；法曹争尤强，遂并收法曹，竟奏杀仇，籍其家，而释法曹。法曹出，径归卧家，念河南势弗可败，气愤弗食，欧血卒。东都人至今犹道之。

¹“卒”，或作“牵”。“捽”，昨没切。

处士少而孤，母夫人怜之¹，读书学文，皆不待强教，卒以自立。在母夫人侧，油油翼翼，不忍去时岁。母夫人既终，育幼弟与归宗之妹²，经营勤甚，未暇进仕也。年三十有六，元和二年五月壬辰以疾卒。有男十岁，曰义；女九岁，曰孟；又有女生处士卒后³，未名。于其年九月乙酉，其弟浑以家有无⁴，葬以车一乘于龙门山先人兆。愈于处士，妹婿也。为其志，且铭其后曰：

¹贻娶苗氏，太师晋卿兄如兰女。

²〔补注〕沈钦韩曰：丧服传：“妇人虽在外，必有归宗，故服为父服后者，期。”按：“归宗者”，既嫁而被出者也。贾公彦于此条误疏以为归宁，非也。

³“孟”下，或无“又”字。

⁴〔补注〕沈钦韩曰：“以家有无”，称其家之有无也；故下申之曰“车一乘”。

贵兮富兮如其材，得何数兮¹；名兮寿兮如其人，岂无有兮。彼皆逢其臧，子独迎其凶。兹命也邪！兹命也邪！

¹〔补注〕曾国藩曰：材，应得之富贵，不足数也。