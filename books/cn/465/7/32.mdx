---
---
---
title: 韩滂墓志铭
---







公为袁州日，二侄湘 滂皆从之。滂死于袁州，故云：“权葬宜春郭南一里。”“宜春”，袁州也。世系表：老成二子：湘，大理丞；滂，宝鸡丞。按志：滂年十九死，则未尝仕也。表复误矣。〔补注〕方苞曰：真率自得，而有意味，近世归震川于戚属志铭极力摹此；然浑古健朴之气，不可强而似矣。

滂，韩氏子。其先仕魏，号安定桓王¹。滂父老成，厚谨以文，为韩氏良子弟，未仕而死。有二子，滂其季也。其祖讳介，为人孝友，一命率府军佐以卒。二子：百川、老成。老成为伯父起居舍人会后²。起居有德行言词，为世轨式。滂既兄弟二人，而率府长子百川早死³，无嗣，其叔祖愈命滂归后其祖。

¹王名茂，滂九世祖也。

²或无复出“老成”字。〔补注〕“会”，原作“某”，据别本校改；或无“某”字。

³或无“早”字。

滂清明逊悌以敏，读书倍文¹，功力兼人。为文词，一旦奇伟骤长，不类旧常。吾曰：“尔得无假之人邪？”²退大喜，谓其兄湘曰：“某违翁且逾年，惧无以为见，今翁言乃然，可以为贺。”群辈来见，皆曰：“滂之大进，不唯于文词³，为人亦然。”

¹“倍”，与“背”同。“倍文”，谓背本暗记也。周礼注：“倍文曰讽”，韩语盖本此。洪谱以为“作文”，盖不考此而误改；兼下文复有“为文辞”字，亦不应重复如此也。

²或无“得”字，无“人”字。

³或无“文”字。“词”下，或有“于”字。

既数月，得疾以死，年十九矣¹。吾与妻²哭之伤心，三日而敛；既敛七日，权葬宜春郭南一里³。呜呼！其可惜也已⁴！铭曰：

¹“死”，或作“卒”，滂 贞元十八年生。

²公妻高平君 卢氏。

³或无“一”字。

⁴“也”，一作之。

天固生之邪¹，偶自生邪？天杀也邪²，其偶自死邪？莫不归于死³，寿何少多？铭以送汝，其悲奈何！

¹或无“之”字。

²或无“也”字。

³“归”，或作“悲”。