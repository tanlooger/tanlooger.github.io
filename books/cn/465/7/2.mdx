---
---
---
title: 唐故河南令张君墓志铭
---







贞元十九年，公与张君同自监察御史以言事黜：张为郴州 临武；公为连州 阳山。二年俱徙江陵。至是张卒，公既志其墓，又文以祭，且及铭墓之意：可谓厚矣。〔补注〕茅坤曰：多劖刻之音。张裕钊曰：坚净精峭，峻洁之气莹然纸上。

君讳署，字某，河间人。大父利贞，有名玄宗世。为御史中丞，举弹无所避，由是出为陈留守¹，领河南道采访处置使²，数岁卒官。皇考讳郇，以儒学进，官至侍御史³。

¹本郑所并陈之留邑。秦并天下，以宋亦有留，故加“陈”以别之。

²开元二十二年十一月，初置十道采访处置使。

³“郇”，或作“询”。

君方质有气，形貌魁硕，长于文词。以进士举博学宏词，为校书郎¹。自京兆 武功尉拜监察御史；为幸臣所谗²，与同辈韩愈李方叔三人俱为县令南方³。二年，逢恩俱徙掾江陵⁴。半岁，邕管奏君为判官⁵，改殿中侍御史，不行⁶。

¹署，贞元二年进士第。

²“幸臣”，李实也。

³时三人俱为监察御史。贞元十九年冬，三人皆以言事得罪，贬为县令，详见题注下。〔补注〕沈钦韩曰：文苑有李方叔南风之薰赋，则贞元五年进士第也。

⁴贞元二十一年正月，顺宗即位，大赦，张与公俱量移江陵。

⁵贞元二十一年八月，路恕为容管经略使，表署判官。

⁶〔补注〕曾国藩曰：以上自校书至殿中侍御史，凡七迁。

拜京兆府司录¹，诸曹白事，不敢平面视²；共食公堂，抑首促促就哺歠，揖起趋去，无敢阑语³；县令丞尉畏如严京兆：事以办治⁴。京兆改凤翔尹，以节镇京西⁵，请与君俱，改礼部员外郎，为观察使判官。帅他迁⁶，君不乐久去京师，谢归，用前能拜三原令。岁余，迁尚书刑部员外郎。守法争议，棘棘不阿⁷。

¹贞元二十一年十月，李鄘为京兆尹，表署为府司录参军。

²〔补注〕姚范曰：此言署能使诸曹严畏，不敢平视。

³“促促”，或作“旦旦”。“促”，如“龌龊”之“促”，本或作“娖娖”。“阑”，或作“闲”。〔补注〕沈钦韩曰：史记：“出入为阑。”应劭曰：“阑，妄也。”“阑语”即妄语。

⁴“办”，或作“干”。

⁵元和二年二月，以鄘为凤翔尹，凤翔 陇右节度使，表署为判官。

⁶元和四年三月，以鄘为河东节度使。

⁷诸本无“议”字及下“”字。晁本校增此二字。“阿”，或作“挠”。今按：欧公尝疑此上有脱字，不知晁氏以何本校也。详其文理，当有此二字，故从之。〔补注〕曾国藩曰：以上自京兆司录至刑部员外，凡四迁。

改虔州刺史。民俗相朋党，不诉杀牛¹，牛以大耗；又多捕生鸟雀鱼鳖，可食与不可食相买卖；时节脱放期为福祥：君视事，一皆禁督立绝²。使通经吏与诸生之旁大郡³，学乡饮酒丧婚礼，张施讲说，民吏观听从化，大喜。度支符州，折民户租，岁征绵六千屯⁴，比郡承命惶怖，立期日，唯恐不及事被罪；君独疏言：“治迫岭下，民不识蚕桑。”⁵月余，免符下，民相扶携，守州门叫欢为贺⁶。

¹或无“不诉”字。

²“祥”下，或有“事”字；或无“视事”二字；或但有“事”字。

³“吏”，或作“史”。

⁴〔补注〕姚鼐曰：诗：“白茅纯束。”笺：“读如屯。”

⁵〔补注〕曾国藩曰：他手摘录疏言，必数句乃了，此独一句，故遒。

⁶〔补注〕曾国藩曰：以上虔州刺史。

改澧州刺史。民税出杂产物与钱，尚书有经数；观察使牒州征民钱倍经。君曰：“刺史可为法¹，不可贪官害民。”留噤不肯从，竟以代罢。观察使使剧吏案簿书²，十日不得毫毛罪。改河南令。而河南尹适君平生所不好者，君年且老，当日日拜走，仰望阶下，不得已就官。数月，大不适，即以病辞免³。

¹疑必有脱误，或“为”字当作“守”。〔补注〕按：“经”，常也。“经数”，即法也。刺史但可为法，不可为非法之事。

²“吏”，或作“史”。

³〔补注〕曾国藩曰：以上澧州刺史，河南令。

公卿欲其一至京师，君以再不得意于守令，恨曰：“义不可更辱，又奚为于京师间。”竟闭门死，年六十¹。君娶河东 柳氏女。

二子：升奴、胡师。将以某年某月某日葬某所²。

¹或无“闭门”二字。

²〔补注〕曾国藩曰：以上卒葬子女。

其兄将作少监昔请铭于右庶子韩愈¹。愈前与君为御史被谗，俱为县令南方者也²，最为知君。铭曰：

¹“昔”，或作“者”。李逊赴襄阳送行诗有“著作郎张昔”。

²〔补注〕曾国藩曰：观祭张十一文，其往还情事最密，而此仅一句，故知文各有裁。

谁之不如，而不公卿！奚养之违，以不久生¹！唯其颉颃，以世厥声。

¹“以”，一作“而”。