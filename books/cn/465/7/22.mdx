---
---
---
title: 南阳樊绍述墓志铭
---







欧阳文忠公云：退之与樊绍述作铭，便似樊文，诚不虚语。按宗师 元和九年尚为前太子舍人，未使南方也，见公与郑相公书。元和十二年，固在京师，未出刺绛州也，见示郊诗及荐状。自绛还朝，当在长庆初年。序不载其卒之年月，或法不必载邪？

樊绍述既卒¹，且葬，愈将铭之，从其家求书，得书号魁纪公者三十卷，曰樊子者又三十卷，春秋集传十五卷，表笺状策书序传记纪志说论今文赞铭凡二百九十一篇²，道路所遇及器物门里杂铭二百二十，赋十，诗七百一十九³。曰：多矣哉！古未尝有也。然而必出于己，不袭蹈前人一言一句，又何其难也⁴！必出入仁义，其富若生蓄万物，必具海含地负、放恣横从⁵，无所统纪；然而不烦于绳削而自合也。呜呼！绍述于斯术其可谓至于斯极者矣⁶！

¹绍述 河中人。

²“志”上，或无“纪”字。

³“一十”，或作“又十”。今以艺文志考之，皆有其目，独铭赋诗亡焉。所谓表笺状策等文“凡二百九十一篇”，曰“樊宗师集二百九十一卷”，数同；而以“卷”为篇，疑志之字误也。

⁴国史补云：“元和之后，文笔则学奇于韩愈，学涩于樊宗师。”退之作樊墓志，称其为文不剽袭，观绛守居园池记，诚然，亦大奇涩矣。本朝王晟、刘忱皆为之注解，如“瑶翻碧潋，嵬眼倾耳”等语，皆前人所未道也。欧阳公跋绛守居园池记云：“元和文章之盛极矣，其奇怪至于如此。”又诗曰：“尝闻绍述绛守居，偶来登览周四隅。异哉樊子怪可吁，心欲独去无古初。穷荒探幽入无有，一语诘曲百盘纡。孰云己出不剽袭，句断欲学盘庚书。”云云。〔补注〕曾国藩曰：退之言属文，皆亲切有味。

⁵“从”，子容切。

⁶〔补注〕曾国藩曰：以上著作之多。

生而其家贵富，长而不有其藏一钱¹，妻子告不足，顾且笑曰：“我道盖是也。”²皆应曰：然。无不意满。尝以金部郎中告哀南方³，还言某师不治，罢之，以此出为绵州刺史⁴。一年，征拜左司郎中，又出刺绛州⁵。绵 绛之人至今皆曰：“于我有德。”⁶以为谏议大夫，命且下，遂病以卒。年若干⁷。

¹“长而”，或作“而长”。

²“盖”下，疑有“如”字。

³或无“尝”字。元和十五年正月，宪宗崩，宗师以金部郎中告哀南方。

⁴“师”，或作“帅”。方无“出”字；以下文“又出”观之，宜有。

⁵或无“刺”字。

⁶〔补注〕方苞曰：守官以一语括之，盖志以文为主；详其行身居官，则于首尾不称。

⁷“病以”，或作“以病”。〔补注〕曾国藩曰：以上居家居官。

绍述讳宗师，父讳泽，尝帅襄阳、江陵，官至右仆射，赠某官¹。祖某官，讳泳²。自祖及绍述三世，皆以军谋堪将帅策上第以进³。

¹兴元元年正月，樊泽为山南东道节度使；贞元二年闰五月，徙镇荆南；八年二月，自荆南复为山南东道节度使；十二年，加检校右仆射；十四年九月卒于镇，赠司空。

²泳试大理评事，累赠兵部尚书。

³开元中，泳举草泽科；建中元年，泽举贤良方正直言极谏科；元和三年四月，宗师举军谋宏远堪任将帅科。〔补注〕曾国藩曰：以上家世。

绍述无所不学，于辞于声天得也¹，在众若无能者。尝与观乐，问曰：“何如？”曰：“后当然。”已而果然²。铭曰：

¹“得”下，或有“地”字，或有“地出”字，皆非是。〔补注〕方苞曰：以其于声有独得，证其于辞无可疑。

²“后”上，或有“某”字，非是。〔补注〕曾国藩曰：若叙知声如叙其于辞，则冗长不警拔矣。前半叙其文辞，铭亦专赞其文，而此言其于声云云，警绝。又曰：以上知音。

惟古于词必己出，降而不能乃剽贼¹，后皆指前公相袭²，从汉迄今用一律。寥寥久哉莫觉属³，神徂圣伏道绝塞。既极乃通发绍述，文从字顺各识职。有欲求之此其躅。

¹“贼”，或作“脱”。

²〔补注〕曾国藩曰：“公”者，心之所安而昭彰无疑也。左传“贿赂公行”。

³“觉”，或作“学”，非是。