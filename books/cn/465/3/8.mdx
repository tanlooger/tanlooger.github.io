---
---
---
title: 代张籍与李浙东书
---







或作“浙东观察李中丞”，或注“巽”字。元和五年八月，以巽兼御史中丞，充浙东观察使。张籍时为太常寺太祝，病眼京师，公于是为之代书。〔补注〕沈钦韩曰：按巽传，宪宗时为吏部尚书，位望已高，不得复为浙东观察也。又巽于元和四年卒，注云“五年充使”，误。考李翱 贞元十四年登第，授校书郎，三迁，元和初，转国子博士。书中有翱为从事，则其人乃李逊也。逊，元和初出为衢州刺史，以政绩迁浙东观察。

月日，前某官某谨东向再拜寓书浙东观察使中丞李公阁下¹：

¹“寓”，或作“献”。或无“使”字。

籍闻议论者皆云：方今居古方伯连帅之职，坐一方得专制于其境内者¹，惟阁下心事荦荦²，与俗辈不同。籍固以藏之胸中矣！

¹“云”上，或无“皆”字。“云”下，或无“方”字，又无“得”字。

²“荦”，吕角切。

近者阁下从事李协律 翱到京师，籍于李君友也¹，不见六七年，闻其至，驰往省之，问无恙外，不暇出一言，且先贺其得贤主人。李君曰：“子岂尽知之乎？吾将尽言之。”²数日籍益闻所不闻³。籍私独喜；常以为自今已后⁴，不复有如古人者，于今忽有之。退自悲不幸两目不见物，无用于天下⁵，胸中虽有知识，家无钱财，寸步不能自致；今去李中丞五千里，何由致其身于其人之侧，开口一吐出胸中之奇乎？因饮泣不能语⁶。

¹“友”上，或有“朋”字。

²“言”下，或无“之”字。

³“不闻”，或作“未尝”。

⁴“已”，或作“以”。

⁵“退”下，或有“而”字。

⁶或无“能”字。

既数日，复自奋曰：无所能人乃宜以盲废；有所能人虽盲，当废于俗辈，不当废于行古人之道者¹。浙水东七州，户不下数十万²，不盲者何限；李中丞取人固当问其贤不贤，不当计盲与不盲也³。当今盲于心者皆是，若籍自谓独盲于目尔，其心则能别是非⁴。若赐之坐而问之，其口固能言也。幸未死，实欲一吐出心中平生所知见⁵：阁下能信而致之于门邪⁶？籍又善于古诗⁷，使其心不以忧衣食乱，阁下无事时一致之座侧，使跪进其所有，阁下凭几而听之，未必不如听吹竹弹丝敲金击石也⁸。夫盲者业专，于艺必□，故乐工皆盲⁹；籍傥可与此辈比并乎¹⁰！

¹“所能”，或并无“所”字。

²“十”，或作“百”。

³“计”下，或有“其”字。

⁴“别”上，或有“计”字。“是非”，或作“非是”。

⁵或无“心中”字。或无“见”字。

⁶“致”，或作“置”。

⁷“于”，或作“为”。

⁸方云：校本一云“敲”当作“敌”。唐人多使“敌”字，如卢仝诗“敌金玉”；“击”，或作“拊”，或无之。今按：方说“敌”字甚怪，所引卢仝诗，当亦是误本耳。

⁹诸本“专”字在“必”字下，今从文苑。但文苑“必”作“也”而下缺一字，疑是“精”字。更详之。

¹⁰或无“籍”字。或无“比乎”二字。

使籍诚不以蓄妻子忧饥寒乱心，有钱财以济医药，其盲未甚，庶几其复见天地日月¹，因得不废，则自今至死之年，皆阁下之赐²。阁下济之以已绝之年，赐之以既盲之视，其恩轻重大小，籍宜如何报也！阁下裁之度之³。籍惭再拜。

¹“几”下，或无“其”字。

²“赐”下，或有“也”字。

³“裁”下，或无“之”字。