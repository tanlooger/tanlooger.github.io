---
---
---
title: 后十九日复上书
---







张子韶曰：退之平生木强人，而为饥寒所迫，累数千言求官于宰相，亦可怪也。至第二书，乃复自比为盗贼管库，且云“大其声而疾呼矣”，略不知耻。何哉？岂作文者其文当如是，其心未必然邪？〔补注〕何焯曰：文势如奔湍激箭，所谓情隘辞戚也。与前书气貌迥异，故是神奇。

二月十六日前乡贡进士韩愈谨再拜言相公阁下：

向上书及所著文后，待命凡十有九日，不得命，恐惧不敢逃遁，不知所为¹；乃复敢自纳于不测之诛，以求毕其说而请命于左右。

¹或无“逃”字。

愈闻之：蹈水火者之求免于人也，不惟其父兄子弟之慈爱然后呼而望之也；将有介于其侧者，虽其所憎怨、苟不至乎欲其死者，则将大其声疾呼而望其仁之也¹。彼介于其侧者，闻其声而见其事，不惟其父兄子弟之慈爱然后往而全之也；虽有所憎怨，苟不至乎欲其死者，则将狂奔尽气、濡手足、焦毛发救之而不辞也。若是者何哉？其势诚急，而其情诚可悲也。愈之强学力行有年矣，愚不惟道之险夷²，行且不息，以蹈于穷饿之水火，其既危且亟矣，大其声而疾呼矣，阁下其亦闻而见之矣³，其将往而全之欤？抑将安而不救欤⁴？有来言于阁下者曰：有观溺于水而爇于火者，有可救之道而终莫之救也，阁下且以为仁人乎哉？不然，若愈者，亦君子之所宜动心者也。

¹“仁”，或作“人”，而“之”下有“救”字；或作“人”，而下无“之”字。今按：此若作“人之救”，则正与下句“全”字为对，而下文再叠其语，亦以二字相对，但觉其语差凡，故今且从方本。

²“愚”上，或有“其”字；而“愚”下，有“也”字。“也”，又或作“甚”，或有“其”字，而无“也”、“甚”二字。

³“矣”，或作“欤”。

⁴“不”下，或有“之”字。

或谓愈¹：子言则然矣，宰相则知子矣，如时不可何？愈窃谓之不知言者。诚其材能不足当吾贤相之举耳²；若所谓时者，固在上位者之为耳，非天之所为也³。前五六年时，宰相荐闻尚有自布衣蒙抽擢者⁴，与今岂异时哉？且今节度观察使及防御营田诸小使等，尚得自举判官，无间于已仕未仕者⁵，况在宰相，吾君所尊敬者，而曰不可乎？

¹“愈”下，或有“曰”字。

²“材”，或作“才”。“能不”，或作“不能”，而无“足”字。“相”上，或无“贤”字。

³或无“之”字，又无“也”字，或并无“之耳非也”四字。“之”、“为”、“耳”三字，或作“为之耳”。皆非是。

⁴〔补注〕沈钦韩曰：李泌荐阳城是也。

⁵或无“使及”二字，非是。“间”，或作“闻”，或作“问”。〔补注〕沈钦韩曰：会要天宝十四载，诸州置防御使；通鉴云：当贼冲者置之。唐志：唐开军府，以捍要冲，因隙地置营田。姜师度传：神龙初，为河北支度营田使。按自玄宗以后，营田之职多并于当道节度及当州刺史，单居此职者鲜矣。

古之进人者，或取于盗¹，或举于管库²；今布衣虽贱，犹足以方于此。情隘辞戚，不知所裁，亦惟少垂怜焉³。愈再拜。

¹礼记 杂记曰：管仲遇盗取二人焉，上以为公臣。曰：“其所与游辟也，可人也。”

²礼记 檀弓曰：赵文子所举于晋国管库之士，七十有余家。

³“怜”下，或有“察”字。