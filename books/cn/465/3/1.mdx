---
---
---
title: 上宰相书
---







李肇国史补云：“进士得第谓之前进士。”公贞元元年登第，后又试博学宏词于礼部，又黜于中书，此贞元十一年，所以上宰相书求仕，凡三上，不报。是年五月东归。〔补注〕黄震曰：答冯宿书言：“在京城不一至贵人之门，人之所趍，仆之所傲。”与卫中行书：“所入比前百倍，吾饮食衣服亦有异乎？其所不忘于仕进者，亦将小行乎其志耳。”由是观之，公之三上宰相书，岂阶权势求富贵哉？宰相人材所进，磊落明白以告之，公之本心如青天白日；后世旁蹊曲径，而阴求阳辞，妄意廉退之名，真墦间乞祭之徒耳。李光地曰：此篇援古陈义，宽然有余。何焯曰：须具绝大心胸读之，此中真有海涵地负之势。沈钦韩曰：容斋随笔 云：咸通中，卢子期著初举子一卷云：“吏部给春关牒，便称前乡贡进士。”按国史补云：“近年及第未过关试，皆称新及第进士。”包世臣曰：虽少作，而精心撰结，气盛言宜，子政无以远过。

正月二十七日，前乡贡进士韩愈谨伏光范门下，再拜献书相公阁下¹：

¹“书”下，或有“于”字，时宰相赵憬、贾耽、卢迈也。〔补注〕沈钦韩曰六典：宣政殿前西廊曰月华门，门西中书省，西南北街。南直昭庆门，出光范门。按光范门在宣政殿西南，通中书省。

诗之序曰：“菁菁者莪，乐育材也。君子能长育人材，则天下喜乐之矣。”¹其诗曰：“菁菁者莪，在彼中阿；既见君子，乐且有仪。”说者曰：“菁菁”者，盛也；“莪”，微草也；“阿”，大陵也！言君子之长育人材，若大陵之长育微草，能使之菁菁然盛也。“既见君子，乐且有仪”云者，天下美之之辞也。其三章曰：“既见君子，锡我百朋。”说者曰，“百朋”，多之之辞也，言君子既长育人材，又当爵命之，赐之厚禄以宠贵之云尔²。其卒章曰：“泛泛杨舟，载沉载浮，既见君子，我心则休。”说者曰，“载”，载也³；“沉浮”者，物也；言君子之于人才，无所不取，若舟之于物，浮沉皆载之云尔⁴。“既见君子，我心则休”云者，言若此则天下之心美之也⁵。君子之于人也，既长育之，又当爵命宠贵之，而于其才无所遗焉⁶。孟子曰：“君子有三乐，王天下不与存焉。”其一曰：“乐得天下之英才而教育之。”此皆圣人贤士之所极言至论。古今之所宜法者也；然则孰能长育天下之人材，将非吾君与吾相乎？孰能教育天下之英材，将非吾君与吾相乎⁷？幸今天下无事，小大之官各守其职⁸，钱谷甲兵之问不至于庙堂；论道经邦之暇，舍此宜无大者焉。

¹“矣”，或作“也”。

²“赐之”：“赐”，或作“锡”；“之”，或作“以”。

³“载”，载也，或作“载者，载也”；或作“载者，舟也”；或作“载，舟也”。

⁴〔补注〕沈钦韩曰：按“载”之训，“则”也。郑于此云：“沉物亦载，浮物亦载。”此用郑义。

⁵“心”上，或无“之”字。

⁶邵氏闻见录云：退之于文，不全用诗书之言，如田弘正先庙碑曰：“鲁僖公能遵其祖伯禽之烈，周天子实命其史臣克作为之诗，使声于庙。”其用诗之法如此。上宰相书解释菁菁者莪二百余字，盖少作也云云。

⁷然则下或无“孰能”至“相乎”十七字，欧本云：存此则与后相应，然亦无“孰”、“长”、“人”三字，则非是。

⁸“职”，或作所。

今有人生二十八年矣¹，名不著于农工商贾之版。其业则读书著文歌颂尧 舜之道，鸡鸣而起，孜孜焉亦不为利；其所读皆圣人之书，杨 墨释老之学无所入于其心；其所著皆约六经之旨而成文，抑邪与正，辨时俗之所惑²。居穷守约³，亦时有感激怨怼奇怪之辞⁴，以求知于天下；亦不悖于教化，妖淫谀佞诪张之说⁵，无所出于其中：四举于礼部乃一得，三选于吏部卒无成；九品之位其可望，一亩之宫其可怀⁶。遑遑乎四海无所归；恤恤乎饥不得食⁷，寒不得衣；滨于死而益固，得其所者争笑之；忽将弃其旧而新是图，求老农老圃而为师。悼本志之变化，中夜涕泗交颐。虽不足当诗人孟子之谓⁸，抑长育之使成材，其亦可矣；教育之使成才，其亦可矣⁹！

¹退之以大历三年戊申生，至贞元十一年乙亥，二十八年也。

²“与”，或作“兴”。

³或无“守”字。

⁴“怼”，音队。

⁵“诪”，音辀。

⁶“宫”，或作“宅”。方云“一亩之宫”，本儒行语，公苗蕃志“无宫以归”，今本亦误。今按：二字无大利害，公用儒行语亦或有之，然谓其专用“宫”字而不得更用“宅”字，则固矣。

⁷“恤恤乎”，左昭十二年之文。“恤恤”，忧貌。

⁸“子之”下，或有“所”字。

⁹〔补注〕方苞曰：散体文用韵，周 秦间诸子时有之。惟退之笔力朴健，不觉其佻，后人不能学，亦不必学。

抑又闻古之君子相其君也¹，一夫不获其所，若己推而内之沟中；今有人生七年而学圣人之道以修其身，积二十年²，不得已一朝而毁之，是亦不获其所矣！伏念今有仁人在上位，若不往告之而遂行，是果于自弃而不以古之君子之道待吾相也，其可乎？宁往告焉，若不得志，则命也³，其亦行矣！

¹“之”字，或在“君子”下，或“子”下别有“之”字。

²“十”下，或有“一”字。

³“志”上，或有“其”字。今疑“志”字衍。

洪范曰：“凡厥庶民，有猷、有为、有守，汝则念之，不协于极，不罹于咎¹，皇则受之，而康而色。曰予攸好德，汝则锡之福。”是皆与善之辞也。抑又闻古之人有自进者，而君子不逆之矣²，曰“予攸好德，汝则锡之福”之谓也；抑又闻上之设官制禄，必求其人而授之者，非苟慕其才而富贵其身也³，盖将用其能理不能，用其明理不明者耳；下之修己立诚必求其位而居之者，非苟没于利而荣于名也⁴，盖将推己之所余以济其不足者耳⁵。然则上之于求人，下之于求位，交相求而一其致焉耳⁶。苟以是而为心，则上之道不必难其下，下之道不必难其上：可举而举焉，不必让其自举也⁷；可进而进焉，不必廉于自进也⁸。

¹二“不”字，或并作“弗”。

²“君”上，或无“而”字。〔补注〕吴汝纶曰：此“抑又闻”字，与他人文所用乃不同。

³或无“贵”字。

⁴“没”，或作“役”。国语：“重耳不没于利。”注：“没，贪也。”

⁵〔补注〕何焯曰：将往告一面义理说得光明俊伟，惟公可以无惭此言。吴汝纶曰：韩公此义，持之终其身不变，屡见于文词，乃其闳识奇志所激发，非苟贪仕进者比。占小儒，务以廉退为名高，乌足与论此道哉！

⁶“一其致”，或作“其致一”。

⁷“让”下，或有“于”字。〔补注〕何焯曰：“让”，责让也。

⁸“于”下，或有“其”字。

抑又闻上之化下¹，得其道，则劝赏不必遍加乎天下而天下从焉²，因人之所欲为而遂推之之谓也³。今天下不由吏部而仕进者几希矣⁴，主上感伤山林之士有逸遗者，屡诏内外之臣旁求于四海⁵。而其至者盖阙焉，岂其无人乎哉？亦见国家不以非常之道礼之而不来耳⁶。彼之处隐就闲者亦人耳，其耳目鼻口之所欲、其心之所乐、其体之所安、岂有异于人乎哉？今所以恶衣食，穷体肤，麋鹿之与处，猨狖之与居⁷，固自以其身不能与时从顺俯仰⁸，故甘心自绝而不悔焉⁹。而方闻国家之仕进者¹⁰，必举于州县，然后升于礼部吏部，试之以绣绘雕琢之文，考之以声势之逆顺、章句之短长，中其程式者，然后得从下士之列¹¹；虽有化俗之方、安边之画，不繇是而稍进，万不有一得焉¹²：彼惟恐入山之不深，入林之不密¹³，其影响昧昧，惟恐闻于人也。今若闻有以书进宰相而求仕者，而宰相不辱焉，而荐之天子，而爵命之，而布其书于四方¹⁴，枯槁沉溺魁闳宽通之士，必且洋洋焉动其心，峨峨焉缨其冠，于于焉而来矣¹⁵。此所谓劝赏不必遍加乎天下而天下从焉者也，因人之所欲为而遂推之之谓者也。

¹或无“之”字。

²“则”，或作“其”。疑当并有“则”、“其”字。

³“也”，或作“矣”。

⁴〔补注〕张裕钊曰：自此至段末，一气驱遣，自不可及。

⁵“求”下，或有“儒雅”字，“雅”亦或作“士”。

⁶“家”下，或有“之”字。

⁷“狖”，音柚。

⁸“从”，方作“俗”。今按：与冯宿书云“委曲从顺，向风承意”，则诸本作“从顺”者，固韩公常用之语也。方本语意拙涩，非是。

⁹〔补注〕吴汝纶曰：横恣奇肆。

¹⁰“闻”下，或有“今”字。

¹¹〔补注〕沈钦韩曰：六典“吏部考功员外郎试杂文两道，时务五条”；然开元以后，进士试移于礼部，吏部所试者，书判耳。

¹²“进”下，或有“者”字。

¹³“惟恐”，或作“之恐”或无此二字。

¹⁴“进”，或作“上”。“而宰”、“而爵”，或并无“而”字，而复出“天子”二字。或无“于”字。

¹⁵〔补注〕沈钦韩曰：文王世子注：“于”读为迂，迂犹广也，大也。

伏惟览诗 书 孟子之所指，念育才锡福之所以；考古之君子相其君之道，而忘自进自举之罪；思设官制禄之故，以诱致山林逸遗之士：庶天下之行道者知所归焉¹。

¹“归”上，或有“依”字。〔补注〕方苞曰：总收始于刘子政，惟退之尚能运掉如意，后人更仿效、便成习套。

小子不敢自幸，其尝所著文，辄采其可者若干首，录在异卷，冀辱赐观焉¹。干黩尊严，伏地待罪。愈再拜。

¹或无“敢”字。或无“冀”字。“冀辱”，或作“伏垂”。