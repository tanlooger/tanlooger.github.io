---
---
---
title: 上张仆射书
---







建封字本立，兖州人。贞元四年为徐州刺史，徐、泗、濠节度使。十二年加检校右仆射，公以十五年二月脱汴州之乱，依建封于徐。秋，建封辟为节度推官，至是供职，书意以晨入夜归为不可。其不谄屈于富贵之人可知矣。

九月一日愈再拜：受牒之明日，在使院中，有小吏持院中故事节目十余事来示愈。其中不可者，有自九月至明年二月之终，皆晨入夜归，非有疾病事故辄不许出。当时以初受命不敢言，古人有言曰：人各有能有不能。若此者，非愈之所能也¹。抑而行之，必发狂疾，上无以承事于公，忘其将所以报德者²；下无以自立，丧失其所以为心³：夫如是，则安得而不言？

¹“愈”下，或无“之”字。

²“忘”，或作“望”，非是。

³“丧”，或作“哀”，或校作“衷”，皆非是。

凡执事之择于愈者，非为其能晨入夜归也，必将有以取之。苟有以取之，虽不晨入而夜归，其所取者犹在也¹。下之事上，不一其事；上之使下，不一其事。量力而任之，度才而处之，其所不能，不强使为是，故为下者不获罪于上，为上者不得怨于下矣²。孟子有云：今之诸侯无大相过者，以其皆“好臣其所教，而不好臣其所受教”³，今之时，与孟子之时又加远矣，皆好其闻命而奔走者，不好其直己而行道者。闻命而奔走者，好利者也；直己而行道者，好义者也：未有好利而爱其君者，未有好义而忘其君者⁴。今之王公大人惟执事可以闻此言，惟愈于执事也可以此言进⁵。

¹或无“将”字与“而”字。“所取”下，亦无“者”字。

²“矣”，或作“也”。

³诸本皆如此。阁本二“教”字并作“命”，方从杭、蜀、苑，“教”作“受命”，“所受教”作“所以受命”，云：考孟子上语当作“受命”。今按：依 孟子 则上语不当有“受”字，下语不当有“以”字，而二“命”字本皆作“教”，童而习者，皆能知之。不知方氏何据，而云考孟子上语当作“受命”也。

⁴文苑，“而爱”作“而能爱”；“而忘”作“而不爱”：二语并无“者”字。

⁵“此言进”，或作“言此言”，或作“言此事”。〔补注〕方苞曰：前半乃“宽假之使不失其性”，后半则“加待之使足以为名”，而暗用四语为枢纽，管子、韩子多用此法。

愈蒙幸于执事，其所从旧矣。若宽假之使不失其性，加待之使足以为名，寅而入，尽辰而退；申而入，终酉而退¹：率以为常，亦不废事。天下之人闻执事之于愈如是也²，必皆曰：执事之好士也如此³，执事之待士以礼如此，执事之使人不枉其性而能有容如此，执事之欲成人之名如此，执事之厚于故旧如此；又将曰：韩愈之识其所依归也如此⁴，韩愈之不谄屈于富贵之人如此，韩愈之贤能使其主待之以礼如此⁵，则死于执事之门无悔也⁶。若使随行而入，逐队而趋，言不敢尽其诚，道有所屈于己⁷；天下之人闻执事之于愈如此，皆曰：执事之用韩愈，哀其穷、收之而已耳；韩愈之事执事，不以道，利之而已耳。苟如是，虽日受千金之赐，一岁九迁其官，感恩则有之矣，将以称于天下曰：知己知己！则未也⁸。

¹“终”，或作“中”。

²“闻”下，或无“执事之”三字。

³“好”，或作“待”。杭、蜀、文苑只此句有“也”字，余并无，今从之。

⁴阁本惟此句有“也”字，余并无，今从之。

⁵“能”上，或无“贤”字。

⁶“则”上，或有“苟如此”三字。

⁷或无“所”字。

⁸或无复出“知己”二字。〔补注〕沈钦韩曰：“知己知己”并读，犹桓温称王敦曰“可儿可儿”。

伏惟哀其所不足¹，矜其愚，不录其罪；察其辞，而垂仁采纳焉。愈恐惧再拜。

¹“哀”下，方有“察”字。按：下方合有“察”字，此不当有。