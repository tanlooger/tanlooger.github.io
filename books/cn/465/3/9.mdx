---
---
---
title: 答李秀才书
---







“李”下，或有“师锡”字，或注“图南”字。李观卒于贞元十年，此书云故友元宾，则当在十年后作。〔补注〕姚范曰：风神得之左氏传。刘大櫆曰：情韵简淡而荡逸。曾国藩曰：义深而文淡永。

愈白：故友李观 元宾十年之前示愈别吴中故人诗六章，其首章则吾子也，盛有所称引。元宾行峻洁清，其中狭隘不能苞容¹，于寻常人不肯苟有论说；因究其所以，于是知吾子非庸众人²。时吾子在吴中，其后愈出在外，无因缘相见。元宾既殁，其文益可贵重；思元宾而不见，见元宾之所与者则如元宾焉³。

¹“苞”，或作“包”。

²或有复出“庸”字，或作“庸庸之众”。

³杭本无“既殁”以下八字，非是。“与”，方作“以”。今按：方以“以”、“与”可通用，故从杭本作“以”，然孰若从诸本之为正邪。〔补注〕吕居仁曰：“元宾既殁”数语，盖出孟子“百里奚自鬵”章，最见抑扬反复处。曾子固答李绍书亦如此，皆宜详读。

今者辱惠书及文章，观其姓名，元宾之声容怳若相接；读其文辞¹，见元宾之知人，交道之不污。甚矣，子之心有似于吾元宾也²！

¹“文辞”，阁、杭本作“命辞”。云：元宾所命意于辞也。今按：此“文辞”指李生所作耳，非谓元宾之辞也；正使实谓元宾之辞，作“命辞”亦无理。

²“矣”，或作“乎”。“于”，或作“乎”。

子之言以愈所为不违孔子，不以琢雕为工，将相从于此；愈敢自爱其道而以辞让为事乎？然愈之所志于古者，不惟其辞之好，好其道焉尔。读吾子之辞而得其所用心，将复有深于是者与吾子乐之，况其外之文乎¹？愈顿首。

¹“与”，或作“欤”，属上句，非是。