---
---
---
title: 答吕山人书
---







〔补注〕茅坤曰：奇气。曾国藩曰：绝傲兀自负。张裕钊云：此文生杀出入，禽纵抑扬，奇变不可方物，笔力似孟子，机趣似国策。吴汝纶曰：似谏猎书。

愈白：惠书责以不能如信陵执辔者¹。夫信陵，战国公子，欲以取士声势倾天下而然耳；如仆者²，自度若世无孔子，不当在弟子之列。以吾子始自山出，有朴茂之美意，恐未砻磨以世事；又自周后文弊，百子为书，各自名家³，乱圣人之宗，后生习传，杂而不贯⁴：故设问以观吾子。其已成熟乎，将以为友也；其未成熟乎⁵，将以讲去其非而趋是耳⁶。不如六国公子有市于道者也。

¹史记：魏公子 无忌，昭王少子，安釐王异母弟也。安釐王即位，封公子为信陵君。魏有隐士侯嬴为大梁 夷门监者，公子从车骑虚左自迎，侯生摄弊衣冠直上；载公子上坐，欲以观公子，公子执辔愈恭。“信”音申。

²“仆”下，或无“者”字。

³或无“书各自名”四字，非是。

⁴“贯”，或作“实”。

⁵“乎”，或作“邪”。

⁶“趋”下，或有“其”字。

方今天下入仕，惟以进士、明经及卿大夫之世耳。其人率皆习熟时俗，工于语言，识形势，善候人主意¹；故天下靡靡，日入于衰坏。恐不复振起，务欲进足下趋死不顾利害去就之人于朝，以争救之耳；非谓当今公卿间无足下辈文学知识也。不得以信陵比。

¹方从阁本“意”下有“在”字，云：“意在”谓意之所向也。左氏：“晋君少安，不在诸侯；赵穿有宠而弱，不在军事。”汉书：“王莽意不在哀。”义祖此也。今按：但如诸本，语意已足，不假“在”字为奇也。政使能奇，亦复几何？而已不胜其赘矣。此近世所谓古文者之弊，而谓韩公为之哉？恐阁本初亦失误，而方乃曲为之说以误后人，故不可以不辨。或者又疑“在”亦草书“者”字之误，更详之。

然足下衣破衣，系麻鞋¹，率然叩吾门；吾待足下虽未尽宾主之道，不可谓无意者²。足下行天下，得此于人盖寡，乃遂能责不足于我，此真仆所汲汲求者。议虽未中节，其不肯阿曲以事人者灼灼明矣³。方将坐足下三浴而三熏之，听仆之所为，少安无躁⁴。愈顿首。

¹“破”上，或无“衣”字。“系”上，或有“脚”字。

²“者”下，或有“也”字。

³“阿曲”，或无“曲”字，或作“效俗”，或“阿”上仍有“效”字，或作“效阿俗”。

⁴〔补注〕陈景云曰：左传：“吾子其少安。”注：“安，徐也。”张裕钊曰：一结尤奇诡不测，意致隽永，昧之无极。