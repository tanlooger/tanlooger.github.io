---
---
---
title: 与冯宿论文书
---







或无“论文”字，公此书于汴州作。

辱示初筮赋¹，实有意思。但力为之，古人不难到；但不知直似古人，亦何得于今人也²？仆为文久，每自则意中以为好，则人必以为恶矣³：小称意人亦小怪之⁴，大称意即人必大怪之也。时时应事作俗下文字，下笔令人惭；及示人，则人以为好矣⁵：小惭者亦蒙谓之小好，大惭者即必以为大好矣，不知古文直何用于今世也；然以俟知者知耳⁶。

¹“筮”，或作“仕”。

²“何”下，或有“有”字，或有“有”字而无“得”字。〔补注〕张裕钊曰：一折便入深处，便可想其襟抱。

³“则人”，或作“即人”。“必”下，或无“以”字。

⁴“亦”上，或有“即”字。

⁵“俗下”下，或无“文字”二字，而有“者”字。“则人”，或无“则”字。

⁶“直”，或作“真”。或无“今”字。“然以”，或作“然而”。〔补注〕方苞曰：古文无用于今世，束上；以俟知，启下。

昔扬子云著太玄，人皆笑之，子云之言曰¹：“世不我知无害也；后世复有扬子云，必好之矣。”子云死近千载，竟未有扬子云，可叹也！其时桓谭亦以为雄书胜老子²；老子未足道也，子云岂止与老子争强而已乎？此未为知雄者³。其弟子侯芭颇知之，以为其师之书胜周易⁴，然侯之他文不见于世，不知其人果如何耳。以此而言，作者不祈人之知也明矣。直百世以俟圣人而不惑，质诸鬼神而不疑耳⁵。足下岂不谓然乎？

¹或无“之言”二字。

²或无“为”字。

³“未为”，或作“不为”。〔补注〕张裕钊曰：于感慨波折处见睥睨一切之概。

⁴“师”上，或无“其”字。

⁵“耳”，或作“矣”。〔补注〕曾国藩曰：自负语绝沉着。

近李翱从仆学文，颇有所得，然其人家贫多事，未能卒其业。有张籍者，年长于翱¹，而亦学于仆，其文与翱相上下，一二年业之，庶几乎至也²；然闵其弃俗尚而从于寂寞之道，以之争名于时也³！

¹“长”上，或无“年”字。

²“几”下，或有“至”字。

³此下或有“未知果能不叛去乎”八字，又或疑此句上有“然”字，意无所承，恐所增多八字当在“然”字之上，未知是否。〔补注〕方苞曰：无此二语，则于通篇无合络处。张裕钊云：寄托遥远，含蕴深妙。

久不谈，聊感足下能自进于此，故复发愤一道¹。愈再拜。

¹“久”下，或有“而”字，非是。