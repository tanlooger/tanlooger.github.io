---
---
---
title: 答殷侍御书
---







殷侑也。或注“衔”字，非是。公尝荐侑堪任御史大夫、太常博士，后又有序送其自太常博士迁尚书虞部员外郎兼侍御史，副李孝诚使回鹘，则知殷侍御为侑无疑。序作于元和十二年。此书曰“八月益凉”，则明年八月欤？〔补注〕李光地曰：韩公于殷侍御，子厚于陆文通，欧阳于胡翼之，皆极致尊崇；今人欲学三公为文，而不尽心于经，斯失其本矣。

某月日，愈顿首：辱赐书，周览累日，竦然增敬，蹙然汗出以惭。愈于进士中，粗为知读经书者；一来应举，事随日生，虽欲加功，竟无其暇。游从之类，相熟相同，不教不学，闷然不见己缺，日失月亡，以至于老¹：所谓无以自别于常人者。每逢学士真儒，叹息踧踖²，愧生于中，颜变于外，不复自比于人。

¹“月”，或作“日”。

²“踧踖”上，子六反；下，资昔反。

前者蒙示新注公羊春秋¹，又闻口授指略，私心喜幸，恨遭逢之晚，愿尽传其学。职事羁缠，未得继请，怠惰因循，不能自强，此宜在摈而不教者。今反谓少知根本，其辞章近古，可令叙所注书；惠出非望，承命反侧，善诱不倦，斯为多方，敢不喻所指？八月益凉，时得休假²，傥矜其拘缀不得走请，务道之传而赐辱临，执经座下，获卒所闻，是为大幸³！

¹“前者”，或作“前人”，非是。

²“假”，或作“暇”。

³〔补注〕吴汝纶曰：词礼下而意特兀傲。

况近世公羊学几绝，何氏注外，不见他书¹。圣经贤传，屏而不省，要妙之义，无自而寻；非先生好之乐之，味于众人之所不味，务张而明之，其孰能勤勤绻绻若此之至²！固鄙心之所最急者。如遂蒙开释，章分句断，其心晓然，直使序所注，挂名经端，自托不腐，其又奚辞³？将惟先生所以命。愈再拜。

¹后汉何休作春秋公羊解诂。

²“绻绻”，或作“拳拳”。

³“辞”，或作“词”。