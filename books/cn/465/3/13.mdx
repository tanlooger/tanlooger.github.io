---
---
---
title: 答胡生书
---







或作“胡直均”，“均”或作“钧”。李肇国史补云：“文公引致后辈，为求科第，多有投书请益者，人谓‘韩门弟子’云。”直均之求谒于公，望其称荐于公卿为科第计，公答之以不知者，乃用是为谤。信当时韩门弟子之众也。直均其后竟登贞元十九年第，亦公称道所致耶？

愈顿首，胡生秀才足下：雨不止，薪刍价益高，生远客，怀道守义，非其人不交，得无病乎？斯须不展，思想无已¹。愈不善自谋，口多而食寡，然犹月有所入，以愈之不足，知生之穷也。至于是而不悔，非信道笃者其谁能之！所示千百言，略不及此，而以不屡相见为忧，谢相知为急，谋道不谋食，乐以忘忧者，生之谓矣。顾无以当之，如何²？

¹“斯须”，或作“顷渴”，或作“倾渴”，皆非是。

²“当”，或作“答”。

夫别是非，分贤与不肖，公卿贵位者之任也；愈不敢有意于是。如生之徒于我厚者，知其贤，时或道之，于生未有益也¹；不知者，乃用是为谤。不敢自爱²，惧生之无益而有伤也，如之何？若曰：彼有所合，吾不利其求，则庶可矣³；生又离乡邑，去亲爱，甘辛苦而不厌者，本非为是也⁴，如之何？愈之于生既不变矣，戒生无以示愈者语于人⁵，用息不知者之谤，生慎从之！

¹“未有”下，或有“所”字。

²〔补注〕曾国藩曰：言不惜称道揄扬之。爱者，惜也。

³或无“其”字。今按：答陈商书云：“文虽工，不利于求。”则此“其”字亦当作“于”。〔补注〕曾国藩曰：彼辈自有可合之人，吾不因其可以干泽而思与之苟合。若能如此，则可以行而不恤众谤，而生又不能。

⁴〔补注〕曾国藩曰：生离乡远出，本欲求仕，非徒求韩公之知也。“是”者，指上文相知称道云也。

⁵“语”，或作“谓”。

讲礼 释友二篇，比旧尤佳¹，志深而喻切，因事以陈辞，古之作者正如是尔。愈顿首。

¹或作“嘉”，又作“加”。