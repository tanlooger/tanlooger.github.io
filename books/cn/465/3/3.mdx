---
---
---
title: 后廿九日复上书
---







〔补注〕吴汝纶曰：此篇倔强益甚。

三月十六日，前乡贡进士韩愈谨再拜言相公阁下：

愈闻周公之为辅相，其急于见贤也，方一食三吐其哺，方一沐三捉其发¹。当是时，天下之贤才皆已举用，奸邪谗佞欺负之徒皆已除去²；四海皆已无虞；九夷八蛮之在荒服之外者，皆已宾贡³；天灾时变、昆虫草木之妖，皆已销息；天下之所谓礼乐刑政教化之具，皆已修理；风俗皆已敦厚；动植之物、风雨霜露之所沾被者，皆已得宜；休征嘉瑞、麟凤龟龙之属，皆已备至：而周公以圣人之才，凭叔父之亲，其所辅理承化之功又尽章章如是，其所求进见之士岂复有贤于周公者哉⁴？不惟不贤于周公而已，岂复有贤于时百执事者哉？岂复有所计议能补于周公之化者哉？然而周公求之如此其急，惟恐耳目有所不闻见，思虑有所未及，以负成王托周公之意，不得于天下之心⁵。如周公之心，设使其时辅理承化之功未尽章章如是，而非圣人之才，而无叔父之亲，则将不暇食与沐矣；岂特吐哺捉发为勤而止哉！维其如是，故于今颂成王之德而称周公之功不衰⁶。

¹“其急”，或无“其”字。“捉”，或作“握”。事见史记。“辅相”下，或有“也”字。

²“奸”下，或有“人”字，无“欺”字，非是。

³“之在”，或无“之”字。

⁴〔补注〕何焯曰：自此一路顿跌而下，如怒涛出峡。

⁵“托周公”，疑此“周公”字当是“国”字；“意”下，或有“以”字。

⁶〔补注〕何焯曰：至此气愈足，势愈重，无此一勒，文势便有剽而不留之患。

今阁下为辅相亦近耳¹，天下之贤才岂尽举用？奸邪谗佞欺负之徒岂尽除去²？四海岂尽无虞？九夷八蛮之在荒服之外者，岂尽宾贡？天灾时变，昆虫草木之妖，岂尽销息？天下之所谓礼乐刑政教化之具，岂尽修理？风俗岂尽敦厚？动植之物、风雨霜露之所沾被者，岂尽得宜？休征嘉瑞、麟凤龟龙之属，岂尽备至？其所求进见之士，虽不足以希望盛德，至比于百执事³，岂尽出其下哉？其所称说，岂尽无所补哉？今虽不能如周公吐哺捉发，亦宜引而进之，察其所以而去就之，不宜默默而已也。愈之待命四十余日矣⁴，书再上，而志不得通；足三及门，而阍人辞焉：惟其昏愚不知逃遁，故复有周公之说焉。阁下其亦察之⁵！

¹〔补注〕陈景云曰：霍光传：上曰：“将军之广明，都郎属耳。”师古注：“属耳，近耳也。”赵憬、贾耽、卢迈俱于贞元九年五月入相，距公上书时，已涉三载；而云然者，盖较周公辅相七年，犹为近耳。

²或无“佞欺”字。

³“至比”，或作“如比”。

⁴“余日”，或作“日余”。

⁵或无此六字。

古之士三月不仕则相吊，故出疆必载质，然所以重于自进者：以其于周不可，则去之鲁；于鲁不可，则去之齐；于齐不可，则去之宋之郑之秦之楚也¹。今天下一君，四海一国，舍乎此则夷狄矣，去父母之邦矣；故士之行道者²不得于朝，则山林而已矣³。山林者，士之所独善自养而不忧天下者之所能安也；如有忧天下之心，则不能矣：故愈每自进而不知愧焉；书亟上，足数及门，而不知止焉⁴。宁独如此而已？惴惴焉惟不得出大贤之门下是惧⁵，亦惟少垂察焉。渎冒威尊，惶恐无已⁶。愈再拜。

¹“之鲁”、“之齐”之下，或并有“于”字。“则去之宋”，或无“则”字。〔补注〕曾国藩曰：鲁同姓，礼义之邦，故次周后；齐大国，次之；宋、郑小国，次之；秦、楚戎蛮，又次之：非率尔泛指也。

²“道”下，一有“也”字。

³〔补注〕何焯曰：第二书“恐惧不敢逃遁”与前“昏愚不知逃遁”，皆指山林言之。

⁴“数”，音朔。

⁵“不得”上，或有“恐”字。

⁶“威尊”，或作“尊威”。“无已”，或作“无文”，非是。