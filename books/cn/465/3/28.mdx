---
---
---
title: 与孟尚书书
---







“孟”下一有“简”字。孟简字幾道，德州 平昌人；最嗜佛，尝与刘伯刍归登 萧俛译次梵言者。公元和十四年以言佛骨贬潮州，与潮僧大颠游，人遂云奉佛氏。其冬，移袁州，明年，简移书言及，公作此书答之。〔补注〕李光地曰：佛骨表其所言于廷者耳，此是欲流传学者之书，故拔本塞源，争辩千古道术之归，反复恺切，无复余恨。自江都 河汾之书未足以比儗者，何况余子！方苞曰：理足气盛，浩然若江河之达。何焯曰：理明气畅，此文真是如潮。张裕钊云：浑浩变化，千转百折，而势愈劲；其雄肆之气，奇杰之辞，并臻上境。北宋诸家，无能为役。

愈白：行官自南回¹，过吉州²，得吾兄二十四日手书数番：忻悚兼至，未审入秋来眠食何似，伏惟万福！

¹〔补注〕沈钦韩曰：通鉴胡三省注云：“行官，主将命往来京师及邻道郡县。”杜集行官张望补稻畦归诗云“主守问家臣”，则行官亦干仆之称。

²元和十五年贬太子宾客分司孟简 吉州司马。

来示云：有人传愈近少信奉释氏，此传之者妄也¹。潮州时²，有一老僧号大颠，颇聪明，识道理，远地无可与语者³，故自山召至州郭，留十数日，实能外形骸以理自胜，不为事物侵乱⁴。与之语，虽不尽解，要自胸中无滞碍；以为难得，因与来往⁵。及祭神至海上，遂造其庐；及来袁州，留衣服为别，乃人之情，非崇信其法，求福田利益也。孔子云：“丘之祷久矣。”凡君子行己立身自有法度，圣贤事业，具在方册，可效可师；仰不愧天，俯不愧人，内不愧心，积善积恶，殃庆自各以其类至⁶：何有去圣人之道，舍先王之法，而从夷狄之教以求福利也？诗不云乎：“恺悌君子，求福不回。”⁷传又曰：“不为威惕，不为利疚。”⁸假如释氏能与人为祸祟⁹，非守道君子之所惧也；况万万无此理。且彼佛者果何人哉？其行事类君子邪？小人邪？若君子也，必不妄加祸于守道之人；如小人也，其身已死，其鬼不灵。天地神祇，昭布森列，非可诬也¹⁰；又肯令其鬼行胸臆，作威福于其间哉？进退无所据，而信奉之，亦且惑矣¹¹！

¹或无“吉州”二字，下云“被吾兄二十四日手示，披读数番”。阁、杭本无“行官”至“来示”三十八字，但云“蒙惠书”。今按：阁、杭乃节本；诸本乃其本文，今从之。“信”、“此传之”，阁、杭、蜀本无此四字。

²元和十四年正月，公谪潮州。

³“无”下，或有“所”字，无“与”、“者”字。

⁴司马温公书心经后曰：世称韩文公不喜佛，尝排之，予观其与孟尚书论大颠云“能以理自胜，不为事物侵乱”，乃知公于书无所不观。盖尝遍观佛书，取其精粹而排其糟粕耳；不然何以知不为事物侵乱为学佛者所先耶？

⁵“要自”至“难得”十一字，诸本皆如此，阁、杭、蜀本删“胸中无滞碍”五字；“自”，又或作“且”。今按：此书称许大颠之语，多为后人妄意隐避，删节太过，故多脱落，失其正意。如上两条犹无大利害，若此语中删去五字，则“要自以为难得”一句不复成文理矣。盖韩公之学见于原道者，虽有以识夫大用之流行，而于本然之全体，则疑其有所未睹，且于日用之间，亦未见其有以存养省察而体之于身也。是以虽其所以自任者不为不重，而其平生用力深处，终不离乎文字言语之工。至其好乐之私，则又未能卓然有以自拔于流俗。所与游者，不过一时之文士；其于僧道，则亦仅得毛于畅、观、灵、惠之流耳。是其身心内外所立所资不越乎此，亦何所据以为息邪距诐之本，而充其所以自任之心乎？是以一旦放逐，憔悴亡聊之中，无复平日饮博过从之乐，方且郁郁不能自遣，而卒然见夫瘴海之滨，异端之学，乃有能以义理良胜不为事物侵乱之人，与之语虽不尽解，亦岂不足以荡涤情累而暂空其滞碍之怀乎？然则凡此称誉之言，自不必讳。而于公所谓“不求其福”，“不畏其祸”，“不学其道”者，初亦不相妨也。虽然，使公于此能因彼稊稗之有秋，而悟我黍稷之未熟，一旦翻然反求诸身，以尽圣贤之蕴，则所谓以理自胜，不为外物侵乱者；将无复羡于彼，而吾之所以自任者益恢乎其有余地矣。岂不伟哉！

⁶“庆”下，或无“自”字。

⁷见诗 旱麓篇。

⁸见左氏昭公二十年。

⁹“祟”，或作“福”。

¹⁰“布森”，或作“森布”。今按：公进平淮西碑状亦有“森列”字可考。

¹¹或作“非大惑欤”。〔补注〕曾国藩曰：以上辨己不信佛。

且愈不助释氏而排之者，其亦有说¹。孟子云²：今天下不之杨则之墨，杨 墨交乱，而圣贤之道不明³，则三纲沦而九法⁴，礼乐崩而夷狄横⁵，几何其不为禽兽也！故曰：“能言拒杨 墨者，皆圣人之徒也。”扬子云云⁶：“古者杨 墨塞路，孟子辞而辟之，廓如也。”夫杨 墨行，正道废，且将数百年，以至于秦，卒灭先王之法，烧除其经⁷，坑杀学士，天下遂大乱。及秦灭，汉兴且百年，尚未知修明先王之道；其后始除挟书之律，稍求亡书，招学士，经虽少得，尚皆残缺，十亡二三⁸：故学士多老死，新者不见全经，不能尽知先王之事，各以所见为守，分离乖隔，不合不公，二帝三王群圣人之道于是大坏。后之学者无所寻逐，以至于今泯泯也：其祸出于杨 墨肆行而莫之禁故也。孟子虽贤圣，不得位，空言无施，虽切何补⁹？然赖其言，而今学者尚知宗孔氏，崇仁义，贵王贱霸而已¹⁰。其大经大法皆亡灭而不救，坏烂而不收，所谓存十一于千百，安在其能廓如也？然向无孟氏¹¹，则皆服左衽而言侏离矣¹²：故愈尝推尊孟氏，以为功不在禹下者，为此也¹³。

¹〔补注〕刘大櫆曰：以下屈盘瘦硬，千回百折，有真气行乎其间，具江河沛然之势。

²“子”下，或有“有”字。

³或复出“圣贤之道不明”六字。

⁴“”，都故切。

⁵“横”，户孟切。

⁶“云”或作“曰”。

⁷“至”，或作“竢”，非是。“其经”，或作“经书”，或下有“书”字。

⁸“尚皆”，或无“尚”字，或作“皆尚”。

⁹〔补注〕张裕钊云：突接逆接，硬语盘空。

¹⁰“崇”，方作“贵”，上又有“知”字。今按：“宗”上已有“知”字，“王”上又有“贵”字，不应复出，方本非是。

¹¹“向”，或作“苟”。

¹²后汉 南蛮传：衣裳班阑，语言侏离。“侏”，音朱。

¹³苏轼曰：孟子曰：禹抑洪水，孔子作春秋，而予距杨、墨。盖以是配禹也。自春秋作，而乱臣贼子惧。孟子之言行，而杨、墨之道废。孟子既没，申、商、韩、非之学遂行，秦以是丧。至于胜、广、刘、项之祸，天下萧然，洪水之患，盖不至此也。使杨、墨得志于天下，其祸岂减于申、韩哉！由此言之，虽以孟子配禹，可也。〔补注〕张裕钊曰：前面无数转折顿挫，方入此句，自觉格外出力，曾国藩曰：以上孟子辟杨、墨。

汉氏已来¹，群儒区区修补，百孔千疮，随乱随失，其危如一发引千钧，绵绵延延，浸以微灭。于是时也，而唱释老于其间，鼓天下之众而从之，呜呼，其亦不仁甚矣²！释老之害过于杨 墨，韩愈之贤不及孟子³，孟子不能救之于未亡之前，而韩愈乃欲全之于已坏之后，呜呼，其亦不量其力且见其身之危，莫之救以死也⁴！虽然，使其道由愈而粗传⁵，虽灭死万万无恨⁶！天地鬼神临之在上，质之在傍，又安得因一摧折，自毁其道以从于邪也⁷！

¹或无“氏”字。

²“甚”，或作“耳”。

³木雁 郑少微曰：孟、韩之功其同二，而立言行己其异五；孟子于杨、墨，方其始也禽兽视之，而愈则曰“火其书，庐其居，人其人”；一旦逃而归也，孟子受之而已矣，而愈则序文畅，诗澄观：此其同者二也。孟子曰“尧、舜不遍爱，急亲贤”也，愈则曰“一视而同仁”；孟子言必称尧、舜，愈则曰“王易王，霸易霸”也；孟子曰“性本善”也，而愈品为三；孟子曰“墨乱孔”也，而愈合为一；孟子藐大人，轻万钟，召之则不往也，愈则佞，干宰相：此其异者五也。其曰韩之贤不及孟子，可谓能自知矣。〔补注〕张裕钊曰：突转逆势。

⁴〔补注〕张裕钊曰：纵笔绝奇，有呵斥鬼神之概。

⁵“而”，或作“且”。

⁶〔补注〕张裕钊曰：转折处笔能拔山。

⁷〔补注〕曾国藩曰：言己辟佛，上承孟子之绪。

籍、湜辈虽屡指教，不知果能不叛去否¹？辱吾兄眷厚而不获承命，惟增惭惧，死罪死罪！愈再拜²。

¹〔补注〕沈钦韩曰：皇甫湜送孙生序云：“浮图入中国六百年，天下胥而化，孙生独发愤著书，攻而指斥，庶几万一悟主救民者。”张文昌，诗人，无所论说，而皇甫盖守其说不变也。

²邓瑀曰：韩愈始论佛骨，似有辟邪说距诐行之意。斥守潮阳，与大颠往来海滨，及得孟简书，文过饰非，至今往往传其真与大颠对，释氏之徒撰大颠之辞以非之；诚自取也。交可不择哉！