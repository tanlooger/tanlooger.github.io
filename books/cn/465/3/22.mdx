---
---
---
title: 与凤翔邢尚书书
---







或作“京西节度使邢尚书”。“邢”，谓邢君牙也。

愈再拜：布衣之士身居穷约，不借势于王公大人则无以成其志；王公大人功业显著，不借誉于布衣之士则无以广其名：是故布衣之士虽甚贱而不谄，王公大人虽甚贵而不骄，其事势相须，其先后相资也。今阁下为王爪牙，为国藩垣，威行如秋，仁行如春，戎狄弃甲而远遁，朝廷高枕而不虞：是岂负大丈夫平生之志愿哉？岂负明天子非常之顾遇哉¹？赫赫乎，洸洸乎²，功业逐日以新，名声随风而流，宜乎欢呼海隅高谈之士，奔走天下慕义之人，使或愿驰一传³，或愿操一戈⁴，纳君于唐 虞，收地于河 湟⁵；然而未至乎是者，盖亦有说云⁶：岂非待士之道未甚厚，遇士之礼未甚优？请粗言其事，阁下试详而听之：

¹下“岂”上，或有“是”字。

²或无“洸洸乎”三字。“洸”，音光。

³“传”，驿递也。周礼 大仆“传达于四方”，音啭。

⁴“操”上，或无“或愿”二字。

⁵“湟”，或作“隍”。

⁶“盖亦”，或作“亦盖”。“说”上，有“其”字，非是。

夫士之来也，必有求于阁下；夫以贫贱而求于富贵，正其宜也。阁下之财不可以遍施于天下，在择其人之贤愚而厚薄等级之可也。假如贤者至，阁下乃一见之；愚者至，不得见焉：则贤者莫不至而愚者日远矣¹。假如愚者至，阁下以千金与之；贤者至，亦以千金与之：则愚者莫不至而贤者日远矣²。欲求得士之道，尽于此而已；欲求士之贤愚，在于精鉴博采之而已³。精鉴于己，固已得其十七八矣⁴；又博采于人，百无一二遗者焉：若果能是道⁵，愈见天下之竹帛不足书阁下之功德⁶，天下之金石不足颂阁下之形容矣！

¹或无“日”字。

²“亦”，或作“又”。杭本无“贤者”至“与之”九字，非是。“日”，或作“亦”。

³“得”，或作“待”。“已”下，或并有“矣”字。

⁴或无“固”字。

⁵“能”，或作“行”。

⁶“德”下，或有“矣”字。

愈也布衣之士也¹。生七岁而读书，十三而能文，二十五而擢第于春官，以文名于四方。前古之兴亡未尝不经于心也，当世之得失未尝不留于意也，常以天下之安危在边²，故六月于迈，来观其师，及至此都，徘徊而不能去者³，诚悦阁下之义，愿少立于阶墀之际⁴，望见君子之威仪也。居十日而不敢进者，诚以左右无先为容⁵，惧阁下以众人视之，则杀身不足以灭耻，徒悔恨于无穷：故先此书序其所以来之意，阁下其无以为狂而以礼进退之，幸甚，幸甚！愈再拜⁶。

¹“布”上，或有“固”字。“士”下，或无“也”字。

²“常”，或作“尝”。

³“此”上，或无“至”字。“不”上，或无“而”字。“能”下，或有“速”字。“去”，或作“进”。“不能去”，或作“不敢遽进”。〔补注〕沈钦韩曰：此文颇似苏 张诡靡之说。

⁴“际”，或作“下”。

⁵“进”下，或有“谒”字；“诚”字，或在“容”字下；“容”下，或有“也”字；或无“以左”至“为容”七字：皆非是。

⁶“先”下，或有“陈”字；“书”下，或有“陈”字：皆非是。“来之”下，或复有“之”字。“其无以”，或无“其”字，或无“以”字。洪庆善年谱云：公以贞元八年壬申二十五岁中第，十一年乙亥二十八岁上宰相书，求官不得而归，出潼关作二鸟赋，又据程致道说，既出潼关，因游凤翔，上邢君牙书。今按：程说大误，盖赋序言五月过潼关，而此书言六月至凤翔。潼关在长安之东，凤翔在长安之西，相距六百余里，岂有五月方东出潼关，而六月遽能复西至凤翔之理？此书决非此年所作，必是八年以后十年以前尝至凤翔，而有此书、岐山下等诗也。