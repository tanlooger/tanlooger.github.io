---
---
---
title: 与袁相公书
---







滋字德深，蔡州 朗山人，时为山南东道节度使，带平章事，故云“相公”也。公前书荐樊于郑，此又荐于袁，后又以状荐于朝，皆见集中。〔补注〕沈钦韩曰：宪宗时，文臣领方镇带平章事者，惟武元衡、李吉甫、裴度耳。滋于元和初拜相也。

伏闻宾位尚有阙员，幸蒙不以常辈知遇，恒不自知愚且贱，思有论荐。

窃见朝议郎前太子舍人樊宗师¹孝友聪明，家故饶财，身居长嫡，悉推与诸弟²；诸弟皆优赡有余，而宗师妻子常寒露饥馁，宗师怡然处之，无有难色。穷究经史，章通句解，至于阴阳、军法、声律，悉皆研极原本。又善为文章，词句刻深，独追古作者为徒，不顾世俗轻重，通微晓事，可与晤语³。又习于吏职，识时知变，非如儒生文士止有偏长。退勇守专，未为宰物者所识；年近五十，遑遑勉勉，思有所试。阁下傥引而致之，密加识察，有少不如所言，愈为欺罔大君子，便宜得弃绝之罪于门下。诚不忍奇宝横弃道侧，而阁下箧椟尚有少阙不满之处⁴，犹足更容，辄冒言之，退增汗慑。谨状。

¹本传不载宗师为太子舍人，墓志亦不载，或略之耳。

²宗师弟：宗懿 宗宪。

³“与”，或作“以”。

⁴“箧”，或作“匮”。“少阙”，一作“阙少”，或无“阙”字。