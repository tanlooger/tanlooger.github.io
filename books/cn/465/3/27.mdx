---
---
---
title: 答陈商书
---







公为国子先生时，商未第，以文求益而答之也。商后元和九年进士第，唐志 有商集十七卷。〔补注〕陈景云曰：商字述圣，官终秘书监，尝预修武宗实录，则大中间事。刘大櫆曰：古雅。张裕钊曰：似国策，得其机趣，而无剑拔弩张之态。修辞亦文事之最要，如此等文，固是意奇，其辞尤足以副之也。又曰：昌黎书诸短篇，遒古而波折，自然简峻，而规模自宏：最有法度，转换变化处更多。学韩者宜从此等入。

愈白：辱惠书，语高而旨深，三四读尚不能通晓，茫然增愧赧；又不以其浅弊无过人知识¹，且喻以所守²，幸甚！愈敢不吐情实？然自识其不足补吾子所须也。

¹“知”，或作“智”。

²“且”，或作“具”。

齐王好竽¹，有求仕于齐者操瑟而往²，立王之门三年不得入，叱曰：“吾瑟鼓之能使鬼神上下，吾鼓瑟合轩辕氏之律吕。”³客骂之曰：“王好竽而子鼓瑟，虽工，如王不好何？”⁴是所谓工于瑟而不工于求齐也⁵。今举进士于此世，求禄利行道于此世⁶，而为文必使一世人不好，得无与操瑟立齐门者比欤？文虽工不利于求⁷，求不得则怒且怨，不知君子必尔为不也！故区区之心，每有来访者，皆有意于不肖者也。略不辞让，遂尽言之⁸，惟吾子谅察。愈白。

¹〔补注〕张裕钊曰：此等接法，潜玩有得，乃能脱离拘束，绝尘而奔。

²或无“者”字。

³诸本皆如此，方独从阁、杭本以“律吕”二字为“宫”字云：国语：“琴瑟尚宫，钟尚羽；重者从细，轻者从大。”今按：方氏所引国语是也。然凡作乐者，八音并奏，而其一音之中，大者为宫，细者为羽，莫不皆有五声之序；又以六律六吕节之，然后声之大细，得其次第而不差。书所谓“声依永，律和声，而八音克谐”是也。其曰“琴瑟尚宫”者，非谓琴瑟只有宫声也；但以丝声太细，恐其掩于众乐而不可听，故大其器，使其声重大而与众乐相称耳。其中固自有五声，而声必中律吕也。方意似以琴瑟专为宫声而不用它律吕者，故特取此误本耳。今从诸本。

⁴“瑟”字句绝，诸本如此。方独以“鼓”为“瑟”而为句绝，其下“瑟”字乃属下句，曾本上亦作瑟，而下作“之”：皆非是。

⁵“求齐”，或作“竽”；或无“也”字：皆非是。

⁶“求”上，或有“也”字。“道于”下，或无“此”字。

⁷“虽”，或作“诚”，或“虽”上有“诚”字。

⁸“言”下，或无“之”字。