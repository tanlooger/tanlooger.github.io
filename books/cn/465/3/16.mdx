---
---
---
title: 与陈给事书
---







京字庆复，大历元年中进士第。贞元十九年将禘，京奏禘祭必尊太祖，正昭穆，帝嘉之，自考功员外迁给事中。公于十九年冬贬阳山，此书当在京迁给事后作。〔补注〕沈钦韩曰：京，新唐书入儒学传。按：册府元龟：元和九年，帝谓宰臣言德宗兆乱之由，李吉甫对曰：“时讨李希烈，物力已耗。赵赞司国计，纤琐削急，曾无远虑，以为国用不足，宜赋取于下。与谏官陈京等更陈计策：赞请税京师居人室宅，据其间架差等计入；京又请籍列肆商贾资产，以分数借之。宰相同为欺罔，遂行其计。诏出，中外沸腾，人怀怨悱，以致朱泚之乱。”帝嗟叹数四。称陈京、赵赞为贼臣。又曰：柳集有秘书监陈公行状，又先友记云：“为给事中，上方以为相，会惑疾自刃，废锢卒。”按通鉴：贞元元年，上用卢杞为饶州刺史，给事中袁高执之不下，陈京等亦曰：“杞之执政，百官常如兵在其颈；今复用之，则奸党皆唾掌而起。”上大怒，谏者引却，京顾曰：“赵需等勿退，此国大事，当以死争之。”上怒稍解。

愈再拜：愈之获见于阁下有年矣，始者亦尝辱一言之誉。贫贱也¹，衣食于奔走，不得朝夕继见，其后阁下位益尊，伺候于门墙者日益进²。夫位益尊，则贱者日隔³；伺候于门墙者日益进，则爱博而情不专。愈也道不加修而文日益有名。夫道不加修，则贤者不与；文日益有名，则同进者忌。始之以日隔之疏，加之以不专之望，以不与者之心而听忌者之说：由是阁下之庭无愈之迹矣⁴！

¹〔补注〕曾国藩曰：造句奇。

²“候”下，或无“于”字。

³或无“益”字。或无“日”字。

⁴“专”上，杭本有“辱”字；“忌者”，或作“忌始生”；“之迹”上，或有“也”字：皆非是。

去年春，亦尝一进谒于左右矣，温乎其容若加其新也¹，属乎其言若闵其穷也²，退而喜也以告于人。其后如东京取妻子，又不得朝夕继见，及其还也，亦尝一进谒于左右矣，邈乎其容若不察其愚也，悄乎其言若不接其情也³，退而惧也不敢复进。今则释然悟，翻然悔曰：其邈也，乃所以怒其来之不继也；其悄也，乃所以示其意也⁴。不敏之诛无所逃避，不敢遂进，辄自疏其所以，并献近所为复志赋已下十首为一卷，卷有标轴⁵；送孟郊序一首生纸写⁶，不加装饰，皆有揩字注字处⁷，急于自解而谢，不能俟更写，阁下取其意而略其礼可也⁸。愈恐惧再拜。

¹“若”上，或有“其”字；“也”下，或有“矣”字，下句亦然：皆非是。或又疑“加”当作“嘉”，乃与下文“闵”字为对。

²“属”，或作“厉”；或从文苑云：“属”犹“附属”、“连属”之“属”，决非“厉”字也。

³“若”上，或并有“其”字。“愚”，或作“言”。“其情”，或作“于情”。

⁴“示”，或作“不尽”。

⁵“所为”下，或有“文”字。“下”下，或有“赋”字，非是。

⁶邵氏闻见录云：唐人有生纸、有熟纸，所谓妍妙辉光者，其法不一。生纸非有丧故不用。退之云：送孟郊序用生纸。急于自解，不暇择耳。今人少有知者。

⁷“揩”下，或无“字”字。

⁸“意”，或作“言”。