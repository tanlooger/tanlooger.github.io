---
---
---
title: 答刘正夫书
---







“正”，或作“嵒”。此书谓“贤尊给事者”，刘伯刍也。伯刍三子，宽夫、端夫、岩夫，无名正夫者；故蜀本刊作“嵒”，岂正夫即嵒夫邪？今且从旧。

愈白进士刘君足下：辱笺教以所不及，既荷厚赐，且愧其诚然。幸甚，幸甚！

凡举进士者，于先进之门¹何所不往，先进之于后辈，苟见其至，宁可以不答其意邪？来者则接之，举城士大夫莫不皆然，而愈不幸独有接后辈名²：名之所存，谤之所归也。

¹或无“凡”字。

²“接后辈”下，或有“之”字。

有来问者，不敢不以诚答。或问：为文宜何师？必谨对曰：宜师古圣贤人。曰：古圣贤人所为书具存，辞皆不同，宜何师？必谨对曰：师其意，不师其辞。又问曰：文宜易宜难？必谨对曰：无难易，惟其是尔。如是而已¹，非固开其为此，而禁其为彼也。

¹诸本无“尔如是”字。“已”下，有“矣”字。谢校“矣”作“尔”，或作“耳”。李习之云：天下之语文章，其爱难者则曰：文章宜深而不当易。其爱易者则曰：文章宜通不当难：此皆偏滞而不流，未识文章之所主也。书曰“朕堲谗说殄行，震惊朕师”；诗曰“苑彼柔桑，其下侯旬”，此非易也。书曰“允恭克让，光被四表，格于上下”；诗曰“十亩之间兮，桑者闲闲兮”，此非难也。

夫百物朝夕所见者，人皆不注视也；及睹其异者，则共观而言之：夫文岂异于是乎？汉朝人莫不能为文，独司马相如 太史公 刘向 扬雄为之最。然则用功深者，其收名也远；若皆与世沉浮¹，不自树立，虽不为当时所怪，亦必无后世之传也²。足下家中百物皆赖而用也，然其所珍爱者，必非常物；夫君子之于文，岂异于是乎³？今后进之为文⁴，能深探而力取之以古圣贤人为法者，虽未必皆是；要若有司马相如 太史公 刘向 扬雄之徒出⁵，必自于此，不自于循常之徒也⁶。若圣人之道不用文则已，用则必尚其能者；能者非他，能自树立，不因循者是也。有文字来，谁不为文，然其存于今者，必其能者也。顾常以此为说耳⁷。

¹或作“浮沉”。

²李习之云：义虽深，理虽当，辞不工者不成文；宜不能传也。文理义三者兼并，乃能独立于一时，而不泯灭于后代，能必传也。仲尼曰：“言之不文，传之不远。”

³〔补注〕张裕钊曰：承上意反复言之，潆洄尽致，文固贵健劲，然须寓机趣于其中，乃觉奇妙隽永；不然，则使人读之无余味，不足贵也。以此意求之退之之文，无不皆然。

⁴或无“进”字。

⁵“若”上，或无“要”字。

⁶“不”下，或无“自”字。

⁷“顾常”，或作“必当”，或作“顾当”。

愈于足下忝同道而先进者，又常从游于贤尊给事，既辱厚赐，又安得不进其所有以为答也。足下以为何如¹？愈白。

¹或作“如何”。