---
---
---
title: 贺册皇太后表
---







穆宗纪：元和十五年闰正月，尊母为皇太后，即宪宗懿安皇后郭氏，子仪之孙也。

臣某言：伏承闰正月二十七日，皇太后光膺令典，受册宫闱，欢心始自于内朝，孝理遂形于寰海。臣某诚欢诚喜，顿首顿首。

皇太后夙赞先皇，弼成至化，诞生明圣，缵继鸿休，华胥实赞于轩图¹，文母有光于周道²，恭惟懿德，克配前芳。皇帝陛下出震承乾，垂衣御极，式展臣子之志，以明教化之源，礼命载崇，华夷同庆。臣待罪外郡，不获随例称贺阙廷³，无任踊跃欣欢之至，谨奉表陈贺以闻。

¹帝王 世纪：华胥，太昊母。

²文母，太姒。诗：“亦右文母。”

³“贺”，或作“庆”。