---
---
---
title: 请上尊号表
---







或有“国子监”字，元和十五年九月，公自袁州召为国子祭酒，至是有此表。〔补注〕何焯曰：在汉廷亦仅有之作。

臣某言：臣得所管国子、太学、广文，四门，及书、筭、律等七馆学生沈周封等六百人状¹，称身虽贱微，然皆以选择得备学生，读六艺之文，修先王之道，粗有知识，皆由上恩²。今天子整齐乾坤，出入神圣³；经营乎无为之业，游息乎混元之宫；不谋于廷，不战于野；坐收冀部⁴，旋定幽都⁵；析木天街，星宿清润；北岳 医闾，神鬼受职⁶，地弥天区，界轶海外。舜之十有二州，周之千七百国，章亥所步，禹 契所书，四面辐辏，各修贡职⁷。西戎之首，北虏之渠，怛威愧德，失据狼狈，收其种落，逃遁远去，来献羊马，千里不绝。功既如此，德又如彼⁸：爰初嗣位，首去奸嬖⁹，随所顾指，应时清宁。哀天下之鳏寡，释四海之郁结；左右前后，莫匪俊良；小大之材，咸尽其用；无所诛诘，一和以仁。由是五谷岁登，百瑞时见；六府三事，惟序惟歌。昔者娲皇杀黑龙以济冀州，尧诛九婴以定下土¹⁰，血兵刓刃，仅就厥功；以方吾君，一何远也。尧之在位七十余载，戒饬咨嗟，以致平治；孔子之圣，自云三年有成；今自嗣位以来，岁有余耳，臻此功德，其何捷哉！置邮传命，未足以谕。以非常之功，袭寻常之号；以冠古之美，屈守文之名；臣子之诚¹¹，阙而不奏；天号人称，不满事实：斯亦缙绅先生之过也。

¹或无“得”字。

²〔补注〕何焯曰：以下势如涌出，雄杰非常。

³或无“今”字。

⁴元和十五年十月，成德军节度使王承元以镇、赵、深、冀四州归于有司。

⁵长庆元年三月，幽州节度使刘总以所管八州归于有司。

⁶“析木”、“天街”、“北岳”、“医闾”皆以幽、冀言也。天文志：昴为天街，属冀州。自尾十度，至南斗十一度为析木，属幽州。“北岳”，常山，在定州 恒阳县，在古冀州之域也。“医闾”，周礼 职方氏：幽州其镇医闾也。今按：此长庆元年刘总纳土时也。

⁷“章 亥所步”，山海经云：禹使大章步自东极至于西垂，二亿三万三千五百里七十一步。又使竖亥步自南极尽于北垂，二亿三万三千五百里七十一步。

⁸“如彼”，或作“如何”，非是。

⁹谓贬皇甫镈。“嬖”，或作“孽”。

¹⁰娲皇杀黑龙，尧诛九婴二事，并见淮南子。

¹¹“子”，或作“下”。

谓臣官居师长，不言谓何？考其所陈，中于义理，天人合愿，不谋而同；非臣之愚所敢隐蔽，辄冒死以闻。伏乞天恩，特允诚志，令公卿大夫得竭思虑，取正于经，以定大号，有司备礼择日以颁，天下幸甚，天下幸甚！臣某诚惶诚恐¹。

¹方本无“臣某”下六字。