---
---
---
title: 贺雨表
---







公尹京兆时作。

臣某言：臣闻圣人之德，与天地通；诚发于中，事应于外。始闻其语，今见其真。臣诚欢诚喜，顿首顿首。

伏以季夏以来，雨泽不降。臣职司京邑，祈祷实频；青天湛然，旱气转甚。陛下悯兹黎庶¹，有事山川。中使才出于九门，阴云已垂于四野，龙神效职，雷雨应期²，嘉谷奋兴，根叶肥润，抽茎展穗，不失时宜，人和年丰，莫大之庆。

¹“悯”，一作“怜”。

²“雷”，或作“云”。

微臣幸蒙宠任，获睹殊祥，庆抃欢呼，倍于常品。无任踊跃之至，谨奉表陈贺以闻。