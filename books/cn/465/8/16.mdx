---
---
---
title: 为裴相公让官表
---







宪宗纪：元和十年六月乙丑，御史中丞裴度为中书侍郎同中书门下平章事。公时为考功郎中知制诰，代为此表。〔补注〕李光地曰：韩公虽于俳句之文，而辞之质直、气之动荡若此；所谓“拨去其华，存其本根”者。方苞曰：荆公尤近此；欧苏则加藻饰，而音节亦较铿锵。

臣某言：伏奉今日制书，以臣为朝议大夫，守中书侍郎同中书门下平章事；承命惊惶，魂爽飞越，俯仰天地，若无所容。臣某诚惶诚恐，顿首顿首。

臣少涉经史，粗知古今，天与朴忠，性惟愚直。知事君以道，无惮杀身；慕当官而行，不求利己。人以为拙，臣行不疑。元和之初，始拜御史；旋以论事过切，为宰臣所非，移官府廷，因佐戎幕¹。陛下恕臣之罪，怜臣之心，拔居侍从之中，遂掌丝纶之重²，受恩益大，顾己益轻³：苟耳目所闻知，心力所迨及，少关政理，辄以陈闻，于裨补无涓埃之微，而谗谤有丘山之积。陛下知其孤立，赏其微诚⁴，独断不谋，奖待逾量⁵。臣诚见陛下具文武之德，有神圣之姿，启中兴之宏图，当太平之昌历；勤身以俭，与物无私，威怒如雷霆，容覆如天地：实群臣尽节之日，才智效能之时。圣君难逢，重德宜报，苦心焦思，以日继夜；苟利于国，知无不为，徒欲竭愚，未免妄作。陛下不加罪责，更极宠光，既领台纲⁶，又毗邦宪⁷。圣君所厚，凶逆所雠，阙于防虞，几至毙踣⁸。恩私曲被，性命获全，忝累祖先，玷尘班列，未知所措，秪自内惭；岂意陛下擢臣于伤残之余，委臣以爕和之任，忘其陋污使佐圣明：此虽成汤举伊尹于庖厨⁹，高宗登傅说于版筑¹⁰，周文用吕望于屠钓¹¹，齐桓起宁戚于饭牛¹²；雪耻蒙光，去辱居贵，以今准古，拟议非伦。陛下有四君之明，行四君之事；微臣无四子之美，获四子之荣：岂可叨居，以彰非据。

¹“移”，或作“出”。“因”，或作“乃”。元和初，度为监察御史，论权幸语激，忤旨，出为河南府功曹参军。武元衡帅四川，表为节度掌书记。

²度自西川召为起居舍人。元和六年，以司封员外郎知制诰，拜中书舍人。

³“大”，或作“厚”。“益轻”，或作“愈轻”。

⁴或作“尽诚”。

⁵“量”，或作“重”。

⁶元和九年，度为御史中丞。

⁷十年，度为刑部侍郎。〔补注〕陈景云曰：元和十年，晋公以中丞兼刑部侍郎，故曰：“又毗邦宪”，非别除也。

⁸元和十年六月，王承宗、李师道俱遣刺客杀宰相武元衡，又击度，刃三进，断靴、刜背、裂中单，又伤首；度坠沟中，冒毡得不死。

⁹孟子云：“伊尹以割烹要汤。”

¹⁰孟子：“傅说举于版筑之间。”

¹¹离骚：“吕望之鼓刀兮，遭文王而得举。”注云：“望屠于朝歌。”说苑：“望年七十，钓于渭滨。”

¹²离骚：“宁戚之讴歌兮，齐桓闻以该辅。”注云：“宁戚，商贾，宿齐东门外。桓公夜出，戚方饭牛，叩角而商歌。桓公闻，用为客卿。”

方今干戈未尽戢，夷狄未尽宾；麟凤龟龙，未尽游郊薮；草木鱼鳖，未尽被雍熙：当大有为之时，得非常人之佐，然后能上宣圣德，以代天工，如臣等类，实不克堪。伏愿博选周行，旁及岩穴，天生圣主，必有贤臣，得而授之，乃可致理¹。乞回所授，以叶群情，无任恳欵之至。

¹或作“集事”。