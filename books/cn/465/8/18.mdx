---
---
---
title: 冬荐官殷侑状
---







或无“冬”、“官”字。公尝有答殷侍御书云：“蒙示新注公羊春秋。”疑即侑也。状荐堪御史、太常博士，元和十一年冬作。十二年，公送其副宗正少卿李孝诚使回鹘序云：“自太常博士迁虞部员外郎兼侍御史承命以行。”则是侑果因公之荐而为太常博士矣。

前天德军都防御判官承奉郎试大理评事兼监察御史殷侑

右伏准贞元五年六月十一日敕：停使郎官御史在城者¹，委常参官每年冬季闻荐者。前件官兼通三传，傍习诸经，注疏之外，自有所得；久从使幕，亮直著名，朴厚端方，少见伦比：以臣所见，堪任御史、太常博士。臣所谙知，不敢不举。谨录奏闻，伏听敕旨。

¹诸本有“停”字，无“使”字；或无“停”字。方引宋说云：“前天德军防御，即所谓停使也。”