---
---
---
title: 为宰相贺雪表
---







时武元衡、张弘靖、韦贯之等为相，公知制诰。〔补注〕方苞曰：荆公苦效此体。

臣某言：臣伏以去岁冬间，雨雪颇少；今年春首，宿麦未滋。陛下深念黎甿，屡形词旨，神监昭达，皇情感通；春云始繁，时雪遂降，实丰穰之嘉瑞，销疠疫于新年，东作可期，南亩有望：此皆陛下与天合德，视人如伤，每发圣言，则获灵贶；见天人之相应，知朝野之同欢。臣等职在爕和，惭无效用，睹斯庆泽，实荷鸿休。