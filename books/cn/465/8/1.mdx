---
---
---
title: 瘗砚铭
---







“铭”，或作“文”。

陇西 李观 元宾始从进士贡在京师¹，或贻之砚；既四年，悲欢穷泰，未尝废其用。凡与之试艺春官，实二年登上第。行于褒谷²，役者刘胤误坠之地，毁焉。乃匣归埋于京师里中。昌黎 韩愈，其友人也。赞且识云：

¹公与元宾皆贞元八年进士也。

²“褒谷”下，或有“间”字。褒斜，地名。

土乎质，陶乎成器。复其质，非生死类。全斯用，毁不忍弃¹。埋而识，之仁之义。砚乎砚乎，与瓦砾异！

¹“斯”，阁作“期”，非是。〔补注〕曾国藩曰：归于土，故曰“复质”；“全斯用”，谓全时则用之。