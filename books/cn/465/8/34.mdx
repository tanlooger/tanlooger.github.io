---
---
---
title: 贺庆云表
---







穆宗 元和十五年六月十六日也。公时为袁州刺史，以表图称贺云。

臣某言：臣所领州，今月十六日申时有庆云见于西北，至暮方散。臣及举州官吏百姓等无不见者。五采五色，光华不可遍观；非烟非云，容状讵能详述；抱日增丽，浮空不收；既变化而无穷，亦卷舒而莫定：斯为上瑞，实应太平。臣某诚欢诚喜，顿首顿首。

谨按：沈约宋书云：“庆云五色者，太平之应。”¹又据孝经援神契曰：“王者德至山陵，则庆云出。”²故黄帝因之以纪事³，虞舜由之而作歌⁴。又按季夏六月，土王用事⁵；其日景戌，亦主于土⁶；西北方者，京师所在，土为国家之德，祥见京师之位，既征于古，又验于今。伏惟皇帝陛下，德合覆载，道光轩 虞；嗣位之初，祯祥继至，升平之符既兆，仁寿之域以跻⁷。

¹〔补注〕按：见宋书 符瑞志。

²“陵”，或作“泽”。

³左氏昭十七年：“黄帝以云纪，故为云师而云名。”说者以黄帝有“景云之瑞”，故以名官也。

⁴尚书大传曰：俊乂百工，相和而歌卿云。帝乃倡之曰：“卿云烂兮，纠缦缦兮。”

⁵“王”，或作“正”。

⁶今按：历家四季之月，土王用事各十八日。今云“六月”，明当作“王”。“景戌”，以历推之，十六日也。

⁷“以”，或作“已”。

微臣往在先朝，以论事得罪，身居贬黜之地，目睹殊常之庆，抃跃欣幸¹，实倍常情。伏乞宣付史官，以彰圣德所致。瞻恋阙廷，心魂飞驰，无任欣抃踊跃之至²，谨差某官奉表陈贺以闻。

¹“欣”，一作“欢”。

²“驰”下，或有“并图奉进”四字，或附于下文“奉表陈贺”之下。