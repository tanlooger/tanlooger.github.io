---
---
---
title: 与汝州卢郎中论荐侯喜状
---







或无“荐”字。卢虔也。喜尝为虔作复黄陂记。公既已荐喜于卢汝州；十八年陆佐主司权德舆，又荐于陆；后一年，喜登第，诚可谓知己矣。〔补注〕陈景云曰：卢虔终秘书监，从史之父也。按：公爱才出于天性，故其言沉郁深至如此。“自谓之曰”以下，一气直注七八行，而其中具无限曲折，此所谓“低回善往复”者也。

进士侯喜。

右其人为文甚古，立志甚坚，行止取舍有士君子之操；家贫亲老，无援于朝，在举场十余年，竟无知遇¹。愈常慕其才而恨其屈。与之还往，岁月已多，尝欲荐之于主司²，言之于上位，名卑官贱，其路无由；观其所为文，未尝不揜卷长叹³。去年，愈从调选，本欲携持同行，适遇其人自有家事⁴，迍邅坎轲，又废一年。及春末自京还，怪其久绝消息⁵。五月初至此，自言为阁下所知，辞气激扬，面有矜色，曰：“侯喜死不恨矣！喜辞亲入关，羁旅道路，见王公数百⁶，未尝有如卢公之知我也。比者分将委弃泥涂，老死草野；今胸中之气勃勃然，复有仕进之路矣！”

¹或无“知”字。

²或作“有司”。

³“长”，或作“而”。

⁴“事”，或作“难”。

⁵“绝”下，一有“无”字。

⁶“王公”下，或有“大人”字，或有“贵人”字。

愈感其言，贺之以酒，谓之曰：“卢公天下之贤刺史也；未闻有所推引：盖难其人而重其事。今子郁为选首¹，其言‘死不恨’，固宜也。古所谓知己者，正如此耳。身在贫贱，为天下所不知，独见遇于大贤，乃可贵耳。若自有名声，又托形势，此乃市道之事²，又何足贵乎？子之遇知于卢公，真所谓知己者也。士之修身立节而竟不遇知己，前古已来，不可胜数：或日接膝而不相知；或异世而相慕。以其遭逢之难，故曰‘士为知己者死’³，不其然乎，不其然乎！”⁴

¹〔补注〕陈景云曰：“选首”者，盖州家牒送举进士之首，如张籍举进士，由汴州牒送，是其证也。汝州刺史领防御使，不隶大府，故亦得举士。

²“乃”下，或有“为”字。

³司马迁报任安书：“士为知己者死。”

⁴或无复出四字；“不其”，或作“其不”。〔补注〕吴汝纶曰：韩公侠气本于天赋，故于此等言之特沉郁激昂。

阁下既已知侯生，而愈复以侯生言于阁下者，非为侯生谋也；感知己之难遇，大阁下之德，而怜侯生之心：故因其行而献于左右焉。谨状。