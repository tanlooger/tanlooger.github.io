---
---
---
title: 御史台上论天旱人饥状
---







公时为监察御史。皇甫湜为公作神道碑曰：“贞元十九年，关中旱饥，人死相枕籍，吏刻取怨。先生列言天下根本，民急如是，请宽民徭役，而免田租之弊。专政者恶之，出为连州 阳山令。”盖谓此也。公二十一年赴江陵途中寄三学士诗历言得罪之繇，与湜言无异。史以为言“宫市”出阳山，误矣。

右臣伏以今年已来，京畿诸县夏逢亢旱，秋又早霜，田种所收，十不存一。陛下恩逾慈母，仁过春阳，租赋之间，例皆蠲免。所征至少，所放至多；上恩虽弘，下困犹甚。至闻有弃子逐妻以求口食，坼屋伐树以纳税钱，寒馁道涂¹，毙踣沟壑。有者皆已输纳，无者徒被追征。臣愚以为此皆群臣之所未言，陛下之所未知者也！

¹“馁”，或作“餧”。

臣窃见陛下怜念黎元，同于赤子；至或犯法当戮，犹且宽而宥之：况此无辜之人，岂有知而不救？又京师者，四方之腹心，国家之根本，其百姓实宜倍加忧恤。今瑞雪频降，来年必丰，急之则得少而人伤，缓之则事存而利远。伏乞特敕京兆府：应今年税钱及草粟等在百姓腹内征未得者¹，并且停征；容至来年，蚕麦庶得少有存立。

¹“腹”，或作“复”。德宗十四年，诏诸道州府，应贞元八年至十一年两税及榷酒钱在百姓腹内者，并除放。今按：“腹内”谓应纳而未纳者。尝见国初时官文书犹有此语。如今言“名下”也。

臣至陋至愚，无所知识¹；受恩思效，有见辄言，无任恳款，惭惧之至，谨录奏闻。谨奏。

¹或无“知”字。