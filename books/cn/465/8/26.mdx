---
---
---
title: 论捕贼行赏表
---







宪宗纪：元和十年六月癸卯，镇州节度使王承宗遣盗夜伏于靖安坊，刺宰相武元衡，死之。又遣盗于通化坊刺御史中丞裴度，伤首而免。京城大骇。武元衡死数日未获贼，兵部侍郎许孟容请见，奏曰：“岂有国相横尸路隅，而不能擒贼！”因洒泣极言，乃诏京城诸道能捕贼者，赏钱万贯，仍与五品官。至是获贼而未即加赏，此公所以以状论列其号令之不信也。〔补注〕归有光曰：通达事体之论。姚范曰：此亦状之类，当题作“论捕贼行赏状”。

臣愈言：臣伏见六月八日敕，以狂贼伤害宰臣，擒捕未获，陛下悲伤震悼，形于寝食，特降诏书，明立条格，云有能捉获贼者，赐钱万贯，仍加超授。今下手贼等，四分之内，已得其三¹；其余两人，盖不足计。根寻踪迹，知自承宗，再降明诏，绝其朝请²；又与王士则、士平等官³：八日之制，无不行者；独有赏钱⁴，尚未赐给，群情疑惑，未测圣心。闻初载钱置市之日，市中观者日数万人，巡绕瞻视，咨嗟叹息，既去复来，以至日暮。百姓小人，重财轻义，不能深达事体，但见不给其赏，便以为朝廷爱惜此钱，不守言信。自近传远，无由辩明。且出赏所以求贼，今贼已诛斩，若无人捉获，国家何因得此贼而正刑法也⁵？承宗何故而赐诛绝也？士则 士平何故与美官也？三事既因获贼，获贼必有其人，不给赏钱，实亦难晓。假如圣心独有所见，审知不合加赏；其如天下百姓及后代久远之人哉⁶！

¹“三”，一作“二”。

²〔补注〕沈钦韩曰：元和五年，讨承宗，已降诏洗雪，故此云“再降”。

³士则 士平，皆王武俊之子。张晏等诛，士平为左金吾卫大将军。“士则”、“士平”或作“士平”、“士则”。〔补注〕沈钦韩曰：通鉴：元和四年，成德军节度使王士真卒，其子承宗自为留后。承宗叔父士则恐祸及宗，自归京师，诏为神策大将军。十年，士则告承宗遣卒张晏等杀元衡，捕得八人。张弘靖疑其不实，上不听，斩晏等。李师道客竟潜亡去。考异云：“旧书 吕元膺传：‘获师道将訾嘉珍 门察皆称害元衡者。’然则元衡之死，必师道所为也；但以元衡叱尹少卿，及承宗上表诋元衡，故时人皆指承宗耳。”又曰：十四年，田弘正入郓，阅师道簿书，有赏杀武元衡人王士元等。弘正送士元等十六人，诏仗内京兆府御史台遍鞫之，皆叹服。

⁴“独”上，或有“内”字。

⁵“因”，或作“由”。“法”，一作“罚”。

⁶或无“之人”字。

况今元济、承宗，尚未擒灭；两河之地，太半未收；陇右、河西，皆没戎狄：所宜大明约束，使信在言前，号令指麾，以图功利。况自陛下即位已来，继有丕绩¹；斩杨惠琳，收夏州；斩刘辟，收剑南东、西川；斩李锜，收江东；缚卢从史，收泽、潞等五州²；威德所加，兵不污刃，收魏 博等六州³；致张茂昭、张愔，收易 定 徐 泗 濠等五州⁴。创业已来，列圣功德未有能高于陛下者，可谓赫赫巍巍，光照前后矣。此由天授⁵陛下神圣英武之德，为巨唐中兴之君；宗庙神灵，所共祐助。勉强不已，守之以信⁶，则故地不足收，而太平不难致；如乘快马行平路，迟速进退，自由其心，有所欲往，无不可者。于此之时，特宜示人以信。孔子欲存信去食：人非食不生，尚欲舍生以存信；况可无故而轻弃也！

¹“已”，或作“以”，下同。

²“五州”，泽、潞、邢、洛、磁。

³“六州”，魏、博、贝、相、卢、卫。

⁴易、定二州，张茂昭所管；徐、泗、濠三州，张愔所管。“愔”，于针切。

⁵“由”上，或有“皆”字。

⁶“信”，或作“道”。

昔秦孝公用商鞅为相，欲富国强兵，行令于国，恐人不信，立三丈之木于市南门，募人有能徙置北门者与五十金¹。有一人徙之，辄与五十金。秦人以君言为必信，法令大行，国富兵强，无敌天下。三丈之木，非难徙也；徙之非有功也；孝公辄与之金者，所以示其言之必信也²。昔周成王尚小，与其弟叔虞为戏，削桐叶为珪，曰：“以晋封汝。”其臣史佚因请择日立叔虞为侯³。成王曰：“吾与之戏耳。”史佚曰：“天子无戏言。言之则史书之，礼成之，乐歌之。”于是遂封叔虞于晋。昔汉高祖出黄金四万斤与陈平，恣其所为，不问出入，令谋项羽。平用金间楚，数年之间，汉得天下。论者皆言汉高祖深达于利⁴，能以金四万斤致得天下。以此观之：自古以来，未有不信其言而能有大功者；亦未有不费少财而能收大利者也⁵。

¹〔补注〕沈钦韩曰：韩非储说以为吴起事。

²“言为必信”、“言之必信”，阁、杭本两句皆无“信”字，无理甚明。亦足以见二本之谬矣。

³“择”，杭本作“泽”，非是。

⁴“达”，或作“远”。

⁵方无“亦未”至“利者”十三字。今详文意，上文引秦孝公、周成王事，故此以“未有不信而能成大功”结之；又引汉高祖事，故此以“未有不小费而能收大利”结之：不可欠阙。方本但以酷信阁、杭之故，不问可否，直行删去；举正亦不复载，殊为无理。今悉补而足之。

臣于告贼之人¹，本无恩义，彼虽获赏，了不关臣；所以区区尽言不避烦黩者，欲令陛下之信行于天下也。伏望恕臣愚陋僻憃之罪，而收其恳款诚至之心：天下之幸，非臣之幸也。谨奉表以闻，臣愈诚惶诚恐。

¹“告”，或作“捕”。