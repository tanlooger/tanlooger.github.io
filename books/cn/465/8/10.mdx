---
---
---
title: 唐故赠绛州刺史马府君行状
---







公尝志殿中少监马君 继祖墓，即北平 庄武王之孙，赠太子少傅畅之子。尝言：“始余初冠，应进士贡在京师，穷不能自存，以故人稚弟拜北平于马前。王问而怜之，轸其寒饥，赐食与衣，召二子使为之主焉。”今又为汇之行状，汇即北平之长子也；故其终亦曰：“愈既世通家，详闻其世系事业，今葬有期日，从少府请，掇其大者为行状，托立言之君子而图其不朽焉。”公于马氏可谓厚矣。据状，贞元十九年作。

君讳某，字某¹。其先为嬴姓；当周之衰，处晋为赵氏²；晋亡而赵氏为诸侯³，其后益大，与齐 楚 韩 魏 燕为六国，俱称王。其别子赵奢，当赵时⁴，破秦军阏与，有功，号马服君，子孙由是以马为氏⁵。梁有安州刺史侍中赠太尉岫。岫生乔卿，任襄州主簿，国乱去官不仕。乔卿生君才，隋末为蓟令⁶，燕王 艺师之，以有幽都之众⁷，武德初，朝京师，拜武候大将军⁸，封南阳郡公，卒葬大梁新里⁹，赵郡 李华刻碑颂之。君才生珉，为玉钤卫仓曹参军事，赠尚书左仆射。生季龙，为岚州刺史，赠司空，清河 崔元翰铭其德于碑，在新里。司空生燧，为司徒侍中北平王，赠太傅，谥庄武。庄武之勋劳在策书，君其长子也¹⁰。

¹“讳某”，或作“讳汇”。

²其先本嬴姓伯益后；伯益生大廉；大廉四世孙中衍；中衍四世孙仲潏；仲潏生飞廉；飞廉子季胜为赵氏；季胜十世孙叔带，去周事晋；叔带五世孙夙。

³夙九世孙浣，自立为诸侯，是为赵献侯。

⁴或无“时”字。

⁵浣四世孙武灵王，与六国俱称主；武灵王子惠文王二十九年，使别子赵奢击秦，大破秦军阏与下，赐奢号马服君，子孙以马为氏。“阏与”，地名。〔补注〕沈钦韩曰：史记不言赵奢是赵宗，此韩公承族谱之谬。

⁶〔补注〕“蓟”，原作“葪”，据别本校改。

⁷罗艺字子世，京兆 云阳人。隋 大业十二年十二月，举兵自称幽州总管。〔补注〕方苞曰：详艺始末，见君才非从乱；而艺之保疆归义，乃君才之力也。

⁸唐 武德二年十月，艺奉表归国，诏封为燕郡王，赐姓李氏。六年二月，艺请入朝。

⁹〔补注〕沈钦韩曰：寰宇记：“新里县故城在开封县东三十里。”

¹⁰燧二子：长汇，次畅。

少举明经，司徒公作藩太原¹，授河南府参军。建中四年，司徒公使将武人子弟才力之士三百人朝行在扞卫，献御服、用物、弓甲、煮器、幄幕，奔走危难。上嘉其勤²，超拜太常丞，赐章服，迁少府少监、太仆少卿。司徒公之薨也，刺臂出血，书佛经千余言，期以报德；庐墓侧，植松柏。终丧又拜太仆少卿。疾病一年，贞元十八年七月二十五日³终于家。凡年四十有五。其弟少府监畅上印绶求追赠⁴。赠绛州刺史，布帛百匹。

¹大历十四年闰五月，以燧为河东节度使。

²“嘉”，或作“喜”。

³“七”，或作“十”。

⁴“赠”，一作“赐”。

君在家行孝友，待宾客朋友有信义，其守官恭慎举职，其朝献奉父命不避难，其居丧有过人行。初，司徒公娶河南 元氏，封颍川郡夫人，赠许国夫人。许国薨，少府始孩，顾托以其侄为继室¹，是为陈国夫人。陈国无子²，爱君与少府如己生。其薨也，君与少府丧之犹实生己；亲负土封其墓。夫人荥阳 郑氏，王屋县令况之女，有贤行。侍君疾，逾年不下堂；食菜饮水，药物必自择，将进辄先尝；方书本草，恒置左右。子男二人：赦，前左卫仓曹参军；敭，右清道率府胄曹参军。女子二人在室，虽皆幼，侍疾居丧如成人。

¹〔补注〕何焯曰：“继室”二字，惟公不失左氏本义。

²“陈国无子”，或作“夫人无子”。

愈既世通家，详闻其世系事业。今葬有期日，从少府请，掇其大者为行状，托立言之君子而图其不朽焉。