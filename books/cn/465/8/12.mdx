---
---
---
title: 钱重物轻状
---







唐史 食货志云：自建中定两税，而物轻钱重，民以为患。至是四十年，当时为绢二匹半者为八匹，大率加倍。豪家大商，积钱以逐轻重。故农日困，末业日增。穆宗亦以货轻钱重，民困而不充，诏百官议曰：“今宜使天下两税榷酒盐利上供，及留州送使钱，悉输以布帛谷粟云云。”此状大率与于陵议合。〔补注〕曾国藩曰：似贾生博祸七福疏。

右臣伏准御史台牒：准中书门下帖奉进止¹，钱重物轻，为弊颇甚，详求适变，可以便人。所贵缗货通行，里闾宽息。宜令百寮随所见作利害状者。

¹“帖”，或作“牒”。

臣愚以为钱重物轻，救之之法有四。一曰在物土贡¹：夫五谷布帛，农人之所能出也，工人之所能为也。人不能铸钱，而使之卖布帛谷米以输钱于官，是以物愈贱而钱愈贵也²。今使出布之乡，租赋悉以布；出绵丝百货之乡，租赋悉以绵丝百货；去京百里，悉出草；三百里以粟；五百里之内，及河 渭可漕入，愿以草粟租赋³，悉以听之：则人益农⁴，钱益轻，谷米布帛益重。二曰在塞其隙，无使之泄：禁人无得以铜为器皿⁵；禁铸铜为浮屠佛像钟磬者；蓄铜过若干斤者，铸钱以为他物者，皆罪死不赦；禁钱不得出五岭⁶，买卖一以银，盗以钱出岭，及违令以买卖者，皆坐死⁷；五岭旧钱，听人载出，如此则钱必轻矣。三曰更其文贵之：使一当五，而新旧兼用之⁸。凡铸钱千，其费亦千；今铸一而得五，是费钱千，而得钱五千，可立多也。四曰扶其病，使法必立⁹：凡法始立必有病。今使人各输其土物以为租赋，则州县无见钱；州县无见钱，而谷米布帛未重，则用不足；而官吏之禄俸，月减其旧三之一；各置铸钱使新钱一当五者以给之，轻重平乃止。四法用，钱必轻，谷米布帛必重，百姓必均矣。

¹〔补注〕沈钦韩曰：始为租庸调之制，本自如此。

²“而钱”，或无“而”字。〔补注〕方苞曰：此禹贡、周官之法，所以百世不可易也。

³“草粟”下，或有“米”字。

⁴“农”，或作“丰”。

⁵或无“皿”字。

⁶下或有复出“五岭”字。

⁷一无“坐”字。

⁸〔补注〕沈钦韩曰：此法累代亦用之，而迄无效。即以唐肃宗乾元时大钱当十当五十验之，知其无益矣。

⁹“扶”，或作“状”，非是。

谨录奏闻，伏听敕旨。谨奏。