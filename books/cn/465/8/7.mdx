---
---
---
title: 论今年权停举选状
---







德宗 贞元十九年，自正月至五月不雨，分命祈祷山川。秋七月戊午，以关辅饥，罢吏部选、礼部贡举。公时为四门博士，抗疏论列，其曰“虽非朝官”，盖未为御史时也。按：登科记：“贞元二十年卒停举。”是公虽有此疏而上不从也。〔补注〕茅坤曰：议论博大，而气亦昌。

右臣伏见今月十日敕，今年诸色举选宜权停者¹。道路相传，皆云以岁之旱，陛下怜悯京师之人，虑其乏食，故权停举选以绝其来者；所以省费而足食也。

¹“举选”，一作“选举”。

臣伏思之：窃以为十口之家益之以一二人，于食未有所费。今京师之人，不啻百万；都计举者不过五七千人，并其僮仆畜马，不当京师百万分之一¹。以十口之家计之，诚未为有所损益。又今年虽旱，去岁大丰，商贾之家，必有储蓄，举选者皆赍持资用，以有易无，未见其弊。今若暂停举选，或恐所害实深：一则远近惊惶；二则人士失业。臣闻古之求雨之词曰：“人失职欤！”²然则人之失职，足以致旱。今缘旱而停举选，是使人失职而召灾也。

¹“分”上，或无“万”字。

²公羊传威五年曰：“大雩者何，旱祭也。”何休注云：“君亲之南郊自责曰：政不一与？民失职与？”以“民”为“人”，避太宗讳。

臣又闻君者阳也，臣者阴也，独阳为旱，独阴为水。今者陛下圣明在上，虽尧 舜无以加之；而群臣之贤，不及于古，又不能尽心于国，与陛下同心，助陛下为理：有君无臣，是以久旱。以臣之愚，以为宜求纯信之士，骨鲠之臣，忧国如家、忘身奉上者，超其爵位，置在左右：如殷高宗之用傅说，周文王之举太公，齐桓公之拔宁戚，汉武帝之取公孙弘¹。清闲之余，时赐召问，必能辅宣王化，销殄旱灾²。

¹或无“公”字。

²“王化”，或作“主化”。

臣虽非朝官，月受俸钱，岁受禄粟，苟有所知，不敢不言。谨诣光顺门奉状以闻。伏听圣旨。