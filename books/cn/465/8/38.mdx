---
---
---
title: 举荐张籍状
---







籍字文昌，苏州 吴人。贞元十五年进士。公时为国子祭酒，以状荐籍，籍用是自校书郎除国子博士，元和十五年也。籍祭公诗云：“我官麟台中，公为大司成。念此委末秩，不能力自扬。特状为博士，始获升朝行。未几享其资，遂忝南宫郎。”可以知公之荐也。或有“国子监”字。

登仕郎守秘书省校书郎张籍

右件官学有师法，文多古风；沈默静退，介然自守；声华行实，光映儒林。臣当司见阙国子监博士一员，生徒藉其训导；伏乞天恩，特授此官，以彰圣朝崇儒尚德之道。谨录奏闻，伏听敕旨。