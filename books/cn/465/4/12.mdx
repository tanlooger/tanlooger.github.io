---
---
---
title: 赠张童子序
---







“子”下或有“兵曹”字，唐制有“童子科”，公此序甚备，公贞元八年陆贽门下及第，童子时亦升于礼部，故谓俱陆公之门人。〔补注〕唐顺之曰：止是科举常事，而叙得何等顿挫。曾国藩曰：前半志选举，疏健；夜半勖童子，简宕。

天下之以明二经举于礼部者，岁至三千人。始自县考试定其可举者，然后升于州若府——其不能中科者，不与是数焉；州若府总其属之所升，又考试之如县，加察详焉，定其可举者，然后贡于天子而升之有司——其不能中科者，不与是数焉：谓之乡贡。有司者总州府之所升而考试之，加察详焉，第其可进者，以名上于天子而藏之属之吏部，岁不及二百人：谓之出身。能在是选者，厥惟艰哉！二经章句，仅数十万言——其传注在外——皆诵之，又约知其大说¹，繇是举者，或远至十余年然后与乎三千之数，而升于礼部矣；又或远至十余年然后与乎二百之数，而进于吏部矣：班白之老半焉²。昏塞不能及者，皆不在是限，有终身不得与者焉。

¹或无“大”字。

²“之老”二字，或作“者”。

张童子生九年，自州县达礼部，一举而进立于二百之列¹；又二年，益通二经。有司复上其事，繇是拜卫兵曹之命²。人皆谓童子耳目明达，神气以灵；余亦伟童子之独出于等夷也。童子请于其官之长，随父而宁母。岁八月，自京师道陕南至虢东及洛师，北过大河之阳，九月始来及郑³。自朝之闻人以及五都之伯长群吏，皆厚其饩赂⁴，或作歌诗以嘉童子，童子亦荣矣！

¹“百”下，或有“人”字。

²“卫”，谓左右卫。“兵曹”，谓兵曹参军。

³“洛师”，或作“洛阳”。“及郑”，或作“反郑”云。此序疑作于郑。序云“愈与童子俱陆公之门人”，是童子以贞元八年升于礼部，又二年拜卫兵曹，盖十年也。公十年曾往河阳省坟墓，见祭老成文，序当作于此时，童子岂或郑人邪？今按：“反”字诸本多作“及”字，盖自洛东出便可至郑，今以北过河阳，故九月始及郑，童子未必为郑人也。

⁴“闻”或作“文”。“五都”：当谓雍、陕、虢、蒲、洛。“群吏”，从以阁、苑本定。蜀本讹作“郡吏”，今本并讹“吏”为“县”，其失远矣。

虽然，愈将进童子于道，使人谓童子求益者，非欲速成者。夫少之与长也异观¹：少之时，人惟童子之异；及其长也，将责成人之礼焉²。成人之礼，非尽于童子所能而已也，然则童子宜暂息乎其已学者，而勤乎其未学者可也！

¹“与”，或作“于”。

²“礼”上，或无“之”字。

愈与童子俱陆公之门人也。慕回 路二子之相请赠与处也，故有以赠童子¹。

¹“与处”上，或有“出”字，非是。礼檀弓：子路去鲁，谓颜子曰：“何以赠我？”颜子请曰：“何以处我？”义不当有“出”字也。