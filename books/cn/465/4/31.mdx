---
---
---
title: 送温处士赴河阳军序
---







温造字简舆，大雅之五世孙。文宗朝终礼部尚书，公前年送石洪，今又送造。二生皆东都处士之秀者，公时为河南令。〔补注〕姚鼐曰：意含滑稽，而文特票姚。

伯乐一过冀北之野，而马群遂空。夫冀北马多天下¹，伯乐虽善知马，安能空其群邪²？解之者曰：吾所谓空，非无马也；无良马也。伯乐知马，遇其良，辄取之，群无留良焉。苟无良，虽谓无马³，不为虚语矣。

¹“多”下，或有“于”字。

²“能”下，或有“遂”字。〔补注〕张裕钊曰：承上按语，翻剥以期尽意，公文往往如此。

³“苟无”下，或有“留其”二字。“虽”下，阁、杭本无“谓”字。

东都固士大夫之冀北也。恃才能，深藏而不市者¹，洛之北涯曰石生²，其南涯曰温生³。大夫乌公以钺镇河阳之三月，以石生为才，以礼为罗，罗而致之幕下。未数月也，以温生为才，于是以石生为媒，以礼为罗，又罗而致之幕下。东都虽信多才士，朝取一人焉，拔其尤；暮取一人焉，拔其尤⁴：自居守、河南尹以及百司之执事⁵，与吾辈二县之大夫⁶，政有所不通，事有所可疑，奚所谘而处焉⁷？士大夫之去位而巷处者，谁与嬉游？小子后生于何考德而问业焉？搢绅之东西行过是都者，无所礼于其庐⁸。若是而称曰：大夫乌公一镇河阳，而东都处士之庐无人焉，岂不可也？

¹“恃”，或作“怀”。“市”，或作“贾”。

²石生，石洪也。

³即造也。二处士皆居洛阳南北之涯，即赠卢仝诗所谓“水北山人、水南山人”是也。

⁴〔补注〕吴汝纶曰：尽力蓄势。

⁵“居守”，谓东都留守郑余庆。

⁶东都郭下二邑洛阳 河南也。

⁷“谘”，或作“咨”。“处”，或作“取”。

⁸〔补注〕刘大櫆曰：温去皆失所恃，此是造出奇崛处。

夫南面而听天下，其所托重而恃力者惟相与将耳。相为天子得人于朝廷¹，将为天子得文武士于幕下：求内外无治²，不可得也。

¹或无“朝”字。

²阁、杭、蜀本无“内外”二字，或作“内外求”，无理。皆非是。

愈縻于兹不能自引去¹，资二生以待老；今皆为有力者夺之²，其何能无介然于怀邪？生既至³，拜公于军门，其为吾以前所称为天下贺⁴，以后所称为吾致私怨于尽取也。

¹或无“自”字。

²阁、杭本无“之”字。

³或无“至”字。

⁴“其”，或作“具”。

留守相公首为四韵诗歌其事，愈因推其意而序之¹。

¹“之”，或作“焉”。