---
---
---
title: 送浮屠文畅师序
---







公时为四门博士作。后有诗送文畅师北游，其略云：“昔在四门馆，晨有僧来谒。谓僧当少安，草序颇排讦。”盖谓此也。〔补注〕唐顺之曰：开阖宛转，真如走盘之珠，此天地有数文字。通篇一直说，而前后照应在其中。梅曾亮曰：公于生人立命之理，了然于心，故言无枝叶如此。曾国藩曰：立言有本，故真气充溢，历久常新。

人固有儒名而墨行者¹，问其名则是，校其行则非，可以与之游乎？如有墨名而儒行者，问之名则非，校其行而是²，可以与之游乎？扬子云称：“在门墙则挥之，在夷狄则进之。”吾取以为法焉。

¹“儒名”，或作“名儒”，非是。

²“之名”，或作“其名”。“而是”，或作“则是”。

浮屠师文畅喜文章¹，其周游天下，凡有行，必请于搢绅先生以求咏歌其所志²。贞元十九年春，将行东南，柳君 宗元为之请。解其装³，得所得叙诗累百余篇⁴；非至笃好，其何能致多如是邪？惜其无以圣人之道告之者，而徒举浮屠之说赠焉⁵。夫文畅，浮屠也。如欲闻浮屠之说，当自就其师而问之，何故谒吾徒而来请也？彼见吾君臣父子之懿，文物事为之盛，其心有慕焉⁶；拘其法而未能入，故乐闻其说而请之。如吾徒者，宜当告之以二帝三王之道，日月星辰之行⁷，天地之所以著，鬼神之所以幽，人物之所以蕃，江河之所以流而语之⁸，不当又为浮屠之说而渎告之也⁹。

¹或无“浮屠师”三字。“喜”下或有“为”字。

²“歌”，或作“哥”。

³“请”，或作“序”。

⁴“所”下，或无“得”字。

⁵“告”下，或无“之”字。

⁶“事为”，或作“礼乐”。“心”下，或有“必”字。

⁷“行”上，或有“所以”字。

⁸“江河”，或作“河江”。

⁹“渎告之”，或无“渎”“之”二字。“告”，工毒切。

民之初生，固若禽兽夷狄然；圣人者立，然后知宫居而粒食¹，亲亲而尊尊，生者养而死者藏。是故道莫大乎仁义，教莫正乎礼乐刑政²。施之于天下，万物得其宜；措之于其躬，体安而气平。尧以是传之舜，舜以是传之禹，禹以是传之汤，汤以是传之文 武，文 武以是传之周公 孔子；书之于册，中国之人世守之。今浮屠者，孰为而孰传之邪³？夫鸟俛而啄，仰而四顾；夫兽深居而简出：惧物之为己害也，犹且不脱焉。弱之肉，强之食⁴；今吾与文畅安居而暇食，优游以生死，与禽兽异者，宁可不知其所自邪⁵？

¹“粒”，或作“谷”。

²“大”，或作“过”。“大乎”，或作“过于”。“正”，或作“大”。

³“为”下，或有“之”字。

⁴“脱”，或作“免”。

⁵〔补注〕张裕钊曰：深婉。又曰：此文所谓“醇乎醇者”也。缀此一段，便尔奇特；然要止是切中要害处。故理至而文自奇。舍理而求奇，不知文者也。

夫不知者，非其人之罪也；知而不为者，惑也；悦乎故不能即乎新者，弱也；知而不以告人者，不仁也；告而不以实者，不信也¹。余既重柳请²，又嘉浮屠能喜文辞，于是乎言。

¹“不为”上，或无“而”字。“为”下，或有“之”字。“悦”，或作“惑”。“弱”，或作“溺”。“告人”，或作“告之”。

²“请”，或作“诗”，非是。