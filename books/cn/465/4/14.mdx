---
---
---
title: 送杨支使序
---







或作“送杨八弟支使归府”。贞元十八年九月，以太常少卿杨凭为御史中丞、湖南观察使；凭奏辟仪之为观察支使。此序乃贞元二十年公在阳山作。

愈在京师时，尝闻当今藩翰之宾客惟宣州为多贤¹。与之游者二人：陇西 李博、清河 崔群²。群与博之为人吾知之：道不行于主人³，与之处者非其类，虽有享之以季氏之富，不一日留也。以群博论之，凡在宣州之幕下者，虽不尽与之游⁴，皆可信而得其为人矣。愈未尝至宣州，而乐颂其主人之贤者，以其取人信之也。

¹“尝”，或作“常”。

²“二人”下，或有“为”字。

³或无“于”字；“于”下，或有“其”字。

⁴“尽”，或作“得”，或别有“得”字在“尽”字下。

今中丞之在朝¹，愈日侍言于门下，其来而镇兹土也²，有问湖南之宾客者，愈曰：知其客可以信其主者，宣州也；知其主可以信其客者，湖南也。去年冬，奉诏为邑于阳山³，然后得谒湖南之宾客于幕下，于是知前之信之也不失矣。及仪之之来也，闻其言而见其行，则向之所谓群与博者，吾何先后焉？仪之智足以造谋，材足以立事，忠足以勤上，惠足以存下⁴；而又侈之以诗 书六艺之学，先圣贤之德音⁵以成其文、以辅其质，宜乎从事于是府而流声实于天朝也。

¹“中丞”乃杨凭也。

²“而镇”，或无“而”字，“镇”或作“领”。

³贞元十九年十二月，公贬连州 阳山令。

⁴本或无“于是知”以下十七字，一本并无“闻其言而见其行”七字，方从阁、杭本，“幕”下即云“及支使之来也，闻其言而见其行；是知前之信之也不失矣，支使智足以造谋”。今按：此数本互有得失，而方尤疏略，独今所定详密有序，且及群 博，乃与上文相应。

⁵“贤”，或作“人”。

夫乐道人之善以勤其归者，乃吾之心也¹；谓我为邑长于斯而媚夫人云者，不知言者也。工乎诗者，歌以系之。

¹“勤”，或作“劝”。“心也”下，一有“非文则不能”五字。