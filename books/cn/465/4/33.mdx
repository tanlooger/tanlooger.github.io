---
---
---
title: 送水陆运使韩侍御归所治序
---







考食货志：宪宗用李绛议，以韩重华为振武 京西营田和籴水陆运使。振武乃单于大都护府故地，后改名振武。重华后名约，预“甘露之祸”，洪谓唐志无所考，非也。今按汉书 王尊传有“治所”字，此“所治”字当乙。〔补注〕陈景云曰：魏文帝与陈思王 与吴质书并有“所治”字。蔡世远曰：叙事古奥详尽，错落雕琢极自然。学韩文但喜诵其疏宕者，此等不究心，终不能得其藩篱而入。曾国藩曰：此即条议时事之文，铺叙处绝警耸。张裕钊曰：似西汉人气格。

六年冬，振武军吏走驿马诣阙告饥，公卿廷议以转运使不得其人¹，宜选才干之士往换之²，吾族子重华适当其任³。

¹或无“转”字。

²〔补注〕姚鼐曰：“换”字见薜宣传。

³元和六年四月，以卢坦为户部侍郎，判度支；会振武告饥，时薜謇为代北水陆运使，坦以重华代謇也。

至则出赃罪吏九百余人，脱其桎梏，给耒耜与牛，使耕其傍便近地，以偿所负，释其粟之在吏者四十万斛不征。吏得去罪死，假种粮，齿平人有以自效，莫不涕泣感奋，相率尽力以奉其令；而又为之奔走经营¹，相原隰之宜，指授方法：故连二岁大熟，吏得尽偿其所亡失四十万斛者而私其赢余²，得以苏息，军不复饥。君曰：“此未足为天子言。请益募人为十五屯，屯置百三十人而种百顷，令各就高为堡；东起振武，转而西，过云州界，极于中受降城，出入河山之际³，六百余里，屯堡相望，寇来不能为暴，人得肆耕其中，少可以罢漕挽之费。”朝廷从其议，秋果倍收，岁省度支钱千三百万。

¹“为”下，或无“之”字。

²“私其”下，或有“有”字；“其”，或作“有”：皆非是。

³“际”，或作“险”。

八年，诏拜殿中侍御史，锡服朱银¹。其冬来朝，奏曰：“得益开田四千顷，则尽可以给塞下五城矣²；田五千顷，法当用人七千，臣令吏于无事时督习弓矢为战守备，因可以制虏，庶几所谓兵农兼事，务一而两得者也。”³大臣方持其议⁴。吾以为边军皆不知耕作⁵，开口望哺，有司常僦人以车船自他郡往输，乘沙逆河，远者数千里，人畜死，蹄踵交道，费不可胜计。中国坐耗⁶，而边吏恒苦食不继。今君所请田，皆故秦 汉时郡县地，其课绩又已验白；若从其言，其利未可遽以一二数也。今天子方举群策以收太平之功，宁使士有不尽用之叹，怀奇见而不得施设也？君又何忧？而中台士大夫亦同言侍御韩君前领三县，纪纲二州，奏课常为天下第一；行其计于边，其功烈又赫赫如此；使尽用其策，西北边故所没地⁷，可指期而有也。闻其归，皆相勉为诗以推大之，而属余为序。

¹或作“朱金银绯”，唐五品服。

²“五城”东、西、中三受降城，朔方、振武二军也。

³或无“几”字。“务一”，或作“一务”。“两得”，或作“得两”。

⁴八年冬，重华入朝，会宰相李绛已罢，后宰相持其议而止。语见食货志。志所载营田事，大抵与公此序相表里。

⁵〔补注〕曾国藩曰：接笔绝遒紧。

⁶“坐耗”，或作“坐见耗虚”，或作“坐耗虚”，今从阁、杭本定。

⁷〔补注〕沈钦韩曰：没于吐番，河西 陇右之地。