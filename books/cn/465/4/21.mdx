---
---
---
title: 荆潭唱和诗序
---







此谓裴均、杨凭。唐艺文志有裴均荆潭唱和集一卷，诸本作“裴垍”，非也。均字君齐，贞元十九年五月为荆南节度使，凭十八年九月为湖南观察使。荆即荆南，潭即湖南也。公以永贞元年佐均为江陵法曹，详见外集 河南同官记。〔补注〕刘大櫆曰：言议甚简，而雄直之气郁勃行间。

从事有示愈以荆潭酬唱诗者，愈既受以卒业¹，因仰而言曰：

¹或作“集”，或云“卒业”。字见汉 楚元王传。

夫和平之音淡薄¹，而愁思之声要妙；谨愉之辞难工，而穷苦之言易好也。是故文章之作，恒发于羁旅草野；至若王公贵人气满志得²，非性能而好之，则不暇以为。今仆射裴公开镇蛮荆³，统郡惟九⁴；常侍杨公领湖之南壤地二千里⁵：德刑之政并勤，爵禄之报两崇。乃能存志乎诗书，寓辞乎咏歌，往复循环，有唱斯和，搜奇抉怪，雕镂文字，与韦布里闾憔悴专一之士较其毫厘分寸，铿锵发金石，幽眇感鬼神⁶，信所谓材全而能钜者也。两府之从事与部属之吏属而和之⁷，苟在编者咸可观也⁸，宜乎施之乐章，纪诸册书。

¹“之音”，或作“者之语”，非是。

²“至若”，或作“若至”。“气满志得”，或作“气得志满”。

³或无“仆射裴”三字。

⁴荆南管夔、忠、万、沣、朗、涪、峡、江陵九郡也。〔补注〕沈钦韩曰：江陵即节度使治所，不足九郡之数。按：寰宇记有归州，通荆州为九也。

⁵“之南”，或作“南之”，或无“之”字。

⁶“鬼神”，或作“神鬼”。

⁷“属”，音蜀，吏属，之欲切。

⁸“在”，或作“有”，非是。

从事曰：子之言是也。告于公¹，书以为荆潭唱和诗序。

¹“公”谓裴均。