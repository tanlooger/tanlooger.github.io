---
---
---
title: 送李愿归盘谷序
---







此序贞元十七年作，公年才三十四耳。东坡云：“欧阳公言：晋无文章，惟陶渊明归去来辞而已。余谓唐无文章，惟韩退之送李愿归盘谷序而已。平生欲效此作，每执笔辄罢。因自笑曰：不若且放，教退之独步。”此序孟州 济原县有石本，其间小有异同。〔补注〕陈景云曰：同时有两李愿：一隐，一为西平王 晟子。刘大櫆曰：极力形容得志之小人与不得志之小人，而隐居之高尚乃见。行文浑浑，藏蓄不露。又曰：兼取偶俪之体，却非偶俪之文，此哲匠之妙用也。恽敬曰：字字有本，句句自造，事事披根，惟退之有此。曾国藩曰：别出蹊径，跌宕自喜。

太行之阳有盘谷¹，盘谷之间，泉甘而土肥，草木藂茂，居民鲜少。或曰：谓其环两山之间，故曰“盘”；或曰：是谷也，宅幽而势阻，隐者之所盘旋。友人李愿居之²。

¹“太行”，山名，在怀州。“阳”，南也。“盘谷”，地名，在孟州 济原县。

²“盘”下，诸本皆有“旋”字。洪氏石本杭本同，或作“桓”。樊氏石本阁、蜀、苑删去。今按：石本之不同，说见于后。“友人”，诸本及洪氏石本皆作“友”樊氏石本作“有”。

愿之言曰：人之称大丈夫者，我知之矣：利泽施于人¹，名声昭于时，坐于庙朝，进退百官而佐天子出令。其在外，则树旗旄，罗弓矢，武夫前呵，从者塞途，供给之人，各执其物，夹道而疾驰。喜有赏，怒有刑²，才畯满前³，道古今而誉盛德，入耳而不烦。曲眉丰颊，清声而便体，秀外而惠中，飘轻裾，翳长袖，粉白黛绿者，列屋而闲居，妒宠而负恃，争妍而取怜。大丈夫之遇知于天子，用力于当世者之所为也⁴。吾非恶此而逃之，是有命焉，不可幸而致也。穷居而野处，升高而望远⁵，坐茂树以终日，濯清泉以自洁。采于山，美可茹；钓于水，鲜可食；起居无时，惟适之安⁶。与其有誉于前，孰若无毁于其后；与其有乐于身，孰若无忧于其心⁷。车服不维，刀锯不加，理乱不知，黜陟不闻，大丈夫不遇于时者之所为也，我则行之。伺候于公卿之门，奔走于形势之途，足将进而趦趄⁸，口将言而嗫嚅⁹，处秽污而不羞。触刑辟而诛戮¹⁰，徼幸于万一，老死而后止者，其于为人贤不肖何如也？¹¹

¹“于”，诸本作“於”，今从石本。

²文苑“赏”作“赐”。樊氏石本无此六字。

³“畯”，或作“俊”。

⁴“天子”，诸本作“主上”。方从石本。“为”上，诸本有“所”字，方从石本删去，下文“于时者之所为也”同此。

⁵“望远”，诸本如此，石阁、苑作“远望”。

⁶蜀本及洪氏石本“之”作“所”。苑、粹、樊氏石本作“之”。

⁷“与其”下，诸本并有“有”字，方从石本删去。

⁸“趦趄”，上七思切，下七余切。

⁹“嗫嚅”，上之舌切，又而舌切；下女居切，又音如。

¹⁰“秽污”，诸本作“污秽”，今用石本改。“不羞”，一本作“弗羞”。“辟”，石本作“法”。

¹¹〔补注〕张裕钊曰：含蕴无尽。

昌黎 韩愈闻其言而壮之，与之酒而为之歌曰：盘之中，维子之宫。盘之土，可以稼¹。盘之泉，可濯可沿²。盘之阻，谁争子所。窈而深，廓其有容。缭而曲，如往而复。嗟盘之乐兮，乐且无殃³；虎豹远迹兮，蛟龙遁藏；鬼神守护兮，呵禁不祥⁴。饮则食兮寿而康，无不足兮奚所望⁵；膏吾车兮秣吾马，从子于盘兮，终吾生以徜徉。

¹诸本作“惟子之稼”，今从石、阁如此。

²石、阁、杭本“沿”作“湘”，方从蜀本云：洪庆善以为作“湘”者，石本磨灭，以阁本意之也；然此文自“如往而复”以上，皆二语一韵，以“稼”叶“土”，此类固多；以“容”叶“深”，以诗 七月、易 恒卦卜象考之，亦合古韵；独“湘”不可与“泉”叶。按公论语笔解。以“浴于沂”作“沿于沂”，政与此“沿”同义，今只以“沿”为正。今按：方以古韵为据，舍所信之石杭、阁本而去“湘”从“沿”，其说当矣。然必以笔解为说，又似太拘。今世所传笔解，盖未必韩公真本也。又按：洪庆善云：“石本在济源 张端家，皆缺裂不全，惟‘可濯可湘’一句甚明。”又与方引洪氏磨灭之说不同，不知何故，姑记之以俟知者。然其大归，只为从“湘”字耳，政使实然，亦不足取，其说详于下条云。或曰：“湘”字考之说文，云“烹”也。诗 采：“于以湘之。”从“湘”为正。

³“殃”，方从洪校石本作“央”，又云：樊本只作“殃”，然阁、杭、蜀本皆作“央”。王逸注离骚云：“央，尽也，已也。”方又云：“此文如‘丛’作‘藂’、‘俊’作‘畯’、‘时’作‘旹’，皆石本字也。”今按：作“殃”于义为得。又按：此篇诸校本多从石本，而樊、洪两石已自不同，未知孰是？其有同者，亦或无理，未可尽信。按欧公集古跋尾云：“盘谷序石本，贞元中所刻，以集本校之，或小不同，疑刻石误。然以其当时之物，姑存之以为佳玩，其小失不足校也。”详公此言，最为通论。近世论者专以石本为正，如水门记、溪堂诗，予已论之，南海庙、刘统军碑之类亦然，其谬可考而知也。

⁴“禁”，或作“御”。

⁵“则”，或作“且”。