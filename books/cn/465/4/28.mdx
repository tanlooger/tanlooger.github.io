---
---
---
title: 送权秀才序
---







公时佐汴州，权自汴举进士京师，送以此序。〔补注〕曾国藩曰：应酬之作，亦自不俗。

伯乐之厩多良马¹，卞和之匮多美玉²，卓荦瑰怪之士³，宜乎游于大人君子之门也！

¹孙阳字伯乐，秦穆公时人也，事见战国策。

²卞和献玉事，见韩非子。

³“怪”，或作“奇”。

相国陇西公既平汴州¹，天子命御史大夫吴县男为军司马²，门下之士权生实从之来³。权生之貌，固若常人耳。其文辞引物连类，穷情尽变，宫商相宣，金石谐和⁴，寂寥乎短章，舂容乎大篇：如是者，阅之累日而无穷焉⁵。

¹“西”下，或有“董”字。贞元十二年七月，以陇西公 董晋为宣武军节度使，平汴州之乱。

²“县”，或作“郡”，非也。董晋祭文石本可考，下同。是年八月，以汴州刺史御史大夫吴县男 陆长源为节度行军司马使。

³下或有“观”字。

⁴“和”，方从阁、杭、蜀、苑作“声”，云：晋 范启谓孙绰天台山赋曰，“恐此金石非中宫商”，故文章以谐声为尚。公进平淮西表曰“丛杂乖戾，律吕失次”，亦谓此也。今按：“谐和”即谓其声之和耳，若作“谐声”，却犯本字，而语意亦不活，方说非是。

⁵“阅”，或作“闻”。

愈常观于皇都，每年贡士至千余人，或与之游，或得其文，若权生者，百无一二焉。如是而将进于明有司，重之以吴县之知，其果有成哉！于是咸赋诗以赠之。