---
---
---
title: 送陆歙州诗序
---







陆傪也。或无“诗”字，或作“送陆员外出刺歙州诗并序”。〔补注〕沈钦韩曰：权德舆陆歙州志云：在途发疡，卒于洛师。

贞元十八年二月十八日，祠部员外郎陆君出刺歙州，朝廷夙夜之贤，都邑游居之良¹，赍咨涕洟，咸以为不当去。歙，大州也；刺史，尊官也：由郎官而往者，前后相望也。当今赋出于天下，江南居十九；宣使之所察，歙为富州：宰臣之所荐闻，天子之所选用，其不轻而重也较然矣。如是而赍咨涕洟以为不当去者：陆君之道行乎朝廷，则天下望其赐；刺一州，则专而不能咸²；先一州而后天下，岂吾君与吾相之心哉³？于是昌黎 韩愈道愿留者之心泄其思，作诗曰：

¹“居”，一作“从”。

²或作“或”而属下句。方从阁本作“咸而”，属上句。今按：庄子有“周遍咸”之语，方本得之。

³“先”上，诸本有“谓”字。方从阁本云：杭本讹“咸”作“或”，然尚无“谓”字，蜀本始作“或为”，今本易“为”作“谓”，讹转甚也。

我衣之华兮，我佩之光¹，陆君之去兮，谁与翱翔²。敛此大惠兮，施于一州；今其去矣，胡不为留？我作此诗，歌于逵道；无疾其驱，天子有诏。

¹“华”，一作“美”。

²诸本如此。方从阁、杭本“光翔”下皆有“兮”字；“去”下无“兮”字。今按：古诗赋有句句用韵及语助者，赓歌是也；有隔句用韵及“兮”，而“兮”在上句之末，韵在下句之末者，骚经是也；有隔句用韵，而上句不韵不“兮”，下句押韵有“兮”者，橘颂之类是也。今此诗方本若用赓歌之例，则“华”、“光”有“兮”而不韵，其“去”字一句又并无也。若用骚经之例，则“光”、“翔”当用韵，而不当有“兮”，“华”虽可以有“兮”，而“去”复不可以无“兮”也。若用橘颂之例，则下三句为合，而首句不当有“兮”也。韩公深于骚者，不应如此。盖方所从之本失之也。今定从诸本，以骚经及贾谊吊屈首章为例。若欲以橘颂为例，则止去方本首句一“兮”字，尤为简便。但无此本，不敢以意创耳。〔补注〕曾国藩曰：洒然而来。