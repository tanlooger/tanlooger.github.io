---
---
---
title: 与李秘书论小功不税书
---







“秘书”，官称也。或无“书”字，而以“秘”为人名及“论”作“问”，又“税”下无“书”字者，皆非是。“税”当作“裞”，其字从衣，博雅云：“过制追服谓之裞，输芮反，亦音吐外反。”既作此书，先儒刘敞 原父尝辨其说而论之曰：曾子曰：“小功不税，则是远兄弟终无服也，而可乎？”韩子尝吊于人，见其貌戚，其意哀，而其服吉者，问之曰：“何也？”曰：“小功不税也。”是以韩子疑之而作小功不税之书。夫韩子之疑之是也，彼人之为非也；然而小功不税，礼也。韩子曰：“君子于其骨肉死则悲哀而为之服者，岂牵于外哉？闻其死则悲哀，岂有间于新故死哉？”甚矣！韩子之达于礼而近之也。虽然，疑之未尽也，求之不得也。夫为服者，至亲之恩以期断，其杀至于大功；兄弟之恩以小功止，其杀至于缌；外亲之服以缌穷，其杀至于袒免。圣人之制礼，岂苟言情哉？亦著于文而已矣！大功税，小功不税，其文至于是也；兄弟之服不过小功，外亲之服不过缌，其情至于是也。因其情而为之文，亲疏之杀见矣。故礼大功以上不谓之兄弟。兄弟有加而大功无加者，亲亲也；有加者，报之也；亲亲者税，下亲亲者不税：是亦其情也。且礼专为情乎？亦为文乎？如专为情也，则至亲不可以期断，小功不可以不税；如为文也，则至亲之期断，小功之不税，一也。夫曾子 韩子隆于情而不及文，失礼之指，而疑其说。虽然，韩子疑之是也，彼人之为非也，何以言之邪？小功虽不税，亦不吉服而已矣。记曰：“闻远兄弟之丧，既除丧而后闻之，则免袒哭之成踊。”夫若是，奚其吉哉？故曰：彼人之为非也，韩子疑之是也。小功不税，礼也；然则免袒成踊则已矣乎？犹有加焉，曰：我未之闻也。虽然，降而无服者，麻，不税，是亦降而无服已；哀之以其麻，哭之以其情，逾月然后已，其亦愈乎吉也。

曾子称“小功不税”，则是远兄弟终无服也，而可乎？郑玄注云：“以情责情。”¹今之士人，遂引此不追服小功²。小功服最多³，亲则叔父之下殇，与適孙之下殇⁴，与昆弟之下殇⁵；尊则外祖父母；常服则从祖祖父母⁶：礼沿人情，其不可不服也明矣。

¹文见礼记 檀弓。“以情”上，诸本有“是”字。郑注无此语，只云：“以已恩怪之。”〔补注〕方苞曰：蒋之翘云：郑注无此语，然韩子博极群书而详于义训，必无讹舛；以此知今之传注，非唐以前之旧也。

²“不”上，或有“而”字。

³“功服”，或作“功之服”。

⁴“適”，音的。

⁵礼：十六至十九为长殇，十二至十五为中殇，八岁至十一为下殇，七岁以下为无服之殇，生未三月不为殇。〔补注〕方苞曰：此正记所云降而在小功者。

⁶或无“常”字。

古之人¹行役不逾时，各相与处一国²，其不追服，虽不可，犹至少；今之人男出仕，女出嫁，或千里之外，家贫讣告不及时，则是不服小功者恒多，而服小功者恒鲜矣。君子之于骨肉，死则悲哀而为之服者，岂牵于外哉³？闻其死则悲哀，岂有间于新故死哉？今特以讣告不及时，闻死出其月数，则不服，其可乎？愈常怪此。近出吊人，见其颜色戚戚类有丧者⁴，而其服则吉，问之，则云“小功不税”者也⁵。礼文残缺，师道不传，不识礼之所谓不税，果不追服乎？无乃别有所指，而传注者失其宗乎⁶？

¹“人”，或作“时”。

²或无“相”字，非是。然“各”字亦疑误。

³“岂”下，或有“有”字。

⁴“戚戚”，或作“戚容”。“类”下，或有“于”字。“丧”，或作“服”。

⁵“税”下，或无“者”字。

⁶〔补注〕方苞曰：传记言税服者凡数条，皆过期闻丧而追服，似无可疑者。

伏惟兄道德纯明，躬行古道，如此之类，必经于心；而有所决定，不惜示及。幸甚，幸甚！泥水马弱不敢出，不果鞠躬亲问而以书¹，悚息尤深²，愈再拜。

¹唐子西云：“泥水马弱”以下，若无“而以书”三字，则上重甚矣。此为文之法也。

²“深”，或作“甚”。