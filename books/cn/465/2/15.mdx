---
---
---
title: 进士策问
---



十三首





非一岁所作，编者集之耳。





其一


问：书称“汝则有大疑，谋及乃心，谋及卿士，以至于庶人龟筮，考其从违，以审吉凶”¹，则是圣人之举事兴为，无不与人共之者也；于易则又曰：“君不密则失臣，臣不密则失身，几事不密则害成。”而春秋亦有讥“漏言”之词²，如是，则又似不与人共之而独运者³：书与易 春秋，经也。圣人于是乎尽其心焉耳矣。今其文相戾悖如此，欲人之无疑，不可得已。是二说者，其信有是非乎？抑所指各殊，而学者不之能察也⁴？谅非深考古训，读圣人之书者，其何能辨之⁵？此固吾子之所宜无让者，愿承教焉⁶！

¹蜀本作“凶吉”。今按：经传凡言吉凶者，多先吉而后凶，惟协韵谐声则或倒用，而近世好奇之士，不问可否，一例倒用，则失之矣。此类当徐读而从其声之谐者，不能悉论也。

²春秋文公六年：“晋杀其大夫阳处父。”公羊传：“其称国以杀何？君漏言也。”何休注：“此引易‘几事不密’为证。”

³下或有“也”字。

⁴老苏曰：圣人之道，有经、有权、有机。曰经者，天下之民举知之可也；曰权者，民不得而知之矣，群臣知之可也；曰机者，虽群臣亦不得而知之矣，腹心之臣知之可也。此书与易、春秋所指各殊也。

⁵“之”，或作“此”。

⁶“让”下，或无“者”字。“者”下，或有“也”字。





其二


问：古之人有云：夏之政尚忠，殷之政尚敬，而周之政尚文：是三者相循环终始¹，若五行之与四时焉。原其所以为心，皆非故立殊而求异也，各适于时，救其弊而已矣。夏 殷之书存者可见矣²，至周之典籍咸在。考其文章，其所尚若不相远然，焉所谓三者之异云乎³？抑其道深微不可究欤？将其词隐而难知也？不然，则是说为谬矣。周之后秦 汉 蜀 吴 魏 晋之兴与霸，亦有尚乎无也⁴？观其所为，其亦有意云尔。循环之说安在？吾子其无所隐焉！

¹高祖纪曰：夏之政忠，忠之敝，小人以野，故殷人承之以敬；敬之敝，小人以鬼，故周人承之以文。三王之道若循环，终而复始。〔补注〕姚范曰：此盖本春秋元命苞云：三王有失，故立三教以相变。夏人之立教以忠，其失野，故救野莫若敬；殷人之立教以敬，其失鬼，救鬼莫若文；周人之立教以文，其失荡，故救荡莫若忠：如此循环，周则复始，穷则相承也。啖助言，春秋“救僿莫若忠”，亦本此。

²“夏殷”下，或无“之”字，非是。

³“远”下，或无“然”字。“焉”，或作“乌”。今按：当有“然”字，而“焉”字属下句，但其下疑当有一“有”字。作“乌”亦通，其下疑或有一“睹”字。〔补注〕沈钦韩曰：“然”字可属下读，此古法。

⁴或无“兴与”字。〔补注〕方苞曰：先蜀于吴 魏，自公始。





其三


问：夫子之序帝王之书，而系以秦 鲁；及次列国之风，而宋 鲁独称颂焉¹。秦穆之德，不逾于二霸²；宋 鲁之君，不贤乎齐晋；其位等，其德同：升黜取舍，如是之相远，亦将有由乎？愿闻所以辨之之说。

¹孔安国曰：诸侯之事而连帝王，孔子序书以鲁有治戎征讨之备，秦有悔过自誓之戒，足以为后世法，故录之，以备王事；犹诗录商 鲁之颂，而郑康成以为鲁得用天子之礼乐，故有颂；而商颂至孔子之时，存者五篇，而夏颂已亡，故录鲁以备三颂，著为后王之法：此夫子取予之意也。

²“穆”，或作“鲁”，非是。





其四


问：夫子既没，圣人之道不明，盖有杨 墨者¹，始侵而乱之，其时天下咸化而从焉²；孟子辞而辟之，则既廓如也³；今其书尚有存者，其道可推而知不可乎⁴？其所守者何事？其不合于道者几何？孟子之所以辞而辟之者何说⁵？今之学者有学于彼者乎？有近于彼者乎？其已无传乎？其无乃化而不自知乎？其无传也，则善矣；如其尚在，将何以救之乎⁶？诸生学圣人之道，必有能言是者，其无所为让。

¹杨朱字子居，后与墨子、与禽滑釐辨论，其说在爱己，不拔一毛以利天下；与墨子相反。墨子名翟，为宋大夫，在孔子后，有书七十一篇。

²或无“其时”字。

³或无“则”字。

⁴或无“知”字。非是。

⁵“之者”，或作“之也”。

⁶“尚在”，方从阁、杭、苑作“在尚”，无“将”字。今按：若从方本，则“尚何以救之乎”，乃是恐不及救之意，与此上下文不相入，其说非是。





其五


问：所贵乎道者，不以其便于人而得于己乎？当周之衰，管夷吾以其君霸，九合诸侯¹，一匡天下，戎狄以微，京师以尊，四海之内无不受其赐者。天下诸侯奔走其政令之不暇，而谁与为敌！此岂非便于人而得于己乎²？秦用商君之法，人以富，国以强，诸侯不敢抗，及七君而天下为秦。使天下为秦者，商君也。而后代之称道者，咸羞言管 商氏，何哉？庸非求其名而不责其实欤³？愿与诸生论之，无惑于旧说⁴。

¹孔子曰：“桓公九合诸侯。”九合者，谓兵车之会三，乘车之会六。

²“人”下，或无“而”字，“己”作“身”。

³“名”下，或无“而”字。“其实”，或作“于实”。

⁴“旧”，或作“记”，非是。句下或有“焉”字。





其六


问：夫子之言“盍各言尔志”¹，又曰“居则曰：不吾知也。如或知尔，则何以哉”？今之举者，不本于乡，不序于庠，一朝而群至乎有司；有司之不之知也宜矣²。今将自州县始，请各诵所怀，聊以观诸生之志³。死者可作，其谁与归⁴？事其大夫之贤者？友其士之仁者？敢问诸生之所事而友者为谁乎⁵？所谓贤而仁者，其事如何哉？言及之而不言，亦君子之所不为也⁶。

¹“盍”上，或有“曰”字。

²“不之”，或无“之”字。

³〔补注〕案：汴州举进士，公为考官，赠张籍诗云“驰辞对我策”是也。后世取士，非由庠序，径自州县贡举，知之无素，故请各诵所怀。此当即汴州策问。

⁴此下或有“又曰，居是邦也”六字。

⁵“而”，或作“所”。“为”，或作“其”。

⁶或无“之所”二字。





其七


问：春秋之时，百有余国，皆有大夫士，详于传者，无国无贤人焉，其余皆足以充其位，不闻有无其人而阙其官者¹；春秋之后，其书尤详，以至于吴 蜀 魏，下及晋氏之乱，国分如锱铢，读其书，亦皆有人焉²。今天下九州四海，其为土地大矣；国家之举士，内有明经、进士，外有方维大臣之荐，其余以门地勋力进者又有倍于是，其为门户多矣³；而自御史台、尚书省以至于中书门下省咸不足其官，岂今之人不及于古之人邪？何求而不得也？夫子之言曰：“十室之邑，必有忠信如丘者焉。”诚得忠信如圣人者，而委之以大臣宰相之事，有不可乎⁴？况于百执事之微者哉！古之十室必有任宰相大臣者，今之天下而不足士、大夫于朝，其亦有说乎？

¹“闻”下，或无“有”字。

²“魏”字，或在“晋”下，谓元魏尔，盖不然也，三国之魏，岂应略而不言乎？〔补注〕方苞曰：先吴于蜀，义无所处，盖传写之误。

³“有倍”，或作“加倍”。

⁴“委之以”，或作“以委之”，非是。





其八


问：夫子曰：“洁净精微，易教也。”今习其书，不识四者之所谓，盍举其义而陈其数焉？





其九


问：易之说曰¹：“乾，健也。”今考乾之爻在初者曰“潜龙勿用”，在三者曰“夕惕若厉无咎”，在四者亦曰“无咎”，在上曰“有悔”。卦六位：一“勿用”，二苟得“无咎”有一“悔”，安在其为健乎²？又曰：“乾以易知，坤以简能。”乾之四位既不为易矣，坤之爻又曰“龙战于野”³，战之于事，其足为简乎？易六经也⁴。学者之所宜用心，愿施其词陈其义焉⁵。

¹“易”上，或有“周”字。“说”下，或有“者”字。

²“二”，或作“一”，非是。

³此下或有“其血玄黄”四字。

⁴〔补注〕沈钦韩曰：言易为六经之总。

⁵或无“所”字，非是。





其十


问：人之仰而生者谷帛，谷帛丰，无饥寒之患¹，然后可以行之于仁义之途，措之于安平之地；此愚智所同识也。今天下谷愈多而帛愈贱人愈困者何也²？耕者不多而谷有余，蚕者不多而帛有余；有余宜足，而反不足：此其故又何也？将以救之，其说如何？

¹“者”下，或有“在”字。“丰”上，或有“既”字。

²“愈贱”，或作“益贱”。“而”字，疑当在“贱”字下，但此正与张中丞传后“城坏而其徒俱死”云云者相类，恐公自有此一种句法也。





其十一


问：夫子言“尧 舜垂衣裳而天下理”，又曰“无为而理者，其舜也欤”。书之说尧曰“亲九族”，又曰“平章百姓”，又曰“协和万邦”，又曰“历象日月星辰，敬授人时”，又曰洪水“怀山襄陵，下人其咨”¹；夫亲九族、平百姓、和万邦，则天道。授人时、愁水祸，非无事也；而其言曰“垂衣裳而天下理”者何也？于舜则曰“慎五典”，又曰“叙百揆”，又曰“宾四门”，又曰“齐七政”，又曰“类上帝，禋六宗，望山川，遍群神”，又曰“协时月正日，同律度量衡，五载一巡狩”，又曰“分十二州，封山浚川²，恤五刑，典三礼，彰施五色，出纳五言”；呜呼其何勤且烦如是！而其言曰“无为而理”者何也？将亦有深辞隐义不可晓邪？抑其年代已远失其传邪³？二三子其辨焉！

¹“人”，或作“民”。此试进士，当避讳，作“民”字非是。

²“封”，诸本作“随”，非是。

³“抑其”下，或有“所”字，非是。“已远”，或作“远矣”，或无“已”字。





其十二


问：古之学者必有师，所以通其业，成就其道德者也¹。由汉氏已来²，师道日微³，然犹时有授经传业者；及于今，则无闻矣。德行若颜回，言语若子贡，政事若子路，文学若子游，犹且有师；非独如此，虽孔子亦有师⁴，问礼于老聃，问乐于苌弘是也。今之人不及孔子 颜回远矣，而且无师⁵；然其不闻有业不通而道德不成者，何也⁶？

¹“德”下，或无“者”字。

²“氏”，或作“代”。或无“已”字。

³〔补注〕沈钦韩曰：汉师道最盛，然称为师者少耳。

⁴或无“虽”字。

⁵“无”下，或有“所”字。

⁶或无“而”字。





其十三


问：食粟、衣帛、服行仁义以俟死者，二帝三王之所守，圣人未之有改焉者也。今之说者，有神仙不死之道，不食粟，不衣帛，薄仁义以为不足为，是诚何道邪？圣人之於人，犹父母之於子¹。有其道而不以教之，不仁；其道虽有而未之知，不智：仁与智且不能，又乌足为圣人乎²？不然，则说神仙者妄矣！

¹二“於”字，或皆作“于”。

²“乌”，或作“焉”。