---
---
---
title: 上郑尚书相公启
---







郑余庆，字居业，元和三年以检校兵部尚书兼东都留守，公时为都官员外郎，分司东都。

愈启：伏蒙仁恩，猥赐示问¹，感戴战悚²，若无所容措；然尚有厥诚须尽露于左右者，敢避其烦黩，怀不满之意于受恩之地哉³！

¹“猥”，或作“俯”。方无。今按：言“猥”，若“俯”者；事上之礼，无者非是。

²“悚”，或作“栗”。

³或无“厥诚”字。“黩”，或作“渎”，字通用；或作“默”，则讹矣。又连下句读之，其误益甚。

愈幸甚，三得为属吏¹，朝夕不离门下，出入五年²。窃自计较³，受与报不宜在门下诸从事后；故事有当言，未尝敢不言，有不便于己⁴，辄吐私情，阁下所宜怜也。

¹元和元年九月，余庆为国子祭酒，公为博士。十一月，余庆为河南尹，公分司东都，至是余庆为留守，公为都官员外郎。

²方从杭、蜀本无“入”字。今按：“出入”，汉人语多有之，公作襄阳卢丞志亦云：“出入十年。”方误矣。

³“较”，或作“校”。

⁴阁无“于”字，非是。

分司郎官职事惟祠部为烦且重。愈独判二年，日与宦者为敌，相伺候罪过，恶言詈辞，狼借公牒，不敢为耻，实虑陷祸。故前者怀状乞与诸郎官更判，意虽甚专，事似率尔，言语精神，不能自明，不蒙察允，遽以惭归，俛日日¹，遂逾累旬，私图其宜，敢以病告。鸤鸠平均，歌于国风²；从事独贤，雅以怨刺³：伏惟俯加怜察⁴。幸甚，幸甚！愈再拜。

¹“”，音泯。

²诗 曹风 鸤鸠序：“刺不壹也。在位无君子，用心之不壹也。”

³诗 小雅 北山序：“刺幽王也。役使不均，己劳于从事，而不得养其父母焉。”

⁴阁无“俯”字，录无“俯”、“察”二字，“俯”或作“特”。今按：得失之意，已论于篇首矣。