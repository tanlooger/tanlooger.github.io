---
---
---
title: 汴州东西水门记
---



并序





公时佐董晋，在汴州作。陈后山云：“退之作记，记其事耳；今之记，乃论也。”以后山语观公诸记，信然。〔补注〕吴汝纶曰：词但用东汉金石体，而骏迈完固，乃古今无类。又曰学韩公不从此入，不能得其雄骏。

贞元十四年正月戊子，陇西公命作东西水门¹，越三月辛巳朔，水门成。三日癸未，大合乐，设水嬉，会监军军司马宾佐僚属将校熊罴之士，肃四方之宾客以落之。士女和会，阗郭溢郛。既卒事，其从事昌黎 韩愈请纪成绩。其词曰：

¹或无“陇西”二字，非是。董晋本仲舒之裔，自广川徙陇西，故云。

维汴州 河水自中注，厥初距河为城¹，其不合者，诞寘联锁于河²，宵浮昼湛，舟不潜通³；然其襟抱亏疏，风气宣泄⁴，邑居弗宁，讹言屡腾；历载已来，孰究孰思。皇帝御天下十有八载，此邦之人，遭逢疾威，嚚童噭嘑⁵，劫众阻兵⁶，懔懔栗栗，若坠若覆。时维陇西公受命作藩，爰自洛京，单车来临⁷。遂拯其危⁸，遂去其疵；弗肃弗厉，薰为大和；神应祥福，五谷穰熟。既庶而丰，人力有余；监军是咨，司马是谋⁹；乃作水门，为邦之郛；以固风气，以闬寇偷¹⁰。黄流浑浑¹¹，飞阁渠渠¹²，因而饰之，匪为观游。天子之武，维陇西公是布；天子之文，维陇西公是宣¹³。河之沄沄，源于昆仑；天子万祀，公多受祉。乃伐山石，刻之日月，尚俾来者，知作之所始。

¹“距”，或作“拒”。

²“不合”，或作“弗合”。〔补注〕李松寿曰：河水流贯城中。“不合”，谓城垣阙处。

³“湛”，或作“沈”。“舟不”，方作“舟用”，方并从石本。今按上下文意，盖言置锁虽足以禁舟之潜通，然未免亏疏宣泄之患；故须作水门耳。诸本作“舟不潜通”者是也。今上文既言“置锁”，而下文乃云“舟用潜通”，则是“锁”为虚设，而其下句亦不应著“然”字矣。若以为误，则石本乃当时所刻，不应有误；然亦安知非其书者之误，刻者之误？况或非所亲见，则又安知非传者之误耶？其说之未尽者，又见于溪堂、盘谷等篇，览者详之。〔补注〕按：城垣不合处，自设联锁，则寇偷之舟不敢驶行无忌，只用潜通。从石本作“用”字为是。

⁴〔补注〕曾国藩曰：汴州之有河水，犹襟带然，无门以阑之，故亏疏宣泄。

⁵“噭”，音叫。〔补注〕陈景云曰：“嚚童”，谓李迺。

⁶〔补注〕孙葆田曰：贞元十二年，宣武军节度使李万荣卒，子迺自为兵马使。左传“阻兵无众”，“阻”，恃也。

⁷〔补注〕孙葆田曰：晋自东都留守移镇宣武。

⁸“拯”，或作“持”。

⁹诸本及石本皆有此二句，方从阁本删去，云：阁本盖公晚年所定，当从之。今详此二语，疑后人恶“监军”二字而删之耳。方氏直谓阁本为公晚年所定，不知何据而云然。以今观之，其舛误为最多，疑为初出未校之本，前已辨之详矣。大抵馆阁藏书，不过取之民间，而诸儒略以官课校之耳，岂能一一精善过于私本？世俗但见其为官本，便尊信之，而不复问其文理之如何，已为可笑；今此乃复造为改定之说以钳众口，则又可笑之甚也。

¹⁰“闬”，或作“扞”。

¹¹“浑”，胡本切。

¹²〔补注〕旧注：“黄流”，黄河也。“渠渠”，大也。

¹³“文”，方从石、阁、蜀本作“醇”。今按：此记方氏多从石本，石本固当据信，但上条用字大误，而此“醇”字亦未安耳。