---
---
---
title: 新修滕王阁记
---







滕王阁在洪州。公自袁州作此记，凡五百五字，首尾叙其不一到为叹，而终之曰：“其江山之好，登望之乐，虽老矣，如获从公游，尚能为公赋之。”盖叙事之外，所以寄吾不尽之意。欧阳永叔为襄守史中辉记岘山亭，尹师鲁为襄守燕公记岘山亭，苏子美为处守李然明记照水堂，苏子瞻为眉守黎希声记远景楼：四者其辞虽异，而大意略同；岂作文之法当如是耶？抑亦祖公此意而为之也。〔补注〕方苞曰：回环作态，欧公记所本，近人言地名官号不得从古，观此文于“潮阳”曰“揭阳”，女挐志曰“少秋官”，可征其妄。盖制诰、奏章、史传、志状自应从时，记序、杂文则惟便耳。姚范曰：风格峻朗，公文之老境如此。曾国藩曰：反复以不得至彼为恨，此等蹊径自公辟之，亦无害；后人踵之以千万，乃遂可厌矣。故知造意之无关义理者，皆不足复陈也。

愈少时则闻江南多临观之美¹，而滕王阁独为第一²，有瑰伟绝特之称³；及得三王所为序赋记等⁴，壮其文辞，益欲往一观而读之，以忘吾忧；系官于朝，愿莫之遂。十四年，以言事斥守揭阳⁵，便道取疾以至海上，又不得过南昌而观所谓滕王阁者。其冬，以天子进大号，加恩区内，移刺袁州。袁于南昌为属邑⁶，私喜幸自语，以为当得躬诣大府，受约束于下执事，及其无事且还，傥得一至其处，窃寄目偿所愿焉⁷。至州之七月，诏以中书舍人太原王公为御史中丞，观察江南西道⁸；洪 江 饶 虔 吉 信 抚 袁悉属治所。八州之人，前所不便及所愿欲而不得者，公至之日，皆罢行之⁹。大者驿闻，小者立变，春生秋杀¹⁰，阳开阴闭，令修于庭户数日之间¹¹，而人自得于湖山千里之外。吾虽欲出意见，论利害，听命于幕下；而吾州乃无一事可假而行者，又安得舍己所事以勤馆人？则滕王阁又无因而至焉矣¹²！

¹“则”，或作“尝”。“临观”，或作“登临”。

²滕王名元婴，高祖之子，永徽中为洪州都督，作此阁。

³“特”，阁本作“时”，非是。

⁴注或云：王勃作游阁序，王绪作赋，今中丞王公为从事日作修阁记。或并无。

⁵或无“事”字。“揭”，或作“潮”。

⁶“于”上，或无“袁”字。

⁷诸本皆同，方独从文苑无“及其无事且还，傥得一至其处”十二字，而“偿”作“赏”，下又增“适”字。今按：叙事当如诸本，乃有曲折，而其先公后私，不以游览杂乎受命之重，尤得事大府之体，与“聘礼既受饔饩，然后请观，乃从下门而入”意亦相似。如方所定，则皆失之。而“窃寄目赏”，语意生涩，“适所愿”，亦不若“偿”字之稳也。

⁸太原 王公，即仲舒也。旧史，元和十五年六月戊寅，以中书舍人王仲舒为洪州刺史、御史中丞，充江西观察使。

⁹“行”上，文苑有“而”字，非是。

¹⁰“生”，方从文苑作“施”。今按：下字对偶，文苑亦非是。

¹¹“日”，或作“月”。

¹²或无“矣”字。〔补注〕姚鼐曰：王公观察江南西道一节，本是题后议论，却移作题前叙事，此公文较宋贤善变化处。张裕钊曰：寻常颂扬文字，经退之之手，便觉瑰玮钜丽，简老深括，夐绝于人。

其岁九月，人吏浃和¹，公与监军使燕于此阁，文武宾士皆与在席²。酒半，合辞言曰：“此屋不修，且坏。前公为从事此邦，适理新之，公所为文，实书在壁³；今三十年而公来为邦伯，适及期月，公又来燕于此，公乌得无情哉？”⁴公应曰：“诺。”于是栋楹梁桷板槛之腐黑挠折者，盖瓦级砖之破缺者，赤白之漫漶不鲜者，治之则已⁵；无侈前人，无废后观。

¹“浃”，音接。

²“与”，去声。

³“理”，或作“治”。“所”上，或无“公”字。

⁴“乌”，或作“胡”。杭、苑作“乎”。今按：作“乎”语意轻脱，不类公文，亦非寮属所得施于其长者。盖本作“乌”，自“乌”而“胡”，又自“胡”而讹耳。大抵此篇文苑多误。

⁵前汉：“为其泰漫漶而不可知。”注：“漫漶，不分别貌。”“漫”，莫幹切。“漶”，胡馆反，又乎贯反。“破”，或作“故”。“鲜”，或作“圭”。说见祭湘君夫人文。今按：瓦砖坚物，破缺乃不可用，而故则无甚害也。且修屋而尽易其故，则是新作，而非修之谓矣。作“故”非是。

工既讫功，公以众饮，而以书命愈曰：“子其为我记之！”¹愈既以未得造观为叹，窃喜载名其上，词列三王之次，有荣耀焉；乃不辞而承公命。其江山之好，登望之乐，虽老矣，如获从公游，尚能为公赋之。

¹“而”下，或有“赏焉”字。“子”下，或无“其”字。

元和十五年十月某日袁州刺史韩愈记¹。

¹“某”，或作“五”。