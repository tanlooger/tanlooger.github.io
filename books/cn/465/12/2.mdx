---
---
---
title: 文录序 赵 德
---




昌黎公，圣人之徒欤！其文高出，与古之遗文不相上下。所履之道，则尧、舜、禹、汤、文、武、周、孔、孟轲、扬雄所授受服行之实也；固已不杂其传，由佛及聃、庄、杨之言，不得干其思，入其文也；以是光于今，大于后，金石燋铄，斯文灿然；德行道学文庶几乎古。蓬茨中手持目览，饥食渴饮，沛然满饱；顾非适诸圣贤之域而谬志于斯，将所以盗其影响。僻处无备，得以所遇次之为卷，私曰文录，实以师氏为请益依归之所云¹。

¹“实”，或作“宝”。