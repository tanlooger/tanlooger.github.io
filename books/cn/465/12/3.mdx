---
---
---
title: 记旧本韩文后 欧阳修
---




予少家汉东，汉东僻陋无学者，吾家又贫无藏书；州南有大姓李氏者，其子彦辅颇好学，予为儿童时，多游其家，见其弊筐贮故书在壁间，发而视之，得唐昌黎先生文集六卷，脱略颠倒无次第，因乞李氏以归读之。见其言深厚而雄博，然予犹少，未能究其义，徒见其浩然无涯，若可爱。是时天下学者，杨、刘之作号为“时文”，能者取科第，擅名声，以夸荣当世，未尝有道韩文者。予亦方举进士，以礼部诗赋为事。年十有七，试于州，为有司所黜。因取所藏韩氏之文复阅之，则喟然叹曰：“学者当至于是而止尔！”因怪时人之不道，而顾己亦未暇学，徒时时独念于予心，以谓方从进士干禄以养亲，苟得禄矣，当尽力于斯文，以偿其素志。后七年，举进士及第，官于洛阳；而尹师鲁之徒皆在，遂相与作为古文，因出所藏昌黎集而补缀之，求人家所有旧本而校定之。其后天下学者亦渐趋于古，而韩文遂行于世，至于今盖三十余年矣；学者非韩不学也，可谓盛矣！

呜呼！道固有行于远而止于近，有忽于往而贵于今者。非惟世俗好恶之使然，亦其理有当然者。故孔、孟惶惶于一时，而师法于千万世；韩氏之文，没而不见者二百年，而后大施于今。此又非特好恶之所上下，盖其久而愈明，不可磨灭，虽蔽于暂，而终耀于无穷者，其道当然也。予之始得于韩也，当其沈没弃废之时。予固知其不足以追时好而取势利，于是就而学之，则予之所为者，岂所以急名誉而干势利之用哉？亦志乎久而已矣！故予之仕，于进不为喜，退不为惧者，盖其志先定，而所学者宜然也。

集本出于蜀，文字刻画，颇精于今世俗本，而脱缪尤多。凡三十年间，闻人有善本者，必求而改正之。其最后卷秩不足，今不复补者，重增其故也。予家藏书万卷，独昌黎先生集为旧物也。呜呼！韩氏之文之道，万世所共尊，天下所共传而有也！予于此本，特以其旧物而尤惜之。

泉本云：“吾少居汉东，年十五六时，于里人李尧辅家见一弊筐弃在壁角，中有故书数十册，因得韩文于其间，皆脱落无次序；吾略读之，爱其文辨而意深。当是时，学者方作时文，天下之人无道韩文者；予亦将举进士以觖禄利，未暇学也。遂求于李氏而得之以归，补次成帙而藏之。数年始及第，遂官于洛，而得师鲁与之游，因出韩文而学之。自后天下学者亦稍稍近古。吾家所藏书万卷，然独韩文最为旧物，君为吾爱惜之可也。”今按：泉州本乃汪彦章所刻，此序独与诸本不同，不知何据。其所谓君者，又不知为何人也。今并存之，以俟知者。