---
---
---
title: 祭田横墓文
---







田横初为汉将灌婴败于垓下，亡走梁，归彭越。高祖即位，惧诛，与其徒五百余人入海，居岛中。高帝闻齐人贤者多附横，恐后有乱，乃使使赦横罪而召之。横与其客二人乘传诣洛阳，至尸乡厩置遂自刭，令客奉其头从使者驰奏。高帝流涕，以王者礼葬横。既葬，二客穿其冢旁，皆自刭从之。其余客在海中者闻横死亦皆自杀。晁太史 无咎尝取公此文于续楚辞而系之，曰：唐宰相如董晋亦未足言，而晋为汴州，才奏愈从事，愈始终感遇，语称陇西公而不姓。后从裴度，亦自谓度知己，然度亦终不引愈共天下事，故愈踌躇发愤，太息于区区之横，以谓夫苟如横之好士，天下将有贤于五百人者至焉。〔补注〕沈钦韩曰：裴度事在后，如何牵连及之？晁说误矣。归有光曰：寥寥数言，而悲感之意无穷。姚鼐曰：此是公少作，故犹取屈子陈句。按：词意皆腾空际，似为横发，又似不为横发，此等文不徒以雕琢造语为工也。

贞元十一年九月，愈如东京，道出田横墓下¹，感横义高能得士²，因取酒以祭，为文而吊之，其辞曰：

¹“十一年”，诸本或作“十九年”。“月”下，有“十一日”字。“如东京”，或作“东如京”。洪庆善曰：“东京，洛阳也。公以贞元十一年出长安至河阳，而后如东都也。十九年秋，则公为御史，是冬即贬阳山，安得以九月出横墓下？唐都长安，亦不得云‘东如京’也。”方从阁、杭、蜀本作“东如京”，云：田横墓在偃师 尸乡，洛阳东三十里。今公自河阳道横墓下以入洛，故云“东如京”也。今按：洪庆善作“如东京”及考岁月皆是，方氏亦以京为洛阳，但据三本必欲作“东如京”为误耳。今且未须别考它书，只以其所引田横墓在洛阳东者论之，则自墓下而走洛阳，乃是西向，安得言“东如京”乎？况唐都长安，谓洛阳为“东京”则可，直谓之“京”则不可，其理又甚明。若据元和郡县志，则河阳西南至河南府八十里，其大势亦不得云“东如京”也。此又三本谬误之一证，故复表而出之。

²“士”下，或有“心”字。

事有旷百世而相感者，余不自知其何心；非今世之所稀¹，孰为使余歔欷而不可禁？余既博观乎天下，曷有庶几乎夫子之所为？死者不复生²，嗟余去此其从谁？当秦氏之败乱，得一士而可王；何五百人之扰扰，而不能脱夫子于剑铓？抑所宝之非贤³，亦天命之有常⁴。昔阙里之多士，孔圣亦云其遑遑⁵。苟余行之不迷，虽颠沛其何伤⁶？自古死者非一⁷，夫子至今有耿光。跽陈辞而荐酒，魂仿佛而来享⁸。

¹〔补注〕沈钦韩曰：“稀”当作“希”，言非今世所尚。

²“死者”，或作“死而”；“生”，方作“来”，皆非是。

³〔补注〕吴汝纶曰：退之用“抑”字，多与“意”字同。“宝之”，或作“宝者”。

⁴“天”，或作“大”。

⁵阁、杭无“其”字，非是。

⁶〔补注〕吴汝纶曰：“阙里”四语极变化。

⁷“非”，阁、杭作“皆”，非是。

⁸“享”，集韵“灵良反”。按“享”字，古今人用多作上声，惟前汉 礼乐志 郊祀诗云：“发梁扬羽申以商，造兹新音永久长。声气远条凤鸟翔，神夕掩虞盖孔享。”“享”作平声，退之叶韵，盖有所本也。