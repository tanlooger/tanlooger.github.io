---
---
---
title: 祭女挐女文
---







元和十四年正月，公以论佛骨贬潮州。女挐年十二，死于商南层峰驿，详见墓志及层峰驿诗。女挐公第四女。“挐”，女加、女居二反。“挐”或从“奴”。古本祭文与圹铭皆作“女挐”。董彦远曰：“‘挐’字传写之误，盖古文如纷挐等字无从‘奴’者，公最好古，名其女不应用俗字也。”今按：“挐”、“拏”通。说文，“拏”从“奴”，牵引也；“挐”从“如”，持也。古书作“拏”，盖通用。

维年月日，阿爹阿八¹使汝奶以清酒时果庶羞之奠，祭于第四小娘子挐子之灵。

¹南史，人歌曰：“始兴王，人之爹；赴人急，如水火。”荆土方言谓父为“爹”。“爹”，屠可切，又陟斜切。〔补注〕沈钦韩曰：广雅“毑，母也”；集韵，子野切。说文：“蜀谓母曰姐，淮南谓之社。”古作“毑”，其声与八同，“八”盖“毑”之误。广雅：“奶，母也。”今通以为乳母，始见宋书 何承天传，荀伯子呼承天为“奶母”。

呜呼！昔汝疾极¹，值吾南逐。苍黄分散，使女惊忧。我视汝颜，心知死隔。汝视我面，悲不能啼。我既南行，家亦随谴。扶汝上舆，走朝至暮。天雪冰寒，伤汝羸肌²。撼顿险阻，不得少息，不能食饮，又使渴饥。死于穷山，实非其命。不免水火，父母之罪³。使汝至此，岂不缘我！

¹“极”，或作“亟”。

²“天”，或作“大”。“汝”，或作“女”。古本“汝”多作“女”，通用。

³穀梁传昭十九年：子既生，不免乎水火，父母之罪也。

草葬路隅，棺非其棺；既瘗遂行，谁守谁瞻？魂单骨寒，无所托依，人谁不死，于汝即冤。我归自南¹，乃临哭汝：汝目汝面，在吾眼傍；汝心汝意，宛宛可忘²！

¹元和十五年九月，公自袁州入为国子祭酒。

²“宛宛”，或作“冤冤”。诗：“宛在水中央。”郑注：“宛，坐见貌。”

逢岁之吉，致汝先墓¹；无惊无恐，安以即路²。饮食芳甘³，棺舆华好；归于其丘，万古是保。尚飨！

¹长庆三年十月四日，公尹京兆，发其骨归葬河阳。

²“以”，一作“没”。

³“芳”，或作“柔”。