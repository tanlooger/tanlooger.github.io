---
---
---
title: 祭薛中丞文
---







一本“同李逢吉孟简张惟素张贾祭薛中丞”。薛中丞，存诚也。薛尝劾浮屠鉴虚罪，抵死。表李位无罪。事见旧史本传甚详。〔补注〕何焯曰：此非公文。曾国藩曰：无俊健之骨，当是同僚所为，而薛氏托公名为重耳。

维年月日¹，某官某乙等谨以清酌庶羞之奠，祭于亡友故御史中丞赠刑部侍郎薛公之灵。

¹文苑作“元和九年”。

公之懿德茂行，可以励俗。清文敏识，足以发身。宗族称其孝慈，友朋归其信义。累升科第，亟践班行。左掖南台¹，共传故事。诗人墨客，争讽新篇。羽仪朝廷，辉映中外。长途方骋，大限俄穷。圣上轸不之悲，具僚兴云亡之叹；况某等忘言斯久，知我俱深。青春之游，白首相失，来陈薄奠，讵尽哀诚！呜呼哀哉，尚飨！

¹北齐号御史台为“南台”。