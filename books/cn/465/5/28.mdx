---
---
---
title: 祭滂文
---







滂，公之侄孙，老成之子也。元和十四年，公谪潮州，滂与其兄湘皆侍行。是岁冬，公移袁州，滂乃死于袁，遂葬于袁之郭南。其详见公所志墓也。

维年月日，十八翁及十八婆卢氏¹，以清酌庶羞之奠，祭于二十三郎滂之灵曰：

¹〔补注〕阎若璩曰：韩公行十八，卢于滂为叔祖母；以异姓，故别曰“卢氏”。

汝聪明和顺，出于辈流；强记好文，又少与比。将谓成长，以兴吾家，如何不祥，未冠而夭！吾与卢氏，痛伤可言¹！思母之恩，连呼以绝。执兄之手，勉以无悲。情一何长，命一何短。权葬远地，孤魂无依。沥酒告情，哀何有极。尚飨！

¹“可”，或作“何”。