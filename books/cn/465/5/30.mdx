---
---
---
title: 祭张给事文
---







彻，公之从子婿也。详见公所志墓云。

维年月日，兵部侍郎韩愈谨以清酌之奠，祭于故殿中侍御史赠给事中张君之灵¹：

¹“御”上，或无“侍”字。

惟君之先，以儒名家；逮君皇考¹，再振厥华。乡贡进秀²，有司第之；从事元戎，谨职以治。遂拜郎官，以职王宪；不长其年，飞不尽翰。乃生给事，松贞玉刚；幹父之业，纂文有光。屡辟侯府，亦佐梁师；前人是似，耋吏嗟咨。御史阙人，夺之于朝；大厦之构，斧斤未操。府迁幽都，顽悖未孚；繄君之赖，乃奏乞留³。乃迁殿中，朱衣象版；惟义之趋，岂利之践。

¹考名休，尝佐宣武军。

²“贡”，或作“举”。

³长庆元年三月，以张弘靖为卢龙节度使。彻先为宣武从事，累迁监察御史，至是弘靖仍辟彻为卢龙判官。时牛僧孺奏彻为真御史，弘靖遣之，而密奏幽州不廷日久，今臣始至，须强佐乃济。行半道，有诏以彻还之。

虺豺发衅，阖府屠割¹；偿其恨犯，君独高脱。露刀成林²，弓矢穰穰；千万为徒，噪欢为狂。君独叱之：上不负汝，为此不祥，将死无所！虽愚何知？惭屈变色；君义不辱，杀身就德³。天子嘉之，赠官近侍；归于一死，万古是记。

¹“割”，或作“剥”。

²“刀”，或作“刃”。

³七月，军乱，都知兵马使朱克融囚弘靖于蓟门馆，杀幕僚等。以彻长者，不杀，置彻于弘靖所。居月余，迁之别馆，彻出门骂曰：“汝何敢反！”行且骂，众即击君以死。

我之从女，为君之配；君于其家，行实高世。无所于葬，舆魂东归¹；诔以赠之，莫知我哀。呜呼哀哉，尚飨！

¹“于葬”，或作“掩葬”。“舆”，或作“与”。