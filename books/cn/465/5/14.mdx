---
---
---
title: 袁州祭神文
---



三首





晁本首篇题曰“祭城隍文”，次题“祭仰山神祈雨文”，次题“又祭仰山神文”。元和十五年夏作。





其一


维年月日，袁州刺史韩愈谨告于城隍神之灵¹：

¹或无“袁”字，下同。

刺史无治行，无以媚于神祇¹，天降之罚，以久不雨，苗且尽死，刺史虽得罪²，百姓何辜？宜降疾咎于某躬身³，无令鳏寡蒙兹滥罚。谨告。

¹“以”上，或无“无”字。

²下或有“死”字。今按：“死”字不当用，又上句已有，不应重出：盖因上句而误也。

³或无“躬”字。国语：“靡王躬身。”公用此也。





其二


维年月日，袁州刺史韩愈谨以少牢之奠，祭于仰山之神¹曰：

¹〔补注〕沈钦韩曰：一统志：仰山，在袁州府城外六十里，岁旱，望其峰云起，雨即至。

神之所依者惟人，人之所事者惟神。今既大旱，嘉谷将尽，人将无以为命，神亦将无所降依，不敢不以告。若守土有罪，宜被疾殃于其身；百姓可哀，宜蒙恩闵。以时赐雨，使获承祭不怠，神亦永有饮食。谨告。





其三


维年月日，袁州刺史韩愈谨以少牢之奠，祭于仰山之神曰：

田谷将死，而神膏泽之；百姓无所告，而神恤之；刺史有罪，而神释之：敢不有荐也。尚飨！