---
---
---
title: 祭侯主簿文
---







此谓侯喜也。蜀本注“继”字，非。详观公此文当知其为侯喜作。公贞元十七年，与喜同渔于温 洛，尝有诗云：“吾党侯生字叔起，呼我持竿钓温水。”故此又有“我钓我游，莫不我随”之语。尝荐喜于汝 州刺史卢郎中，又尝荐之于陆员外 傪，观其荐词，亦与此文“惟子文学，今谁过之”之意相表里。又公集中有赠侯主簿喜诗，用是知其非继而喜也。其曰“吏部侍郎韩愈”，即长庆二年自兵部转吏部时作。

维年月日，吏部侍郎韩愈谨遣男殿中省进马佶¹，致祭于亡友故国子主簿侯君之灵。

¹退之诸子有名昶者，长庆四年进士登第，小说中亦载其为集贤校理。曰符、曰爽、曰殿中省进马佶。虽载于集，而他处不见；唯符见于孟郊、张籍诗中耳。〔补注〕陈景云曰：“进马”，官名，属殿中省，见新史 百官志。沈钦韩曰：六典：“兵部郎中职，凡殿中省进马，取左右卫三卫高荫，简仪容可观者补充。”按“进马”之官，与斋郎并是荫资。

呜呼！惟子文学，今谁过之？子于道义，困不舍遗¹。我狎我爱，人莫与夷；自始及今，二纪于兹。我或为文，笔俾子持；唱我和我，问我以疑。我钓我游，莫不我随；我寝我休，莫尔之私。朋友昆弟，情敬异施；惟我于子，无适不宜。弃我而死，嗟我之衰；相好满目，少年之时；日月云亡²，今其有谁！谁不富贵，而子为羁；我无利权，虽怨曷为！

¹“困”，或作“罔”。“舍”，或作“拾”。皆非是。

²或作“人之云亡”。

子之方葬¹，我方斋祠；哭送不可，谁知我悲！呜呼哀哉，尚飨！

¹“方葬”，或作“云葬”。