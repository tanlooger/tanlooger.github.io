---
---
---
title: 潮州祭神文
---



五首





晁本第一首题作“祭湖神文”，第二首题作“又祭止雨文”，第三题“祭城隍文”，第四题“祭界石神文”，第五不立题，皆元和十四年夏秋作。





其一


维年月日，潮州刺史韩愈谨差摄潮阳县尉史虚己以特羊庶羞之奠，告于大湖神之灵。

愈承朝命，为此州长，今月二十五日至治下。凡大神降依庇贶斯人者，皆愈所当率徒属奔走致诚，亲执祀事于庙庭下。今以始至，方上奏天子，思虑不能专一，冠衣不净洁，与人吏未相识知，牲糈酒食器皿觕弊¹，不能严清，又未卜日时，不敢自荐见。使摄潮阳县尉史虚己以告，神其降监，尚飨²！

¹“觕”，一作“损”。“糈”，先旅切，又音所。“觕”，仓胡切。

²〔补注〕方苞曰：此篇简直可味。





其二


维年月日，潮州刺史韩愈谨以清酌腶修之奠，祈于大湖神之灵¹曰：

¹礼记：“大享尚腶修。”注云：“捶脯也。”“腶”，或作“时”。今按：若作“时”，则“修”当作“羞”。“腶”，丁贯反。

稻既穟矣，而雨不得熟以获也¹；蚕起且眠矣，而雨不得老以簇也。岁且尽矣，稻不可以复种，而蚕不可以复育也²，农夫桑妇将无以应赋税继衣食也。非神之不爱人³，刺史失所职也。百姓何罪，使至极也！神聪明而端一，听不可滥以惑也。刺史不仁，可坐以罪；惟彼无辜，惠以福也。划劙云阴，卷月日也⁴。幸身有衣，口得食⁵，给神役也。充上之须，脱刑辟也。选牲为酒，以报灵德也；吹击管鼓，侑香洁也；拜庭跪坐⁶，如法式也；不信当治⁷，疾殃殛也。神其尚飨⁸！

¹或无“以获”字，非是。

²〔补注〕沈钦韩曰：晏子内篇谏下：“穗乎不得获，秋风至，殚零落。”句法本之。欧阳滁州祈雨文全仿此局。

³或无“之”字。“爱”下，一有“此”字。

⁴“月日”，或作“日月”，非是。“划”，忽麦切。“劙”，力支切，又音丽。

⁵“口”上，或有“而”字。“得”，或作“有”。

⁶“庭”，或作“廷”。

⁷〔补注〕沈钦韩曰：“当治”，言当管，自谓刺史也。

⁸〔补注〕方苞曰：其体出于九章及古歌谣。曾国藩曰：别出才调，岸然入古。





其三


维年月日，潮州刺史韩愈谨以柔毛刚鬣清酌庶羞之奠，祭于城隍之神。

间者以淫雨将为人灾，无以应贡赋供给神明，上下获罪罚之故，乃以六月壬子，奔走分告乞晴于尔明神¹。明神闵人之不辜，若飨若答²。粪除天地山川，清风时兴，白日显行，蚕谷以登，人不咨嗟³。惟神之恩，夙夜不敢忘怠。谨卜良日，躬率将吏，荐兹血毛清酌嘉羞⁴，侑以音声，以谢神贶。神其飨之⁵！

¹下或再出“尔”字，属下句。

²“飨”，或作“响”。

³“咨”，或作“疵”。

⁴“羞”，一作“肴”。

⁵“之”，或作“兹”，或作“鉴之”。





其四


维年月日，潮州刺史韩愈谨遣耆寿成㝢以清酌少牢之奠，告于界石神之灵¹曰：

¹此五字，或作“界石之神”。〔补注〕沈钦韩曰：“耆寿”即侍老，或版授县令、司马者也。

惟封部之内，山川之神，克庥于人¹，官则置立室宇，备具服器，奠飨以时。淫雨既霁，蚕谷以成，织妇耕男，忻忻衎衎：是神之庥庇于人也，敢不明受其赐！谨选良月吉日，斋洁以祀，神其鉴之²。尚飨！

¹“庥”，或作“庇”。

²“鉴之”，或作“鉴兹”。





其五


维年月日，潮州刺史韩愈谨以清酌庶羞之奠，祭于大湖之神。惟神降依兹土，以庇其人：今兹无有水旱雷雨风火疾疫为灾，各宁厥宇，以供上役；长吏免被其谴。赖神之德，夙夜不敢忘。谨具食饮，躬斋洗，奏音声，以献以乐，以谢厥赐，不敢有所祈。尚飨！