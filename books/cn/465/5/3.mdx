---
---
---
title: 题哀辞后
---







或删此四字，作“题欧阳生哀辞后”。崔群及詹皆与公同年，刘伉姓名仅见于此，他无所闻。

愈性不喜书，自为此文，惟自书两通：其一通遗清河 崔群，群与余皆欧阳生友也¹，哀生之不得位而死，哭之过时而悲；其一通今书以遗彭城 刘君 伉。君喜古文²，以吾所为合于古，诣吾庐而来请者八九至，而其色不怨，志益坚³。

¹“友”上，或有“之”字。

²或无“书”字。或无“伉”字。下“君”字，一作“伉”。

³或无“志”字。

凡愈之为此文，盖哀欧阳生之不显荣于前¹，又惧其泯灭于后也。今刘君之请，未必知欧阳生，其志在古文耳²。虽然³，愈之为古文，岂独取其句读不类于今者邪？思古人而不得见，学古道则欲兼通其辞；通其辞者，本志乎古道者也⁴。古之道，不苟誉毁于人⁵；刘君好其辞，则其知欧阳生也无惑焉。

¹“哀”，一作“痛”。

²“其志”上，或有“之志”字。

³下或有“苟爱吾文必求其义”八字。八字下，又或有“则进知于欧阳生矣必时观”十一字。

⁴“乎”，或作“于”。方从三本无“道”字。以上下文考之，无“道”字即不成文理矣。

⁵此下或有“然则吾之所为文皆有实也”十一字。〔补注〕何焯曰：此专为孟简误信穆玄道之语，有为太原伎恸怨而殁之谤，又以其事不足辨，故但自明其不苟誉，则毁者之非实可见矣。