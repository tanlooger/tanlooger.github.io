---
---
---
title: 祭故陕府李司马文
---







李汉之父郱，雍王 会七世孙，长庆元年二月卒。详见公所志郱墓。“郱”，薄经切。一本无“故陕府”三字。

维年月日，守国子祭酒赐紫金鱼袋韩愈，谨以清酌之奠，祭于故陕府左司马李公之灵曰：公学以为耕，文以为获。发愤孤身，复续厥家¹。选于吏部，亟以科进。历临大邑，惟政有声²。遂丞宗正，日朝帝庭。出辅陕都，吏畏僚慕。子妇诸孙，盈于室堂。公姑悦喜³，五福具有。大夫士家，孰不荣羡？如何不常，以至大故。呜呼哀哉！

¹“孤”，或作“苦”。“续”，或作“绩”。

²“惟”，或作“为”。

³“姑”，或作“始”，非是。

愈以守官，不获吊送，昏姻之好，以哀以悲。敬致微礼，公其歆之¹。尚飨！

¹“歆”，或作“昭”。〔补注〕吴汝纶云：此文平仄通韵。“孙”与“堂”韵者，惜诵“明”与“身”韵之例，惟“羡”、“故”、“送”三字不用韵。