---
---
---
title: 唐故秘书少监赠绛州刺史独孤府君墓志铭
---







独孤郁有传，事多出此志。

君讳郁，字古风，河南人¹。常州刺史赠礼部侍郎宪公讳及之第二子²。宪公躬孝践行，笃实而辨于文，劝饬指诲以进后生³，名声垂延，绍德惟克。君生之年，宪公殁世⁴，与其兄朗⁵，畜于伯父氏⁶。始微有知，则好学问，咨禀教饬，不烦提谕，月开日益，卓然早成。年二十四登进士第⁷。时故相太常权公掌出诏文⁸，望临一时⁹，登君于门，归以其子¹⁰，选授奉礼郎。杨于陵为华州，署君镇国军判官，奏授协律郎¹¹；朋游益附，华问弥大。元和元年，对诏策，拜右拾遗¹²。二年，兼职史馆¹³。四年，迁右补阙。诏中贵人承璀¹⁴将兵诛王承宗 河北，君奏疏谏，召见问状，有言动听。其后上将有所相，不可于众，君与起居舍人李约交章指摘，事以不行¹⁵。五年，迁起居郎，为翰林学士，愈被亲信，有所补助。权公既相，君以嫌自列¹⁶，改尚书考功员外郎，复史馆职¹⁷。七年，以考功知制诰，入谢，因赐五品服。八年，迁驾部郎中，职如初。权公去相，复入翰林¹⁸。九年，以疾罢，寻迁秘书少监¹⁹，即闲于郊²⁰。十年正月，病遂殆。甲午，舆归，卒于其家。赠绛州刺史²¹。年四十。

¹河南 洛阳人。

²及字至之，代宗时官常州刺史。二子：朗、郁。

³旧史 公传：大历 贞元间，文士多尚古学，效扬雄、董仲舒之述作，而独孤及、梁肃最称渊奥。愈从其徒游，锐意钻仰，欲自振于一代。

⁴大历十二年四月二十九日卒，年五十三，时郁始二岁。〔补注〕陈景云曰：“君生之年，宪公殁世”，则始生而孤明矣。“二”字误。吴汝纶曰：旧史称：公少从独孤及、梁肃之徒游，及 大历十二年卒，公贞元二年始至京师，则与宪公不相及矣。

⁵“朗”，即用晦。

⁶郁始生而孤，与朗育于伯父汜。

⁷贞元十二年，郁与朗同来举进士，时郁年二十二。十四年，郁登第。

⁸时权德舆为中书舍人，知制诰。

⁹“望”，或作“迎”。

¹⁰“归”，或作“妻”。

¹¹晁本无“奉礼”至“奏授”十八字。

¹²元和元年四月，应材识兼茂明于体用科，中第四第，为右拾遗。

¹³兼史馆修撰。

¹⁴“璀”，七罪切。

¹⁵〔补注〕陈景云曰：谓裴均也。不著其姓名，盖均帅江陵时，公尝在幕府；以故吏为府主讳耳。李约斥均之辞甚丑，见新史 均传。

¹⁶元和五年九月，德舆同平章事，郁以嫌自列，守本官起居郎。

¹⁷郁以德舆故辞翰苑，宪宗曰：“德舆乃有此佳婿！”因诏宰相高选世族，故杜悰尚岐阳公主，然帝犹谓不如德舆之得郁也。因拜为考功员外郎，充史馆修撰，判院事。

¹⁸元和八年，德舆罢相。一月，复以郁为翰林学士。

¹⁹元和九年，以疾辞内职。十月，改秘书少监。

²⁰谓屏居鄠县。“闲”下，或有“居”字。

²¹晁本有上五字，本或系于“年四十”下，方并无。

男子二人：长曰某，早死；次曰天官，始十岁¹，有至性，闻呼父官与闻吊客至，辄号泣以绝。女子一人。夫人天水 权氏，赠太子太保贞孝公 皋之承孙²，故相今太常德舆之女。胤庆配良，是似是宜³。四月己酉，其兄右拾遗朗以丧东葬河南 寿安之甘泉乡家茔宪公墓侧⁴。将以五月壬申窆⁵，谓愈曰：“子知吾弟久⁶，敢属以铭！”铭曰：

¹传云：“子庠，字贤府，丧父始十岁。”此云“天官”，岂小字耶。

²“承孙”，字未详。

³“是似”，方作“是以”。今按：“是似是宜”承上句，言胤庆而似，配良而宜也。方“似”作“以”，非是。

⁴“家”，或作“冢”。

⁵“窆”，彼验切。

⁶“知”，或作“与”。“久”，或作“友”。

于古风，襮顺而里方¹；不耀其章，其刚不伤。戴美世令²，而年再不赢³。惟后之成。

¹诗“绣衣朱襮”，谓衣领之在外者。“于”下，或有“乎”字。上篇四言，不应首句为三字。今按：此乃杂言，或有此三字句也。“襮”，布谷切，又音博。

²“戴”，或作“载”。“令”，或作“命”。今按：此言戴前人之美，而世其令德也。

³〔补注〕曾国藩曰：上载前人之美，世有令德：“年再不赢”，谓父子俱不永年也。