---
---
---
title: 唐故朝散大夫商州刺史除名徙封州董府君墓志铭
---







董溪，即晋之子也，史附晋传，谓讨王承宗，为行营粮料使，坐盗军资流封州；至长沙，赐死。志不详其事，止曰死湘中，讳之也。公诗有送董溪婿陆畅云：“我实门下士，力薄蚋与蚊；受恩不即报，永负湘中坟。”谓溪流封州死湘中也。公尝佐董晋幕中，观其铭辞，意在言外，既微而显，诚太史氏之笔哉。〔补注〕刘大櫆曰：韩公琢句炼字，务在独造出奇，以警人为能。董溪、房启、石洪、独孤郁数篇，约略相似。

公讳溪，字惟深，丞相赠太师陇西恭惠公第二子¹。十九岁明两经，获第有司²。沈厚精敏，未尝有子弟之过。宾接门下，推举人士，侍侧无虚口；退而见其人，淡若与之无情者。太师贤而爱之，父子间自为知己，诸子虽贤，莫敢望之。太师累践大官³，臻宰相，致平治，终始以礼，号称名臣；晨昏之助，盖有赖云。太师之平汴州⁴，年考益高，挈持维纲，锄削荒颣⁵，纳之大和而已；其囊箧细碎无遗漏，繄公之功。上介尚书左仆射陆公 长源⁶，齿差太师，标望绝人，闻其所为，每称举以戒其子。杨凝 孟叔度以材德显名朝廷⁷，及来佐幕府⁸，诣门请交，屏所挟为⁹。

¹陇西公，董晋也。生四子：全道、全湲、全素、全澥。溪即全湲也。

²〔补注〕沈钦韩曰：唐六典：凡贡举人通二经以上者为明经。

³“大”，或作“久”，非是。

⁴“师”下或无“之”字。

⁵“颣”，丝节。淮南子：“明月之珠，不能无颣。”音耒。“颣”，或作“顽”。

⁶长源字泳之。是岁八月，自前汝州刺史为宣武行军司马。

⁷或作“于朝”。

⁸“佐”，或作“往”。凝自左司郎中为检校吏部郎中、观察判官；叔度自殿中侍郎史为检校金部员外郎、度支判官。

⁹或作“屏弃所挟”。

太师薨¹，始以秘书郎选参军京兆府法曹²，日伏阶下，与大尹争是非，大尹屡黜己见³。岁中奏为司录参军，与一府政⁴。以能拜尚书度支员外郎，迁仓部郎中、万年令。兵诛恒州⁵，改度支郎中，摄御史中丞，为粮料使⁶。兵罢⁷，迁商州刺史。粮料吏有忿争相牵告者，事及于公，因征下御史狱⁸。公不与吏辨，一皆引伏，受垢除名，徙封州。元和六年五月十二日死湘中，年四十九⁹。明年，立皇太子，有赦令许归葬¹⁰。其子居中始奉丧归，元和八年十一月甲寅，葬于河南 河南县 万安山下太师墓左，夫人郑氏祔。

¹贞元十五年二月，晋卒。

²“选”，或作“迁”。

³“大”，或并作“太”。

⁴“与”，音预。〔补注〕沈钦韩曰：京兆司录参军，盖当古之五官掾及公府之西曹，总录诸曹者也。

⁵成德军也。

⁶元和四年十月，以神策军中尉吐突承璀为镇州行营招讨处置使，征王承宗。以溪及于皋谟为东道行营粮料使。

⁷元和五年七月赦承宗。

⁸“因”，方作“显”，云：“汉书 韩安国传：‘由此显结于汉’，当用此义。”今按：此召对狱耳。与方所引者不类，当只作“因”。

⁹“州”下，方本无年月日，但于“湘中”下云“年若干”，今以晁本定。按唐书“元和七年，立遂王为太子”，亦与下文相应。二月，粮料吏有忿争相告言。五月，溪、皋谟皆坐赃数千缗。敕贷死，流皋谟 春州，溪 封州；行至潭州，并遣中使赐死。权德舆传亦云：“董溪 于皋谟以运粮使盗军资，流岭南。宪宗悔其轻，诏中使半道杀之。”〔补注〕沈钦韩曰：铭志之体，曰“薨”、曰“卒”，其曰“死”者，则非命之正矣。与张圆死于汴城同一例。

¹⁰元和七年七月，立遂王宥为太子，大赦天下。〔补注〕何焯曰：左降官死，亦必遇赦而后归葬。李道古墓志可参考。

公凡再娶，皆郑氏女。生六子，四男二女。长曰全正，惠而早死。次曰居中，好学善为诗，张籍称之。次曰从直¹、曰居敬，尚小。长女嫁吴郡 陆畅；其季女，后夫人之子。公之母弟全素孝慈友弟，公坐事，弃同官令归。公殁比葬三年，哭泣如始丧者。大臣高其行，白为太子舍人。将葬²，舍人与其季弟澥问铭于太史氏韩愈³。愈则为之铭。辞曰：

¹“直”下，或有“次”字。

²“将葬”下，方有“中”字，云：“以上文考之，无者为是。然世系表：‘全素，太子中书舍人。’通典：‘中舍一云中书舍人。’又安知全素不自舍人迁中舍邪？”今按：“中”字有，则前后皆当有；无则皆当无。不应前无而后有也。审如方说，此志亦必是未迁时作，况它本自有无“中”字者。今姑从之。不必曲为之说也。〔补注〕沈钦韩曰：太子舍人与中书舍人官阶悬绝，何容并称？此世系表之谬耳。

³元和八年正月，公为比部郎中，史馆修撰。

物以久弊，或以轹毁¹；考致要归，孰有彼此。由我者吾，不我者天；斯而以然，其谁使然？

¹“轹”，音枥。〔补注〕方苞曰：“轹毁”，谓死于非命也。以法死，于志讳之；而于铭著其实。曰：“不我者天”，岂溪之狱尚有枉桡耶？