---
---
---
title: 殿中侍御史李君墓志铭
---







殿中侍御史李君名虚中，字常容。其十一世祖冲，贵显拓拔世¹。父恽，河南 温县尉，娶陈留太守薛江童女，生六子，君最后生，爱于其父母。年少长²，喜学；学无所不通，最深于五行书³。以人之始生年月日所直日辰支干相生胜衰死王相⁴，斟酌推人寿夭贵贱利不利；辄先处其年时，百不失一二。其说汪洋奥美⁵，关节开解，万端千绪，参错重出。学者就传其法，初若可取，卒然失之⁶。星官历翁莫能与其校得失。

¹旧注云：据元和姓纂，虚中乃冲八世孙。

²“少”，或作“以”，或无“少”字。

³今世有李虚中命书。

⁴“王相”，或作“相王”，并去声读。

⁵“美”，或作“义”。

⁶“卒”，子忽切。

进士及第¹，试书判入等，补秘书正字²，母丧去官。卒丧，选补太子校书。河南尹奏疏授伊阙尉，佐水陆运事³。故宰相郑公 余庆继尹河南，以公为运佐如初⁴。宰相武公 元衡之出剑南⁵，奏夺为观察推官，授监察御史⁶。未几，御史台疏言行能高，不宜用外府，即诏为真御史。半岁，分部东都台，迁殿中侍御史。元和八年四月，诏征，既至，宰相欲白以为起居舍人。经一月，疽发背，六月乙酉卒，年五十二。其年十月戊申，葬河南 洛阳县，距其祖渑池令府君侨墓十里⁷。

¹贞元十一年，虚中登第。

²“秘书”下，或有“省”字。

³贞元十六年九月，以张式为河南尹、水陆转运使，奏虚中为佐。

⁴元和元年十一月，以故相郑余庆代式。

⁵元和二年十月，以宰相武元衡为西川节度使。

⁶今诸葛武侯碑阴，元和四年二月二十九日题名，有“观察使推官监察御史里行李虚中”在焉。其碑裴度时为元衡书记所作。

⁷渑池，县名。史记：秦王与赵王饮于渑池。“渑”，音泯。

君昆弟六人，先君而殁者四人。其一人尝为郑之荥泽尉¹，信道士长生不死之说，既去官，绝不营人事；故四门之寡妻孤孩，与荥泽之妻子，衣食百须，皆由君出。自初为伊阙尉，佐河南水陆运使，换两使，经七年不去；所以为供给教养者。及由蜀来，辈类御史皆乐在朝廷进取；君独念寡稚，求分司东出。呜呼，其仁哉！

¹“尝”，或作“常”，非是。

君亦好道士说，于蜀得秘方，能以水银为黄金，服之冀果不死。将疾，谓其友卫中行 大受、韩愈 退之¹曰：“吾梦大山裂，流出赤黄物如金。左人曰，是所谓大还者，今三矣。”²君既殁，愈追占其梦曰：“山者艮，艮为背，裂而流赤黄，疽象也。大还者；大归也。其告之矣。”³

¹“谓”，或作“为”，非是。

²“三”下，或有“年”字。

³〔补注〕曾国藩曰：叙占梦事，与前叙推算事，首尾两相映发。何焯曰：深于五行，百不失一二；乃信道士说，妄冀大还，卒以疽死：所以深著学仙服食之愚也。

妻范阳 卢氏，郑 滑节度使兼御史大夫群之女¹。与君合德，亲戚无退一言²。男三人：长曰初，协律³；次曰彪；其幼曰还，适三岁。女子九人。铭曰：

¹群字戴初，范阳人。贞元十六年四月，为义成节度使。

²“退一”，或作“一退”，或疑“无”字在“退”下。

³或无“协”字，或疑“律”下有“郎”字。

不赢其躬，以尚其后人¹。

¹“赢”，或作“羸”。独孤郁墓铭曰：“年再不赢，惟后之成。”义同此也。