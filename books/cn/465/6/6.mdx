---
---
---
title: 清边郡王杨燕奇碑文
---







晁本作“清边郡王杨公神道碑”。〔补注〕归有光曰：极有纪律，文字烦简匀适。姚范曰：杨燕奇事无考，大约亦鲜焯赫可纪者；虽云“或裨或专”，要以裨将从帅最功耳：故多虚叙，而中间总而论之。其于田神功，则事之可实纪者。望溪云“随举一事以证”，是也。

公讳燕奇，字燕奇¹，弘农 华阴人也。大父知古，祁州司仓；烈考文诲，天宝中实为平卢衙前兵马使²，位至特进检校太子宾客，封弘农郡开国伯，世掌诸蕃互市，恩信著明，夷人慕之³。

¹“字”上，或无“奇”字。

²“卢”下，或有“军”字。

³〔补注〕曾国藩曰：以上家世。

禄山之乱，公年几二十¹，进言于其父曰：“大人守官，宜不得去²，王室在难，某其行矣！”其父为之请于戎帅，遂率诸将校之子弟各一人间道趋阙，变服诡行，日倍百里。天子嘉之，特拜左金吾卫大将军员外置，赐勋上柱国³。

¹燕奇 开元二十六年生，天宝十四载禄山反时，燕奇年十八。

²“宜”，或作“义”。

³〔补注〕曾国藩曰：以上辞亲从君。

宝应二年春¹，诏从仆射田公平刘展²，又从下河北。大历八年，帅师纳戎帅勉于滑州³。九年，从朝于京师⁴。建中二年，城汴州⁵，功劳居多。三年，从攻李希烈，先登。贞元二年，从司徒刘公复汴州⁶。十二年，与诸将执以城叛者归之于京师；事平，授御史大夫，食实封百户，赐缯彩有加⁷。十四年，年六十一，五月某日终于家。自始命左金吾大将军，凡十五迁为御史大夫，职为节度押衙、右厢兵马使，兼马军先锋兵马使⁸，阶为特进，勋为上柱国，爵为清边郡王，食虚邑自三百户至三千户，真食五百户终焉⁹。

¹“二年”，或作“二岁”。

²上元元年十一月，宋州刺史刘展赴扬州，扬州长史邓景山以兵拒之，为展所败，进陷扬、润、升等州。二年正月，平卢兵马使田神功生禽展，扬 润平。今云“宝应”，误也。〔补注〕方苞曰：叙功伐以“从”字为章法，亦本史记。

³大历八年三月，永平节度使令狐彰卒，以工部尚书李勉为永平军节度，滑、亳观察等使。

⁴是年十一月，汴宋节度使田神功入朝京师，九年正月，神功卒。神功本传云“大历二年来朝，加检校尚书右仆射”，而此云“九年”，未知孰是。

⁵建中二年三月，筑汴州城。

⁶建中四年十二月，李希烈陷汴州。兴元元年十一月，宋、亳节度使刘洽大破希烈之众，希烈遁归蔡州，汴州平。今云贞元二年，误也。“刘公”，谓刘玄佐。

⁷“封”下，或有“五”字。

⁸“右”，或作“左”。

⁹或无“自”字，或无“五”字。〔补注〕曾国藩曰：以上历叙功绩官阶。

公结发从军四十余年¹，敌攻无坚，城守必完，临危蹈难，歔欷感发，乘机应会，捷出神怪；不畏义死，不荣幸生；故其事君无疑行，其事上无间言²。

¹“年”，或作“岁”。

²〔补注〕方苞曰：虚言其生平，中间总叙，结上起下，其法本管子。曾国藩曰：以上总叙其贤。

初，仆射田公其母隔于冀州，公独请往迎之，经营贼城，出入死地，卒致其母。田公德之，约为父子，故公始姓田氏；田公终而后复其族焉¹。嗣子通王属良祯，以其年十月庚寅葬公于开封县 鲁陵冈，陇西郡夫人 李氏祔焉²。夫人清夷郡太守祐之孙，渔阳郡长史献之女。柔嘉淑明，先公而殂。有男四人，女三人。后夫人河南郡夫人 雍氏，某官之孙，某官之女。有男一人，女二人，咸有至性纯行。夫人同仁均养，亲族不知异焉。君子于是知杨公之德又行于家也³。铭曰：

¹〔补注〕方苞曰：随举一事以证之。

²“通王”，德宗之子谌，以贞元中领宣武及河东节度。葬月，或作“二月”，或作“三月”，或作“八月”，或作“十月”。燕奇卒于五月，作二、三月者误矣。但“八月”、“十月”皆有庚寅，不知孰是。大抵此碑多误，不晓所以。“仆射田公”，田神功也。神功以上元二年平刘展，此作宝应二年；旧传，神功 大历八年冬觐阙廷，信宿而终，此作九年：皆差也。

³〔补注〕曾国藩曰：以上叙家事。

烈烈大夫¹，逢时之虞。感泣辞亲，从难于秦。维兹爰始，遂勤其事。四十余年，或裨或专。攻牢保危，爵位已；既明且慎，终老无隳。鲁陵之冈，蔡河在侧²；烝烝孝子，思显勋绩。斫石于此，式垂后嗣。

¹“大夫”，或作“丈夫”。

²“在”，或作“之”。