---
---
---
title: 考功员外卢君墓铭
---







或作“表”。公元和二年为国子博士时作。

愈之宗兄故起居舍人君¹，以道德文学伏一世²。其友四人，其一范阳 卢君 东美。少未出仕³，皆在江淮间，天下大夫士谓之“四夔”⁴：其义以为道可与古之夔皋者侔，故云尔⁵；或曰夔尝为相，世谓“相夔”；四人者虽处而未仕，天下许以为相，故云。

¹柳子厚先友记云：“韩会，昌黎人，善清言，有文章，名最高；然以故多谤，至起居郎，贬官卒。”则起居舍人君，会也。子厚以为郎，误矣。〔补注〕姚范曰：“宗兄”，本礼记 曾子问。沈钦韩曰：“宗兄”，言其为大宗之嫡长兄也。

²“伏”，或作“服”。

³或无“少”字。

⁴永泰中，会与卢东美、张正则、崔造为友好，谈经济之略，尝以王佐自许，时人号为“四夔”。旧史载于崔造传，新史亦具载之，而摭言乃以庐江 何长师、赵郡 李华、范阳 卢东美、韩衢为“四夔”，非是。

⁵“夔皋”，或作“皋夔”，后同。

大历初，御史大夫李栖筠由工部侍郎为浙西观察使¹，当是时，中国新去乱，仕多避处江淮间²，尝为显官得名声，以老故自任者以千百数³，大夫莫之取，独晨衣朝服⁴，从骑吏，入下里舍请卢君⁵。君时始任戴冠，通诗 书，与其群日讲说周公 孔子以相磨砻浸灌，婆娑嬉游，未有舍所为为人意。既起从大夫，天下未知君者，惟奇大夫之取人也不常，必得人；其知君者⁶，谓君之从人也非其常守，必得其从。其后为太常博士、监察御史、河南府司录、考功员外郎。年若干而终，在官举其职⁷。

¹〔补注〕曾国藩曰：起处逆，此处接笔逆，以下得势矣。

²“仕”，或作“士”。

³〔补注〕曾国藩曰：“老故”，谓老成故旧也。

⁴或无“晨”字。

⁵〔补注〕姚范曰：宋玉对楚王问：“下里巴人。”

⁶“知”上，或无“其”字。

⁷“若干”，或作“五十四”。

夫人李姓，陇西人。君在，配君子无违德¹；君殁，训子女得母道甚²。后君二十年，年六十六而终³。将合葬，其子畅命其孙立曰：“乃祖德烈靡不闻，然其详而信者，宜莫若吾先人之友。先人之友无在者，起居丈有季曰愈⁴，能为古文，业其家；是必能道吾父事业。汝其往请铭焉。”⁵立于是奉其父命奔走来告。愈谓立曰：“子来宜也，行不可一二举。且吾之生也后，不与而祖接，不得详也⁶。其大者莫若众所与，观所与众寡，兹可以审其德矣。乃祖未出而处也，天下大夫士以为与古之夔 皋者侔⁷，且可以为相，其德不既大矣乎！讲说周公 孔子，乐其道，不乐从事于俗；得所从，不择外内奋而起⁸：其进退不既合于义乎！铭如是，可以示于今与后也欤！”⁹立拜手曰：“唯唯。”

¹“配”上，或有“作”字。

²或作“甚得母道”。

³“二十”，或作“若干”。“十六”，或作“十四”。

⁴“丈”，或作“又”。

⁵“父”下，或有“之”字。

⁶“得”下，或有“其”字。

⁷“大夫”，或作“之”。

⁸“择”，或作“释”。

⁹〔补注〕方苞曰：知其人不详，则虚拟而不敢为断辞，所以自重其言。

君祖子舆，濮州 濮阳令；父同，舒州 望江令。夫人之祖延宗，郓州司马；父进成，鄜州 洛交令¹。男三人，畅、申、易；女三人，皆嫁为士人妻²。墓在河南 缑氏县 梁国之原³。其年月日⁴，元和二年二月十日云⁵。

¹“君祖”下二十四字，或但言“君祖某，某官；父某，某官。夫人之祖某，某官；父某、某官。”“夫人”下，或无“之”字。

²“士”下，或无“人”字。

³“缑氏”下七字，或作“某县某原”。“缑”，音沟。〔补注〕沈钦韩曰：“国”，当作“固”。

⁴或无此四字，非是。

⁵“十”下，或有“四”字。