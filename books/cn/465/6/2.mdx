---
---
---
title: 崔评事墓铭
---







君讳翰，字叔清，博陵 安平人¹。曾大父知道，仕至大理司直；大父玄同，为刑部侍郎，出刺徐 相州²；父倚，举进士，天宝之乱，隐居而终。

¹“安平”，或作“平安”。今深州有安平县。

²“同”，或作“童”，非是。或无“相”字。

君既丧厥父，携扶孤老，托于大江之南。卒丧，通儒书。作五字句诗，敦行孝悌，诙谐纵谑，卓诡不羁¹；又善饮酒，江南人士多从之游。

¹“卓诡”，或无此二字，或作“处世”，皆非是。

贞元八年，君生四十七年矣¹，自江南应节度使王栖曜命于鄜州。既至，表授右卫胄曹参军，实参幕府事。直道正言，补益弘多²。既去职，遂家于汝州，汝州刺史吴郡 陆长源引为防御判官，表授试大理评事。十二年，相国陇西公作藩汴州，而吴郡为军司马³，陇西公以为吴郡之从则贤也⁴，署为观察巡官。实掌军田，凿浍沟，斩茭茅⁵，为陆田千二百顷，水田五百顷⁶，连岁大穰，军食以饶。幕府以其功状闻⁷，使者未复命。以十五年正月五日寝疾终于家，年五十有六矣。陇西公赙赠有加。自始有疾，吴郡率幕府寮属日一至其庐问焉；其既甚也，日再往问焉；其终也，往哭焉；比小敛大敛三哭焉⁸。于敛之二十日，其妻与其子以君之丧旋葬于汝州⁹；其二月某日，遂葬于某县某乡某原。

¹以卒日考之，“七”当作“六”。

²“弘”，或作“尤”。

³贞元十二年七月，以董晋为宣武军节度使；八月长源自汝州授检校礼部尚书，充宣武军行军司马。陇西公，即晋也。

⁴“之从”，或作“从事”，或并出“之”字，皆非是。

⁵“茅”，或作“茆”。“茆”，凫葵也。此兼水陆言之，作“茅”自当。

⁶或无“为”字。“五百”或作“二千”。

⁷或无“其”字。

⁸方无“大敛”字。今按：上文并大敛计之乃得三哭，方本非是。〔补注〕姚范曰：仿左氏传。

⁹“与”，或作“以”。或无“于”字。

君内仁九族，外尽宾客，于其所止，其来如归¹。苟亲矣，虽不肖收之如贤；苟贤矣，虽贫贱待之如贵人²：是故其殁也，其吊者与其哭者，其声也必哀尽焉。妻，郑氏也³；有子二人，女一人。吾闻位不称德者有后⁴，呜呼！君其终有后乎！铭曰：

¹〔补注〕曾国藩曰：“尽”谓尽礼也。凡崔君栖止之处，族宾皆来归也。又曰介甫叙人之长，皆学此等。

²〔补注〕吴汝纶云：此仿史记 酷吏传文法。

³〔补注〕原本“郑氏”上无“妻”字，今据别本增入。

⁴“德者”下，或有“其终”字。

朝之言嘻嘻，夕之言怡怡；偕入而出乘马驰¹，一日不见而死：吁其悲²！

¹“马”下，或有“而”字。

²“其”下，或有“可”字。