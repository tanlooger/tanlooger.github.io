---
---
---
title: 太原府参军苗君墓志铭
---







君讳蕃，字陈师¹。其先楚之族大夫，亡晋而邑于苗，世遂以苗命氏²。其后有守上党者。惠于民，卒，遂家壶关³。曾大父延嗣⁴，中书舍人；大父含液⁵，举进士第，官卒河南法曹；父颖，扬州录事参军。

¹汉有陈蕃，故蕃字“陈师”。

²楚 若敖熊仪生子曰斗伯比；伯比生子良；子良生越椒，字伯棼，以罪诛；其子贲黄奔晋，晋邑之苗，后以为氏。

³县名，属潞州。

⁴延嗣父，高蹈不仕，赠礼部尚书。

⁵延嗣二子：含泽、含液，皆登第。

君少丧父，受业母夫人。举进士第¹，佐江西使有劳；三年使卒²，后辟，不肯留³，独护其丧葬河南。选补太原参军⁴，假使职，狱平，货滋息，吏敛手不敢为非。年四十有二，元和二年六月辛巳暴病卒。其妻清河 张氏，以其年十二月丙寅⁵葬君于洛阳 平阴之原。男三人：执规、执矩、必复。其季生君卒之三月。

¹贞元十一年登进士第。

²贞元十一年八月，以路寰为江西观察使，蕃佐其府，十三年九月，寰卒。

³后使李巽辟蕃，蕃辞。

⁴河东节度严绶表佐其府。

⁵以历推之，“丙寅”为其月十九日。

君同生昆弟姊凡三人，皆先死。四室之孤男女凡二十人，皆幼，遗资无十金¹，无田无宫以为归，无族亲朋友以为依也²：天将以是安施耶！铭曰：

¹汉以前，以镒名金；汉以后，以斤名金。镒者二十四两；斤者十六两。诸史传中或言“百金”、或言“万金”，皆以“一斤”为“一金”。“十金”者，十斤金也。

²“宫”，或作“家”。“为依”，或无“为”字。樊汝霖云：按世系表：苗袭生延嗣，延嗣生含液，含液生颖，颖生蕃，蕃生著，著生愔，恽，恪，愔生台符，恽生廷义。又按登科记：愔 长庆二年，恽 大和五年，恪八年，台符 大中八年，廷义 乾符三年：皆相踵登第。然有可疑者：世系表以愔，恽，恪为蕃之孙，志谓蕃卒于元和二年，男女皆幼。自元和二年至长庆二年甫十五年，岂遂有孙登第耶？然则世系表蕃之下所谓“著”者误矣。疑愔、恽、恪即蕃之子；而执规、执矩、必复者，蕃死时幼而未名，特其小字云尔；其后遂名愔、恽、恪也。呜呼！蕃死时其困如此，其后子孙之盛则如此，为善者可无怠矣！

有行以为本，有文以为华。恭以事其职，而勤以嗣其家。位卑而无年，吁，其奈何！