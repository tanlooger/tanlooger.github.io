---
---
---
title: 唐故检校尚书左仆射右龙武军统军刘公墓志铭
---







一本“检校”上有“金紫光禄大夫”字，“仆射”下有“兼御史大夫”字，“统军”下有“知军事上柱国彭城郡开国公食邑二千户赠潞州大都督”字。公既为刘统军作此志又为作碑铭。碑铭见前。

公讳昌裔，字光后，本彭城人。曾大父讳承庆，朔州刺史；大父巨敖，好读老子 庄周书，为太原 晋阳令。再世宦北方¹，乐其土俗，遂著籍太原之阳曲，曰：“自我为此邑人可也，何必彭城？”父讼²，赠右散骑常侍³。

¹“宦”，或作“官”。

²或作“诵”。今按：名“讼”无理，疑避讳而改。

³〔补注〕曾国藩曰：以上先世。

公少好学问。始为儿时，重迟不戏¹，恒若有所思念计画。及壮自试，以开吐蕃说干边将，不售。入三蜀，从道士游。久之，蜀人苦杨琳寇掠，公单船往说，琳感欷，虽不即降，约其徒不得为虐²。琳降，公常随琳不去，琳死，脱身亡，沈浮河朔之间。建中中，曲环招起之³，为环檄李纳⁴，指摘切刻。纳悔恐动心，恒 魏皆疑惑气懈⁵。环封奏其本，德宗称焉。环之会下濮州，战白塔，救宁陵 襄邑⁶，击李希烈 陈州城下⁷，公常在军间。环领陈许军，公因为陈许从事，以前后功劳，累迁检校兵部郎中、御史中丞、营田副使⁸。

¹“迟”，音稚。

²唐史 昌裔传云：“入蜀，杨子琳反，昌裔说之。”惠琳之乱在夏州，岁月相远。子琳事详见崔宁传。

³按新传：曲环方攻濮州，表为判官。

⁴建中二年七月，平卢 淄青节度使李正己卒，子纳自称留后。

⁵“恒”谓成德节度使李惟岳；“魏”谓魏博节度使田悦。

⁶二县并属宋州。

⁷兴元元年闰十月，李希烈遣将翟崇晖悉众围陈州，宋、亳节度使刘洽遣陇右神策兵马使曲环将兵二万救之。十一月，败崇晖于州西，擒之以献。

⁸〔补注〕曾国藩曰：以上从杨琳 曲环。

吴少诚乘环丧，引兵叩城，留后上官涚咨公以城守，所以能擒诛叛将¹，为抗拒，令敌人不得其便。围解，拜陈州刺史。韩全义败，引军走陈州，求入保，公自城上揖谢全义曰：“公受命诣蔡，何为来陈？公无恐，贼必不敢至我城下。”明日领骑步十余抵全义营，全义惊喜，迎拜叹息，殊不敢以不见舍望公。改授陈许军司马²。

¹“擒”，或作“检”。今按：此谓安国宁谋以城降贼，昌裔密计斩之。当作“擒”。

²〔补注〕曾国藩曰：以上守陈州，为陈州刺史司马。

上官涚死，拜金紫光禄大夫，检校工部尚书，代涚为节度使¹。命界上吏不得犯蔡州人，曰：“俱天子人，奚为相伤？”²少诚吏有来犯者，捕得缚送，曰：“妄称彼人，公宜自治之。”少诚惭其军³，亦禁界上暴者，两界耕桑交迹，吏不何问⁴。封彭城郡开国公，就拜尚书右仆射⁵。

¹〔补注〕沈钦韩曰：通鉴：贞元十九年，节度使上官涚薨，其婿田偁欲胁其子使袭军政，牙将王沛亦涚之婿也，知其谋，以告监军范日用，讨平之。以昌裔为节度使。

²〔补注〕吴汝纶云：与蔡通和，文特婉妙。

³公志李郱亦曰：“尹惭其庭中人。”汉 袁盎为吴相，告归，道逢丞相申屠嘉，下车拜谒。丞相从车上谢，盎还，愧其吏。公所谓“惭其军”、“惭其庭中人”语出此耳。

⁴“何”，或作“呵”。汉书 贾谊传：“大谴大何。”卫绾传：“不孰何。”颜曰：“何即问也。”“何”上，或有“可”字，亦非是。今按：过秦论云“陈利兵而谁何”，颜注云：“问之曰，此为谁入何人也。”亦此义。

⁵〔补注〕曾国藩曰：以上为陈州节度。

元和七年，得疾，视政不时。八年五月，涌水出他界，过其地，防穿不补，没邑屋，流杀居人，拜疏请去职即罪，诏还京师¹。即其日与使者俱西，大热，旦暮驰不息，疾大发。左右手辔止之，公不肯，曰：“吾恐不得生谢天子。”上益遣使者劳问，敕无亟行。至则不得朝矣。天子以为恭，即其家拜检校左仆射、右龙武军统军知军事。十一月某甲子薨，年六十二²。上为之一日不视朝，赠潞州大都督，命郎吊其家³。明年某月某甲子，葬河南某县某乡某原⁴。

¹始昌裔代涚为节度也，宪宗恶其自立，欲召之，而重生变。宰相李吉甫曰：“陛下乘人心愁苦可召也。”遂以韩皋代之。至长乐驿，知帝意，因称风眩卧第，岁中卒。史与志少异。志为之讳耶？〔补注〕吴汝纶曰：此殆畏蔡，借词去许，所谓“环寇之师，瞋目语难”者也。史所称疑非事实，或昌裔欲去，帝亦适欲召之乎？

²“某”下，或有“日”字，下同。

³“郎”下，或有“中”字。

⁴〔补注〕曾国藩曰：以上得罪还京及卒葬。

公不好音声，不大为居宅，于诸帅中独然。夫人，邠国夫人 武功 苏氏。子四人：嗣子光禄主簿纵，学于樊宗师，士大夫多称之；长子元一，朴直忠厚，便弓马¹，为淮南军衙门将；次子景阳、景长，皆举进士。葬得日，相与选使者哭拜阶上，使来乞铭²。铭曰：

¹“便”，或作“使”，非是。

²〔补注〕曾国藩曰：以上妻子。

提将之符，尸我一方；配古侯公，维德不爽¹；我铭不亡，后人之庆²。

¹楚辞：“厉而不爽些。”注：“楚人谓羹败曰爽。”“爽”，平声。〔补注〕沈钦韩曰：韵会：“爽，叶师庄切。”诗：“其德不爽，寿考不忘。”

²“庆”，读若“羌”，离骚云：“庆天悴而丧荣。”沈存中云：古人谐声，如“庆”字多与“章”字协韵。“孝孙有庆，万寿无疆”，“黍稷稻粱，农夫之庆”是也。集韵并入平声。