---
---
---
title: 唐朝散大夫赠司勋员外郎孔君墓志铭
---







或无“郎”字。孔君名戡，孔子三十六世孙，时与公偕分司东都，卒，公为作此铭。〔补注〕曾国藩曰：此文起法，惟韩公笔力警耸矫变，无所不可；若他手为之，恐偾张客气，故不如朴拙按部之犹为近古也。〔补注〕方苞曰：详著其大节，末乃略叙始迹。

昭义节度卢从史有贤佐曰孔君，讳戡，字君胜¹。从史为不法，君阴争，不从，则于会肆言以折之，从史羞，面颈发赤²，抑首伏气³，不敢出一语以对，立为君更令改章辞者前后累数十⁴；坐则与从史说古今君臣父子道，顺则受成福，逆辄危辱诛死，曰⁵：“公当为彼，不得为此。”从史常耸听喘汗⁶。居五六岁，益骄，有悖语，君争，无改悔色⁷，则悉引从事空一府往争之。从史虽羞，退益甚。君泣语其徒曰：“吾所为止于是，不能以有加矣！”⁸遂以疾辞去，卧东都之城东，酒食伎乐之燕不与。当是时，天下以为贤，论士之宜在天子左右者，皆曰“孔君、孔君”云⁹。

¹昭义军，潞州也，在河东。今为昭德军。贞元二十年八月，以卢从史为昭义节度使，表戡为书记。

²“颈”，一作“颜”。

³“伏”，或作“吐”。方云：叔孙通传所谓“伏抑首”者也，作“吐”非。今按：汉传言“伏抑首”，言伏地而抑首也；此言“伏气”，犹言屏气耳；与汉传语异。

⁴〔补注〕沈钦韩曰：号令之苛慝，章奏之骄慢者，皆更改。

⁵“曰”上，或有“且”字。

⁶“常”，或作“当”，非是。

⁷“色”，或作“意”，亦通；作“也”，非是。

⁸“以有”，或作“有以”。

⁹或无“者”字；“皆”上阁本有“唯”字；或无复出“孔君”字；或复出“云”字。〔补注〕曾国藩曰：以上强谏卢从史而还洛。

会宰相李公镇扬州¹，首奏起君，君犹卧不应²；从史读诏，曰：“是故舍我而从人耶！”即诬奏君前在军有某事。上曰：“吾知之矣。”奏三上，乃除君卫尉丞，分司东都。诏始下，门下给事中吕元膺封还诏书；上使谓吕君曰：“吾岂不知戡也，行用之矣。”明年，元和五年正月，将浴临汝之汤泉³；壬子，至其县食，遂卒⁴，年五十七。公卿大夫士相吊于朝，处士相吊于家。君卒之九十六日，诏缚从史送阙下，数以违命，流于日南⁵。遂诏赠君尚书司勋员外郎，盖用尝欲以命君者信其志。其年八月甲申，从葬河南 河阴之广武原⁶。

¹元和三年九月，以宰相李吉甫为淮南节度使。

²“犹”，或作“独”。

³〔补注〕沈钦韩曰：浴汤以疗病也。文苑 常袞表云：“先因入汤，常愈斯疾。渐逼冬候，今正其时。伏望天恩，许臣就汤。”则唐人固以寒时入汤也。

⁴〔补注〕方苞曰：此用春秋郑伯、髡顽卒书法，以发疑也。

⁵元和五年四月，镇州行营招讨使吐突承璀缚从史送京师，贬欢州司马。欧文忠书从史祷聪明山记曰：“阅从史官属题名，见孔戡与乌重胤俱列于后。而退之记戡事云：戡屡谏不听，卒为重胤所缚。呜呼！祸福成败之理甚明。先事而言则罕见从，事至而言则不及，自古败乱未始不由此。”

⁶“南”下，或有“府”字。“阴”下，或有“县”字。“广武原”，或作“某地”，云：“唐 河南府无河阴县。”今按元和郡县志，河南府有河阴县。〔补注〕曾国藩曰：以上为卢所诬奏，得罪以死。

君于为义若嗜欲，勇不顾前后；于利与禄，则畏避退处如怯夫然。始举进士第¹，自金吾卫录事为大理评事，佐昭义军²。军帅死³，从史自其军诸将代为帅⁴，请君曰：“从史起此军行伍中。凡在幕府，唯公无分寸私⁵。公苟留，唯公之所欲为。”君不得已⁶，留一岁⁷，再奏自监察御史至殿中侍御史⁸。从史初听用其言，得不败；后不听信，恶益闻，君弃去，遂败⁹。

¹“士”下，或有“及”字。

²“军”下，或有“帅”字。

³贞元二十年六月，昭义节度使李长荣卒。

⁴或无“自其”字。

⁵“分”，或作“方”，非是。

⁶“君”，或作“居”。

⁷〔补注〕方苞曰：其始从从史可疑，故特标之。

⁸〔补注〕陈景云曰：从史初甚重之，故一岁中奏迁其官者再也。

⁹〔补注〕曾国藩曰：以上叙历官至佐昭义军，著所以事卢之由。

祖某，某官，赠某官；父某，某官，赠某官¹。君始娶弘农 杨氏女，卒；又娶其舅宋州刺史京兆 韦屺女：皆有妇道。凡生一男四女，皆幼。前夫人从葬舅姑兆次。卜人曰：“今兹岁未可以祔。”从卜人言不祔。君母兄戣，尚书兵部员外郎；母弟戢，殿中侍御史²，以文行称朝廷³。将葬，以韦夫人之弟前进士楚材之状授愈曰：“请为铭。”铭曰：

¹诸本作“祖如圭，皇海州司户，赠工部员外郎；父岑父、皇著作郎，赠驾部员外郎”。方从蜀本云：今本所纪父祖官职多误，盖后人续增。公诸志皆载三世，此只言父祖已非。考世系表及孔戣志：此以“如珪”作“如圭”，“郎中”作“员外郎”，“著作佐郎”为“郎”，又非也。驾部乃戡赠官，此以为其父所赠，又非也。今按：此姑从方本，无大利害。但方诋诸本止载二世为不入例，而其所据之本此志亦只载二世。云驾部乃戡所赠官，而戡实赠司勋，皆非是。世系、戣志与此志文亦未知其孰为得失。恐皆未足以判其是非也。

²〔补注〕沈钦韩曰：旧传以戣为戡弟。

³〔补注〕曾国藩曰：以上祖父妻子兄弟。

允义孔君，兹惟其藏；更千万年，无敢坏伤¹。

¹方从杭本无“伤”字。今按：此“伤”字诸本皆有，文理音韵皆无可疑；方氏特以杭本脱漏，遂不之信；宁使此铭为歇后语，而不肯以诸本补之：甚可怪也。