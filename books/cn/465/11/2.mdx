---
---
---
title: 上张徐州荐薛公达书
---




愈闻士有己未达而达人者，大夫意宁实之哉？小子诚其人。今言则无故过濡恩惠，思以极报之谓也。伏惟阁下仁义风天下，任帝室宏寄，名誉之美，刑政之威，化道之事，使四方无声色之娱，金帛之富，车服之制以从之¹，则亦称显位，雍容暇豫，而又何求？则可以取特达不羁之士，奉之以非常之礼，俾耀名天下，答天子鸿恩。

¹一无此三字。

侧见河东 薛公达，年二十有六。抱惊世之伟材，发言挺志，敻绝天秀；服仁食义，融内光外；直刚简质，与世不常。想其升朝廷议，凛莹冰玉，隐慝潜奸，灭心铄谋；然今尚幽塞未光，弢缩铦利，静居河 洛。惟高公之清风，驱马千里，文以为贽，求拜华轩。公则见之矣¹，遇采²甚厚。惧左右者不明，喜蔽能，善黩视听，不以今之誉言；故小子忘惧，激愤献此，惟公明之。

¹集作“以”。

²集作“未”。

夫垂纤饵溟泉，冀吞舟之鱼则疏；施薄礼天下，取特达之士亦难：大夫其裁之。