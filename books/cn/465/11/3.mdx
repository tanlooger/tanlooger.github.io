---
---
---
title: 下邳侯革华传
---




下邳侯 革华者，其先陇西人也。三十六代祖守犍为，黄帝时以力见召，拜大司农。以其辟土有功，又知稼穑艰难，迁轻车都尉，子孙相继。至周武王时徙桃林，冠冕遂绝。其后人思其济世之才，因复其位而加任使焉。

华父犨，生五年，袭先祖爵，仕至上轻车都尉。华母居长乐，有乳哺之恩。越王 勾践时，尝侍宴姑苏台，诗所谓“有觉德行”者也。犨因引重至太行山，力不任事，遂死于辕下。上嗟悼，命太宰申屠公执刀而解之，其枝¹派分离散在他处。革华，长子也。上念其父劬劳而死于王事，封华为下邳侯，诏将作大匠治之。华性坚劲崛强，难以直御；匠以其膏润之，然后去其豪族而加裁割焉。会太原人金十奴与新郑人斯生荐华于五木大夫，是后稍稍得成其名。上嘉之，遂释褐，赐墨绶焉。

¹“枝”，集作“支”。

华尝曰：“吾辛勤久，今方成名，得处在上左右，足矣。”及献之，果然。华为人善履道，别威仪，进止趋跄，一随人意。上将驾出游，畋猎驰骋，球击射御，及交宾接贤，礼神祭祀，未尝不召华俱往，伏事上。久之，因¹开口论议，泄露密旨，上由是疏之，诏将作大匠治之，又命其友金十奴等令补过之。寻献于上，上虽纳之，然亦不甚见重。有泥涂贱处，方召使之，余并不得预焉。

¹“因”，文粹作“忽”。

顷之，上见其颜色，衰惫失度，上咨嗟曰：“下邳侯老而惫，不任吾事，今弃于市朝¹，不复召子矣。”遂弃之而终。华无子，其继者，族人矣。

¹袁本作“今弃子”。

太史公曰：华之先皮姓，轩辕时，苍颉观鸟迹制文字，以其始于皮而声于革，故从“革”焉。初，华¹自胡而来，赵武灵王时见重，是后子孙盛于中国。汉书 功臣表有煮枣侯 革朱者，即其后也。

¹“华”，集作“革”。