---
---
---
title: 御带花〈屡从西华门过金鳌、玉练二桥，马上口占〉
---



梳妆台下，扪碑字、金碧依然天半。龙舟寂寞，信波翻太液，藕花长满。知否凭高无限意，几增凄惋。传呼急，平明骑马，值紫宸班换。

指点重瞳亲御处，飞阁千层，彩虹双转。朱颜频改，都不是、寻常意中庭院。飘泊青衫，随例属、天家拘管。忆二十年前慧业，侍玉皇香案。