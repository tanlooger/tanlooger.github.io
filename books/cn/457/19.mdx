---
---
---
title: 南乡子
---



绣榻近来闲。似整如欹欲缷鬟。自把毛诗教小凤，关关。鹦鹉偷传唤阿蛮。

湘管泪痕斑。掷罢金钱弄玉环。身似离爻中断也，单单。欲展双睂又拆难。

又

春事悔蹉跎。啼鴂啼鹃尽已过。又是炎天行不得，哥哥。鹊语分眀唤渡河。

且莫唱离歌。勉共花阴醉叵罗。不信君愁刚一石，多多。搅入香醪下咽么。

又

只影妒双栖。落尽梁间燕子泥。待到东南新月上，烟低。无奈䟽窗只向西。

珍重语柔荑。能得楼头几度携。曾是别来相望处，凄迷。草暗天涯柳暗堤。