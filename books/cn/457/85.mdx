---
---
---
title: 泸江月〈寄满愿〉
---



记寒宵携手，一篱新月，三径微霜。臂绡乍惜殷红减，平生意，百劫难忘。为我飘蓬，由他飞絮，恶风吹堕何方。燕台尺素，犹自祝胜常。怪啼痕、浥透香囊。心知从此别，但寄声珍重，莫更思量。蜀道如天，侯门似海，陌头容易盼萧郎。除非是，星轺捧节，便出泸江。

纵然金屋深藏，清笳拍遍，料依旧情伤。侧身西望貂褕赠，双鱼杳，不上瞿塘。邛筰烟迷，痒疴瘴合，梦魂可到家乡。乌衣门巷，别后总凄凉。又谁过，昔日幽窗。扫眉安镜处，任泥翻燕垒，蜜涴蜂房。黄菊休开，紫薇空老，见伊枝叶几回肠。归来也，重逢满愿。所愿才偿。