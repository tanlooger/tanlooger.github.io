---
---
---
title: 金明池〈茉莉〉
---



韵绝迎秋，香空却暑，抹尽人间多丽。正倦起、阑汤初浴，乍散发、未胜簪髻。浥清泠、洒遍琼枝，便相将对宿，蕊珠宫里。早素月流光，雪衣眠醒，教念鬘华新偈。

织女缟妆来下矣，伴萼绿无言，残更小憩。书便面、曾烦转乞，贮犀合、向承分寄。甚仙姿、匹得卿卿，有玉茗同心，红栀并蒂。趁今夜差凉，满襟风露，安稳碧纱橱睡。