---
---
---
title: 金人捧露盘
---



〈大明湖晤田紫纶进士，时未就廷对，翩翩如二十许人，云将以秋月南游，索词为赠，后问其同榜李季霖，知田与余皆生丁丑，自顾形秽，一叹而已。〉

冠春闱。游春苑，醉春觞。帽檐斜，花影悠扬。玉河飞骑，似闻争说李东阳。阻风中酒，如余者，老大徒伤。

羡韶年，乘逸兴，登虎阜，下钱塘。待重沾、桂子荷香。休教看煞，风流京兆汉田郎。归来学个，眉儿画、别样纤长。