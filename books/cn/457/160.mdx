---
---
---
title: 贺新凉〈湘潭夜泊〉
---



菱镜秋如许。笔床移、疏帘垂下，落英无语。见说刀镮如宿约，待结同心双苣。怕醉里、乡书难据。看拥孤眠屏山上，画平沙、只雁潇湘雨。从此路，问君去。

分明江畔维舟处。又模糊、千重云水，淡烟浓树。今夜客衾应觉冷。睡鸭红绵亲炷。料也忆、玫砧霜杵。待倩西风将消息，一声声、吹送芦花渚。君不寐，试听取。