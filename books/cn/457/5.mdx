---
---
---
title: 诸序
---



余弱冠与徐子石渔定交于一一堂，见其手录梁汾先生《弹指词》一卷，每风清月夜，相与歌“季子平安否”二阕，激昂慷慨，如李少卿更衣循发时，于以见情词入人深也。越今二十馀年，先生之孙仲温重刻《弹指词》成，而属余为之序。先生幼禀异姿，多读书，诗古文皆有心得，而词更奄有众长，自成机轴。先生尝曰：“吾词独不落宋人圈，可信必传。”尝见谢康乐“春草池塘梦中”句，曰:“吾于词曾至此境。”昔弥勒弹指，楼阁门开，善才即见百千万亿弥勒化身，先生以斯名集，殆自示其苦心孤诣，超神入化处。至归老纑塘，究心理学，视平昔才华，已如飞絮落花，任其沾泥随水，一切色相不留。然其少日刻心注意，所以倾群言而漱六艺者，海内所共信，与先生之自信无异词也。同时有携先生新词至朝鲜者，馆人窃诵焉，翼日，儒服者八人来遏，同声乞词，尽以畀之。后日必一至，备致款曲礼仪，坚恳将来片语单词，必为邮寄。阳羡陈卫玉记其事，是知先生之词，固已传布海外。顾古来唐宋诸名集，类编辑于门生后起，如昌黎之有李汉，少陵之有微之，六一之有东坡，薪尽火传，瓣香在是，故苦心搜辑，以昭示来兹。至为其子孙者，往往不能敬承先绪，以刊布流行，岂极盛之下，难乎为继，抑家庭之教，或转有所未至耶？曩者庐州张太守见阳聘先生修郡志，先生却所赠而请刊端文公遗书，是先生既表章先业于前，今仲温复刻兹集于一再传之后，祖武孙绳，后先济美，于以知顾氏之泽，源远流长，而理学文章之衣被于后人者，浩乎其未有涯涘也，故乐为之序如此。

时乾隆癸酉二月之望，同里后学杏程诸洛拜手书。