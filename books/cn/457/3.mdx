---
---
---
title: 杜序
---



华亭姚子平山，于书无所不窥，平时采摭诗文甚夥，偶与予论次当代词人，予以梁汾师所著《弹指词》示之，因重加校刊行世。夫弹指与竹垞、迦陵埒名。迦陵之词，横放杰出，大都出自辛、苏，卒非词家本色。竹垞神明乎姜、史，刻削隽永，本朝作者虽多，莫有过焉者。虽然，缘情绮靡，诗体尚然，何况乎词。彼学姜、史者，辄屏弃秦、柳诸家，一扫绮靡之习，品则超矣，或者不足于情，若弹指则极情之至，出入南北两宋，而奄有众长，词之集大成者也。予少好填词，每为吾师所矜许，后遇竹垞先生，复窃闻其绪论，乃摩挲白石、梅溪，之间词体为之稍变，而生平瓣香，实在弹指。予向所镂版，藏于家有年，四方争购之，不可得，今平山之服膺弹指，不减于予，因属予序而传之。夫予固穷且老矣，何足以传吾师，而能大其传者，庶几其在平山也哉。

雍正甲辰夏四月，浣花词客杜诏。