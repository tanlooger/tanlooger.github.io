---
---
---
title: 凤凰台上忆吹箫〈九日〉
---



一月他乡，一天离绪，一秋好景重阳。问题糕落帽，何处堪伤。多事六朝金粉，还留下、千古凄凉。无穷恨，醉中偷系，玉腕萸囊。

难忘。当年此际，正戏马高台，扈跸长杨。又翻经蕉苑，甘露分尝〈丁未是日，较猎二河，戊中奉召书《大藏经》序。〉。其奈近来消渴，依然是、少日游梁。思君极，花寒人瘦，减尽容光。