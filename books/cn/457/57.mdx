---
---
---
title: 兰陵王〈江行，用史梅溪韵〉
---



片帆侧。斜倚轻衫雪色。凝眸倦、清镜窈然，隐约仙娥泛寒碧。霜林泪丝织，翻作春红靓饰。空濛外、多少远山，犹是青螺黛痕积。

移时共兰鹢。正乍展香襟，旋散瑶席。佩珠许傍宫腰摘。更瑞锦分系，宝钗亲嘱，衍波笺字莫漫湿。附𬞟末吹入。

岑寂。又如昔。向洛渚遗尘，步袜重觅。鸳鸯飞去头俱白。奈踏浪难稳，鄣风无力。水云天远，只此意，怎忘得。