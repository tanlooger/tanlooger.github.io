---
---
---
title: 梅影
---



〈金校书临别为余写照，曹秋岳先生属赋长调记之。是夜积雪堆檐，拥炉沉醉，词成后都不知为何语。先生名之曰《梅影》，因图中有照水一枝也。〉

好寒天。正孤山冻合，谁唤觉、梅花梦，瘦影重传。自簇桃笙兽炭，偎金斗、微熨芳笺。更未解鸾胶，绛唇呵展，才融雀瓦，酥手亲研。士木形骸，争消受、丹青供养，况承他、十分着意周旋。丁宁说，要全删粉墨，别谱清妍。

凭肩。端详到也，看侧帽轻衫，风韵依然。入洛愁馀，游梁倦极，可惜逢卿憔悴，不似当年。一段心情难写处，分付朦胧淡月晕秋烟。披图笑我，等闲无语，人忆谁边。卿知否，离程纵远，只应难忘，弄珠垂箔，乍浦停船。

甚日身闲，琐窗幽对，画眉郎还向画中圆。且缓却标题，留些位置，待虎头痴绝，与伊貌出婵娟。仿佛记、脂香浮玉斝，翠缕扬珊鞭。淡妆浓抹俱潇洒，莫教轻堕尘缘。便眼前阿堵，聊供任侠，早心空及第，似学安禅〈校书富缠头，随手立散，某状元欲求一笑，竟不能得。〉。共命双栖，都缘是、雪泥鸿爪，从今夜、省识春风纸帐眠。须信倾城名士，相逢自古相怜。