---
---
---
title: 翦湘云
---



〈秋海棠叶底多红纹，偶从山中觅得一种，叶上下纯绿，正面尤生翠可爱，花复耐久，因移植书阁，为制此词。〉

瘦却剩烟，娇偏宜雨。傍窥宋墙阴，目断初遇。别是幽情脂粉外，那得红丝轻许。系天涯、归梦绿罗裙，添两眉愁聚。

谁念补屋牵萝，卖珠回去，正袖薄天寒，风韵凄楚。小蹙凌波铅泪滴，翦破湘云一缕。向西窗、密约美人蕉，和影儿私语。