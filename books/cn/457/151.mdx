---
---
---
title: 百字令〈荆溪雨泊，用史梅溪韵，留别陈其年、史蝶庵同学〉
---



花前鬓影，被东风吹上，一丝丝白。算只浮家堪位置，第一飘零词客。果掷迷香，鞭遗软绣，弹指成遥隔。茶烟篷底，看炊蟹眼如雪。

错道旧雨无情，佳时却恁，误了莺和蝶。仆本多愁消不起，罨画溪山风月。虾笼筝船，蛟桥酒幔，丽景纵消歇。津亭回首，嫩条谁与同折。