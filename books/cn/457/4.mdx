---
---
---
title: 邹序
---



今之谭风雅者，辄左词而右诗，谓诗固发抒才藻，咏歌性情，而词特野田草露，闺门衽席，鄙俚之音，君子弗尚。且诗必上下骚选，出入三唐，敝毕生之精力，犹苦不工；而词则甫解操觚，粗按声律，长句短句，便可按谱而得，于是始之左词而右诗者，继复难诗而易词。不知词于古乐府开其源，厥后发轫于唐，蕃衍于宋，秦、晁诸子，号称最工，当其取材敷藻，亦未尝不上下骚选，出入三唐，敝毕生之精力，诗固难，词亦何易邪。然世之遇不讲者，亦有说焉。学士习经生家业，于咿唔雒诵之下，取唐人靑莲、少陵诸集，挦扯割剥，依稀举仿，便欲名家，间作小词，粗硬生歰，强其笔以相就，转折顿挫抑扬俯仰之间，如伧父之学吴音，舌根间强，不能自主。况其所为词，又皆野田草露，闺门衽席鄙俚之言，脱稿后，自顾亦复形秽，反不如五言七言可以稍文其固陋，因遁其辞曰，词不可作。盖至是而向之难诗而易词者，更转而难词易诗矣。秦、晁诸子后，工者寥寥，曷怪哉！吾邑顾梁汾先生，其诗固婉丽淸新，直入中、晚唐人阆奥，不似外间好谈初、盛，而仅得其皮毛。至《弾指词》，则肌理淸妍，格律苍老，雄深感慨，顿挫沈郁，真残膏剩粉，俱足沾漑后人。所著虽绮窗鸳阁丁甯哀怨，及河桥酒幔怀人送远之词为多，而直禁苑掌丝纶炳炳琅琅，仍作阊阖衣冠语。昔严藕渔太史叙金沙王次回诗云：“以闳肆之才，写宕往之致，穷情尽态，刻露深永，可谓横绝今古。”夫惟藕渔知次者深，故倾倒于次回者至，予举此以弁先生之词，不特凡学轻才，惊怖河汉，即起秦、晁诸子见之，亦当逡巡变色，有起予之叹。是即予之所以知先生者矣。此余先君子序梁汾先生《弹指词》文也，先生后人味澹七兄欲将家刻、杜刻汇集，重校付梓，问序于余，余一行作吏，未遑操觚，因忆先君子文稿中有是序，遂出而录以畀之。嗟乎！文著于六十年以前，而传于一再世之后，其出处亦有时乎？一回想间，不禁惘然。

时嘉庆二十有一年岁次丙子八月朔有二日，同邑后学邹文炳藜斋氏书于章贡之庐陵传舍