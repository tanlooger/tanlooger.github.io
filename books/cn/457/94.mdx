---
---
---
title: 柳初新〈水仙祠下柳〉
---



南朝一片伤心雨。总被垂杨留住。水村山郭，红桥倚遍，极目乱飘金缕。能有春情几许。怕重来，扑天飞絮。

当日别离无据。知他可忆长亭语。狂踪约略，酒醒残月，多在乱莺啼处。添得倚风凝伫，念天涯、有人羁旅。

〈【原注】柳阴一长板桥，红阑绿浪，咫尺西定，极烟水凄迷之致，惜无人解唱《雨霖铃》问明朝酒醒何处耳。〉