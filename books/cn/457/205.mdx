---
---
---
title: 金缕曲〈赠容若见赠，次原韵〉
---



且住为佳耳。任相猜、驰笺紫阁，曳裾朱第。不是世人皆欲杀，争显怜才真意。容易得、一人知己。惭愧王孙图报薄，只千金、当洒平生泪。曾不直，一杯水。

歌残击筑心欲醉。忆当年、侯生垂老，始逢无忌。亲在许身犹未得，侠烈今生已已。但结托、来生休悔。俄顷重投胶在漆，似旧曾、相识屠沽里。名预籍，石函记。

〈【原注】岁丙辰容若年二十有二，乃一见即恨识余之晚，阅数日，填此曲为余写照，极感其意，而私讶他生再结语殊不祥，何意竟为乙丑五月之谶也，伤哉！〉

附：原赠　　　纳兰性德

德也狂生耳。偶然间、缁尘京国，乌衣门第。有酒惟浇赵州土，谁会成生此意。不信道、竟逢知己。痛饮狂歌俱未老，向樽前、拭尽英雄泪。君不见，月如水。

与君此夜须沉醉。且由他、蛾眉谣诼，古今同忌。身世悠悠何足问，冷笑置之而已。寻思起、从头翻悔。一日心期千劫在，后身缘、恐结他生里。然若重，君须记。