---
---
---
title: 氐州第一〈荆州赠退将郭智囊，郭能高歌痛饮〉
---



生不封侯，拂衣垂老，寻思旧事悲咽。髀肉虚增，鬓丝旋减，闲却宝刀如雪。射虎归来晚，又送柴门新月。对影婆娑，浊醪未举，唾壶先缺。

多事阴符亲授诀。休更羡、征西残碣。少日偏疑，儒冠误我，投却书生笔。算从前都是错，随过眼、烟云起灭。何似沧江，高眠纵棹，洞仙歌彻。