---
---
---
title: 又〈舟次英德，游观音岩〉
---



削翠横江，壁立千寻，何年鉴空。看霓旌倒挂，金芝涌幢，水帘斜拂，玉笋成丛。小构香台，下临无地，一瓣莲花世界中。回头处，讶天根月窟，怎著人工。

相连韶石玲珑。应断续潮音洞口风。有环留宝座，飞来猿峡，绡呈金缕，捧出鲛宫。碧落云华，曹溪咫尺，此岸原将彼岸通。惊人句，向悬崖点笔，题遍游踪。

〈【原注】碧落、云华，皆洞名。〉