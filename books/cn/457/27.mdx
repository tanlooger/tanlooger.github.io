---
---
---
title: 戚氏
---



〈《二乔观兵书图》是吴北宫画〉

十三篇。昔曾断送两婵娟。何意孙吴，却将韬略授钗钿。嫣然。恰随肩。象床交倚麝襟联。双珠巧合双璧，更无相妒有相怜。闻道江上，舳舻衔尾，共惊狂虏投鞭。待同心借箸，密商帷幄，迅扫弋鋋。

妆罢对展芸编。蜡丸封就，侍女不教宣。量珠做、鸳鸯阵里，聚米山川。正军前。露布催草，簪花腕弱，应自怯如椽。拟开屏障，试撚霜毫，写个赤壁飞烟。

铜雀愁深锁，宓妃萧飒，坐老芝田。争似伊家姊妹，恁流离、却得好姻缘。看他既美姿颜，兼精音乐，夫婿人争羡。只英雄、儿女都难恋。定霸业、追想齐年。倩谁凭、阿堵重传。向丹青，枕手且闲眠。忽西风紧，红衣缷落，并蒂池莲。