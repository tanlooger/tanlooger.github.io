---
---
---
title: 满庭芳〈东亭桂〉
---



径敞深秋，轮安满月，绿阴长对清圆。金泥衫冷，飒沓委金钿。五夜馚馧不绝，凉如水，胜挟飞仙。乘风去，蕊珠宫阙，能得几回眠。

当年。携伴侣，小山沉醉，斗韵分笺。纵闲愁吹坠，不到觥船。欲觅狂欢旧梦，谁知在、曲阁栏边。凭记取，生香真色，写照属黄荃。

〈【原注】东亭为华学士子潜别墅，有东西两园，西岑华堂最胜，后归上谷。花时每与衣澹、蓉滨暨邹黎眉诸兄弟觞咏其中。〉