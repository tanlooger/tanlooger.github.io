---
---
---
title: 第一节 五代汴梁之建设
---




唐室既衰，五代迭兴，皆偏霸之主，兵戈扰攘，且五十余年。中原建设力微弱而破坏甚烈。初，朱梁代唐，长安为墟，毁宫室庐舍，取其材浮河而下[1]。既都洛阳，乃以汴州为开封府，建为东都，创宫殿焉。洛阳经安史之乱，疮痍满目，已非唐时东都之盛。后唐灭梁，唐庄宗虽以“宫禁郁蒸”[2]，曾营楼观，但洛京是时旧墙多已摧塌，南市尚留有张全义所筑临时壁垒，“浩穰神京，旁通绿野，徘徊壁垒，俯近皇居”[3]。其衰落情状已露。

及后晋都洛，天福三年（公元938 年），河南留守奏修洛阳宫，薛融谏曰：“今宫室虽经焚毁，犹侈于帝尧之茅茨。..今公私困窘，非陛下修宫馆之日”[4]。是时宫室既渐次颓顿，而国力又不胜修葺，遑论建置矣。同年，晋又东迁，以汴州为都，汉周迭代，乃一因其制，但汴宫诸殿，各代易名而已，亦未曾增益。

后周都汴，以方内略定，迭诏整广京师，始有开国建设之风，自隋开运河，汴河为其中流，汴梁在唐时已因商业发展，成“为雄郡，自江淮达于河洛，舟车辐辏”[5]。其市肆繁盛，“邑居庞杂”，固非一日。太祖广顺三年（公元953 年），诏开封府丁五万五千人，修补京师罗郭，尚未广事展拓。

迄世宗武威政权雄盛，四方人物走集于此，汴京乃兼政治经济中心，其旧有建筑，突然不敷居用。显德二年（公元955 年），增修汴城之两诏，富于市政设计观念，极堪注重[见注4]。

世宗始因“东京..都城，因旧..诸卫军营或多狭窄，百司公署无处兴修。..坊市之中，邸店有限；工商外至，络绎无穷；僦赁之资，增添不定，而又屋宇交连，街衢湫溢。入夏有暑湿之苦，居常有烟火之忧”。故“将便公私，须广都邑，于京师四面别筑罗城”。其设施则“先立标帜，候冬末农务闲时..修筑，..未毕则迤逦次年。..凡有营葬及兴置宅灶，..

须去标帜七里外，标帜内候宫中划定街巷，军营，仓场，诸司公廨院务等，即任百姓营造”。

同年诏云：“闾巷隘狭，..多火烛之忧；每遇炎蒸，易生疫疾”。更着意于卫生及治安问题，故又极力劝谕：“近者开广都邑，展行街坊，虽然暂劳，夕成大利。..朕通览康衢，更思通济..”其设施尤增观美者，乃于“京城内街道阔五十步，许两边人户于五步内取便种树掘井修益凉棚。其三十步至二十步者，与三步，其次有差”。

显德三年（公元956 年）春，乃诏发民夫，大举筑汴京外城。

此后各地寺院亦有显德重修之事，盖已渐入建设时期，东京繁荣，尤因疏浚汴河，再通淮南，经济上发展之故，官方营建之外，又产生市坊商业建筑，如“邸店”[6]之属，以廊屋或巨楼以储货物。“世宗遣周景大浚汴口，又自郑州导郭西濠达中牟。景心知汴口既浚，..将有淮浙巨商，贸粮斛贾万货临汴，而无委泊之地。..乞许京臣民环汴栽榆柳，起台榭，以为都会之壮。世宗许之，景首先应诏，踞汴流中要起巨楼十三间。世宗辇过，赐酒犒工，不悟其规利也。景后邀巨货于楼，.. 岁入数万计”[7]。时人称此为“十三间楼子”[8]，其雄大之姿，当非寻常市楼所可及。迄宣和之世（公元1119—1125 年），此楼犹见于《东京梦华录》记载。周景既为应诏者之一，沿汴两岸当尚有其它商贾屋楼之产生。至赵宋定基之时，东京都会规模，固已壮盛，交通漕运尤便，不再迁洛之故，或亦在此。

[1] 《旧唐书?昭宗纪》。

[2] 《历代帝王宅京记》。

[3] 《册府元龟》。

[4] 《资治通鉴》。

[5] 《旧唐书?齐浣传》。

[6] 《旧五代史?赵在礼传》；《新五代史?袁象先传》。

[7] 僧文莹《玉壶清话》。

[8] 《渑水燕谈录》。