---
---
---
title: 第三节 秦
---




秦始皇统一天下，以孝公时代商鞅所营咸阳宫庭翼阙为核心而扩大增益之。“秦每破诸侯，写放其宫室，作之咸阳北阪上，南临渭，自雍门以东至泾渭，殿屋复道，周阁相属”[1]。

“三十五年，..始皇以为咸阳人多，先王之宫庭小。..乃营作朝宫渭南上林苑中。先作前殿阿房，东西五百步，南北五十丈，上可以坐万人，下可以建五丈旗。周驰为阁道，自殿下直抵南山，表南山之颠以为阙。为复道自阿房渡渭属之咸阳。..隐宫徒刑者七十余万人”[见注1]。“咸阳之旁二百里内，宫观二百七十，复道甬道相连，帷帐钟鼓美人充之，各案署不移徙”[见注1]。

始皇死后，二世复继续营建[见注1]。然仅至公元前二○六年，项羽引兵西屠咸阳，烧秦宫室，火三月不灭[2]。周秦数世纪来之物资工艺之精华，乃遇最大之灾害，楚人一炬，非但秦宫无遗，后世每当易朝之际，故意破坏前代宫室之恶习亦以此为嚆矢。

始皇陵墓建筑豪侈，亦前所未有。初即位，“穿治郦山。及并天下，天下徙送诣七十余万人，穿三泉，下铜而致椁，宫观，百宫，奇器珍怪，从臧清之”[见注1]。“合采金石，冶铜锢其内，漆涂其外。被以珠玉，饰以翡翠”

[3]。“以水银为百川江河大海，机相灌输，上具天文，下具地理。..树草木以象山”[4]，以为可与天地同久；然仅三年，项羽入关，即被掘盗取其财物。

始皇因各国长城之旧，使蒙恬将三十万众，“筑长城：因地形，用制险塞。起临洮，至辽东，延袤万余里”[5]。非此者，则北虏之侵，必更无阻障。

二千年来中国历史之演成，其关系于此长城者实至巨。秦长城为土筑，今甘肃西，或尚有秦时原物。河北省一带砖甃长城，均明中叶以后增筑。

[1]《史记?秦始皇本纪》。

[2]《史记?项羽本纪》。

[3]《汉书?贾山传》。

[4]《长安志》。

[5]《史记?蒙恬列传》。