---
---
---
title: 第二节 南北朝之建筑活动
---




南朝宋齐梁陈均都建康。宋武帝崇尚俭约，因晋之旧，无所改作[1]。..

文帝新作东宫。又“筑北堤，立玄武湖于乐游苑北，筑景阳山于华林园”。

“及世祖（孝武帝）承统，制度奢广，追陋前规，更造正光，玉烛，紫极诸殿。雕栾绮节，珠窗网户..。”[2]又“于玄武湖北立上林苑”[见注1]，“起明堂于国学南。”[3]“为先蚕设兆域，置大殿七间，又立蚕观。”[4]“立驰道，自阊阖门至于朱雀门，又自承明门至于玄武门”[见注1]。“置凌室于覆舟山，修藏冰之礼”[见注1]。

齐代宫苑之侈，以东昏侯（公元499—501 年）为最。三年，后宫火，“烧璿仪、曜灵等十余殿，及柏寝，北至华林，西至秘阁，三千余间皆尽。..

于是大起诸殿。..又别为潘妃起神仙，永寿，玉寿三殿，皆匝饰以金壁。

窗间尽画神仙。..椽桷之端，悉垂铃佩。..造殿未施梁桷，便于地画之，唯须宏丽，不知精密，..又凿金为莲华以帖地，..涂壁皆以麝香。锦幔珠帘，穷极绮丽。..剔取诸寺佛刹殿藻井仙人骑兽以充足之。..又以阅武堂为芳乐苑，穷奇极丽。..山石皆涂以彩色。跨池水立紫阁诸楼..”

[5]。

梁代营建之可纪者：武帝作东宫、作神龙仁兽阙于端门大司马门外、新作国门于越城南；作宫城门，三重楼，及开二道，殆即汉函谷关东门图之类也。武帝又新作太极殿，改为十三间；新作太庙，增基九尺。普通二年（公元521 年）“琬琰殿火，延烧后宫屋三千间”[6]，然未见重建之纪录。帝崇信佛道，初创同泰寺，又开大通门以对寺之南门，又“于故宅立光宅寺，于钟山立大爱敬寺，兼营长干二寺”[7]。于苑囿方面，则有王游苑而已。侯景乱后，元帝立于江陵，而建业雕残。

陈武帝以“侯景之平也，太极殿被焚..乃构太极殿”[8]。“天嘉中，盛修宫室，起显德等五殿，称为壮丽”[9]。至后主至德二年（公元584 年），“乃于光熙殿前起临春，结绮，望仙三阁。阁高数丈，并数十间。其窗牖壁带悬楣栏槛之类，并以沉檀香为之。又饰金玉，间以珠翠。外施珠帘，内有宝床宝帐。每微风暂至，香闻数里。朝日初照，光映后庭。其下积石为山，引水为池；植以奇树，杂以花■”[10]。此风雅帝王燕居之建筑，殆重在质而不在量者也。

拓跋魏营建之功极盛，盖当时南夏崩裂，而魏则自道武帝至东西魏之分，约一百五十年间，政治安定，故得以致力于土木也。魏始都盛乐（今内蒙和林格尔县）..至道武帝“迁都平城（今山西大同），始营宫室，建宗庙，立社稷”[11]。太武帝“截平城西为宫城，四角起楼，立墙。门不施屋，城又无■。..所居云母等三殿，又立重屋。..殿西铠仗库，屋四十余间；殿北丝绵布绢库，土屋一十余间。太子宫在城东，亦开四门，瓦屋，四角起楼。

妃妾住皆土屋。..又有悬食瓦屋数十间，..其郭城绕宫城南，悉筑为坊，坊开巷。坊大者容四五百家，小者六七十家。..城西南去白登山七里，于山边别立父祖庙。城西有祀天坛，立四十九木人，长丈许。..城西三里刻石写五经及其国记。于邺取石虎文石屋基六十枚，皆长丈余，以充用。..

正殿施流苏，金博山，龙凤，朱漆画屏风，织成幌坐，施氍毹褥。前施金香炉，琉璃钵，金碗，盛杂食。..自太武至献文，世增雕饰。正殿西筑土台谓之白楼。献文帝禅位后，常游观其上。台南又有伺星楼。正殿西又有祠屋，琉璃为瓦。宫门稍覆以屋，犹不知为重楼，并设削泥采画金刚力士，胡俗尚黑，又■画黑龙，相盘绕，以为厌胜”[12]。

平城魏陵墓多建石室。孝文帝“起文石室灵泉殿于方山”，又“建永固石室，立碑于石室之庭”[见注11]。其永固堂之“四周隅雉，列榭阶栏槛，及扉户梁壁椽瓦，悉文石也。檐前四柱，采洛阳之八风谷黑石为之，雕镂隐起，以金银间云炬，有若锦焉..”[13]。此盖承后汉石室之制而加以华饰者欤？

自道武帝营平城，至孝文帝迁洛京，平城宫郭苑囿营建之见于史籍者尚极多。迁洛以前，“将营太庙太极殿，遣（蒋）少游乘传诣洛量准魏晋基址”，然后“移御永乐宫，坏太华殿，经始太极殿”[14]。并“东西堂及朝堂，夹建象魏，乾元，中阳，端门，东西二掖门，云龙，神虎，中华诸门，皆饰以观阁..”[见注13]。

孝文帝倾心汉族文化，太和十七年（公元493 年）年，幸洛阳，周巡故宫基址，伤晋德之不修，诏经始洛京。十九年（公元495 年）“金墉宫成，..

六宫及文武尽迁洛阳”[见注11]。宣武帝景明中，“发畿内夫五万五千人筑京师三百二十三坊”。又起明堂，圆邱，太庙。并营缮国学。其苑囿则有华林园，园有景阳山；有天渊池，迁代京铜龙置焉，池西立山，“采掘北邙及南山佳石，徙竹汝颍，罗莳其间。经构楼馆，立于上下。树草栽木，颇有野致”

[见注11]。

佛教至晋而普传中国，其在北魏则“京邑帝里，佛法丰盛，神图妙塔，桀跱相望，法轮东转，兹为上矣”[见注13]。代京寺塔之见于史籍者甚多。武州川侧石祗洹舍及诸窟室，后世所称为云冈石窟者，尤为佛教建筑及雕刻之罕贵史料。洛阳寺塔一千余所，见于杨衒之《洛阳伽蓝记》者四十余。其规模最盛者莫如灵太后胡氏所立永宁寺。“寺有九层浮图一所，架木为之，举高九十丈，有刹覆高十丈，合去地一千尺；去京师百里，已遥见之。刹上有金宝瓶，..宝瓶下有承露金盘三十重，周匝皆垂金铎，复有铁锁四道，引刹向浮图四角。..浮图有九级，角角皆悬金铎。..有四面，面有三户六窗。户皆朱漆，扉上有五行金钉。..复有金环铺首。..绣柱金铺，骇人心目。..浮图北有佛殿一所，形如太极殿。..僧房楼观一千余间。雕梁粉壁，青琐绮疏。..括柏松桩，扶疏拂檐；翠竹香草，布护阶墀。..寺院墙皆施短椽，以瓦覆之。..四面各开一门，南门楼三重，通三道，去地二十丈。..图以云气，画彩仙灵。..门有四力士，四狮子，饰以金银，加之珠玉，..东西二门，亦皆如之。所可异者唯楼二重。北门一道，不施屋，似乌头门。四门外树以青槐，亘以绿水，京邑行人，多庇其下..”[15]。

魏在代京武州川营窟寺，迁洛之后，遂亦于伊阙营石窟寺焉。熙平中，太后屡行幸。今龙门石窟是也。所谓古阳洞与宾阳三洞皆北魏所凿。

魏分东西之后，东魏都邺，“邺都虽旧，基址毁灭”[16]，盖太武帝所焚毁也[17]。孝文帝幸邺，起宫殿于邺西。孝静帝迁邺，以天平二年（公元535年），“发众七万六千人营新宫”。兴和元年（公元539 年）“发畿内民夫十万人城邺。..新宫成”[见注11]。

齐既篡魏，起宣光，建始，嘉福，仁寿，金华诸殿，又“发丁匠三十余万营三台，因其旧基而高博之。大起宫室及游豫园。天保九年（公元558 年）三台成，改铜雀曰金凤，金虎曰圣应。冰井曰崇光”[18]。至武成帝则又施三台为佛寺，后主“更增益宫苑，造偃武修文台，其嫔嫱诸院中起镜殿，宝殿，玳瑁殿，丹青雕刻，妙极当时”[见注18]。“又于游豫园穿池，周以列馆，中起三山，构台以象沧海。并大修佛寺，劳役巨万”[19]。又于晋阳起大明殿，起十二院，壮丽逾于邺下[见注18]。幼主则“凿晋阳西山为大佛像，一夜燃油万盆，光照宫内”[见注18]。今太原天龙山石窟是也。

齐代对于长城颇加修筑。天保间，屡次兴工；初“发夫一百八十万人筑长城，自幽州北夏口至恒州九百余里”；又“咱西河总戍至于海。前后所筑，东西凡三千余里，率十里一戍，其要害置州镇凡二十五所”[见注18]。

西魏都长安，少所营缮。宇文周受禅，至武帝犹“身布衣布袍，寝布被，无金宝之饰。宫殿华绮者皆撤毁之，改为土阶数尺，不施栌拱。其雕文刻镂，..一皆禁绝”。又禁佛道，毁灭经像，为艺术一大厄运[20]。至宣帝则大兴土木，“所居宫殿帏帐皆饰以金玉珠宝，光华炫耀，极丽穷奢[见注20]。

“营建东京（洛阳），以窦炽为京洛营作大监，宫苑制度，皆取决焉”[21]。

又以樊叔略“有巧思，乃拜营构监”[22]。“虽未成毕，其规模壮丽，逾于汉魏远矣”[见注20]。

[1] 《南史?宋本纪》。

[2] 《南史?良吏传》。

[3] 《南史?礼志》。

[4] 《隋书?礼仪志》。

[5] 《南史?齐本纪》。

[6] 《南史?梁本纪》。

[7] 《魏书?萧衍传》。

[8] 《南史?陈本纪》。

[9] 《隋书?五行志》。

[10] 《陈书?后妃传》。

[11] 《魏书?本纪》。

[12] 《南齐书?魏虏传》。

[13] 《水经注》。

[14] 《魏书?蒋少游传》。

[15] 《洛阳伽蓝记》。

[16] 《魏书?李兴业传》。

[17] 《宋书?鲁秀传》。

[18] 《北齐书?本纪》。

[19] 《隋书?食货志》。

[20] 《周书?本纪》。

[21] 《周书?窦炽传》。

[22] 《樊叔略传》。