---
---
---
title: 第一节 文献上两都建筑活动之大略
---




汉高祖（公元前202 年）奠都长安，本秦离宫，城狭小，萧何据龙首山冈建长乐；嗣营未央，就秦宫而增补之，六年（公元前187 年）城乃成[1]。

城周回“六十五里”，每面辟三门，城下有池周绕，“石桥各六丈，与街相直”[2]。城之平面不作方形，其南北两面俱非直线。盖营建之始，增补长乐未央，城南迂回迁就，包括二宫于内，而城北面又以西北隅滨渭水，故顺河流之势，亦筑成曲折之状，后人乃倡城像南北斗之说[3]。

长安城内诸宫散置，有长乐、未央、明光、长信及桂宫、北宫六处。有九市，百六十里，八街，九陌。市楼皆重屋，又有旗亭令署里门弹室之设。

城中地广人稀，故道衢里市，均宏阔，而公卿田宅，得求穷僻处，不乏城市山林之趣。宫阙之间，民居杂处，“又起五里于长安城中，宅二百区以居贫民。”全城之布置，既未遵古礼对称均齐之法，亦未若后代之有皇城宫城区分内外，实为历代都邑之变体[4]。

萧何营建长安，因秦故宫以修长乐，据龙首山以作未央。惠文景之世，均少增作。至武帝时，国库殷实，生活渐趋繁华，物质供应与工艺互相推动，乃大兴宫殿，广辟苑囿。在长安城中，修高祖之北宫，造桂宫，起明光宫，更筑建章宫于城西，于是离宫别馆，遍于京畿。此后王侯贵戚更大治府第。

土木之功乃臻极盛。

汉代之称宫者，大都指由多数之殿乃至其它台榭阁廊簇拥而成之集体而言。全体之外，绕以宫垣，四面辟门，门外更或有阙。宫垣之内，除皇帝朝会之前殿，及综治政事之寝殿，后宫帝后妃嫔寝处殿舍之外，尚有池沼楼台林苑游观部分。诸殿均基台崇伟，仍承战国嬴秦之范，因山冈之势，居高临下，上起观宇，互相连属。其苑囿之中，或作池沼以行舟观鱼，或作楼台以登临远眺。充满理想，欲近神仙。各宫之间，阁道之设，亦因台而生，绵亘连属，若长桥飞虹，互相通达，以便行幸。秦汉以来，园庭设计，盖已与宫室并重，互为表里矣。汉宫殿繁复之部署，嵯峨之外观，实达高度标准，但其结构原则，仍以殿为单位，不因台榭相接而增烦难。元李好问曾述其所见曰：“予至长安，亲见汉宫故址，皆因高为基，突兀峻峙，崒然山出，如未央，神明，井干之基皆然，望之使人神志不觉森竦。使当时楼观在上又当何如？”[见注4]此崇台峻基所予观者对于整个建筑之印象，盖极深刻也。

长安城内外，诸宫之中，其规模尤大，史籍记载较详者，为长乐，未央，建章三宫，兹分述其略：一 长乐宫 故秦之兴乐宫，而汉修缮之。宫周回二十里，在长安城内之东南部，其前殿东西四十九丈七尺，两序中三十五丈深十二丈[见注2]，除去两序，其修广略如今北京清宫太和殿。秦阿房宫殿前铜人十二，亦移列此殿前。宫成，适当叔孙通习礼成，诸侯群臣朝会“竟朝置酒，无敢欢哗失礼者。于是高帝曰：‘吾乃今日知为皇帝之贵也’”[5]。

长乐宫殿各之见于记载者约十余，又有酒池鸿台。后两者据传为秦始皇所造。鸿台“高四十丈，上起观宇”[见注2]。今传世瓦当有“长乐万岁”及“长乐未央”之铭文者。

二 未央宫 汉代新创之第一宫，高祖七年（公元前200 年），萧何治未央宫，“上见其壮丽，甚怒。..何曰，‘..天子以四海为家，非令壮丽亡以重威，且亡令后世有以加也。’上说，自栎阳徙都长安”[6]。汉初之营未央，修长乐，其技术方面负责人为梧齐侯阳城延，延以军匠从起郏，入汉后为将作少府；筑长安城亦延之功也[7]。

未央宫周回二十八里，在长安城内之西南部。今计其殿角台池堂室门阙之名可考者八十余，其中形制或特征之较可考者有：前殿，东西五十丈，深十五丈，高三十五丈，疏龙首山为殿台，不假板筑，高出长安城。“以木兰为棼橑，文杏为梁柱；金铺玉户，华榱壁珰；雕楹玉碣，重轩镂槛；青琐丹墀，左碱右平，黄金为壁带，间以和氏珍玉”[见注2]。“重轩三阶，闺房周通，门闼洞开，列钟虡于中庭，立金人于端闱”

[8]。高帝所建而武帝增饰者也。

宣室殿当在前殿之北，为汉诸帝之正寝，又曰“布政教之室”，宣帝“常幸宣室，斋居而决事”[9]。

温室殿“冬处之温暖”，“以椒涂壁，被之文绣，香桂为柱。设火齐屏风，鸿羽帐。规地以罽宾氍毹”[见注2]。

清凉殿“中夏含霜”，“夏居之则清凉也”。“以画石为床，文如锦，紫琉璃帐”。“又以玉晶为盘，贮冰于膝前，玉晶与冰相洁”[见注2]。

殿阁之有特殊用途者，如天禄阁“以藏秘书，处贤才也”[见注2]。石渠阁“藏入关所得秦之图籍”[见注2]。承明殿“著述之所也”。又有金马门，为“宦者署，武帝得大宛马，以铜铸像立于署门，因以为名。东方朔..等皆待诏于此”[见注2]。麒麟阁则“宣帝图画功臣像于此”[10]。

未央宫后宫分为八区，其中如椒房殿皇后所居，“以椒和泥涂壁，取其温而芬芳也”[见注2]。昭阳舍，成帝为昭仪又增华饰，“中庭彤朱而殿上髤漆。切皆铜沓，冒黄金涂。白云阶，壁带往往为黄金釭，函蓝田壁，明珠翠羽饰之，自后宫未尝有焉”[11]。而漪澜殿尝称画殿，王夫人生武帝于此。后宫细靡绮丽之发展，略可想见。

游观建筑，则有柏梁台，“高二十丈，用香柏为梁殿，香闻数十里”[12]。

又有仓池，池中有渐台，高十丈。

除朝会起居娱乐用各建筑外，宫中更有殿中庐供臣子止宿；“织作文绣郊庙之服”之织室[13]；藏冰之凌室[14]；及“掌宫中舆马”之路軨厩等等实用部分焉[见注2]。

三 建章宫 武帝太初元年（公元前104 年）建，尤为特殊[15]。宫周二十余里，在长安城外之西；“度为千门万户。前殿度高未央。其东则凤阙高二十余丈；其西则商中，数十里虎圈。其北治大池，渐台高二十余丈，名曰太液，池中有蓬莱、方丈、瀛洲、壶果，象海中神山龟鱼之属。其南有玉堂璧门大鸟之属。立神明台、井干楼，高五十丈。辇道相属焉”[16]。建章与未央之间，则“跨玑池，作飞阁，构辇道以上下”相属[见注2]。

宫南面正门曰阊阖，“玉堂璧门三层，台高三十五丈；玉堂内殿十二门，阶陛皆以玉为之。铸铜凤，高五尺，饰黄金，栖屋上，下有转枢，向风若翔。

楼屋上椽首薄以璧玉，因曰璧门”[见注2]。门内列凤阙及宫之东阙，均高二十五丈，亦均以铜凤凰为饰。

太液池在宫之北，有渐台及蓬莱方丈等仙山[见注2]。其旁宵游宫，成帝所建，“以漆为柱，铺黑绨之幕，器服乘舆皆尚黑色；宫中美御皆服皂衣”

[17]。此外尚有虎圈及狮子园焉。

宫中更有神明台，在璧门右，武帝造以求神仙者[见注2]。高五十丈，上有九室，其上又有承露盘，高二十丈，大七围。“有铜仙人舒掌，捧铜盘玉杯，以承云表之露。以露和玉屑服之，以求仙道”[18]。井干楼与神明台对峙，亦高五十丈。“结重栾以相承，累层构而远济，望北辰而高兴”[19]。盖极复杂之木构架建筑也。

三辅离宫苑囿甚多。上林苑在长安东南，“周袤三百余里，离宫七十所，能容千乘万骑”[见注2]。甘泉宫在云阳甘泉山，本秦所造。武帝置前殿，紫殿，通天台，及宫馆数十，紫殿“雕文刻缕黼黻，以玉饰之”[见注3]。“通天台..以候神人”[见注16]。“台高三十丈，望云悉在下。去长安三百里，望见长安城”[20]。“上亦有承露仙人。”

王莽篡汉，“坏彻城西苑中建章，承光，包阳，大台，储元宫及平乐，当路，阳禄馆，凡十余所，取其材瓦以起九庙。..太初祖庙东西南北各四十丈，高十七丈，余屋半之。为铜薄栌，饰以金银雕文，穷极百工之巧。带高增下，功费数百巨万，卒徒死者万数”[21]。

王莽之败，未央宫被焚，其余宫馆则无所毁。至光武建武二年（公元26年），赤眉焚西京宫室，长安汉故宫遂毁。光武之世，屡次修葺，终难复旧观焉。

东汉之洛阳略作长方形，“东西七里，南北十余里”，跨建洛河两岸。

南宫在河南，北宫在河北。

洛阳诸殿中，史籍纪述唯北宫正殿德阳殿最详。殿南北七丈，东西三十七丈四尺。“周旋容万人。陛高二丈，皆文石作坛，激沼水于殿下，画屋朱梁，玉阶金柱，刻缕作宫掖之好，厕以青翡翠。一柱三带，韬以赤缇。..

偃师去宫四十三里，望朱雀五阙，德阳其上，郁嵂与天连”[22]。

终东汉之世，洛阳城邑宫阙，规模气魄，均难与西汉之长安比拟。至初平元年（公元190 年）董卓焚洛阳宫庙及人家，“火三日不灭，而京都为丘墟矣”[23]。

两汉季世，皇室衰微，王侯外戚，宦官佞幸，竞起宅第园囿，尤以东汉末叶为甚。前汉梁孝王武，鲁恭王馀，后汉济南安王康，琅玡孝王京，均好治宫室苑囿，尤以鲁恭王之灵光殿，因王延寿之赋而著名于后世[24]。

至于外戚佞幸之宅第，则成帝之世，王氏五侯“大治第室，起土山，渐台，洞门，高廊阁道，连属弥望”[25]。

宅第之最豪侈者，莫如桓帝朝大将军梁冀。冀大起第舍，其妻孙寿“亦对街为宅，殚极土木，互相夸竞。连房洞户。柱壁雕镂，加以铜漆。窗牖皆有绮疏青琐。图以云气仙灵。台阁周通，更相临望。飞梁石蹬，陵跨水道。..

又广开园囿，采土筑山。深林绝涧，有若自然。..又多拓林苑，禁同王家。..

又起菟苑于河南城西，经亘数十里，发属县卒徒，缮修楼观，数年乃成..”

[26]。而帝都宫阙之工事反无所闻。建筑为社会情形之反映，信不诬也。

[1] 《史记?高祖本纪?吕太后本纪》及《汉书?惠帝纪》。

[2] 《三辅黄图》。

[3] 《长安志》。

[4] 刘敦桢《大壮室笔记》。

[5] 《史记?刘敬叔孙通列传》。

[6] 《汉书?高帝纪》。

[7] 《汉书?高惠高后文功臣表》。

[8] 《西都赋》。

[9] 《汉书?刑法志及注》。

[10] 《汉书?苏武传》。

[11] 《汉书?外戚传》。

[12] 《汉书?武帝纪》。

[13] 《汉书?宣帝纪及外戚传》。

[14] 《汉书?惠帝纪及注》。

[15] 《汉书?武帝纪》。

[16] 《汉书?郊祀志》。

[17] 《拾遗记》。

[18] 《三辅旧事》。

[19] 《西京赋》。

[20] 《长安志?引汉旧仪》。

[21] 《汉书?王莽传》。

[22] 《后汉书?礼仪志》。

[23] 《后汉书?董卓传》。

[24] 《汉书》及《后汉书?本传》及《灵光殿赋》。

[25] 《汉书?元后传》。

[26] 《后汉书?梁统列传》。