---
---
---
title: 刘约授棣州刺史制
---



敕：前齐州刺史、兼御史中丞刘约，故太保济之子，太尉总之弟也。吾常思济之功，总之忠，而嘉约之谨厚，累迁至齐州刺史。在官无败事，罢秩有去思。念旧录能，宜当宠用。况公侯之后，约有通才；封域之间，棣为要郡。委之共理，谁曰不然？可使持节棣州诸军事、棣州刺史，依前御史中丞，散官、勋如故。