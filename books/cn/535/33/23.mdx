---
---
---
title: 李演赠太子少保制
---



敕：夫生立勋勤，下以忠事上也；殁加褒饰，上以义答下也。忠义臻其分，哀荣极其恩，而君臣之道全矣。故奉天定难功臣、开府仪同三司、检校兵部尚书、兼左卫上将军、御史大夫李演，忠信以为干，义勇以为器，郁成将材。故出长诸侯，入统七（叶）〔萃〕。拊循警卫，朕甚赖之。方深倚仗，遽此沦谢。兹予所以当宁兴念，废朝轸怀，闻鼙鼓而长太息者也。追崇之命，宜有加焉。可赠太子少保。