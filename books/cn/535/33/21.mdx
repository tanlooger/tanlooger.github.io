---
---
---
title: 郑絪、乌重胤、马总、刘悟、李佑、田布、薛平等亡母追封国、郡太夫人制
---



敕：《经》曰：“立身扬名，以显父母，孝之终也。”而絪等学文武之道，以饰厥躬，可谓善立身矣。居将相之位，以光大其门，可谓能扬名矣。夫自家所以刑国，本立而后道生。必待我哀荣之恩，方成尔始终之孝。是用启封追号，各显乃亲。慰后光前，孝道备矣。可依前件。