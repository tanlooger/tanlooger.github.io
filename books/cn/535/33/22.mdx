---
---
---
title: 奉议郎、殿中侍御史、内供奉、飞骑尉、赐绯鱼袋卢商可剑南西川云南安抚判官、朝散大夫、行开州开江县令，杨汝士可殿中侍御史内供奉、充剑南西川节度参谋，（四）〔二〕人同制
---



敕：剑南西川云南安抚判官、奉议郎、殿中侍御史内供奉、飞骑尉、赐绯鱼袋卢商等：士之束发立身，为知己用也。无远迩，无逸劳，但问所务者何，从者谁耳。今蜀之帅，潞之长，皆勤于述职，妙于拣贤，多得其俊材，乐告以善道，故以参其选焉。或从事有劳，或即戎奔命；辍玄黄之著述，振铜墨之滞淹。以良士而赞贤侯，宜乎多成功而鲜败事矣。勉思所立，各服乃官。