---
---
---
title: 刘总弟约等五人并除刺史、赐紫，男及侄六人除赞善、洗马、卫佐、赐绯，同制
---



敕：某官刘约等：惟尔先父太师济，经武秉哲，为国元臣，镇阳之役，实殁王事。茂勋大节，书于旗常。惟尔兄司空总，象贤纂戎，以续名业，纳忠于王室，振耀其家声。而尔约等亦能禀守其风，忠恭孝友。念其义方〔之〕训而不堕，居贵介之地而不骄。况兼器能，皆可任用。授郡符而加命服者五，升朝序而佐环卫者六。朱轓紫绶，焕赫相望。勋德之家，于斯为盛。呜呼！昔武子有遗爱，晋人怜其子；赵季有笃行，汉朝宠其弟。今以济之仗顺积善，宜钟庆于子孙；以总之输忠立爱，可延赏于弟侄。多与爵禄，予无惜焉。欲使天下知尔父兄忠顺之若彼，而国家报施之如此。可依前件。