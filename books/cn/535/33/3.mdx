---
---
---
title: 韦绶从右丞授礼部尚书，薛放从工部侍郎授刑部侍郎，丁公著从给事中授工部侍郎，三人同制
---



敕：尚书右丞韦绶等：朕在东宫时，先皇帝垂慈圣之德，念予冲蒙，选端士通儒，使讲贯今古。自礼乐刑政，暨君臣父子之道，博我约我，日就月将。俾予今不至墙面，克荷丕训，大扬耿光，实绶、放、公著之力也。故朕嗣位未逾时月，或自郡邸，或自省署，征擢宠用为丞郎给事。官虽超拜，职亦俱举。师道光而心愈让，人爵贵而心益恭。宜更褒升，重酬辅导。以绶精粹辨博，有先儒之风，可作秩宗。以放端明慎重，行君子之道，可居宪部。以公著检敬规度，得有司之体，可（二）〔贰〕冬官。於戏！贞百工，平五刑，典三礼，皆重任清秩，予无爱焉。盖欲表二三子道不虚行，而明予一人德无不报也。绶可礼部尚书，放可刑部侍郎，公著可工部侍郎，馀并如故。