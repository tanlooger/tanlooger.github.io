---
---
---
title: 唐州刺史韦彪授王府长史，杨归厚授唐州刺史，刘旻授雅州刺史制
---



敕：韦彪等：善官人者，先考其能，然〔后〕授以事。使轮辕凿（柄）〔枘〕，各适其用，则群职庶政，得以交修。今以彪宦久年高，勤于为政。俾从优逸，入补王宫。以归厚文行器能，辱在巴峡，励精为理，绩茂课高。区区万州，岂尽所用？且移大郡，稍展奇才。以旻早著戎功，通详吏事；西南物土，罔不周知。习俗从宜，宜守严道。分命以职，各用所长。庶乎咸修乃宫，同底于理。可依前件。