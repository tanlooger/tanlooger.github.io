---
---
---
title: 元稹除中书舍人、翰林学士、赐紫金鱼袋制
---



敕：仲尼曰：“志有之，言以足志，文以足言，言之无文，行而不远。”故吾精求雄文达识之士，掌密命，立内庭；甚难其人，尔中吾选。尚书祠部郎中、知制诰、赐绯鱼袋元稹；去年夏拔自祠曹员外，试知制诰；而能芟繁词，铲弊句，使吾文章言语，与三代同风。引之而成纶綍，垂之而为典训。凡秉笔者，莫敢与汝争能。是用命尔为中书舍人，以司诏令。尝因暇日，前席与语，语及时政，甚开朕心。是用命尔为翰林学士，以备访问。仍以章绶，宠荣其身。一日之中，三加新命。尔宜率素履，思永图，敬终如初，足以报我。可中书舍人、翰林学士、赐紫金鱼袋。