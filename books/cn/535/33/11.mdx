---
---
---
title: 授骆峻太子司议郎、梧州刺史、赐绯鱼袋，兼改名玄休制
---



敕：某官骆峻：桂林守土臣式方言：梧为要郡，兵后人因，乞廉贞吏以抚之。又言：峻守道抱器，可以起用。朕方思良吏，以活元元，适副所求，即可其奏。（官）〔宫〕僚郡印，命服嘉名，四者与之，足为优异。峻宜副所举，慎所为；无以滋章为聪明，无以卤莽为高简。勉率中道，往安梧人。可梧州刺史。