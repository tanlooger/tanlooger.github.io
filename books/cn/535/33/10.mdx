---
---
---
title: 韩愈等二十九人亡母追赠国、郡太夫人制
---



敕：王者有褒赠之典，所以旌往而劝来也。其有淑顺之德，标表母仪者；圣善之训，照烛子道者。又有名高秩尊，禄养之不逮者；霜降露濡，孝思之罔极者。非是典也，则何以显其教而慰其心焉？国子祭酒韩愈母某氏等，蕴德累行，积中发外，归于华族，生此哲人。为我荩臣，率由兹训。教有所自，恩不可忘。是用启郡、国之封，极哀荣之饰。呜呼！殁而无知则已；苟有知者，则显扬之孝，追宠之荣，可以达昊天而贯幽穸矣。往者来者，监予心焉。可依前件。