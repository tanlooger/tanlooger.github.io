---
---
---
title: 孔戣授尚书左丞制
---



敕：汉诏丞相岁举质直忠厚逊让者。盖所以急贤俊，扶政教，厚风俗也。然则退藏疏贱之士，苟有一善，尚搜而扬之。况任久位崇，才全望重，而不致于急官要职者，安可以纪纲庶政，而羽仪朝（庭）〔廷〕焉？正议大夫，守右散骑常侍、上柱国、赐紫金鱼袋孔戣：自十年来，历中台、左曹、国庠、卿寺，洎藩守、近侍之职，各于其任，皆有可称。矧又贞白端庄，淡然自立，进无矜满之色，居无墯替之容。求之周行，不可多得。若戣者，宜尚扶政教、厚风俗之选也。尚书丞掌决百事，枢辖六曹。晋魏已还，右卑于左。惟有立者可以纠吏，惟无（暇）〔瑕〕者可以律人，无以易戣，往恭乃位。可尚书左丞，散官、勋、赐如故。