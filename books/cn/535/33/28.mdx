---
---
---
title: 李肇可中散大夫，郢州刺史王镒、朗州刺史温造可朝散大夫，三人同制
---



敕：朝请大夫、使持节澧州诸军事、澧州刺史、上柱国、赐紫金鱼袋李肇等：乃者，李景俭使酒获戾，而肇等与之会合饮，失于检慎，宜有所惩。由是左迁，分为郡守。今首坐者既复班列，缘累者亦当征还。但以长吏数易，其弊颇甚。况闻三郡，皆有政能。人方便安，不宜迁换。故吾以采章、阶级，并命而就加之。盖汉制进爵秩，降玺书，慰劳良二千石之旨也。尔当是命，得不勉哉！