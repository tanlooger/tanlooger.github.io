---
---
---
title: 册新回鹘可汗文
---



维长庆元年，岁次辛丑，四月（景寅）〔丁卯〕朔，二十一日（景戌）〔丁亥〕，皇帝若曰：唐有天下，垂二百载，列圣垂拱，八荒即叙。舟车之所及，日月之所照，威绥仁董，罔不响化。惟北之气，积厚而灵；灵发象生，生为豪杰，义信武烈，代为名王。南西东方，亦有君长，较雄斗智，莫之与京。国朝已来，浸渍风泽，或效功伐，或申婚媾，同和协比，以托于今。今朕不德，祗嗣大统，推义布信，以初为常。矧乎柔远申恩，睦邻展礼，兹惟旧典，垂自祖宗。虔奉恭行，安敢失坠？

咨尔九姓回鹘君登里罗羽录没密施句主录毗伽可汗，地生奇特，天赐勇智，英姿所莅，雄略所加，诸戎杂虏，爱畏柔服。风靡山立，清宁一方。宜人有土，受天百禄，时推代嗣，实来告予。曰予一人，实邻册命。是用遣使朝议大夫、检校左散骑常侍、兼少府监、御史大夫、云骑尉、赐紫金鱼袋裴通，副使朝议大夫、守少府少监、兼御史中丞、袭魏国公、食邑三千户、赐紫金鱼袋贾疄等，持节备物，册为登里罗羽录没密施句主录毗伽可汗。於戏！善必有邻，德无不答。此崇恩礼，则彼竭信诚，克保大义，永藩中夏。昭昭天地，实闻斯言。