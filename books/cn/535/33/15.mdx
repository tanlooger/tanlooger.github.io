---
---
---
title: 郑絪可吏部尚书制
---



敕：天官太宰，秩序常尊，自昔迄今，冠诸卿首。非位望崇盛者，不可以处之。而朕即位已来，凡命故相领者三矣。迨此而四，可不重乎！东都留守、防御使、检校刑部尚书、兼御史大夫、荥阳县开国公郑絪：有邴吉之宽裕，子产之恭惠，合而为用，藩辅四朝。故事遗爱，留于官次。国之都府，半在东周。委以保厘，人安吏肃。重烦耆德，人领冢卿。昔魏用崔琰、毛玠典吏曹，一时之士，以廉节自励。国朝以宋景、李义掌选部，亦能遏绝讹伪，振张纪纲。官无古今，得人则理。吾言及此，欲尔继之。可吏部尚书。