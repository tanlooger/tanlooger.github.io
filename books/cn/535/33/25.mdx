---
---
---
title: 柳公绰罢盐铁守本官兵部侍郎制
---



敕：某官柳某：昔先皇帝知尔有材，元和已来，应用不暇。及领榷管漕运之务，属陵寝郊丘之礼，财给事集，时乃之功。宜有转移，以均劳逸。况闻牢笼无遗利，课督有常规。今诏刑部尚书播代之，亦令守而勿失。朕将兴理化，先务根本。凡百职事，悉归有司。惟兹夏官，实掌戎政。简稽调补，今方其时。司马贰卿，佐乎邦国，是尔本职，无忘增修。可守兵部侍郎。