---
---
---
title: 册回鹘可汗加号文
---



维长庆元年，岁次辛丑，某月朔、某日，皇帝若曰：北方之强，代有君长，作殿玄朔，宾于皇唐。粤我祖宗，锡乃婚媾，五圣六纪，二邦一家。此无北伐之师，彼无南牧之马。兵匣锋刃，使长子孙，叶德保和，以至今日。咨尔回鹘君登里罗羽录没密施句主录毗伽可汗，义智忠肃，武决勇健，天之所授，时而后生。故东渐海夷，西亘山狄，惠宁威制，鳞帖草偃。声有闻于天下，气无敌于荒外。而能事大图远，纳忠贡诚。请仍旧姻，誓嗣前好。朕惟睦邻是务，柔远为心。既降和亲之命，遂申饰配之礼。礼物大备，宠章有加。喜动阴山，光增昴宿。夫以回鹘雄杰如彼，庆荣若此，虽自贵曰天骄子，未称其盛；虽自尊曰天可汗，未称其美，宜赐嘉号，以大夸将来。今遣使某官某副使某官某等，持节加册为信义勇智雄重贵寿天亲可汗。於戏！厘降展亲，大德也。进册加号，大名也。宜乎思大德，称大名，懋哉始终，钦若唐之休命！