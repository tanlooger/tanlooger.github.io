---
---
---
title: 郡斋旬暇命宴，呈座客，示郡寮　从此后在苏州作
---



公门日两衙，公假月三旬。衙用决簿领，旬以会亲宾。公多及私少，劳逸常不均。况为剧郡长，安得闲宴频？下车巳三月，开筵始今晨。初黔军厨突，一拂郡榻尘。既备献酬礼，亦具水陆珍。萍醅箬溪醑，水鲙松江鳞。侑食乐悬动，佐欢妓席陈。风流吴中客，佳丽江南人。歌节点随袂，舞香遗在茵。清奏凝未阕，酡颜（和）〔气〕巳春。众宾勿遽起，郡寮且逡巡。无轻一日醉，用犒九日勤，微彼九日勤，何以治吾民？微此一日醉，何以乐吾身？