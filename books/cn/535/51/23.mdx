---
---
---
title: 和微之听妻弹《别鹤操》，因为解释其义，依韵加四句
---



义重莫若妻，生离不如死。誓将死同穴，其奈生无子！商陵迫礼教，妇出不能止。舅姑明旦辞，夫妻中夜起。起闻双鹤别，若与人相似。听其悲唳声，亦如不得己。青田八九月，辽城一万里。徘徊去住云，鸣咽东西水。写之在琴曲，听者酸心髓。况当秋月弹，先入忧人耳。怨抑掩朱弦，沉吟停玉指。一闻无儿叹，相念两如此。无儿虽薄命，有妻偕老矣。幸免生别离，犹胜商陵氏。