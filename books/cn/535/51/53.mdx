---
---
---
title: 六年春，赠分司东都诸公　时为河南尹
---



我为司州牧，内愧无才术。忝擢恩巳多，遭逢幸非一。偶当谷贱岁，适值民安日。郡县狱空虚，乡闾盗奔逸。其间最幸者，朝客多分秩。行接鹓鹭群，坐成芝兰室。时联拜表骑，闻动题诗笔。夜雪秉烛游，春风携榼出。花教莺点捡，柳付风排比。法酒淡清浆，含桃袅红实。洛童调去声金管，卢女铿瑶瑟。黛惨歌思深，腰凝舞拍密。每因同醉乐，自觉忘衰疾。始悟肘后方，不如杯中物。生涯随日过，世事何时毕？老子苦乖慵，希君数牵率。