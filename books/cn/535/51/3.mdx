---
---
---
title: 题西亭
---



朝亦视簿书，暮亦视簿书。簿书视未竟，蟋蟀鸣座隅。始觉芳岁晚，复嗟尘务拘。西园景多暇，可以少踌躇。池鸟澹容与，桥柳高扶疏。烟蔓袅青薜，水花披白蕖。何人造兹亭？华敞绰有余。四檐轩鸟翅，复屋罗蜘蛛。直廊抵曲房，【穴叫】窱深且虚。修竹夹左右，清风来徐徐。此宜宴嘉宾，鼓瑟吹笙竽。荒淫即不可，废旷将何如？幸有酒与乐，及时欢且娱。忽其解郡印，他人来此居。