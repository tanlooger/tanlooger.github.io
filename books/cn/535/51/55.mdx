---
---
---
title: 忆旧游　寄刘苏州
---



忆旧游，旧游安在哉？旧游之人半白首，旧游之地多苍苔。江南旧游凡几处，就中最忆吴江隈。长洲（花）〔苑〕绿柳万树，齐云楼春酒一杯。阊门晓严旗鼓出，皋桥夕闹船舫回。修娥慢脸灯下醉，急管繁弦头上催。六七年前狂烂熳，三千里外思徘徊。李娟张态一春梦，周五殷三归夜台。虎丘月色为谁好？娃宫花枝应自开。赖得刘郎解吟咏，江山气色合归来。娟、态，苏州妓名。周、殷，苏州从事。