---
---
---
title: 双石
---



苍然两片石，厥状怪且丑。俗用无所堪，时人嫌不取叶韵。结从胚浑始，得自洞庭口。万古遗水滨，一朝入吾手。担舁来郡内，洗刷去泥垢。孔黑烟痕深，罅青苔色厚。老蛟蟠作足，古剑插为首。忽疑天上落，不似人间有。一可支吾琴，一可贮吾酒。峭绝高数尺，坳泓容一斗。五弦倚其左，一杯置其右。洼樽酌未空，玉山颓巳久。人皆有所好，物各求其偶。渐恐少年场，不容垂白叟。回头问双石：能伴老夫否？石虽不能言，许我为三友。