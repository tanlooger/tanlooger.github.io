---
---
---
title: 题道宗上人十韵　并序
---



普济寺律大德宗上人法堂中，有故相国郑司徒、归尚书、陆刑部、元少尹及今吏部郑相、中书韦相、钱左丞诗。览其题，皆与上人唱酬；阅其人，皆朝贤；省其文，皆义语。予始知上人之文为义作，为法作，为方便智作，为解脱性作，不为诗而作也。知上人者云尔，恐不知上人者，谓为护国、法振、灵一、皎然之徒与，故予题二十句以解之。

如来说偈赞，菩萨著论议。是故宗律师，以诗为佛事。一音无差别，四句有诠次。欲使第一流，皆知不二义。精洁沾戒体，闲淡藏禅味。从容恣语言，缥缈离文字。旁延邦国彦，上达王公贵。先以诗句牵，后令入佛智。人多爱师句，我独知师意。不似休上人，空多碧云思。