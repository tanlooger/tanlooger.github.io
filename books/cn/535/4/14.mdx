---
---
---
title: 阴山道　疾贪虏也
---



阴山道，阴山道，纥逻敦肥水泉好。每至（戌）［戎］人送马时，道傍千里无纤草。草尽泉枯马病羸，飞龙但印骨与皮。五十疋缣易一匹，缣去马来无了日。养无所用（土）［去］非宜，每岁死伤十六七。缣丝不足女工苦，疏织短截充匹数；藕丝蛛网三丈余，回鹘诉称无用处。咸安公主号可敦，远为可汗频奏论。元和二年下新敕，内出金帛酬马直。仍诏江淮马价缣，从此不令疏短织。合罗将军呼万岁，捧授金银与缣彩。谁知黠虏启贪心，明年马多来一倍。缣渐好，马渐多。阴山虏，奈尔何！