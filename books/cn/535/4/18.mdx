---
---
---
title: 盐商妇　恶幸人也
---



盐商妇，多金帛，不事田农与蚕绩。南北东西不失家，风水为乡船作宅。本是杨州小家女，嫁得西江大商客。绿鬟富去金钗多，皓腕肥来银钏窄。前呼苍头后叱婢，问尔因何得如此？婿作盐商十五年，不属州县属天子。每年盐利入官时，少入官家多入私。官家利薄私家厚，盐铁尚书远不知。何况江头鱼米贱，红鲙黄橙香稻饭。饱食浓妆倚杝楼，两朵红腮花欲绽。盐商妇，有幸嫁盐商：终朝美饭食，终岁好衣裳。好衣美食有来处，亦须惭愧桑弘羊！桑弘羊，死已久，不独汉时今亦有！