---
---
---
title: 骊宫高　美天子重惜人之财力也
---



高高骊山上有宫，朱楼紫殿三四重。迟迟兮春日，玉甃暖兮温泉溢。袅袅兮秋风，山蝉鸣兮宫树红。翠华不来岁月久，墙有衣兮瓦有松。吾君在位已五载，何不一幸乎其中？西去都门几多地？吾君不游有深意。一人出兮不容易，六宫从兮百司备，八十一车千万骑，朝有宴饫暮有赐：中人之产数百家，未足充君一日费。吾君修己人不知，不自逸兮不自嬉。吾君爱人人不识，不伤财兮不伤力。骊宫高兮高入云，君之来兮为一身，君之不来兮为万人。