---
---
---
title: 杏为梁　刺居处奢也
---



杏为梁，桂为柱，何人堂室李开府。碧砌红轩色未干，去年身殁今移主。高其墙，大其门，谁家第宅卢将军。素泥朱板光未灭，今岁官收别赐人。开府之堂将军宅，造未成时头已白。逆旅重居逆旅中，心是主人身是客。更有愚夫念身后，心虽甚长计非久，穷奢极丽越规模，付子传孙令保守。莫教门外过客闻，抚掌回头笑杀君。君不见：马家宅，尚犹存，宅门题作奉诚园。君不见：魏家宅，属他人，诏赎赐还五代孙。元和四年，诏特以官钱赎魏征胜业坊中旧宅，以还其后孙，用奖忠俭。俭存奢失今在目，安用高墙围大屋！