---
---
---
title: 天可度　恶诈人也
---



天可度，地可量，唯有人心不可防。但见丹诚赤如血，谁知伪言巧似簧。劝君掩鼻君莫掩，使君夫妇为参商。劝君掇蜂君莫掇，使君父子（为）［成］豺狼。海底鱼兮天上鸟，高可射兮深可钓；唯有人心相对时，咫尺之间不能料。君不见，李义府之辈笑欣欣，笑中有刀潜杀人。阴阳神变皆可测，不测人间笑是瞋！