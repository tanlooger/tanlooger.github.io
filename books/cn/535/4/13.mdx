---
---
---
title: 母别子　刺新间旧也
---



母别子，子别母。白日无光哭声苦。关西骠骑大将军，去年破虏新策勋；敕赐金钱二百万，洛阳迎得如花人。新人迎来旧人弃，掌上莲花眼中刺。迎新弃旧未足悲，悲在君家留两儿：一始扶行一初坐，坐啼行哭牵人衣。以汝夫妇新嬿婉，使我母子生别离。不如林中乌与鹊，母不失雏雄伴雌，应似园中桃李树，花落随风子在枝。新人新人听我语：洛阳无限红楼女；但愿将军重立功，更有新人胜于汝。