---
---
---
title: 洛川晴望赋　以“愿拾青紫”为韵
---



金商应律，玉斗西建，嘉旬雨之时晴，叶秋成而适愿。是用步闾里，询黎献。皇风演溢，歌且听于升平；圣泽汪洋，诵不闻于胥怨。尔乃命亲懿，会朋执；赋邙山，眺洛邑。天泬寥而云静，气肃杀而风急。三川浩浩以奔流，双阙峨峨而屹立。飞梁径度，讶残虹之未消；翠瓦光凝，惊宿雨之犹湿。嘉三时之是务，观五谷之斯入。览涤场之在勤，知滞穗之见拾。及夫日色黯黯，寒光荧荧。远水澄碧，群山结青。山水隐映，花气氲冥。瞻上阳之宫阙兮，胜仙家之福庭。望中岳之林岭兮，似天台之翠屏。宜其回銮舆兮检玉牒，朝千官兮御百灵。使西宾之夸少弭，东人之思攸宁，不亦盛哉！客有感阳舒，咏乐只；挥毫翰，独徙倚。愿得采于刍荛，终期拾乎青紫。