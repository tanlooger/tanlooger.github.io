---
---
---
title: 白氏文集后序
---



诗文之称于后世，不知其数千万家也。至称于当时，则几希矣，况称于外国乎？

夫文之粹也，无若昌黎，而当时有人必以为恶矣之言。二百年之后，欧阳永叔始得之壁角之弊箧，故不能无补缀考异之议。诗之圣也，无若少陵，而当时有“名岂文章著”之句。及唐之晚，退之、微之之辈，始推尊焉，亦不免有亡逸纰缪之论。韩、杜既殆乎泯没矣，犹复不韩、杜者乎？独白乐天何其幸哉！当时则礼吏部举选人皆以为准的，王公卿相无不读其文，孀妇倡妓无不咏其词。且《长庆集》五十卷，微之编焉而序焉。《后集》二十卷，自为序，附《长庆集》，又《续后》五卷，自为记附其后，是为全集。若夫其集之在庐山，在东都，在苏州，及洛诗《洛中集》、《因继集》、《刘白唱和集》等，虽尽在全集中，无一不自记自解焉。于是乎补缀考异、亡逸纰缪，又安在哉？遂至柏其柜，诗其上矣。夫自宝之如此，人奉之如此，宜哉，称于后世，称于外国也矣！在鸡林，则宰相以百金换一篇，所谓传于日本、新罗诸国。

呜呼！菅右相者，国朝诗文之冠冕也。渤海客睹其诗，谓似乐天，自书为荣，岂复右相之独然而已矣哉？昔者国纲之盛也，文章亦盛也，故世不乏人，学非不粹，大凡秉笔之士，皆以此为口实。至若倭歌、俗谣、小史、杂记，暨妇人小子之书，无往而不沾溉斯集中之残膏剩馥，专其美于国朝，何其盛哉！呜呼！国纲之与文章俱废，而一变入于禅林。禅林嗜枯槁蔬笋之气，不识台阁正雅之味，以故斯集不行矣，而后禅林之文亦废矣。哀哉！

天之未丧斯文也，幸有我滕先生，道德文章，百世之伟人也。林提学嗣武而起，斯文勃兴矣。如拙亲炙也，闻先生之品藻古之人材也，到于乐天，则曰：虽有朱紫阳之所谓“口津津地”之诮，小家数之“白俗元轻”之异议，好其为人之酝藉，爱其集语意之平易真率矣。拙也虽有其奉佛之可疑，读其集则快活不可言也。复愿学者之周知焉，故命剞劂氏以广其传；又壮斯集之不苟也，自校雠焉，庶几乎无误欤？且记一时之怀，以贻后人。

戊午秋七月丁亥朔，那波道圆书于洛中远望台。