---
---
---
title: 醉吟先生墓志铭　并序
---



先生姓白，名居易，字乐天，其先太原人也，秦将武安君起之后。高祖讳志善，尚衣奉御。曾祖讳温，检校都官郎中。王父讳锽，侍御史、河南府巩县令。先大父讳季庚，朝奉大夫，襄州别驾，大理少卿，累赠刑部尚书、右仆射。先大父夫人陈氏，赠颍川郡太夫人。妻杨氏，弘农郡君。兄幼文。皇浮梁县主簿。弟行简，皇尚书膳部郎中。一女，适监察御史谈弘謩。三侄：长曰味道，庐州巢县丞；次曰景回，淄州司兵参军；次曰晦之，举进士。乐天无子，以侄孙阿新为之后。

乐天幼好学，长工文，累〔登〕进士、拔萃、制策三科，始自校书郎，终以少傅致仕。前后历官二十任，食禄四十年。外以儒行修其身，中以释教治其心，旁以山水风月歌诗琴酒乐其志。前后著文集七十卷，合三千七百二十首，传于家。又著《事类集要》三十部，合一千一百三十门，时人目为《白氏六帖》，行于世。凡平生所慕所感，所得所丧，所经所遇所通，一事一物已上，布在文集中，开卷而尽可知也，故不备书。大历七年正月二十日，生于郑州新郑县东廓宅。以会昌六年月日，终于东都履道里私第，春秋七十有五。以某年月日，葬于华州下邽县临津里北原，祔侍御、仆射二先茔也。

启手足之夕，语其妻与侄曰：吾之幸也，寿过七十，官至二品，有名于世，无益于人，褒优之礼，宜自贬损。我殁，当敛以衣一袭，送以车一乘，无用卤簿葬，无以血食祭，无请太常谥，无建神道碑；但于墓前立一石，刻吾《醉吟先生传》一本可矣。语讫命笔，自铭其墓云：

乐天乐天，生天地中，七十有五年。其生也浮云然，其死也委蜕然。来何因？去何缘？吾性不动，吾形屡迁。已焉已焉！吾安往而不可？又何足厌恋乎其间？