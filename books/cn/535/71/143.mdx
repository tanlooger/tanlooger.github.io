---
---
---
title: 得乙在田，妻饷不至。路逢父告饥，以饷馈之。乙怒，遂出妻。妻不伏
---



象彼坤仪，妻惟守顺；根乎于性，父则本恩。馔宜进于先生，饎可辍于田畯。夫也望癦彼，方期相敬如宾；父兮念切嚣然，旋闻受哺于子。义虽乖于齐体，孝则见于因心。盍嘉陟岵之仁，翻肆送畿之怒。孰亲是念，难忘父一之言；不爽可征，无效士二其行。犬马犹能有养，尔岂无闻？凤凰欲阻于飞，吾将不取。