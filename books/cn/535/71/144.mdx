---
---
---
title: 与刘禹锡书
---



冬候斗寒，不审动止何似？居易蒙免。韦杨子递中、李宗直、陈清等至，连奉三问，并慰驰心。洛下今年旱损至甚，蠲放大半，经费不充，见议停减料钱，公私之况可见，盖天灾流行也。承贵部大稔，流亡悉归，既遇丰年，又加仁政，否极则泰，物数之常。且使君之心，得以与众同乐，即宴游酣咏，当随日来。

前月廿六日，崔家送终事毕，执绋之时，长恸而已！况见所示祭文及祭微哀辞，岂胜凄咽！来使到迟，不及发引，反虞之明日申奠，亦足以及哀。因睹二文，并录祭敦并微志文同往，览之当一恻恻耳！平生相识虽多，深者盖寡。就中与梦得同厚者，深、敦、微而已。今相次而去，奈老心何！以此思之，遂有奉寄长句。长句而下，或感事，或遣怀，或对境，共十篇，今又录往，公事之暇，为遍览之，亦可悲，亦可哂也。微既往矣，知音兼勍敌者，非梦而谁？故来示有脱膊毒拳、脑门起倒之戏，如此之乐，谁复知之？从《报白君》“黦榴裙”之逸句，少有登高之称，岂人之远思，唯馀两仆射之叹词？乃至“金环翠羽”之凄韵，每吟皆数四，如清光在前。或复命酒延宾，与之同咏，不觉便醉便卧。即不知拙句到彼，有何人同讽耶？

向前两度修状寄诗，皆酒酣操简，或书不成字，或言涉无端，此病固蒙素知，终在希君恕醉人耳。所报男有艺，雌无容，少嘉宾，多乞客，其来尚矣。幸有家园渭城，岂假外物乎？昨问李宗直，知是久亲事，常在左右，引于青毡帐前，饮之数杯，隅坐与语。先问贵体，次问高墙，略得而知，聊用为慰，即瞻恋饥渴之深浅可知也，复何言哉！沃洲僧往，又蒙与书，便是数百年盛事，可谓头头结缘耳。宗直还，奉状不宣。居易再拜。梦得阁下。十一月日，谨空。