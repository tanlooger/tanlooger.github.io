---
---
---
title: 龙门重修白乐天影堂记　陶谷述
---



《祭法》曰：“法施于人则祀之。”《洛书》曰：“王者之瑞则图之。”世称白傅文行，比造化之功，盖后之学者若群鸟之宗凤凰，百川之朝沧海也。秉笔之士，由斯道而取位卿相者十七八焉，得不谓法施于人耶？王者之瑞耶？飨庙食，画云台可矣，矧山椒遗像乎？陟彼高冈，慷慨前事，松凋宰树，萧瑟古埏之上；伊注逝川，潺湲荒祠之下。岁月未积，栋宇将坏。考其由，中和初，黎民经之而弗勤；询其制，长兴末，秦王修之而弗至。人神玄感，属在兴运。

今居守左相太原武公，自许下之抚三川也，登鄂坂、望太室，且曰：“兹邑也，周公测景之地，土圭在焉，吾当正厥躬，临甸民，以报天子。”既下车，辟污莱以实仓廪，宽狱市以处豪猾。由是，十一之税均，三千之条省。暇日巡魏阙，过天街，又曰：兹地也，成王定鼎之郊，王气犹属，吾当寻旧地，举坠典，以壮皇居。遂上章法象，纬以严端，门构鸿梁，而跨洛水。由是，知拱辰之位肃，朝天之路通。三载陟明，我无惭德。

广顺三祀，岁在癸丑，暮春之初，予因芟除入洛，获谒拜上公。趋魏绛之庭，金石在列；入亚夫之户，棨戟生风。初戢我以升降，视之礼也；复接我以酒浆，观予志也。始三揖而进，终百拜而退。既予旋轸，相访政事。对曰：“河桥破虏之勋，有京观在；滹水御守之略，有金汤在。虽三尺童子，尽能知之，予无可述。”因以白公影堂为说。公曰：“我武臣也，惟干戈是执，昧俎豆之事，幸为序白氏政绩及修葺之义，俾后之闻者，足以勤为善而向今名，是吾志也，虽百金不吝，矧土木乎？”予曰：“彼白公服则儒士也，位则文人也，当官隶事，烈有丈夫志。只于批逆鳞，刺权幸，塞左道，履平坦。镇阳拒命也，指中人为制将，救日月之蚀，则战士心悦。武相遇盗也，责京尹讨贼，犯雷霆之怒，则奸臣股栗。杭州救旱，因农隙而积湖水；龙门通山佥，出家财而凿八滩。著策数十篇，尽王佐之才；有文七十卷，导平生之志。向使得其位而且久，行其道而不疑，以宪宗之神武，可继文皇也；元和之刑政，自同太宗也。必当华夏宅心，上东封之书；蛮夷屈膝，纳藁街之贡。岂直擒吴定蜀，平一蔡州而已哉？”

言粗毕，公耸身长揖而言曰：“异乎昔之所闻。若此，则白公之才美，实辅相之英者，岂徒丈夫耶？子其行矣，予果得修之。”予归朝未再旬，邸吏捧公书相授，具报讫事。谷素乏口才，加之性懒，蟠桃拂汉，非尺箠可量，直以与公问答，疏之如右，别刊贞石，以俟能者。广顺癸丑七月十有二日记。