---
---
---
title: 对
---



曾参不列四科者，非为德行才业不及诸人也。盖系于一时之事耳。请为始终言之。昔者仲尼有圣人之德，无圣人之位。栖栖应聘，七十馀国，与时竟不偶，知道终不行，感凤泣麟，慨然有吾已矣夫之叹。然后自卫反鲁，删《诗》、《书》，定《礼》、《乐》，修《春秋》，立一王之法，为万代之教。其次则叙十哲，伦四科，以垂示将来。当此之时，颜、闵、游、夏之徒，适在左右前后，目击指顾，列入四科，亦一时也。《孝经》云：“仲尼居，曾子侍。”此言仲尼闲居之时，曾参则多侍从。曾参至孝，不忍一日离其亲。及仲尼旅游历聘，自卫反鲁之时，曾参或归养于家，不从门人之列。伦拟之际，偶独见遗。由此明之，非曾参德行才业不及诸门人也。所以不列四科者，盖一时之阙耳。因一时之阙，为万代之疑。从此辨之，可无疑矣。