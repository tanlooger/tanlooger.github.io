---
---
---
title: 苏州刺史谢上表
---



臣居易言：伏奉（去年）三月四日恩制，授臣使持节苏州诸军事、守苏州刺史。臣以其月二十九日发东都，今月五日到州，当日上讫。时当明盛，宠在藩条，祗命荷恩，以感以惧。臣某诚欢诚幸，顿首顿首。伏惟皇帝陛下：嗣膺历数，重造寰区。将致升平，在先政化。询求牧守，勤恤黎元。实陛下慎选惟良之秋，责成共理之日也。臣以微陋，早忝班行。前自中书舍人，出为杭州刺史，幸免败阙，实无政能。已蒙宠荣，入改宫相。今奉恩寄，又分郡符。奖饰具载于诏中，庆幸实生于望外。况当今国用，多出江南。江南诸州，苏最为大。兵数不少，税额至多。土虽沃而尚劳，人徒庶而未富。宜择循良之吏，委以抚绥；岂臣琐劣之才，合当任使？然既奉成命，敢不誓心。必拟夕惕夙兴，焦心苦节，唯诏条是守，唯人瘼是求。谕陛下忧勤之心，布陛下慈和之泽。则亭育之下，疲人自当感恩；而岁时之间，微臣或希报政。尘渎皇鉴，吐露赤诚。宠至空惊，恩深未答。无任惭惶恳激之至！谨差军事散将某乙奉表陈谢以闻。臣某诚惶诚恐，顿首顿首。谨言。