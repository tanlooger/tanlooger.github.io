---
---
---
title: 与刘苏州书
---



梦得阁下：前者枉手札数幅，兼惠答《忆春草》、《报白君》已下五六章。发函披文，而后喜可知也。又覆视书中有攘臂痛拳之戏，笑与抃会，甚乐甚乐，谁复知之。因有所云，续前言之戏耳，试为留听。

仆与阁下在长安时，合所著诗数百首，题为《刘白唱和集》卷上、下。事具集解中。去年冬，梦得由礼部郎中、集贤学士迁苏州刺史，冰雪塞路，自秦徂吴。仆方守三川，得为东道主。阁下为仆税驾十五日，朝觞夕咏，颇极平生之欢。各赋数篇，视草而别。岁月易得，行复周星，一往一来，忽又盈箧。诚知老丑冗长，为少年者所嗤。然吴苑、洛城相去二三千里，舍此何以启齿而解颐哉？

嗟乎！微之先我去矣，诗敌之勍者，非梦得而谁？前后相答，彼此非一。彼虽无虚可击，此亦非利不行。但止交绥，未尝失律。然得隽之句，警策之篇，多因彼唱此和中得之，他人未尝能发也。所以辄自爱重，今复编而次焉，以附前集。合前三卷，题此卷为“下”，迁前“下”为“中”，命曰《刘白吴洛寄和集》。自大和六年冬送梦得之任之作始。居易顿首。