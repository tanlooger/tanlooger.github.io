---
---
---
title: 朝议大夫、前使持节海州诸军事、守海州刺史、上柱国李晏
---



右前件官，比任海州刺史，被本道节度使配诸州税麦，一例加估征钱。晏频申奏，恐损百姓。本使称用军事切，不得已而从之。及被人论，朝庭勘覆，责不闻奏，除替削阶。在法诚合举行，于晏即为独屈。况晏累为宰牧，皆著良能，清白公勤，颇闻于众。自经停罢，已涉三年，退居洛阳，穷饿至甚。身典三郡，家无一金。据此清廉，别堪优奖。又建中初，李正己与纳连（友）〔反〕，汴河阻绝，转输不通。晏先父洧，即正己堂弟，为徐州刺史。当叛乱之时，洧以一郡七城，归国效顺。弃一家百口，任贼诛夷。开运路之咽喉，断凶渠之右臂。遂使逆谋大挫，妖寇竟消。从此徐州埇桥，至今永为内地。如洧之子，实可念之！臣以洧之忠功不可忘，晏之吏材不可弃。伏希圣念，量授一官。庶使廉吏忠臣闻之，有所激劝。