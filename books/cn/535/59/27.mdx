---
---
---
title: 修香山寺记
---



洛都四郊，山水之胜，龙门首焉。龙门十寺，观游之胜，香山首焉。香山之坏久矣，楼亭骞崩，佛僧暴露。士君子惜之，予亦惜之；佛弟子弟耻之，予亦耻之。顷予为庶子、宾客分司东都时，性好闲游，灵迹胜概，靡不周览。每至兹寺，慨然有葺完之愿焉。迨今七八年，幸为山水主，是偿初心、复始愿之秋也。似有缘会，果成就之。

噫！予早与故元相国微之定交于生死之间，冥心于因果之际。去年秋，微之将薨，以墓志文见托。既而元氏之老，状其臧获（与）〔舆〕马绫帛洎银鞍玉带之物，价当六七十万，为谢文之贽，来致于予。予念平生分，文不当辞，贽不当纳。自秦抵洛，往返再三，讫不得已，回施兹寺。因请悲智僧清闲主张之，命谨干将士复掌治之。始自寺前亭一所，登寺桥一所，连桥廊七间。次至石楼一所，连楼一所，连廊六间。次东佛龛大屋十一间。次南宾院堂一所，大小屋共七间。凡支坏、补缺、垒陨、覆漏、（朽）〔圬〕墁之功必精，赭垩之饰必良。虽一日必葺，越三月而就。譬如长者坏宅，郁为导师化城。于是龛像无燥湿陊泐之危，寺僧有经行宴坐之安。游者得息肩，观者得寓目。（关）〔阙〕塞之气色，龙潭之景象，香山之泉石，石楼之风月，与往来者耳目一时而新。士君子、佛弟子豁然如释憾刷耻之为者。

清闲上人与予及微之皆夙旧也，交情愿力，尽得知之。感往念来，欢且赞曰：凡此利益，皆名功德；而是功德，应归微之。必有以灭宿殃，荐冥福也。予应曰：呜呼！乘此功德，安知他劫不与微之结后缘于兹士乎？因此行愿，安知他生不与微之复同游于兹寺乎？言及于斯，涟而涕下。唐大和六年八月一日，河南尹、太原白居易记。