---
---
---
title: 伊阙山平泉处士韦楚
---



右件人，隐居乐道，独行善身。敛迹市朝，息机名利。况家传簪组，兄在班行。而楚独栖山卧云，练气绝粒。滋味不接于口，尘埃不染其心。二十馀年，不改其乐。志齐箕、（颖）〔颍〕，节类颜、原。搢绅之间，多所称叹。臣为尹正，合具荐论。虽飞鸿入冥，自忘馀啄；而白驹在谷，亦贵絷维。傥蒙置彼周行，縻之好爵。降羔雁之礼命，助鹓鹭之羽仪。足以厚贞退之风，遏躁进之俗。兹亦盛事，有裨圣朝。

以前件如前。臣伏以念功振滞，前王之令猷；贡士推能，长吏之本职。其李晏、韦楚并居府界，不践公门。臣实谙知，辄敢论荐。有涉尘黩，无任兢惶。谨具奏闻，伏听敕旨。

大和六年六月二十六日，河南尹臣白居易状奏。