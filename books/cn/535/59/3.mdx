---
---
---
title: 如信大师功德幢记
---



有唐东都临坛开法大师，长庆四年二月十三日，终于圣善寺华严院，春秋七十有五，夏腊五十二。是月二十二日，移窆于龙门山之南岗。宝历元年某月某日，迁葬于奉先寺，祔其先师塔庙。穴之上，不封不树，不庙不碑，不劳人，不伤财；唯立佛顶尊胜陀罗尼一幢。幢高若干尺，圜若干尺，六隅七层，上覆下承，佛仪在上，经咒在中，记赞在下。皆师所嘱（果）〔累〕，门人奉遗志也。

师姓康，号如信，襄城人。始成童，授《莲花经》于释岩。既具戒，学《四分律》于释晤。后传六祖心要于本院先师。《净名》、《楞枷》、《俱舍》、《百法》，经根论枝，罔不通焉。由是禅与律交修，定与慧相养，蓄为道粹，揭为僧豪。自建中讫长庆，凡九迁大寺居，十补大德位，莅法会、主僧盟者二十二年。勤宣佛命，卒复祖业。若贵贱，若贤愚，若小中大乘人，游我门，绕我座，礼我足，如羽附凤，如水会海。於戏！非夫动为仪，言为法，心为道场者，则安能使化缘法众，悦随欣戴，一至于是耶？同学大德，继居本院者曰智如；弟子上首者曰严隐，暨归靖、藏周、常贲、怀嵩、圆恕、圆昭、贞操等若干人，聚谋幢事。琢刻既成，将师理命，请苏州刺史白居易为记。既讫，因书二四句偈以赞云：

师之度世，以定以慧。为医药师，救疗一切。师之阇维，不塔不祠。作功德幢，与众共之。