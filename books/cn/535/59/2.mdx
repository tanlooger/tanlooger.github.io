---
---
---
title: 海州刺史裴君夫人李氏墓志铭　并序
---



夫人赞皇县君李氏，赵郡高邑人也。六代祖素立，安南都护。五代祖休烈，赵州刺史。高祖讳至远，天官侍郎。曾祖〔讳〕畲，国子司业。祖讳承，工部尚书、湖南观察使。考讳藩，门下侍郎、同平章事，赠户部尚书。夫人讳娥，相国长女也，适河东裴君克谅，今为海州刺史。一子曰鐬，左卫骑曹参军。一女适陇西李遂，遂为寿州录事参军。由此而上，得于国史、家谍云。

夫人为相门女，邦君妻，不以华贵骄人，能用恭俭克己。抚下若子，敬夫如宾。衣食之馀，傍给五服亲族之饥寒者。又有馀，散沾先代仆使之老病者。又有馀，分施佛寺僧徒之不足者。浣衣菲食，服勤礼法。礼法之外，讽释典，持真言，栖心空门，等观生死。故治家之日，欣然自适；捐馆之夕，恬然如归。宝历（三）〔二〕年三月一日，疾终于海州官第。其岁十一月十四日，归祔于某所先茔。享年五十有四。夫人之从裴君也，历官九任，凡三十一年，族睦家肥，辅佐之力也。由此而上，得于裴君状云。

夫源远者流长，根深者枝茂。噫！李氏之世禄世德，有所从来。矧相国端方廉雅，孝友忠肃，自从事彭城，登庸宰府，不以夷险而迁其道；宜乎居极位，享（名贤）〔贤名〕也。夫人敬恭勤俭，柔顺慈惠，自女于室，妇于家，不以初终而怠其行；宜乎启封邑，光德门也。裴君修文达政，洁己爱人，自佐邑从军，连牧二郡，不以寒暑而易其心；宜乎荷百禄，号良二千石也。呜呼！非此父不生此女，非是夫不称是妻：斯所谓类以相从，合而具美者也。论撰表志，其可阙乎？铭曰：

高邑之祥，降于李氏。相门之庆，钟于女子。女子有行，归我裴君。君亦良士，宜贤夫人。夫人虽殁，风躅具存。勒名泉户，作范闺门。