---
---
---
title: 吴郡诗石记
---



贞元初，韦应物为苏州牧，房孺复为杭州牧，皆豪人也。韦嗜诗，房嗜酒，每与宾友一醉一咏，其风流雅韵，多播于吴中。或目韦、房为诗酒仙。时予始年十四五，旅二郡，以幼贱不得与游宴，尤觉其才调高而郡守尊。以当时心言异日苏、杭，苟获一郡，足矣。及今自中书舍人间领二州。去年脱杭印，今年佩苏印；既醉于彼，又吟于此。酣歌狂什，亦往往在人口中。则苏、杭之风景，韦、房之诗酒，兼有之矣。岂始愿及此哉？然二郡之物状人情，与曩时不异。前后相去三十七年，江山是而齿发非，又可嗟矣。韦在此州歌诗甚多，有《郡宴》诗云：“兵卫森画戟，燕寝凝清香。”最为警策。今刻此篇于石，传贻将来。因以予《旬宴》一章，亦附于后。虽雅俗不类，各咏一时之志；偶书石背，且偿其初心焉。宝历元年七月二十日，苏州刺史白居易题。