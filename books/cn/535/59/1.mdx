---
---
---
title: 故京兆元少尹文集序
---



天地间有粹灵气焉，万类皆得之，而人居多；就人中，文人得之又居多。盖是气凝为性，发为志，散为文。粹胜灵者，其文冲以恬；灵胜粹者，其文宣以秀；粹灵均者，其文蔚温雅渊，疏朗丽则，捡不扼，达不放，古常而不鄙，新奇而不怪。吾友居敬之文，其殆庶几乎？

居敬姓元，名宗简，河南人。自举进士，历御史府，尚书郎，讫京〔兆〕亚尹，凡二十年，著格诗一百八十五，律诗五百九，赋述（名）〔铭〕记书碣赞序七十五：总七百六十九章，合三十卷。长庆（三）〔二〕年冬疾，弥留，将启手〔足〕，无他语，语其子途云：吾平生酷嗜诗，白乐天知我者，我殁，其遗文得乐天为之序，无恨矣。既而途奉理命，号而告予。无几何，会予自中书舍人出牧杭州，岁馀改右庶子，移疾东洛。明年，复刺苏州。四年间三换官，往复奔命，不啻万里，席不遑暖，矧笔砚乎？故所托文，久未果就。及刺苏州，又剧郡，治数月，政方暇。因发阅箧袠，睹居敬所著文。其间与予唱和者数十首，烛下讽读，惨恻久之，恍然疑居敬在傍，不知其一生一死也。遂援笔草序。序成复视，涕与翰俱。悲且吟曰：黄壤讵知我，白头徒念君。唯将老年泪，一洒故人文。重曰：遗文三十轴，轴轴金玉声。龙门原上土，埋骨不埋名。呜呼居敬！若职业之恭慎，居处之庄洁，操行之贞端，襟灵之旷淡，骨肉之敦爱，丘园之安乐，山水风月之趣，琴酒啸咏之态；与人久要，遇物多情：皆布在章句中，开卷而尽可知也，故不序。时宝历元年冬十二月乙酉夕，在吴郡西园北斋东牖下作序。