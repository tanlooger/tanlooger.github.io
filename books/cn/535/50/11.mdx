---
---
---
title: 得丁陷贼庭，守道不仕。贼帅逼之，辞云：尧舜在上，下有巢许。遂免。所司欲旌其节，大理执不许
---



臣节贵忠，国经懋赏。宜遵善道，难废彝章。丁陷在贼庭，强其禄仕。敦在三之义，因时难而名闻；守无二之忠，经岁寒而节见。逼夷、齐以周粟，引巢、许于唐臣。身以道存，情非利动。所当厚奖，何乃深疑？且人无不臣之心，所谓顺也；邦有惟重之典，其可废乎？从乱则必论辜，守道岂无旌善？野哉大理，信乃执迷。展矣所司，诚为劝沮。