---
---
---
title: 得甲为邠州刺史，正月令人修耒耜。廉使责其失农候。诉云：土地寒
---



教有权节，业无易宜。地苟异于寒温，农则殊于早晚。甲分忧率职，从俗勉人。天时有常，农宜先定；地气不类，寒则晚成。虽愆揉木之时，未建把草之候。正惟廉使，何昧遗风？纵稼器之已修，先成焉用？苟土膏之不起，欲速何为？诚宜嘉乃辨方，岂可诘其行古？循诸《周礼》，修耒虽在于季冬；训此豳人，于耜未乖于正月。责则迂也，诉之宜哉！