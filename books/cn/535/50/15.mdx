---
---
---
title: 得景领县，府无蓄，廪无储。管郡诘其慢职。景云：王者富人藏于下故也
---



赋敛异名，君臣殊政。藏诸百姓，在王者而则然；虚我千仓，于职司而不可。景匮兹国用，丰彼家财。人不诛求，诚为宽政；府无储蓄，宁匪慢官？况今征税有常，公私兼济。苟能取之以道，则下自乐输；何必藏之于人，使上将乏用？既爽奉公之节，宜甘掠美之科。罔纵县辞，请依郡诘。