---
---
---
title: 得太学博士教胄子毁方瓦合。司业以非训导之本，不许
---



教惟驯致，道在曲成。将逊志以乐群，在毁方而和众。况化人由学，成性因师。虽和光以同尘，德终不杂；苟圆凿以方枘，物岂相容？道且尚于无隅，义莫先于不（翙）〔刿〕。司业以训导贵别，或虑雷同；学官以容众由宽，何伤瓦合？教之未坠，盖宣尼之言然；文且有征，则戴氏之典在。将劝学者，所宜韪之。