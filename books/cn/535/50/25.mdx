---
---
---
title: 得乙请用父荫。所司以赠官降正官荫一等。乙云：父死王事，合与正官同
---



官分正赠，荫别品阶。如酬死继之勋，则厚赏延之宠。追思乙父，励乃臣节，捐躯致命，尚克底定尔功；继代劝能，岂忘勤恤我后？椒聊既称有实，桃李未可无阴。忠且忘身，优宜及嗣。如或病捐馆舍，赠官当合降阶；今则死卫国家，叙荫所宜同正。庶旌义烈，用叶条章。