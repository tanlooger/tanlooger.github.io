---
---
---
title: 得甲与乙爵位同，甲以齿长，请居乙上；乙以皇宗，不伏在甲下。有司不能断
---



庠序辩仪，则先长长；朝庭列位，必尚亲亲。惟彼周行，是名同位。德非心竞，礼失肩随。甲以桑榆年高，何以卑我？乙以葛藟族贵，奚独后予？各兴争长之辞，遂昧常尊之位。然《礼经》尚齿，且王室贵亲。晋、郑同侪，信高卑之或等；滕、薛异姓，谅先后之可知。难遵少长之伦，宜守亲疏之序。