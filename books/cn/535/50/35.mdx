---
---
---
title: 得乙充选人识官，选人代试。法司断乙与代试者同罪。诉云：实不知情
---



官择贤良，选稽名实。苟作伪而心拙，必代斫而手伤。乙情非容奸，行乖周慎。将如吾面，遂充识以不疑；未见子心，果代试而有悔。既彰闻而贻戚，乃连坐以论辜。察情谅不同谋，结罪诚应异罚。法无攸赦，选者当准格论；人不易知，识官所宜情恕。削夺恐为过当，贬降庶叶决平。