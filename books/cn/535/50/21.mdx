---
---
---
title: 得甲牛觝乙马死，〔乙〕请偿马价。甲云：在放牧处相觝，请陪半价。乙不伏
---



马牛于牧，蹄角难防。苟死伤之可征，在故误而宜别。况日中出入，郊外寝讹。既谷量以齐驱，或风逸之相及。尔牛孔阜，奋骍角而莫当；我马用伤，踠骏足而致毙。情非故纵，理合误论。在皂栈以来思，罚宜惟重；就桃林而招损，偿则从轻。将息讼端，请征律典。当陪半价，勿听过求。