---
---
---
title: 得景为私客，擅入馆驿，欲科罪。辞云：虽入未供
---



传舍是崇，使车攸处。将供行李，必辨公私。何彼客游，欲从公食。岂无逆旅，宜受馈于盘飧；既匪使臣，何苟求于馆谷？信饕餮而是启，宁僭滥之可容？同周官之庐，入宜衔命；非郑氏之驿，置岂延宾？法既自干，咎将谁任？然则不应入而妄入，刑固难逃；而已供与未供，罪宜有别。请从减降，庶叶科条。