---
---
---
title: 得洛水暴涨，吹破中桥，往来不通，人诉其弊。河南府云：雨水犹涨，未可修桥，纵苟施功，水来还破。请待水定。人又有辞
---



大水为灾，中桥其坏。车徒未济，诚有阻于往来；修造从宜，亦相时之可否。顾兹浩浩，阻彼憧憧。人诉川梁不通，壅而为弊；府虑水沴荐至，毁必重劳。苟后患之不图，则前功之尽弃。将思济众，固合俟时。征启塞之文，虽必葺于一日；防怀襄之害，未可应乎七星。无取人辞，请依府见。