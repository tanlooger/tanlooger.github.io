---
---
---
title: 得景为将，敌人遗之药，景受而饮之。或责失人臣之节。不伏
---



军尚隐情，臣宜守道。况握中权之要，当绝外交之嫌。景（命受）〔受命〕建牙，遇敌饮药。直虽可举，忠则不知。且事君在公，训旅贵信。失人臣之节，尔岂自明；惑士卒之心，吾将安仰？况兵惟尚诈，人不易知。同馈醪而无他，推诚犹可；苟（毒流）〔流毒〕而不察，虽悔宁追？无谋既昧三思，不伏恐涉贰过。勿疑以饮，徒徇陆抗之名；未达而尝，且坠宣尼之训。是违师律，难偿邻言。