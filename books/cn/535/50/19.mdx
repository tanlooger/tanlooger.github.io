---
---
---
title: 得景为将，每军休止，不缮营部。监军使劾其无备。辞云：有警军阵必成，何必劳苦
---



将苟有谋，劳而后逸；师不用律，臧亦为凶。况未靖方隅，尚勤征伐。即戎推毂，既崇四七之名；临敌屯营，何乖什伍之列？是使人慢，孰谓戎昭？薄威虽欲恤劳，彻警恐为懈怠。且有严有翼，犹夺先人之心；不备不虞，宁救长蛇之尾。必也权能制胜，谋必出奇；亦待临事有成，然后斯言可信。监军之劾，举未失中；彼景之辞，试可乃已。