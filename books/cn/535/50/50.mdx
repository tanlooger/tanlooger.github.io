---
---
---
title: 得甲将死，命其子以嬖妾为殉，其子嫁之。或非其违父之命。子云：不敢陷父于恶
---



观行慰心，则禀父命；辨惑执礼，宜全子道。甲立身失正，没齿归乱。命子以邪，生不戒之在色；爱妾为殉，死而有害于人。违则弃言，顺为陷恶。三年之道，虽奉先而无改；一言以失，难致亲于不义。诚宜嫁是，岂可顺非？况孝在慎终，有同魏颗理命；事殊改正，未伤庄子难能。宜忘在耳之言，庶见因心之孝。