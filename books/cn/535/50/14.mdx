---
---
---
title: 得乙贵达，有故人至，坐于堂下，进以仆妾之食。或诮之。乙曰：恐以小利而忘大名，故辱而激之也
---



贵贱苟合，曾是泛交；穷达相致，乃为执友。乙既登贵仕，爰有故人。以为念旧追欢，知已之心未至；行权励节，成人之美则多。不登夫子之堂，乃进仆人之食。苟推诚而相激，虽屈辱以何伤？安实败名，重耳竟惭于子犯；感而成事，张仪终谢于苏君。是勉后图，且符往行。如或识才半面，契未同心。虽发愤以达人，必取怨于谤己。以斯致诮，亦谓合宜。