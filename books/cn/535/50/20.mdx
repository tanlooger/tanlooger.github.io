---
---
---
title: 得丁乘车，有醉吐车茵者，丁不科，而吏请罪之，丁不许
---



克宽克仁，所谓易事；不知不愠，是曰难能。况乎醉起瓮间，呕盈车上。小人沉湎，自贻诮于彼昏；君子含弘，乃忘情于斯怒。宥过所宜无大，知非庶使有惭。未乖观过之仁，雅叶谛思之义。且恕当及物，察贵用情。绝缨继淫。醉而犹舍；吐茵及乱，误岂不容？无从下吏之规，庶叶前贤之美。