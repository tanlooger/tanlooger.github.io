---
---
---
title: 得丁为刺史，见冬涉者，哀之，下车以济之。观察使责其不顺时修桥，以徼小惠。丁云：恤下
---



津梁不修，何以为政？车服有命，安可假人？丁职是崇班，体非威重。轻汉臣之宠，失位于高车；徇郑相之名，济人于大水。志虽恤下，道昧叶中。与其熊轼涉川，小惠未遍；曷若虹桥通路，大道甚夷？启塞既阙于日修，揭厉徒哀其冬涉。事关失政，情近沽名。宜科十月不成，庶辨二天无政。