---
---
---
title: 得景有志行，隐而不仕，为郡守所辟，称是巫家，不当选吏。功曹按其诡诈。景不伏
---



鸣鹤处阴，声闻于外；玄豹隐雾，乐在其中。此将适于退藏，彼何强之维絷？景业敦道行，志薄宦情。太守以举尔所知，将申蒲帛之聘；夫子以从吾所好，不顾弓旌之招。惧俗吏之徒劳，引巫家以自秽。冀其言逊获免，翻以行诈论辜。况商洛拂衣，汉且求之不得；（颖）〔颍〕川洗耳，尧亦存而勿论。天子尚不违情，功曹如何按罪？