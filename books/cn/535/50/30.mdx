---
---
---
title: 得有圣水出，饮者日千数。或谓伪言，不能愈疾，且恐争斗，请禁塞之。百姓云：病者所资，请从人欲
---



执禁之要，有乎去邪；为政之先，必也无讼。毖彼泉水，流于道周。饮瓢之人孔多，蔑闻病间；滥觞之源不足，必起争端。讼所由生，欲不可纵。上善未能利物，左道足以惑人。且稽以祥符，征之时事。地不藏宝，当今自出醴泉；天之爱人，从古未闻圣水。无听虚诞之说，请塞讹伪之源。