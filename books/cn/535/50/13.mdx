---
---
---
title: 得吏部选人入试，请继烛以尽精思。有司许之。及考其书判，善恶与不继烛同。有司欲不许。未知可否
---



旁求俊造，迨将筮仕；历试文辞，俾从卜夜。苟狂简而无取，宜确执而勿听。萃彼群才，登于会府。惟贤是急，虑失宝于握珠；有命则从，许借光于秉烛。及乎考核，罕有菁英。属辞既谢于拣金，待问徒烦于继火。将期百炼之后，思苦弥精；何意一场之中，心劳愈拙。曷如早已，焉用晚成？敢告有司，勿从所请。