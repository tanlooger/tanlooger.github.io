---
---
---
title: 得丁将在别屯，士卒有犯，每专杀戮。御史举劾，诉称曾受棨戟之赐
---



将非处右，莫敢示威；军或别屯，则宜专命。丁位虽佐理，分以戎行。执专征之权，锡弓于周典；操司杀之柄，受棨于汉仪。既有令而必行，信无瑕而可戮。实握兵之能政，奚执简之举违？如或禀命于连营，畏予不敢；今则分部而赐戟，无我有违。宜崇魏绛之威，勿议秦彭之罪。