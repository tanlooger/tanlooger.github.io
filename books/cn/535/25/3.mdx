---
---
---
title: 故滁州刺史赠刑部尚书荥阳郑公墓志铭　并序
---



周宣王封母弟桓公于郑，厥后因封命氏，为荥阳人。郑自桓公而下，平简公而上，世家婚嗣，咸详于史谍，故不书。

公讳某，字某。五代祖讳某，北齐尚书令，是为平简公。曾祖讳某，下（邽）［邳］郡太守。王父讳某，卫州刺史。皇考讳某，秘书郎，赠郑州刺史。公即秘书第三子，好学，攻词赋，进士中第，判入高等。始授郾城尉。无何，本郡守移他乡，州民有暴悖者，相率遮道，麾诃不去，公忿其犯上，立毙六七人。采访使奇之，奏署支使。改浚仪主簿，转大理评事，兼佐漕务。彭果领五府，奏公为节度判官。会果坐赃，连累僚佐，贬光化尉。移向城尉，历北海。时禄山始乱，传檄郡邑，邑民孙俊、邓犀伽驱市人，劫廪藏以应。公时已去秩，因奋呼率寮吏子弟急击之，杀俊、伽罗，尽歼其党，由是一邑用宁。朝庭美之，擢授登州司马，寻转长史，累加朝散大夫。入为太子左赞善大夫、尚书屯田员外郎、太子中允，出摄淄州刺史，俄换莱州，连有善最。诏授检校司勋郎中、兼侍御史，充青莱登海密五州租庸使。太尉李公光弼镇徐州，［奏公为徐州］刺史、充海密沂三州招讨使，加正仪大夫，赐紫金鱼袋。公威惠旧著，比至部，而苍山贼帅李浩与其徒五千来降，由是三郡底定。复入为卫尉少卿。相国王公缙（绕）［统］河南，奏公为副元帅判官。未几，降秘书少监，兼滁州刺史、本州团练使。居八载，政绩大成。大历十二年二月十五日，薨于扬州，权窆于某所，享年七十有八。

公凡七佐军，四领郡，禄俸不积滞，衣食无常主。常叹曰：以饱暖活孀幼，以清白贻子孙，是吾心也。逮启手足，卒如其志。先是，太夫人常寝疾，公衣不解、发不栉者弥年，侍疾执丧，忧毁过礼。公尤善五言诗，与王昌龄、王之焕、崔国辅辈联唱迭和，名动一时。逮今著乐词，播人口［者］非一。晚赋《思旧游》诗百篇，亦传于代。

前夫人清河崔氏，赠清河郡太君。后夫人博陵崔氏，赠博陵郡君。生子七人，女七人。长子云逵，有才名，官至刑部侍郎，京兆尹。公由京兆累赠至散骑常侍、刑部尚书。次子微，终润州司马。次子公逵，有至行。初，公年高，就养不仕。及居忧庐墓，泣血三年。淮南节度使、本道黜陟使（泉）［洎］朝贤袁高、高参等，累以孝悌称荐，（响）［向］名教者慕之。今为侍御史、上柱国、沧景节度参谋。次子方逵，衡州司士参军。次子震，当阳丞。次子文弼，幽州参军。次子安逵，率府仓曹参军。公自捐馆舍，殆逾三纪，家国多故，未克反葬。至元和［二］年月日，始迁兆于郑州新郑县某原，祔先秘书茔，二夫人从焉。时京兆已即世，诸弟在下位，独侍御史衔恤襄事，孝备始终。见托追撰，铭于墓石。铭曰：

世禄德门，斯之谓可久。懿文茂绩，斯之谓不朽。二千石之禄，七十八之年，斯之谓贵寿。内史之显扬，柱史之孝行，斯之谓有后。呜呼郑公！荣如是，哀如是，又何不足之有！