---
---
---
title: 大唐故贤妃京兆韦氏墓志铭　并序
---



德宗圣文神武皇帝元妃韦氏，讳某，字某，京兆人也。曾祖某，某官。祖某，某官。父某，某官。妃即某官府君第某女也。母曰永穆公主。元和四年四月某日，妃薨于某所。以其年四月某日，诏葬于万年县上好里洪平原。上悼焉，哀荣之礼，有以加焉。呜呼！惟韦氏代德官业，族系婚戚，有国史家牒存焉。今奉诏，但书地及时与妃之所以（由）［曰］贤之义而已。贞元中，沙鹿上仙，长秋虚位，凡六十九御之政，多（明）［听］于妃。妃先以《采蘩》之诚奉于上，故能［致］霜露之感，荐于九庙。次以《樛木》之德逮于下，故能分云雨之泽，洽于六宫。其馀坐论妇道，行赞内理。服用必中度，［故］组紃有常训；言动必中节，故环珮有常声，二十七年，礼无违者，册命曰贤，不亦宜哉！贞元中，号奉宫车，誓留园寝，麻衣告朔，蓬首致哀。执匪懈之心，视奠于灵坐；修无上之道，荐福于崇陵。殆兹殁身，不衰其志。故葬之日，掌文之臣白居易，得以无愧之词，志于墓而铭曰：

京兆阡兮，洪平原兮。岁己丑兮，日丁酉兮。惟土田兮与时日，龟兮蓍兮偕言吉。峨峨新坟兮葬者谁？德宗皇帝韦贤妃。