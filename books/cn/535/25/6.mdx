---
---
---
title: 唐故坊州鄜城县尉陈府君夫人白氏［墓］志铭　并序
---



夫人太原白氏，其出昌黎韩氏，其适颍川陈氏，享年七十。唐和州都督讳士通之曾孙，尚衣奉御讳志善之玄孙，都官郎中讳温之孙，延安令讳锽之第某女，韩城令讳钦之外孙；故鄜城尉讳润之夫人，故（颖）［颍］川县君之母，故大理少卿、襄州别驾白讳季庚之姑，前京兆府户曹参军、翰林学士白居易，前秘书省校书郎行简之外祖母也。

惟夫人在家以和顺奉父母，故延安府君视之如子。既笄，以柔正从人；鄜城府君敬之如宾。洎延安终，夫人哀毁过礼，为孝女。洎鄜城殁，夫人抚训幼女，为节妇。及居易、行简生，夫人鞠养成人，为慈祖母。迨乎洁蒸尝，敬宾客，睦娣姒，工刀尺，善琴书，皆出于馀力焉。贞元十六年夏四月一日，疾殁于徐州古丰县官舍。其年冬十一月，权窆于符离县之南偏。至元和八年春二月二十五日，改卜宅兆于华州下邽县义津乡北原，即颍川县君新茔之西次，从存殁之志。居易等号慕慈德，敬撰铭志，泣血秉笔，言不成文。铭曰：

恭惟夫人，女孝而纯，妇节而温，母慈而勤。呜呼！谨扬三德，铭于墓门。恭惟夫人，实生我亲，实抚我身；欲养不待，仰号苍旻。呜呼！岂寸鱼之心，能报东海之恩。