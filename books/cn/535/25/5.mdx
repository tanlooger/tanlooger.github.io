---
---
---
title: 唐杨州仓曹参军王府君［墓］志铭　并序
---



公讳某，字士宽，其先出自周灵王太子晋。凡二十一代而生翦，翦为［秦］将军。（夫二）［又三］世而生珣，珣居太原，故今为太原人。又十九代而生琼，琼为后魏仆射，谥孝简公。又二代而生曾祖讳满，官为河南府王屋县令。王父讳大琎，为嘉州司马。［父］讳升。为京兆府咸阳令、河南府伊阙令。有文行学术，应制举，对沉谋秘略策登科，诗入《正声集》。

公即伊阙第三子。好学善属文。天宝中，应明经举及第，选授婺州义乌尉，以清干称。刺史韦之晋知之，署本州防御判官。无何，租庸转运使元载又知之，假本州司仓，专掌运务。岁终，课绩居多，遂奏闻真授。永泰中，敕迁越府户曹。属邑有不理者，公假领之，所至必理。大历中，本道观察使薛兼训以公清白尤异，表奏之。有诏权知馀姚县令。时海寇初殄，邑焚田荒。公乃营邑室，创器用，复流庸，辟菑畲；凡江南列邑之政，公冠其首。其制邑、辟田、增户之绩，则会稽之牒、地官之籍载焉。建中初，选授扬州仓曹参军。至四年七月二十六日，疾殁于（江阳县）［杨州江都县］之私第，春秋六十二。夫人清河崔氏，凤阁舍人融之侄孙，郑州司法昂之女。妇顺母训，中外师之。贞元二十年十一月十三日，疾终于三原县之官舍，享年六十二。有子曰播、曰炎、曰起，咸以进士举及第。播应制举，对直言极谏策，授集贤殿校书郎，累迁监察、殿中侍御史，三原令；炎既第，未仕，起应博学宏词科，选授集贤殿校书郎。昆弟三人，不十年而五登甲科，时论者荣之。一女，适范阳卢仲通。播等号护灵舆，以永贞元年十月二十五日，迁祔于京兆府富平县淳化乡之某原，从吉兆也。

呜呼！夫懋言行，蓄事业，俾道积于躬者，在人也。践大官，赞元化，俾功加于民者，由命也。有其人，无其命，虽圣与贤，无可奈何。维公受天地之和，积为行，发为文，宣为用：故在家以孝友闻，行己以清廉闻，莅事以干蛊闻；如金玉在佩，动而有声。其大者，又常以经德秉哲，致君济人为己任，有识者深知之，宜乎作王者心膂耳目之官，以经纬其邦家。而才为时生，道为命屈，名虽闻于天子，位不过于陪臣。郁郁然殁而不展其用者，命矣夫！古人云：有明德大智者，若不当世，其后必有馀庆。今其将在后嗣乎？不然者，何乃德行、政事、文学之具美，丛乎公之三子乎？天其或者殆将肥王氏之家，大王氏之门，以甚明报施之道者也。某不佞，顷对策于王庭也，与炎同升诸科焉。祗命于宪府也，与播联执其简焉。及为考文之官也，又起在选中焉。辱与公之二三子游，而聆公之遗风甚熟。故作斯文，无隐情，无愧辞焉。铭曰：

淮山道光，淮水灵长。绳绳子孙，代有贤良。将军辅秦，武功抑扬。孝简翊魏，文德暗彰。降及于公，实生于唐。大智全才，应用无方。作掾于郡，三语有章。承乏于邑，一同载康。展（矣）［如］之人，何用不臧？宜登大位，俾绍前芳。呜呼！百炼之金，不铸干将。十围之材，不作栋梁。公亦如之，与世不当。道不虚行，后嗣其昌。