---
---
---
title: 唐河南元府君夫人荥阳郑氏墓志铭　并序
---



有唐元和元年，九月十六日，故中散大夫、尚书比部郎中、舒王府长史、河南元府君讳宽夫人荥阳县太君郑氏，年六十，寝疾，殁于万年县靖安里私第。越明年，二月十五日，权祔于咸阳县奉贤乡洪渎原，从先姑之茔也。夫人曾祖讳远思，官至郑州刺史，赠太常卿。王父讳【日盖】，朝散大夫，易州司马。父讳济，睦州刺史。夫人，睦州次女也。其出范阳卢氏，外祖讳平子，京兆府泾阳县令。夫人有四子二女：长曰（泝）［沂］，蔡州汝阳尉；次曰（拒）［秬］，京兆府万年县尉；次曰积，同州（韦）［韩］城尉；次曰稹，河南县尉。长女适吴郡陆翰，翰为监察御史；次为比丘尼，名真一。二女不幸，皆先夫人殁。府君之为比部也，夫人始封荥阳县君，从夫贵也。稹之为拾遗也，夫人进封荥阳县太君，从子贵也。天下有五甲姓，荥阳郑氏居其一。郑之勋德官爵，有国史在；郑之源流婚媾，有家牒在；比部府君世禄、官政、文行，有故京兆尹郑云逵之志在。今所叙者，但书夫人之事而已。

初，夫人为女时，事父母以孝闻，友兄姊、睦弟妹以悌闻。发自［生］知，不自［师］训；其淑姓有如此者。夫人为妇时，元氏世食贫，然以丰洁家祀，传为［诒］燕之训。夫人每及时祭，则终夜不寝，煎和涤濯，必躬亲之。虽隆暑沍寒之时，而服勤亲馈，面无怠色：其诚敬有如此者。元、郑皆大族［好］合，而姻表滋多，凡中外吉凶之礼有疑议者，皆质于夫人，夫人从而酌之，靡不中礼：其明达有如此者。夫人为母时，府君既没，积与稹方龆砨，家贫，无师以授业。夫人亲执书，诲而不倦。四五年间，二子皆以通经入仕。稹既第，判入等，授秘书省校书郎。属今天子始践祚，策三科以拔天下贤俊，中等者凡十八人，稹冠其首焉。由校书郎拜左拾遗，不数月，谠言直声动于朝廷，以是出为河南尉。长女既适陆氏，陆氏有舅姑，多姻族；于是以顺奉上，以惠逮下，二纪而殁，妇道不衰，内外六姻，仰为仪范。非夫人恂恂孜孜善诱所至，则曷能使子达于邦，女宜其家哉：其教诲有如此者。既而诸子虽迭仕，禄（稍）［赐］甚薄，每至月给食，时给衣，皆始自孤弱者，次及疏贱者。由是衣无常主，厨无异膳，亲者悦，疏者来。故佣保乳母之类，有冻馁垂白不忍去元氏之门者，而况臧获辈乎：其仁爱有如此者。自夫人母其家殆二十五年，专用训诫，除去鞭扑。常以正颜色训诸女妇，诸女妇其心战兢，如履于冰。常以正辞气诫诸子孙，［诸子孙］其心愧耻，若挞于市。（诸子孙）由是纳下于少过，致家于大和。婢仆终岁不闻忿争，童孺成人不识槚楚。闺门之内，熙熙然如太古时人也：其慈训有如此者。

噫！昔漆室、缇萦之徒，烈女也；及为妇，则无闻。伯宗、梁鸿之妻，哲妇也；及为母，则无闻。文伯、孟氏之亲，贤母也；为女为妇时，亦无闻。今夫人，女美如此，妇德又如此，母仪又如此，三者具美，可谓冠古今矣。呜呼！惟夫人道移于他，则何用而不臧乎？若引而伸之，可以肥一国焉。则《关睢》、《鹊巢》之化，斯不远矣。若推而广之，可以肥天下焉。则姜嫄、文母之风，斯不远矣。岂止于训四子以圣善，化一家于［仁］厚者哉？

居易不佞，辱与夫人幼子稹为执友，故聆夫人美最熟。稹泣血孺慕，哀动他人，托为撰述，书于墓石，斯古孝子显父母之志也。呜呼！斯文之作，岂直若是而已哉？亦欲百代之下，闻夫人之风，过夫人之墓者，使悍妻和，嚚母慈，不逊之女顺云尔。铭曰：

元和岁，丁亥春。咸阳道，渭水滨。云谁之墓郑夫人。