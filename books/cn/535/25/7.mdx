---
---
---
title: 唐太原白氏之殇［墓］志铭　并序
---



白氏下殇曰幼美，小字金刚奴，其先太原人。高祖讳志善，尚衣奉御。曾祖讳温，都官郎中。王父讳锽，河南府巩县令。先府君讳季（庾）［庚］，大理少卿、山东别驾。先太夫人颍川陈氏，封颍川县君。幼美即第四子也。既生而惠，既孩而敏，七岁能诵诗赋，八岁能读书鼓琴，九岁不幸遇疾，夭徐州符离县私第。贞元八年九月，权窆于县南原。元和八年春二月二十五日，改葬于华州下邽县义津乡北冈，祔于先府君宅兆之东三十步。其兄居易、行简，藐然已孤，扶哀临穴，断手足之痛，其心如初。且号其铭，志于墓曰：

呜呼刚奴！痛矣哉！念尔九岁逝不回。埋魂閟骨长夜台，二十年后复一开，昔葬符离今下邽。魂兮魂兮随骨来！