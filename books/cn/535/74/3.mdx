---
---
---
title: 唐刑部尚书致仕赠尚书右仆射太原白公墓碑铭　并序
---



李商隐

公以致仕刑部尚书，年七十五，会昌六年八月，薨东都，赠右仆射。十一月，遂葬龙门，子景受，大中三年，自颍阳尉典治集贤御书，侍太夫人弘农郡君杨氏来京师。胖胖兢兢，奉公之遗，畏不克既，乃件右功世，以命其客，取文刻碑。文曰：

公字乐天，讳居易，前进士。避祖讳，选书判拔萃，注秘省校书。元年，对宪宗诏策，语切，不得为谏官，补周至尉。明年，试进士，取故萧遂州浣为第一。事毕，为集贤校理。一月中，诏由右银台门入翰林院，试文五篇。明日，以所试制加段佑兵部尚书、领泾州，遂为学士、右拾遗。满将拟官，请掾京兆，以助供养，授户曹。

时上爱兵，襄阳、荆州入疏献物，在约束外。公密诋二帅，且曰：“非善良，后虽与宰相，不厌祸。”其后，礼官竟以多杀不辜，谥于頔为厉。李师古袭父事逆，务作项领，以谩侪曹，上钱六百万，赎文贞故第，以与魏氏。公又言：“文贞第正堂，用太宗殿材，魏氏岁腊铺席，祭其先人。今虽穷，后当有贤。即朝廷覆一瓦，魏氏有分，彼安肯入贼所赎第邪？”上由是赐钱直券，以居其孙。在职三年，每宴见，多前笏留上辇，是否意诏，湔剔抉摩，望及少年，见天下无一事。五年，会忧，掩坎庐墓。七年，以左赞善大夫箸吉。

武相遇盗殊绝，贼弃刃天街，日比午，长安中尽知。公以次纸为疏，言元衡死状，不得报。即贬江州。移忠州刺史。穆宗用为司门员外。四月，知制诰，加秩主客。真守中书舍人，叙绯。受旨起田孝公代恒阳，孝公行，赠钱五百万，拒不纳。燕、赵相杀不巳，公又上疏列言河朔畔岸，复不报，又贬杭州。既至，筑堤捍江，分杀水孔道，用肥见田。发故邺侯泌五井，渟储甘清，以变饮食。循钱塘上下民，迎祷祠神，伴侣歌舞。徙右庶子。出苏州。授秘书监，换服色。迁刑部侍郎，乞官分司，得太子宾客。除河南尹。复得旧官，进阶开国。九年，除同州，不上，改太子少傅。申百日假。又二岁得病薨官。

白氏由楚入秦，秦自不直杜邮事，封其子仲太原，以有其后。祖某，巩县令。考季庚，襄州别驾，赠太保。一女，妻谭氏。

始公生七月，能展书，指“之”“无”二字，横纵不误。既长，与弟行简俱有名。故李刑部建、庾左丞敬休友最善。居家以户小饮薄酒。朔望晦，辄不肉食。携邓同、韦楚白服游人间。姓名过海流入鸡林、日南有文字国。为中书舍人三日，如建中诏书，上郑公覃自代，后为相，称质直。文宗时，文贞公果有孙起使下，数岁，至谏议大夫，贤可任，为今上御史中丞。他日，景受尝跪曰：“大人居翰林，六同列，五具为相，独白氏亡有。”公笑曰：“汝少以侍。”其曾祖弟今右仆射平章事敏中，果相天子，复宪宗所欲，得开七关，城守四州，以集巨伐。仲冬南至，备宰相仪物，擎跪斋栗，给事寡嫂。永宁里中，有兄弟家，指响健慕，以信公知人。集七十五卷。元相为序。系曰：

公之世先，用谈说闻。肃代代优，布踪河南。阴德未校，公有弟昆。本跋不摇，乃果敷舒。匪骼匪臑，噫其醇腴。于乡洎邦，取用不穷。天子见之，层陛玉堂。征征其中，上汰唐禹。帝为辇留，续绪襞缕。岁终当迁，户曹是取。晔白其华，皭不痕缁。用从弃遣，至道天子。畴谁与伍，率中道止。纳笔摄麾，绰三郡理。既去刑部，倏东其居，大尹河南，剪其暴逋。君有三辅，臣有田亩。臣衰君强，谢不堪守。翊翊申申，君子之文。不僣不怒，惟君子武。君子既贞，两有其矩。孰永厥家？曾祖之弟。坤柄巽绳，以就大计。匪哲则知，亦有教诏。益裒其收，揠莠而导。刻诗于碑，以报百世。公老于东，遂葬其地。