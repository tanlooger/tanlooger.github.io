---
---
---
title: 闲卧有所思　二首
---



向夕褰帘卧枕琴，微凉入户起开襟。偶因明月清风夜，忽想迁臣逐客心。何处投荒初恐惧？谁人绕泽正悲呤？始知洛下分司坐，一日安闲直万金。

权门要路足身灾，散地闲居少祸胎。今日怜君岭南去，当时笑我洛中来。虫全性命缘无毒，木尽天年为不材。大底吉凶多自致，李斯一去二疏回。