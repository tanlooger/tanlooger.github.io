---
---
---
title: 病中五绝
---



世间生老病相随，此事心中久自知。今日行年将七十，犹须惭愧病来迟。

方寸成灰鬓作丝，假如强健亦何为？家无忧累身无事，正是安闲好病时。

李君墓上松应拱，元相池头竹尽枯。多幸乐天今始病，不知合要苦治无？李、元皆予执友也。杓直少予八岁，即世已九年。微之少予七年，薨已八年矣。今予始病，得非幸乎？

目昏思寝即安眠，足软妨行便坐禅。身作医王心是药，不劳和扁到门前。

交亲不要苦相忧，亦拟时时强出游。但有心情何用脚？陆乘肩舆水乘舟。