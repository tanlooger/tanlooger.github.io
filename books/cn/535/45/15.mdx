---
---
---
title: 十三、号令　令一则行，推诚则化
---



问：号令者，所以齐其俗，一其心，故圣人专之慎之。然则号令既出而俗犹未齐者，其故安在？令既行而心犹未一者，其失安归？欲使下令如风行，出言如响应，导之而人知劝，防之而人不逾，将致于斯，岂无其要？

臣闻：王者发施号令，所以齐其俗，一其心。俗齐则和，心一则固，人于是乎可任使也。《传》曰：“人心不同，如其面焉。”故一人一心，万人万心，若不以令一之，则人人之心各异矣。于是积异以生疑，积疑以生惑。除乱莫先乎令者也，故圣王重之。然则令者出于一人，加于百辟，被于万姓，渐于四夷。如风行，如雨施，有往而无返也。其在《周易》，涣汗之义，言号令如汗，涣然一出而不可复也，故圣王慎之。然则令既出而俗犹未齐者，由令不一也。非独朝出夕改，晨行暮止也。盖谨于始，慢于终，则不一也。张于近，弛于远，则不一也。急于贱，宽于贵，则不一也。行于疏，废于亲，则不一也。且人之心，犹不可以不一而理，况君之令，其可二三而行者乎？然则令既一，而天下之心犹未悦随者，由上之不能行于己、推于诚者也。凡下之从上也，不从口之言，从上之所好也；不从力之制，从上之所为也。盖行诸己也诚，则化诸人也深。若不推之于诚，虽三令五申，而令不明矣。苟不行之于己，虽家至日见，而人不信矣。圣王知其如此，故以礼自修，以法自理。慎其所好，重其所为，有诸己者而后求诸人，责于下者必先禁于上。是以推之而往，引之而来，导之斯行，禁之斯止。使天下之心，颙颙然唯望其令、听其言而已。故言出则千里之外应如响，令下则四海之内行如风。故曰：禁胜于身，则令行于人者矣。又曰：下令如流水发源。盖是谓也。如此，则何虑乎海内之令，不如身之使臂，臂之使指者哉？