---
---
---
title: 八、风行浇朴　由教不由时
---



问：甿俗之理乱，风化之盛衰，何乃得于往而失于来，薄于今而厚于古？或曰：兴替之道，执在君臣。又云：浇朴之风，系于时代。二说相反，其谁可从？

臣闻代之浇醨，人之朴略，由上而不由下，在教而不在时。盖政之臧否定于中，则俗之厚薄应于外也。何以验核？伏请以周、秦以降之事言之。

臣闻：周德浸衰，君臣凌替，蚕食瓜割，分为战国。秦氏得之，以暴易乱，曾未旋踵，同归覆亡。炎汉勃兴，奄有四海。仅能除害，未暇化人。迨于文帝、景帝，始思理道，躬行慈俭，人用富安。礼让自兴，刑罚不试。升平之美，邻于成、康。载在《汉书》，陛下熟闻之矣。降及魏、晋，迄于梁、隋，丧乱弘多，殆不足数。我高祖始建区夏，未遑缉熙。迨于太宗、玄宗，抱圣神文武之姿，用房、杜、姚、宋之佐，谋猷启沃，无怠于心；德泽施行，不遗于物。所以刑措而百姓欣戴，兵偃而万方悦随，近无不安，远无不服。虽成、康、文、景，无以尚之。载在国史，陛下熟知之矣。然则周、秦之乱极矣，及文、景继出，而昌运随焉。梁、隋之弊甚矣，及二宗嗣兴，而王道融焉。若谓天地生成之德渐衰，家国君臣之道渐丧，则当日甚一日，代甚一代，不应衰而复盛，浇而复和，必不尔者。何乃清平朴素之风，薄于周、秦之交，而厚于文、景之代耶？顺成和动之俗，丧于梁、隋之际，而独兴于贞观、开元之年耶？由斯言之，不在时矣。故魏征有云：若言人渐浇讹，不反质朴，至今应为鬼魅。宁可复得而教化耶？斯言至矣。故太宗嘉之。

又按《礼记》曰：教者，人之寒暑也；事者，人之风雨也。此言万民之从王化，如百谷之委岁功也。若寒暑以时，则禾黍登而菽麦熟；若风雨不节，即稂莠植而秕稗生。故教化优深，则廉让兴而仁义作；刑政偷薄，则讹伪起而奸宄臻。虽百谷在地，成之者天也；虽万人在下，化之者上也。必欲以凉德弊政，严令繁刑，而求仁义行，奸宄息；亦犹飘风暴雨，愆阳伏阴，而望禾黍丰，稂莠死。其不可也，亦甚明矣。故曰：尧、舜率天下以仁，比屋可封；桀纣率天下以暴，比屋可戮。斯则由上在教之明验也，伏惟圣心无疑焉。