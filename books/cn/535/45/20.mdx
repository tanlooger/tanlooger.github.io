---
---
---
title: 十八、辨水旱之灾，明存救之术
---



问：“狂常雨若，僭常旸若。”此言政教失道，必感于天也。又尧之水九年，汤之旱七年，此言阴阳定数，不由于人也。若必系于政，则盈虚之数徒言；如不由于人，则精诚之祷安用？二义相戾，其谁可从？又问：阴阳不测，水旱无常。将欲均岁功于丰凶，救人命于冻馁，凶歉之岁，何方可以足其食？灾危之日，何计可以固其心？将备不虞，必有其要。历代之术，可明征焉。

臣闻：水旱之灾，有小有大。大者由运，小者由人。由人者，由君上之失道，其灾可得而移也。由运者，由阴阳之定数，其灾不可得而迁也。然则小大本末，臣粗知之。其小者，或兵戈不戢，军旅有强暴者；或诛罚不中，刑狱有冤滥者；或小人入用，谗佞有得志者；或君子失位，忠良有放弃者；或男女臣妾有怨旷者；或鳏寡孤独有困死者；或赋敛之法无度焉；或土木之功不时焉。于是乎忧伤之气，愤怒之诚，积以伤和，变而为沴。古之君人者，逢一灾，偶一异，则收视反听，察其所由。且思乎军镇之中，无乃有纵暴者耶？刑狱之中，无乃有冤滥者耶？权宠之中，无乃有不肖者耶？放弃之中，无乃有忠贤者耶？内外臣妾，无乃有幽怨者耶？天下穷人，无乃有困死者耶？赋入之法，无乃有过厚者耶？土木之功，无乃有屡兴者耶？若有一于此，则是政令之失，而天地之谴也。

又《洪范》曰：“狂常雨若，僭常旸若。”言不信不乂，亦水旱应之。然则人君苟能改过塞违，率德修政，励敬天之志，虔罪己之心；则虽逾月之霖，经时之旱，至诚所感，不能为灾。何则？古人或牧一州，或宰一县，有暴身致雨者，有救火反风者，有飞蝗去境者。郡邑之长，犹能感通。况王者为万乘之尊，居兆人之上。悔过可以动天地，迁善可以感神明。天地神明尚且不违，而况于水旱风雨虫蝗者乎？此臣所谓由人可移之灾也。其大者则唐尧九载之水，殷汤七年之旱是也。夫以尧之大圣，汤之至仁，于时德俭人和，刑清兵偃，上无狂僭之政，下无怨嗟之声。而卒有浩浩滔天之灾，炎炎烂石之沴。非君上之失道，盖阴阳之定数矣。此臣所谓由运，不可迁之灾也。然则圣人不能迁灾，能御灾也；不能违时，能辅时也。将在乎廪积有常，仁惠有素。备之以储蓄，虽凶荒而人无菜色；固之以恩信，虽患难而人无离心。储蓄者，聚于丰年，散于歉岁；恩信者，行于安日，用于危时。夫如是，则阴阳之数不可迁，而水旱之灾不能害。故曰：人强胜天，盖是谓矣。斯亦图之在早，备之在先；所谓思危于安，防劳于逸。若患至而方备，灾成而后图，则虽圣人，不能救矣。

抑臣又闻：古者圣王在上而下不冻馁者，何哉？非家至日见，衣之食之；盖能均节其衣食之原也。夫天之道无常，故岁有丰必有凶；地之利有限，故物有盈必有缩。圣王知其必然，于是作钱刀布帛之货，以时交易之，以时敛散之。所以持丰济凶，用盈补缩。则衣食之费，谷帛之生，调而均之，不啻足矣。盖管氏之轻重，李悝之平籴，耿寿昌之常平者，可谓不涸之食，不竭之府也。故丰稔之岁，则贵籴而以利农人；凶歉之年，则贱粜以活饿殍。若水旱作沴，则资为九年之蓄；若甲兵或动，则馈为三军之粮。上以均天时之丰凶，下以权地利之盈缩。则虽九年之水，七年之旱，不能害其人，危其国矣。至若禳祷之术，凶荒之政，历代之法，臣粗闻之，则有雩天地以牲牢，礚山川以圭璧，祈土龙于玄寺，舞群巫于灵坛。徙市修城，贬食彻乐，缓刑省礼，务啬劝分，杀哀多婚，弛力舍禁：此皆从人之望，随时之宜。勤恤下之心，表恭天之罚。但可以济小灾小弊，未足以救大危大荒。必欲保邦邑于危，安人心于困，则在乎储蓄充其腹，恩信结其心而巳。盖羲、农、唐、虞、禹、汤、文、武，皆由此途而王也。