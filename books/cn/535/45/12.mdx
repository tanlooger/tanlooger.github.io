---
---
---
title: 十、王泽流，人心感　在恕己及物
---



夫欲使王泽旁流，人心大感，则在陛下恕己及物而巳。夫恕己及物者无他，以心度心，以身观身，推其此为以及天下者也。故己欲安，则念人之重扰也；己欲寿，则念人之嘉生也；己欲逸，则念人之惮劳也；己欲富，则念人之恶贫也，己欲温饱，则念人之冻馁也，己欲声色，则念人之怨旷也。陛下念其重扰，则烦暴之吏退矣；念其嘉生，则苛虐之官黜矣；念其惮劳，则土木之役轻矣；念其恶贫，则服御之费损矣；念其冻馁，则布帛麦禾之税轻矣；念其怨旷，则妓乐嫔嫱之数省矣。推而广之，念一知十。盖圣人之道也，始则恕己以及人，终则念人而及己。故恕之又恕之，则王泽不得不流矣；念之又念之，则人心不得不感矣。泽流心感，而天下不太平者，未之闻也。