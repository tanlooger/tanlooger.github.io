---
---
---
title: 十七、兴五福，销六极
---



问：昔周著九畴之书，汉述五行之志，皆所以精究天人之际，穷探政化之源。然则五福之祥何从而作？六极之沴何感而生？将欲辨行，可明本末。又今人财耗费，既贫且忧，时沴流行，或疾而夭。思欲销六极，致五福，驱一代于富寿，纳万人于康宁，何所施为，可致于此？

臣闻：圣人兴五福，销六极者，在乎立大中，致大和也。至哉中和之为德，不动而感，不劳而化。以之守则仁，以之用则神。卷之可以理一身，舒之可以济万物。然则和者，生于中也，中者生于不偏也，不邪也，不过也，不及也。若人君内非中勿思，外非中勿动，动静进退，皆得其中。故君得其中，则人得其所；人得其所，则和乐生焉。是以君人之心和，则天地之气和；天地之气和，则万物之生和。于是乎三和之气，訢合絪蕴，积为寿，蓄为富，舒为康宁，敷为攸好德，益为考终命。其羡者则融为甘露，凝为庆云，垂为德星，散为景风，流为醴泉。六气叶乎时，七曜顺乎轨。迨于巢穴羽毛之物，皆煦妪而自蕃；草木鳞介之祥，皆丛萃而继出。夫然者，中和之〔气所〕致也。若人君内非中是思，外非中是动，动静进退，不得其中。故君不得其中，则人不得其所；人不得共所，则怨叹兴焉。是以君人之心不和，则天地之气不和；天地之气不和，则万物之生不和。于是乎三不和之气，交错堙郁，伐为凶短折，攻为疾，聚为忧，损为贫，结为恶，耗为弱。其羡者潜为伏阴，淫为愆阳，守为彗星，发为暴风，降为苦雨。四序失其节，三辰乱其行。迨于襁褓卵胎之生，皆夭阏而不遂；木石华虫之怪，皆糅杂而毕呈。夫然者，不中不和之气所致也。则天人交感之际，五福六极之来，岂不昭昭然哉？

臣伏见比者兵赋未减，人鲜无忧；时沴所加，众或有疾。德宗皇帝病人之病，忧人之忧，于是救之以广利之方，悦之以中和之乐。将使易忧为乐，变病为和。惠化之恩，莫斯甚也。然臣窃闻：善除害者察其本，善理疾者绝其源。伏惟陛下：欲纾人之忧，先念忧之所自；欲救人之病，先思病之所由。知所自以绝之，则人忧自弭也；知所由以去之，则人病自瘳也。然后申之以救疗之术，则人易康宁；鼓之以安乐之音，则人易和悦。斯必应疾而化速，利倍而功兼。六极待此而销，五福待此而作。如是，可以陶三才缪滥之气，发为休祥；驱一代鄙夭之人，臻乎人寿。中和之化，夫何远哉！