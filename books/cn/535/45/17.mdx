---
---
---
title: 十五、忠敬质文损益
---



问：忠敬质文，百代循环之教也。五帝何为而不用？三王何故而相承？将时有同异耶？道有优劣耶？又三代之际，损益不同，所祖三才，其义安在？岂除旧布新，务于相反相异乎？复扶衰救弊，其道不得不然乎？又国家祖述五帝，宪章三代，质文忠敬，大备于今；而尚人鲜朴而忠，俗多利而巧。欲救斯弊，其道如何？

臣闻：步骤殊时，质文异制：五帝以道化，三王以礼教。道者无为，无为故无失，无失故无革。是以唐、虞相承，无所改易也。礼者有作，有作则有弊，有弊则有救。故殷、周相代，有所损益也。损益之教，本乎三才。夏之教尚忠，忠本于人，人道以善教人，忠之至也。故曰：忠者，人之教也。忠之弊，其民野，救野莫若敬，故殷之教尚敬。敬本于地，地道谦卑，天之所生，地敬养之。故曰：敬者，地之教也。敬之弊，其人诡。救诡莫若文，故周之教尚文。文本于天，天道垂文，而人则之。故曰：“文者，天之教也。文之弊，其人僿。救僿莫若忠。然则三王之所祖不同者，非欲自异而相反也。盖扶衰救弊，各随其运也。运苟有异，教亦不同。虽忠与敬，各系于时，而质与文俱致于理。标其教则殊制，臻其极则同归。亦犹水火之相形，同根于冥化，共济于人用也；寒暑之相代，同本于元气，共成于岁功也。三王之道，亦如是焉。

我国家钦若五帝，宪章三代。典谟不易之道，祖述而大用；忠敬迭救之教，具举而兼行。可谓文质协和，礼乐明备之代也。然臣闻孔子曰：“殷因于夏礼，周因于殷礼，损益始终若循环然。其继周者，百代可知也。”臣观周之弊也，爵赏黩，刑罚穷。而秦反用刑名，祚因中绝。及汉杂以霸道，德又下衰。迨于魏、晋以还，未有继而救者。是以周之文弊，今有遗风。故人鲜朴而忠，俗犹利而巧。伏愿陛下以继周为己任，以行夏为时宜。稍益质而损文，渐尚忠而救僿。斟酌于教，经纬其人。使瞻前而道继三王，顾后而光垂万叶。则尽善之道，大同之风，不专〔美〕于上古矣。