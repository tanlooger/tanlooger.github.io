---
---
---
title: 一、策头　二道
---



臣伏见汉成帝以朱云庭辱张禹，令持下殿，云攀槛，槛折，成帝容之。后尝理槛，帝命勿易，以旌直臣。臣每览汉史至此，未尝不三复而叹息也。岂不以臣不爱死，虽邻于死而必谏乎？君能纳谏，虽折其槛而必容乎？不然，何云之竭忠也如此？而帝之见容也又如此？伏惟陛下以至诚化万国，以至明临兆人。故数年之间，仍降诏旨；四海之内，累征贤良。思酌下言，乐闻上失。谕以旁求之意，询以无隐之辞。是则陛下纳谏之旨，远出于汉朝；微臣献言之罪，不虞于折槛矣。况清问之下，条对之中，苟言有可观，策有可取，陛下必光扬其名氏，优崇其爵秩，与夫勿易折槛以旌直臣之意，又相万也。贱臣得不有犯无隐，以副陛下纳谏之旨乎？殚思极虑，以尽微臣献言之道乎？唯以直辞，昧死上对。

臣生也幸，沐圣朝垂覆育之惠，当陛下无忌讳之日：斯则朝闻夕死足矣，而况于充赋王庭者乎？伏念庸虚，谬膺诏选，诚不足以明辨体用，对扬德音。欲率尔而言，适足重小臣狂筒之过；若默然而退，又何以副陛下虚求之心？是以窥玉旒，读金策，惭惶僶俛，不知所裁者久矣。然以愚虑之中，千或一得。而往古之成败，耳或妄有所闻；当今之得失，目或妄有所见。进不敢希旨，退不敢隐情，唯以直言，昧死上对。