---
---
---
title: 五、塞人望，归众心　在慎言动之初
---



夫欲使人望塞、众心归者，无他焉，在陛下慎初之所致耳。臣闻天子动则左史书之，言则右史书之。言动不书，非盛德也；书而不法，后嗣何观焉？若王者言中伦，动中度，则千里之外应之，百代之后歌之，况其迩者乎？若言非宜，动非礼，则千里之外违之，百代之后笑之，况其迩者乎？是以古之天子，口不敢戏言，身不敢妄动。动必三省，言必再思。况陛下初嗣祖宗，新临兆庶。臣伏见天下之目，专专然以观陛下之动也；天下之耳，颙颙然以听陛下之言也。则陛下出一言，不终日而达于朝野；动一事，不浃辰而闻于华夷。盖是非之声，无翼而飞矣；损益之名，无胫而走矣。陛下得不慎之哉？伏惟观于斯，察于斯，使一言一动无所苟而已矣。言动不苟，则天下之望塞焉，天下之心归焉。