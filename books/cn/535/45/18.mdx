---
---
---
title: 十六、议祥瑞，辨妖灾
---



问：国家将兴，必有祯祥；国家将亡，必有妖孽。斯岂国之兴灭，系于天地之灾祥欤？将物之妖瑞，生于时政之昏明欤？又，天地有常道，灾祥有常应，此必然之理也。何则？桑谷之妖，反为福于太戊；大鸟之庆，竟成祸于帝辛？岂吉凶或僭在人，将休咎不常其道？儆戒之征安在？改悔之效何明？又祥必偶圣，妖必应昏。何则？明时不能为无灾，乱代或闻其有瑞？报施之道，何缪滥哉？

臣闻：国家将兴，必有祯祥；国家将亡，必有妖孽者，非孽生而后邦丧，非祥出而后国兴。盖瑞不虚呈，必应圣哲；妖不自作，必候淫昏。则昏圣为祥孽之根，妖瑞为兴亡之兆矣。《文子》曰：“阴阳陶冶万物，皆乘人气而生。”然则道之休明，德动乾坤，而感者为之瑞；政之昏乱，腥闻上下，而应者谓之妖。瑞为福先，妖为祸始。将兴将废，实先启焉。然有人君德未及于休明，政不致于昏乱，而天文有异，地物不常，则为瑞为妖，未可知也。或者天示儆戒之意，以寤君心，俾乎君修改悔之诚，以答天鉴。如此，则转乱为治，变灾为祥，自古有之，可得而考也。臣闻高宗不聪，飞雉雊于鼎；宋景有罚，荧惑守于心。及乎懋懿德以修身，出善言而罪己，则升耳之异自殄，退舍之庆自臻。天人相感，可谓明矣，速矣！且高宗，三代之贤（王）〔主〕也，有一德之违，亦谪见于物。宋景，列国之常主也，有一言之感，亦冥应乎天。则知上之鉴下，虽贤王也，苟有过而必知；下之感上，虽常主也，苟有诚而必应。故王者不惧妖之不灭，而惧过之不悛；不惧瑞之不臻，而惧诚之不至。足明休征在德，吉凶由人矣。失君道者，祥反成妖；悟天鉴者，灾亦为瑞，必然而已矣。

抑臣又闻：王者之大瑞，在乎天地泰，阴阳和，风雨时，寒暑节，百谷熟，万人安，赋役轻，服用俭，兵革偃，刑罚措，贤者出，不肖者退，声教日被，讴歌日兴：此之谓休征，此之谓嘉瑞也。王者之大妖，在乎两仪不泰，四气不和，风雷不时，水旱不节，五谷不稔，百螣不藏，徭役烦，征赋重，干戈动，刑狱作，君子隐，小人见，政令日缺，怨讟日兴：此之谓咎征，此之谓妖孽也。至若一星一辰之瑞，一云一露之祥，一鸟一兽之妖，一草一木之怪，或偶生于气象，或偶得于陶钧，信非休咎之征，兴亡之兆也。何则？隐见出处，亦不于常。明圣之朝，不能无小灾小沴；衰乱之代，亦或有小瑞小祥；固未足质帝王之疑，明天地之意耳。王者但外思其政，内省其身。自谓德之不修，诚之不著；虽有区区之瑞，不足嘉也。自谓政之能立，道之能行，虽有琐琐之妖，不足惧也。臣窃谓妖祥废兴之由，实在于此。故虽辞费，不敢不备而言之。