---
---
---
title: 十一、黄老术　在尚宽简，务清净，则人俭朴，俗和平
---



夫欲使人情俭朴，时俗清和，莫先于体黄、老之道也。其道在乎尚宽简，务俭素，不眩聪察，不役智能而已。盖善用之者，虽一邑一郡一国，至于天下，皆可以致清静之理焉。昔宓贱得之，故不下堂而单父之人化；汲黯得之，故不出阁而东海之政成；曹参得之，故狱市勿扰〔而〕齐国大和；汉文得之，故刑罚不用而天下大理。其故无他，清净之所致耳。故《老子》曰：“我无为而人自化，我好静而人自正，我无事而人自富，我无欲而人自朴。”此四者皆黄、老之要道也。陛下诚能体而行之，则人俭朴而俗清和矣。