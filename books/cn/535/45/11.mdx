---
---
---
title: 九、致和平，复雍熙　在念今而思古也
---



问：今欲感人心于和平，致王化于朴厚，何思何念，得至于斯？

臣闻：政不念今，则人心不能交感；道不思古，则王化不能流行。将欲感人心于和平，则在乎念今而巳。

伏惟陛下：知人安之至难也，则念去烦扰之吏；爱人命之至重也，则念黜苛酷之官；恤人力之易罢也，则念省修葺之劳；忧人财之易匮也，则念减服御之费；惧人之有馁也，则念薄麦禾之税；畏人之有寒也，则念轻布帛之征；虑人之有愁苦也，〔则念节声乐之娱乐；恐人之有怨旷也，〕则念损嫔嫱之数。故念之又念之，则人心交感矣；感之又感之，则天下和平矣。将欲致王化于雍熙，则在乎思古而已。

伏惟陛下：仰羲，轩之道也，则思兴利而除害；侔唐、虞之圣也，则思明目而达聪；师夏禹之德也，则思泣辜而恤人；法殷汤之仁也，则思祝网而爱物；鉴汉之盛也，则思罢露台而海内流化；观周之兴也，则思葬枯骨而天下归心；弘贞观之理也，则思闻房、杜之谠议以致升平；嗣开元之政也，则思得姚、宋之嘉谋而臻富寿。故思之又思之，则王泽流行矣；行之又行之，则天下雍熙矣。