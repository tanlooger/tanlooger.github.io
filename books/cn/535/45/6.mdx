---
---
---
title: 四、美谦让　总策问中事，连赞美之
---



臣闻：王者之有天下也：自谓之理，非理也；自谓之乱，非乱也；自谓之安，非安也；自谓之危，非危也。何者？盖自谓理且安者，则自骄自满，虽安必危。自谓乱且危者，则自戒自强，虽乱必理。理之又理，安之又安，则盛德大业，斯不远矣。伏惟陛下嗣建皇极，司牧苍生，夙兴以忧人，夕惕而修巳。以今日之理，陛下视朝廷未以为理；以今日之安，陛下视海内未以为安。而又思酌下言，乐闻上失，弊无不革，利无不兴。今则严禋郊庙。犹谓敬之不至；爱养黎庶，犹谓惠之不弘；省罢进献，犹忧人之困穷；蠲免逋租，犹虑农之勤匮；搜扬俊乂，犹畏贤之遗逸；涤荡罪戾，犹念狱之非辜。底定兵戈，犹惧其未戢；怀柔夷狄，犹恐其未宾。大化参乎阴阳，犹惭之以寡德；重光并乎日月，犹让之以不明。斯乃陛下劳谦之心，合天运之不息也；勤恤之德，合地道之无疆也。如臣者何所知焉？何所述焉？伏以圣聪，贵闻庶议，苟有愚见，敢不极谏？