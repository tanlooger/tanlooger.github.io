---
---
---
title: 春末夏初，闲游江郭　二首
---



闲出乘轻屐，徐行踏软沙。观鱼傍湓浦，看竹入杨家。湓浦多鱼，浦西有杨侍郎宅，多好竹。林迸穿篱笋，藤飘落水花。雨埋钓舟小，风扬酒旗斜。嫩剥青菱角，浓煎白茗芽。淹留不知夕，城树欲栖鸦。

柳影繁初合，莺声涩渐稀。早梅迎夏结，残絮送春飞。西日韶光尽，南风暑气微。展张新小簟，熨帖旧生衣。绿蚁杯香嫩，红丝鲙缕肥。故圆无此味，何必苦思归？