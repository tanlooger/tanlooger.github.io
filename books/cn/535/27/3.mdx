---
---
---
title: 为人上宰相书一首
---



二月十九日，某官某乙谨拜手奉书献于相公执事：书曰：古人云：以水投石，至难也。某以为未甚难也。以卑干尊，以贱合贵，斯为难矣。何者？夫尊贵人之心，坚也，强也，不转也，甚于石焉。卑贱人之心，柔也，弱也，自下也，甚于水焉。则其合之难也，岂不甚于水投石哉？然则自古及今，往往有合者，又何哉？此盖以心遇心，以道济道故也。苟心相见，道相通，则水反为石，石反为水，则其合之易也，又甚乎以石投水焉。何者？石之投水也，犹触之有声，受之有波。心道之相得也，则贵者不知其贵也，贱者不知其贱也。当其冥同訢合之际，但吻然而已矣。其合之易也，岂不甚于石投水哉？噫！厥道废坠，不行于代久矣。故贵者自贵耳，贱者自贱耳，维同心同道，不求相合也。今某之心与相公之心，愚智不侔也。今某之道与相公之道，小大不伦也。矧又尊卑贵贱之势相悬，如石焉，如水焉，而欲强至难为至易，无乃不可乎？然则知其不可而为之者，抑有由也。

伏以相公，方今佐裁成之道，当具瞻之初，窃希变天下水石之心，自相公始也；通天下贵贱之道，自某始也。不然者，夫岂不自知其狂进妄动哉？伏望少留听而毕辞焉。幸甚幸甚！

某伏观先皇帝之知遇相公也，虽古君臣道合者，无以加也；然竟不与大位，不授大权，不尽行相公之道者，何哉？识者以为先皇父子孝慈之间，亦古未有也。盖先皇所以辍己知人之明，用贤之功，致理之德，以留赐今上也。亦犹太宗黜李勣，而使高宗宠用之也。［故］今上在谅阴而特用也，相公自郎官而特拜也，推此二者，有以见识者之言信矣。斯则先皇知遇之恩，贻燕之念；今上速用之旨，倚赖之诚；相公宠擢之荣，托奇之重：自国朝已来，三者兼之甚鲜矣。

故某窃惟相公自拜命以来八九日，得食不暇饱，寝不暇安，行则戄然，居则惕然，思所以答先皇之知，副今上之用，允天下之望哉。某窃以为必然矣。况今主上肇抚苍生，初嗣洪业，虽物不改旧，而令宜布新。是以百辟倾心，慺慺然以待主上之政也；万姓注目，专专然以望主上之令也；四夷侧耳，颙颙然以听主上之风也。岂直若此而已哉？盖待其政者，勤堕邪正系其中焉；望其令者，忧喜亲疏生其中焉；听其风者，畏侮动静出其中焉。而将来理乱之根，安危之源，尽在于三者之中矣。如此，则相公得不匡辅其政，缉熙其令，宣和其风乎？然则匡辅缉熙宣和之道，某虽不敏，尝闻于师焉。曰：天子之耳，待宰相之耳而后聪也；天子之目，待宰相之目而后明也；天子之心识，待宰相之心识而后圣神也。宰相之耳，待天下之耳而后聪也；宰相之目，待天下之目而后明也；宰相之心识，待天下之心识而后［能］启发圣神也。然则下取天下耳目心识，上以为天子聪明神圣者，此宰相之本职也，而为匡辅缉熙宣和之道也。若宰相唯以两耳听之，两目视之，一心思之，则朝廷［之］得失，岂尽知见乎？必不尽也。而况于天下之得失乎？宰相之耳目得聪明乎？必未也，而况于上以为天子聪明圣神乎？

然则天下聪明心识，取之岂无其道耶？必有也，在乎知与不知，行与不行耳。噫！自开元已来，斯道浸衰，鲜能行者，自贞元已来，斯道浸微，鲜能知者。岂唯不知乎？不行乎？又将背古道而驰者也。何者？古者宰相以危言危行、扶危持颠为心，今则敏行逊言、全身远害而已矣。古者宰相取天下耳目心识为用，今则专任其两耳两目一心而已矣。古者宰相以接士为务，今则不接宾客而已矣。古者宰相以开阁为名，今则锁其第门而已矣。致使天下之聪明，尽委弃于草木中焉；天下之心识，尽沉没于泥土间焉。则天下聪明心识万分之中，宰相何尝取得其一分哉？是故宠益崇而谤益厚，岁弥久而愧弥深。至乃上负主恩，下敛人怨，行止寝食，自有惭色者，夫岂非不得天下聪明心识之所致耶？然则为宰相者，得不思易其辙乎？

是以聪明损于上，则正直销于下；畏忌慎默之道长，公议忠谠之路塞，朝无敢言之士，庭无执咎之臣，自国及家，浸以成弊。故父训其子曰：无介直以立仇敌。兄教其弟曰：无方正以贾悔尤。先达者用以养身，后进者资而取仕。日引月长，炽然成风。识者腹非而不言，愚者心竞而是效。至使天下有目者如瞽也，有耳者如聋也，有口者［如］含锋刃也。如此则上之得失，下之利病，虽欲匡救，何由知之？嗟乎！自古以来，斯道之弊，恐未甚于今日也。然则为宰相者，得不思变其风乎？

是以慎忌积于中，则政事废于表；因循苟且之心作，强毅久大之性亏。反谓率职而举者，不达于时宜；当官而行者，不通于事变。故殿最之书，虽申而不实；黜陟之法，虽备而不行。欲望恶者惩，善者劝，或恐难矣。古之善为宰相者，岂尽得［贤］而用之乎？岂尽知不肖而去之乎？盖在于秉钧轴之枢，握刀尺之要，铲邪为正，削觚为圆。能使善之必迁，不谓善之尽有；能使恶之必改，不谓恶之尽无。成此功者无他，惩劝之所致耳。然则为宰相者，得不思提其纲使群目自皆张乎？

是以惩劝息于此，则贤能乏于彼。故岳镇阙而不知所取，台省空而不知所求。今则尚书六司之官，暨于百执事者，大凡要剧者多虚其位，闲散者咸备其官。或曰：所以难其人，重其禄也。嗟乎！徒知难其人而阙之，不知邦政日归于下吏也；徒知重其禄而爱之，不知稍食日费于冗员也。损益利害，岂不明哉？古之善为宰相者，虚其怀，直其气，苟有举一贤者，必从而索之；苟有荐一善者，必随而用之。然后明察否臧，精考真伪，得人者行进贤之赏，谬举者坐不当之辜。自然审轮辕以相求，谨关梁以相保。故才无乏用，国无废官。岂可疑所举之未精，而反失其善？重所任之不苟，而反废其官？与其废官，宁其虚授；与其失善，宁其谬升。但在乎明核是非，必行赏罚，则谬升虚授，当自辨焉。然则为宰相者，得不思振其领。使众毛皆举乎？

是以庶政阙于内，则庶事矯于外。至使天下之户口日耗，天下之士马日滋。游手于道途市井者不知归，托足于军籍释流者不知反。计数之吏日进，（取）［聚］敛之法日兴。田畴不辟，而麦禾之赋日增；桑麻不加，而布帛之价日贱。吏部则士人多而官员少，奸滥日生；诸使则课利少而羡馀多，侵削日甚。举一知十，可胜言哉！况今方域未甚安，边陲未甚静，水旱之灾不戒，兵戎之动无期。然则为宰相者，得不图将来之安，补既往之败乎？若相公用天下之目，观而救之，夫岂无最远之见乎？用天下之心，图而济之，夫岂无最长之策乎？策之最长者，见之最远者，在相公鉴而取之，诚而行之而已。取之也，行之也，今其时乎？

为时之用大矣哉！古者圣贤，有其才，无其位，不能行其道也。有其才，有其位，无其时，亦不能行其道也。必待有其才，有其位，有其时，然后能行其道焉。某窃见相公曩时制策对中，论风化浇淳之源，明天人交感之道，陈兵灾救疗之术，可谓有其才矣。又伏见今月十一日制词云：“其代予言，允属良弼，必能形四方之风，成天下之务。”可谓有其时矣。今相公有其才，有其位，有其时，则行道由己，而由道乎哉？某又闻：一往而不可追者，时也。故圣贤甚惜焉。方今拭天下之目，以观主上之作为也；侧天下之耳，以听相公之举措也。如此，则相公出一言，不终日而必闻于朝野；主上发一令，不浃辰而必达于华夷。盖主上辑百辟，和万姓，服四夷之时，在于此时矣。相公充人望，代天工，报国之恩，正在于今日矣。

或者曰：君臣之道至大也，可以渐合，不可以速合也；天下之化至大也，可以渐行，不可以速行也；天下之化至大也，可以渐行，不可以速行也；贤人之事业至大也，行之可以枉尺而直寻也。某以为殆不然矣。夫时之变，事之宜，其间不容息也。先之太过，后之则不及。故时未至，圣贤不进而求；时既来，圣贤不退而让。盖得之，则不啻乎事半而功倍也；失之，则不啻乎事倍而功半也。嗟乎！或者徒知渐合其道，而不知启沃之时，失于渐中矣；徒知渐行其化，而不知燮理之时，失于渐中矣；徒知枉尺而直寻，而不知易失于时，则难生于渐中，虽枉寻不能直尺矣。近者宰相道不行，化不成，事业不光明，率由乎有志于渐矣。请以前事明之。

某尝闻太宗顾谓群臣曰：善人为邦百年，然后能胜残去杀，当今大乱之后，将求致理，宁可造次而望乎？魏文贞曰：不然。夫乱后易理，犹饥人易食也。若圣哲施化，人应如响，期月而可，信不为难；三年成功，犹谓其晚。太宗深纳其言。时封德彝辈共非之曰：不可。三代以后，人渐浇讹，皆欲理而不能，岂能理而不欲？魏征书生，不识时务，信其虚说，必乱国家。于是太宗卒从文贞之言，力行不倦，三数年间，天下大安，戎狄内附。太宗曰：惜哉！不得使封德彝见之。斯则得其时，行其道，不取于渐之明效也。况今日之天下，岂弊于武德之天下乎？相公之事业，岂后于文贞之事业乎？在于疾行而已矣。所以主上践祚未及十日，而宠命加于相公者，惜国家之时也。相公受命未及十日，而某献于执事者，惜相公之时也。夫欲行大道，树大功，贵其速也。盖明年不如今年，明日不如今日矣。故孔子曰：“日月逝矣，岁不我与。”此言时之难得而易失也。伏惟相公惜其时之易也，而不失焉；虑其渐之难也，而不取焉。

抑又闻：济时者道也，行道者权也，扶权者宠也。故得其位，不可一日无其权；得其权，不可一日无其宠。然则取权，有术也；求宠，有方也。盖竭其力以举职，而权必自归；忘其身以徇公，而宠必自至。权归宠至，然后能行其道焉。伏惟相公详之而不忽也。

抑又闻：不弃死马之骨者，然后良骥可得也；不弃狂夫之言者，然后嘉谟可闻也。苟某管见之中有可取者，俯而取之；苟刍言之中有可采者，俯而采之：则知之者必（日至）［曰］：如某之见犹且不弃，况愈于某之徒欤？则天下精通达识之士，得不比肩而至乎？闻之者必曰：如某之言犹且不弃，况愈于某之徒欤？则天下謇谔敢言之士，得不继踵而来乎？伏惟相公试垂意焉，则天下之士幸甚！

某游长安，仅十年矣，足不践相公之门，目不识相公之面，名不闻相公之耳，相公视某何为者哉？岂非介者耶？狷者耶？今一旦卒然以数千言尘黩执事者，又何为哉？实不自揆，欲以区区之闻见，裨相公聪明万分之一分也，又欲以济天下憔悴之人死命万分之一分也。相公以为如何？