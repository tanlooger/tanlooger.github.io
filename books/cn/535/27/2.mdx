---
---
---
title: 与陈给事书
---



正月日，乡贡进士白居易，谨遣家童奉书献于给事阁下。伏以给事门屏间，请谒者如林，献书者如云，多则多矣。然听其辞，一辞也；观其意，一意也。何者？率不过有望于吹嘘翦拂耳。居易则不然。今所以不请谒而奉书者，但欲贡所诚、质所疑而已，非如众士有求于吹嘘翦拂也。给事得不独为之少留意乎？大凡自号为进士者，无贤不肖，皆欲求一第，成一名，非居易之独慕耳。既慕之，所以窃不自察，尝勤苦学文，迨今十年，始获一贡。每见进士之中，有一举而中第者，则欲勉狂简而进焉。又见有十举而不第者，则欲引驽钝而退焉。进退之宜，固昭昭矣。而遇者自惑于趣舍，何哉？夫蕴奇挺之才，亦不自保其必胜；而一上得第者，非他也，是主司之明也。抱琐细之才，亦不自知其妄动；而十上下第者，亦非他也，是主司之明也。岂非知人易而自知难耶？

伏以给事天下文宗，当代精鉴，故不揆浅陋，敢布腹心。居易，鄙人也，上无朝庭附离之援，次无乡曲吹煦之誉；然则孰为而来哉？盖所仗者文章耳，所望者主司至公耳。今礼部高侍郎为主司，则至公矣。而居易之文章，可进也，可退也，切不自知之，欲以进退之疑取决于给事，给事其能舍之乎？居易闻神蓍灵龟者无常心，苟叩之者不以诚则已，若以诚叩之，必以信告之，无贵贱、无大小而不之应也。今给事鉴如水镜，言为蓍龟，邦家大事，咸取决于给事；岂独遗其微小乎？谨献杂文二十首，诗一百首；伏愿俯察悃诚，不遗贱小，退公之暇，赐精鉴之一加焉。可与进也，乞诸一言；小子则磨铅策蹇，骋力于进取矣。不可进也，亦乞诸一言，小子则息机敛迹，甘心于退藏矣。进退之心，交争于胸中者有日矣，幸一言以蔽之，旬日之间，敢伫报命。尘秽听览，若夺气褫魄之为首。不宣。居易谨再拜。