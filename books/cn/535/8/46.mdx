---
---
---
title: 移家入新宅
---



移家入新宅，罢郡有馀资。既可避燥湿，复免忧寒饥。疾平未还假，官闲得分司。幸有禄俸在，而无职役羁。清旦盥漱毕，开轩卷帘帏。家人及鸡犬，随我亦熙熙。取兴或寄酒，放情不过诗。何必苦修道，此即是无为。外累信已遣，中怀时有思；有思一何远，默坐低双眉。十载囚窜客，万里征戍儿。春朝锁笼鸟，冬夜支床龟。驿马走四蹄，痛酸无歇期。硙牛封两目，阍闭何人知？谁能脱放去？四散任所之。各得适其性，如吾今日时！