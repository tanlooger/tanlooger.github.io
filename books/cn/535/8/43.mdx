---
---
---
title: 洛下卜居
---



三年典郡归，所得非金帛。天竺石两片，华亭鹤一只。饮啄供稻梁，苞裹用茵席。诚知是劳费，其奈心爱惜。远从馀杭郭，同到洛阳陌。下檐拂云根，开笼展霜翮。贞姿不可杂，高性宜其适。遂就无尘坊，仍求有水宅。东南得幽境，树老寒泉碧。池畔多竹阴，门前少人迹。未请中庶禄，且脱双骖易。买履道宅，价不足，因以两马偿之。岂独为身谋？安吾鹤与石。