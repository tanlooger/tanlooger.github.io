---
---
---
title: 立部伎　刺雅乐之替也　太常选坐部伎，无性识者，退入立部伎。又选立部伎绝无性识者，退入雅乐部，则雅声可知矣
---



立部伎，鼓笛喧。舞双剑，跳七丸。袅巨索，掉长竿。太常部伎有等级，堂上者坐堂下立。堂上坐部笙歌清，堂下立部鼓笛鸣。笙歌一声众侧耳，鼓笛万曲无人听。立部贱，坐部贵。坐部退为立部伎，击鼓吹笙和杂戏。立部又退何所任？始就乐悬操雅音。雅音替坏一至此，长令尔辈调宫徵。圆丘后土郊祀时，言将此乐感神只。欲望凤来百兽舞，何异北辕将适楚？工师愚贱安足云？太常三卿尔何人？