---
---
---
title: 驯犀　感为政之难终也　贞元丙子岁，南海进驯犀，诏纳宛中。至十三年冬，大寒，驯犀死矣
---



驯犀驯犀通天犀，躯貌骇人角骇鸡。海蛮闻有明天子，驱犀乘传来万里。一朝得谒大明宫，欢呼拜舞自论功：五年驯养始堪献，六译语言方得通。上嘉人兽俱来远，蛮馆四方犀入苑。秣以瑶刍锁以金，故乡迢递君门深。海鸟不知钟鼓乐，池鱼空结江湖心。驯犀生处南方热，秋无白露冬无雪。一入上林三四年，又逢今岁苦寒月。饮冰卧霰苦蜷跼，角骨冻伤鳞甲缩。驯犀死，蛮儿啼，向阙再三颜色低：奏乞生归本国去，恐身冻死似驯犀。君不见：建中初，驯象生还放林邑！建中元年，诏尽出苑中驯象，放归南方也。君不见：贞元末，驯犀冻死蛮儿泣！所嗟建中异贞元，象生犀死何足言！