---
---
---
title: 五弦弹　恶郑之夺雅也
---



五弦弹，五弦弹，听者倾耳心寥寥。赵璧知君入骨爱，五弦一为君调。第一第二弦索索，秋风拂松疏韵落。第三第四弦（冷冷）［泠泠］，夜鹤忆子笼中鸣。第五弦声最掩抑，陇水冻咽流不得。五弦并奏君试听，凄凄切切复铮铮；铁击珊瑚一两曲，冰写玉盘千万声。［铁声杀，冰声寒。］杀声入耳肤血（寒）［惨］，（惨）［寒］气中人肌骨酸。曲终声尽欲半日，四座相对愁无言。座中有一远方士，唧唧咨咨声不已：自叹今朝初得闻，始知孤负平生耳。唯忧赵璧白发生，老死人间无此声。远方士，尔听五弦信为美，吾闻正始之音不如是。正始之音其若何？朱弦疏越清庙歌。一弹一唱再三叹，曲淡节稀声不多。融融曳曳召元气，听之不觉心平和。人情重今多贱古，古琴有弦人不抚。更从赵璧艺成来，二十五弦不如五。