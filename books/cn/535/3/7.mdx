---
---
---
title: 华原磬　刺乐工非其人也　天宝中，始废泗滨磬，用华原石代之。询诸磬人，则曰：故老云：泗滨磬下调之不能和，得华原石考之乃和。由是不改
---



华原磬，华原磬，古人不听今人听。泗滨石，泗滨石，今人不击古人击。今人古人何不同？用之舍之由乐工。乐工虽在耳如壁，不分清浊即为聋。梨园弟子调律吕，知有新声不如古。古称浮磬出泗滨，立辩致死声感人。宫悬一听华原石，君心遂忘封疆臣。果然胡寇从燕起，武臣少肯封疆死。始知乐与时政通，岂听铿锵而已矣？磬襄入海去不归，长安市人为乐师。华原磬与泗滨石，清浊两声谁得知？