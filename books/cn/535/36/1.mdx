---
---
---
title: 镇州军将王怡、判官李序先被贼中诛囚并死，各赠官及优恤子孙制
---



敕：朕常思镇冀之间，吊伐之际，有仗顺死义，不吾闻者，因命弘正列状以闻。而某官王怡等：顷陷艰虞，思伸忠效。或名节将立，并命于幽忧；或义烈临奋，失身于戮辱。履危如虎尾，视死如鸿毛。若无褒扬，何劝天下？既降饰终之命，仍（知）〔加〕身后之礼。追荣延宠，有越常伦。冀使死节之魂，忠愤之骨，知我怜悯，殁无恨焉。怡可赠左仆射，序可赠给事中。