---
---
---
title: 田（癏）〔颖〕可亳州刺史制
---



敕：正议大夫、前检校右散骑常侍、使持节洺州诸军事、兼洺州刺史、御史大夫、充本州团练使、上柱国、赐紫金鱼袋田颖：自别屯将垒，专领郡城，而能勤恤师人，与之劳逸。故临戎则士乐为用，抚下而众知向方。忠勋既彰，能政亦著。牧守之选，吾所重之。谯酂之间，人亦劳止；授尔印绶，往劳来之。宜推前心。伫立后效。可检校左散骑常侍，使持节亳州诸军事、兼亳州刺史、御史大夫、本州团练使、镇遏使，散官、勋、赐如故。