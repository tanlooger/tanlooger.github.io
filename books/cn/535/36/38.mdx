---
---
---
title: 前河阳节度使魏义通授右龙武军统军，前泗州刺史李进贤授右骁卫将军，并检校常侍兼御史大夫制
---



敕：夫文武之才，内外迭用；军国之任，出入递迁，斯所以优勋贤而均劳逸也。某官魏义通以戎功积久，荣委旌旄；某官李进贤以军课居多，宠分符竹：各勤其职，咸用所长。是以河阳三城，镇静而不扰；泗滨一郡，缉理而有劳。我有禁军，尔宜分领。亲信则倚为心膂，动用则张为爪牙。苟非其人，不付此任。咸假貂蝉之贵，仍兼宪职之荣。勉哉二臣，无替一志。可依前件。