---
---
---
title: 京兆府司录参军孙简可检校礼部员外郎、荆南节度判官，浙东判官、试大理评事韩佽可殿中侍御史，巡官、试正字晁朴可试协律郎、充推官，同制
---



敕：某官孙简等：凡使府之制，量职之轻重以命官，揆时之远近以进秩。俾等衰有常序，迁次有常程，劳逸均而名分定矣。简自登宪司，佐相幕（府），暨纠天府，皆有可称。而佽等亦以文学发身，谋画效用。荆阳、浙右，实籍宾寮。况今之公卿大夫，皆由此涂出。慎尔职事，尔无自轻。可依前件。