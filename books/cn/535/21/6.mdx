---
---
---
title: 省试性习相远近赋　以“君子之所慎焉”为韵，依次用，限三百五十字已上成。中书侍郎高郢下试
---



噫！下自人，上达君，德以慎立，而性由习分，习则生常，将俾夫善恶区别；慎之在始，必辩乎是非纠纷。原夫性相近者，岂不以有教无类，其归于一揆？习相远者，岂不以殊途异致，乃差于千里。昏明波注，导为愚智之源；邪正岐分，开成理乱之轨。安得不稽其本。谋其始，观所恒，察所以？考成败而取舍，审臧否而行止。俾流遁者反迷涂于骚人，积习者遵要道于君子。

且夫德莫德于老氏，乃曰道是从矣；圣莫圣于宣尼，亦曰非生知之。则知德在修身，将见素而抱朴；圣由志学，必切问而近思。在乎积艺业于黍累，慎言行于毫厘。故得其门，志弥笃兮，性弥近矣；由其径，习愈精兮，道愈远而。其旨可显，其义可举。勿谓习之近，徇迹而相背重阻，勿谓性之远，反真而相去几许。亦犹一源派别，随混澄而或浊或清；一气脉分，任吹煦而为寒为暑。是以君子稽古于时习之初，辩惑于成性之所。然则性者中之和，习者外之徇。中和思于驯致，外徇戒于妄进。非所习而习则性伤，得所习而习则性顺。故圣与狂，由乎念与罔念；福与祸，在乎慎与不慎。慎之义，莫匪乎率道为本，见善而迁。观炯诫于既往，审进退于未然。故得之则至性大同，若水济水也；失之则众心不等，犹面如面焉。诚哉！性习之说，吾将以为教先。