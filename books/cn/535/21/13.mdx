---
---
---
title: 敢谏鼓赋　以“圣人来谏诤之道”为韵
---



鼓者工所制，谏者君所命。鼓因谏设，发为治世之音；谏以鼓来，悬作经邦之柄。纳其臣于忠直，致其君于明圣。将使内外必闻，上下交正，于是乎唐尧得以为盛者也。至矣哉！君至公而灭私，臣有犯而无欺。讽谏者于焉尽节，献纳者由是正辞。言之者无罪，击之者有时。故謇謇匪躬，道之行也；鼘鼘不已，声以发之。始也土鼓增华，蒉桴改造。外扬音以应物，中含虚而体道。不窕不摦，由巧者之作为；大鸣小鸣，随直臣之击考。有若坎其缶于宛丘之下，又如殷其雷在南山之隈。音锵锵以镗鞳，响容与以徘徊。儆于帝心，四聪之耳必达；纳诸人听，七诤之臣乃来。故用于朝，朝无面从之患；行于国，国无居下之讪。洋洋盈耳，幽赞（遂）〔逆〕耳之言；坎坎动心，明启沃心之谏。

且夫鼓之为用也，或备于乐悬，或施于戎政。以谐八音节奏，以明三军号令。未若备察朝阙，发挥庭诤。声闻于外，以彰我主圣臣良；道在其中，以表我上忠下敬。然则义之与比，德必有邻。将善旌而并建，与谤木而俱陈。是必闻其音，则知有献替之士；聆其响，不独思将帅之臣。嗟乎！舍之则声寝，用之则气振。虽声气之在鼓，终用舍之由人。