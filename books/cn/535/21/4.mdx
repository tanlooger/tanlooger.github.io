---
---
---
title: 宣州试射中正鹄赋
---



圣人弦木为弧，剡木为矢。唯弧矢之用也，中正鹄而已矣。是谓武之经，礼之纪。故王者务以选诸侯，诸侯用而贡多士。将俾乎礼无秕稗，位有隆杀。广场辟而堵墙开，射夫同而钟鼓戒。有以致国用，终岁贡，使技痒者出于群，艺成者推于众，在乎矢不虚发，弓不再控。

射，绎志也，信念兹而在兹；鹄、小鸟焉，取难中而能中。乃设五正，张三侯，叶吉日于清昼，顺杀气于素秋。礼事展，乐容修。既五善而斯备，将百中而是求。于是诚心内蕴，庄容外奋。升降揖让，合君子之令仪；进退周旋，伸先王之彝训。故礼举而义立，且无声而有（问）［闻］。及夫观者坌入，射者挺立。矢既挟，弓既执；抗大侯，次决拾。指正则掌内必取，料鹄乃彀中所及。雕弧乍满，当昼而明月弯弯；银【钅商】急飞，不夜而流星熠熠。其一发也，騞若彻札；其再中也，【扌雹】如贯笠。玉霜降而弓力调，金风劲而弦声急。惬群心而踊跃，骇众目而翕习。若然者，安知不能空弯而雁惊，虚引而猿泣者也？

矧乃正其色，温如（酒）［栗］如；游于艺，匪疾匪徐。妙能曲尽，勇可贾余。岂不以志正形直，心庄体舒。不出正兮，信得礼之大者；无失鹄也，岂反身而求诸？斯盖弓矢合规，容止有仪。必气盈而神王，宁心詟而力疲。则知善射者，在乎合礼合乐，不必乎饮羽；在乎和容和志，不必乎主皮。夫如是，则射之礼，射之义，虽百世而可知。