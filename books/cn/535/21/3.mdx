---
---
---
title: 伤远行赋
---



贞元十五年春，吾兄吏于浮梁。分微禄以归养，命予负米而还乡。出郊野兮愁予，夫何道路之茫茫！茫茫兮二千五百，自鄱阳而归洛阳。朝济乎大江，暮登乎高（冈）［岗］。山险巇，路屈曲。甚孟门与太行。枫林郁其百寻，涵瘅烟之苍苍。其中礶其无人，唯鹧鸪之飞翔。水有含沙之毒虫，山有当路之虎狼。况乎云雷作而风雨晦，忽【雨奄】霭兮不见旸。涉泥泞兮仆夫重膇，陟崔嵬兮征马玄黄。步一步兮不可进，独中路兮徬徨！

噫！昔我往兮，春草始芳。今我来兮，秋风其凉。独行踽踽兮惜昼短，孤宿茕茕兮愁夜长。况太夫人抱疾而在堂。自我行役，谅夙夜而忧伤。惟母念子之心，心可测而可量。虽割慈而不言，终蕴结乎中肠。曰予弟兮侍左右，固就养而无方。虽温清之靡阙，讵当我之在傍？无羽翼以轻举，羡归云之飞扬。惟昼夜与寝食之心，曷其弭忘？投山馆以寓宿，夜绵绵而未央。独展转而不寐，候东方之晨光。虽则驱征车而遵归路，犹自流乡泪之浪浪！