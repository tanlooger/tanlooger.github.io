---
---
---
title: 赋赋　以“赋者古诗之流”为韵
---



赋者，古诗之流也。始草创于荀、宋，渐恢张于贾、马。冰生乎水，初变本于《典》、《坟》；青出于蓝，复增华于《风》、《雅》。而后谐四声，祛八病，信斯文之美者。我国家恐文道浸衰，颂声凌迟，乃举多士，命有司，酌遗风于三代，明变雅于一时。全取其名，则号之为赋；杂用其体，亦不出乎诗。《四始》尽在，《六义》无遗。是谓艺文之儆策，述作之元龟。观夫义类错综，词采舒布；文谐宫律，言中章句。华而不艳，美而有度。雅音浏亮，必先体物以成章；逸思飘盤，不独登高而能赋。其工者，究笔精，穷指趣，何惭《两京》于班固？其妙者，抽秘思，骋妍词，岂谢《（二）〔三〕都》于左思？掩黄绢之丽藻，吐白凤之奇姿。振金声于寰海，增纸价于京师。则《长杨》、《羽猎》之徒，胡为比也；《景福》、《灵光》之作，未足多之。所谓立意为先，能文为主。炳如缋素，铿若钟鼓。郁郁哉！溢目之黼黻。洋洋乎！盈耳之《韶》、《濩》。信可以凌砾《风》《骚》，超轶今古者也。今吾君网罗六艺，淘（沐）〔汰〕九流，微才无忽，片善是求。况赋者，《雅》之列，《颂》之俦。可以润色鸿业，可以发挥皇猷。客有自谓握灵蛇之珠者，岂可弃之而不收？