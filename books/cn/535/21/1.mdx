---
---
---
title: 动静交相养赋　并序
---



居易常见今之立身从事者，有失于动，有失于静，由斯动静俱不得其时与理也。因述其所以然，用自儆导，命曰《动静交相养赋》云。

天地有常道，万物有常性。道不可以终（动）［静］，济之以（静）［动］；性不可以终动，济之以静。养之则两全而交利，不养之则两伤而交病。故圣人取诸《震》以发身，受诸《复》而知命。所以《庄子》曰：“智养恬。”《易》曰：“蒙养正。”吾观天文，其中有程：日明则月晦，日晦则月明，明晦交养，昼夜乃成。吾观岁功，其中有信。阳进则阴退，阳退则阴进，进退交养，寒暑乃顺。

且躁者，本于静也。斯则躁为民，静为君。以民养君，教化之根，则动养静之道斯存。且有者，生于无也。斯则无为母，有为子。以母养子，生成之理，则静养动之理明矣。所以动之为用，在气为春，在鸟为飞，在舟为楫，在弩为机。不有动也，静将畴依？所以静之为用，在虫为蛰，在水为止，在门为键，在（输）［轮］为柅。不有静也，动奚资始？则知动兮静所伏，静兮动所倚。吾何以知交养之然哉！以此有以见人之生于世，出处相济，必有时而行，非匏瓜不可以长系。人之善其身，枉直相循，必有时而屈，故尺蠖不可以长伸。

嗟夫！今之人知动之可以成功，不知非其时，动必为凶。知静之可以立德，不知非其理，静亦为贼。大矣哉！动静之际，圣人其难之。先之则过时，后之则不及时，交养之间，不容毫厘。故老氏观妙，颜氏知几。噫！非二君子，吾谁与归？