---
---
---
title: 求玄珠赋　以“玄非智求珠以真得”［为韵］
---



至乎哉！玄珠之为物也，渊渊绵绵，不知其然。存乎视听之表，生乎天地之先。其中有象，与道相全。求之者刳其心，俾损之又损；得之者反其性，乃玄之又玄。玄无音，听之则希；珠无体，抟之则微。故以音而求之者妄，以体而得之者非。倏尔去焉，将窅冥而齐往；忽乎来矣，与罔象而同归。

是以圣人之求玄珠也，损明圣，薄仁义，索之惟艰，失之孔易。莫不以心忘心，以智去智。其难得也，剧乎剖巨蚌之胎；其难求也，甚乎待骊龙之睡。夫惟不皦不昧，至明至幽；必致之于驯致，岂求之于躁求？性失则遗，若合浦之徙去；心虚潜至，同夜光之暗投。斯乃动为道枢，静为心符，至光不耀，至真不渝。察之无形，谓其有而非有；应之有信，为其无而非无。故立喻比夫至宝，强名为之玄珠。名不徒尔，喻必有以。以不凝滞为圆，以无瑕疵为美。盖外明者不若内明之理，纯白者不若虚白之旨。藏于身不藏于川。在乎心不在乎水。然则颐其神，保其真，虽无胫求之必臻；役其识，徇其惑，虽没齿求之不得。则知珠者，无形之形；玄者，无色之色。亦何必游赤水之上，造崑丘之侧？苟悟漆园之言，可臻玄珠之极。