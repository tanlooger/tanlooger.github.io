---
---
---
title: 黑龙饮渭赋　以“出为汉祥下饮渭水”为韵
---



龙为四灵之长，渭居八水之一。饮亹亹之清流，浴彬彬之玄质。忽兮下降，贲然跃出。首蜿蜒以涌烟，鳞错落而点漆。动而无悔，爰作瑞于秦川；应必有征，乃效灵于汉日。观其攸止，察其所为；行藏不忒，动静有仪。晴眸炫耀，文彩陆离。跃于泉，于焉表异；守其黑，所以标奇。或隐或见，时行时止。顺冬夏而无乖，应昏明而有以。

于是稽大《易》，按前史。符圣人之昌运，飞而在天；表王者之休征，下而饮水。尔乃降长川，俯高岸。气默默以黯黯，光璨璨而烂烂。闻之者心骇而屏息，睹之者目【目血】而改观。一呼一吸，而声起风雷；或跃或腾，而势超云汉。观夫莫智匪常，莫黑至祥。契昌期于南面，合正色于北方。拖尾回翔，擘波腾骧。饮清澜之浩浩，动素浪之汤汤。顿颔而碎珠迸落，奋髯而细雨飞扬。警水府兮，鳣鲔奔走，骇泉室兮，蛟鼍伏藏。玄云从而浅深一色，白日照而左右交光。且彼候时出处，凭虚上下。度弱水而斯驭，去鼎湖而是驾。闻茂先之剑飞，见长房之杖化。岂若此炎精冥契，水德潜禀。玄甲黯以凝黛，文章斐兮摛锦。逼而察也，类天马出水而游；远而望之，疑晴虹截涧而饮。已而负苍天，去清渭。排冥冥之寥廓，反浩浩之元气，则知水物之灵，鳞虫之贵。盛矣哉！抑斯龙之所谓。