---
---
---
title: 鸡距笔赋　以“中山兔毫作之尤妙”为韵，任不依次用
---



足之健兮有鸡足，毛之劲兮有兔毛。就足之中，奋发者利距；在毛之内，秀出者长毫。合为手笔，正得其要。象彼足距，曲尽其妙。圆而直，始造意于蒙恬；利而铦，终骋能于逸少。斯则创因智士，传在良工。拔毫为锋，截竹为筒。视其端，若武安君之头锐；窥其管，如玄元氏之心空。岂不以中山之明，视劲而迅；汝阴之翰，音勇而雄。一毛不成，采众毫于三穴之内；四者可弃，取锐武于五德之中。双美是合，两揆而同。故不得兔毫，无以成起草之用；不名鸡距，无以表入木之功。及夫亲手泽，随指顾，秉以律，动有度。染松烟之墨，洒鹅毛之素。莫不画为屈铁，点成垂露。若用之交战，则摧敌而先鸣；若用之草圣，则擅场而独步。察所以，稽其故。虽云任物以用长，亦在假名而善喻。

向使但随物弃，不与人遇，则距畜缩于晨鸡，毫摧残于寒兔。又安得取名于彼，移用在兹？映赤筦，状绀趾乍举；对红笺，疑锦臆初披。辍翰停毫，既象乎翘足就栖之夕；挥芒拂锐，又似乎奋拳引斗之时。苟名实之相副者，信动静而似之。其用不困，其美无俦。因草为号者质陋，折蒲而书者体柔。彼皆琐细，此实殊尤。是以搦之而变成金距，书之而化作银钩。夫然，则董狐操，可以勃为良史；宣尼握，可以删定《春秋》。其不象鸡之羽者，鄙其轻薄；不取鸡之冠者，恶其软弱。斯距也，如剑如戟，可击可搏。将壮我之毫芒，必假尔之锋锷。遂使见之者书狂发，秉之者笔力作。挫万物而人文成，草八行而鸟迹落。缥囊盛处，类藏锥之沈潜；团扇或书，同舞镜之挥霍。儒有学书临水，负笈辞山。含毫既至，握管回还。过兔园而易感，望鸡树以难攀。愿争雄于爪趾之下，冀得携于笔砚之间。