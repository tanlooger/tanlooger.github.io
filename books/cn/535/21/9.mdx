---
---
---
title: 汉高皇帝亲斩白蛇赋　以题为韵，依次用
---



高皇帝将欲戡时难，拨祸乱，乃耀圣武，奋英断，提神剑于手中，斩灵蛇于泽畔。何精诚之潜发，信天地之幽赞。卒能灭强楚，降暴秦，创王业于炎汉。于时瓜割区宇，蜂起英豪，以坚甲利兵相视，以壮图锐气相高。皆欲定四海之汹汹，救万姓之嗷嗷。

帝既心（辟）〔窥〕咸阳，气王芒砀。率卒晨往，纵徒夜亡。有大蛇兮，出山穴，亘路傍。凝白虹之精彩，被（白）〔素〕龙之文章。鳞甲皛以雪色，晴眸赩其电光。耸其身，形蜿蜿而莫犯；举其首，势矫矫而靡亢。勇夫闻之而挫锐，壮士睹之而摧刚。于是行者告于高皇。

皇帝乃奋布衣，挺干将。攘臂直进，瞋目高骧，一呼而猛气咆【口勃】，再叱而雄姿抑扬。观其将斩未斩之际，蛇方欲纵毒螫，肆猛噬。我则审其计，度其势。口噪雷霆，手操锋锐。凛龙颜而色作，振虎威而声厉。荷天之灵，启神之契，举刃一挥，溘然而毙。不知我者谓我斩白蛇，知我者谓我斩白帝。于是洒雨血，摧霜鳞，涂野草，溅路尘！嗟乎！神化将穷，不能保其命；首尾虽在，不能卫其身。盛矣哉！圣人之草昧经纶，应乎天，顺乎人。制勍敌，必示以乃武乃文；静灾祸，不可以弗躬弗亲。

若夫龙泉黯黯，秋水湛湛，苟非斯剑，蛇不可斩。天威煌煌，神武洸洸，苟非我王，蛇不可当。是知人在威，不在众，我王也万夫之防；器在利，不在大，斯剑也三尺之长。于以詟万物，于以威八方。历数既终，闻素灵之夜哭；嗜欲将至，知赤帝之道昌。由是气吞豪杰，威振幽遐。素车降而三秦归德，朱旗建而六合为家。彼戮鲸鲵与截犀兕，未若我提青蛇而斩白蛇。