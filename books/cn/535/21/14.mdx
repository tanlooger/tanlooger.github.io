---
---
---
title: 君子不器赋　以“用之则行无施不可”为韵
---



君子哉！道本生知，德唯天纵。抱乎不器之器，成乎有用之用。不器者，通理而黄中；有用者，致远而任重。盖由识包权变，理蕴通明。业非学致，器异琢成。审其时，有道舒而无道卷；慎其德，舍之藏而用之行。语其小，能立诚以修辞；论其大，能救物而济时。以之理心，则一身独善；以之从政，则庶绩咸熙。既居家而必达，亦在邦而允厘。彼子贡虽贤，唯称瑚琏之器；彦辅信美，空标水镜之姿。是谓非求备者，又何足以多之。岂如我顺乎通塞，含乎语默，何用不臧，何响不克？施之乃伊吕事业，蓄之则庄老道德。虽应物而不滞，终饰躬而有则。若止水之在器，任器方圆；如良工之用材，随材曲直。原夫根淳精于妙有，宅元和于虚受。内弘道而惟新，外济用而可久。鄙斗筲之奚算，哂挈瓶之固守。何器量之差殊，在性情之能不。

岂不以神为玄枢，智为心符。全其神，则为而勿有；虚其心，则用当其无。故动与时合，静与道俱。时或用之，必开臧武之智；道不行也，则守甯子之愚。至乎或！冥心无我，无可而无不可；应用不疲，无为而无不为。信大成而大受，非小惠而小知。故庶类曲从，则轮辕适用；若一隅偏执，则凿枘难施。是以《易》尚随时，《礼》贵从宜。盛矣哉！君子斯焉取斯。