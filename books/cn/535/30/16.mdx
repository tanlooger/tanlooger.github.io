---
---
---
title: 与金陵立功将士等敕书
---



敕浙西立功将士等：朕自临寰宇，已再逾年。以忠恕牧万人，以恩信驭百辟。动（心）〔必〕思于恤隐，静无忘于泣辜。庶乎驯致小康，浸兴大道也。李锜因缘属籍，践历官常。苞藏祸心，素怀枭镜之性；彰露凶德，忽发豺狼之声。朕念以宗枝，务于容贷；谕以迷复，卒无悛心。而乃保界重江，窃弄凶器。抵捍朝命，驱胁师人。背德欺天，乱常干纪。蜂虿之毒，流于郡县；犬彘之行，肆于闺门。恶稔祸盈，亲离众叛。人神共弃，天地不容。卿等忠愤暗彰，义勇潜发。变疾风雨，谋先鬼神。中推赤心，前蹈白刃。率其膂力，死命于军前；擒其凶魁，生致于阙下。廓千里之沴气，济一方之生人。诚感君亲，义激臣子。临危见不夺之节，因事立非常之功。予嘉乃诚，一念三叹！至于图劳懋赏，询事策勋，各有等差，续当处分。故先宣慰，宜并悉之。冬寒，卿等各得平安好。遣书指不多及。