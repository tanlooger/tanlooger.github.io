---
---
---
title: 第一道
---



问：《周礼》：“庶人不畜者祭无牲，不耕者祭无盛，不蚕者不帛，不绩者不缞。”皆所以耻不勉，抑游惰，欲人务衣食之源也。然为政之道，当因人所利而利之，故修其教不易其俗，齐其政不易其宜。由是农商工贾，咸遂生业。若驱彼齐人，强以周索，牲盛布帛，必由己出，无乃物力有限，地宜不然；而匮神废礼，谁曰非阙？且使日中为市，懋迁有无者，更何事焉？

对：利用厚生，教之本也；从宜随俗，政之要也。《周礼》云：不畜无牲，不田无盛，不蚕不帛，不绩不缞。盖劝厚生之道也。《论语》云：因人所利而利之。盖明从宜之义也。夫田畜蚕绩四者，土之所宜者多，人之所务者众，故《周礼》举而为条目，且使居之者无游惰、无堕业焉。其馀非四者虽不具举，则随土物生业而劝导之可知矣。非谓使物易业，土易宜也。夫先王酌教本，提政要，莫先乎任土辨物，简能易从，然后立为大中，垂之不朽也。若谓其驱天下之人，责其所无，强其所不能，则何异乎求萍于中逵，植橘于江北，反地利，违物性孰甚焉？岂直易俗失宜，匮神废礼而已？且圣人辨九土之宜，别四人之业，使各利其利焉，各适其适焉。犹惧生生之物不均也，故日中为市，交易而退，所以通货食，迁有无，而后各得其所矣。由是言之，则《大易》致人之制，《周官》劝人之典，《论语》利人之道，三科具举，有条而不紊矣。谨对。