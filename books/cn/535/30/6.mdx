---
---
---
title: 第四道
---



问：天地有常道，日月有常度，水火草木有常性，皆不易之理也。至乃邹衍吹律而寒谷暖，鲁阳挥戈而暮景回，吕梁有出入之游，周原变堇（茶）〔荼〕之味：不测此何故也？将以传信乎？抑亦传疑乎？

对：原夫元气运而至精分，三才立而万物作。惟天地日月暨水火草木，度数情性，各有其常。其随事应物而迁变者，斯人之所感也。何哉？惟天地万物父母，惟人万物之灵。盖天地无常心，以人心为心。苟能以最灵之心，感善应之天地；至諴之诚，感无私之日月，则必如影随形，响随声矣。而况于水火草木乎？故有吹律于寒谷，和气生焉；挥戈于曜灵，暮晷回焉；神合于水游，吕梁而出入不溺；化被于草木，周原而堇（茶）〔荼〕变味。盖品汇之生，则守其常性也。精诚之至，则感而常通也。静守常性，动随常通，是道可于物而非常于〔一〕道也。夫如是，则两仪之道，七曜之度，万物之性，可察矣，可信矣。夫何疑焉？谨对。