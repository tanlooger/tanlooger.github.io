---
---
---
title: 第五道
---



问：纺绩之弊，出于女工。桑麻不甚加，而布帛日已贱，蚕织者劳焉。公议者知之，欲乎价平，其术安在？又仓廪之实，生于农亩。人有馀则轻之，不足则重之。故岁一不登，则种食多竭。往年时雨愆候，宸慈轸怀，遣使振廪，分官贱粜；故得馁殍载活，麦禾载登，思我王度，金玉至矣。窃闻寿昌常平，今古称便。国朝典制，亦有斯仓。开元之二十四年，又于京城大置。贱则加价收籴，贵则终年出粜。所以时无艰食，亦无伤农。今者若官司上闻，追葺旧制，以时敛散，以均贵贱，其于美利，不亦多乎？

对：人者，邦之本也；衣食者，人之所由生也。古者圣人在上而下不冻馁者，非家衣而户食之，盖能为之开衣食之源，均财用之节也。方今仓廪虚而农夫困，布帛贱而女工劳，以愚所窥，粗知其本。何者？夫天地之数无常，故岁一丰必一俭也。衣食之生有限，故物有盈则有缩也。古人知其必然也，故敦俭啬以足衣，务储蓄以足食。是以禹有九年之水，汤有七年之旱，野无青草，人无菜色者，无他欤？盖勤俭储积之所致耳。故曰：前事之不忘，后事之元龟也。当今将欲开美利利天下，以厚生生蒸人，返贞观之升平，复开元之富寿，莫匪乎实仓廪，均丰凶，则耿寿昌之常平，得其要矣。今若升闻，率修旧制，上自京邑，下及郡县，谨豆区以出纳，督官吏以监临：岁丰则贵籴以利农，岁歉则贱粜以恤下。若水旱作沴，则资为九年之畜；若兵革或动，则馈为三军之粮。可以均天时之丰俭，权生物之盈缩：修而行之，实百代不易之道也。虞灾救弊，利物宁邦，莫斯甚焉。然则布帛之贱者，由锥刀之壅也。苟粟麦足用，泉货通流，则布帛之价，轻重平矣。抑居易闻：短绠不可以汲深，曲士不可以语道。小子狂简，不知所以裁之。莫究微言，空惭下问。谨对。