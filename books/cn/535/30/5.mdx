---
---
---
title: 第三道
---



问：圣哲垂训，言微旨远。至于礼乐之同天地，易简之在《乾》、《坤》；考以何文？征于何象？绝学无忧，原伯鲁岂其将落；仁者不富，公子荆曷云苟美？朝阳之桐，聿来凤羽；泮林之椹，克变鸮音。胜乃俟乎木鸡，巧必资于瓦注。咸所未悟，庶闻其说。

对：古先哲王之立彝训也，虽言微旨远，而学者苟能研精钩深，优柔而求之，则壸奥指趣，将焉廋哉？然则礼乐之同天地者，其文可得而考也。岂不以乐作于郊，而天神和焉；礼定于社，而地祇同焉，上下之大同大和，由礼乐之驯致也。易简之在《乾》、《坤》者，其象可得而征也。岂不以《乾》以柔克而运四时，不言而善应；《坤》以阴骘而生万物，不争而善胜。柔克不言之谓易，阴骘不争之谓简。简易之道，不其然乎？老氏绝学无忧，儆其溺于时俗之习也。原伯（置）〔鲁〕不学将落，戒其废圣哲之道也。孟子不富之说，虑蕴利而生孽也。公子荆苟美之言，嘉安人而丰财也。凤鸣朝阳，非梧桐而不栖，择木而集也。鸮止泮林，食桑椹而好音，感物而变也。事有躁而失、静而得者，故木鸡胜焉。有贵而失，贱而得者，故瓦注巧焉。虽去圣逾远，而大义斯存。是故远旨微言，可明征矣。谨对。