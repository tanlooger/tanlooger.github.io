---
---
---
title: 第二道
---



问：《书》曰：“眚灾肆赦。”又曰：“宥过无大。”而《礼》云：“执禁以齐众，不赦过。”若然，岂为政以德，不足耻格，峻文必罚，斯为礼乎？《诗》称“既明且哲，以保其身。”《易》称“利用安身，以崇德也。”而《语》云：“无求生以害仁，有杀身以成仁。”若然，则明哲者不成仁欤？杀身非崇德欤？

对：圣王以刑礼为大忧，理乱系焉；君子以仁德为大宝，死生一焉。故邦有用礼而大理者，有用刑而小康者。古人有崇德而远害者，有蹈仁而守死者。其指归之义，可得而知焉。在乎圣王乘时，君子行道也。何者？当其王道融，人心质，善者众而不善者鲜，一人不善，众人恶之，故赦之可也。所以表好生恶杀，且臻乎仁寿之域矣。而肆赦（有）〔宥〕过之典，由兹作焉。及夫大道隐，至德衰，善者鲜而不善者众，一人不善，众人效之，故赦之不可也。所以明惩恶劝善，且革浇醨之俗矣。而执禁不赦之文，由兹兴焉。此圣王所以随时以立制，顺变而致理，非谓德政之不若刑罚也。然则君子之为君子者，为能先其道，后其身。守其常，则以道善乎身；罹其变，则不以身害乎道。故明哲保身，亦道也，巢、许得之；求仁杀身，亦道也，夷、齐得之。虽殊时异致，同归于一揆矣。何以核诸？观乎古圣贤之用心也，苟守道而死，死且不朽，是非死也；苟失道而生，生而不仁，是非生也。向使夷、齐生于唐、虞之代，安知不明哲保身欤？巢、许生于殷、周之际，安知不求仁杀身欤？盖否与泰，各系于时也；生与死，同归于道也。由斯而观，则非谓崇德者不为成仁，杀身者不为明哲矣。呜呼！圣王立教，同出而异名；君子行道，百虑而一致：亦犹水火之相戾，同根于冥数，共济于人用也。亦犹寒署之相反，同本于元气，共济于岁功也。则用刑、措刑之道，保身、杀身之义，昭昭然可知欤。谨对。