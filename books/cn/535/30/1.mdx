---
---
---
title: 才识兼茂明于体用科策　一道　元和元年四月，登科第四等
---



问：皇帝若曰：朕观古之王者，受命君人，兢兢业业，承天顺地，靡不思贤能以济其理，求谠直以闻其过。故禹拜昌言而嘉猷罔伏，汉征极谏而文学稍进，匡时济俗，罔不率由。厥后相循，有名无实。而又设以科条，增求茂异，舍斥己之至言，进无用之虚文，指切著明，罕称于代。兹朕所以叹息郁悼，思索其真；是用发恳恻之诚，咨体用之要，庶乎言之可行，行之不倦，上获其益，下输其情，君臣之间，确然相与。子大夫得不勉思朕言而茂明之？我国家光宅四海，年将二百，十圣弘化，万邦怀仁；三王之礼靡不讲，六代之乐罔不举，浸泽于下，升中于天，周汉以还，莫斯为盛。自祸阶漏壤，兵宿中原，生人困竭，耗其太半，农战非古，衣食罕储：念慈疲氓，远乖富庶。督耕植之业，而人无恋本之心；峻（摧）〔榷〕酤之科，而下有重敛之困。举何方而可以复其盛？用何道而可以济其艰？既往之失，何者宜惩？将来之虞，何者当戒？昔主父惩患于晁错，而用推恩；夷吾致霸于齐桓，而行寓令。精求古人之意，启迪来哲之怀。眷兹洽闻，固所详究。又，执契之道，垂衣不言：委之于下，则人用其私；专之于上，则下无其效。汉元优游于儒学，盛业竟衰；光武责课于公卿，峻政非美。二途取舍，未获所从。余心浩然，益所疑惑。子大夫熟究其旨，属之于篇；兴自朕躬，无悼后害。

对：臣闻汉文帝时，贾谊上疏云：“可为痛哭者一，可为流涕者二，可为长太息者三。”是时、汉兴四十载，万方大理，四海大和；而贾谊非不见之，所以过言者，以为词不切，志不激，则不能回君听，感君心，而发愤于至理也。是以虽盛时也，贾谊过言而无愧；虽过言也，文帝容之而不非。故臣不失忠，君不失圣，书之史策，以为美谈。然臣观自兹已来，天下之理，未曾有仿佛于汉文帝时者；激切之言，又未有仿佛于贾谊疏者。岂非君之明圣，不侔于文帝乎？臣之忠谠，不逮于贾谊乎？不然，何衰乱之时愈多，而切直之言愈少也？今陛下思禹之昌言而拜之，念汉之极谏而征之，废虚文之无用者，奖至言之斥己者，询臣以可行之策，谕臣以不倦之意：恳恻郁悼，发于至诚，此真圣王思至理、求过言之明旨也。斯则陛下之道，已弘于前代；臣之才识，劣于古人，辄欲过言，以裨陛下明德万分之一也。裨之者，非敢谓言之必可行也，体用之必可明也；且欲使后代知陛下践祚之后，有朴直敢言之臣出焉，无俾文帝、贾谊、专美于汉代。然后退而俯伏以待罪戾焉，臣诚所甘心也。谨以过言，昧死上对。

伏蒙陛下赐臣之策，有思兴礼乐之道，念救疲氓之方，辩惩往戒来之宜，审推恩寓令之要。至矣哉！陛下之念及此，实万叶之福也！岂唯一代之人，受其赐而已哉？臣闻：疲病之作，有因缘焉，救疗之方，有次第焉；臣请为陛下究因缘，陈次第而言之。

臣闻：太宗以神武之姿，拨天下之乱。玄宗以圣文之德，致天下之肥。当二宗之时，利无不兴，弊无不革，远无不服，近无不和。贞观之功既成，而大乐作焉；虽六代之尽美，无不举也。开元之理既定，而盛礼兴焉；虽三王之明备，无不讲也。礼行，故上下辑睦；乐达，故内外和平。所以兵偃而万邦怀仁，刑清而兆人自化，动植之类，咸煦妪而自遂焉。虽成、康、文、景之理，无以出于此矣。洎天宝以降，政教（寝）〔浸〕微，寇戎荐兴，兵亦继起。兵以遏寇，寇生于兵；兵寇相仍，迨五十载。财征由是而重，人力由是而罢。下无安心，虽日督农桑之课，而生业不固；上无定费，虽日峻管榷之法，而岁计不充。日削月朘，以至于耗竭其半矣。此臣所谓疲病之因缘者也，岂不然乎？由是观之：盖人疲由乎税重，税重由乎军兴，军兴由乎寇生，寇生由乎政缺。然则未修政教，而望寇戎之销；未销寇戎，而望兵革之息，虽太宗不能也。未息兵革，而求征徭之省；未省征徭，而求黎庶之安，虽玄宗不能也。何则？事有以必然，虽常人足以致；势有所不可，虽圣哲不能为。伏惟陛下：将欲安黎庶，先念省征徭；将欲省征徭，先念息兵革；将欲息兵革，先念销寇戎；将欲销寇戎，先念修政教。何者？若政教修，则下无诈伪暴悖之心，而寇戎所由销矣。寇戎销，则〔境〕无兴发攻守之役，而兵革所由息矣。兵革息，则国无馈餫飞挽之费，而征徭所由省矣。征徭省，则人无流亡转徙之忧，而黎庶所由安矣。

臣窃观：今天下之寇虽已尽销，伏愿陛下不以易销而自怠。今天下之兵虽未尽散，伏愿陛下不以难散而自疑。无自怠之心，则政教日肃；无自疑之意，则诚信日明。故政教肃，则暴乱革心；诚信明，则犷骜归命。革心，则天下将萌之寇，不遏而自销；归命，则天下已聚之兵，不散而自息。然后重歛可日减，疲氓可日安，富庶可日滋，困竭可日补。日安，则和悦之气积；日富，则廉让之风形。因其廉让而示之以礼，则礼易行矣。乘其和悦而鼓之以乐，则乐易达矣。举斯方而可以复其盛，用斯道而可以济其难。惩既往之失，莫先于诚不明而政不修；戒将来之虞，莫先于寇不销而兵不息。此臣所谓救疗之次第者也，岂不然乎？若齐行寓令之法，以霸诸侯；汉用推恩之谋，以惩（亡）〔七〕国。施之今日，臣恐非宜。何者？且今万方一统，四海一家，无邻国可倾，非夷吾用权之秋也；虽欲寓令，〔令〕将何所寓耶？今除国建郡，置守罢侯，无爵士可疏，非主父矫弊之日也；虽欲推恩，恩将何所推耶？但陛下嗣贞观之功，弘开元之理，必将光二宗而福万叶矣；何区区齐、汉之法，而足为陛下所慕哉？精究之端，实在于此矣。

又蒙陛下赐臣之问，有执契垂衣之道，委下专上之宜，敦儒学而业衰，责课实而政失者。此皆政化之所急，今古之所疑，陛下幸念之，臣有以见天下之理兴矣。夫执契之道，垂衣不言者：盖言已成之化，非谋始之课也。委之于下者，言王者之理，庀其司，分其务而已；非谓政无小大，悉委之于下也。专之于上者，言王者之道，秉其枢，执其要而已；非谓事无巨细，悉专之于上也。汉元优游于儒学，而盛业竟衰者，非儒学之过也，学之不得其道也。光武责课于公卿，而峻政非美者，非考课之累也，责之不得其要也。臣请重为陛下别白而明之。夫垂衣不言者，岂不谓无为之道乎（也）？臣闻无为而理者，其舜也欤？舜之理道，臣粗知之矣。始则懋于修己，劳于求贤，明察其刑，明慎其赏，外序百揆，内勤万枢，昃食宵衣，念其不息之道。夫如是，岂非大有为者乎？终则安于恭己，逸于得贤，明刑至于无刑，明赏至于无赏，百职不戒而举，万事不劳而成，端拱凝旒，立于无过之地。夫如是，岂非真有为者乎？故臣以为无为者，非无所为也，必先有为而后至于无为也。《老子》曰：“无为而无不为。”盖是谓矣。

夫委下而用私，专上而无效者，此由非所宜委而委之也，非所宜专而专之也。臣请以君臣之道明之。臣闻：上下异位，君臣殊道。盖大者简者，君道也；小者繁者，臣道也。臣道者，百职小而众，万事细而繁，诚非人君一聪所能遍察，一明所能周览也。故人君之道，但择其人而任之，举其要而执之而已矣。昔九臣各掌其事，而唐尧乘其功以帝天下；十乱各效其能，而周武总其理以王天下；三杰各宣其力，而汉高兼其用以取天下。三君子者，不能为一焉；但执要任人而已。亦犹心之于四肢、九窍、百骸也，不能为一焉；然而寝食起居，言语视听，皆以心为主也。故臣以为：君得君之道，虽专之于上，而下自有以展其效矣；臣得臣之道，虽委于下，而人亦无以用其私矣。由此而言：光武督责而政未甚美者，非他，昧君臣之道于小大繁简之际也。汉元优游而业以浸衰者，非他，昧无为之道于始终劳逸之间也。二途得失，较然可知。陛下但举中而行，则无所惑矣。

臣伏以圣策首（章）〔言〕曰：思贤能以济其理，求谠直以闻其过。又曰：上获其益，下输其情。其末章则又曰：兴自朕躬，无悼后害。此诚陛下思酌下言，乐闻上失，勤勤恳恳，虑臣辈有所隐情者也。臣敢不再竭狂直，以副天心之万一焉。臣闻：古先圣王之理也，制欲于未萌，除害于未兆；故静无败事，动有成功。自非圣王，则异于是：莫不欲逞于始，悔追于终，政失于前，功补于后。利害之效，可略而言。且如军暴而后戢之，兵乱而后遏之，善则善矣；不若防其微，杜其渐，使不至于暴乱也。官邪而后责之，吏奸而后诛之，惩则惩矣；不若审其才，得其人，使不至于奸邪也。人馁而后食之，人冻而后衣之，惠则惠矣；不若轻其徭，薄其税，使不至于冻馁也。举一知十，不其然乎？

今陛下初嗣祖宗，新临蒸庶，承多虞之运，常鼎盛之年。此诚制欲于未萌，除害于未兆之时也。伏惟陛下，敬惜其时，重慎于事，既往者且追救于弊后，将来者宜早防于事先。夫然，则保邦恒在于未危，恭己常居于无过。三、五之道，夫岂远哉？臣生也得为唐人，当陛下临御之时，睹陛下升平之始，斯则臣朝闻而夕死足矣。而况充才识之贡，承体用之问者乎？今所以极千虑，昧万死，当盛时，献过言者，此诚微臣喜朝闻、甘夕死之志也。不然，何轻肆狂瞽，不避斧锧，若此之容易焉？伏惟少垂意而览之，则臣生死幸甚！生死幸甚！谨对。