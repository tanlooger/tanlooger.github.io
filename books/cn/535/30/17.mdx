---
---
---
title: 与崇文诏
---



敕：崇文：卿忠廉立身，简直成性。董戎长武，边候乂安；授律西川，凶徒荡灭。是以宠崇外阃，秩进上公。而能省事安人，多方抚俗。谕朕念功之旨，勉其师徒；宣朕恤隐之心，慰彼黎庶。威立无暴，功成不居，累陈表章，恳请朝觐。虽殿邦之寄重，诚欲藉才；而望阙之恋深，固难夺志。且嘉且叹，弥感于怀。属时候严凝，山川修阻；永言跋涉，当甚勤劳。伫卿来思，副朕诚望，想宜知悉。冬寒，卿比平安好。遣书指不多及。