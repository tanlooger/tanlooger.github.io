---
---
---
title: 宅西有流水，墙下构小楼，临玩之时，颇有幽趣。因命歌酒，聊以自娱。独醉独吟，偶题五绝
---



伊水分来不自由，无人解爱为谁流？家家抛向墙根底。唯我栽莲起小楼。

水色波文何所似？曲尘罗带一条斜。莫言罗带春无主。自置楼来属白家。

日滟水光摇素壁，风飘树影拂朱栏。皆言此处宜弦管，试奏《霓裳》一曲看。

《霓裳》奏罢唱梁州，红袖斜翻翠黛愁。应是遥闻胜近听，行人欲过尽回头。

独醉还须得歌舞，自娱何必要亲宾？当时一部清商乐，亦不长将乐外人。