---
---
---
title: 自题小草亭
---



新结一茅茨，规模俭且卑。土阶全垒块，山木半留皮。阴合连藤架，丛香近菊篱。壁宜藜杖倚，门称荻帘垂。窗里风清夜，檐间月好时。留连尝酒客，勾引坐禅师。伴宿双栖鹤，扶行一侍儿。绿醅量盏饮，红稻约升炊。龌龊豪家笑，酸寒富屋欺。陶庐闲自爱，颜巷陋谁知？蝼蚁谋深穴，鹪鹩占小枝。各随其分足，焉用有余为？