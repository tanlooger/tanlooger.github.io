---
---
---
title: 庾承宣可尚书右丞制
---



敕：朝议大夫、守尚书刑部侍郎、骁骑尉庾承宣：昔我太宗文皇帝尝谓，尚书丞百职纲维，事一失中，则天下有受其弊者。因命戴胄、魏征及杜正伦、刘洎辈，继领是职，分居左右，官修事理，人到于今称之。故吾前命崔从持左纲，今命承宣操右辖：众口籍籍，颇为得人。况承宣端谅勤敏，周知典故，必能为我纽有条之纲，柅妄动之轮。坐曹得出入郎官，立朝得奏弹御史，会政决要，扶树理本；无俾戴、魏、刘、杜专美于贞观中。可守尚书右丞，散官、勋如故。