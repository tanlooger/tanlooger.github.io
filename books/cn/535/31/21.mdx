---
---
---
title: 张洪、相里友略并山南东道判官，同制
---



敕：朝议郎、（守）〔行〕太常博士、上柱国张洪，前瀛（漠）〔莫〕等州都团练判官、朝议郎、侍御史内供奉、上柱国、赐绯鱼袋相里友略等：元翼以大节大忠，绰闻朝野，授钺开府，殿我汉南。而又求贤乞能，以自参贰。则其宾寀，宜有以称之。故求吾俊造之英，勋列之胄，达朝仪而练戎事者与焉。今以洪之知国礼，奉家声；以友略之富艺文，饱军旅，两中是选，合而命之。优秩宠章，无所爱惜。时无今古，代有忠贤，苟致吾元翼于羊、杜间，别有陟明之典在。洪可检校尚书职方员外郎、兼侍御史、充山南东道节度判官，仍赐绯鱼袋，散官、勋如故。友略可检校尚书屯田员外郎、兼侍御史、充山南东道观察判官，散官、勋如故。