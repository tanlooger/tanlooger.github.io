---
---
---
title: 朱僧孺可户部侍郎制
---



敕：户部侍郎，周之地官小司徒也。掌天下田户之图，生齿之众，赋役货币之政令；以待国用，以质岁成。元和以还，日益宠重。善其职者，多登大任；中兹选者，莫匪正人。谁其称之？我有邦彦。朝议郎、守御史中丞、上柱国、赐紫金鱼袋朱僧孺：自举贤良，践台阁，秉润色笔，提纠缪纲；而书命无繁词，决事无留狱，受宠有忧色，纳忠多苦言。朕心知之，何用不可？夫以人曹之重如彼，僧孺之贤若此：俾居是职，不亦宜乎？可守尚书户部侍郎，散官、勋如故。