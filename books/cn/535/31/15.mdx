---
---
---
title: 郑馀庆、杨同悬等十人亡母追赠郡国夫人制
---



敕：郑馀庆亡母某氏等：夫德不旌，则劝善之典缺矣；亲不显，则扬名之道废矣。凡今公卿大夫，至于元士，济济然抱忠履信立吾朝者，皆圣善之教、燕翼之方所致也。自家刑国，有所从来。不大封崇，是忘报施。朕去年仲月统御之初，发号推恩，先降是命，岂直光前慰后而已哉？亦欲使天下为母者闻，庶几乎善统其家，慈训其子，厚人伦而美教化也。可不务乎？