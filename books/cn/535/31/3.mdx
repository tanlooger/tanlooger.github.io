---
---
---
title: 冯宿除兵部郎中知制诰制
---



敕：吾闻武德暨开元中，有颜师古、陈叔达、苏颋称大手笔，掌书王命；故一朝言语，焕成文章。朕承祖宗，思济其美，凡选一才，补一职，皆不敢轻易，其庶几前事乎？刑部郎中冯宿，为文甚正，立意甚明，笔力雄健，不浮不鄙。况立身守事，端方精敏。而我诰命，忽思润色之。听诸人言，曰宿也可。宿立朝，历御史、博士、郡守、尚书郎，在仕进途，不为不遇。然不登兹选，未足其心。故吾于今归汝职业，仍迁秩为五兵郎中。勉继颜、陈，无辱吾举。可尚书兵部郎中知制诰。