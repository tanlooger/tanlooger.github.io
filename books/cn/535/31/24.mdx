---
---
---
title: 柳公绰可吏部侍郎制
---



敕：京兆尹兼御史大夫柳公绰：长吏数易，为害甚多。迩来都畿，未免斯弊。或苛急而人重困，或软弱而奸不息；得其中者，其公绰乎？细大必躬亲，刚柔不吐茹。甚称厥职，惜而不迁。然智者常忧，忠者常劳，亦非吾以平施御臣下之道也。尚书六职，天官首之，辩论官材，澄汰流品。比诸内史，选妙秩清。询众用能，无易公绰。尔宜饰躬承命，以裴、王、崔、毛为心。苟副吾言，用称乃职，而今而后，亦何往而不适哉？可尚书吏部侍郎。