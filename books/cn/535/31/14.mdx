---
---
---
title: 裴度、李夷简、王播、郑絪、杨于陵等各赐爵，并回授爵制
---



敕：《礼》云：“臣下竭力尽忠以立功于国者，必报之以爵禄。”此言上之不虚取于下也。而司空度等，咸以忠力作股肱心膂之臣，大节大劳，书在甲令。然则功如是，忠如是，高爵重秩，予何爱焉？故能统御之初，先行信赏，诏主爵者合为奏书，或加宠进封，或延恩任子，次勤第品，咸按旧章，行乎敬之，无忝予一人之嘉命。可依前件。