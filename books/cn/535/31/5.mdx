---
---
---
title: 韦审规可西川节度副使、御史中丞。李虞仲、崔戎、姚向、（云）〔温〕会等，并西川判官，皆赐绯，各检校省官兼御史制
---



敕：西川曰益部，地有险，府有兵，碍戎屏华，号为难理。故吾命文昌为帅长，俾镇抚焉。次命审规为上介，俾左右焉。又命虞仲、戎、向、会等为庶寮，俾咨度焉。进言者，谓文昌贤而审规辈才，以才佐贤，蜀必理矣。辍三署吏，赞丞相府，假宪官职，加台郎暨一命再命之服以遣之。其于张大光荣，与四方征镇之宾寮不侔矣。尔等苟佐吾丞相以善政闻，使吾无一方之忧，吾宁久遗汝于诸侯乎？尔其勉之！可依前件。