---
---
---
title: 张聿可衢州刺史制
---



敕：中散大夫、行尚书工部员外郎、上柱国、吴县开国男、食邑三百户张聿：内外庶官，同归共理。牧守之任，最亲吾人。盖驰张举措由其心，赏罚威福悬其手。若一日失其职，一郡非其人，而未达于朝听之（闻）〔间〕，为害已甚矣。选授之际，得不慎也！以尔聿，前领建溪有理行；次临溵郡著能名，用尔所长，副吾所急。宜辍郎署，往颁诏条。来暮之声，伫入吾耳。可使持节衢州刺史，散官、勋如故。