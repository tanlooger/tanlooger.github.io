---
---
---
title: 孔戣可右散骑常侍制
---



敕：昔齐桓公心体懈怠，则隰朋侍；汉武帝亲重儒术，则刘向从。今之常侍，是其选矣。称其任者，唯正人乎？吏部侍郎孔戣，言行谨直，风操端庄，肃然礼容，清庙之器。始自筮仕，迄于天官。虚舟为心，利刃在手。全才具美，时论多之。可使珥貂，立吾左右。从容侍从，以备顾问。隰朋、刘向岂远乎哉？可右散骑常侍。