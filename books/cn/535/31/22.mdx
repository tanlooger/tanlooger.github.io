---
---
---
title: 姚成节右神策将军知军事制
---



敕：朝议郎、前使持节成州诸军事、守成州刺史、充本州守捉使、赐紫金鱼袋姚成节：尝为天平军裨将。当刘悟之立忠勋也，谋成事集，尔有助焉。虽授一城，未足酬奖。况闻信厚勤恪，宜于爪牙肘腋间居之。昔汉文帝以宋昌忠劳，擢拜将军，掌宿卫；今吾用汝，犹前志也。环拱之职，得不勉欤？可致果校尉、守右神策将军知军事，赐如故。