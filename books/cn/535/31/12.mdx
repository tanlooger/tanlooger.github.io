---
---
---
title: 辛丘度可工部员外郎，李石可左补阙，李仍叔可右补阙，三人同制
---



敕：朝散大夫、右补阙、内供奉、飞骑尉辛丘度等：朕诏丞相求方略忠谠之士，置于左右。而播等以石暨仍叔应诏。言其为人厚实謇直，尝以文行谋画，从容于幕府之间。临事敢言，当官能守，可使束带，同升诸朝。又言：丘度介洁静专，不交势利，宜加推奖，以劝其徒。况久次者转迁，后来者登进，皆适所用，平章可之。可依前件。