---
---
---
title: 郑覃可给事中制
---



敕：给事中之职，凡制敕有不便于时者，得封奏之。刑狱有未合于理者，得驳正之。天下冤滞无告者，得与御史纠理之。有司选补不当者，得与侍中裁退之。率是而行，号为称职；固不专于掌侍奉，赞诏令而已。中大夫、行谏议大夫、云骑尉、荥阳县开国男、食邑三百户郑覃，清节直行，正色寡言。先臣之风，蔼然犹在。自居首谏，益励謇谔。擢领是职，必有可观。亦欲天下闻之，知吾奖骨鲠之臣，来谏诤之道也。可给事中。散官、勋如故。