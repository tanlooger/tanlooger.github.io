---
---
---
title: 韦觊可给事中，庾敬休可兵部郎中、知制诰，同制
---



敕：职之要，莫先乎驳正；文之选，莫难于司言。将使朝纲有条，朕命惟允，在二者得人而已。中大夫、使持节苏州诸军事、守苏州刺史、上骑都尉韦觊，精微专直，通乎事典，可使平奏议而坐左曹。朝散大夫、尚书礼部郎中、上柱国庾敬休，温裕端明，饰以辞藻，可使书诰命而专右席。而轮辕凿枘，各适所宜。夫惟刺史守列城，郎官应列宿，选任倚注，非不荣重。然吾左右前后，方求正人。如觊、敬休，不宜疏远，亦犹有声之玉，无颣之珠，不置于佩服掌握之间，皆非其所也。宜自敬谨，无忝吾言。觊可行给事中，散官、勋如故。敬休可尚书兵部郎中、知制诰，散官、勋如故。