---
---
---
title: 阿崔
---



谢病卧东都，羸然一老夫。孤单同伯道，迟暮过商瞿。岂料鬓成雪，方看掌弄珠。已衰宁望有？虽晚亦胜无。兰入前春梦，桑悬昨日弧。里闾多庆贺，亲戚共欢娱。腻剃新胎发，香绷小绣襦。玉芽开手爪，苏颗点肌肤。弓冶将传汝，琴书勿坠吾。未能知寿夭，何暇虑贤愚？乳气初离壳，啼声渐变雏。何时能反哺？供养白头乌。