---
---
---
title: 题平泉薛家雪堆庄
---



怪石千年应自结，灵泉一带是谁开？蹙为宛转青蛇项，喷作玲珑白雪堆。赤日旱天长看雨，玄阴腊月亦闻雷。所嗟地去都门远，不得肩舁每日来。

和微之《道保生三日》

相看鬓似丝，始作弄璋诗。且有承家望，谁论得力时？莫兴三日叹，犹胜七年迟。予老微之七岁。我未能忘喜，君应不合悲。嘉名称道保，乞姓号崔儿。但恐持相并，蒹葭琼树枝。