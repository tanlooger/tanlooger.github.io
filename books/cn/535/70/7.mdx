---
---
---
title: 唐东都奉国寺禅德大师照公塔铭　并序
---



大师号神照，姓张氏，蜀州青城人也。始出家于智凝法师，受具戒于惠萼律师，学心法于惟忠惮师。忠一名南印，即第六祖之法曾孙也。大师祖达摩，宗神会而父事印。其教之大旨，以如然不动为体，以妙然不空为用，示真寂而不说断灭，破计著而不坏假名。师既得之，揭以行化。出蜀入洛，与洛人有缘，月开六坛，仅三十载，随根说法，言下多悟。由是裂疑网，拔惑箭，渐离我人相者，日日有焉。起正信，见本觉，顿发菩提心者，时时有焉。其馀退恶进善，随分而增上者，不可胜纪。夫如是，可不谓烦恼病中，师为医王乎？生死海中，师为船师乎？

呜呼！病未尽而医去，海方涉而船失。粤以开成三年冬十二月，示灭于奉国寺禅院。以是月迁葬于龙门山，报年六十三，僧夏四十四。明年，传教主院上首弟子沙门清闲，糺门徒，合财施，与服勤弟子志行等，营度襄事，卜兆于宝应寺荷泽祖师塔东若干步，窆而塔焉，示不忘其本也。其诸升堂入室、得心要口诀者，有宗实在襄，复俨在洛，道益在镇，知远在徐，〔日〕建在晋，道光在润，道威在潞，云真在慈，云表在汴，归忍在越，会幽、齐经在蔡，智全、景玄、绍明在秦：各于一方，分作佛事。咸鼓钟呜吼，龙象蹴蹋，斯皆吾师之教力也，不其盛欤！众以余忝闻法门人，结菩提之缘甚熟，请于塔石序而铭曰：

伊之北西，洛之南东。法祖法孙，归全于中。旧塔会公，新塔照公。亦如世礼，祔于本宗。