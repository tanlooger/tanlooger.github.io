---
---
---
title: 不能忘情吟　并序
---



乐天既老，又病风，乃录家事，会经费，去长物。妓有樊素者，年二十馀，绰绰有歌舞态，善唱《杨枝》，人多以曲名名之，由是名闻洛下。籍在经费中，将放之。马有骆者，驵壮骏稳，乘之亦有年。籍在长物中，将鬻之。圉人牵马出门，马骧首反顾一鸣，声音间似知去而旋恋者。素闻马嘶，惨然立且拜，婉娈有辞。辞毕涕下。予闻素言，亦愍默不能对。且命回勒反袂，饮素酒。自饮一杯，快吟数十声。声成文，文无定句，句随吟之短长也。凡二百三十（五）〔四〕言。噫！予非圣达，不能忘情，又不至于不及情者。事来搅情，情动不可柅。因自哂，题其篇曰《不能忘情吟》。吟曰：

鬻骆马兮放杨柳枝，掩翠黛兮顿金羁。马不能言兮长鸣而却顾，杨柳枝再拜长跪而致辞。辞曰：“主乘此骆五年，凡千有八百日。衔橛之下，不惊不逸。素事主十年，凡三千有六百日。巾栉之间，无违无失。今素貌虽陋，未至衰摧；骆力犹壮，又无虺隤。即骆之力，尚可以代主一步；素之歌，亦可以送主一杯。一旦双去，有去无回。故素将去，其辞也苦；骆将去，其呜也哀。此人之情也，马之情也。岂主君独无情哉？”予俯而叹，仰而咳，且曰：骆骆尔勿嘶，素素尔勿啼；骆反厩，素反闺。吾疾虽作，年虽颓，幸未及项籍之将死，亦何必一日之内，弃骓兮而别虞兮。乃目素兮素兮，为我歌《杨柳枝》，我姑酌彼金罍。我与尔归醉乡去来。