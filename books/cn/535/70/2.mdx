---
---
---
title: 白癠洲五亭记
---



湖州城东南二百步，抵霅溪，连汀洲，洲一名白蘋，梁吴兴守柳恽于此赋诗云：“汀州采白蘋”，因以为名也。前不知几十万年，后又数百载，有名无亭，鞠为荒泽。至大历十一年，颜鲁公真卿为刺史，始剪榛导流，作八角亭以游息焉。旋属灾潦荐至，沼堙台圮。后又数十载，委无隙地。至开成三年，弘农杨君为刺史，乃疏四渠，浚二池，树三园，构五亭，卉木荷竹，舟桥廊室，洎游宴息宿之具，靡不备焉。

观其架大溪、跨上汀者，谓之白蘋亭。介二园，阅百卉者，谓之集芳亭。面广池，目列岫者，谓之山光亭。玩晨曦者，谓之朝霞亭。狎清涟者，谓之碧波亭。五亭间开，万象迭入，向背俯仰，胜无遁形。每至汀风春，溪月秋，花繁鸟啼之旦，莲开水香之夕，宾友集，歌吹作，舟棹徐动，觞咏半酣，飘然恍然，游者相顾，咸曰：此不知方外也？人间也？又不知蓬瀛崑阆，复何如哉？

时予守官在洛，杨君缄书赍图，请予为记。予按图握笔，心存目想，覙缕梗概，十不得其二三。大凡地有胜境，得人而后发；人有心匠，得物而后开。境心相遇，固有时耶？盖是境也，实柳守滥觞之，颜公椎轮之，杨君绘素之，三贤始终，能事毕矣。

杨君前牧舒，舒人治；今牧湖，湖人康。康之由革弊兴利，若改茶法，变税书之类是也。利兴，故府有羡财；政成，故居多暇日。〔由〕是以馀力济高情，成胜概，三者旋相为用，岂偶然哉？昔谢、柳为郡，乐山水，多高情，不闻善政。龚、黄为郡，忧黎庶，有善政，不闻胜概。兼而有者，其吾友杨君乎？君名汉公，字用乂。恐年祀久远，来者不知，故名而字之。时开成四年十月十五日记。