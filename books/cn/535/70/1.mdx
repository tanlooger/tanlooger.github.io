---
---
---
title: 淮南节度使检校尚书右仆射赵郡李公家庙碑铭　并序
---



王建候，候建庙，庙有器，器有铭。所以论撰先德，明著后代，或书于鼎，或文于碑。古今之通制也。维开成某年某月某日，宣武军节度使、检校尚书右仆射、汴州刺史、上柱国、赐紫金鱼袋赵郡李公，斋沐祗栗，拜章上言，请立先庙，以奉常祀。于是得请于天子，承式于有司。是岁某月某日，经始于东都。明年某月某日，有事于新庙。外尽其物，内尽其志，三献百顺，神格礼成。其友居易以李氏宗祖世家名爵，与仆射志行官业，书于丽牲之碑。

谨按家略：九代祖善权，后魏谯郡守。八代祖延观，徐、梁二州刺史。七代祖续，某郡太守。六代祖显达，隋（颖）〔颍〕州刺史。五代祖迁，皇朝某某二州别驾，赠德州刺史。高祖孝卿，右散骑常侍，赠邓州刺史。曾祖府君讳敬玄，总章、仪凤间，历吏部尚书、同中书门下三品、中书令、弘文馆大学士，监修国史，封赵国公，谥曰文宪。才智职业，载在国史，今祭于第一室；以妣蒯国夫人范阳卢氏配焉。王父府君讳守一，属世难家故，不求闻达，避荣乐道，与时浮沉，终成都府郫县令，祭于第二室；以妣荥阳夫人郑氏配焉。先考府君讳晤，历金坛、乌程、晋陵三县令。府君为人，笃于家行，饰以吏事，动有常度，居无惰容。所莅之所有善政，辞满之日多遗爱。不登贵仕，其命矣夫！今祭于第三室；以先妣上谷夫人范阳卢氏配焉。府君累赠至尚书右仆射，夫人累赠至上谷郡太夫人，前后凡三追命，六告身，渥泽叠洽，自叶流根，从子贵也。郫县（泉）〔暨〕晋陵府君，咸善积于躬，道屈于位，储祉流庆，而仆射生焉。

仆射名绅，字公垂。六岁，丁晋陵府君忧，孺慕号踊，如成人礼。九岁，终制，孝养上谷太夫人，年虽幼，承顺无违；家虽贫，甘旨无阙。侍亲之疾，冠带不解者三载，馀可知也。执亲之丧，水浆不入口者五日，馀可知也。先是，祖妣、考妣晋陵府君前娶夫人裴氏，无子早卒。洎叔父兄妹之（嫔）〔殡〕，咸未归祔，各处一方。公在斩缞中，亲护九丧，匍匐万里，及期，丧事礼无阙违。至诚感神，有灵乌瑞芝之应。事动乡里，名闻公聊。言孝友者，以为表率。

宪宗嗣统三年，李锜盗据京口，公寓居无锡，会擢第东归，锜闻公名，署职引用。初询以谋画，结舌不对；次强以章檄，绝笔不书。诱之以厚利不从，迫之以淫刑不动，将戮辱者数四，就幽囚者七旬。诚贯神明，有死无二。言名节者，以为准程。朝庭嘉之，拜右拾遗。岁馀，穆宗知公忠孝文行，召入翰林，特授司封员外郎、知制诰，迁中书舍人。承颜造膝，知无不言；献替启沃，如石投水。俄拜御史中丞、户部侍郎。既而望属台衡，朝当晏驾，时移世变，遂出掾高要，佐浔阳，旋为滁、寿二州刺史。

大凡公之为政也，应用无方，所居必化。卧理二郡，以去害为先，故有盗奔兽依之感。廉察浙右，以分忧为切；故有恤邻活殍之惠。尹正河洛，以革弊为急，故有摘奸抉蠹之威。文宗知公全才，知汴难理，乃授鈇钺，俾镇绥之。初，宣武师人骄强狠悍，狃乱徼利，积习生常。公既下车，尽知情伪，刑赏信惠，合以为用。一年而下惩劝，二年而下服畏，三年而下耻格。肃然丕变，薰然大和。抚之五年，人俗归厚。至于捍大患，御大灾，却飞蝗，遏暴水，致岁于丰稔，免人于垫溺。噫！微公之力，汴之民其为殣乎！其为鱼乎！殊绩尤课，不可具举。

天下征镇，淮海为大，非公作帅，不足以长东诸侯。制加银青光禄大夫、扬州长史、淮南诸道节度观察等使，馀如故。诏下之日，出次于外，军门不击柝，里巷无吠犬。从容五日，按节而东。百姓三军，挈壶浆，捧箪醪，遮道攀饯者，动以万辈。皆呜咽流涕，如婴儿之别慈母焉。噫！若非襦袴之惠及其幼，鸡豚之养及其老，又推赤心置人腹中者，则安能化暴戾之俗一至于此乎？西人泣送，东人歌迎。梁楚千里，风变化移。膏雨景星，所至蒙福。

于时开成、会昌之际，上方致理，公未登庸，颙颙苍生，环望而已。盛矣哉！大丈夫生于世也，以忠贞奉于君，以义利惠乎人，以黻冕贵乎身，以宗庙显乎亲，以孝敬交乎神：宜其荷百禄，辅一德，为有唐之宗臣者欤！君子谓李氏之庙也，休哉！公之祭也，顺哉！然曰：有孙如此，有子如此，可谓孝也。故其碑铭云：

祭祀从贵，爵士有帙。诸侯之庙，一官三室。皇皇西室，皇祖中书。孝孙追远，昭穆有初。显显中室，王父郫令。顺孙祗享，尽悫尽敬。肃肃东室，先考晋陵。嗣子奉荐，孝思蒸蒸。嗣子其谁？仆射公垂。公垂翼翼，斋严谅直。为子为臣，有典有则。载膺休命，载践右职。以孝肥家，以忠肥国。乃授侯伯，纛钺旗戟。乃飨祖祢，牲牢黍稷。家声振耀，国典褒饰。六命徽章，三世血食。光大遗训，显扬先德。子孙承之，垂裕无极。