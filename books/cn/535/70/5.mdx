---
---
---
title: 香山寺新修经藏堂记
---



先是，乐天发愿修香山寺，既就，事具前记。迨今七八年。寺有佛像，有僧徒，而无经典。寂寥精舍，不闻法音，三宝阙一，我愿未满。乃于诸寺藏外杂散经中，得遗编坠轴者数百卷帙。以《开元经录》按而校之，于是绝者续之，亡者补之，稽诸藏目，名数乃足。合是新旧大小乘经律论集，凡五千二百七十卷。乃作六藏，分而护焉。

寺西北隅有隙屋三间，土木将坏，乃增修改饰为经藏堂。堂东西间辟四窗，置六藏，藏二门，启闭有时，出纳有籍。堂中间置高广佛座一座，上列金色像五百，像后设西方极乐世界图一，菩萨影二。环座悬大幡二十有四，榻席巾几洎供养之器咸具焉。合为道场，简俭严净。开成五年九月二十五日，堂成，藏成，道场成。以香火衅之，以饮食乐之，以管磬歌舞供养之，与闲、振、源、济、钊、操、洲、畅八长老及比丘众百二十人围绕赞叹之。又别募清净七人，日日供斋粥，给香烛，十二部经次第讽读。俾夫经梵之音，昼夜相续，洋洋乎盈耳哉！忻忻乎满愿哉！尔时道场主佛弟子香山居士乐天，欲使浮图之徒，游者归衣，居者护持，故刻石以记之。