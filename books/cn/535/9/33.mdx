---
---
---
title: 白发
---



白发知时节，暗与我有期。今朝日阳里，梳落数茎丝。家人不惯见，悯默为我悲。我云何足怪，此意尔不知。凡人年三十，外壮中已衰。但思寝食味，已减二十时。况我今四十，本来形貌羸。书魔昏两眼，酒病（况）〔沉〕四肢。亲爱日零落，在者仍别离。身心久如此，白发生已迟。由来生老死，三病长相随；除却念无生，人间无药治。