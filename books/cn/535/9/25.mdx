---
---
---
title: 劝酒寄元九
---



薤叶有朝露，槿枝无宿花。君今亦如此，促促生有涯。既不逐禅僧，林下学楞伽；又不随道士，山中炼丹砂。百年夜分半，一岁春无多。何不饮美酒？胡然自悲嗟！俗号销忧药，神速无以加。一杯驱世虑，两杯反天和。三杯即酩酊，或笑任狂歌。陶陶复兀兀，吾孰知其他？况在名利途，平生有风波。深心藏陷井，巧言织网罗。举目非不见，不醉欲如何？