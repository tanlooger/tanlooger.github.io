---
---
---
title: 初与元九别后，忽梦见之。及寤，而书适至，兼寄《桐花诗》。怅然感怀，因以此寄　元九初谪江陵
---



永寿寺中语，新昌坊北分。归来数行泪，悲事不悲君。悠悠蓝田路，自（云）〔去〕无消息。计君食宿程，已过商山北。昨夜云四散，千里同月色。晓来梦见君，应是君相忆。梦中握君手，问君意何如？君言苦相忆，无人可寄书。觉来未及说，叩门声冬冬。言是商州使，送君书一封。枕上忽惊起，颠倒著衣裳。开缄见手扎，一纸十三行。上论迁谪心，下说离别肠。心肠都未尽，不暇叙炎凉。云作此书夜，夜宿商州东。独对孤灯坐，阳城山馆中。夜深作书毕，山月向西斜。月前何所有？一树紫桐花。桐花半落时，复道正相思。殷勤书背后，兼寄《桐花诗》。《桐花诗》八韵，思绪一何深！以我今朝意，忆君此夜心。一章三遍读，一句十回吟。珍重八十字，字字化为金。