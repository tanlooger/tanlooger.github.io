---
---
---
title: 寄题盩厔厅前双松　两松自仙游山移植县厅
---



忆昨为吏日，折腰多苦辛。归家不自适，无计慰心神。手栽两树松，聊以当嘉宾。乘春日一往，生意渐欣欣。清韵度秋在，绿茸随日新。始怜涧底色，不忆城中春。有时昼掩关，双影对一身：尽日不寂寞，意中如三人。忽奉宣室诏，征为文苑臣。闲来一惆怅，长似别交亲。早知烟翠前，攀玩不逡巡。悔从白云里，移尔落嚣尘！