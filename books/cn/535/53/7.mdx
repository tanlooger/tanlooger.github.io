---
---
---
title: 张十八员外以新诗二十五首见寄，郡楼月下，吟玩通夕，因题卷后，封寄微之
---



秦城南省清秋夜，江郡东楼明月时，去我三千六百里，得君二十五篇诗。《阳春》曲调高难和，淡水交情老始知。坐到天明吟未足，重封转寄与微之。

酬微之　微之题云：“郡务稍简，因得整集旧诗，并连缀删削，封章谏草，繁委箱笥，仅逾百轴。偶成自叹，兼寄乐天。”

满帙填箱唱和诗，少年为戏老成悲。声声丽曲敲寒玉，句句妍辞缀色丝。吟玩独当明月夜，伤嗟同是白头时。由来才命相磨折，天遣无儿欲怨谁？微之句云：“天遣两家无嗣子，欲将文字付谁人？”故以此答之。