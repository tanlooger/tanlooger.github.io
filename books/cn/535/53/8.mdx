---
---
---
title: 馀思未尽，加为六韵，重寄微之
---



海内声华并在身，箧中文字绝无伦。美微之也。遥知独对封章草，忽忆同为献纳臣。走笔往来盈卷轴，予与微之前后寄和诗数百篇，近代无如此多有也。除官递互掌丝纶。予除中书舍人，微之撰制词；微之除翰林学士，予撰制词。制从长庆辞高古，微之长庆初知制诰，文格高古，始变俗体，继者效之也。诗到元和体变新。众称元、白为千字律诗，或号元和格。各有文姬才稚齿，蔡邕无儿，有女琰，字文姬。俱无通子继馀尘。陶潜小男名通子。琴书何必求王粲？与女犹胜与外人。