---
---
---
title: 求分司东都，寄牛相公十韵
---



忽忽心如梦，星星鬓似丝。纵贫长有酒，虽老未抛诗。俭薄身都惯，疏顽性颇宜。饭飰餐亦饱，被暖起常迟。万里归何得？三年伴是谁？华亭鹤不去，天竺石相随。余罢杭州，得华亭鹤、天竺石同载而归。王尹贳将马，田家卖与池。开门闲坐日，绕水独行时。懒慢交游许，衰羸相府知。官寮幸无事，可惜不分司！