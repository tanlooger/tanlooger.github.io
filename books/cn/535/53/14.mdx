---
---
---
title: 苏州李中丞以《元日郡斋感怀》诗寄微之及予，辄依来篇七言八韵，走笔奉答，兼呈微之
---



白首馀杭白太守，落拓抛名来已久。一辞渭北故园春，再把江南新岁酒。杯前笑歌徒勉强，镜里形容渐衰朽。领郡惭当潦倒年，邻州喜得平生友。长洲草接松江岸，曲水花连镜湖口。老去还能痛饮无？春来曾作闲游否？凭莺传语报李六，倩雁将书与元九。莫嗟一日日催人，且贵一年年入手。