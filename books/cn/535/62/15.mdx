---
---
---
title: 履信池樱桃岛上，醉后走笔，送别舒员外，兼寄宗正李卿、考功崔郎中
---



樱桃岛前春，去春花万枝。忽忆与宗卿闲饮日，又忆与考功狂醉时。岁晚无花空有叶，风吹满地干重叠。踏叶悲秋复忆春，池边树下重殷勤。今朝一酌临寒水，此地三回别故人。樱桃花，来春千万朵，来春共谁花下坐？不论崔李上青云，明日舒三亦抛我。