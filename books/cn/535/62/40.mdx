---
---
---
title: 老热
---



一饱百情足，一酣万事休。何人不衰老？我老心无忧。仕者拘职役，农者劳田畴。何人不苦热？我热身自由。卧风北窗下，坐月南池头。脑凉脱乌帽，足热濯清流。慵发昼高枕，兴来夜泛舟。何乃有余适？只缘无过求。或问诸亲友，乐天是与不？亦无别言语，多道天悠悠。悠悠君不知，此味深且幽。但恐君知后，亦来从我游。