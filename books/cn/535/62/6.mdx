---
---
---
title: 小庭亦有月
---



小庭亦有月，小院亦有花。可怜好风景，不解嫌贫家。菱角执笙簧，谷儿抹琵琶。红绡信手舞，紫绡随意歌。菱、谷、紫、红，皆小臧获名也。村歌与社舞，客哂主人夸。但问乐不乐，岂在钟鼓多？客告暮将归，主称日未斜。请客稍深酌，愿见朱颜酡。客知主意厚，分数随口加。堂上烛未秉，座中冠已峨。左顾短红袖，右命小青娥。长跪谢贵客，蓬门劳见过，客散有馀兴，醉卧独吟哦。幕天而席地，谁奈刘伶何！