---
---
---
title: 短歌行
---



世人求富贵，多为身嗜欲。盛衰不自由，得失常相逐。（问）〔闻〕君少年日，苦学将干禄。负笈尘中游，抱书雪前宿。布衾不周体，藜茹才充腹。三十登宦途，五十被朝服。奴温已挟纩，马肥初食粟。未敢议欢游，尚为名捡束。耳目聋暗后，堂上调丝竹。牙齿缺落时，盘中堆酒肉。彼来此已去，外余中不足。少壮与荣华，相避如寒燠。青云去地远，白日终天速。从古无奈何，短歌听一曲。