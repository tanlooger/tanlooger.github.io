---
---
---
title: 和裴令公《一日日一年年杂言》见赠
---



一日日，作老翁。一年年，过春风。公心不以贵隔我，我散唯将闲伴公。我无才能忝高〔袟〕〔秩〕，合是人间闲散物。公有功德在生民，何因得作自由身？前日魏王潭上宴连夜，今日午桥池头游拂晨。山客砚前吟待月，野人樽前醉送春。不敢与公闲中争第一，亦应占得第二第三人。