---
---
---
title: 感白莲花
---



白白芙蓉花，本生吴江濆。不与红者杂，色类自区分。谁移尔至此？姑苏白使君。初来苦憔悴，久乃芳氛氲。月月叶换叶，年年根生根。陈根与故叶，销化成泥尘。化者日已远，来者日复新。一为池中物，永别江南春。忽想西凉州，中有天宝民。埋殁汉父祖，孳生胡子孙。已忘乡土恋，岂念君亲恩？生人尚复尔，草木何足云！