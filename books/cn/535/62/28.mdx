---
---
---
title: 寄卢少卿
---



老诲心不乱，庄诫形太劳。生命既能保，死籍亦可逃。嘉肴与旨酒，信是腐肠膏。艳声与丽色，真为伐性刀。补养在积功，如裘集众毛。将欲致千里，可得差一毫？心不乱、形太劳至差一毫，皆出《老》、《庄》及诸道书、仙方、禁诫。颜回何为者？箪瓢才自给。肥醲不到口，年不登三十。张苍何为者？染爱浩无际。妾媵填后房，竟寿百余岁。苍寿有何德？回夭有何辜？谁谓具圣体？不如肥瓠躯？遂使世俗心，多疑仙道书。寄问卢先生，此理当何如？