---
---
---
title: 出府归吾庐
---



出府归吾庐，静然安且逸。更无客干谒，时有僧问疾。家僮十馀人，枥马三四匹。慵发经旬卧，兴来连日出。出游爱何处？嵩碧伊瑟瑟。况有清和天，正当疏散日。身闲自为贵，何必居荣秩？心足即非贫，岂唯金满室？吾观权势者，苦以身徇物。炙手外炎炎，履冰中栗栗。朝饥口忘味，夕惕心忧失。但有富贵名，而无富贵实。