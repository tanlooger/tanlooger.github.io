---
---
---
title: 悲哉行
---



悲哉为儒者，力学不知疲。读书眼欲暗，秉笔手生胝。十上方一第，成名常苦迟。纵有宦达者，两鬓已成丝。可怜少壮日，适在穷贱时。丈夫老且病，焉用富贵为？沉沉朱门宅，中有乳臭儿，状貌如妇人，光明膏梁肌。手不把书卷，身不擐戎衣。二十袭封爵，门承勋戚资。春来日日出，服御何轻肥！朝从（薄）［博］徒饮，暮有倡楼期。封钱还酒债，堆金选娥眉。声色狗马外，其馀一无知。山苗与涧松，地势随高卑。古来无奈何，非君独伤悲。