---
---
---
title: 紫藤
---



藤花紫蒙茸，藤叶青扶疏。谁谓好颜色，而为害有馀。下如蛇屈盘，上若绳萦纡。可怜中间树，束缚成枯株。柔蔓不自胜，袅袅挂空虚。岂知缠树木，千夫力不如。先柔后为害，有似谀佞徒。附著君权势，君迷不肯诛。又如妖妇人，绸缪盅其夫。可怜坏人室，夫惑不能除。寄言邦与家，所慎在其初。毫末不早（辩）［辨］，滋蔓信难图。愿以藤为诫，铭之于座隅。