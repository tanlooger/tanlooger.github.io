---
---
---
title: 谕友
---



昨夜霜一降，杀君庭中槐。干叶不待黄，索索飞下来。怜君感节物，晨起步前阶。临风踏叶立，半日颜色哀。西望长安城，歌钟十二街。何人不欢乐，君独心悠哉！白日头上走，朱颜镜中颓。平生青云心，销化成死灰。我今赠一言，胜饮酒千杯。其言虽甚鄙，可破悒悒怀。朱门有勋贤，陋巷有颜回。穷通各问命，不系才不才。推此自豁豁，不必待安排。