---
---
---
title: 酬元九《对新栽竹有怀》见寄　顷有赠元九诗云：“有节秋竹竿。”故元感之，因重见寄
---



昔我十年前，与君始相识。曾将秋竹竿，比君孤且直。中心一以合，外事纷无极。共保秋竹心，风霜侵不得。始嫌梧桐树，秋至先改色。不爱杨柳枝，春来软无力。怜君别我后，见竹长相忆。常欲在眼前，故栽庭户侧。分首今何处？君南我在北。吟我赠君诗，对之心恻恻。