---
---
---
title: 虾蟆　和张十六
---



嘉鱼荐宗庙，灵龟贡邦家。应龙能致雨，润我百谷牙。蠢蠢水族中，无用者虾蟆。形秽肌肉腥，出没于泥沙。六月七月交，时雨正滂沱。虾蟆得其志，快乐无以加。地既蕃其生，使之族类多；天又与其声，得以相喧哗。岂唯玉池上，污君清泠波？可独瑶瑟前，乱君《鹿鸣歌》？常恐飞上天，跳跃随姮娥。往往蚀明月，遣君无奈何！