---
---
---
title: 燕诗示刘叟　叟有爱子，背叟逃去，叟甚悲念之。叟少年时亦尝如是，故作《燕诗》以谕之矣
---



梁上有双燕，翩翩雄与雌。衔泥两椽间，一巢生四儿。四儿日夜长，索食声孜孜。青虫不易捕，黄口无饱期。觜爪虽欲弊，心力不知疲。须臾十来往，犹恐巢中饥。辛勤三十日，母瘦雏渐肥。喃喃教言语，一一刷毛衣。一旦羽翼成，引上庭树枝。举翅不回顾，随风四散飞。雌雄空中鸣，声尽呼不归。却入空巢里，啁啾终夜悲。燕燕尔勿悲，尔当返自思：思尔为雏日，高飞背母时。当时父母念，今日尔应知。