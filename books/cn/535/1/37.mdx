---
---
---
title: 放鹰
---



十月鹰出笼，草枯雉兔肥。下鞲随指顾。百掷无一遗。鹰翅疾如风，鹰爪利如锥；本为鸟所设，今为人所资。孰能使之然？有术甚易知。取其向背性，制在饥饱时。不可使长饱，不可使长饥。饥则力不足，饱则背人飞。乘饥纵搏击，未饱须絷维。所以爪翅功，而人坐收之。圣明驭英雄，其术亦如斯。鄙语不可弃，吾闻诸猎师。