---
---
---
title: 丘中有一士　命首句为题　二首
---



丘中有一士，不知其姓名。面色不忧苦，血气常和平。每选隙地居，不踏要路行。举动无尤悔，物莫与之争。藜藿不充肠，布褐不蔽形。终岁守穷饿，而无嗟叹声。岂是爱贫贱，深知时俗情。勿矜罗弋巧，鸾鹤在冥冥。

丘中有一士，守道岁月深。行披带索衣，坐拍无弦琴。不饮浊泉水，不息曲木阴。所逢苟非义，粪土千黄金。乡人化其风，熏如兰在林。智愚与强弱，不忍相欺侵。我欲访其人，将行复沉吟。何必见其面，但在学其心。