---
---
---
title: 竹枝词　四首
---



瞿唐峡口水烟低，白帝城头月向西。唱到《竹枝》声咽处，寒猿暗鸟一时啼。

《竹枝》苦怨怨何人？夜静山空歇又闻。蛮儿巴女齐声唱，愁杀江楼病使君。

巴东船舫上巴西，波面风生雨脚齐。水蓼冷花红簇簇，江（篱）〔蓠〕湿叶碧凄凄。

江畔谁人唱《竹枝》？前声断咽后声迟。怪来调苦缘词苦，多是通州司马诗。