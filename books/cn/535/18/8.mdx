---
---
---
title: 木莲树生巴峡山谷间，巴民亦呼为黄心树。大者高五丈，涉冬不凋，身如青杨，有白文。叶如桂，厚大无（春）〔脊〕。花如莲，香色艳腻皆同。独房蕊有异。四月初始开，自开迨谢，仅二十日。忠州西北十里，有鸣玉溪，生者秾茂尤异。元和十四年夏，命道士毋丘元志写。惜其遐僻，因题三绝句云
---



如折芙蓉栽旱地，似抛芍药挂高枝。云埋水隔无人识，唯有南宾太守知。

红似燕支腻如粉，伤心好物不须臾，山中风起无时节，明日重来得在无？

已愁花落荒岩底，复恨根生乱石间。几度欲移移不得，天教抛掷在深山。