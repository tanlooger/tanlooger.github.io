---
---
---
title: 祭杨夫人文
---



维元和（二）〔三〕年，岁次戊子，八月辛亥朔，十九日己巳，将仕郎、守左拾遗、翰林学士太原白居易，谨以清酌庶羞之奠，敬祭于陈氏杨夫人之灵：

惟夫人柔明治性，温惠保身，静修言容，动中规度。洎承训师氏，作嫔良人，茂四德而兰幽有香，洁百行而玉立无玷。发为淑（闻）〔问〕，著为芳猷。姻族有辉，闺闱是式。噫！福仁何昧？积庆无征，宜享永年，遽归长夜。浮生若此，永痛如何！

呜呼！（人）〔生〕必有涯，人谁不没？所甚感者，其唯情乎？故事剧者情易钟，感深者理难遣。夫人虽宜其室，竟未辞家。蓄和顺之诚，不得施于娣姒；蕴孝敬之德，不得展于舅姑。有志莫伸，何恨过此！况一婴沉痼，自夏徂秋。伏枕七旬，姊妹视疾；归榇千里，弟兄主丧。凋桃李之花，夫远不见；失乳哺之爱，女（少）〔小〕未知。乃使哀情，倍钟血属。洛川迢递，秦野苍茫。日惨不光，云愁无色。姊妹且病，亲老尤慈。哭别一声，闻者肠断。居易早聆懿范，近接嘉姻。维私之眷每深，有恸之情何已。敬陈薄奠，庶鉴悲诚。尚飨！