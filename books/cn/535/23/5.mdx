---
---
---
title: 祭小弟文
---



维元和八年，岁次癸巳。二月，某朔，二十五日，仲兄居易，季兄行简，以清酌之奠，致祭于亡弟金刚奴。

呜呼！川水一逝，不复再还；手足一断，无因重连。惟吾与尔，其苦亦然。黄墟白日，相见无缘，每一念至，肠热骨酸，如以刀火，刺灼心肝。况尔之生，生也不天，苗而不秀，九岁夭焉。昔权殡尔，濉南古原。今改葬尔，渭北新阡。祔先茔之北次，就卑位于东偏，冀神魂之不孤，庶窀穸之永安。

呜呼？自尔舍我，归于下泉。日来月往，二十二年。吾等罪逆不孝，殃罚所延。一别尔后，再罹凶艰，灰心垢面，泣血涟涟。松槚之下，其生尚残。昔尔孤于地下，今我孤于人间。与其偷生而孤苦，不若就死而团圆。欲自决以毁灭，又伤孝于归全。进退不可，中心烦冤。仰天一号，痛苦万端。呜呼！尔魂在几，尔骨在棺。吾亲奠酹，于尔床前。苟神理之有知，岂不闻吾此言？尚飨。