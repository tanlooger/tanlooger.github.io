---
---
---
title: 祭浙江文
---



维长庆四年，岁次甲辰，（三）〔五〕月乙酉朔，四日壬子，朝议大夫、使持节杭州诸军事、守杭州刺史、上柱国白居易，谨以清酌少牢之奠，敢昭告于浙江神：滔滔大江，南国之纪。安波则为利，（干）〔洚〕流则为害。故我上帝，命神司之。今属潮涛失常，奔激西北。〔水〕无知也，如有凭焉。侵淫郊鄽，坏败庐舍，人坠垫溺，吁天无辜。居易祗奉玺书，兴利除害，守土守水，职与神同。是用备物致诚，躬自虔祷。庶俾水反归壑，谷迁为陵，土不骞崩，人无荡析。敢以醴币羊豕，沉奠于江。惟神裁之，无忝祀典。尚飨！