---
---
---
title: 祈皋亭神文
---



维长庆（二）〔三〕年，岁次癸卯，七月癸丑朔，十六日戊辰，朝议大夫、使持节［杭州］诸军事、守杭州刺史、上柱国白居易，以酒乳香果，昭告于皋亭庙神：去秋愆阳，今夏少雨，实忧灾沴，重困杭人。居易忝奉诏条，愧无政术。既逢愆序，不敢宁居。一昨祷伍相神，祈城隍祠，灵虽应期，雨未沾足。是用撰日祗事。改请于神。恭闻明神：禀灵于阴祗，资善于释氏。聪明正直，洁靖慈仁。无幽不通，有感必应。今请斋心虔告，神其鉴之。若四封之间，五日之内，雨泽霈足，稼穑滋稔，敢不增修像设，重荐馨香，歌舞鼓钟，备物以报。如此，则不独人之福，亦惟神之光。若寂寥自居，（　蚃）〔肸飨〕无应，长吏虔诚而不答，下民颙望而不知，坐观田农，使至枯悴。如此，则不独人之困，亦唯神之羞。惟神裁之，敬以俟命。尚飨！