---
---
---
title: 祭浮梁大兄文　时在九江
---



维元和十（三）〔二〕年，岁次丁酉，闰五月已亥，居易等谨以清酌庶羞之奠，再拜跪奠大哥于座前：

伏惟哥孝友慈惠，和易谦恭，发自修身，施于为政。行成门内，信及朋僚。廉干露于官方，温重形于酒德。冀资福履，保受康宁。不谓才及中年，始登下位。辞家未逾数月，寝疾未及两旬，皇天无知，降此凶酷。交游行路，尚为兴叹；骨肉亲爱，岂可胜哀！举声一号，心骨俱碎。今属日时叶吉，窀穸有期，下邽南原，永附松槚。居易负忧系职，身不自由。伏枕之初，既阙在左右；执绋之际，又不获躬亲。痛恨所钟，倍百常理。

呜呼！追思曩昔，同气四人；泉壤九重，刚奴早逝；巴蜀万里，行简未归；茕然一身，漂弃在此。自哥至止，形影相依，死灰之心，重有生意。岂料避弓之日，毛羽摧颓；垂白之年，手足断落。谁无兄弟？孰不死生？酌痛量悲，莫如今日。宅相痴小，居易无男，抚视之间，过于犹子。其馀情礼，非此能伸。伏冀慈灵，俯鉴悲恳。哀缠痛结，言不成文。呜呼哀哉！伏惟尚飨。