---
---
---
title: 祭乌江十五兄文　时在宣城
---



维贞元十七年，七月七日，从祖弟居易，谨以清酌庶羞之奠，敬祭于故乌江主簿十五兄之灵：

《易》云：“积善之家，必有馀庆。”《书》曰：“非天夭人，人中绝命。”则冉（求）〔牛〕斯疾，颜回不幸。何缪舛之若斯？谅圣贤之同病。惟兄之生，生而不辰。孩失其怙，幼丧所亲。旁无弟兄，藐然一身。自强自立，以至成人。盖以孤孑靡托，孝友弥敦。自居易与兄，及高九、（时门）〔行简〕，虽从祖之昆弟，甚同气之天伦。故虽百里信宿之别，曷常不恻然而悲辛！矧终天之永诀，知后期而无因。徒抚膺而陨涕，谅沉痛之难伸。追思乎早岁离阻，各悲零俜；中年集会，共喜长成。同参选于东都，俱署吏于西京。居则共被而寝，出则连骑而行，友（子）〔于〕四人，同年成名。优游笑傲，怡怡弟兄。虽不侔八龙三虎，亦自谓当家一时之荣。及兄辞满淮南，薄游江东；居易亦以行迈，忽逆旅而逢。或酒或歌，宴衎从容。何朝不游？何夕不同？常以兄仁信根于心，孝悌积于躬。谓至行之有答，必景福以来从。

呜呼！位始及一命，禄未遇数钟。年及不得四十，而殁于道途之中。郁壮〔志〕而不展，结幽愤于无穷。况旧业东洛，先茔北〔邛〕。三千里外，身殁陵阳。有妹出嫁，无男主丧。悠悠孤旐，未办还乡。宣城之西，荒草道傍。旅殡于此，行路悲凉。秋风萧萧，白日无光。聚今晨之弟侄，对前日之杯觞。稽首再拜，魂兮来享！进三奠而退一恸，孰不神酸而骨伤。哀哉！伏惟尚飨。