---
---
---
title: 哀二良文　并序
---



丞相陇西公出镇于汴州，军司马、御史大夫陆长源实左右之，二年而军用宁。司空南阳公作藩于徐州，军副使、祠部员外郎郑通诚实先后之，三年而民用康。暨十五年春，陇西薨，浃辰而师乱，大夫以直道及祸。十六年夏，南阳薨，翌日而难作，员外以危行遇害。惜乎！大夫，人之望也；员外，国之良也。咸克洁于身，俭于家，勤于邦；又申之以言行、文学、智谋、政事。故其历要官，参剧务，如刀剑发铡，割而无滞；如钟磬在悬，动而有声。识者以为异时登天子股肱耳目之任，必能经德秉哲，绍复陇西、南阳之事业，以藩辅王家。呜呼！善人宜将钟奕叶之庆，而不免及身之祸。天乎！报施之朕，何其昧欤？昔诗人有《黄鸟》之章，以哀三良不得其死。今斯文亦以《哀二良》名其篇云。

伊大化之无形兮，浩浩而茫茫。中有祸身兮，若机之张。梁之乱兮，陆受其毒；徐之难兮，郑罹其殃。惟善人兮，邦之纪纲。邦之瘁兮，（而）〔正〕人先亡。谓天之恶下民兮，胡为生此忠良？谓天之爱下民兮，胡为生此豺狼？我欲阶冥冥，问苍苍。苍苍之不可问兮，俾我心之衋伤！悲夫！而今而后，吾知夫天难忱而命靡常！