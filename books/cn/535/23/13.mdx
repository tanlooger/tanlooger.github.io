---
---
---
title: 祭龙文
---



维长庆三年，岁次癸卯，八月癸未朔，二日甲申，朝议大夫、使持节杭州诸军事、守杭州刺史、上柱国白居易，率寮吏，荐香火，拜告于北方黑龙：惟龙其色玄。其位坎，其神壬癸，与水通灵。昨者历祷四方，寂然无应。今故虔诚洁意，改命于黑龙。龙无水，欲何依？神无灵，将恐歇。泽能救物，我实有望于龙；物不自神，龙岂无求于我？若三日之内，一雨滂沱，是龙之灵，亦人之幸。礼无不报。神其听之。急急如律令！