---
---
---
title: 祷仇王神文
---



维长庆（二）〔三〕年，岁次癸卯，八月癸未朔，十七日已亥，朝议大夫、使持节杭州诸军事、守杭州刺史、上柱国白居易，谨遣朝议郎、行馀杭县令常师儒，以清酌之奠，敬祭于仇王神：

尝闻神者，所以司土地，守山川，〔驱〕禽兽，福生人也。馀杭县自去年冬逮今秋，虎暴者非一，神其知之乎？人死者非一，神其（知念）〔念之〕乎？居易与师儒，猥居牧宰，惭无政化，不能使渡江出境，是用虔告于神。惟神庙居血食，非人不立。则人，神之主也；兽，神之属也。今纵其属，残其主，于神何利焉？于人何辜焉？若一（昔）〔告〕之后，神其有知，即能辉灵申威，服猛禁暴，是人之福幸，亦神之昭明。若人告不闻，兽害不去，是无神也，人何望哉？呜呼！正直聪明，盍鉴于此。尚飨！