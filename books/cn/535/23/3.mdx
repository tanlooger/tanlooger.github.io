---
---
---
title: 祭符离六兄文
---



维贞元十七年，某月，某日，从祖弟居易等，谨祭于符离主簿六兄之灵：

呜呼！圣忘情，愚不及情。情所钟者，唯居易与兄。岂不以亲莫爰于弟兄，别莫痛于死生？斯亲也而有斯别也，孰能不哀从中来而失声？去年春，居易南游，兄亦东适，黟歙之间，欣然一觌。相顾笑语，相勉行役；中路遽别，情甚感激。孰知此别，为生死隔！矧兄遇疾于路，路无药石；归全于家，家无金帛。环堵之室，不容吊客；稚齿之子，未知哀戚。自古孔怀之痛，亦莫我之与剧。古人有言：神福仁，天福敬。又曰：恶有馀殃，善有馀庆。惟兄道源乎大和，德根乎至性。以孝友肥其身，以仁性膻其行。而位不登于再命，年不及于知命。何报施之我欺？俾吾兄之不幸！

呜呼！已焉哉！既卜远日，既宅新阡。（奉养）〔春草〕之中，画为墓田。濉水南岸，符离东偏。其地则迩，其别终天！惟弟与家人，俨拜哭于车前。魂兮有知，鉴斯文，歆斯筵，知居易之心茕茕然！