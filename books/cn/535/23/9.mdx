---
---
---
title: 祭庐山文
---



维元和十二年，岁次丁酉，二月二十五日乙酉，将仕郎、守江州司马白居易，以香火酒脯，告于庐山遗爱寺四旁上下大小诸神：

居易夙闻匡庐天下神秀，幸因佐宦，得造兹山，又闻永、远，宗、雷，同居于是。道俗并处，古之遗风，而遗爱西偏，郑氏旧隐，三寺长老，招予此居。创新堂宇，疏旧泉沼，或来或往，栖迟其间。不唯耽玩水石，以乐野性；亦欲摆去烦恼，渐归空门。傥秩满以来，得以自遂；馀生终老，愿托于斯。今葺构既成，游息方始，爰以洁敬，荐兹馨香。不敢媚神，不敢禳福，但使疾厉不作，魈魅不逢，猛兽毒虫，各安其所。苟人居之静（必）〔谧〕，则神道之光明。斋心露诚，庶几有答。尚飨。