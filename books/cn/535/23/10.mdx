---
---
---
title: 祭李侍郎文
---



维长庆元年，岁次辛丑，五月丙申朔，十日乙巳，中散大夫、守中书舍人、翰林学士、上柱国、赐紫金鱼袋元稹，朝议郎、守尚书主客郎中、〔知制诰〕白居易，谨以清酌庶羞之奠，敬祭于故刑部侍郎、赠工部尚书陇西李公杓直之灵：

於戏！代重名义，公能佩服。德润行膻，温温郁郁。凡向善者，如蚁慕肉。时重爵位，公负桢干。春秋天官，是摄是礙。尚书六职，公理其半。朝重文翰，公掌诏令。西阁丝言，内庭密命。公实出入，迭操二柄。家重隆盛，公既陈许。两掖中台，差肩接武。青幢赤茀，叔出季处。门重婚嗣，公娶令族。锵锵振振，和鸣似续。男女七人，五珠二玉。年重寿考，公亦云老。心虽壮健，发己华皓。五十加八，亦不为夭。人重康宁，公体丰盈。迨乎奄忽，不失和平。启手足夜，无呻吟声。古称五福，公有七福。凡人得一，死犹瞑目。矧公兼之，岂有不足？所不足者，不在其身。怏怏恻恻，其在他人。为门户惜主，为骨肉惜亲，为吾侪惜良友，为朝廷惜贤臣。

况稹也不才，居易无似。辱与公游，十九年矣。昔贞元岁，俱初筮仕。并命同官，兰台令史。以公明达，以我玩鄙。度长絜能，信非伦拟。一言吻合，不知所以。莫逆之交，贵从兹始。清问登近，递罹谗毁。江、澧、通州，左迁万里。或合或散，一伏一倚。浩浩世途，是非同轨。齿牙相（乾）〔轧〕，波澜四起。公独何人？心如止水。风雨如晦，鸡鸣不已。不因纷阻，孰辩君子？以胶投漆，如弧有矢。所以绸缪，见于生死。前年去年，次第征还。或先或后，俱到长安。水流火就，松茂柏欢，置酒欲饮，握手何言。初论瘅疠，次叙艰难。三心六眼，同一潸然。稹与居易，旋登禁掖。公领铨衡，职勤务剧。私室多故，公门少隙。欢会实稀，光阴虚掷。不相劝勉，急务欢适。且曰朱颜已去，白日可惜。花寺春朝，松园月夕。大开口笑，满酌酒吃。言约则然。心期未获。

呜呼杓直！而忍遗我？弃我何处？舍我何之？岂反真归〔冥〕，（莫）〔漠〕然而无所为？将精多魂强，的然而有所知。恍如闻兮倏如睹，未甘心于永辞。彼有灵兮此有梦，胡不一来兮质我疑？逝川渺其不回，日月忽乎有时。指岐下以归祔，备大葬之威仪。礼有进而无退，祖于庭而送之畿。旌竿举兮轜轮动，遂不得少留乎京师。呜呼杓直！其鉴于兹！爵盈不饮，豆干不食，如之何勿思？公儿号我，公马嘶我，如之何勿悲！呜呼杓直！已而已而。哀哉！尚飨！