---
---
---
title: 祭城北门文　为濠州刺史作
---



具年月日，某官某，敬以醴币于外城北门：某闻北鄘四门之神，有水旱之灾，于是乎　之。今年春，天作淫雨，将害于农，垫于民。惟城积阴之气，惟北太阴之位，是用昭告于城之北门，惟门有神裁之。某以天子休命，殿于是邦，大惧夭厉之不时，俾黎民阻饥，敢以正辞告神，神若之何不听？敢以至诚感神，神若之何不吊？尚克阴沴不作，时阳咸若，百谷用成，庶民用宁，实惟鄘之神、门之灵。於戏！北鄘、北门之神，明听斯言：罔俾雨水昏垫，以作某之忧，神之羞。