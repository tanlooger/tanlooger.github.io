---
---
---
title: 除李夷简西川节度使制
---



征镇之大，实惟蜀川。西距于戎，南渐于海。有重江复山之险，有长毂坚甲之旅。水陆交会，华夷杂居。畴能治之？我有良帅。山南东道节度使某官李夷简：以正事上，以简临下。仗兹器用，累当任遇。执宪之难也，尔为台丞，其职甚举；司计之重也，尔调邦赋，其效可称。爰资长才，出领重镇。自总符钺，于汉之南。专奉诏条，削去弊政。均谷籍不一之赋，罢舟车无名之征。近悦远来，归如流水，俗用丕变，人迄小康。三载考功，尔为称首。进其右秩，迁于大藩。以均惠乎四方，以旌劝乎群吏。昔文翁明于教化，种暠优于政能。巴蜀之间，遗美犹在。不替前效，可以嗣之。伫闻有成，用光厥命。可检校吏部尚书、剑南西川节度等使。