---
---
---
title: 除周怀义丰州刺史、天德军使制
---



西受降城，尤居边要，西戎北虏，介乎其间。委之郡符，建以戎号。将守之选，宜乎得人。前汝州刺史周怀义：久列禁卫，尝从征伐；又领军郡，率著勤功。宜加奖用，可属忧寄。况兹要镇，实扼戎吭。掎角诸军，扃鐍右地。牧人训旅，兼领非轻。无替前劳，在申后效。可丰州刺史、天德军使。