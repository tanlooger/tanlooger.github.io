---
---
---
title: 除裴堪江西观察使制
---



江西七郡，列邑数十，士沃人庶，今之奥区。财赋孔殷，国用所系。兹为重寄，宜付长才。同州刺史裴堪：素蓄器干，久经任遇。日者资其忠谅，入为谏议大夫。藉其良能，出为左冯翊。曾未周岁，政立绩成。区区一郡，未尽其用。钟陵要镇，可以委之。夫简其条章，平其赋役，徇公率正，以临其人，而人不安，未之有也。祗服厥命，往修乃官。仍兼中宪，以示优宠。可江西观察使、兼御史中丞。