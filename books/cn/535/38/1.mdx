---
---
---
title: 杜佑致仕制
---



敕：尽悴事君，明哲保身，进退始终，不失其道；自非贤达，孰能兼之？司徒、同平章事杜佑：以长才名略，为国元臣，历事四朝，殆逾三纪。出专征镇，为诸侯帅；入赞台衮，为王室辅。嘉猷茂绩，中外洽闻。宠任既崇，勤劳亦至。顷以年登致仕，退请悬车，方深倚注，久未得谢，勉就牵率，迨兹累年。今抗疏披诚，至于数四，敦谕颇切，陈乞弥坚，期于必遂，理不可夺。守冲知止，佑实有焉！贤哉大夫！今古同道；宜从优异之命，式表褒崇之礼。尚资耆望，俾傅东朝。可太子太师致仕。如天气晴和，亦任朝谒。昔祁奚、申叔，皆就请老；国有大事，入议否臧。忠臣爱君，岂必在位？永观前事，期副兹怀！