---
---
---
title: 除孔戣等官制
---



浑金璞玉，方圭圆珠，虽性异质殊，皆国宝也。是故能官人者，亦辩而用之。谏议大夫孔戣：静专贞白，不涉声利；执言守事，无所依违。驾部郎中薛存诚：廉洁直方，饰以词藻；中立不倚，介然风规。吏部员外郎王涯：端明精实，加之以敏，懿文茂学，尤推于时。并历践朝行，恪勤官次；谏坦郎署，蔼其休声。宜加公奖，擢在近侍。左右禁闼，可以同升。必能评奏台议，发扬纶诰，临事有立，属词可观：各随所长，分命以职。祗奉乃事，无替厥猷！戣、存诚，并可给事中；涯，可兵部员外郎、知制诰。