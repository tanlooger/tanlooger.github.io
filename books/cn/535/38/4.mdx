---
---
---
title: 中书舍人韦贯之授礼部侍郎制
---



典郊祀之礼，献贤能之书，今小宗伯，实兼二事。非直清明正者，不足以处之。中书舍人韦贯之：沈实贤峻，文以礼乐；行成于内，移用于官。公直之声，满于台阁。顷以词藻，选登禁掖。秉笔书命，时称得人。久积勤劳，宜有迁转。可使典礼，以和神人；可使考文，以第俊秀：仪曹之选，佥议所归。往修乃官，无替厥问！可礼部侍郎，馀如故。