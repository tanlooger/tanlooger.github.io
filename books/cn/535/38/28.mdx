---
---
---
title: 除武元衡门下侍郎平章事制
---



朕嗣守丕业，〔行〕将十年，实赖一二辅臣，与之共治。故外镇方域，则仗以为将，有绛侯厚重之质，有邴吉宽大之风。自登台司，克厌人望。顷属巴、蜀军后人残，权委节旄，俾往镇抚。信及夷貊，恩加疲瘵。每因利以施惠，不易俗而修教。政无苟得，人用便安。惠兹一方，时乃之绩。报政既久，属望益深。宜归左辅，以参大政。夫坦然公道，可以叙众才；旷然虚怀，可以应群务。弼违救失，不以尤悔为虑；进善惩恶，不以亲仇自嫌。用此辅君，足为名相。钦率是道，往复乃官。可门下侍郎、同中书门下平章事。