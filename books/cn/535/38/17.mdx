---
---
---
title: 除卢士玫、刘从周等官制
---



君有举，左史得书之；政有阙，谏官得补之。二职者，历朝之清选也。前侍御〔史〕卢士玫：尝在西川时为从事，乱危潜伏，能洁其身。前监察御史刘从周：顷佐宣城，奉公守政，端士之操，终然不渝。时所称论，并宜甄奖。况学术词藻，见推于众。并命清贯，佥以为宜。记事尽规，各伫能效。士玫可起居郎，从周可右补阙。