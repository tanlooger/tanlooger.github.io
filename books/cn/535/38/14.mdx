---
---
---
title: 除某节度留后起复制
---



懋勋德者，庆钟于嗣；袭忠顺者，教本于亲。于是乎有代及之恩，有赏延之命，所以光子道而激臣节也。兹惟旧典，可举而行。某官某：惟乃祖父，勤劳王家，咸有忠功，书于甲令。降及于尔，亦克负荷。早承义训，久倅戎麾。自罹悯凶，能著诚敬，恭俟朝命，靖安人心。虽在幼冲，足可嘉奖。今属元戎初丧，众望颙然，宜选亲贤，以为统帅。留府之事，俾尔专之。加戎秩以夺哀，迁冬卿以示宠。奉扬新命，无忘前修。尔宜懋哉！悬赏伫效。可节度留后，检校工部尚书。