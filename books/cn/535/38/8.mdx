---
---
---
title: 除李逊京兆尹制
---



近岁京兆，长吏数迁，诚不便时，抑有其故。或钤键不谨，吏掾为奸；或钩距太烦，人受其弊：既非中道，皆不得已而罢之。宜求恬智、宽猛相济者，亲谕斯旨；使久于其职，以息吾人。浙江东（都）〔道〕观察使、御史中丞李逊：十年以来，连守四郡。或纷扰之际，或荒馑之馀，威惠所加，罔不和辑。赏其殊绩，撰在大藩；自临会稽，一如旧政。况省科禁以便俗，通津梁以息征。动遵诏条，深副朝旨。江南列镇，良帅则多；集课程功，尔为称首。而内史之选，久难其人；今予所求，唯尔可使。虽表率州部，其委非轻；然尹正京师，所资尤急。宜辍材于浩（壤）〔穰〕，伫观政于辇毂。望尔有成，无替厥命！可权知京兆尹。