---
---
---
title: 除袁滋襄阳节度制
---



汉以二千石之良者，入为公卿；周以六官之贤者，出兼侯伯。内外之任，所命则殊。至于治军国，宠忠贤，（共）〔其〕致一也。户部尚书袁滋：奉上甚勤，临下甚简，安人附众，尤是所长。顷资其能，移镇东郡。略其科禁，缓其征徭，政不滋彰，人用休息。在部七载，绩成课高。玺书征还，益闻遗爱，老幼遮道，事邻古人。朕方勤恤疲民，褒奖循吏，累月再命，其有旨哉！举郑、滑之政也，故旌武公之美，宠以司徒；忧襄、汉之人也，故仗叔子之才，委兹征镇。类能而使，其在此乎！勉扬厥声，无替前效。可某官〔充〕山南东道节度等使。