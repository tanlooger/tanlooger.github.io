---
---
---
title: 钱徽司封郎中、知制诰制
---



中台草奏，内庭掌文，西掖书命，皆难其人也。非慎行敏职，茂学懿文，四者兼之，则不在此选。祠部郎中、韩林学士钱徽：蔼然儒（气）〔风〕，粲然词藻。缜密若玉，端直如弦。自参禁司，益播其美。贞方敬慎，久而弥彰。应对必见于据经，奏议多闻于削稿。迨今六载，其道如初。嘉其忠勤，宜有迁擢。俾转郎吏，仍参纶阁。兹乃荣奖，尔其敬承。可依前件。