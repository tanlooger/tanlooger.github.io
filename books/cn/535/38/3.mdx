---
---
---
title: 除韩皋东都留守制
---



国之都府，半在东周；未遑时巡，方委留镇。非位望崇盛，加之勤旧者，则不足以允佥属而副重寄也。刑部尚书韩皋，名德之后，郁然公才；正行通规，贯于终始。累迁台府，连镇藩维；入修职业，出树风声。故事遗爱，著闻中外。况一登朝序，殆三十年；旧德耆望，无居其右。俾乂东夏，佥以为然。乃加（家）〔冢〕卿，以示崇宠。敬服嘉命，永孚于休！可检校吏部尚书、东都留守。