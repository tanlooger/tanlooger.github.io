---
---
---
title: 薛存诚除御史中丞制
---



庶官之政，得人则举，况中执宪，准绳之司：所以提振纪纲，端肃内外乎。盖一职修者，其斯任之谓欤？给事中薛存诚：选自郎署，列于左曹。居必静专，言皆谠正。章疏驳议，多所忠益。可以执宪，立于朝端。况副相方缺，台纲是领，纠正百官，尔得专之。夫直而不绞，威而不猛；不附上以急下，不犯弱以违强：率是而行，号为称职。敬服斯命，往其懋哉！可御史中丞，馀如故。