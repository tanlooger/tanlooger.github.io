---
---
---
title: 归登右常侍制
---



近侍之列，骑省为贵。历代迄今，选任颇重，必询望实，而后命之。工部侍郎归登：朴中沈厚，心无诡诈。介圭不饰，止水无波。澹然自居，以致名称。抱此素行，历践清贯。掌议左掖，贰职冬官。岁时滋深，体望益茂。可以备顾问应对之选，列言语侍从之臣。冠附貂蝉，立之于右。访诸时论，佥以为然。可右散骑常侍。