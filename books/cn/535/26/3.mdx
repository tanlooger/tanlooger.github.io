---
---
---
title: 许昌县令新厅壁记
---



民非政不乂，政非官不举，官非署不立：是三者相为用。故古君子有虽一日必葺其墙屋者，以是哉！

许昌县居梁、郑、陈、蔡间，要路由于斯。当建中、贞元之际，大军聚于斯，兵残其民，火焚其邑，大田生荆棘，官舍为煨烬。乘其弊而为政，作事者其难乎！去年春，叔父自徐州士曹掾选署厥邑令。于是约己以清白，纳人以简直，立事以强毅。以清白，故官吏不敢侵于民；以简直，故狱讼不得留于庭；以强毅，故军镇不能干于县。由是居二年，民用康，政用暇。乃曰：储蓄，邦之本，命先营囷仓。又曰：公署，吏所宁，命次图厅事。取材于土物，取工于子来，取时于农隙；然后丰约量其力，广狭称其位。俭不至陋，壮不至骄，庇身无燥湿之忧，视事有朝夕之利。官由是而立，政由是而举，民由是而乂。建一物而三事成，其孰不韪之哉？

呜呼！吾家世以清简垂为贻燕之训，叔父奉而行之，不敢失坠；小子举而书之，亦无愧辞。若其官邑之省置，风物之有亡，田赋之上下，盖存乎图谍，此略而不书。今但记斯厅之时制，与叔父作为之所由也。先是，邑居不修，屋壁无纪，前贤姓字，湮泯无闻。而今而后，请居厥位者编其年月名氏，自叔父始。时贞元十九年冬十一月一日记。