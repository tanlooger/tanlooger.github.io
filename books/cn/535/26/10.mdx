---
---
---
title: 代书
---



庐山自陶、谢洎十八贤已还，儒风绵绵。相续不绝。贞元初，有符载、杨衡辈隐焉，亦出为文人。今其读书属文、结草庐于岩谷间者，犹一二十人，即其中秀出者，有彭城人刘轲。轲开卷慕孟轲为人，秉笔慕杨雄、司马迁为文，故著《翼孟》三卷、《豢龙子》十卷、杂文百馀篇。而圣人之旨，作者之风，虽未臻极，往往而得。

予佐浔阳三年，轲每著文，辄来示予。予知轲志不息，异日必能跨符、杨而攀陶、谢。轲一旦尽赍所著书及所为文访予，告行，欲举进士。予方沦落江海，不足以发轲事业；又羸病无心力，不能遍致书于台省故人。因援纸引笔，写胸中事授轲，且曰：子到长安，持此札，为予谒集贤庾三十二补阙、翰林杜十四拾遗、金部元八员外、监察牛二侍御，秘省萧正字、蓝田杨主簿兄弟，彼七八君子，皆予文友。以予愚直，常信其言。苟于今不我欺，则子之道庶几光明矣。又欲使平生故人，知我形体已悴，志气已惫，独好善喜才之心未死。去矣，去矣！持此代书。三月十三日，乐天白。