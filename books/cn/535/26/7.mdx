---
---
---
title: 东林寺经藏西廊记
---



元和初，江西观察使韦君丹于庐山东林寺神运殿左、甘露坛右，建修多罗藏一所。土木丹漆之外，饰以多宝。相好严丽，邻诸鬼功，虽两都四方，或未前见。一切经典，尽在于内，盖释宫之天禄、石渠也。初，藏既成，南东北廊亦具；独西未作，而韦君薨。迨今十馀年，风日所飘燥，雪雨所沾湿，西南一隅，坏有日矣。僧坊众惜之，予亦惜之；非不是图，财力不足。暨十三年，予作《景云律师塔碑》成，景云弟子馈绢百匹。予以法施净财，义不已有，即日移用作藏西廊。因请寺长老演公、满公、琳公等经之，寺纲维令、杲、灵、达等成之：盖欲护前功，偿始愿，非住于布施相、功德心也。其集经名数，与创藏由缘，详于李肇碑文；此但书新作西廊而已。十四年月日，忠州刺史［白居易记］。