---
---
---
title: 江州司马厅记
---



自武德已来，庶官以便宜制事，大摄小，重侵轻；郡守之职，总于诸侯帅；郡佐之职，移于部从事。故自五大都督府至于上中下郡，司马之事尽去，唯员与俸在。凡内外文武官左迁右移者，第居之；凡执伎事上，与给事于省、寺、军府者，遥署之；凡仕久资高，耄昏软弱不任事，而时不忍弃者，实莅之。莅之者，进不课其能，退不殿其不能，才不才，一也。若有人畜器贮用，急于兼济者居之，虽一日不乐。若有人养志忘名、安于独善者处之，虽终身无闷。官不官，系乎时也；适不适，在乎人也。

江州，左匡庐，左江、湖、土高气清，富有佳境。刺史，守土臣，不可远观游；群吏，执事官，不敢自暇佚；惟司马绰绰可以从容于山水诗酒间。由是郡南楼，山北楼，水湓亭、百花亭、风篁、石岩、瀑布、庐宫，源潭洞、东西二林寺、泉石松雪，司马尽有之矣。苟有志于吏隐者，舍此官何求焉？案《唐典》：上州司马，秩五品，岁廪数百石，月俸六七万。官足以（穴）［庇］身，食足以给家。州民康，非司马功；郡政坏，非司马罪。无言责，无事忧。噫！为国谋，则尸素之尤蠹者；为身谋，则禄仕之优（隐）［稳］者。予佐是郡，行四年矣，其心休休如一日二日，何哉？识时知命而已。又安知后之司马，不有与吾同志者乎？因书所得，以告来者。时元和十三年七月八日记。