---
---
---
title: 送侯权秀才序
---



贞元十五年秋，予始举进士，与侯生俱为宣城守所贡。明年春，予中春官第。既入仕，凡历四朝，才朽命剥，蹇踬不暇。去年冬，蒙不次恩，迁尚书郎，掌诰西掖；然青衫未解，白发已多矣。时子尚为京师旅人，见除书，走来贺予。因从容问其官名，则曰：无得矣。问其生业，则曰：无加矣。问其仆乘囊辎，则曰：日消月脧矣。问别来几何时？则曰：二十有三年矣。嗟乎侯生！当宣城别时，才文志气，我尔不相下。今予犹小得遇，子卒无成。由（予）［子］而言，（子）［予］不为不遇耳。嗟乎侯生！命实为之，谓之何哉？言未竟，又有行色；且曰：欲谒东诸侯，恐不我知者多，请一言以宠别。予方直阁，慨然窃书命笔以序之尔。