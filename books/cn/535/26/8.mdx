---
---
---
title: 三游洞序
---



平淮西之明年（久）［冬］，予自江州司马授忠州刺史，微之自通州司马授虢州长史。又明年春，各祗命之郡，与知退偕行。三月十日，参会于夷陵。翌日，微之反棹送予至下牢戍。又翌日，将别未忍，引舟上下者久之。酒酣，闻石间泉声。因舍棹进，策步入缺岸。

初见石，如叠如削，其怪者，如引臂，如垂（如）幢。次见泉，如泻如洒。其奇者，如悬练，如不绝线。遂相与维舟岩下，率仆夫芟芜刈翳，梯危缒滑，休而复上者凡四［五］焉。仰睇俯察，绝无人迹；但水石相薄，磷磷凿凿，跳珠溅玉，惊动耳目。自未讫（戍）［戌］，爱不能去。俄而峡山昏黑，云破月出，光气含吐，互相明灭，晶荧玲珑，象生其中，虽有敏口，不能名状。既而通夕不寐，迨旦将去，怜奇惜别，且叹且言。知退曰：斯境胜绝，天地间其有几乎？如之何俯通津，绵岁代，寂寥委置，罕有到者？予曰：借此喻彼，可为长太息，岂独是哉？微之曰：诚哉是言。矧吾人难相逢，斯境不易得；今两偶于是，得无述乎？请各赋古调诗二十韵，书于石壁；仍命予序而纪之。又以吾三人始游，故目为三游洞。洞在浃州上二十里北峰下，两岸相廞间。欲将来好事者知，故备书其事。