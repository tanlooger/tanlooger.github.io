---
---
---
title: 记画
---



张氏子得天之和，心之术，积为行，发为艺；艺尤者，其画欤？画无常工，以似为工；学无常师，以真为师。故其措一意，状一物，往往运思，中与神会，仿佛焉若驱和役灵于其间者。时予在长安中，居甚闲，闻甚熟，乃请观于张。张为予尽出之。厥有山水、松石、云霓、鸟兽，暨四夷、六畜、妓乐、华虫咸在焉。凡十馀轴。无动植，无小大，皆曲尽其能；莫不向背无遗势，洪纤元遁形。迫而视之，有似乎水中了然分其影者。然后知学在骨髓者，自心术得；工侔造化者。由天和来。张但得于心，传于手，亦不自知其然而然也。至若笔精之英华，指趣之律度，予非画之流也，不可得而知之。今所得者，但觉其形真而圆，神和而全，炳然俨然，如出于图之前而已耳。张始年二十馀，致功甚近。予意其生知之。艺与年而长，则画必为希代宝，人必为后学师。恐将来者失其传，故以年月名氏纪于图轴之末云。时贞元十九年，清河张敦简画。六月十日，太原白居易记。