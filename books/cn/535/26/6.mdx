---
---
---
title: 记异
---



华州下邽县东南三十馀里，曰延年里。里西南有故兰若，而无僧居。元和八年秋七月，予从祖兄曰嗥，自华州来访予，途出于兰若前。及门，见妇女十许人，服黄绿衣，少长杂坐，会语于佛屋，声闻于门。兄热行方渴，将就憩，且求饮。望其从者萧士清未至，因下马，自絷缰于门柱。举首忽不见，意其退藏于窗闼之间，从之，不见；又意其退藏于屋壁之后，从之，又不见；周视其四旁，则堵墙环然，无隙缺。覆视其族谈之所，则尘壤（四幕）［幂］然无足迹。由是知其非人，悸然大异之，不敢留，上马疾驱，来告（子）［予］。（子）［予］亦异之，因讯其所闻。兄曰：云云甚多，不能殚记，大抵多云王胤老如此。观其辞意，若相与数其过者。厥所（居）［去］予舍八九里，因同往访焉。果有王胤者，年老，即其里人也。方徙居于兰若东百馀步，葺墙屋，筑场艺树仅毕，明日而入。既入，不浃辰而胤死，不越（明）［月］而妻死，不逾时而胤之二子与二妇一孙死。馀一子曰明进，大恐惧，不知所为；意新居不祥，乃撤屋拔树，夜徙去，遂获全焉。嘻！推而征之，则众君子谋于社以亡曹，妇人来焚糜竺之室，信不虚矣。

明年秋，予与兄出游，因复至是。视胤之居，则井湮灶夷，礶然唯环墙在，里人无敢居者。异乎哉！若然者，命数耶？偶然耶？将所徙之居非吉土耶？抑王氏有隐慝，鬼得谋而诛之耶？茫乎不识其由。且志于佛室之壁，以俟辨惑者。九月七日，乐天云。