---
---
---
title: 行简初授拾遗，同早朝入阁，因示十二韵
---



夜色尚苍苍，槐阴夹路长。听钟出长乐，传鼓到新昌。宿雨沙堤润，秋风桦烛香。马骄欺地软，人健得天凉。待漏排阊阖，停珂拥建章。尔随黄阁老，吾次紫微郎。并入连称籍，齐趋对折方。斗班花接萼，绰立雁分行。近职诚为美，微才岂合当？纶言难下笔，谏纸易盈箱。老去何侥幸？时来不料量。唯求杀身地，相誓答恩光。