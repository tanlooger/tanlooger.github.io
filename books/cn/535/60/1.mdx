---
---
---
title: 故饶州刺史吴府君神道碑铭　并序
---



汨市朝，溺妻子，非达也。囚山林，摈血属，亦非达也。若有人与群动处一代间，彼为彼，我为我，不自洁，不自污，不巢许，不伊吕，水其心，云其身，浮沉消息，无往而不自得者，其达人乎？吾友吴君〔尝〕从事于斯矣。

君讳丹，字真存，太子通事舍人览之曾孙，睦州司马庶之孙，太子宫门郎、赠工部尚书诠之长子。以进士第入官，官历正字、协律郎、大理评事、监察殿中侍殿史、太子舍人、水部库部员外郎、都官驾部郎中、谏议大夫、大理少卿、饶州刺史，职历义成军节度推官、浙西道节度判官、潼关防御判官、镇州宣慰副使、匦函使，阶至中大夫，勋至上柱国。读书数千卷，著文数万言。宝历元年六月某日，薨于饶州官次。其年十一月某日，葬于常州晋陵县仁和乡北原，从遗志也。

君生四五岁，弄泥沙时所作戏，辄象道家法事。八九岁，弄笔砚时所出言，辄类诗家篇章。不自知其然，盖宿集儒玄之业明矣。既冠，喜道书，奉真箓，每专气入静，不粒食者累岁。颢气充而丹田泽，飘然有出世心。既壮，在家为长，属有三幼弟、八稚侄，嗷嗷栗栗，不忍见其饥寒，慨然有干禄意。乃曰：肥遁不可以立训，吾将业儒以驰名；名竞不可以恬神，吾将体玄以育德；冻餧不可以安道，吾将强学以徇禄；禄位不可以多取，吾将知足而守中。由是去江湖，来京师，求名得名，求禄得禄。身荣家给之外，无长物，无越思。素琴在左，《黄庭》在右。澹乎自处，与天和始终。履仕途二十七年，享寿命八十二岁。无室家累，无子孙忧。屈伸宠辱，委顺而已。未尝一日戚戚其心，至于归全反真。故予所谓达人之徒欤，信矣！仲弟湖州长史某，以予辱与其兄游，既为同门生，又为同舍郎，周知初终，托为碑纪。噫！先生之道，吾能引古以明之。铭曰：

汉中大夫，东方曼倩。夏侯湛高之，作庙貌赞。唐中大夫，真存先生。白乐天知之，作神道铭。呜呼二大夫，异代而同涂。其皆达者乎！