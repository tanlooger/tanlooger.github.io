---
---
---
title: 祭中书韦相公文
---



维大和三年，岁次己酉，六月己酉朔，三十日戊寅，中大夫、守太子宾客分司东都、上柱国、晋阳县开国男、食邑三百户、赐紫金鱼袋白居易，谨以茶果之奠，敬祭于故中书侍郎平章事、赠司空韦公德载：

惟公忠贞大节，辅弼嘉谟，倚注深恩，哀荣盛礼。伏见册增制中已详。惟公世禄官业，家行士风，茂学清词，冲襟弘度。伏见碑志文中已详。此不重书，但伸夙愿。公佩服世教，栖心空门，外为君子儒，内修菩萨行。常接馀论，许追高踪。元和中，出守开、忠二郡日，公先以《喻金鑛偈》相问，往复再三。由是法要心期，始相会合。长庆初，俱为中书舍人日，寻诣普济寺宗律师所，同受八戒，各持十斋。由是香火因缘，渐相亲近。及公居相位，走在班行，公府私家，时一相见，佛乘之外，言不及他。誓趋菩提，交相度脱。去年腊月，胜业宅中，公云必结佛缘，无如愿力。因自开经箧，出《大方广佛华严经》中《十愿品》一通；合掌焚香，口读手授。云自持护，始传一人。曾未经旬，公即捐馆。追思覆视，似不偶然。今即日于道场斋心持念，一愿一礼，如公在前。以至他生，不敢废坠。至若与公同科第，联官僚，奉笑言，蒙推奖，穷通荣悴之感，离合存殁之悲，尽成虚空，何足言叹？今兹荐奠，不设荤腥，庶几降临，鉴察精意。噫！浮生是幻，真谛非空。灵鹫山中，既同前会；兜率天上，岂无后期？呜呼韦君！先后间耳。伏惟尚飨。