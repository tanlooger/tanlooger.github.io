---
---
---
title: 祭弟文
---



维大和二年，岁次戊申，十二月壬子朔，三十日辛巳，二十二哥居易以清酌庶羞之奠，致祭于郎中二十三郎知退之灵：

日月不居，新妇、龟儿等，亹酷如昨。俯及岁暮，奄过大祥，礼制云终，追号永远。哀缠手足，悲裂肝心，痛深痛深！孤苦孤苦！呜呼！自尔去来，再周星岁，前事后事，两不相知。今因奠设之时，粗表一二。

吾去年春，授秘书监，赐紫。今年春，除刑部侍郎。孤苦零丁，又加衰疾。殆无生意，岂有宦情？所以僶俛至今，待终龟儿服制。今已请长告，或求分司，即拟移家，尽居洛下，亦是夙意，今方决行。养病抚孤，聊以终老。合家除苏苏外，并是通健。龟儿颇有文性，吾每自教诗书，三二年间，必堪应举。阿罗日渐成长，亦胜小时。吾竟无儿，穷独而已！茶郎、叔母以下，并在郑滑，职事依前。蕲蕲、卿娘，卢八等，同寄苏州，免至饥冻。遥怜在符离庄上，亦未取归。宅相得彭泽场官，各知平善。骨兜、石竹、香钿等三人，久经驱使，昨大祥斋日，各放从良。寻收膳娘，新妇看养。下邽杨琳庄，今年买了，并造堂院已成。往日亦曾商量，他时身后甚要新昌西宅，今亦买讫。尔前后所著文章，吾自检寻编次，勒成二十卷，题为《白郎中集》。呜呼！词意书迹，无不宛然；唯是魂神，不知去处。每开一卷，刀搅肺肠；每读一篇，血滴文字。拟凭崔二十四舍人撰序。他日及吾文集，同付龟、罗收传。前年已来，合家所造斋供功德，皆领得否？朔望晨夕向奠，复尝来无？不谕音容，潜没已久；乃至梦寐，相见全稀。岂幽冥道殊，莫有拘碍？将精爽迁散，杳无觉知？不然，何一去三年，而茫昧若此？吾今头白眼暗，筋力日衰；黄壤之期，亦应不远。但恐前后乖隔，不知得见尔无？下邽北村，尔茔之东，是吾他日归全之位。神纵不合，骨且相依。岂恋馀生？愿毕此志。

呜呼！奠筵将彻，帏帐欲收。此生之间，岂有见日？未死之际，应无忘期！仰天一号，心骨破碎！犹冀万一，闻吾此言。痛心痛心！千万千万！尚飨。