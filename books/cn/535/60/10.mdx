---
---
---
title: 唐故湖州长城县令、赠户部侍郎博陵崔府君神道碑铭　并序
---



公讳孚，字某，古太岳胤也，今博陵人也。唐、虞之际，因生为姜姓。暨周封齐，分类曰崔氏。长源远派，大族清门，珪组贤俊，准绳济美。斯崔氏所以绵千祀而甲百族也。隋散骑常侍讳洽，公六代祖也。唐冀州武强令讳绍，曾祖也。监察御史讳预，王父也。常州江阴令育，皇考也。

公幼以门荫子补太庙斋郎，初调授汝州叶县尉，再调改宋州单父尉。时天宝末，盗起燕、蓟，毒流梁、宋，屠城杀吏，如火燎原。单父之民，将坠涂炭。公感激奋发，仗顺兴兵，挫败贼徒，保全乡县，拳勇之旅，归之如云。方欲纠合貔虎，驱诛蛇豕，京观群盗，金汤一方。本道节度使奇之，将议上闻，会有同事者争功，阴相倾夺。公超然脱屣，遂以族行，东游江淮，安时俟命。属吴王出阁领镇，求才抚人，常闻公名，试以吏事，遂表请为宋城尉，事举。移假涟水令，赏绯鱼袋。县政修，转常州录事参军。纠察课成，浙东采访使闻之，奏授越州馀姚令，吏畏人悦。岁未满，浙西采访使知之，奏改湖州长城令。长城之理，又加于前二邑焉。政成秩满，解印罢去，优游自得，独善其身。兴元元年，疾殁于宋。大和五年，迁葬于洛。享年若干。诏赠尚书户部侍郎。夫人陇西李氏，追封岐国夫人，皆从子贵也。

公为人仪表魁梧，气概倜傥，负不羁之才，慕非常之功。始发轫于单父，志立而功不就；终税驾于长城，道行而位不达。善庆所积，实生司空。司空讳弘礼，公之幼子也。以学发身，以文饰吏，以干蛊克家，以忠壮许国。典十郡，领二镇，再厘东土，追命上公。虽天与之才，国与之位；亦由公义方之训，辅而成焉。

大丈夫贮蓄材术，树置功利，镃基富贵，焯耀家邦，不当其身，而得于后。父析子荷，相去几何？呜呼崔公！何不足之有？按国典：官五品已上，墓庙得立碑。又按丧葬令：凡诸赠官，得同正官之制。其孙彦防、彦佐等奉父命，述祖德，揭石于墓，勒铭于碑。铭曰：

天无全功，贤无全福。既享天爵，难兼世禄。矫矫崔公，道积厥躬。大志长略，卷于怀中。黄绶遏寇，思奋奇功。铜印字人，躬行古风。才高位下，步阔涂穷。音戢羽翮，不展心胸。天道有知，善积庆钟，昭哉报施，其在司空！