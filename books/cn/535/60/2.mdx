---
---
---
title: 苏州重玄寺法华院石壁经碑文
---



碑在石壁东次，石壁在广德法华院西南隅，院在重玄寺西若干步，寺在苏州城北若干里。以华言唐文译刻释氏经典，自经品众佛号以降，字加金焉。

夫开（示）〔士〕悟入诸佛知见，以了义度无边，以圆教垂无穷，莫尊于《妙法莲华经》，凡六万九千五百五言。证无生忍，造不二门，住不可思议解脱，莫极于《维摩经》，凡二万七千九十二言。摄四生九类，入无馀涅槃，实无得度者，莫先于《金刚般若波罗蜜经》，凡五千二百八十七言。坏罪集福，净一切恶道，莫急于《佛顶尊胜陀罗尼经》，凡三千二十言，应念顺愿，愿生极乐土，莫疾于《阿弥陀经》，凡一千八百言。用正见观真相，莫出于《观音普贤菩萨法行经》，凡六千九百九十言。诠自性，认本觉，莫深于《实相法密经》，凡三千一百五言。空法尘，依佛智，莫过于《般若波罗蜜多心经》，凡二百五十八言。是八种经，具十二部，合一十一万六千八百五十七言。三乘之要旨，万佛之秘藏，尽矣。

是石壁积四重，高三寻，长十有五常，厚尺有咫。有石莲敷覆其上下，有石神固护其前后。火水不能烧漂，风日不能摇消：所谓施无上法，尽未来际者也。唐长庆二年冬作，大和三年春成。律德沙门清晃矢厥谋，清海继厥志，门弟子南容成之，道则终之。寺僧契元舍艺而书之，郡守居易施词而赞之。赞曰：

佛涅槃后，世界空虚。惟是经典，与众生俱。设有人书贝叶上，藏檀龛中。非坚非久，如蜡印空。假使人刺血为墨，剥肤为纸，即坏即灭，如笔画水。噫！画水不若文石，印蜡不若字金。其功不朽，其义甚深。故吾谓石经功德，契如来付嘱之心。