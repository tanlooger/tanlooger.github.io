---
---
---
title: 祭微之文
---



维大和五年，岁次（己）〔辛〕亥，十月乙丑朔，十日辛巳，中大夫、守河南尹、上柱国、晋陵县开国男、食邑三百户、赐紫金鱼袋白居易，以清酌庶羞之奠，敬祭于故相国、鄂岳节度使、赠尚书右仆射元（相）〔公〕微之：

惟公家积善庆，天钟粹和。生为国祯，出为人瑞。行业志略，政术文华，四科全才，一时独步。虽历将相，未尽谟猷。故风声但树于藩方，功利不周于夷夏。噫！此苍生之不大遇也，在公岂有所不足耶？《诗》云：“淑人君子，胡不万年？”又云“如可赎兮，人百其身。”此古人哀惜贤良之恳辞也。若情理愤痛，过于斯者，则号乎壹郁之不暇，又安可胜言哉？

呜呼微之！贞元季年，始定交分，行止通塞，靡所不同；金石胶漆，未足为喻。死生契阔者三十载，歌诗唱和者九百章，播于人间，今不复叙。至于爵禄患难之际，寤寐忧思之间，誓心同归，交感非一。布在文翰，今不重云。唯近者公拜左丞，自越过洛，醉别悲吒，投我二诗，云：“君应怪我留连久，我欲与君辞别难。白头徒侣渐稀少，明日恐君无此欢。”又曰：“自识君来三度别，这回白尽老髭须。恋君不去君须会，知得后回相见无？”吟罢涕零，执手而去。私揣其故，中心惕然。及公捐馆于鄂，悲讣忽至，一恸之后，万感交怀。覆视前篇，词意若此。得非魄兆先知之乎？无以继寄悲情，作哀词二首，今载于是，以附奠文。其一云：“八月凉风吹白幕，寝门廊下哭微之。妻孥亲友来相吊，唯道皇天无所知。”其二云：“文章卓荦生无敌，风骨精灵殁有神。哭送咸阳北原上，可能随例作埃尘？”呜呼微之！始以诗交，终以诗诀。弦笔两绝，其今日乎！

呜呼微之！三界之间，孰不生死？四海之内，谁无交朋？然以我尔之身，为终天之别。既往者已矣，未死者如何？呜呼微之！六十衰翁，灰心血泪，引酒再奠，抚棺一呼。佛经云：凡有业结，无非因集。与公缘会，岂是偶然？多生已来，凡离几合？既有今别，宁无后期？公虽不归，我应继往。安有形去而影在，皮亡而毛存者乎？呜呼微之！言尽于此。尚飨。