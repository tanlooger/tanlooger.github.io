---
---
---
title: 大唐泗州开元寺临坛律德、徐泗濠三州僧正明远大师塔碑铭　并序
---



娑婆世界中，有释迦如来，出为上首。如来灭后，像法中或罗汉僧，或菩萨僧，在在处处，出为上首。佛道未丧，间生其人。故泗州开元寺临坛律德大师，实一方上首也。大师，谯郡酂人，世姓暴氏，僧号明远。七岁依本郡霈禅师出家，十九从泗州灵穆律师受具戒，五夏通《四分律》、《俱舍论》，乃升讲座，乃登戒坛。元和元年，众请充当寺上座。明年，官补为本州僧正，统十二部。开元寺北地二百步，作讲堂七间，僧院六所。淮泗间地卑多雨潦，岁有水害。师与郡守苏遇等谋，于沙湖西隙地，创避水僧坊，建门廊厅堂厨厩二百间，植松杉楠柽桧一万本。由是，僧与民无垫溺患。

旋属灾焚本寺，寺歼、像灭、僧溃者数年。师与徐州节度使王侍中有缘，侍中名智兴。遂合愿叶力，再造寺宇。乃请师为三郡僧正，奏乞连置戒坛。因其施利，廓其规度。侍中又以家财万计，助而成之。自殿阁堂亭廊庖廪藏，洎僧徒臧获佣保马牛之舍，凡二千若干百十间。其中像设之仪，器用之具，一无阙者。长庆（五）〔四〕年春作，大和元年秋成。轮奂庄严，星环棋布。如自地踊，若从天降。供施无虚日，钟梵有常声。四众知归，万人改观。于是增上慢者起敬，种善根者发心。利喜饶益，叵能具举。若非大师于福智僧中而得第一，若非侍中于敬信人中亦为第一，则安能大作佛事而中兴像教者乎？故如来所谓我灭后，我法传授于弟子，嘱于大臣，斯言信矣。

师以大和八年十二月十九日斋时，终于本寺本院。是月二十九日，道俗众万辈，恭敬悲泣，备涅槃威仪，迁全身归于湖西砖塔，遵本教而奉先志也。报年七十，僧腊五十有一。始出家讫于迁化，志业行愿，道力化缘，引而伸之，随日广大。前后临戒坛者八，登律座者十有五。僧尼得度者三万众，江淮行化者四十年。或疑是人如来所使罗汉菩萨，吾焉知之？初，大师以功德为心，既成而化；侍中以撰录见托，未就而薨。今按弟子僧僧亮、元素行状，序而铭之。呜呼！所以满大师之愿，终侍中之志也。铭曰：

平地踊塔，多宝示现。险路化城，导师方便。繄我大师，亦有大愿。像法是弘，塔庙是建。佛人交接，两得相见。法有毗尼，众有僧尼。承教于佛，得度于师。宣传戒藏，振起律仪。四十馀载，勤而行之。福德如空，不可思议。缘合而来，功成而去。如性不动，色身无住。示有迁化，非实灭度。表塔勒铭，门人恋慕。