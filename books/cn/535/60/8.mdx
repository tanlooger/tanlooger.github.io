---
---
---
title: 祭李司徒文
---



维大和四年，岁次（戊戍）〔庚戌〕，七月癸酉朔，十九日辛卯，中大夫、守太子宾客分司东都、上柱国、赐紫金鱼袋白居易，内重表弟朝请大夫、守少府监、上柱国李翱，谨以清酌庶羞之奠，敬祭于故相国，兴元节度、赠司徒李公：

惟公之生，树名致节，忠贞谅直，天下所仰。惟公之殁，遭罹祸乱，冤愤痛酷，天下所知。虽千万其言，终不能尽。故兹奠次，但写私诚。居易应进士时，以鄙劣之文，蒙公称奖。在翰林日，以拙直之道，蒙公扶持。公虽徇公，愚则受赐。或中或外，或合或离。契阔绸缪，三十馀载。至于豆觞之会，轩盖之游，多奉光尘，最承欢惠。眷遇既深于常等，痛愤实倍于众情。永诀奈何？长恸而已。翱情兼中外，分辱眷知。绵以岁时，积成交旧。敢申薄奠，庶鉴微衷。呜呼哀哉！伏惟尚飨！