---
---
---
title: 东都十律大德长圣善寺钵塔院主智如和尚茶毗幢记
---



浮图教有茶毗威仪，事具《涅槃经》。陀罗尼门有佛顶咒功德，事具《尊胜经》。经文甚详，此记不载。今但载大师僧行佛事、兴建幢义趣而已。

大师姓吉，号智如，绛郡正平人。自孩及童，不饮酒，不茹荤，不食肉，不儿戏。年十二，授经于僧皎。二十二，受具戒于僧晤，学《四分律》于昙浚律师，通《楞伽》思益心要于法凝大师。贞元中，寺举省选，累补昭成、敬爱等五寺开法临坛大德。由是行浸高，名浸重，僧尼辈请以圣善寺敕置法宝严持院处之居十年而法供无虚日，律讲无虚月。使疑者信，堕者勤，增上慢者退。僧风骤变，佛事勃兴，实我师传授诱诲之力也。

大和八年十二月二十三日，终于本院，报年八十六，僧夏六十五。明年正月十五日，合都城道俗万数，具涅槃仪，移窆于龙门祖师塔院。又明年某月某日，用阇维法迁祔于奉先寺祖师塔西而建幢焉。

噫！大师自出家至即世，前后讲毗尼三十会，度苾刍百千人，秉律登坛、施法行化者五十五载。而身相长大，面相端严，心不放逸，口无戏论。四部瞻仰，敬而畏之。矧又以直心坐道场，以密行传法藏，为东王城十大德首，为南赡部八关戒师。名冠万僧，利及百众。所谓提智慧剑，破烦恼贼，挝无畏鼓，降内外魔，凛乎佛庭之直臣，郁乎僧坛之大将者也。

初，师之将迁化也，无病无恼，晏坐斋心。领一童诣诸寺，遇像致敬，逢僧与游，口虽不言，心若默别，后数日而化，识者异之。及临尽灭也，告弟子言：“我殁后，当依本院先师遗法，勿塔勿坟，唯造佛顶尊胜陀罗尼一幢，置吾茶毗之所。吾形之化，吾愿常在。愿依幢之尘之影，利益一切众生，吾愿足矣。”今院主上首弟子振公，洎传法受遗侍者弟子某等若干人，合力建幢，以毕师志。振辈以居易辱为是院门徒者有年矣，又十年以还，蒙师授《八关斋戒》，见托为记，附于真言。盖欲以奉本教而满先愿，寻往因而集来果也。欲重宣此义，以一偈赞之。偈云：

幢功德甚大，师行愿甚深。孰见如是幢，不发菩提心？