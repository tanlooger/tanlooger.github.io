---
---
---
title: 效陶潜体诗　十六首　并序
---



余退居渭上，杜门不出，时属多雨，无以自娱。会家酝新熟，雨中独饮，往往酣醉，终日不醒。懒放之心，弥觉自得，故得于此而有以忘于彼者。因咏陶渊明诗，适与意会，遂效其体，成十六篇。醉中狂言，醒辄自哂；然知我者，亦无隐焉。

不动者厚地，不息者高天；无穷者日月，长在者山川。松柏与龟鹤，其寿皆千年。嗟嗟群物中，而人独不然。早出向朝市，暮已归下泉。形质及寿命，危脆若浮烟。尧舜与周孔，古来称圣贤，借问今何在？一去亦不还！我无不死药，万万随化迁。所未定知者，修短迟速间。幸及身健日，当歌一樽前。何必待人劝，念此自为欢。

翳翳逾月阴，沉沉连日雨。开帘望天色，黄云暗如土。行潦毁我墉，疾风坏我宇；蓬莠生庭院，泥涂失场圃。村深绝宾客，窗晦无俦侣。尽日不下床，跳蛙时入户。出门无所往，入室还独处。不以酒自娱，块然与谁语？

朝饮一杯酒，冥心合元化。兀然无所思，日高尚闲卧。暮读一卷书，会意如嘉话。欣然有所遇，夜深犹独坐。又得琴上趣，按弦有馀暇。复多诗中狂，下笔不能罢。唯兹三四事，持用度昼夜。所以阴雨中，经旬不出舍。始悟独住人，心安时亦过。

东家采桑妇，雨来苦愁悲：簇蚕北堂前，雨冷不成丝。西家荷锄叟，雨来亦怨咨：种豆南山下，雨多落为（箕）［萁］。而我独何幸？酝酒本无期。及此多雨日，正遇新熟时。开瓶泻樽中，玉液黄金卮。持玩已可悦，欢尝有馀滋。一酌发好容，再酌开愁眉。连延四五酌，酣畅入四肢。忽然遗物我，谁复分是非？是时连夕雨，酩酊无所知。人心苦颠倒，反为忧者嗤。

朝亦独醉歌，暮亦独醉睡；未尽一壶酒，已成三独醉。勿嫌饮太少，且喜欢易致。一杯复两杯，多不过三四。便得心中适，尽忘身外事。更复强一杯，陶然遗万累。一饮一石者，徒以多为贵。及其酩酊时，与我亦无异。笑谢多饮者，酒钱徒自费！

天秋无片云，地静无纤尘。团团新晴月，林外生白轮。忆昨阴霖天，连连三四旬。赖逢家酝熟，不觉过朝昏。私言雨霁后，可以罢馀樽。及对新月色，不醉亦愁人。床头残洒榼，欲尽味弥淳。携置南檐下，举酌自殷勤。清光入杯杓，白露生衣巾。乃知阴与晴，安可无此君？我有乐府诗，成来人未闻，今宵醉有兴，狂咏惊四邻。独赏犹复尔，何况有交亲！

中秋三五夜，明月在前轩。临觞忽不饮，忆我平生欢。我有同心人，邈邈崔与钱；我有忘形友，迢迢李与元。或飞青云上，或落江湖间。与我不相见，于今四五年。我无缩地术，君非驭风仙。安得明月下，四人来晤言？良夜信难得，佳期杳无缘。明月又不驻，渐下西南天。岂无他时会？惜此清景前。

家酝饮已尽，村中无酒赊。坐愁今夜醒，其奈秋怀何？有客忽叩门，言语一何佳！云是南村叟，挈榼来相过。且喜樽不燥，安问少与多？重阳虽已过，篱菊有残花。欢来苦昼短，不觉夕阳斜。老人勿遽起，且待新月华。客去有馀趣，竟夕独酣歌。

原生衣百结，颜子食一箪。欢然乐其志，有以忘饥寒。今我何人哉？德不及先贤；衣食幸相属，胡为不自安？况兹清渭曲，居处安且闲。榆柳百馀树，茅茨十数间。寒负檐下日，热濯涧底泉。日出犹未起，日入已复眠。西风满村巷，清凉八月天。但有鸡犬声，不闻车马喧。时倾一樽酒，坐望东南山。稚侄初学步，牵衣戏我前。即此自可乐，庶几颜与原！

湛湛樽中酒，有功不自伐。不伐人不知，我今代其说。良将临大敌，前驱千万卒；一箪投河饮，赴死心如一。壮士磨匕首，勇愤气咆【口勃】；一酣忘报仇，四体如无骨。东海杀孝妇，天旱逾年月；一酌酬其魂，通宵雨不歇。咸阳秦狱气，冤痛结为物；千岁不肯散，一沃亦销失。况兹儿女恨，及彼幽忧疾；快饮无不消，如霜得春力。方知曲蘖灵，万物无与疋。

烟云隔玄圃，风波限瀛洲。我岂不欲往？大海路阻修。神仙但闻说，灵药不可求。长生无得者，举世如蜉蝣。逝者不重回，存者难久留。踟蹰未死间，何苦怀百忧？念此忽内热，（生）［坐］看成白头。举杯还独饮，顾影自献酬。心与口相约，未醉勿言休。今朝不尽醉，知有明朝不？不见郭门外，累累坟与丘！月明愁杀人，黄蒿风飕飕。死者若有知，悔不秉烛游！

吾闻浔阳郡，昔有陶征君。爱酒不爱名，忧醒不忧贫。尝为彭泽令，在官才八旬。愀然忽不乐，挂印著公门。口吟《归去来》，头戴漉酒巾。人吏留不得，直入故山云。归来五柳下，还以酒养真。人间荣与利，摆落如泥尘。先生去已久，纸墨有遗文。篇篇劝我饮，此外无所云。我从老大来，窃慕其为人。其他不可及，且效醉昏昏。

楚王疑忠臣，江南放屈平。晋朝轻高士，林下弃刘伶。一人常独醉，一人常独醒。醒者多苦志，醉者多欢情。欢情信独善，苦志意何成？兀傲瓮间卧，憔悴泽畔行；彼忧而此乐，道理甚分明。愿君且饮酒，勿思身后名！

有一燕赵士，言貌甚奇瑰。日日酒家去，脱衣典数杯。问君何落拓？云仆生草莱。地寒命且薄，徒抱王佐才。岂无济时（荣）［策］？君门乏良媒。三献寝不报，迟迟空手回。亦有同门生，先升青云梯。贵贱交道绝，朱门叩不开。及归种禾黍，三岁旱为灾。入山烧黄白，一旦化为灰。蹉跎五十馀，生世苦不谐。处处去不得，却归酒中来！

南巷有贵人，高盖驷马车。我（门）［问］何所苦，四十垂白须？答云君不知，位重多忧虞。北里有寒士，瓮牖绳为枢。出扶桑藜杖，入卧蜗牛庐。散贱无忧患，心安体亦舒。东邻有富翁，藏货遍五都。东京收粟帛，西市鬻金珠。朝营暮计算，昼夜不安居。西舍有贫者，疋妇配疋夫。布裙行赁舂，短褐坐佣书，以此求口食，一饱欣有馀。贵贱与贫富，高下虽有殊；忧乐与利害，彼此不相逾。是以达人观，万化同一途。但未知生死，胜负两何如？迟疑未知间，且以酒为娱。

济水澄而洁，河水浑而黄。交流列四渎，清浊不相伤。太公战牧野，伯夷饿首阳。同时号贤圣，进退不相妨。谓天不爱民，胡为生稻梁？谓天果爱民，胡为生豺狼？谓神福善人，孔圣竟栖遑。谓神祸淫人，暴秦终霸王。颜回与黄宪，何辜早夭亡？蝮蛇与鸠鸟，何得寿延长？物理不可测，神道亦难量。举头仰问天，天色但苍苍。唯当多种黍，日醉手中觞。