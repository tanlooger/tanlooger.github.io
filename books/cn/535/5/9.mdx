---
---
---
title: 见萧侍御忆旧山草堂诗，因以继和
---



琢玉以为架，缀珠以为笼；玉架绊野鹤，珠笼锁冥鸿。鸿思云外天，鹤忆松上风；珠玉信为美，鸟不恋其中。台中萧侍御，心与鸿鹤同。晚起慵冠豸，闲行厌避骢。昨见《忆山》诗，诗思浩无穷。归梦杳何处？旧居洛水东。秋闲杉桂林，春老芝术丛。自云别山后，离抱常忡忡。衣绣非不荣，持宪非不雄；所乐不在此，怅望草堂空！