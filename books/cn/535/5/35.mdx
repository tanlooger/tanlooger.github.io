---
---
---
title: 题赠郑秘书征君石沟溪隐居　郑生尝隐天台，征起而仕。今复谢病，隐于此溪中
---



郑君得自然，虚白生心胸。吸彼沆瀣精，凝为冰雪容。大君贞元初，求贤致时邕。蒲轮入翠微，迎下天台峰。赤城别松乔，黄阁交夔龙。俯仰受三命，从容辞九重。出笼鹤翩翩，归林凤噰噰。在火辨良玉，经霜识贞松。新居寄楚山，山碧溪溶溶。丹灶烧烟煴，黄精花丰茸。蕙帐夜瑟淡，桂樽春酒浓。时人不到处，苔石无尘踪。我今何为者？趋世身龙钟。不向林壑访，无由朝市逢。终当解缨网，卜（策）［筑］来相从。