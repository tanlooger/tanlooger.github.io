---
---
---
title: 感时
---



朝见日上天，暮见日入地。不觉明镜中，忽年三十四。勿言身未老，冉冉行将至。白发虽未生，朱颜已先悴。人生讵几何？在世犹如寄；虽有七十期，十人无一二。今我犹未悟，往往不适意。胡为方寸间，不贮浩然气？贫贱非不恶，道在何足避；富贵非不爱，时来当自致。所以达人心，外物不能累。唯当饮美酒，终日陶陶醉。斯言胜金玉，佩服无失坠。