---
---
---
title: 首夏同诸校正游开元观，因宿玩月
---



我与二三子，策名在京师。官小无职事，闲于为客时。沉沉道观中，心赏期在兹。到门车马回，入院巾杖随。清和四月初，树木正华滋。风清新叶影，鸟恋残花枝。向夕天又晴，东南馀霞披。置酒西廊下，待月杯行迟。须臾金魄生，若与吾徒期。光华一照耀，楼殿相参差。终夜清景前，笑歌不知疲。长安名利地，此兴几人知？