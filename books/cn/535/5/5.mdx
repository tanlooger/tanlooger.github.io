---
---
---
title: 永崇里观居
---



季夏中气候，烦暑自此收。萧飒风雨天，蝉声暮啾啾。永崇里巷静，华阳观院幽。轩车不到处，满地槐花秋。年光忽冉冉，世事本悠悠，何必待衰老，然后悟浮休？真隐岂长远？至道在冥搜。身虽世界住，心与虚无游。朝饥有蔬食，夜寒有布裘；幸免冻与餧，此外复何求？寡欲虽少病，乐天心不忧。何以明吾志？《周易》在床头。