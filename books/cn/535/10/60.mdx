---
---
---
title: 孟夏思渭村旧居，寄舍弟
---



啧啧雀引雏，（稍稍）〔梢梢〕笋成竹。时物感人情，忆我故乡曲。故园渭水上，十载事樵牧。手种榆柳成，阴阴覆墙屋。兔隐豆苗大，鸟鸣桑椹熟。前年当此时，与尔同游瞩。诗书课弟侄，农圃资僮仆。日暮麦登场，天晴蚕拆簇。弄泉南涧坐，待月东亭宿。兴发饮数杯，闷来棋一局。一朝忽分散，万里仍羁束。井鲋思返泉，笼莺悔出谷。九江地卑湿，四月天炎燠。苦雨初入梅，瘴云稍含毒。泥秧水畦稻，灰种畲田粟。已讶殊岁时，仍嗟异风俗。闲登郡楼望，日落江山绿。归雁拂乡心，平湖断人目。殊方我漂泊，旧里君幽独。何时同一瓢？饮水心亦足。