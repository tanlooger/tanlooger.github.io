---
---
---
title: 寄杨六　杨摄万年县尉，予为赞善大夫
---



青宫官冷静，赤县事繁剧；一闲复一忙，动作经时隔。清觞久废酌，白日顿虚掷。念此忽踟蹰，悄然心不适。岂无旧交结？久别成迁易；亦有新往还，相见多形迹。唯君与我分，坚久如金石。何况老大来，人情重姻戚。会稀岁月急，此事真可惜！几回开口笑，便到髭须白。公门苦鞅掌，昼日无闲隙。犹冀乘暝来，静言同一夕。