---
---
---
title: 叹老　三首
---



晨兴照清镜，形影两寂寞。少年辞我去，白发随梳落。万化成于渐，渐衰看不觉。但恐镜中颜，今朝老于昨。人年少满百，不得长欢乐。谁会天地心，千龄与龟鹤。吾闻善医者，今古称扁鹊。万病皆可治，唯无治老药。

我有一握发，梳理何稠直！昔似玄云光，如今素丝色。匣中有旧镜，欲照先叹息。自从头白来，不欲明磨拭。鸦头与鹤颈，至老长如墨；独有人鬓毛，不得终身黑。

前年种桃核，今岁成花树。去岁新婴儿，今年已学步。但惊物成长，不觉身衰暮。去矣欲何如？少年留不住！因书今日意，遍寄诸亲故：壮岁不欢娱，长年当悔悟。