---
---
---
title: 寄元九
---



一病经四年，亲朋书信断。穷通合易交，自笑知何晚！元君在荆楚，去日唯云远。彼独是何人？心如石不转。忧我贫病身，书来唯劝勉：上言少愁苦，下道加餐饭。怜君为谪吏，穷薄家贫褊；三寄衣食资，数盈二十万。岂是贪衣食？感君心缱绻！念我口中食，分君身上暖。不因身病久，不因命多蹇；平生亲友心，岂得知深浅？