---
---
---
title: 又
---



朝哭心所爱，暮哭心所亲。亲爱零落尽，安用身独存？几许平生欢，无限骨肉恩；结为肠间痛，聚作鼻头辛。悲来四支缓，泣尽双眸昏。所以年四十，心如七十人。我闻浮图教，中有解脱门：置心为止水，视身如浮云；斗薮垢秽衣，度脱生死轮。胡为恋此苦，不去犹逡巡？回念发弘愿，愿此见在身。但受过去报，不结将来因。誓以智（惠）〔慧〕水，永洗烦恼尘。不将恩爱子，更种忧悲根。