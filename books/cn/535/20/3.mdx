---
---
---
title: 商山路有感　并序
---



前年夏，予自忠州刺史除书归阙。时刑部李十一侍郎、户部崔二十员外，亦自澧、果二郡守征还，相次入关，皆同此路。今年，予自中书舍人授杭州刺史，又由此途出。二君已逝，予独南行。追叹兴怀。慨然成咏。后来有与予、杓直、虞平游者，见此短什，能无恻恻乎？傥未忘情，请为继和。长庆二年七月三十日，题于内乡县南亭云尔。

忆昨征还日，三人归路同。此生都是梦，前事旋成空。杓直泉埋玉，虞平烛过风。唯残乐天在，头白向江东。