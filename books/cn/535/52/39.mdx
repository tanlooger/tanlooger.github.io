---
---
---
title: 六年寒食，洛下宴游，赠冯、李二少尹
---



丰年寒食节，美景洛阳城。三尹皆强健，一日尽晴明。东郊踏青草，南园攀紫荆。风拆海榴艳，露坠木兰英。假开春未老，宴合日屡倾。珠翠混花影，管弦藏水声。佳会不易得，良辰亦难并。听吟歌暂辍，看舞杯徐行。米价贱如土，酒味浓于饧。此时不尽醉，但恐负平生。殷勤二曹长，各捧一银觥。