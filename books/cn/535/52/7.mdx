---
---
---
title: 和《寄问刘白》　时梦得与乐天方舟西上
---



正与刘梦得，醉笑大开口。适值此诗来，欢喜君知否？遂令高卷幕，兼遣重添酒。起望会稽云，东南一回首。爱君金玉句，举世谁人有？功用随日新，资材本天授。吟哦不能散，自午将及酉。遂留梦得眠，匡床宿东牖。

和《新楼北园偶集，从孙公度、周巡官、韩秀才、卢秀才、范处士小饮，郑侍御判官、周、刘二从事皆先归》

闻君新楼宴，下对北园花。主人既贤豪，宾客皆才华。初筵日未高，中饮景已斜。天地为幕席，富贵如泥沙。嵇刘陶阮徒，不足置齿牙。卧瓮鄙毕卓，落帽嗤孟嘉。芳草供枕藉，乱莺助喧哗。醉乡得道路，狂海无津涯。一岁春又尽，百年期不赊。同醉君勿辞，独醒古所嗟。销愁若沃雪，破闷如剖瓜。称觞起为寿，此乐无以加。歌声凝贯珠，舞袖飘乱麻。相公谓四座，今日非自夸。有奴善吹笙，有婢弹琵琶。十指纤若笋，双鬟黳如鸦。履舄起交杂，杯盘散纷拿。归去勿拥遏，倒载逃难遮。明日宴东武，后日游若耶。岂独相公乐？讴歌千万家。

和《除夜作》

君赋此诗夜，穷阴岁之馀。我和此诗日，微和春之初。老知颜状改，病觉支体虚。头上毛发短，口中牙齿疏。一落老病界，难逃生死墟。况此促促世，与君多索居。君在浙江东，荣驾方伯舆。我在魏阙下，谬乘大夫车。妻孥常各饱，奴婢亦盈庐。唯是利人事，比君全不如。我统十郎官，君领百吏胥。我掌四曹局，君管十乡闾。君为父母君，大惠在资储。我为刀笔吏，小恶乃诛锄。君提七郡籍，我按三尺书。俱已佩金印，尝同趋玉除。外宠信非薄，中怀何不摅？恩光未报答，日月空居诸。磊落尝许君，跼促应笑予。所以自知分，欲先歌归欤。

和《知非》

因君知非问，诠较天下事。第一莫若禅，第二无如醉。禅能泯人我，醉可忘荣悴。与君次第言，为我少留意。儒教重礼法，道家养神气。重礼足滋彰，养神多避忌。不如学禅定，中有甚深味。旷廓了如空，澄凝胜于睡。屏除默默念，销尽悠悠思。春无伤春心，秋无感秋泪。坐成真谛乐，如受空王赐。既得脱尘劳，兼应离惭愧。除禅其次醉，此说非无谓。一酌机即忘，三杯性咸遂。逐臣去室妇，降虏败军帅。思苦膏火煎，忧深扃锁秘。须凭百杯沃，莫惜千金费。便似（军）［罩］中鱼，脱飞生两翅。劝君虽老大，逢酒莫回避。不然即学禅，两途同一致。

和《望晓》

休吟稽山晚，听咏秦城旦。鸣鸡初有声，宿鸟犹未散。丁丁漏向尽，咚咚鼓过半。南山青沉沉，东方白漫漫。街心若流水，城角如断岸。星河稍隅落，宫阙方轮焕。朝车雷四合，骑火星一贯。赫奕冠盖盛，荧煌朱紫烂。沙堤亘蟆池，子城东北低下处，旧号虾蟆池。市路绕（笼）［龙］断。白日忽照耀，红尘纷散乱。贵教过客避，荣任行人看。祥烟满虚空，春色无边畔。鹓行候晷刻，龙尾登霄汉。台殿暖宜攀，风光晴可玩。草铺地茵褥，云卷天帏幔。莺杂佩锵锵，花饶衣粲粲。何言终日乐？独起临风叹。叹我同心人，一别春七换。相望山隔碍，欲去官羁绊。何日到江东？超然似张翰。

和《李势女》

减一分太短，增一分太长。不朱面若花，不粉肌如霜。色为天下艳，心乃女中郎。自言重不幸，家破身未亡。人各有一死，此死职所当。忍将先人体，与主为疣疮？妾死主意快，从此两无妨。愿信赤心语，速即白刃光。南郡忽感激，却立舍锋铓。抚背称阿姊，归我如归乡。竟以恩信待，岂止猜妒忘？由来机上肉，不足挥干将。南郡死已久，骨枯墓苍苍。愿于墓上头，立石镌此章。劝诫天下妇，不令阴胜阳。

和《酬郑侍御东阳春闷，放怀追越游见寄》

君得嘉鱼置宾席，乐如南有嘉鱼时。劲气森爽竹竿竦，妍文焕烂芙蓉披。载笔在幕名已重，补衮于朝官尚卑。一缄疏入掩谷永，《三都赋》成排左思。自言拜辞主人后，离心荡扬风前旗。东南门馆别经岁，春眼怅望秋心悲。已上叙嘉鱼。昨日嘉鱼来访我，方驾同出何所之？乐游原头春尚早，百舌新语声椑椑。日趁花忙向南坼，风催柳急从东吹。流年惝恍不饶我，美景鲜妍来为谁？红尘三条界阡陌，碧草千里铺郊畿。馀霞断时绮幅裂，斜云展处罗文纰。暮钟远近声互动，螟鸟高下飞追随。酒酣将归未能去，怅然回望天四垂。生何足养嵇著论，途何足泣杨涟洏。胡不花下伴春醉？满酌绿酒听黄鹂。嘉鱼点头时一叹，听我此言不知疲。语终兴尽各分散，东西轩骑纷逶迤。此时勿遣闲人见，见恐与他为笑资。白首旧寮知我者，凭君一咏向周师。周判官师范，苏、杭旧判官，去一“范”字叶韵。