---
---
---
title: 游坊口悬泉，偶题石上　时为河南尹
---



济源山水好，老尹知之久。常日听人言，今秋入吾手。孔山刀剑立，沁水龙蛇走。危磴上悬泉，澄湾转坊口。虚明见深底，净绿无纤垢。仙棹浪悠扬，尘缨风斗薮。岩寒松柏短，石古莓苔厚。锦座映高低，翠屏张左右。虽无安石妓，不乏文举酒。谈笑逐身来，管弦随事有。时逢杖锡客，或值垂纶叟。相与淡忘归，自辰将及酉。公门欲返驾，溪路犹回首。早晚重来游，心期罢官后。