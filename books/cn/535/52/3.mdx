---
---
---
title: 和《祝苍华》　苍华，发神名
---



日居复月诸，环回照下土。使我玄云发，化为素丝缕。禀质本羸劣，养生仍莽卤。痛饮困连宵，悲吟饥过午。遂令头上发，种种无尺五。根稀比黍苗，梢细同钗股。岂是乏膏沐？非关栉风雨。最为悲伤多，心焦衰落苦。馀者能有几？落者不可数。秃似鹊填河，堕如乌解羽。苍华何用祝，苦辞亦休吐。匹如剃头僧，岂要巾冠主？