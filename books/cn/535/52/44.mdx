---
---
---
title: 早冬游王屋，自灵都抵阳台上方望天坛，偶吟成章，寄温谷周尊师、中书李相公
---



霜降山水清，王屋十月时。石泉碧漾漾，崖树红离离。朝为灵都游，暮有阳台期。飘然世尘外，鸾鹤如可追。忽念公程尽，复惭身力衰。天坛在天半，欲上心迟迟。尝闻此游者，隐客与损之。各抱贵仙骨，俱非泥垢姿。二人相顾言，彼此称男儿。若不为松乔，即须作皋夔。今果如其语，光彩双葳蕤。一人佩金印，一人翳玉芝。我来高其事，咏叹偶成诗。为君题石上，欲使故山知。