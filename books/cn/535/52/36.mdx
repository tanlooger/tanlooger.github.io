---
---
---
title: 秋游平泉，赠韦处士、闲禅师
---



秋景引闲步，山游不知疲。杖藜舍舆马，十里与僧期。昔尝忧六十，四体不支持。今来已及此，犹未苦衰羸。予往年有诗云：“三十气太壮，胸中多是非。六十年太老，四体不支持。”今故云。心兴遇境发，身力因行知。寻云到起处，爱泉听滴时。南村韦处士，西寺闲禅师。山头与涧底，闻健且相随。