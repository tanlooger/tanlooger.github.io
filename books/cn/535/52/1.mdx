---
---
---
title: 和微之诗　二十三首　并序
---



微之又以近作四十三首寄来，命仆继和。其间瘀絮敕虑四百字、车斜二十篇者流，皆韵剧辞殚，瑰奇怪谲。又题云：奉烦只此一度，乞不见辞。意欲定霸取威，置仆于穷地耳。大凡依次用韵，韵同而意殊；约体为文，文成而理胜。此足下素所长者，仆何有焉？今足下果用所长，过蒙见窘。然敌则气作，急则计生，四十二章麾扫并毕，不知大敌以为如何？夫斸石破山，先观镵迹；发矢中的，兼听弦声。以足下来章，惟求相困；故老仆报语，不觉大夸。况曩者唱酬，近来《因继》，已十六卷，凡千馀首矣。其为敌也，当今不见；其为多也，从古未闻。所谓“天下英雄，唯使君与操耳”。戏及此者，亦欲三千里外，一破愁颜，勿示他人，以取笑诮。乐天白。