---
---
---
title: 岁暮寄微之　三首
---



微之别久能无叹？知退书稀岂免愁？甲子百年过半后，光阴一岁欲终头。池冰晓合胶船底，楼雪晴销露瓦沟。自觉欢情随日减，苏州心不及杭州。

白头岁暮苦相思，除却悲吟无可为。枕上从妨一夜睡，灯前读尽十年诗。读前后唱和诗。龙钟校正骑驴日，憔悴通江司马时。通州，江州。若并如今是全活，纡朱拖紫且开眉。

荣进虽频退亦频，与君才命不调匀。若不九重中掌事，即须千里外抛身。紫垣南北厅曾对，沧海东西郡又邻。唯欠结庐嵩洛下，一时归去作闲人。