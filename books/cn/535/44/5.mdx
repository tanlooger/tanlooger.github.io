---
---
---
title: 贺平淄青表　元和十四年四月九日
---



臣某言：伏见二月二十二日制书，逆贼李师道已就枭戮者。皇灵有截，睿算无遗，妖氛廓清，遐迩庆幸。臣某诚欢诚喜，顿首顿首。臣闻乱常干纪，天殛神诛。李师道苞藏祸心，暴露逆节，罪盈恶稔，众叛亲离，未劳师徒，自取擒戮。伏惟睿圣文武皇帝陛下：文经天地，武定华夷，凡是猖狂，无不诛剪。两河清晏，四海会同；升平之风，实自此始。臣名参共理，职忝分忧，忭舞欢呼，倍万常品。守官有限，不获称庆阙庭。无任庆快踊跃之至。谨具奏闻。谨奏。元和十四年四月九日。