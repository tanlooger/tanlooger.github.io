---
---
---
title: 贺云生不见日蚀表　为宰相作
---



臣某等言：臣闻尧、汤之逢水旱，阴阳定数也；宋景之感荧惑，天人相应也。盖天地大统，不能无灾；皇王至诚，可以销慝。尝闻此说，今偶其时。臣等诚欣诚幸，顿首顿首。伏见司天台奏：今月一日，太阳亏者。陛下举旧章，下明诏，避正殿，降常服，礼行于己，心祷于天。天且不违，物宁无应？况正阳月朔，亭午时中，和气周流，密云布护，蒙然暂蔽，赫矣复明。屏翳朝隮，但惊若烟之涌；曜灵昼掩，不见如月之初。所谓诚至于中，而感通于上者也。臣等敢不再陈事理，重考征祥？三光忌盈，必有时蚀；万物莫睹，与无灾同。庆生交感之间，喜浃照临之内。虽卿云五色，瑞景再中；除沴致祥，曾何足比？百辟伏贺，万人仰观。事彰天鉴孔明，道配日新其德。臣等幸遭昌运，谬荷殊私。皆乏济时之才，同居待罪之地。日月薄蚀，自惭燮理无功；山川出云，实赖圣明有感。感贺忻戴，倍万常情。无任忭擢竦踊之至！