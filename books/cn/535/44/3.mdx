---
---
---
title: 为崔相陈情表
---



臣植言：臣有情事，久未敢言。今辄陈露，伏增战灼。臣亡父某官、亡妣某氏，是臣本生；亡伯某官某赠某官，臣今承后。建中初，德宗皇帝念臣亡伯位高无后，以犹子之义，命臣继绍，仍赐臣名。嗣袭虽移，孝思则在。上荷君命，永承继绝之宗；中夺私恩，遂阻劬劳之报。岁月旷久，情礼莫申。自去年已来，累有庆泽。凡在朝列，再蒙追荣。或有陈乞，皆许回授。况臣猥当宠擢，谬陟台阶。爵禄之荣，实有逾于同辈；显扬之命，独未及于先人。饮泣茹悲，哀惭两极！臣今请以在身官秩，并前后合叙勋封，特乞圣慈，回充追赠。傥允所请，无幸于斯。则臣乌鸟之心，犹再生而展养；犬马之力，誓万死以酬恩。蹐地仰天，不胜感咽。披陈诚恳，烦黩宸严。无任惶惧激切之至！谨奉表陈露以闻。