---
---
---
title: 为宰相《谢官表》　为微之作
---



臣某言：伏奉今月日制书，授臣守本官、同中书门下平章事者。殊常之命，非望之恩，出自宸衷，加于凡陋。竦骇震越，不知所为。臣伏准近例，宰相上后，合献表陈谢。臣今所献，与众不同。伏惟圣慈，特赐留听。

臣伏闻玄宗即位之初，命姚元崇为宰相。元崇欲救时弊，献事十条，未得请间，不立相位。玄宗明圣，尽许行之。遂致太平，实由于此。陛下视今日天下，何如开元天下？微臣自知才用，亦远不及元崇。若又僶俛（安怀）〔怀安〕，因循保位。不惟恩德是负，实亦军国可忧。臣欲候坐对时，便陈当今切事，下救时弊，上酬君恩。臣之誓心，为日久矣。陛下许行则进，不许则退。进退之分，断之不疑。敢于事前，先此陈启。况臣才本庸浅，遭遇盛明。天心自知，不因人进。擢居禁署，访以密谋，恩奖太深，谗谤并至。虽内省行事，无所愧心；然上黩宸听，合当死责。岂意怜察，曲赐安全。蝼蚁之生，得自兹日。今越流辈，授以台衡，拔于万死之中，致在九霄之上。扪心抚己，审分量恩：陛下犹不以众人之心待臣，臣岂敢以众人之心事上？皇天白日，实鉴臣心！得献前言，虽死无恨。无任感恩恳款之至！