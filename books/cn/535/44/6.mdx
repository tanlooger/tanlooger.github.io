---
---
---
title: 贺上尊号后大赦天下表
---



臣某言：伏奉七月十三日制书，大赦天下。跪捧宣布，蹈舞欢呼。自天降休，率土同庆。臣闻玄功盛德，非鸿名不能形容；物厉人疵，非皇泽不能涤荡。自非上圣，莫能兼之。伏惟元和圣文神武法天应道皇帝陛下，纂承大业，子育群生。信及豚鱼，威歼枭镜。削平寰海，混一车书。亿兆一心，愿崇大号。从人欲而俯膺盛礼，赐时和而广洽皇恩。蠲减赋租，收拔淹滞。命黜陟而别能否，开谏议而策贤良。宿弊必除，旧章咸举。帝王能事，尽集于今。凡在生灵，孰不幸甚？臣谬当委擢，职在颁条。忭跃之诚，倍万常品。限以守官，不获称庆阙庭。无任庆忭之至。