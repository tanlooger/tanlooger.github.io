---
---
---
title: 为宰相《贺赦表》　长庆元年正月，就南郊撰进
---



臣某等言：伏奉今日制书，大赦天下者。臣与百执事奉扬宣布，与亿兆众蹈舞欢呼。自天降和，率土同庆。臣等诚欢诚抃，顿首顿首。伏惟皇帝陛下，出震御极，建元发号。大明升而六合晓，一气熏而万物春。肆眚措刑，涤瑕荡秽。凡在圆首，纳于欢心。矧又祗祀天地，孝享宗庙。蠲减租责，策征贤良。褒德及先，赏功延嗣。敬宾养老，念旧睦亲。生人之积弊尽除，有国之颓纲必举。况陛下承二百祀鸿业之重，纂十一圣耿光之初。始奉严禋，新开宝历。天下之目，专专然观陛下之动；天下之耳，颙颙然听陛下之言。斯则陛下出一言，不终日必达于朝野；举一事，不浃辰必闻于华夷。当疲人求安思理之秋，是陛下敬始慎微之日。苟行一善，则可以动人听而式歌舞，况具众美，信足以感人心而致和平，康哉可期，天下幸甚！臣等谬居重位，幸属鸿休，惭窃股肱，喜深骨髓。欢欣悚跃，倍万常情。无任鼓舞庆幸之至！

为宰相《请上尊号第二表》

臣某等言：今月二十四日，臣等已陈表章，请上尊号。愚诚虽恳，圣鉴未回；蹐地跼天，不胜大愿。臣等诚惶诚恐，顿首顿首。臣闻大道者无求于物，物尊而不辞；至公者非欲其名，名生而不让。不让故与天合德，不辞故率土归心。斯所谓应乎天而顺乎人者也。

伏惟皇帝陛下，嗣兴一德，统牧万方，致时俗之和平，纳生灵于富寿。金革已偃，销七十载之厉阶；玉烛方调，启一千年之圣运。天人合应，书轨混同。而鸿名未加，盛典犹缺。华夷失望，史策无光。此诚君上之谦，然亦臣下之罪也。今臣所以上稽天意，下酌人情，再黩皇明，重陈丹慊。臣谨按：《书》曰：思作睿，睿作圣。又曰：乃圣乃神，乃武乃文。《经》曰：明王以孝治天下。凡此五者，历观列辟，虽甚盛德，莫能兼之。

伏以陛下自即大位，及此二年。无巾车汗马之劳，而坐平镇、冀；无亡弓遗镞之费，而立定幽、燕。仁和一熏，犷骜尽化。可不谓睿文乎？削平天下，震耀八荒。北虏求婚以禀命，西戎乞盟而纳款，威灵四及，奔走来宾。可不谓神武乎？陛下以万乘之尊，四海之富，供养长乐，道光化成，推而置之，可塞天地。可不谓孝德乎？故臣等敢冒死稽首上尊号曰睿文神武孝德。伏惟陛下略撝谦之小节，弘祖宗之大猷。惟十一圣在天，岂忘继其志？以亿兆人为子，宁忍阻其心？特回宸衷，俯受徽号。在玄功不为主宰，于盛德有所形容。焕乎大哉！垂裕无极。此实天下之幸甚，非独臣之幸也。臣等无任诚愿恳祷之至！

为宰相《让官表》

臣某言：伏奉今日制书，授臣某官同中书门下平章事者。宠擢非次，忧惶失图，蹐地跼天，不知所措。臣某诚兢诚惕，顿首顿首。臣闻上理阴阳，下平法度，外抚夷狄，内亲黎元；使百官各修其职，一物不失其所，此宰相之任也。臣有何功德？有何才能？越次超伦，忽承此命。下乖人望，上紊朝经，致寇速尤，无甚于此。臣谬因文学，忝列班行。先朝乏人，擢居内职。星霜屡改，爵秩骤加。未逾十年，忽登相位。名浮于实，任过其才。岂唯覆餗是忧，实累知人之鉴。况陛下肇开历数，将致升平。辅弼之臣，尤宜慎择。臣粗知古今，敢言本末。枢衡要地，初不得人，则理化劳心，终无成日。此所以重陈手疏，再沥血诚，乞回此官，别授能者。臣若得请，便不负恩。情见于辞，非敢饰让。皇天白日，实鉴臣心。无任恳款屏营之至？谨奉表陈让以闻。

为宰相《贺雨表》

臣某言：臣闻圣明在上，刑政叶中，则天地气和，风雨时若。常闻其语，今见其时。臣某等诚欢诚跃，顿首顿首。臣伏以阴阳气数，盈缩相随。去秋多霖，今春少雨。宿麦犹茂，农功未妨。陛下念物忧人，先时戒事。靡神不举，有感必通。故云出于山，月离于毕。初洒尘以霡霖，渐破块而滂沱。圃囿田畴，无不沾足。雨之所致，臣知其由。自上而来，虽因天降；从中而得，实与心期。发于若厉之诚，散作如膏之泽。凡在率土，孰不欢心？臣等位忝钧衡，职乖燮理；仰阴阳而增惧，顾霖雨而怀惭。无任兢惕之至！

为宰相《贺杀贼表》

臣某等言：伏承某道逆贼某乙，某月某日，已被某杀戮讫。皇灵震耀，凶孽枭夷。率土普天，欢呼鼓舞。臣等诚喜诚忭，顿首顿首。臣闻乱臣贼子，阻兵干纪者，明则有天讨，幽则有鬼诛。迟速之间，罔不歼殄。伏惟文武孝德皇帝陛下，君临八表，子育群生。合天覆地载之德，顺春生秋杀之令。宿寇遗孽，暗然销亡；四海九州，廓然清晏。逆贼某乙，一介贱隶，两河叛人，苞藏祸心，窃弄凶器。戕害主帅，虔刘善良。幕燕鼎鱼，偷活顷刻。颠木之馀枿，痤疽之遗种。斧斨欲加而先折，针石未攻而自溃。不有吊伐，孰知德威？不有妖氛，孰知神算？则天下之心，有以知顺存逆亡，其犹影响者也。臣伏以某乙既以斩首，某乙将何保身？若不乞降，即应生变。辅之或在，车则相依；皮既不存，毛将安附，况我乘破竹，彼继覆车，止戈之期，翘足可待。无任喜庆忭跃之至。