---
---
---
title: 忠州剌史谢上表　元和十四年三月二十八日
---



臣某言：臣以去年十二月二十日伏奉敕旨，授臣忠州刺史，以今月二十八日到本州，当日上讫。殊恩特奖，非次升迁，感戴惊惶，陨越无地。臣诚喜诚惧，顿首顿首。臣性本疏愚，识惟褊狭，早蒙采录，擢在翰林。仅历五年，每知尘忝，竟无一事，上答圣明。及移秩宫寮，卑冗疏贱，不能周慎，自取悔尤。犹蒙圣慈，曲赐容贷；尚加禄食，出佐浔阳。一志忧惶，四年循省，昼夜（饮）〔寝〕食，未尝敢安。负霜枯葵，虽思向日；委风黄叶，敢望沾春？岂意天慈，忽加诏命。特从佐郡，宠授专城。喜极魂惊，感深泣下。方今淮蔡底定，两河乂宁，臣得为升平之人，遭遇已极；况居符竹之寄，荣幸实多。誓当负刺慎身，履冰厉节。下安凋瘵，上副忧勤。未死之间，期展微效。跼身地远，仰首天高。蚁蝼之诚，伏希怜察。无任感激恳款彷徨之至，谨遣某官某乙奉表陈谢以闻。臣某诚惶诚恐，顿首顿首。谨言。元和十四年三月二十八日。