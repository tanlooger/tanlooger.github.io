---
---
---
title: 杭州刺史谢上表　长庆二年
---



臣某言：去七月十四日，蒙恩除授杭州刺史。属汴路未通，取襄、汉路赴任。水陆七千馀里，昼夜奔驰，今月一日到本州，当日上任讫。上分忧寄，内省庸虚，仰天戴恩，跼地失次。臣某。臣谬因文学，忝厕班行。自先朝黜官已来，六年放弃；逢陛下嗣位之后，数月征还。生归帝京，宠在郎署。不逾年擢知制诰，未周岁正授舍人。出泥登霄，从骨生肉。唯有一死，拟将报恩。旋属方隅不宁，朝廷多事。当陛下旰食宵衣之日，是微臣输肝写胆之时。虽进献愚衷，或期有补；而退思事理，多不合宜，臣犹自知，况在天鉴。忝非土木，如履冰泉。合当鼎镬之诛，尚忝藩宣之寄，才小官重，恩深责轻。欲答生成，未知死所。唯当夙兴夕惕，焦思苦心。恭守诏条，勤恤人庶。下苏凋瘵，上副忧勤。万分之恩，莫酬一二。仰天举首，望阙驰心。葵藿之志徒倾，蝼蚁之诚难达。无任感恩激切之至，谨奉表称谢以闻。

为宰相《谢恩赐酒脯饼果等状》

右，中使某奉宣圣旨，赐臣等前件物等。俯偻受赐，竦跃荷恩。天酒来以分甘，御羞降而示惠。臣等省躬知感，因物言情。宠过加笾，惧多尸素之责；荣同置醴，惭无曲蘖之功。徒沥丹诚，岂酬玄造？

为宰相《谢恩赐吐蕃信物银器锦彩等状》

右，臣等材愧庸虚，职叨辅弼。遇天下削平之日，当西戎即叙之时。遂使殊方，致兹远物。此皆率由玄化，感慕皇风。人臣既绝外交，问遗敢言已有？今蒙重赐，益荷圣慈。况来自外夷，知德广之所及，降从中旨，仰恩深而不胜。感戴惭惶，倍万常品。

为段相《谢恩赐设及酒脯等状》

伏蒙圣慈，特加宠锡。珍羞出于内府，旨酒降于上尊。捧戴欢荣，不知所措。臣久叨台鼎，新忝节旄。勤劳无展于股肱，醉饱有惭于口腹。

为段相《谢借飞龙马状》

伏以出从内厩，行及中涂。假飞龙之骏驹，代跛鳖之蹇步。执鞭拜命，借马喻身。取其恋主之心，以表为臣之节。恩深易感，情恳难陈。

为段相《谢手诏及金刀状》

诏赐累加，惭惶交集。宠来天上，感动人间。且金蕴其坚，奉之而永贞王度；刀宣其利，操之而远耀天威。岂唯佩作身荣，实可藏为家宝。况臣望阙渐远，受恩转多。比坚而报国有时，效死而杀身无地。