---
---
---
title: 祭张敬则文
---



维元和三年，岁次戊子，七月辛已朔，二十七日丁未，皇帝遣某官以清酌之奠，致祭于故凤翔节度使赠某官张敬则之灵：惟尔挺武毅之质，负将帅之才，名以忠闻，位由勤致。自膺阃职，益茂勋猷。惠葺疲氓，威吞黠虏。一方膏雨，千里长城。继博望之功劳，能恢代业；传子房之筹略，不坠家声。方誓山河，遽捐馆舍。逝川无舍，远日有时。徽绩空存，书旗常而播美；音容不见，听鼙鼓而增思。永念忠勤，弥深轸悼。往陈遣奠，庶鉴悲怀。呜呼！尚飨。