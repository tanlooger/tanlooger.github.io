---
---
---
title: 与元衡诏
---



敕：元衡：省所奏当管南界外生蛮东凌六部落大鬼主苴舂等，以所管子弟百姓等二千馀户请内属黎州；并奏南路蕃界消息者，具悉。卿以文武之才，兼将相之任。仁和下布，黎庶获安；威惠旁流，蛮夷率附。勋勤斯著，倚赖弥深。钦瞩之怀，岂忘寤寐？生蛮部落苴舂等，久阻声教，远此归投，愿属黎州，请通县道。勉于抚慰，以劝将来。所奏蕃界事宜，具已知委。戎虏虽闻丧败，封疆不可无虞。亦宜提防，用副忧瞩。