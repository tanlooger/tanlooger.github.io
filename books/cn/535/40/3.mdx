---
---
---
title: 与馀庆诏
---



敕：馀庆：省所谢陈，具悉。卿累居衮职，时谓尽忠；自尹洛师，日闻报政。臣节既彰于宣力，子道莫大于扬名。俾光孝思，爰举礼命。荣褒冢宰，宠贲幽灵。式是彝章，岂为私渥？有烦陈谢，深见诚怀。

答黄裳《请上尊号表》

朕以薄德，嗣守丕图，不敢荒宁，以弘理道。幸属岁时丰稔，凶寇枭夷。风雨不愆，礼圆丘而报本；雷霆未震，舋太社而服刑。斯皆十圣降灵，幽赞寡昧；百辟叶德，驯致和平。永惟弘名，实惧虚美。卿上稽祖训，下酌群情，陈献表章，请加徽号。洎于王公卿士，降及耆艾缁黄，咸一乃心，各三其请。朕尝以宰元化者，曲成于物；法天道者，从欲于人。虽恤隐泣辜，未臻三五之化；而乐推欣戴，难违亿兆之心。德非称焉，让不获已。勉从所请，深愧于怀。