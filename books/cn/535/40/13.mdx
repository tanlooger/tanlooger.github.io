---
---
---
title: 与茂昭诏
---



敕：茂昭：卢校至，省所奏请上尊号及建储闱，贺诛李锜，并进马者，具悉。（卿）朕以寡德，祗嗣丕图。虽致小康，岂称大号？迫于人望，遂抑予怀；永惟强名，实愧虚受。储贰者，上继宗祖，下贞邦家。心非暂忘，事或未暇。尚阻来请，宜体所怀。李锜苞藏乱心，奋发凶德。不劳征讨，自就诛夷。想卿忠诚，倍以为慰。所进马驯良可尚，服御且闲。取其恋主之心，足表为臣之节。再三省览，嘉叹久之！想当知悉。

答百寮《谢许追游集宴表》

在昔哲王，居于人上。推其忧乐，与众共之。顷属三凶荐兴，二载连获。凡百有位，咸一其心。诚念嘉谋，共致昭泰。今四表无事，三农有年。思与群情，同其具庆。是宜削苛察之前弊，煦宽裕之新恩。仁及下而启迪欢心，泽先春而导迎和气。昨逢多故，主忧且使臣劳；今致小康，上安则宜下乐。庶欲解人之愠，粗伸推己之恩。岂曰殊私？烦于陈谢。

答李扞《谢许游宴表》

朕自御万方，仅经三载，运逢休泰，俗渐和平。当朝野无虞之时，见君臣相遇之乐。是故去滋彰之化，弘优贷之恩。近自宗亲，下及士庶，赐其宴（行）〔衎〕，遂以优游。盖以己之所安，思与人之共乐。虽夕惕而若厉，每戒志于无荒。赐春游以发生，宜助时而有庆。卿等荣崇宗寺，恩重本枝。省所谢陈，弥嘉诚恳。