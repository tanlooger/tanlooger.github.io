---
---
---
title: 与元衡诏
---



敕：元衡：卿立身许国，竭力匡君。人之具瞻，予所嘉赖。凋残是恤，远籍宣风之能；利泽所资，暂辍为霖之用。慈和既敷于兵后，惠信当洽于言前。永念忠勤，岂忘寤想？计卿行迈，已到西川，涉远冒寒，固甚劳顿。勉加绥抚，以副朕怀。想宜知悉。

答李扞等《谢许上尊号表》

朕自临万邦，仅经三载。位虽托于人上，化未洽于域中。永念眇身，敢当大号？卿等义深宗室，忠尽君亲。一其情诚，三有陈献。迫以人望，厌于天心。遂抑所怀，勉从其请。固辞而事非获已，抚德而何以堪之！再省谢章，弥增惕厉。

答冯伉《请上尊号表》

朕统承大宝，时属小康。伐谋而吴蜀克清，示信而华夷有截。斯皆宗社垂祐，天地降和；非予冲人，所能驯致。卿上稽十圣之训，下酌万人之心。以为不让强名，未伤于体道；屈己徇物，何爽于至公？遂抑素怀，俯从众望。虽鸿名未称，每劳蹐地之心；而人欲下从，即爽法天之德。勉依勤请，良用愧怀！

答长安、万年两县百姓耆寿等《谢许上尊号表》

朕每念雍熙，惭未及于亿兆；永言徽号，让已至于再三。而文武具寮，缁黄庶老，恳陈诚款，明引训谟。开予以天地无私之心，起予以圣宗不易之训。以大道者无求于物，物尊而不辞；至公者非欲其名，名立而不让。迫于固然之理，不得已而许之。卿等诚至感通，义深欣戴。再烦陈谢，益用愧怀。

答元素《谢上表》

卿用兼文武，识合变通。辍纲领于中朝，授麾幢于外阃。吏能足以惠物，将略足以董戎。人望所归，予心是赖。知卿已到本镇，当慰疲人。深藉抚绥之方，以安凋弊之俗。日期报政，岁望成功。勉勤所图，用副朕意。

答韩皋《请上尊号表》

销沴致和，幸逢昌运；加名建号，岂称眇身？而文武具寮，黎献庶老，引古今之明训，陈亿兆之恳诚。谓德有所归，讴歌不可以苟让；谓功有所献，徽号不可以固辞。遂抑中怀，俯从众望。庶增修乎茂实，冀克副于鸿名。卿发诚自中，归美于上。勉依所请，弥愧于心。

答冯伉《谢许上尊号表》

朕以眇身，嗣于丕业。心虽劳于惕厉，化未及于雍熙。永惟强名，实惧虚美。上自一二元老，下及亿兆黎人，大洽询谋，明征典训。增予以巍巍之号，感予以颙颙之诚。既迫所怀，俯从其请。卿义深奉上，志切戴君。再省谢陈，弥增愧惕。