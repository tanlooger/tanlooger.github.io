---
---
---
title: 答刘济诏
---



敕：刘济：省所奏茂昭送卿管内百姓殷进能等七人奏前后事由，具悉。卿为国大臣，与君同体。宽而得众，忠以忘身。每徇公而灭私，能虚怀以容物。与茂昭疆（场）〔埸〕之事，小有违言，曲直是非，朕已明辩。卿外崇藩翰，内赞谟猷。念屈己以为心，或难容忍；思戴君而是力，宜务叶和。勉卿宽裕之怀，助朕含弘之化。想宜知悉。