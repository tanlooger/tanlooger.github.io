---
---
---
title: 与茂昭诏
---



敕：茂昭：卢校至，省所陈奏，具悉。卿翼戴君亲，出入将相，久专戎阃，累觐王庭。忠劳必竭其智谋，诚恳每形于章表。近者志在忧国，虑及安边。请率精兵，亲防黠虏。朕以卿当管军镇，寄重事殷。实藉抚绥，用安封部。虽未允所请，而深嘉乃诚。今又密奏恒州具申事体。曲尽忠勤之节，备知丹赤之心。言念再三，发于嗟叹。眷重之至，并在予怀。想宜知悉。