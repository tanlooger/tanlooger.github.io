---
---
---
title: 与陆庶诏
---



敕：陆庶：省所奏当管新开福建陆路四百馀里者，具悉。卿望重周行，寄分越徼，嘉闻素著，茂政累彰。况勤可使人，智能创物。废惊波之路，开砥石之途。舍旧谋新，以夷易险。财力不费，商旅斯通。惠既及人，动非扰下。续用可尚，钦叹良深。

答卢虔《谢赐男从史德政碑文并移贯属京兆表》

卿男从史，为国重臣。自领大藩，厥有成绩。公忠茂著，政理殊尤。勒石所以表勋，赐文所以褒德。惟功是念，有善必旌。是国旧章，非予私渥。昨又请移乡贯，愿隶京邑。家声益振，臣节逾彰。虽清望标门，崇冠山东之族；而丹心恋阙，耻为关外之人。载省恳诚，弥深嘉叹。所谢知。