---
---
---
title: 与从史诏
---



敕：从史：杨干至，省所奏今月七日到潞城县，降雪尺馀。兼奏耆老等诣阙，请欲立碑。并手疏通和刘济本末事宜者。具悉。卿分朕之忧，求人之瘼，时降大雪，丰年表祥。岂惟泽及土田，将使物无疵厉。休庆斯在，慰望良深。耆老等远诣阙庭，请立碑纪。寻已允许，当体诚怀。以旌政能，无至陈让。知卿协比其邻，翼戴为意。陈此手疏，发于血诚。忠恳弥彰，嘉叹不已。永言臣节，何日忘之？想宜知悉。