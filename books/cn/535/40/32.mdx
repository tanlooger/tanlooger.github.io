---
---
---
title: 与骠国王雍羌书
---



敕：骠国王雍羌：卿性弘毅勇，代济贞良。训抚师徒，镇宁邦部。钦承王化，思奉朝章。得睦邻之善谋，秉事大之明义。又令爱子，远（副）〔赴〕阙庭。万里纳忠，一心禀命。诚信弥著，嘉想益深。今授卿检校太常卿，并卿男舒难陀那及元佐摩诃思那等二人，亦各授官告往。至宜领之。此所以表卿勋勤，申朕恩礼。敬受新命，永为外臣。勉弘令图，以副遐瞩。今有少信物，具如别录，想宜知悉也。冬寒，卿比平安。官吏百姓等，并存问之。遣书指不多及。