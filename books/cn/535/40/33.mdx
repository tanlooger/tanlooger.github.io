---
---
---
title: 与季安诏
---



敕：季安：刘清潭至，省所奏贝州宗城县百姓刘弘为母病割股充祭事宜，具悉。卿任重弼谐，寄深镇守。勤抚绥之政，赞燮理之功。至使部人，忘身展孝。虽因心有感，诚化我之时风；而率下可知，足表卿之理行。省兹陈奏，钦叹良深！

答杜兼《谢上河南少尹知府事表》

三川封畿，实重其任；贰职纲纪，亦难其人。卿素怀器能，累著声绩。亚理以明慎选，专领以展长才。知已下车，当亲绥抚。伫闻报政，用副忧勤。所谢知。