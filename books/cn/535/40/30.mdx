---
---
---
title: 画大罗天尊赞文
---



唐元和己丑岁，四月十四日，画大罗天尊一躯成，奉为睿圣文武皇帝降诞之辰所造。惟岁之春，惟月之望。诞千年一圣之始，降百祥万寿之初。电绕枢而夜明，雷出震而时泰。皇帝孝敬寅畏，忧勤劳谦。以谓无疆之休，虽肇自于元圣；莫大之庆，思广被于群生。爰命国工，俾陈绘事。真相俨若，玄风穆如。疑从大罗，感圣而降。至诚上通于一德，景福旁济于万灵。休命耿光，自兹无极。词臣承诏，恭为赞曰：大罗天兮高不测，浩无倪兮杳无极。中有圣兮无上尊，惟玄德兮可升闻。图相好兮仰高真，诚上感兮福下臻。俾百祥兮与万寿，配圣日兮而长新。

答韩弘《再让平章事表》

将相兼委，实难其人。非其德不可谬承，当其才不在恳让。朕非虚授，卿勿固辞。宜断来章，即奉成命。已具前诏，当体朕怀。