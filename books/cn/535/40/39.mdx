---
---
---
title: 与韦丹诏
---



敕：韦丹：窦从直至，省所陈贺，并奏江饶等四州旱损，其所欠供军留州钱米等，并已放免。又奏权减俸及修造陂堰，并劝课种莳粟麦等事宜。具悉。朕顷缘时旱，虑害农功。虽推咎己之心，敢望动天之德？而未逾浃日，膏泽霈然。仰荷玄休，俯增祗惕。卿喜深称庆，忠切分忧。既览贺陈，兼详奏请。至如蠲逋以恤人隐，减俸以济军须。抑末业而移风，务兹菽麦；防旱年而歉雨，修利陂塘。皆合其宜，并依所奏。非卿公勤奉上，仁恻发中，则共理之心，不能至此。再三兴叹，一二难申。勉于始终，以副朕意。想宜知悉。