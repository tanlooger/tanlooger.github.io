---
---
---
title: 祭故赠婕妤孟氏文
---



维元和二年，岁次丁亥，十二月甲寅朔，十九日壬申，皇帝遣某官某以庶羞之奠，致祭于故婕妤之灵：自惟尔和顺积中，柔明奉上。动静合肃邕之体，进退得婉娈之仪。选自良家，备兹内职。修令颜以顾德，兰幽有香；守明节而保身，玉洁无玷。方资懿范，以茂嘉猷。彼美有闻，于何不淑？遽兹沦逝，深用恻伤。既卜日辰，爰申奠酹。以尔有班氏之明智，故赠以婕好；以尔有宓妃之淑容，故葬于洛浦。魂兮不昧，歆此诚怀。尚飨！