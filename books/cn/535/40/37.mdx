---
---
---
title: 与（藩）〔潘〕孟阳诏
---



敕：孟阳：卿夙怀才略，早振声猷，历践班行，累彰绩效。自守关辅，克举藩条，惠及蒸黎，威行军镇，永言所任，未展其能。朕以东川、蜀门重镇，弊承军后，雄压险中。思得忠勤之臣，抚此凋残之俗。量才注意，无以易卿。今授卿剑南东川节度观察等使，并赐官告往。想宜知悉。

答宰相杜佑等《贺德音表》

古先圣王托于人上，与百姓同其欲，与天下共其忧。唯推是心，可底于道。朕临御万国，迨兹五年。惕厉之怀，虽劝于夙夜；愆伏之候，犹害于岁时。思革弊以救灾，在济人而损己。是用钦刑缓死，已责恤贫。罢郡国之贡珍，省宫厩之烦费。延春令而布仁行惠，先南风而解愠阜财。庶凭欢心，以召和气。卿等或匪躬献替，或悉力弼谐。启沃之间，已申霖雨之用；燮理之际，伫见阴阳之和。各宜勉之，以辅予理。所贺知。

答宗正卿李词等《贺德音表》

朕统承鸿绪，子育苍生。累岁有秋，今春不雨。在阴阳之数，虽有盈虚；为父（子）〔母〕之心，敢忘恻隐？俾除人弊，以荡岁灾，卿等任重宗卿，恩连属籍；省兹陈贺，深见忠诚。

答将军方元荡等《贺德音表》

朕以时阳舛候，春泽愆期。思备旱之方，无如贬省；务动天之德，莫若精诚。是以修己恤人，去烦节用：冀答天戒，以致时和。卿志竭邦家，职修军卫。省兹章表，深用嘉之。所贺知。