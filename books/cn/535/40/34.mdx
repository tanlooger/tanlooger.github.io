---
---
---
title: 代忠亮《答吐蕃东道节度使论结都离等书》　奉敕撰
---



大唐四镇北庭行军泾原等州节度使、检校工部尚书兼御史大夫、丹阳郡王朱忠亮，致书大（藩）〔蕃〕东道节度使论公、都监军使论公麾下：专使辱问，悚慰良深。国家与吐蕃，代为舅甥，日修邻好，虽曰两国，有同一家。至于封疆，尤贵和叶。忽枉来问，稍乖素诚。虽有过言，敢以衷告。

来书云：频见烧草，何使如然者。至如时警边防，岁焚宿草，盖是每年常事，何忽今日形言？况牛马因风，犹出疆以相及；草木延火，纵近境而何伤？遽怀异端，未敢闻命。又云：去年忽生异见，近界筑城者。且国虽通好，军不彻警。近边修缉，彼此寻常。况城是汉城，地非蕃地。岂乖通理，何致深疑？静言思之，谁生异见？顷曾报牒，彼已息词；今又再言，宁无惭德？又云：皇天无亲，有德即辅者。皇帝君临万方，迨及四载。道光日月，德动乾坤，南北东西，化无不及。若非皇天辅德，明神福仁。北虏何为归明？南蛮何为慕化？风雨何因大顺？岁时何因屡丰？则神助天亲，可明验矣。彼若无故生疑，无端结怨，但思小利，不务远图；则咎孽之生，恐不在此。永言取笑，却请三思！又云：汉之臣下，频有叛逆者。近以吴、蜀小寇，暂肆猖狂，未及讨除，寻以殄灭。皇威不露，妖沴自清。岂假彼蕃，远思傍助？

忠亮谬蒙恩渥，叨在藩垣，恭守边隅，幸邻封壤。纵未能为汉名将，亦不可谓秦无人。辄献直言，以祛深惑。愿推诚信，同保始终。各勉令图，以求多福。岁暮严寒，惟所履安胜。远垂惠贶，愧佩殊深。今因押衙回，亦有少答信〔物〕，具如别纸，恕轻鲜也。不具。忠亮敬白。