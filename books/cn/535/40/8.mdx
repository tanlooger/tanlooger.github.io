---
---
---
title: 与从史诏
---



敕：从史：省所陈谢追赠亡母并举荐韦说，具悉。卿推诚奉国，积庆承家。既彰尽节之忠，宜洽流根之泽。虽禄难逮养，已閟灵于九原；而孝在显亲，宜旌贤于三徙。俾崇封赠，以极哀荣。韦悦既有才能，又所谙委，卿即发遣，令赴阙庭。卿之忠诚，朕所识察。岂待陈露，然后知之？载览来章，益嘉恳切。想宜知悉。