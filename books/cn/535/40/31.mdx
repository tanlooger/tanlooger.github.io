---
---
---
title: 画元始天尊赞　并序
---



元者诸天之先，始者万灵之母。混而成一，强以为名。至哉无上尊，得以是为号。正月二十有三日，德宗神武孝文皇帝上九仙之月，遏八音之日也。皇帝教弘玄训，业奉真宗。承文祖之贻谋，申孝孙之诚敬。以谓元始天尊者，真仪不远，随相而生。神用无方、应念而至。故命设绘素，展仪形，五彩彰施，七宝严饰。所以表当宁之瞻仰，感在天之圣神。通玄应于希夷，集灵祐于肸蚃。词臣承命，跪唱赞云：

玄圣何在天上天，欲往从之窅无缘。命工设色五彩宣，忽如真相现于前。圣应圣兮玄又玄，荐百福兮垂万年！

北齐骠骑大将军高敖曹赞　并序　奉敕撰。

高昂、字敖曹，渤海蓨人也。姿体甚异，胆力过人。累经战伐，皆著功绩。官至骠骑大将军、仪同三司、冀州刺史。其勇敢忠壮，冠于一时，时称为名将。后竟以攻战，死于王事，年四十八，赠太尉，谥曰忠武。赞曰：

敖曹之容，好配子羽。生扬勋烈，死谥忠武。武不顾身，忠不忘主。诫哉选士，无以貌取！