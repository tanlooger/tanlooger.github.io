---
---
---
title: 与柳晟诏
---



敕：柳晟：卜英琦至，省所奏庆云并进图者，具悉。昌运将开，祥符先见。发自和气，聚为卿云。捧日而五色相宣，垂天而万物咸睹。斯为嘉瑞，宜契升平。朕方致小康，未臻大化。受兹玄贶，祗惕良深。卿以诚事君，推美奉上。献轮囷于图画，陈恳款于表章。披阅再三，弥增嘉叹。

答薛（萃）〔苹〕《谢授浙东观察使表》

卿久践吏途，累闻能政。及居藩镇，尤见忠勤。训导而群黎向方，廉察而列郡承式。实嘉乃绩，每简予心。宜迁雄剧之藩，以广循良之化。勉于为理，副朕所怀。所谢知。