---
---
---
title: 季冬荐献太清宫词文
---



维元和二年，岁次丁亥，十二月甲寅朔，二十六日己卯，嗣皇帝臣稽首大圣祖高上大道金阙玄元天皇大帝：伏以今年司天台奏：正月三日，祀上帝于南郊，佳气充塞，四方温润，祥风微起。庐州申连理李树一株，彰义军节度使进白乌一，郑滑观察使奏瑞麦五科。司天台奏：六月五日夜镇星见。河阳节度使进白雀一，荆南节度使申连理树一本，山南西道观察使申嘉瓜一枚。司天台奏：六月十三日夜，老人星见。河南府申芝草两茎。司天台奏：冬至日佳气充塞，瑞雪祁寒者。臣嗣承丕图，肃恭寅畏。祖宗垂庆，嘉瑞荐臻。虔奉祯祥，伏深祗惕。今时惟玄律，节及季冬，仰荐明诚，敬率恒典。谨遣摄太尉、司徙、平章事杜佑，荐献以闻。谨词。