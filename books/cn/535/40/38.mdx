---
---
---
title: 与回鹘可汗书
---



皇帝敬问回鹘可汗：夏热，想比佳适。可汗有雄武之姿，英果之略，统制诸部，君长一方，纂承前修，继守旧好。故得邑落蕃盛，士马精强，连挫西戎，永藩中夏。况向风之义，每勤于朝聘；事大之敬，常见于表章。动皆由衷，言必合礼。朕所以深嘉忠款，遐想风规。至于寝兴，不忘叹瞩。勉弘令德，用副诚怀。

达览将军等至，省表，其马数共六千五百匹。据所到印纳马都二万匹，都计马价绢五十万匹。缘近岁已来，或有水旱，军国之用，不免阙供。今数内且（万）〔方〕圆支二十五万匹，分付达览将军，便令归国。仍遣中使送至界首。虽都数未得尽足，然来使且免稽留。贵副所须，当悉此意。

顷者所约马数，盖欲事可久长。何者？付绢少则彼意不充，纳马多则此力致歉。马数渐广，则欠价渐多。以斯商量，宜有定约。彼此为便，理甚昭然。况与可汗礼在往来，义存终始。亲邻既通于累代，恩好益厚于往时。所以万里推诚，期于一言见信。远思明智，固体朕心。其东都、太原置寺，此令人勾当，事缘功德，理合精严。又有彼国师僧，不必更劳人检校。其见撚拓勿施、邬达干等，今并放归。所令帝德将军安庆云供养师僧，请住外宅。又令骨都禄将军充检校功德使。其安立请随般次放归本国者，并依来奏，想宜知悉。今赐少〔信〕物，具如别录。内外宰相及判官摩尼师等，并各有赐物，至宜准数分付。内外宰相官吏师僧等，并存问之。遣书指不多及。