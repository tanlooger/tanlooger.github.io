---
---
---
title: 三十六、达聪明，致理化
---



夫欲达聪明，致理化，则在乎奉成式，不必乎创新规也。臣闻：尧之所以神而化者，聪明文思也；舜之所以圣而理者，明四目、达四聪也。盖古之理化，皆由聪明出也。自唐、虞以降，斯道浸衰；秦、汉以还，斯道大丧。上不以聪接下，下不以明奉上。聪明之道既阻于上下，则讹伪之俗不得不流于内外也。国家承百王已弊之风，振千古未行之法，于是始立匦使，始加谏员，始命待制官，始设登闻鼓。故遗补之谏入，则朝廷之得失所由知也；匦使之职举，则天下之壅蔽所由通也；待制之官进，则众臣之谋猷所由展也。登闻之鼓鸣，则群下之冤滥所由达也。此皆我烈祖所创，累圣所奉，虽尧、舜之道无以出焉。故贞观之大和，开元之至理，率由斯而驯致矣。

自贞元以来，抗疏而谏者，留而不行；投书于匦者，寝而不报；待制之官，经时而不见于一问；登闻之鼓，终岁而不闻于一声。臣恐众臣之谋猷，或未尽展；朝廷之得失，或未尽知；壅蔽者有所未通，冤滥者有所未达。今幸当陛下践祚体元之始，施令布和之初。则宜申明旧章，条举废事。使列圣之述作不坠，陛下之聪明惟新。以初为常，今其时矣。时不可失，惟陛下惜而行之。则尧、舜之化，祖宗之理，可得而致矣。臣故曰：达聪明，致理化，在乎奉成式，不必乎创新规也。