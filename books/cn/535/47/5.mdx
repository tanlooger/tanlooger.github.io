---
---
---
title: 四十、省官，并俸，减使职
---



臣闻：古者计人而置官，量赋而制录。故官之省置，必稽人户之众寡；禄之厚薄，必称赋入之少多。俾乎官足以理人，人足以奉吏。吏有常禄，财有常征。财赋吏员，必参相得者也。顷以兵戎屡动，荒沴荐臻，户口流亡，财征减耗。则宜量其官而省之，并其禄而厚之。故官省则事简，事简则人安；禄厚则吏清，吏清则俗阜。而天下所由理也。然则知清其吏而不知厚其禄，则饰诈而不廉矣；知厚其禄而不知省其官，则财费而不足矣，知省其官而不知选其能，则事壅而不理矣。此三者迭为表里，相须而成者也。伏惟陛下详而行之。

臣又见兵兴以来，诸道使府或因权宜而置职，一置而不停；或因暂劳而加俸，一加而无减。至使职多于郡县之吏，俸优于台省之官，积习生常，烦费滋甚。今若量其职员，审其禄秩，使众寡有常数，厚薄得其中。故禄得其中，则费不广而下无侵削之患矣；职有常数，则事不烦而人无劳扰之弊矣。此又利害相悬远者。伏惟陛下念而救之。