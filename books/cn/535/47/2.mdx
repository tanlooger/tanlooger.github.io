---
---
---
title: 三十七、决壅蔽　在不使人知所欲
---



臣闻：国家之患，患在臣之壅蔽也。壅蔽之生，生于君之好欲也。盖欲见于此，则壅生于彼。壅生于彼，则乱作其间。历代有之，可略言耳。昔秦二代好佞，赵高饰（謟）〔谄〕谀之言以壅之；周厉好利，荣夷公陈聚敛之计以壅之；殷辛好音，师涓作靡靡之乐以壅之；周幽好色，褒人纳艳妻以壅之；齐桓好味，易牙蒸首子以壅之。虽所好不同，同归于壅矣，所壅不同，同归于乱也。故曰：人君无见其意，将为下饵，盖谓此矣。

然则明王非无欲也，非无壅也，盖有欲则节之，有壅则决之。节之又节之，以至于无欲也；决之又决之，以至于无壅也。其所然者，将在乎静思其故，动防其微。故闻甘言，则虑赵高之谀进于侧矣；见厚利，则虑荣夷公之计陈于前矣；听新声，则虑师涓之音诱于耳矣；顾艳色，则虑褒氏之女惑于目矣；尝异味，则虑易牙之子入于口矣：夫如是，安得不昼夜虑之，寤寐思之。立则见其参于前，行则想其随于后。自然兢兢业业，日慎一日。使左不知其所欲，右不知其所好，虽欲壅蔽，其可得乎？此明王节欲决壅之要道也。