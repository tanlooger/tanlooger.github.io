---
---
---
title: 五十三、议肉刑　可废，不可用
---



问：肉刑者，其来尚矣，其废久矣，前贤之论，是非纷然。今欲弃而不行，法或乖于稽古；若举而复用，义恐失于随时。取舍之间，何者为可？

臣伏以汉除肉刑，迨今千有馀祀，其间博闻达识之士，议其是非者多矣。其欲废之者，则曰刻肤革，断支体，人主忍而用之，则恺悌恻隐之心乖矣。此缇萦所谓虽欲改过自新，其道亡由者也。其欲复之者，则曰任箠令，用鞭刑，酷吏倚而行之，则专杀滥死之弊作矣。此班固所谓以死罔人，失本惠者也。臣以为：议事者宜征其实，用刑者宜酌其情。若以情实言之，则可废而不可复也。何者？

夫肉刑者，盖（取）〔刵〕、劓、琢、黥、刖之类耳，《书》所谓五虐之刑也。昔苗人始淫为之，而天既降咎。及秦人又虐用之，而天下亦离心。夫如是，则岂无滥死者耶？汉文帝始除去之，而刑罚以清。我太宗亦因而弃之，而人用不犯。夫如是，则岂有罔人者耶？此臣所谓征其实者也。

臣又闻：圣人之用刑也，轻重适时变，用舍顺人情。不必乎反今之宜，复古之制也。况肉刑废之久矣，人莫识焉。今一朝卒然用之，或绝筋，或折骨，或（面伤）〔伤面〕，则见者必痛其心，闻者必骇其耳。又非圣人适时变、顺人情之意也。征之于实既如彼，酌之于情又如此。可否之验，岂不明哉？《传》曰：“君子为政，贵因循而重改作。”又曰：“利不百不变法。”臣以为复之有害而无利也，其可变而改作乎？