---
---
---
title: 四十一、议百司食利钱
---



臣伏见百司食利，利出于人。日给而经费有常，月征而倍息无已。然则举之者无非贫户，征之者率是远年。故私财竭于倍利，官课积于逋债。至使公食有阙，人力不堪。弊既滋深，法宜改作。且王者恶言求利，患在不均。况天下之钱一也，谓之曰利，曷若谓之曰征乎？取之于寡，曷若取之于众乎？今若日计其费，岁会其用，举为定数，命曰食征。随两税以分征，使万民而均出。散之天下，其数几何？故均之于众，则贫户无倍息之弊矣；入之有程，则公食无告阙之虑矣。公私交便，其在兹乎？