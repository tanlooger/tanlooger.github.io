---
---
---
title: 三十八、君不行臣事　委任宰相
---



臣闻：建官施令者，君所执也；率职知事者，臣所奉也。臣行君道则政专，君行臣道则事乱。专与乱，其弊一也。然则臣道者，百职至众，万事至繁，诚非一人方寸所能尽也。故王者但操其要、择其人而已。将在乎分务于群司，各令督责其课，受成于宰相，不以勤倦自婴，然后谨殿最而赏罚焉，审幽明而黜陟焉。则万枢之要毕矣。故失君道者，虽多夕惕若厉之虑，而彝伦未必序也；行臣事者，虽多日（吴）〔昃〕不食之勤，而庶绩未必凝也。得其要，逸而有终；非其宜，劳而无功故也。

臣又闻：坐而论道，三公之任也；作而行之，卿大夫之职也。故陈平不肯知钱谷，邴吉不问死伤者，此有司之职也，非宰相之任也。夫以宰相尚不可侵有司之职，况人君可侵宰相之任乎？可侵百执事之事乎？

臣又闻，宰相之任者，上代天工，下执人柄，群职由之而理乱，庶政由之而弛张。君之心膂，待宰相而启沃，君之耳目，待宰相而聪明。设其位，不可一日非其人；得其人，不可一日无其宠。疑则勿用，用则勿疏。然后能訢合其心，驯致其道。盖先王所以端拱凝旒而天下大理者，无他焉，委务于有司也，仰成于宰相也。