---
---
---
title: 五十二、议井田阡陌　息游惰，止兼并，实版图
---



问：三代之牧人也，立井田之制，别都鄙之名。其为名制，可得而知乎？其为功利，可得而闻乎？

又问：自秦坏井田，汉修阡陌，兼并大启，游惰实繁。虽历代因循，诚恐弊深而害甚。如一朝改作，或虑失业而扰人。既废之甚难，又复之非便。斟酌其道，何者得中？

臣闻：王者之贵，生于人焉；王者之富，生于地焉。故不知地之数，则生业无从而定，财征无从（而计军役无从）而平也；不知人之数，则食力无从而计，军役无从而均也。不均不平，则地虽广，人虽多，徒有贵之名，而无富之实。是以先王度土田之广狭，画为夫井；量人户之众寡，分为邑居。使地利足以食人，人力足以辟土，邑居足以处众，人力足以安家。野无馀田以启专利，邑无馀室以容游人。逃刑避役者，往无所之，败业迁居者，来无所处。于是生业相固，食力相济。其出财征也，不待征书而已平矣。其起军役也。不待料人而已均矣。然后天子可以称万乘之贵，四海之富也。洎三代之后，厥制崩坏。故井田废则游惰之路启，阡陌作则兼并之门开。至使贫苦者无容足立锥之居，富强者专笼山络野之利。故自秦、汉迄于圣朝，因循未迁，积习成弊。然臣以为井田者废之颇久，复之稍难，未可尽行，且宜渐制。何以言之？

昔商鞅开秦之利也，荡然废之，故千载之间，豪奢者得其计。王莽革汉之弊也，卒然复之，故一时之间，农商者失其业。斯则不可久废，不可速成之明验也。故臣请斟酌时宜，参详古制。大抵人稀土旷者，且修其阡陌；户繁乡狭者，则复以井田。使都鄙渐有名，家夫渐有数。夫然，则井邑兵田之地，众寡相维；门闾族党之居，有亡相保。相维则兼并者何所取？相保则游惰者何所容？如此则庶乎人无浮心，地无遗力，财产丰足，赋役平均，市利归于农，生业著于地者矣。