---
---
---
title: 四十六、选将帅之方
---



臣闻君明则将贤、将贤则兵胜。故有不能理兵之将，而无不可胜之兵；有不能选将之君，而无不可得之将。是以君功见于选将，将功见于理兵者也。然则选将之术，在乎因人之耳而听之，因人之目而视之，因人之好恶而取舍之。胡明王〔之〕选将帅也，访于众，询于人。若十人爱之，必十人之将也；百人悦之，必百人之将也；〔千人悦之，必千人之将也〕；万人伏之，必万人之将也。臣以为贤愚之际，优劣之间，以此而求，十得八九矣。