---
---
---
title: 四十二、议百官职田
---



臣伏以职田者，职既不同，田亦异数，内外上下，各有等差。此亦古者公田稍食之制也。国家自多事已来，厥制不举。故稽其地籍，而田则具存；考以户租，而数多散失。至有品秩等，官署同，廪禄厚薄之相悬近乎十倍者矣。今欲辨内外之职，均上下之田，不必乎创新规，其在乎举旧典也。臣谨按：国朝旧典，量品而授地，计田而出租。故地之多少，必视其品之高下；租之厚薄，必视其田之肥礛。如此，则沃瘠齐而户租均，等列辨而禄食足矣。今陛下求其典而典存焉，索其田而田在焉。诚能申明举而行之，则前弊必自革矣。