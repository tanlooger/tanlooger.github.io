---
---
---
title: 除郑絪太子宾客制
---



门下：王者重辅弼之任，明进退之宜，见可即升，知否则舍。兹朕所以推诚不惑，与物无私者也。银青光禄大夫、守门下侍郎、同中书门下平章事兼弘文馆大学士、上柱国、阳武县开国侯郑絪：早以令闻，入参禁署；永惟勤绩，出授台司。期尔有终，匡予不逮。岁月滋久，谋猷浸微。罔清净以慎身，每因循而保位。既乖素履，且郁皇猷。宜副群情，罢兹枢务。朕以其久居内职，累事先朝，思厚君臣，贵令终始。俾就优闲之秩，用申宽大之恩。可太子宾客，散官、勋、封如故。主者施行。