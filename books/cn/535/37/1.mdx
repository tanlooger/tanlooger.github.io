---
---
---
title: 除裴垍中书侍郎同平章事制
---



门下：朕闻后德惟臣，良臣惟圣。在太宗时，实有房、杜，赞贞观之业；在玄宗时，实有姚，宋，辅开元之化。咸克佑我烈祖，格于皇天。朕祗奉丕图，懋继前烈，思欲贞百度，和万邦，建中于人，垂拱而理。永惟房、宋之化，寤寐求思。至诚感通，上帝眷祐。果赖良弼，辅予一人。正议大夫、行尚书户部侍郎、上柱国、赐紫金鱼袋裴垍：器得天爵，文为国华。行有根源，词无枝叶。忠敬恭顺，贯之以诚心；方洁贞廉，辅之以通识。玉立不倚，金扣有声。洎内掌纶言，密参枢务，严重有大臣之体，温雅秉君子之文。每献纳之时，动有直气；当顾访之际，言无隐情。远图是经，大事能断。匡予不逮，时乃之功。及领（他）〔地〕官，且司邦赋，会计务剧，出纳事殷。投利刃而皆虚，委棼丝而必理。历试已久，全才益彰。宜登中枢，以副佥望。

夫宰辅者，下执邦柄，上代天工。为国蓍龟，注人耳目。尔尚降乃德，以亲百姓，广乃志，以序九流，匡朕心，以清化源，从人欲，以致和气。予欲宣力，汝为股肱。予欲询谋，汝为心膂。予违望于汝弼。勿谓不从汝言。逆于朕心，必求诸道。独立勿惧，直躬而行。明听斯言，敬践乃位。呜呼！罔俾房、宋专美于前。可中书侍郎、同中书门下平章事，散官、勋、赐如故。主者施行。