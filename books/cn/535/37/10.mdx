---
---
---
title: 除郎官分牧诸州制
---



汉宣帝云：与我共理者，其惟良二千石乎！诚哉是言，朕每三复。安得循吏，副吾此心？今之台郎，一时妙选。尝经任历，率有才用。虽典曹庀事，其务非轻；而恤隐分忧，所寄尤重。是用并命，分牧吾人。岁时之间，期于报政。户部郎中某可某州刺史，兵部员外郎某可某州刺史。朕高悬爵赏，伫期酬效。咨尔夙夜，其念之哉！无俾龚、黄，专美前代。