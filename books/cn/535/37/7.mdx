---
---
---
title: 除阎巨源充邠宁节度使制
---



门下：华夷要地，实（为）〔卫〕蕃汉；鈇钺重柄，必授忠贤。况乎掎角诸军，金汤中夏。有坐甲护边之旅，任切于拊循；有引弓犯塞之虞，寄深于备御。内作心腹，外张爪牙。苟非信臣，不在兹选。奉天定难功臣、开府仪同三司、检校尚书右仆射兼羽林军统军、御史大夫、上柱国、定襄郡王、食邑一千三百户阎巨源：备知虏态，明练兵符。永惟颇、牧之能，宜授郇、邠之寄。长南宫而迁左揆，壮西郊而委中权。既图前劳，且伫来效。於戏！十联之帅，可以观政；万夫之长，可以树勋。勉弘令猷，副我休命。可检校尚书左仆射、使持节邠州诸军事兼邠州刺史、御史大夫、充邠宁庆等州节度管内支度营田观察处置等使，功臣、散官、勋、封并如故。主者施行。