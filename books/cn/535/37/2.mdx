---
---
---
title: 除段祐检校兵部尚书、右神策军大将军制
---



门下：为君之心，惟功劳是念；有国之典，以赏劝为先。其有辑睦师徒，保绥黎庶，尽勤王之节，建护塞之勋，则宜进以官常，委之军要，兼文武之秩，参内外之荣，斯所以彰念功而明懋赏也。四镇北庭行军兼泾原等州节度支度营田观察处置等使、光禄大夫、检校工部尚书、使持节泾州诸军事、泾州刺史兼御史大夫、上柱国、雁门郡开国公段祐：早膺事任，累著公忠。名因义闻，位以勤致。自分戎阃，实控塞门。明举武经，大修边备。士卒有勇，保鄣无虞。虏不近边，农皆狎野。展执珪之勤礼，沥恋阙之深诚。方图尔劳，且遂其志。夫六官庀职，大司马列于前；二广分师，上将军处其右。长夏官以率属，领环卫而拱宸。苟非信臣，安可兼委？嘉乃实效，副予虚求。将慎重其腹心，宜进登于喉舌。敬服休命，勉扬令图。可检校兵部尚书、右神策军步军大将军知军事，散官、勋、封如故。主者施行。