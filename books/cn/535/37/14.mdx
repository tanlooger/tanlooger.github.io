---
---
---
title: 除李绛平章事制
---



昔在尧舜，聪明文思，尚赖良臣，实相以济。况朕薄德，不逮先王。是用急疾于求贤，置之于左右，俾承弼纳诲，以匡不逮。言虽逆耳，必求诸道，事苟利人，咸可其奏。兹足以宣股肱之力，成天下之务。历选多士，爰得良辅，乃降厥命，其听之哉！某官李绛：（齐）〔斋〕庄严重，内明外直，进退举措，有大臣体。自参内职，每备顾问。忠谠之操，终然不渝。及贰地官，专领财赋；未逾周月，亦有成绩。历试多可，人望攸归。俾登中枢，无易绛者。於戏！尔（有）以文学入仕，以正直奉上，才膺大用，职亦屡迁。十年之间，位至丞相。可以报国，在乎匪躬。钦哉懋哉！无忝朕命。