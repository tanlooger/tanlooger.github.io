---
---
---
title: 除范传正宣歙观察使制
---



古之诸侯，三载考绩，选其贤者，命为长率。所以劝功行而兴理化也。苏州刺史范传正：文学政事，二美具焉。选自郎署，出分符竹，江南列郡，连领者三。所至之部，悉心为理。明谕朝旨，恭守诏条，谨身省事，以临其下。政简而肃，意诚而明，吏不能欺，人是以息。而去思之叹，来暮之谣，往复有政，闻于人听。虽古循吏，蔑以加之。朕以陵阳奥壤，土广人庶，其地有险，所寄非轻。迹其前效，可当此选。况黟、歙之遗爱尚在，吴兴之新政方播。升车便道，足慰人心。固当望风自安、计日而理。倚注于尔，往宜钦哉！