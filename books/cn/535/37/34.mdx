---
---
---
title: 除裴武太府卿制
---



聚九州之赋，辩百货之名，按其度程，谨其出纳。孰为主者？外府上卿。务殷秩崇，不易其选。某官裴武：有通敏之识，有倚辩之才，以兹器用，早膺任使。小大之务，罔不励精，累有勤绩，存乎官次。而受藏之府，国用所资。若非使能，何以集事？俾升显列，仍委剧务。尔宜率其官属，钦乃职司。会（努）〔帑〕藏出入之要，修权量平校之法。以遵成式，无使改易，谨而守之，斯为称职。