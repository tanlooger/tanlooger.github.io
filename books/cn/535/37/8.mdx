---
---
---
title: 授吴少阳淮西节度留后制
---



门下：议事以制，择善而行，是适变通，庶臻康济，此王者所以弘德而息人也。况阃外重寄，淮右成师，建有德以统藩方，擢有才以领留府。抑惟令典，今举行之。彰义军马军先锋兵马使、正议大夫、检校右散骑常侍、使持节申州诸军事、申州刺史兼御史大夫、会稽郡王吴少阳：忠劳许国，贵介承家。畜武略于韬钤，宣吏能于符竹。属元戎既殁，谋帅其难。朕将选众以升，试可而用。推掌戎务，已逾岁时。而能和辑师人，勤修土贡。布宽简有恒之政，动悦人情；守恭顺不逾之心，静俟君命。有嘉大节，可假中权。宜进列于貂蝉，俾增威于貔武。仍加勋秩，式茂宠章。呜呼！重观其能，我故委之留事；载伫其效，尔宜勉于后图。敬思是言，往率乃职。可银青光禄大夫、检校左散骑常侍、依前兼御史大夫、使持节蔡州诸军事、权知蔡州刺史、充彰义军节度管内支度营田、申光蔡等州观察处置等使留后，仍赐上柱国，封如故。主者施行。