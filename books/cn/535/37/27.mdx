---
---
---
title: 除军使邠宁节度使制
---



金方之气，凝为将星。王者法天，选命豪杰。授之以钺，拜为将军，以威西戎，以护中夏。而倚望若是，安可非其人哉？某官某，出忠入孝，仗信抱义，行有馀力，学剑读书。郁然将材，用兼文武。自领军卫，为我爪牙。夙夜警巡，不懈于位。材官知训，环列增勋。服勤五年，兹为成绩。可以移用，使之守疆。郇、邠大藩，控扼胡虏。若得良将，则无外虞。知臣者君，非尔不可。仍加副相，以重是行。勉树勤劳，式光宠擢！