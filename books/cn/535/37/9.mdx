---
---
---
title: 除程执恭检校右仆射制
---



门下：臣之节极乎忠功，君之柄先乎爵赏。欲忠者之克懋也，故爵有加等；欲功者之速劝也，故赏不逾时。古先哲王，实用兹道；今我命尔，因其旧章。横海军节度支度营田沧景等州观察处置等使、起复冠军大将军、左金吾卫大将军、员外置同正员、检校兵部尚书、使持节沧州诸军事兼沧州刺史、御史大夫、上柱国、邢国公程执恭：业传将略，名在勋籍。蕴天爵以修己，忠孝两全；竭臣节而事君，夷险一致。纪纲我列郡，节制我成师。动扬休声，静著茂实。自合符征旅，奔命出疆，暴露历于三时，供亿出于二郡。整众而身作师律，伐谋而心为战锋。服金革而无辞，当矢石而有勇。雨晦识鸡呜之信，风高见隼击之威。远略既申，茂勋方集。朕以恒阳之众，蠢尔无知。驱彼生人，致之死地。每一念至，恻然久之！与其伤和而济功，曷若含垢而修德。既罢师旅，爰图勤劳。效且居多，赏宜从重。俾自夏官之长，特升右揆之崇。奖忠劝功，于是乎在。承我休命，尔其钦哉！可检校尚书右仆射，馀并如故。主者施行。