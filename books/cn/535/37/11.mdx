---
---
---
title: 除张弘靖门下侍郎平章事制
---



夫佐佑天子，燮理阴阳，平章法度，登进贤哲，外抚夷狄，内安元（和）〔元〕，使百官〔各〕修其职，一物不失其所：此宰相之任也。朕思得良弼，驯致此道。咨予命汝，其殆庶乎？某官张弘靖：惟乃祖乃父，代居相位，咸有成绩，书于旗常。尔有忠正恭肃，文以礼乐，日济其美，振扬家声。一时之人，谓之才子。亟登清贯，益著令闻。洎出刺陕部，移镇蒲坂，政不苟细，甚得人心。寮吏将卒，皆乐为用。清简之化，闻于京师。由是郑风《缁衣》之好，汉庭玄成之美，朝望时议，翕然与之。人谋既同，朕志亦定。乃用登尔于左辅，授尔以大政。尚克钦乃嘉命，业乃代官。竭其股肱，服我前训。呜呼！三代为相，邦家之光。尔其念哉，无替乃前人之徽烈！