---
---
---
title: 加程执恭检校尚书右仆射制
---



门下：职参揆务，权总戎麾，必惟其人，乃授斯柄。自非望崇垣翰，功著旂常，则何以副仪形之求，称节制之任？我有休命，尔其敬承。银青光禄大夫、检校兵部尚书、使持节沧州诸军事兼沧州刺史、御史大夫、横海军节度支度营田沧景等州管内观察处置等使、上柱国、邢国公、食邑三千户程执恭：义勇立身，忠悫成性，聚为事业，发为勋猷。历事先朝，久专外阃。殿邦而山岳比镇，奉国而金石为心。动修武经，居有循化。洎执珪入觐，班瑞言旋。忠恳内激于心诚，恭顺外形于词气。爰举畴庸之典，稍增命秩之荣。方图前劳，且有后命。朕思安封域，望在勋贤。任既切于腹心，位犹轻于喉舌。以守土勤王之效，虽进官封；念来朝述职之忠，未加宠数。特升右揆，俾壮中权。勉终永图，无替成绩。可检校右仆射，馀并如故。