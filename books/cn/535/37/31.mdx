---
---
---
title: 边镇节度使起复制
---



执亲之丧三年，礼也；圣人不得已而夺之。金革之事无避，权也；忠臣不得已而从之。某官某：握我兵要，守在塞门。忠勇威惠，合以为用。师人悦附，戎虏畏服。迨彼诸部，闻其姓名。况岁广屯田，日讨军实，载陈远略，方集大勋。自罹家艰，遽致公政，茹荼衔恤，已过旬时。而军旅不可以无帅，疆埸不可以无主。且虑人慢，或生戎心。盖臣节大于孝思，王事急于情礼。舍轻从重，徇公灭私。变而通之，正在于此。俾加戎秩，用护边封。往服旧职，无违朕命。