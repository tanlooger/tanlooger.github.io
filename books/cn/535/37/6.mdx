---
---
---
title: 除王佖检校户部尚书，充灵盐节度使制
---



门下：静边之要，选将为先。夫有统驭之才，然授以节制之任；有抚备之略，然后镇以夷夏之冲。期乎怀遏寇虞，慎固封域。今予命尔，时谓得人。开府仪同三司、检校刑部尚书兼右卫上将军、宁塞郡王、食实封二百五十户王佖：忠厚立诚，果断效用；慎始终而行有枝叶，践夷险而道无磷缁。早练武经，累从军职。顷逢多垒，实佐元戎。节著临危，功参定难；位由劳致，名以忠闻。自列六卿，且司七萃。星霜屡变，金石弥坚。宜申命于北辕，俾遏戎于南牧。进地官以崇新命，极勋秩以褒旧功。中简朕心，外谐佥议。况五原重镇，诸夏长城。修戎政莫先于威声，牧边民莫尚于惠实。师杂昆夷之悍，训必在和；地为獯虏之邻，抚宜以信。勉率是道，往分朕忧。岁时之间，期于报政。委望斯在，尔其听之！可检校户部尚书兼灵州大都督府长史、御史大夫、充朔方灵盐定远城节度副大使知节度事、管内支度营田观察处置押蕃落等使。仍赐上柱国，散官、封、实封并如故。主者施行。