---
---
---
title: 除赵昌检校吏部尚书兼太子宾客制
---



门下：王者以尚齿尊贤为体，以念功任旧为心。况文武之才，有以兼备，则中外之职，所宜迭居。所以宠旧勋而优耆德者也。前荆南节度管内支度营田观察处置等使、金紫光禄大夫、检校兵部尚书兼江陵尹、上柱国、天水郡开国公赵昌：聚学饰身，修诚致用。久膺事任，累著勋猷。统护交州，威惠之声克振；镇临南海，抚循之政有经。自移部荆门，驰心魏阙，增修职贡，益励忠勤。爰举宠章，用旌茂绩。夫望优四皓，然后能调护春闱；才冠六卿，然后能纪纲会府。惟尔年德足尚，可以周旋其间。宜增喉舌之荣，以崇羽翼之任。服我休命，其惟懋哉！可检校吏部尚书兼太子宾客，散官、勋、封如故。主者施行。