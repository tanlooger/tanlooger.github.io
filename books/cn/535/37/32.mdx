---
---
---
title: 除任迪简检校右仆射制
---



《书》曰：“德懋懋官，功懋懋赏”。此先王所以匡饰天下也。其有忠劳输于国，惠泽及于人，高位厚赏，朕无所爱。某官任迪简：顷以本镇元戎来朝，俾佐师律，实掌留务。属偏裨不轨，诱动军部，乱行忤命，至于再三。而迪简冒白刃于戎首，置赤心于人腹。挺身誓众，罔不率（逆）〔从〕。群情既归，因命为帅。况闾阎荡析，仓禀匮竭，野有饿殍，军无见粮；又能推恩信以结众心，率勤俭以劝生业。士旅悦附，流庸思归，周月之间，泰然安堵。开置幕府，叶和亲邻。俾予无忧，时乃之力。夫为将守，立功如斯，不加爵赏，何劝来者？建官惟百，端揆长之。自非勋贤，不在此选。以是加等之命，宠乃殊常之绩。俾增威于阃外，仍就拜于军中。尔其钦哉！无替厥命。