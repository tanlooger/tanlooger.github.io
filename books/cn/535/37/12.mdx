---
---
---
title: 授范希朝京西都统制
---



阊阖风至，太白星高，谋帅护边，国之大计。某官范希朝：忠贞勤俭以为质，惠和智勇以为用。一代名将，三朝信臣。朕以西边列镇三四，若有总统，则易成功。思得良帅有威名者，并护诸将，岁一巡边。乘秋顺令，扬其威武。则南牧之马，引弓之人，知我有备，不战而去。谁可任者？无如希朝。以尔有朔方之劳，有振武之效，功在疆埸，名闻羌戎。惟实与声，皆副是选。今拜尔为大将，尊尔为司徒，节制进退，一令谘禀。倚望如右，可不慎欤！可充京西都统。