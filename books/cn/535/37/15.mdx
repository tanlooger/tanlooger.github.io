---
---
---
title: 授韩弘许国公实封制
---



梁宋之交，水陆合会，人杂难理，军暴难戢。因变肆乱，往往有焉。唯此一方，朕常忧虑。今有良帅，镇而抚之，政立功成，宜举赏典。某官韩弘：以长材大略，作我藩臣。本于忠力，辅以政理。自分阃寄，在浚之郊。严贞师律，恭守朝宪，训兵积粟，明罚信赏，军和食足，礼节并行，河南晏如，于兹一纪。是则有大勋于国，有大惠于人，会课（义）〔议〕功，无出其右。夫有过人之效，则有加等之命，古之王者所以赏一人而天下劝者，用此道也，可不务乎？是用建于上公，授之真食，以示殊宠，以旌殊绩。钦我休命，子孙其保之！