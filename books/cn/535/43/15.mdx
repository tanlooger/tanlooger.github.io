---
---
---
title: 一、请因朱克融授节后，速讨王庭凑事
---



右，克融、庭凑，同恶相济，物情事理，断在不疑。今朝廷特赦克融，新授节钺，纵终助援，必恐迟疑。当逗留克融之时，是经营庭凑之日，迟则心固，久则计成。三数月间，须有次第。延引入夏，转难用兵。今正是时，时不可失。以臣等所见，谨具如前。

伏以行营今日事宜，真可谓急危极矣。其间变故，远不可知。但恐如今，救已迟晚。若犹可及，无出于斯。何者？苟兵数不抽，军费不减，食既不足，众何以安？不安之中，何事不有？伏料陛下览臣此状，必有二疑：一者，以臣等悉是儒生，不谙兵事，纵知诚恳，的未信行。臣亦以此自疑，久未敢奏。今既事切，不敢不言。若攻战机宜，非臣所习，而军国利害，虽愚亦知。况察群情，兼听众议，与臣此奏，所见多同。伏望不以臣等儒生，轻而不用也。二者，伏恐行营事势，奏报不真，皆云贼徒计日合破。又陛下以制置既久，难于改移。前事若得其宜，即合旋有成绩；至今既无次第，安得不务改图？古人云：收之桑榆，事犹未晚。若因循且过，即救疗转难。臣又切有过忧，敢不尽吐肝肺？实恐军用不济，更须百计诛求，日引月加，以至困极。今天下诸色钱内，每贯已抽减三百。茶盐估价，有司并已增加；水陆关津，四方多请率税。不许即用度交阙，尽许则人心无憀。自古安危，皆系于此。伏乞圣虑察而念之，不以重难改移，忽于大计也。

臣等又忧深州久围，救兵不至；弓高新陷，粮道未通；下博诸军，致于穷地。光颜兵少，欲入无由。外即救援不来，内即糇粮罄竭。各求生路，难向死门。无可奈何，忽然奔散。即圣心虽悔，其可及乎？其鉴不遥，在贞元中，韩全义五楼之败是也。伏望陛下详臣此状，思臣此言，若以为然，速赐裁断。臣等受恩日久，忧国情深，志在恳切，言无方便。伏望圣鉴，俯察愚衷。无任感激悃款之至！谨同诣延英门进状以闻。伏听敕旨。谨奏。

长庆二年正月五日，朝散大夫、守中书舍人、上柱国臣白居易状奏。