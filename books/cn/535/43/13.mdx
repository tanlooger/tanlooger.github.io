---
---
---
title: 一、请勒魏博等四道兵马却守本界事
---



右，伏以朝廷本用田布之意，以弘正遇害，令报父仇，望其感激众心，先立功效。今领全师出界，供给度支，数月已来，都不进讨。非田布固欲如此，抑有其由：或闻魏博一军，累经优赏，兵骄将富，莫肯为用。况其军一月之费，计实钱贰拾柒捌万贯。今天下百计求取，不足充其数月衣粮。若且依前，将何供给？则不如使退守本境，自供给衣粮。省费之间，利害明矣。其泽潞、易定等，虽经接战，胜负略均。且昭义全军，收临城一县不得，则其兵力亦可知矣。沧州新经败挫，叔良又乏将谋，势不支任，必无可望。今请魏博等四道各归本界，严守封疆。如此，则不独减无用之兵，亦可以省有限之费。就中魏博尤要退军，虚费资粮，最可痛惜！