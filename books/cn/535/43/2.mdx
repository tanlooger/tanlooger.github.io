---
---
---
title: 今年吏部应送科目及平判人所试文书等
---



右，臣等奉中书门下牒，称奉进旨，令臣等重考定闻奏者。臣等窃有所见，不敢不奏。

伏以今年吏部科第，不置考官，唯遣尚书侍郎二人考试。吏部事至繁剧，考送固难精详；所送文书，未免瑕病。臣等若苦考覆，退者必多。韩皋累朝旧臣，伏料陛下不能以小事致责。臣等又以朝廷所设科目，虽限文字，其间收采，兼取人材。今吏部只送十人，数且非广，其中更重黜落，亦恐事体不弘。以臣所见，兼请不考。已得者不妨徼幸，不得者所胜无多。贵收人材，务存大体。伏乞以臣等此状，宣付宰臣，重赐裁量，伏听进旨。

元和十五年，十二月十三日，重考定科目官、将仕郎、守尚书司门员外郎臣白居易等状奏。

重考定科目官、将仕郎、守尚书祠部员外郎、上护军臣李虞仲。