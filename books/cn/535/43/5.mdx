---
---
---
title: 论重考试进士事宜状
---



右，臣等伏料自欲重试进士已来，论奏者甚众。伏计烦黩圣听之外，必以为或亲或故，同为党庇。臣今非不知此，但以避嫌事小，隐情责深，所以冒犯天威，不敢不奏。伏希圣鉴，试详臣言。

伏以陛下虑今年及第进士之中，子弟得者侥幸，平人落者受屈，故令重试重考，此乃至公至平。凡是平人，孰不庆幸？况臣等才识浅劣，谬蒙选充考官。自受命已来，夙夜惶惧，实忧愚昧，不副天心。敢不尽力竭诚，苦考得失？其间瑕病，纤毫不容，犹期再三，知臣恳尽。然臣等别有愚见，上裨圣聪，反复思量，辄敢密奏。伏准礼部试进士，例许用书策，兼得通宵。得通宵则思虑必周，用书策则文字不错。昨重试之日，书策不容一字，木烛只许两条。迫促惊忙，幸皆成就。若比礼部所试，事校不同。虽诗赋之间，皆有瑕病；在与夺之际，或可矜量。傥陛下垂仁察之心，降特达之命；明示瑕病，以表无私，特全身名，以存大体。如此，则进士等知非而愧耻，其父兄等感激而戴恩。至于有司，敢不惩革？臣等皆蒙宠擢，又忝职司。实愿裨补圣明，敢不罄竭肝胆？谨具奏闻，伏待圣裁。谨奏。

长庆元年四月十日，重考试进士官、朝议郎、守尚书主客郎中、知制诰臣白居易等奏。

重考试进士官、朝散大夫、守中书舍人、上轻车都尉臣王起。