---
---
---
title: 一、请抽拣魏博、泽潞、易定、沧州四道兵马，分付光颜事
---



右，伏请诏光颜于前件四道拣选马步精锐者。每军各取三四千人，并令光颜专统。一则藉其兵力，讨袭镇州；二乃每军抽人，不为不用，其馀放去，理亦无妨。况令守疆，亦足展效。或闻泽潞、魏博兵马同讨淮西之时，素谙光颜勤恤将士，必乐为用，可望成功。今光颜得到下博后，即陈许先有八千人，昨又发三千人，光颜又领凤翔马军一千三百人，加以徐泗、郑滑、河阳等军，悉皆劲锐堪用。况兼魏博等四道所抽兵马，约有三四万人，尽付光颜，足以成事。其襄阳、陕府、东都、汝州等道兵马，仍委光颜拣择可否。若不堪用，不如放还。岂唯虚费资粮，兼恐挠败军阵。今既只留东，西二帅，请各置都监一人，诸道兵马监军，伏请一时停罢。如此，则众齐令一，必有成功。