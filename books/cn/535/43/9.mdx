---
---
---
title: 都官员外郎史馆修撰独孤朗可富州刺史，起居舍人温造可朗州刺史，司勋员外郎李肇可澧州刺史，刑部员外郎王镒可郢州刺史
---



右，今日宰相送词头，左降前件官如前，令臣撰词者。臣伏以李景俭因饮酒醉，诋忤宰相；既从远贬，已是深文。其同饮四人，又一例左降。臣有所见，不敢不陈。

伏以两省史馆，皆是近署，聚饮致醉，理亦非宜。然皆贬官，即恐太重。况独孤朗与李景俭等，皆是僚友，旦夕往来，一饭一饮，盖是常事。景俭饮散之后，忽然醉发，自犹不觉，何况他人？以此矜量，情亦可恕。臣又见贞元之末，时政严急，人家不敢欢宴，朝士不敢过从。众心无憀，以为不可。自陛下临御，及此二年，圣慈宽和，天下欣戴。臣恐此诏或下，众情不免惊忧。兼恐朝廷官僚，从此不敢聚会。四方诸远，不知事由，奔走流传，事体非便。伏惟宸鉴，更赐裁量。免至贬官，各令罚俸。感恩知失，亦足戒惩。臣不揆蠢愚，辄敢尘黩。岂不惧罪？岂不惜身？但缘进不因人，出于圣念，自忠州刺史累迁中书舍人，已涉二年，一无裨补。夙夜惭惕，实不自安。前后制敕之间，若非甚不可者，恐烦圣听，多不备论。今者所见若又不奏，是图省事，有负皇恩。伏希天慈，以此详察，知臣所奏，不是偶然。其独孤朗等四人出官词头，臣已封讫，未敢撰进。伏待圣旨。