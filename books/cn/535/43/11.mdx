---
---
---
title: 一、请专委李光颜东面讨逐，委裴度四面临境招谕事
---



右，臣等伏见自幽、镇有事已来，诏太原、魏博、泽潞、易定、沧州等五道节度，各领全军；又征诸道兵马，计七八十万，四面围绕，已逾半年，王师无功，贼势犹盛，弓高已失，深州甚危者。岂不以兵数太多，反难为用，节将太众，则心不齐，莫肯率先，递相顾望？又以朝廷赏罚，近日不行：未立功者或先封官，已败衄者不闻得罪。既无惩劝，以至迁延。若不改张，必无所望。今李光颜既除陈许节度，尽领本军。伏请抽诸道劲兵，通前约与三四万人，从东速进，开弓高粮路，合下博诸军，解深、邢重围，与元翼合势。令裴度领太原全军，兼招讨旧职，四面压境，观衅而动。若乘虚得便，即令同力剪除；若战胜贼穷，亦许受降纳款。如此则镇州夹攻以分其力，招谕以动其心，未及诛夷，自生变改。况光颜久谙战阵，素有威名；裴度为人忠勇果决。加以明悬赏罚，使其忧责在身，事势驱之，自须死战。若比向前模样，用命百倍相悬。破贼责功，无出于此。况太原兴王之地，天下劲兵，今既得人，足当一面。以此计度，无如二人。