---
---
---
title: 恩赐田布与臣人事绢五百匹
---



右，田布以臣宣谕进旨，敬命荷恩，遂与臣前件绢，臣不敢受，寻以奏陈。昨日中使第五文岑就宅奉宣，令臣受取者。臣已当时进状陈谢讫。感戴圣恩，昨日不敢不谢；酌量事理，今日不敢不言。

臣家素贫，非不要物；但以昨者陛下遣臣宣谕田布，不同常例；田布今日之事，不同诸家。何者？未报父仇，未雪国耻，凡人有物，犹合助之；况取其财，有所不忍。又昨除田布魏博节度制中诫云：一饭之饱，必均于士卒；一毫之费，必用于戈矛。今以五百匹绢与臣，臣若便受，则是有违制命，不副天心。臣又以凡节将之臣，发军讨叛，大费虽资于公给，小用亦藉其家财。今陛下方欲使田布誓心报仇，捐躯杀贼，伏料宣谕慰问，使者道路相望。若奉使之人悉须得物，臣恐镇州贼徒未殄，田布财产已空。欲救将来，乞从臣始。此则求田布物者必息，而田布感圣渥倍深。责其成功，必有可望。臣食国家之厚禄，居陛下〔之〕清官，每月俸钱，尚惭尸素；无名之货，岂合苟求？伏愿天鉴照临，知臣不是饰让。臣又非不知如此小事，不合尘黩尊严，心实不安，不敢不奏。其前件绢，臣寻已却还田布，伏乞圣慈许臣不取，仍望宣示田布，令知圣恩。谨录奏闻，伏待进旨。