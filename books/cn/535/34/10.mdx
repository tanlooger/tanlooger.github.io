---
---
---
title: 柳经、李褒并泗州判官制
---



敕：征事郎、前河南府河南县尉柳经，儒林郎、试太子通事舍人李褒等：濒淮列城，泗州为要。控转输之路，屯式遏之师。故府有寮，军有倅，选择补署，得闻于朝庭。而经等皆有所长，宜当是选。守臣置奏，因而可之。仍加秩命，用示优宠。经可监察御史、充泗州团练副使，散官如故。褒可试太常寺协律郎、充武宁军节度泗州兵马留后判官，仍（故）〔改〕名言。散官、勋如故。