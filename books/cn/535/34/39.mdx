---
---
---
title: 贾疄入回鹘副使，授兼御史中丞，赐紫金鱼袋制
---



敕：少府少监贾疄：行人之官，官必有介，所以敬王事而重国命也。以尔疄，禀训台鼎，饰躬搢绅，自登班行，多历年祀，恪勤官次，保守令名。斯可以卒贰使臣，谕申朝旨。宜假宪秩，仍加命服。以示兼宠，俾之出疆。况继好二邦，奉辞万里；副车之任，选亦不轻。兹吾使能，期尔复命。可依前件。