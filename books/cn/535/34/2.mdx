---
---
---
title: 傅良弼可郑州刺史制
---



敕：金紫光禄大夫、使持节沂州诸军事、行沂州刺史、兼御史中丞、骑都尉傅良弼：燕、冀之间，纷扰之际，多垒失守，孤城保全。介于险中，率乃麾下，转战郊野，来觐阙庭。徇义灭亲，忘家丧子，忠勤勇烈，人所难能。若不褒升，何劝来者？海、沂剖竹，未足报功；溱、洧颁条，可兼观政。敬承后命，无替前劳。可使持节郑州诸军事、行郑州刺史、兼御史大夫，散官、勋如故。