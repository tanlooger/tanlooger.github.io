---
---
---
title: 王计除莱州刺史，吴暐除蓬州刺史制
---



敕：王计等咸以材略，载笔从军，艺学智谋，霈然足用。多历年纪，备尝艰危，进退周旋，不闻失道。司徒弘正详奏以闻。因以竹符，分命试吏。而莱、蓬二郡，各介一方。牧人者但不扰其心，不夺其力，则虽华夷南北，土物不同，皆可以自足自遂矣。宜用此道，往安养之。可依前件。