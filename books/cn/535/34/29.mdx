---
---
---
title: 李演除左卫上将军制
---



敕：王者法勾陈，设环列，非勋勤之将，信近之臣，则何以久张爪牙，转置肘腋者也？某官李演，尝从德宗皇帝南搜于梁，籍名功臣，谓之定难。洎出分戎律，入拱宸居，内外周旋，不懈于位。交戟之下，周庐肃然。今之转迁，示益亲信。移领左广，仍参夏卿。夫八屯之警巡，七萃之勤惰，尔为其正，尽得察之。宜惜前劳，无隳乃力。可依前件。