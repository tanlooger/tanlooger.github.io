---
---
---
title: 刘总外祖、故瀛州刺史、卢龙军兵马使张懿赠工部尚书制
---



敕：故某官张懿：德善者将启后人，忠孝者克扬前烈。有美必复，宜其然乎？而懿仗忠履义，体仁养勇。学究韬略，艺穷骑射。负幽燕之劲气，虽振其名；有将相之长才，不得其位。命屈当代，庆流后昆。有外孝孙，为吾贤帅。以忠许国，以顺克家，扬名显亲，自义率祖，推恩外族，归美前修。俾追八座之荣，以辍九原之叹。可依前件。