---
---
---
title: 梁希逸除蔚州刺史制
---



敕：某官梁希逸：顷为蔡将，陷在贼庭，知有君臣，不顾妻子，率其所属，当战阵前，反旆倒戈，翻然归我。忘家之士，希逸有之！间从司空，再平淮右，指踪衔命，皆称所使。可以移用，俾之守疆。北边列城，蔚为冲要；雄右军号，务兼钱刀。酬勤选能，俾乃兼领。宜思来效，以续前劳。可蔚州刺史、兼横野军使，并知本州铸钱事。