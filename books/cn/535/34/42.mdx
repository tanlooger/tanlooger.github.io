---
---
---
title: 姚元康等授官，充推官、掌书记制
---



敕：朝散郎、行秘书省秘书郎姚元康，儒林郎、试太常寺协律郎郑懿等：益部、浮阳，皆大征镇也。文昌、全略，皆贤将相也。而能以礼聘士，以职任才。多闻得人，咸乐为用。况尔等筹谋文藻，各负所长，苟能赞察廉，掌奏记，孜孜不怠，翩翩有声，慰荐褒升，其则不远。元康可试左武卫仓曹参军、充剑南西川观察推官，散官如故。懿可试左金吾卫兵曹参军、充横海军节度掌书记，散官如故。