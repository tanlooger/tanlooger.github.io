---
---
---
title: 赠刘总太尉册文
---



维长庆元年，四月某日，皇帝若曰：朕闻古有履忠仗顺，生而大有为者；又有功成身退，殁而永不朽者。非正气令德，间生挺出，则高名大节，孰能兼之哉？故天平军节度使、检校司徒、兼侍中、楚国公刘总，降自天和，立为人杰，得君于先帝，叶运于昌时。纂戎弓裘，守土燕蓟；迢此一纪，北方晏然。有开必先，纳款于我。沈断大事，奋扬奇谋。捧幽都四封之图，挈卢龙三军之籍，尽献厥下，高谢人间。感动君臣，警激忠义。顾妻子若脱屣，视富贵如浮云。惟道是从，奉身以退。仲连事成而蹈沧海，子房名遂而追赤松。贤明所归，今古一致。朕方改授兵柄，移镇郓郊，命作司徒，倚为左相。期奋乃志，将沃朕心。而天不憖遗，邦失柱石。夫臣戴君如元首，则君视臣如股肱。股肱或亏，何痛如是！兹朕所以废朝轸念，备礼加恩，庸建尔于上公、盖褒赠之崇重者也。呜呼！尔总尚知之乎？今遣使某官某，副使某官某，持节册赠尔为太尉。