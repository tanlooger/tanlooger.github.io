---
---
---
title: 杜式方可赠礼部尚书制
---



敕：生有宠禄，殁有褒崇，此王者所以明终始之恩，厚君臣之道也。故桂州本管都防御观察等使、正议大夫、使持节都督桂州诸军事、守桂州刺史兼御史中丞、上柱国、南阳县开国男、赐紫金鱼袋杜式方：庆袭台庭，任当垣翰。服名教乃保家之子，树风声为守土之臣。尽礼事君，劳心奉职。奄忽沦逝，念之恻然！况近属连姻，远藩捐馆。闻讣之命，实悼中心。赠饰之恩，宜加常等。俾趋荣于八座，用贲宠于九原。可赠礼部尚书，仍赙布帛二百段，米粟二百硕，委度支逐便支遣。