---
---
---
title: 陈中师除太常少卿制
---



敕：尚书吏部郎中、兼侍御史陈中师：早以体物之文，待问之学，中乡里选，第甲乙科。及筮仕立身，皆有本未。不背俗以矫逸，不趋时以沽名；从容中道，自致（问）〔闻〕望。累践郎署，再参宪司。官无卑崇，事无简剧，如玉在佩，动必有声。为时所称，何用不可？朕以立国之本，礼乐为先。今之太常，兼掌其事。贰兹职者，不亦重乎？历代迄今，谓之清选。往复是命，伫观有成。予方急才，尔宁久次？可太常少卿。