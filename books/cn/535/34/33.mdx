---
---
---
title: 奉天县令崔鄯可仓部员外郎，判度支案制
---



敕：奉天县令崔鄯：大凡南宫郎，无非慎选者也。况〔地〕官之属，有堆案盈机之文，有月计岁会之课；故员郎不可逾时缺，不待满岁迁。事剧才难，断可知矣。而鄯自操白简，宰赤县，绳举违谬，惠养鳏茕。皆有善声，（耆）〔著〕于官次。岂能于彼而不能于此乎？尔宜率禀人，佐计务，决繁析滞，期有可观。可依前件。