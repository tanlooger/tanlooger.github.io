---
---
---
title: 崔群可秘书监、分司东都制
---



敕：前武宁军节度、徐泗濠等观察处置等使、正议大夫、检校兵部尚书、使持节徐州诸军事兼徐州刺史、御史大夫、上柱国、赐紫金鱼袋崔群：（受天）〔天授〕至宝，为国重器，始自修己，移于事君。辅弼藩宣，不失其道。及离征镇，召赴阙庭，方登道途，遂遘疾恙。正在颐养之际，岂任朝谒之劳？诚宜许以便安，不可阙其禄食。而移秩外史，分曹东周；加宠优贤，无易于此。且有后命，俟其有瘳。可守秘书监分司东都。散官、勋、赐如故。