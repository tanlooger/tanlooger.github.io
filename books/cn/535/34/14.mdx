---
---
---
title: 严谟可桂管观察使制
---



敕：汉置部刺史，掌奉诏条，纠吏理，盖今观察使职耳。桂林，秦郡也。东控海岭，右扼蛮荒，自隋迄今，不（故）〔改〕戎府。地远则权重，俗殊则理难。驯而化之，非才不可。朝议大夫、前守秘书监、骁骑尉、赐紫金鱼袋严谟：尝守商洛，刺黔、巫，州部县道，谧然安理。是能用宽猛相济之政，抚夷夏杂居之人故也。迹其往效，式是南邦。况尔操行端和，文学精茂，宾寺书府，善于其官。勉副前言，伫申后命。可使持节都督桂州诸军事，守桂州刺史兼御史中丞、桂州本管都防御观察处置等使，散官、勋如故。