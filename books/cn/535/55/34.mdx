---
---
---
title: 有小白马，乘驭多时，奉使东行，至稠桑驿，溘然而毙，足可惊伤。不能忘情，题二十韵
---



能骤复能驰，翩翩白马儿。毛寒一团雪，鬃薄万条丝。皂盖春行日，骊驹晓从时。双旌前独步，五马内偏骑。芳草承蹄叶，垂杨拂顶枝。跨将迎好客，惜不换妖姬。慢鞚游萧寺，闲驱醉习池。睡来乘作梦，兴发倚成诗。鞭为驯难下，鞍缘稳不离。北归还共到，东使亦相随。赭白何曾变？玄黄岂得知？嘶风（声觉）〔觉声〕急，蹋雪怪行迟。昨夜犹刍秣，今朝尚絷维。卧槽应不起，顾主遂长辞。尘灭骎骎迹，霜留皎皎姿。度关形未改，过隙影难追。念倍燕来骏，情深项别骓。银收钩臆带，金卸络头羁。何处埋奇骨？谁家觅弊帷？稠桑驿门外，吟罢涕双垂。