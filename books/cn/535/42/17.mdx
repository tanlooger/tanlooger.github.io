---
---
---
title: 奉宣令依中书状撰制除严绶江陵节度使
---



右，臣伏以赵宗儒众称清介有恒，严绶众称怯懦无耻，二人臧否优劣相悬。宗儒自到江陵，虽无殊政，亦闻清净，境内颇安。纵要改移，即合便择胜宗儒者。且严绶在太原之事，圣聪备闻。天下之人，以为谈柄。陛下罢其节制，追赴朝廷，至今人情以为至当。今忽再用，又替宗儒。臣恐制书下后，无不惊叹。兼邪人得计，正人忧疑，大乖群情，深损朝政。臣前后所奉宣撰制，若非甚不可者，亦不敢切论。今此除授，实甚不可。伏望圣意，更赐裁量。其制未敢便撰，伏待圣旨。谨奏。