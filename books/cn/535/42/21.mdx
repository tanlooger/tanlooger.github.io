---
---
---
title: 新授将仕郎、守左拾遗、翰林学士臣白居易，新授朝议郎、守尚书库部员外郎、翰林学士、云骑尉臣崔群
---



右，臣等伏奉恩制，除前件官。今日守谦奉宣进旨，特加慰谕，并赐告身者。圣慈曲被，宠命猥加。俯以拜恩，跪而受赐，蹈舞离次，惊惶失图。伏以郎吏、谏官，古今所重。位当星象，职在箴规。皆须问望清方，行实端悫；然可以佐弥纶于草昧，能正其词；尽献纳于刍言，必直其节。苟轻所选，实忝厥官。臣等学识庸虚，才质愚懦，自居近职，忝冒已深；况超擢荣班，渐惶交至。初授殊常之宠，闻实若惊；再思难报之恩，感而欲泣。唯当奋励驽钝，补拾阙遗，中誓赤诚，上酬玄造。俯伏忧愧，若无所容。无任感恩兢惕之至！谨奉状陈谢以闻。谨奏。