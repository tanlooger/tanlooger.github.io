---
---
---
title: 孙璹
---



右，伏以凤翔右辅之地，控压陇蜀，又近国门，最为重镇。承前已来，多择有功勋德望者为之节使。昨者，孙璹忽除此官。臣缘素未谙知，不敢轻议可否。及制下之后，甚不惬人心。孙璹虽久从军，不闻有大功效。自居禁卫，亦无可称。至于姓名，众未知有。纵有才略，堪任将帅，犹宜且试于小镇，不合便授此重藩。岂唯公议之间，以为过当；亦恐同类之内，皆生幸心。况今圣政日明，朝纲日举，每命一官一职，人皆侧耳听之。则除授之间，深宜重慎。今孙璹已受成命，未可遽又改移；待到凤翔，观其可否。已后不可不审。伏恐圣聪要知。