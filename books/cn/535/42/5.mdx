---
---
---
title: 向外所闻事宜
---



右，伏见六七日来向外传说，皆云有进旨，令宣与诸道进奏院，自今已后，应有进奉，并不用申报御史台；如有人勘问，便仰录名奏来者。内外相传，不无惊怪。臣伏料此事，多是虚传。且有此闻，不敢不奏。

伏惟德音：除四节外，非时进奉，一切并停；如有违越，仰御史台察访闻奏。今若不许报台，不许勘问，即是许进奉而废德音也。伏以陛下忧人思理，发自深诚。德音中停罢进奉，最是大节。昨者裴均所进银器，发在德音之前，犹虑四方不知，将谓容其违越。特令送出外库，宣报所司。远近传呼，闻于道路。此则不独人心欣跃，感动四方；实亦国史光明，垂示百代。今未逾数月，忽有此消息。贺德音之使，未绝于道途；许进奉之声，已闻于内外：此众情所以惊愕而不测也。臣昨访闻，又无明敕。伏料圣意，必无此处分。但恐宣传之际，或致疑误，遂令内外，有此流传。实恐旬月之间，散报诸道。亏损圣政，无甚于斯。若此果虚，即望宣示内外，令知圣旨，使息虚声。伏愿宸衷，速有处分。谨具奏〔闻〕。谨奏。