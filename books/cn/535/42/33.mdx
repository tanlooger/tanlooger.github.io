---
---
---
title: 谢恩赐冰状
---



右，今日奉宣旨，赐臣等冰者。伏以颁冰之仪，朝廷盛典。以其非常之物，用表特异之恩。况春羔之荐时，始因风出；当夏虫之疑日，忽自天来。烦暑迎消，凉飚随至。受此殊赐，臣何以堪？欣骇惭惶，若无所措。但饮之栗栗，常倾受命之心；捧之兢兢，永怀履薄之戒。以斯惕厉，用答皇慈。谨奉状陈谢以闻。