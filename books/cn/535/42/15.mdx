---
---
---
title: 请罢恒州兵马事宜
---



右，臣所请罢兵，前后已频陈奏。今日事势，又更不同。比来日月渐深，忧惶转甚；若不极虑，若不切言，是臣惧罪惜身，上负陛下。伏希圣鉴，怜察血诚，知臣心如此，更详此状。

臣伏以行营近日事体，陛下一一具知。师道令收棣州，至今竟未奉诏。至于表章词意，近者亦甚乖宜。季安等心元不可测，与贼计会，各收一空县而已，相顾拱手便休。闻昨者泽潞溃散健儿，其间有入魏博，却投刑州者。季安追捉，并按军令。昨所与诏，都不禀承。据此情状，略无形迹。但恐今日已后，此辈无不办为。又比来所望有功，只在南北两道。今北道希朝等屯军向欲半年，过新市一镇未得。茂昭又称兵少，特地方请加兵。则南道势力，今亦可见。北道承璀，竟未立功。元阳新到邢州，又奏兵数至少，请诸军兵马，议不可抽。假使承璀等竭力尽忠，终恐不副圣意。据此事势，万无成功。陛下犹未罢兵，不知更有何所待？臣伏恐刘济近日，情似尽忠，今忽罢兵，虑伤其意。以臣所见，理固不然。刘济大奸，过于群辈，外虽似顺，中不可知。有功无功，进退获利。初闻罢讨，或可有词，见雪恒州，必私怀喜。何则？与承宗本末之势同也。假令刘济实忠实荩，陛下难阻其心，犹须计量重轻，舍小图大。岂缘刘济一人惆怅，而不顾天下远图？况今事情，又不至此。伏望圣意，断之不疑。

臣昨者以军久无功，时又渐热，人不堪命，虑有奔逃。前状之中，已具陈奏。今果闻神策所管徐泗、郑滑两道兵马，各有言语，似少不安。臣自闻之，不胜忧切。一军若不宁帖，必扇诸军之心。自此动摇，何虑不有？事忽至于此者，则陛下求不罢讨得乎？一种罢兵，何如早罢？必待事不得已，然后罢之，只使陛下威权转销；天下模样更恶。如此事势，皆在目前。只合逆防，不合追悔。今卢从史已归罪左降，王承宗又乞雪表来；元阳方再整本军，刘济且引兵欲进。因此事势，正可罢兵。赦既有名，罢犹有势。若又此时不罢，臣实不测圣心。臣伏料陛下去年初锐意用兵之时，必谓讨承宗如讨刘辟、李锜，兵合之后，坐见诛擒。岂料迁延经年如此。然则始谋必克，犹不可知；后事转难，更何所望？至于竭府库以富河北诸将，虚中国以使戎狄生心，可为深忧，可为痛惜，已具前奏，不敢再陈。况今日已前，所惜者威权财用；今日已后，所忧者治乱安危。国家有天下二百年，陛下承宗社十一叶。岂得以小忿而忘国家大计？岂得以小耻而忘宗社远图？伏愿圣心，以此为虑。

臣前后已献三状，不啻千言。词既繁多，语亦恳切。陛下若以臣所见非是，所言非忠，况又尘黩不休，臣即合便得罪。〔若以〕臣所见为是，所言为忠，则陛下何忍知是不从？知忠不纳？不然，则臣合得罪；不然，则陛下罢兵。伏望读臣此状一二十遍，断其可否，速（则）〔赐〕处分。臣不胜负优待罪，恳迫兢惶之至！谨奏。