---
---
---
title: 奉宣令依中书状撰制除孟元阳右羽林军统军仍封赵国公食邑三千户
---



右，臣伏以孟元阳溵水有功，河阳有政，自到泽潞，戎事颇修。但以老年，事须与替。比诸流辈，事迹不同。今所除官，合加优奖。昨者范希朝在太原日，昏耄不理，人情共知；及除统军，众犹谓屈。今元阳事迹不同希朝，又除统军，恐似更屈。虽加封爵，悉是虚名。况元阳功效忠勤，天下有数。今以无能者一例除改，无所旌别，臣恐今日已后，无以劝人。以臣所见，若改除金吾大将军，轻重之间，实为得所。只如柳惟晨、李简之辈，有何功业，合比元阳？犹居此官，动逾年岁。伏望圣慈，以此裁量。其制未敢依中书状便撰。谨具奏闻，伏待圣旨。谨奏。