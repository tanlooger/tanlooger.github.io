---
---
---
title: 谢蒙恩赐设状
---



右，今日守谦奉宣圣旨，以臣初入院，特赐设者。臣生长穷贱，才质孱微，草野鄙夫，风尘走吏；岂期圣造，选在禁闱，煦以天慈，赐以御食。臣所以凌兢受命，俯伏荷恩，心魂不宁，手足无措。况樽开九酝，馔列八珍。惠过加笾，荣优置醴。金罍引满，将王泽而共深；玉馔属厌，与圣德而俱饱。终食且叹，扪心自惊。战汗渐惶，陨越于下。谨奉状陈谢以闻。谨奏。