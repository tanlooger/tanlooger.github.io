---
---
---
title: 张奉国
---



右，奉国当徐州用兵之时，已有殊效；及李锜作乱之日，又立大功。忠节赤诚，海内推服。近来将校，少有比伦。已蒙圣恩，授金吾大将军，以示奖劝。以臣所见，更宜与一方镇，以感动天下忠臣之志，以摧慑天下奸臣之心。何者？奉国之事，无人不知；方镇之荣，无人不爱。若奉国更得节度使，天下闻知，人皆为贪宠荣，谁不争效忠顺？万一若一方有事，一帅负恩；则麾下偏裨，竞为奉国，乱臣贼子，不敢不息。一则明劝忠贞，二则暗销祸乱。圣人机柄，正在于斯。今奉国闻已有年，亦宜速用，事不可失，臣深惜之。然以奉国未曾为理人官，恐未可便授大镇。若近边次节度有要替处，与奉国最为得宜。谨具奏闻。谨奏。