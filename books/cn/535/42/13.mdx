---
---
---
title: 请罢恒州兵事宜
---



右，缘讨伐恒州事宜，前者已具奏闻。此事至大至切，臣不合一奏便休，伏愿圣聪，再赐祥省。

臣伏以河北事体，本不合用兵；既已用兵，亦希万一，所以人意或望成功。今看事势，保必无望。何者？陛下本用兵之初，第一倚望承璀，第二准拟希朝、茂昭。今承璀自去已来，未敢苦战，已丧大将，先挫军威。至今与从史两军，入贼界下营未得。从史虽经接战，与贼胜负略均。况奏报之间，又事恐非实，迁延进退，贵引日时。不唯意在逗留，兼是力难支敌。希朝、茂昭数月已来，方入贼界，据所奏，到贼新市城一镇，便过不得。又奏，深泽县今却被贼打破，则其进讨之势，想亦可知。刘济亲领全军，分围乐寿。又奏，贼城坚守，卒不易攻。师道、季安元不可保，今看情状，似相计会，各收一县，便不进军。如此事由，陛下具见。据其去就，岂有成功？未审圣心，何如更有所望？以臣愚见，速须罢兵。若又迟疑，其害有四：可为陛下痛惜者二，可为陛下深忧者二。何则？

若保有成功，即不论用度多少；既的知不可，即不合虚费资粮。悟而后行，事亦非晚。今迟校一日，有一日之费；更延旬月，所费滋多。终须罢兵，何如早罢？臣伏见陛下比来爱人省用，发自深心。至于圣躬，每事节俭。今以府库钱帛，百姓脂膏，资助河北诸侯，转令富贵强大。臣每念此，不胜愤叹！此（所谓）〔其为〕陛下痛惜者一也。臣伏恐河北诸将，见吴少阳已受制命，必引事例轻重，同词请雪承宗。若章表继来，即议无不许，请而后舍，模样可知，转令承宗胶固同类。如此，则与夺皆由邻道，恩信不出朝廷。实恐威权尽归河北。臣每念此，实所疚心。其为陛下痛惜者二也。今天时已热，兵气相蒸；至于饥渴疲劳，疫疾暴露，衣甲暑湿，弓箭疮痍；上有赤日，前有白刃。驱以就战，人何以堪？纵不惜身，亦难忍苦。况神策官健又最乌杂，以城市之人，例皆不惯如此，忽思生路，或有奔逃。一人若逃，百人相扇；一军若散，诸军必摇。事忽至此，悔将何及！此其为陛下深忧者一也。臣伏闻回鹘、吐蕃，皆有细作，中国之事，小大尽知。今聚天下之兵，唯讨承宗一贼，自冬及夏，都未立功。则兵力之强弱，资费之多少，岂宜使西戎北虏一一知之？忽见利生心，承虚入寇，以今日之势力，可能救其首尾哉？兵连祸生，何事不有？万一及此，实关安危。臣每思之，忧入骨髓。此其为陛下深忧者二也。伏惟详臣此状，察臣此心，审赐裁量，速有处分。如此，则是陛下社稷宗庙之福，不独天下幸甚。谨具奏闻。