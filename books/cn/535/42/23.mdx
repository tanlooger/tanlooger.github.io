---
---
---
title: 翰林学士、将仕郎、守左拾遗臣白居易
---



右，今日守谦奉宣圣旨，以臣本官合满，欲议改转。知臣欲有陈露，令臣将状来者。臣有情事，不敢不言，伏希圣慈，俯察愚恳。臣母多病，臣家素贫。甘旨或亏，无以为养；药饵或阙，空致其忧。情迫于中，言形于口。伏以自拾遗授京兆府判司，往年院中曾有此例。资序相类，俸禄稍多。傥授此官，臣实幸甚。则及亲之禄，稍得优丰；荷恩之心，不胜感激。辄敢尘黩，无任兢惶。谨具奏陈，伏待圣旨。