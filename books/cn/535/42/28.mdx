---
---
---
title: 三月三日谢恩赐曲江宴会状
---



右，今日伏奉圣恩，赐臣等于曲江宴乐，并赐茶果者。伏以暮春良月，上巳嘉辰，获侍宴于内庭，又赐欢于曲水。蹈舞跼地，欢呼动天。况妓乐选于内坊，茶果出于中库。荣降天上，宠惊人间。臣等谬列近司，猥承殊泽。捧觞知感，终宴怀惭。肉食无谋，未展涓埃之效；素餐有愧，难胜醉饱之恩。以此兢惶，未知所报。谨奉状陈谢以闻。谨奏。