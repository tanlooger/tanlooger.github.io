---
---
---
title: 九月九日谢恩赐宴曲江会状
---



右，（臣）今日伏奉进旨，赐臣等于曲江宴会，特加宣慰，并赐酒脯等者。伏以重阳令节，大有丰年。赐宴于无事之朝，追欢于最胜之地。况天厨酒脯，御府管弦。宠赐忽降于寰中，庆幸实生于望外。仍加慰谕，曲被辉华。臣等各以凡才，同参密职；幸偶休明之日，多承饫赐之恩。乐感形骸，欢容动而成舞；泽均草木，秋色变以为春。徒激丹心，岂报玄泽。谨奉状。