---
---
---
title: 中和日谢恩赐尺状
---



右，今日奉宣，赐臣等红牙银寸尺各一者。伏以中和届节，庆赐申恩。当昼夜平分之时，颁度量合同之令。况以红牙为尺，白银为寸。美而有度，焕以相宣。逮下明忖度之心，为上表裁成之德。庆泽所及，欢心毕同。臣等尘忝日深，宠锡岁至。虽恩光下济，咫尺之颜不违；而尸素内惭，分寸之功未效。捧受愧畏，倍万恒情。谨具奏闻。谨奏。