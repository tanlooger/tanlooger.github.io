---
---
---
title: 谢恩赐衣服状
---



右，今日守谦奉宣圣旨，以臣初入院，特赐衣服者。臣自入禁司，才经旬月，未陈薄效，累受殊私。况前件衣服等，献自远方，降从御府。既鲜华而骇目，亦轻暖而便身。臣实何人，堪此荣赐？臣必拟秘藏箧笥，传示子孙。何则？顾陋质而怀惭，貌非称服；抚微躯而荷宠，力不胜衣。因物感恩，无任愧惧。谨奉状。