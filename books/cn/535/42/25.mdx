---
---
---
title: 新授京兆府户曹参军、翰林学士〔臣〕白居易
---



右，伏奉恩制，除臣前件官。今日守谦奉宣圣旨，特加慰谕，兼赐告身者。俯伛拜恩，怵惕受命。战越跼迹，惊惶失容。蹈舞屏营，不知所据。臣叨居近职，已涉四年。自顾庸昧，无裨明圣。尘忝岁久，忧惭日深。况于官禄之间，岂敢有所选择？但以位卑俸薄，家贫亲老，养阙甘馨之费，病乏药石之资。人子之心，有所不足。昨蒙圣念，虽许陈情；敢望天恩，遽从所欲。况前件官位望虽小，俸料稍优，臣今得之，胜登贵位。此皆皇明俯察，玄造曲成。念臣为子之诚，赐臣及亲之禄。臣所以抚心知愧，因事吐诚。乌鸟私情，得尽欢于展养；犬马微力，誓效死以酬恩。荣幸不止于一身，感戴实深于万品。无任荷恩抃跃之至！