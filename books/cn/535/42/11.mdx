---
---
---
title: 监察御史元稹贬江陵府士曹参军
---



右，伏缘元稹左降事宜，昨李绛、崔群等再已奏闻，至今未蒙宣报。伏恐愚诚未恳，圣虑未回，臣更细思，事有不可，所以尘黩，至于再三。臣内察事情，外听众议，元稹左降，不可者三。何者？

元稹守官正直，人所共知。自授御史已来，举奏不避权势，只如奏李公佐等之事，多是朝廷亲情。人谁无私？因以挟恨。或假公议，将报私嫌。遂使诬谤之声，上闻天听。臣恐元稹左降已后，凡在位者，每欲举事，先以元稹为戒。无人肯为陛下当官执法，无人肯为陛下嫉恶绳愆。内外权贵，亲党纵横，有大过大罪者，必相容隐而已。陛下从此无由得知。其不可者一也。咋者元稹所追勘房式之事，心虽奉公，事稍过当。既从重罚，足以惩违。况经谢恩，旋又左降。虽引前事以为责词，然外议喧喧，皆以为元稹与中使刘士元争厅，自此得罪。至于争厅事理，已具前状奏陈。况闻刘士元踏破驿门，夺将鞍马，仍索弓箭，吓辱朝官。承前已来，未有此事。今中官有罪，未见处置；御史无过，却先贬官。远近闻知，实损圣德。臣恐从今已后，中官出使，纵暴益甚；朝官受辱，必不敢言。纵有被凌辱殴打者，亦以元稹为戒，但吞声而已。陛下从此无由得闻。其不可者二也。臣又访闻：元稹自去年已来，举奏严砺在东川日，枉法收没平人资产八十馀家。又奏王绍违法给券，令监军神柩及家口入驿。又奏裴玢违敕旨征百姓草。又奏韩皋使军将封杖打杀县令。如此之事，前后甚多。属朝廷法行，悉有惩罚。计天下方镇，皆怒元稹守官。今贬为江陵判司，即是送与方镇，从此方便报怨，朝廷何由得知？臣闻德宗时，有崔善贞密告李锜必反，德宗不信，送与李锜。李锜大怒，锜遂掘坑纵火，烧杀崔善贞。未数年李锜果反，至今天下为之痛心。臣恐元稹左降后，方镇有过，无人敢言，皆欲惜身，永以元稹为戒。如此，则天下有不轨不法之事，陛下无由得知。此其不可者三也。

若无此三不可，假如朝廷误左降一御史，盖是小事，臣何敢烦黩圣听至于再三乎？诚以所损者微，所关者大。以此思虑，敢不极言？陛下若以臣此言为忠，又未能别有处置，必不得已，则伏望且令追制，改与一京司闲官，免令元稹却事方镇。此乃上裨圣政，下惬人情。伏望细察事情，断在圣意。谨具奏闻。谨奏。