---
---
---
title: 腊日谢恩赐口蜡状
---



右，今日蒙恩赐臣等前件口蜡及红雪澡豆等，仍以时寒，特加慰问者。伏以时逢腊节，候属祁寒。岂意圣慈，不忘微贱。念严凝而加之煦妪，虑皲瘃而润以脂膏。喜气动中，欢容发外。挟纩之恩所勉，和则体舒；不龟之泽既沾，感而手舞。臣等省躬怀愧，因物谕情。岂止饮德莹心，唯惊宠赐；必拟澡身励节，以答鸿私。感跃之诚，倍万恒品。谨具奏闻。谨奏。