---
---
---
title: 浪淘沙词　六首
---



一泊沙来一泊去，一重浪灭一重生。相搅相淘无歇日，会教山海一时平。

白浪茫茫与海连，平沙浩浩四无边。暮去朝来淘不住，遂令东海变桑田。

青草湖中万里程，黄梅雨里一人行。愁见滩头夜泊处，风翻暗浪打船声。

借问江潮与海水，何似君情与妾心？相恨不如潮有信，相思始觉海非深。

海底飞尘终有日，山头化石岂无时？谁道小郎抛小妇，船头一去没回期。

随波逐浪到天涯，迁客生还有几家？却到帝乡重富贵，请君莫忘《浪淘沙》。