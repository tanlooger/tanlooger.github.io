---
---
---
title: 侍中晋公欲到东洛，先蒙书问，期宿龙门，思往感今，辄献长句
---



昔蒙兴化池头送，大和三年春，居易授宾客分司东来，特蒙侍中于兴化里池上宴送。今许龙门潭上期。聚散但惭长见念，荣枯安敢道相思？功成名遂来虽久，云卧山游去未迟。闻说风情筋力在，只如初破蔡州时。

奉和晋公侍中《蒙除留守，行及洛师，感悦发中，斐然成咏》

鸾风翱翔在寥廓，貂蝉萧洒出埃尘。致成尧舜升平代，收得夔龙强健身。抛掷功名还史册，分张欢乐与交亲。商山老皓虽休去，终是留侯门下人。