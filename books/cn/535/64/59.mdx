---
---
---
title: 池上闲吟　二首
---



高卧闲行自在身，池边六见柳条新。幸逢尧舜无为日，得作羲皇向上人。四皓再除犹且（倢）〔健〕，三川罢守未全贫。莫愁客到无供给，家酝香浓野菜春。

非庄非宅非兰若，竹树池亭十亩馀。非道非僧非俗吏，褐裘乌帽闭门居。梦游信意宁殊蝶？心乐身闲便是鱼。虽未定知生与死，其间胜负两何如？