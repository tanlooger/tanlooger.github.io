---
---
---
title: 青毡帐二十韵
---



合聚千羊毳，施张百子弮。司马迁书云：“张空弮。”骨盘边柳健，色染塞蓝鲜。北制因戎创，南移逐虏迁。汰音闼风吹不动，御雨湿弥坚。有顶中央耸，无隅四向圆，旁通门豁尔，内密气温然。远别关山外，初安庭户前。影孤明月夜，价重苦寒年。软暖围毡毯，枪摐束管弦。最宜霜后地，偏称雪中天，侧置低歌座，平铺小舞筵。闲多揭帘入，醉便拥袍眠。铁檠去声移灯背，银囊带火悬。深藏晓兰焰，暗贮宿香烟。兽炭休亲近，狐裘可弃捐。砚温融冻墨，瓶暖变春泉。蕙帐徒招隐，茅庵浪坐禅。贫僧应叹羡，寒士定留连。宾客于中接，儿孙向后传。王家夸旧物，未及此青毡。王子敬语偷儿云：“青毡我家旧物。”