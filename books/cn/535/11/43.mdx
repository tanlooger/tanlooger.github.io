---
---
---
title: 庭松
---



堂下何所有？十松当我阶。乱立无行次，高下亦不齐。高者三丈长，下者十尺低。有如野生物，不知何人栽？接以青瓦屋，承之白沙台。朝昏有风月，燥湿无尘泥。疏韵秋槭槭，凉阴夏凄凄。春深微雨夕，满叶珠漼漼。岁暮大雪天，压枝玉皑皑。四时各有趣。万木非其侪。去年买此宅，多为人所咍。一家二十口，移转就松来。移来有何得？但得烦襟开。即此是益友，岂必交贤才？顾我唯俗士，冠带走尘埃。未称为松主，时时一愧怀！