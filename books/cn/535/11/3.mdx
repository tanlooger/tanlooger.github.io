---
---
---
title: 初到忠州，登东楼，寄万州杨八使君
---



山东邑居窄，峡中气候偏。林峦少平地，雾雨多阴天。隐隐煮盐火，漠漠烧畲烟。赖此东楼夕，风月时翛然。凭轩望所思，目断心涓涓。背春有去雁，上水无来船。我怀巴东守，本是关西贤。平生已不浅，流落重相怜。水梗漂万里，笼禽囚五年。新恩同雨露，远郡邻山川。书信虽往复，封疆徒接连。其如美人面，欲见杳无缘。