---
---
---
title: 哭王质夫
---



仙游寺前别，别来十年馀。生别犹怏怏，死别复何如？客从梓潼来，道君死不虚。惊疑心未信，欲哭复踟蹰。踟蹰寝门侧，声发涕亦俱。衣上今日泪，箧中前月书。怜君古人风，重有君子儒。篇咏陶谢辈，风襟嵇阮徒。出身既蹇迍，生世仍须臾。诚知天至高，安得不一呼？江南有毒蟒，江北有妖狐；皆享千年寿，多于王质夫。不知彼何德？不识此何辜？