---
---
---
title: 唐赠尚书工部侍郎吴郡张公神道碑铭　并序
---



有唐岭南观察推官、试大理评事吴郡张公，大历三年十一月八日，终于伊川别墅。五年八月七日，葬于伊阙县中李原。春秋五十五。元和十三年，诏赠主客员外郎；明年，赠太常少卿；又明年，赠尚书工部侍郎。夫人吴郡陆氏，贞元二年某月某日终于某所。春秋六十六。追封嘉兴县太君，又封吴郡太夫人。嗣子通议大夫、守尚书户部侍郎、判度支、上柱国、赐紫金鱼袋平叔，以长庆二年某月某日，立神道碑。太原白居易文其碑云：

公讳諴，字老莱，吴郡人。父讳无择。和州刺史。祖讳孝绩，袁州司马。由高曾而上，世德世禄，载在和州府君碑内，此不书。公年十八，以通经中第。及调判，入高等，授苏州长洲尉。秩满，丁先府君忧；既禫，又丁先太夫人忧。泣血六年，衰毁过制，以方寸再乱，殆无宦情。既除丧，退居不调者累年。而亲友以大义敦责，不得已而复起，选授左武卫骑曹参军，分司东都。属安禄山陷覆洛京，以伪职淫刑，胁劫士庶。公与同官范阳卢巽，潜遁于陆浑山，食木实，饮泉水者二年，讫不为逆命所污。及肃宗嗣位，诏河南尹薛伯连搜访不仕贼庭、隐藏山谷者。伯连得六人以应诏，而公与巽在焉。由是名节闻于朝野，君子以为知道，优诏褒美，（时）［特］授密县主簿。未周岁，迁宋州砀山县令。时睢阳当大兵后，野无草，里无人。公抚之，一年襁负至，二年污莱辟，三年衣食足。及解印去，县民相率泣而饯之，君子以为知政。岭南节度观察使李勉，伟人也，既高公陆浑之节，又美公砀山之政，欲以名职礼命起而大之，遂奏授试大理评事、充观察推官。及除书简牒到门，即公捐馆舍之明日也。才如是，命如是，呜呼哀哉！公常自负其才不后于人，自疑其命不偶于世，及将去砀山而反伊川也，顿驾搦管，沉叹久之。因赋《咏怀》诗云：“论成方辩命，赋罢即归田。”竟如是言，终于衡茅之下，君子以为知命。

公有三子，曰平仲、平叔、平季。夫人陆氏，即国子司业、集贤殿学士善经之女，贤明有法度。初，公既殁，诸子尚幼；夫人勤求衣食，亲执诗书，讽而导之，咸为令子。又常以公遗志，择其子而付之。故平叔卒能振才业，致名位，追爵命，揭碑表，继父志，扬祖德：此诚孝子顺孙之道也。亦由夫人慈善教诱之德浸（浸）［渍］而成就之。不其然乎？居易常辱与户部游，而知其家事治。见托撰述，庶传信焉。铭曰：

猗嗟砀山，以文行保家声，以义节振时名，以惠政抚县民。而职不登诸侯卿，秩不及廷尉评。悲哉！猗嗟砀山，前有和州，名德如彼；后有户部，才位若此。才子之父，名父之子；贤者兼之，可谓具美。休哉！