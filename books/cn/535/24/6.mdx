---
---
---
title: 唐江州兴果寺律大德凑公塔碣铭　并序
---



如来灭后后五百岁，有持戒见性者曰兴果律师。师姓成，号神凑，京兆蓝田人。既出家，具戒于南岳希操大师，参禅于钟陵大寂大师。志在《首楞严经》，行在《四分毗尼藏》；其他典论，以有馀力通。大历八年，制悬经、论、律三科，策试天下僧。师中等得度，诏配江州兴果寺。后从僧望，移隶东林寺，即雁门远大师旧道场，有甘露坛、白莲池在焉。师既居是寺，兴佛事，元和十二年九月七日遘疾，二十六日（及其）［反真］，十月十九日迁全身于寺道北，祔雁门坟左。春秋七十四，夏腊五十一。（日）至乎哉！师本行也，以精进心，脂不退轮；以勇健力，挝无畏鼓。故登坛进律，郁为法将者垂三十年。领羯磨会十三，化大众万数。仪范所摄，惠用所诱，贵高憎慢，罔不降伏，其威重如是。自兴果讫东林，一盂斋，一榻居，衣麻寝菅，如坐七宝。由是名闻檀施，来无虚月，尽归寺藏，与大众共之。迨启手足日，前无长物，其简俭如是。师心行禅，身持律，起居动息，皆有常节。虽冱寒隆暑，风雨黑夜，捧一炉，秉一烛，行道礼佛者四十五年。凡十二时，未尝阙一。其精勤如是。师既疾亟，四大将坏，无恋著念，无厌离想。郡太守门弟子进医馈药者数（回）［四］，师颔之云：报身非病，焉用是为？言讫趺坐，恬然就化。其了悟如是。门人道建、利辩、元审、元总等，封坟建塔，思有以识之。以先师常辱与予游，托为铭碣。初，予与师相遇，如他生旧识，一见欣合，不知其然。及迁化时，予又题一四句诗为别，盖欲会前心，集后缘也。不能改作，因取为铭曰：

本结菩提香火社，共嫌烦恼电泡身。不须恋恋从师去，先请西方作主人。