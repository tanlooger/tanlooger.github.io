---
---
---
title: 唐故通议大夫、和州刺史吴郡张公神道碑铭　并序
---



张之为著姓尚矣：自汉太傅良、侍中肱、晋司空华、丞相嘉以降，勋贤轩冕，历代不乏。肱避地渡江，始居于吴，故其子孙称吴郡人。嘉以孝悌闻于郡，故其所居号孝张里。嘉之曾孙裕，在宋为司徒，即公五代祖也。司徒之孙俦，在隋为吴郡都督，即公曾王父也。台州临海令讳鹍，即公王父也。袁州司马讳孝绩，即公皇考也。或以人物著，或以阍阀称，迄今为江南右族。

［公］讳（无）择，字无择，未冠，丁袁州府君忧，庐于墓，昼号而夜泣者三年矣，有灵芝醴泉出焉。既冠，好学能属文，从乡赋，登［明］经第；应制举，中精通经史科。补弘文馆校书郎，调左金吾录事，换抗州录事参军。在杭州，前后诘伪制补吏者三十八人，驳假年侍老者二十人，举而正之，人伏其明。会刘幽求来为刺史，举课闻，诏受绛州录事参军。绛之郡有主婿者，怙宠侮法，豪夺人利。公数其罪，露章奏之。章下，丞相姚元崇奇之，致书褒美。寻改太原府功曹参军。给事中张昶为江淮安抚使，表公正直，奏置部从事。吏部尚书陆象先为河东按察使，状公清白，奏授怀州获嘉［令］。［在获嘉］以不茹柔得人心，以不吐刚得罪，由是左迁鄂州司马，移深州司马，转虢州长史。

时上方思理，诏求二千石之良者，时宰以公塞诏，擢拜和州刺史。公在郡，奉诏条、恤人隐而已，不知其他。无何，水潦害农，公请蠲谷籍之损者什七八。时李知柔为本道采访使，素不快公之（闻）［刚］直，密疏诬奏，以附下为名，遂贬苏州别驾，老幼攀泣而遮道者数百人，信宿方得去。移曹州别驾，岁馀谢病归，老于家。天宝十三载正月二十一日，终于东都利仁里私第。其年二月十二日，葬于河南府伊阙县中李原，享年八十三。

噫！公生天地间八十有三年，可谓寿矣。其间当明皇帝驭天下四十有五年，可谓时矣。有其才，得其寿，逢其时；然职不过陪臣，秩仅至郡守。凡所贮蓄，郁而不舒。呜呼！其命也夫！公之文学，常为贺知章、贾彦璿许之。公之谅直，常为李邕、张庭珪称之。公之政事，又为刘、姚、张、陆推之。夫以八君子之力，援之而不足；以一知柔之力，排之而有馀，厄穷不振，以至没齿。呜呼！其命也夫！

古人云：道不虚行。又云：其后必有达者。故公之子大理评事諴，以节行闻于时。公之孙户部侍郎平叔，以才位光于国。报施之道，信（信）［昭］昭矣。不在其身，则在子孙，相去几何哉？长庆二年某（年）月某日，平叔奉祖德碣之，居易据家状序而铭之。其词曰：

有木有木，硕大而长。破为桷杙，不作栋梁。有骥有骥，规行矩步。辱在短辕，不（可）［驾］大辂。呜呼噫嘻！公亦如之。将时不遇我，而我不遇时？勿谓已矣，天锡多祉！既贤其子，以济其美。又才其孙，以大其门。苟无先德，孰启后昆？