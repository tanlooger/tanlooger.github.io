---
---
---
title: 有唐善人墓碑
---



唐有善人曰李公。公名建，字杓直，陇西人。魏将军申公发，公十五代祖也。周柱国阳平公远，六代祖也。绥州刺史明，高祖也。太子中允进德，曾祖也。绵州昌明令珍玉，大父也。雅州别驾、赠礼部尚书震，考也。赠博陵郡太君崔氏，妣也。陈许节度、礼部尚书逊，兄也。渭源县君房氏，妻也。容管招讨使济，外舅也。长庆元年二月二十三日夜，无疾即世于长安修行里第。是岁五月二十五日，归祔于凤翔某县某乡某原之先茔。春秋五十八。有二女；五男，曰讷、朴、恪、悫、硕。

公官历校书郎，左拾遗，詹府司直，殿中侍御史，比部、兵部、吏部员外郎，兵部、吏部郎中，京兆少尹，澧州刺史，太常少卿，礼部、刑部侍郎，工部尚书。职历容州招讨判官，翰林学士，鄜州防御副使，转运判官，知制诰，吏部选事。阶，中大夫。勋，上柱国。爵，陇西县开国男。有史官起居郎、渤海高釴作行状，翰林学士、中书舍人河南元稹作墓志，有尚书主客郎中、知制诰、太原白居易作墓碑。大署其碑曰善人墓。

善人者何？公幼孤，孝养太君。太君老疾，常曰：【犭委】子劝吾食，吾辄饱；劝吾药，吾意其疾瘳。【犭委】子，公小字也。及长，居荆州石首县。其居数百家，凡争斗，稍稍就公决，公随而评之，浸及乡人，不诣府县，皆相率曰：请问李君。

公养有馀力，读书属文。业成，与兄逊起应进士，俱中第。为校书时，以文行闻。故德宗皇帝擢居翰林。翰林时，以视草不诡随，退官詹府。詹府时，以贞（吝）［恬］自处，不出户辄逾月。鄜（师）［帅］（慑恐）［路恕］高之，拜请为副。在鄜时，有非类者至，以病去。为御史时，上任有遏其行事者，作《谬官诗》以讽。为吏部郎（中）［时］，调文学科暨利课高者，得无停年。又省成劳急成状限，由是吏史辈无缘为奸，讫今选部用其法。知制诰时，笔削间有以自是不屈者，因请告，改少尹。少尹时，与大［尹］议，岁减府税钱十三万。在澧时，不鞭人，不名吏，居岁馀，人人自化。在礼部时，由文取（生）［士］，不听誉，不信毁。

公为人，质良宽大，体与用绰然有馀裕。为政，（广乎）［廉平］易简，不求赫赫名。与人交，外淡中坚。接士多可而有别，称贤荐能未尝倦。好议论而无口过。远邪谀而不忤物。其居家，菲衣食，厚宾客，敬兄嫂，礼妻子，爱甥侄。初，先太君好善，（善）［喜］佛书，不食肉。公不忍违其志，亦终身蔬食。

自八九岁时，始讽［《诗》、《书》，日三百言］，讽毕，尽得其义。善理《王氏易》、《左氏春秋》。前后著文凡一百五十二首，皆谐理撮要，词无枝叶。其卓然者，有《詹［事］府司直、比部员外郎厅记》、《请双日坐疏》、《与梁（萧）［肃］书》、《上宰相论选事状》，秉笔者许之。薨之日，不识者惜，识者叹，交游出涕，执友恸。夫如是，其善人乎？《传》曰：善人，国之纪也。《语》曰：善人，吾不得而见之矣。噫！善人之称难乎哉！独加于公无愧焉。铭曰：

古者墓有表，表有云；显其行，省其文。故季札死，仲尼表其墓曰“君子”，今吾丧李君，署其碑曰“善人”。呜呼李君！有知乎？无知乎？君之名，与此石俱。