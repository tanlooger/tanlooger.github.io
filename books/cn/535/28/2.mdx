---
---
---
title: 答户部崔侍郎书
---



侍郎院长阁下：户部牒中，奉八月十七日书，具承康宁，喜与抃会。并别睹手翰，访叙绸缪。何眷好勤勤，若此之不替也？幸甚！幸甚！首垂问以鄙况。不足云，盖默默兀兀，委顺任化而已。次垂问以体气。除旧目疾外，虽不甚健，亦幸无急病矣。次垂问以月俸。月俸虽不多，然量入以为用，亦不至冻馁矣。又垂问以舍弟。渠从事东川，近得书，且知无恙矣。终垂问以心地。此最要者，辄梗概言之。顷与阁下在禁中日，每视草之暇，匡床接枕，言不及他，常以南宗心要互相诱导。别来闲独，随分增修，比于曩时，亦似有得。得中无得，无可寄言。来书云：粗示可乎？斯不可也。又知兵部李尚书同在南宫，钱、萧二舍人移官闲秩。退朝之暇，数获晤言，每话旧游，辄蒙见念。此盖君子久要之心，不为荣悴合散增减耳。而不佞者，又何幸焉！然自到浔阳，忽已周岁。外物尽遣，中心甚虚。虽赋命之间则有厚薄，而忘怀之后，亦无穷通。用此道推，颓然自足。又或杜门隐几，块然自居，木形灰心，动逾旬月。当此之际，又不知居在何地，身是何人。虽鵩鸟集于前，枯柳生于肘，不能动其心也；而况进退荣辱之累耶？又思顷者接确论时，走尝有言荐于执事，云：心与迹多相戾，道与名不两立。苟有志于道者，若不幸于外，是幸于内。猥蒙叹赏，犹忆之乎？今之身心，或近是矣。退思此语，抚省初心，求仁得仁，又何不足之有也？

前月中，长兄从宿州来，又孤幼弟侄六七人，皆自远至。日有粝食，岁有粗衣，饥寒获同，骨肉相保。此亦默默委顺之外，益自安也。况庐山在前，九江在左，出门是沧浪水，举头见香炉峰。东西二林，时时一往。至如瀑水怪石，桂风杉月，平生所爱者，尽在其中。此又兀兀任化之外，益自适也。今日之心，诚不待此而后安适，况兼之者乎？此鄙人所以安又安，适又适，而不知命之穷，老之至也。院长公望日重，启沃非遥。仰惟勉树勋名，勿以鄙劣为念。