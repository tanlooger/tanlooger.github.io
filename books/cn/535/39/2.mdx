---
---
---
title: 祭卢虔文
---



维元和四年，岁次己丑，七月，日，皇帝遣某官某以清酌庶羞之奠，致祭于故秘书监、赠兵部尚书卢虔之灵：惟尔质性端和，风猷茂远。名因文著，位以才升。秉大节而事君，始终一致；陈义方而训子，忠孝两全。甲族推华，士林增美。久在貂蝉之列，近迁图籍之司。方延宠光，遽閟幽穸。褒奖之命，虽已表于哀荣；遣奠之恩，宜再申于轸悼。魂兮不昧，鉴此诚怀。尚飨！

批李夷简《贺御撰〈君臣事迹屏风〉表》

朕思求理化，亲阅典坟。至于去邪纳谏之规，勤政慎兵之诫，取而作鉴，书以为屏。与其散在图书，心存而景慕；不若列之绘素，目睹而躬行。庶将为后事之师，不独观古人之象。卿词彰恭顺，义见忠规。省览再三，深叶朕意。所贺知。

批百僚严绶等《贺御撰〈屏风〉表》

朕烈祖太宗，以古为镜，用辅明圣，实臻理平。垂作孙谋，每惧乎失坠；取为殷鉴，遂饰〔以〕丹青。至若明君直臣，前言往事，森然在目，如见其人。论列是非，既庶几为座隅之诫；发挥献纳，亦足以开臣下之心。况卿等职在仪刑，政当补察。各勤所任，共副兹怀。所贺知。

答杜兼《谢授河南尹表》

卿文通吏道，学达政源。凡历官常，辄闻绩效。观能以授，俾亚理于三川；见可而迁，宜专临其一府。尽委封（几）〔畿〕之政，仍兼运漕之权。岁时之间，伫有勤效。勉恭尔职，重副予怀。所谢知。