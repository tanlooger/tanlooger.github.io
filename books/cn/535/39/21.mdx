---
---
---
title: 与茂昭书
---



敕：茂昭：王日兴至，省所奏今月十八日大破贼众一万七千人，并擒斩收获讫者，具悉。卿亲率劲兵，誓平妖寇。竭股肱之力，中有奇谋；励父子之军，前无强敌。故能深入贼境，大破凶徒，杀伤既多，俘获亦广。具详奏报，备见忠劳。眷瞩之怀，发于寤叹。将士等各怀勇烈，同忿寇仇，激于众心，致此殊效。况荷戈于炎暑之际，奋身于锋刃之间。永念于兹，未尝暂忘。故令宣慰，宜并悉之。