---
---
---
title: 与师道诏
---



敕：师道：林英至，省所陈奏，并进王承宗与卿书者，具悉。王承宗童呆无知，凶嚣有素，虽（籍）〔藉〕祖父之宠，曾微分寸之劳。但以武俊勋在册书，姻连戚属。朕独排群议，特降殊私，未卒父丧，使承祖业，即加新命，仍抚旧封。则朕于承宗，恩亦至矣。而伪陈诚款，欺诳使臣；假托军情，拒违诏命。则承宗于朕，罪莫大焉！悖礼乱心，暴于天下。此乃承宗干国家之纪，非朕忘武俊之功。遂至用师，盖非获已。仍开生路，许以自新。而枭音不悛，鸱张益炽。人情共弃，国典不容。在于朕心，安敢轻舍？卿既膺注意，义感酬恩，所献表章，具已详览。虑深远计，词切谠言，在忠谋而则然，于事体而未可。诚嘉勤至，难允恳怀。今诸道将帅，亲领士马，深入寇境，频奏捷书，四面合围，一心旅进。穷迫已甚，覆灭非遥。况卿同遣师徒，已收县邑，冀清氛孽，伫见功名。勉于令图，副此瞩望！