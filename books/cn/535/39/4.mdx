---
---
---
title: 与师道诏
---



敕：师道：省表具悉。卿业重相门，位崇戎阃。忠输于国，行著于家。久而益彰，嘉叹无已。所奏亡兄师古请列于私庙昭穆者。此乃心推孝友，诚切恭敬，览表见情，深足嘉尚。但以祠庙所见，贵于礼成。师古虽则始营，至卿方行祔礼。即卿为庙主，固合其宜。况师古爵位尊崇，弘选自合祔庙，别立祠宇，使其主之，奉以蒸尝，亦非乏祀也。已令有司重议如此，颇谓得中，且叶礼经。卿宜知悉。