---
---
---
title: 与刘济诏
---



敕：刘济：李皋至，省表及露布，十二月十七日，刘绲部领当道行营兵马收下饶阳县城，破贼众三千人，并擒斩将校，收获马畜器械等，兼送贼将朝履清等四人，又进所收饶阳县等者，具悉。卿尽忠伐叛，发渔阳精锐之师；绲仗顺临戎，讨冀方昏狂之寇。诏下而父子戮力，鼓行而将卒齐心。先群帅以启行，首诸军而告捷。连擒逆将，并下贼城。归献罪之俘囚，进已收之县邑。可谓忘身徇国，尽礼事君。疾风知劲草之心，大雪见贞松之节。况表章之内，益叹恭勤；而眷想之间，如睹风彩。计兹凶丑，当已震惊。破竹之势可乘，覆巢之期非远。伫清大憝，重副深怀。其饶阳县，卿宜且令镇守，稍加存抚，用劝将来。宋常春、卿所密奏，具委事情，且宜叶和，以体朕意。故令宣慰，想当知悉。