---
---
---
title: 祭吴少诚文
---



维元和五年，岁次庚寅，二月辛未朔，二日壬申，皇帝遣内侍省内府局丞、赐绯鱼袋孙士政以清酌庶羞之奠，致祭于故彰义军节度使、赠司徒吴少诚之灵曰：惟尔武毅挺质，韬钤拔身。负勇果之雄材，蓄变通之明识。自察廉列郡，节制成师，贞且有威，勤而不扰。军戎辑睦，封域底宁。从义而致诚，仗顺而保福。既延宠渥，方茂辉荣。遽此幽沦、深用伤悼。逝波不舍，去日苦多。想松槚以轸怀，闻鼓鼙而兴叹。恩加遣奠，礼举褒崇。念尔有灵，知予此意。尚飨。