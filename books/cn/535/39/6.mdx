---
---
---
title: 与吐蕃宰相钵阐布敕书
---



敕：吐蕃宰相、沙门钵阐布：论与勃藏至，省表及进奉，具悉。卿器识通明，藻行精洁。以为真实合性，忠信立诚，故能辅赞大蕃，叶和上国。弘清净之教，思安边陲；广慈悲之心，令息兵甲。既表卿之远略，亦得国之良图。况朕与彼蕃，代为舅甥，两推诚信，共保始终。览卿奏章，远叶朕意。披阅嘉叹，至于再三。所议割还安乐、秦、原等三州事宜，已具前书，非不周细；及省来表，似未指明。将期事无后艰，必在言有先定。今信使往来无壅，疆（场）〔埸〕彼此不侵；虽未申以会盟，亦足称为和好。必欲复修信誓，即须重画封疆。虽两国盟约之言，积年未定；但三州〔交〕割之后，克日可期。朕之衷情，卿之志愿，俱在于此，岂不勉欤？

又缘自议三州已来，此亦未发专使。今者赞普来意，欲以再审此言，故遣信臣，往谕诚意。即不假别使，更到东军。此使已后，应缘盟约之事，如其间节目未尽，更要商量，卿但与凤翔节度使计会。此已处分，令其奏闻。则道路非遥，往来甚易，颇为便近，亦冀速成。更待要约之言，皆已指定，封疆之事，保无改移。即蕃汉俱遣重臣，然后各将成命。事关久远，理贵分明。想卿通才，当称朕意。

曩者郑叔矩、路泌因平凉盟会，没落蕃中。比知叔矩已亡，路泌见在，念兹存没，每用恻然！今既约以通和，路泌合令归国；叔矩骸骨，亦合送还。表明信诚，兼亦在此。其论与勃藏等寻到凤翔。旧例：未进表函，节度不敢闻奏。自取停滞，非此稽留。昨者方进表函，旋令召对。今便发遣，更不迟回。仍令与祠部郎中兼御史中丞徐复，乃中使刘文璨等同往。其馀事宜，已具与赞普书内。卿宜审于谋议，速副诚怀。兼有少信物赐卿，具如别录，至宜领也。冬寒，卿比平安好。遣书指不多及。