---
---
---
title: 与新罗王金重熙等书
---



敕：新罗王金重熙：金献章及僧冲虚等至，省表兼进献及进功德并陈谢者，具悉。卿一方贵族，累叶雄（林）〔材〕，仗忠孝以立身，资信义而为国。代承爵命，日慕华风。师旅叶和，边疆宁泰。况又时修职贡，岁奉表章。进献精珍，忠勤并至。功德成就，恭敬弥彰。载览谢陈，益用嘉叹。沧波万里，虽隔于海东；丹慊一心，每驰于阙下。以兹嘉尚，常属寝兴。勉弘始终，用副朕意。今遣金献章等归国，并有少信物，具如别录。卿母及妃并副王宰相已下，各有赐物，至宜领之。冬寒，卿比平安好，卿母比得和宜。官吏僧道将士百姓等，各加存问。遣书指不多及。

答文武百僚严绶等《贺御制〈新译大乘本生心地观经序〉表》

朕勤求道本，广挹教源。以真如不二之宗，助清净得一之化。况斯经典，时为大乘。名理精微，翻译成就。虽契心则离于文字，而得意亦假于筌蹄。庶使发挥，因为述序。卿等精通外学，恳竭忠诚。引经赞扬，奉表称贺。再三省览，嘉叹久之！

答孟简、萧俛等《贺御制〈新译大乘本生心地观经序〉状》

大仙经典，最上法乘。来自西方，閟于中禁。将期利益，必在阐扬。遂命僧徒，译其句偈。兼诏卿等，润以文言。昨因披寻，深得真谛。悟本生不灭之义，证心地无相之宗。方勤护持，聊著序引。永言述作，犹愧圣明。卿等贺陈，良深嘉尚。

答元（应）〔膺〕《授岳鄂观察使谢上表》

夏口重镇，属在时贤。非明肃不能理其军，非简俭不能阜其俗。以卿有仁厚之质，謇直之风，累践班行，皆著名节。遂辍中宪，往临外藩。知已下车，深慰人望。伫兹报政，用副朕怀。所谢知。

答李鄘《授淮南节度使谢上表》

卿抱兼人之才，秉徇公之节。每登要职，悉著能名。若刃发硎，投而不滞；如玉在佩，动必有声。朕以距淮而南，人物繁会。非廉明何以贞师察俗？非简惠何以通商绥农？前劳既彰，后效何远？载省来表，知已下车。勉副虚怀，伫观新政。所谢知。