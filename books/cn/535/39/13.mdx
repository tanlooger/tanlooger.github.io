---
---
---
title: 与从史诏
---



敕：从史：曹公乂至，省所奏今月三日柏乡县南破贼众约三万人，并擒斩首级、收获器械及马等；又奏当军所伤士马数，并量事优恤事宜，具悉。卿外扬武略，内竭忠谋。率有名之师，深入其阻；遇无状之寇，大挫其锋。兵刃屡加，捷书频至。杀伤数广，绩效居多。非卿悉力摧凶，誓心报国，则何能指麾之下，动必成功；表奏之间，事皆审实？既光重委，益副深怀。嘉叹再三，不忘寤寐。所奏承璀出军合阵，并续发露布事宜；具委所陈，想当知悉。