---
---
---
title: 与季安诏
---



敕：季安：省所奏当道行营兵马今月十七日已收枣强县，其贼弃城夜走者，具悉。卿输忠报国，嫉恶忘家，遣无敌之师，伐不袭之寇。军声远届，先路以风行；逆党潜知，弃城而宵遁。已收县邑，益振兵威。此皆卿训练所加，指麾有素。永言明效，实属深怀。固可乘势应机，逐便进讨。以卿忠（尽）〔荩〕，当副朕心。