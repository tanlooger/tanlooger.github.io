---
---
---
title: 与吉甫诏
---



敕：吉甫：韩用政至，省所奏陈谢，具悉。卿忠贞立身，文武为德，志惟经国，谋不忘君。才可以雄镇方隅，故委之外阃；智可以密参帷幄，故任以中枢。而能一其衷心，再有冲让。虽劳兼弥切，每陈丹府之诚；而忧寄方深，难辍紫垣之务。勉谕已伸于前诏，忠勤载露于来章。今征讨已停，方隅稍泰。克清之日，虽则不遥；难夺之心，亦宜且抑。重此宣谕，当体朕怀。是推至公，烦有陈谢。