---
---
---
title: 与刘总诏
---



敕：刘总：卿业继将门，才兼武略，累临军郡，悉著良能。袭以弓裘，宜（知旌）〔加旄〕钺。仍举夺情之典，以昭延赏之恩。（令）〔今〕授卿起复云麾将军、检校工部尚书、充范阳节度等使，并赐旌节官告往。想宜知悉。

答裴垍《让中书侍郎平章事表》

卿自登台辅，每竭忠贞，一身秉彝，百度惟序。致君尽力，久积股肱之勤；忧国劳心，微生腠理之疾。暂从休告，遽献表章。所陈虽是卿心，所请殊非朕意。宜加调摄，速就平和。以副虚怀，无为固让。

答刘总《谢检校工部尚书、范阳节度使表》

卿幼承义训，长有令闻。能遵忠孝之风，不坠弓裘之业。朕所以命加异等，宠冠常伦。特授双旌，超登八座。岂唯延赏，亦在任能。将懋前修，勉伸后效。载省章疏，深鉴诚怀。所谢知。