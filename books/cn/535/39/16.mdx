---
---
---
title: 与承璀诏
---



敕：承璀：卿总领禁军，控临戎境，见敌每彰其勇敢，因事益表其忠勤。言念在怀，发于寤叹。昭义军将士等去邪远恶，仗义保忠，统其成师，宜得良帅。孟元阳夙怀武毅，累著功庸，威名甚彰，人望所属。以之为帅，必惬军情；以之讨贼，必有勋绩。今授元阳检校尚书右仆射、充昭义军节度等使。未到行营间，其昭义军卿宜切加宣抚，务使安宁。乌重胤职在偏裨，保于忠正，宜从奖擢，以表殊恩。今授乌重胤河阳节度使兼御史大夫。卿亦宜谕此恩意，令知朕心。兼恐河阳无人，速宜进发。想当知悉。