---
---
---
title: 与刘济诏
---



敕：刘济：省所谢男绍及孙景震等授官，并谢赐器仗弓甲刀斧等者，具悉。卿文武全才，将相重任。本于忠谅，成此勋劳。尚德尊贤，位已极于台辅；念功懋赏，宠宜及于子孙。时论允归，朝章斯举。至于出兹戎器，赐我元臣，但可以申朕恩私，未足以表卿功绩。载览来表，备见乃诚。并此谢陈，益嘉勤尽。

代王佖《答吐蕃北道节度论赞勃藏书》

大唐朔方灵盐丰等州节度使、检校户部尚书、宁塞郡王王佖致书大蕃河西北道节度使论公麾下：远辱来书，兼蒙厚贶，慰悚之至，难述所怀。国家与彼蕃代为舅甥，日洽恩信，虽云两国，实若一家。遂令疆（场）〔埸〕之臣，得以书信相问。况麾下以公忠之节，雄勇之才，翊佐大邦，经略北道。佖近蒙制命，守在边陲，慰望之情，一二难尽。皇帝以赞普频遣和使，恳求通好。凡此边镇，皆奉朝章。但令慎守封陲，不许辄令侵轶。至于事理，彼此宜然。且如党项久居汉界，曾无征税，既感恩德，未尝动摇。然虽怀此抚循，亦闻窥彼财货。亡命而去，获利而归。但恐彼蕃不知，大为党项所卖。其中亦闻诱致，事甚分明，不能缕陈，计已深悉。今请去而勿诱，来而勿容。不失两境之欢，不伤二国之好。在此诚为小事，于彼即是远谋。幸履坦途，勿遵邪径。

今圣上德柔四海，威及万方。虽外国蛮夷，尚皆率伏；况中华臣妾，敢有不恭？岂假彼蕃，欲相借助。诚愧厚意，终讶过言。承去年出师讨逐回纥，其间胜负，此亦备知，不劳来书，远相示及。所蒙寄赠，并已检到。佖为边将，须守常规，马及胡瓶，依命已（授）〔受〕，其回纥生口，缘比无此例，未奉进止，不敢便留。今却分付来人，至彼望垂检领。有少答信，具如别数，幸恕寡薄也。初秋尚热，惟所履珍和。谨因译语官马屈、林恭回，不具。佖白。