---
---
---
title: 与恒州节度下将士书
---



敕：成德军节度下将士等：朕以王者之道，与物无私。若违命执迷，则罔有容舍；若知非改悔，则无不含弘。不穷无告之人，不塞自新之路。顷属奸臣从史，谋构异端，致使恒阳隔于恩外。六郡之地，皆废农桑；三军之人，并惧锋镝。每一念至，中心悯然！今卿等继献表章，远输诚款。省承宗之勤恳，难阻其情；思武俊之功劳，不能无念。况事因诖误，而理可哀矜。今已降制书，各从洗雪。承宗仍复旧官爵，充恒、冀、深、赵、德、棣六州观察使、成德军节度使。将士等官爵实封，并宜仍旧，待之如初。卿等各宜叶力同心，知恩感德，共保终始，称朕意焉。故令宣慰，宜并知悉。