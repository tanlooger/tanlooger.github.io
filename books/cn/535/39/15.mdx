---
---
---
title: 与昭义军将士诏
---



敕：昭义军节度下将士等：卿等当军将士，与诸道不同。自经艰难，多易将帅，而忠顺之节，未尝有亏。朕每思之，无时暂忘。卢从史为卿主将，作朕藩臣，权位尊崇，恩宠优厚；而乃外示恭顺，内怀奸邪，刻削军中，暴殄境内。朕以君臣之道，未忍发明，为之含容，颇有年月。近又苟求起复，请讨恒州，与贼通谋，为国生患。自领（土）〔士〕马，久屯行营。收当军赏设之资，加本道刍粟之估，不为公用，尽入私家。此则主将之恩，于卿何有？臣子之分，负朕实深！卿等辩邪正之两端，识逆顺之大义。抱忠勇者耻居其下，守名节者愤发于中。失三军之心，已闻大去；犯众人之怒，果见不容。远察事宜，备知诚款。兴言嘉叹，至于再三。其当军将士等赏设，已有处分。上自将校，下及士卒，各励尔志。再思朕言。卿等承前已来，常保忠贞之节；自今已后，永为心腹之军。宜念始终，副兹瞩望。故令宣慰，宜并悉之。夏热，卿等各得平安。