---
---
---
title: 与昭义节度亲事将士等书
---



敕：昭义军节度下亲事将士等：卢从史受恩至重，负国至多，众所不容，追令赴阙。朕以误曾任使，贵全始终，今则止于贬官，此盖曲从宽典。卿等抱忠怀义，朕所素知。顷以（诣）〔诸〕营同事从史，三军一体，俱是王臣。既不相干，又能自效。朕方优赏，以酬功勋；何至不安，有此疑惧？必恐从史已追之后，元阳未到之间，卿等当营，乍无主将，或被外人扇诱，令众意忧疑。势使之然，事非获已。朕虽在此，远（有）〔见〕军情；料卿本心，必无此意。况元阳勤俭恤下，宽厚爱人，久在河阳，甚近泽潞。元阳臧否，卿等合谙。以卿忠义之军，故择仁贤为帅。已有诏示宣谕元阳，若到行营，一无所问。乃至将士家口，亦令优恤安存。卿复何忧？必得其所。况昭义将士艰难已来，保守忠贞，未尝亏失。天下称叹，卿亦自知。又卿父母妻儿、家田坟墓，一物已上，并在潞州。顷刻之间，岂忍便弃？朕之此语，卿宜细思。各相勉谕，同保忠顺。计元阳已合到彼，卿等便取元阳指麾。想卿等心，必副朕意。故令宣慰，宜并悉知。