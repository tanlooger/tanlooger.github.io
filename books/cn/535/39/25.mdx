---
---
---
title: 与承宗诏
---



敕：承宗：顷者卢从史苞藏奸诈，矫示公忠，下诬物情，上惑朝听。使卿陷于违命，使朕至于用兵。交乱君臣，罪有所在。今从史已正刑典，远弃欢州。构乱者既就屏除，诱陷者自宜明白。况卿代连姻戚，朕岂不思？祖有功劳，朕岂不念？事不得已，势至如斯。弃绝已来，常怀悯恻。卿今既陈章疏，恳献衷诚，请进官员，愿修贡赋，誓心以纳款，归罪而责躬。情可哀怜，法存开释。朕托于人上，及兹六载，体天地含弘之德，厚君臣终始之恩，常以人安为心，岂欲物失其所？今所以开独见之路，降非常之恩。卿及将士等已具制书，并从洗涤。卿仍复旧官爵，便充恒、冀、深、赵、德、棣等州节度观察等使，并赐旌节告身等往。爵土仍旧，君臣如初。想卿中怀，当自知感。所宜追补前悔，勉勤后图。夙夜思之，永副朕意。想当知悉。

批宰相《贺赦王承宗表》

先臣武俊，功不可忘，后嗣承宗，过而能改。朕所以舍其罪悔，议以勋亲。垂宥过之恩，尚宜及尔十代；引泣辜之责，诚合在予一人。与其黩武而取威，不若匿瑕而务德。卿等重居台辅，密赞谋猷，发于衷诚，有此称贺。省阅章奏，嘉叹久之。