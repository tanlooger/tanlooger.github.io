---
---
---
title: 与师道诏
---



敕：师道：任文质至，省表具悉。卢从史顷者请率全师，誓清妖孽。朕推诚待物，许之不疑。而背恩于上，结怨于下，邪谋贰志，日以彰闻。亏大节而自绝于君，积群怒而不容于众。因以邀命，幸而脱身；屈法申恩，已有处分。昨者诏旨已明示卿。卿体国为心，事君尽力，固宜有闻必荐，有见必陈，竭其忠谅之诚，济其献替之美。省阅章奏，嘉叹良多！