---
---
---
title: 与於陵诏
---



敕：於陵：省所贺安南破环王国贼帅李乐山等三万人者，具悉。（卿）蛮夷犯疆，方镇致讨，凶徒丧败，荒徼清平。卿素蕴忠诚，又连封壤。疾既同于山薮，势益壮于辅车。想闻捷书，当倍慰惬。载省所贺，深见乃怀。

答段祐等《贺册皇太子礼毕表》

朕祗膺统序，恭守典常。爰推至公，乃命长子。使主国鬯，用贞邦家。册毕礼成，良增感庆。卿等各司军卫，同奉表章，备见忠诚，益深嘉叹。所贺知。

答李词《贺处分王士则等德音表》

朕临驭天下，以惩劝为先。有恶必诛，无功不念。顾承宗之罪，诚合讨除；思武俊之勋，宜令嗣袭。况坟墓禁其剪伐，将校许以归降。庶明用师，盖非获已。卿职修卿寺，诚奉本枝。省兹贺章，备见忠（尽）〔荩〕。