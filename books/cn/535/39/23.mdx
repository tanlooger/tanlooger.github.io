---
---
---
title: 与执恭诏
---



敕：执恭：王克谨至，省所奏今月八日进收平昌县，已令镇守；并奏刘济欲与卿约义事者，具悉。卿奉辞伐罪，仗节启行，指顾偏裨，收复城邑，已令镇备，兼务缉绥。威惠之方既明，吊伐之义斯在。永言倚任，弥注衷情。刘济将相大臣，与卿先父同列。欲求契约，固合允从。岂唯继好私情，亦足叶心王事。载省来奏，深鉴乃诚；至于寝兴，不忘嘉瞩。