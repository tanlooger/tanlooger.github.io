---
---
---
title: 与希朝诏
---



敕：希朝：省所奏、请自部领当道兵马一万五千人，取蔚州路赴行营，并奏土门及承天军各添兵士备御者，具悉。卿武毅雄才，忠贞大节。出为良将，倚作信臣。约已徇公，忘身许国。忿违命不恭之寇，激勤王自效之心，亲统锐师，率先群帅。况又周知要害，备设防虞。计其威声，已振凶丑。有臣如此，朕复何忧？伫建殊功，以副深望。所有动静，宜数奏闻。想当知悉。