---
---
---
title: 与师道诏
---



敕：师道：（未）〔朱〕何至，省所奏当道赴行营兵马，取正月过渡河，逐便攻讨；并奏兵马出界后，请自供一月粮料。又奏，待收下城邑，若有军粮，一月已后续更支计，并陈谢慰问者，具悉。卿文武间生，忠贞特立。动有所效，知无不为。昨献帛助军，极盈数于万疋；今又赍粮出境，减经费于三旬。此乃力之所任，无不罄竭；虑之所及，无不经营。因时见忧国之心，临事识忠臣之节。诏书慰谕，未尽朕怀；章疏谢陈，益嘉乃志。再三兴叹，寤寐难忘。其所奏闻，并依来表。想宜知悉。