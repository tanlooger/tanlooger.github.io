---
---
---
title: 与昭义军将士敕书
---



敕：昭义军节度下将士等：卿等久在行营，乍无主将，而士旅辑睦，军垒安宁，足彰守正之心，尤见尽忠之节。以此叹瞩，劳于寝兴。孟元阳是朕信臣，为国良将。威略可以慑凶孽，慈和可以牧师人。累著忠勤，克谐朕命，为其主帅，必副群情。况卿等同嫉奸邪，久困贪暴，宜以仁贤之帅，抚卿忠义之军。靖思元阳，无出其右。今授元阳检校尚书右仆射、充卿等当道节度使，勉同王事，以慰朕怀。乌重胤特效忠诚，深宜奖擢。今便授河阳节度使、兼御史大夫。故令宣慰，并宜知悉。