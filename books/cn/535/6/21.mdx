---
---
---
title: 东园玩菊
---



少年昨已去，芳岁今又阑。如何寂寞意？复此荒凉园？园中独立久，日淡风露寒。秋蔬尽芜没，好树亦凋残。唯有数丛菊，新开篱落间。携觞聊就酌，为尔一留连。忆我少小日，易为兴所牵。见酒无时节，未饮已欣然。近从年长来，渐觉取乐难。常恐更衰老，强饮亦无欢。顾谓尔菊花，后时何独鲜，诚知不为我，借尔暂开颜。