---
---
---
title: 归田　三首
---



人生何所欲？所欲唯两端：中人爱富贵，高士慕神仙。神仙须有籍，富贵亦在天。莫恋长安道，莫寻方丈山。西京尘浩浩，东海浪漫漫。金门不可入，琪树何由攀？不如归山下，如法种春田。

种田计已决，决意复何如？卖马买犊使，徒步归田庐。迎春治耒耜，候雨辟菑畲。策杖田头立，躬亲课仆夫。吾闻老农言：为稼慎在初。所施不卤莽，其报必有馀。上求奉王税，下望备家储。安得放慵（堕）［惰］，拱手而曳裾？学农未为鄙，亲友勿笑余。更待明年后，自拟执犁锄。

三十为近臣，腰间鸣佩玉。四十为野夫，田中学锄谷。何言十年内，变化如此速？此理固是常，穷通相倚伏。为鱼有深水，为鸟有高木。何必守一方，窘然自牵束？化吾足为马，吾因以行陆；化吾手为弹，吾因以求肉。形骸为异物，委顺心犹足。幸得且归农，安知不为福？况吾行欲老，瞥若风前烛；孰能俄顷间，将心系荣辱？