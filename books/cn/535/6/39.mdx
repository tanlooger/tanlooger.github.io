---
---
---
title: 赠杓直
---



世路重禄位，栖栖者孔宣。人情爱年寿，夭死者颜渊。二人如何人？不奈命与天？我今信多幸，抚己愧前贤。已年四十四，又为五品官；况兹知足外，别有所安焉。早年以身代，直赴《逍遥篇》。近岁将心地，回向南宗禅。外顺世间法，内脱区中缘。进不厌朝市，退不恋人寰。自吾得此心，投足无不安。体非道引适，意无江湖闲。有兴或饮酒，无事多掩关。寂静夜深坐，安稳日高眠。秋不苦长夜，春不惜流年。委形老小外，忘怀生死间。昨日共君语，与余心膂然。此道不可道，因君聊强言。