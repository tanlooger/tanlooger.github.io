---
---
---
title: 酬吴七见寄
---



曲江有病客，寻常多掩关；又闻马死来，不出身更闲。闻有送书者，自起出门看。素缄署丹字，中有琼瑶篇。口吟耳自听，当暑忽翛然。似漱寒玉水，如闻商风弦。首章叹时节，末句思笑言。懒慢不相访，隔街如隔山。常闻陶潜语，心远地自偏。君住安邑里，左右车徒喧。竹药闭深院，琴樽开小轩。谁知市南地，转作壶中天。君本上清人，名在石堂间；不知有何过？谪作人间仙。常恐岁月满，飘然归紫烟。莫忘蜉蝣内，进士有同年。