---
---
---
title: 酬张十八访宿见赠　自此后诗，为赞善大夫时所作
---



昔我为近臣，君常稀到门；今我官职冷，唯君来往频。我受狷介性，立为顽拙身。平生虽寡合，合即无缁磷。况君秉高义，富贵视如云。五侯三相家，眼冷不见君。问其所与游，独言韩舍人。其次即及我，我愧非其伦。胡为谬相爱，岁晚逾勤勤？落然颓檐下，一话夜达晨。床单食味薄，亦不嫌我贫。日高上马去，相顾犹逡巡。长安久无雨，日赤风昏昏。怜君将病眼，为我犯埃尘：远从延康里，来访曲江滨。所重君子道，不独愧相亲。