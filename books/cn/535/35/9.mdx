---
---
---
title: 王承林可安州刺史制
---



敕：安陆，古郧国矣。介荆汉之间，承军旅之后；宜得谨良长吏，以养理之也。前相州刺史王承林：比刺安阳，勤修其职；录劳奖善，故申命焉。况尔生勋伐之家，早阶宠禄，宜自修立，以光大其门。尔当思勤俭以检身，务廉平以临下，率吏用礼，劝人归农；勿（慎）〔傎〕勿佻，一遵吾之约束！可安州刺史。