---
---
---
title: 王师闵可检校水部员外郎、徐泗濠等州观察判官制
---



敕：前徐泗濠等州观察支使、朝议郎、殿中侍御史、内供奉、上骑都尉、赐绯鱼袋王师闵：朕以师律授智兴，智兴以军书辟师闵。才既为知己用，官不俟满岁迁，所以使能而责理也。然则赞廉察，安戎旅，既命之后，吾有望于尔焉。勉副所从，伫展来效。可检校尚书水部员外郎、兼殿中侍御史、充徐泗濠等州观察判官，勋、赐如故。