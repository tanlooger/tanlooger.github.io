---
---
---
title: 王士则除右羽林大将军制
---



敕：羽林所设，上法星文；军卫之中，号为雄重。称兹选任，不易其人。左骁卫将军王士则，勋戚之家，义方之子，发身学剑，余力知书；早践班荣，累参环列。职近而身弥检慎，任久而心益恭勤；卑以自居，劳而不伐。况一备禁卫，四为偏将；滞于久次，宜有超升，俾领上军，仍迁右广。统良家之骑士，训期门之材官。宠任不轻，无堕于事！可右羽林军大将军。