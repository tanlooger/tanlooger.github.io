---
---
---
title: 严绶可太子少傅制
---



敕：东朝保傅，历代尊崇。汉择名儒，任先疏广；晋求耆德，选在山涛。实资六傅之贤，用弘三善之道。检校司徒兼太子少保严绶：文雅成器，恭谦致用。出领重镇，以帅诸侯；入为具寮，以长卿士。历践中外，备尝艰虞，殆三十年，勤亦至矣！况理心以体道，知命而安时；是谓教诲之人，可领调护之任。由保迁傅，尔其敬之！可太子少傅。