---
---
---
title: 薛戎赠左散骑常侍制
---



敕：夫有名于时，有劳于国，尽忠以事上，遗爱而及下；则必生享宠禄，殁加褒崇，所以旌善人而劝来者。故浙东观察使、越州都督兼御史中丞薛戎：挺英于冠族，擢秀于士林，凡践官荣，皆著声绩。及授符节，委之察廉，自江而东，政成人乂。老而将智，病且知终；方觐阙庭，而捐馆舍。是用废朝轸念，加赙申恩。俾增九原之光，追备八貂之列。可依前件。