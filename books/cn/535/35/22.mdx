---
---
---
title: 刘泰伦可起复谒者监制
---



敕：朝议郎、前行内侍省内谒者监、上柱国、赐紫金鱼袋刘泰伦：古者有中涓、谒者，皆侍奉亲近之臣也。今之宠秩，亦由旧焉。况泰伦有行艺可以饰身，才干可以掌务。监临内署，朝请中闱，谨密端和，甚宜厥职。久于其事，无之实难。宜加进秩之恩，仍举夺情之典。勉承奖任，勿替初终。可起复朝议大夫、行内侍省内谒者监。