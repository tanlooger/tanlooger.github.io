---
---
---
title: 故工部尚书致仕杜羔赠右仆射制
---



敕：故某官杜羔：生于士族，发为公器。敦厚孝友，本乎天性。文学政事，出于馀力。自立朝右，蔼然素风。司谏平刑，驳议廉问，凡所践历，不懈于位。以年致政，以疾就第，出处进退，皆叶时中，遽此沦谢，恻恻兴念。夫生有荣禄，殁有宠赠，所以极君道，厚时风，亦望人有始卒之义也。宜追端揆，以申褒饰。犹有精爽，知吾不忘。可赠尚书右仆射。