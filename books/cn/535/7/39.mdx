---
---
---
title: 昔与微之在朝日，同蓄休退之心。迨今十年，沦落老大，追寻前约，且结后期
---



往子为御史，伊余忝拾遗。皆逢盛明代，俱登清近司。予系玉为珮，子曳绣为衣。从容香烟下，同侍白玉墀。朝见宠者辱，暮见安者危。纷纷无退者，相顾令人悲。宦情君早厌，世事我深知。常于荣显日，已约林泉期。况今各流落，身病齿发衰。不作卧云计，携手欲何之？待君女嫁后，及我官满时。稍无骨肉累，粗有渔樵资。岁晚青山路，白首期同归。