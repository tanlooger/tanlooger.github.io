---
---
---
title: 对酒示行简
---



今旦一樽酒，欢畅何怡怡！此乐从中来，他人安得知？兄弟唯二人，远别恒苦悲。今春自巴峡，万里平安归。复有双幼妹，笄年未结缡。昨日嫁娶毕，良人皆可依。忧念两消释，如刀断羁縻。身轻心无系，忽欲凌空飞。人生苟有累，食肉常如饥；我心既无苦，饮水亦可肥。行简劝尔酒，停杯听我辞：不叹乡国远，不嫌官禄微；但愿我与尔，终老不相离！