---
---
---
title: 香炉峰下新置草堂，即事咏怀，题于石上
---



香炉峰北面，遗爱寺西偏。白石何凿凿，清流亦潺潺。有松数十株，有竹千馀竿。松张翠伞盖，竹倚青琅玕。其下无人居，惜哉多岁年！有时聚猿鸟，终日空风烟。时有沉冥子，姓白字乐天。平生无所好，见此心依然。如获终老地，忽乎不知还。架岩结茅宇，斸壑开茶园。何以洗我耳？屋头落飞泉。何以净我眼？砌下生白莲。左手携一壶，右手挚五弦。傲然意自足，箕踞于其间。兴酣仰天歌，歌中聊寄言。言我本野夫，误为世网牵。时来昔捧日，老去今归山。倦鸟得茂树，涸鱼反清源。舍此欲焉往？人间多险艰！