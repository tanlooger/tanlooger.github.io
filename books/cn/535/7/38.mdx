---
---
---
title: 题座隅
---



手不任执殳，肩不能荷锄。量力揆所用，曾不敌一夫。幸因笔砚功，得升仕进途。历官凡五六，禄俸及妻奴。左右有兼仆，出入有单车。自奉虽不厚，亦不至饥劬。若有人及此，傍观为何如？虽贤亦为幸，况我鄙且愚。伯夷古贤人，鲁山亦其徒；时哉无奈何，俱化为饿殍！念彼益自愧，不敢忘斯须。平生荣利心，破灭无遗馀。犹恐尘妄起，题此于座隅。