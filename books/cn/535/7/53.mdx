---
---
---
title: 达理　二首
---



何物壮不老？何时穷不通？如彼音与律，宛转旋为宫。我命独何薄，多悴而少丰：当壮已先衰，暂泰还长穷。我无奈命何，委顺以待终；命无奈我何，方寸如虚空。瞢然与化俱，混然与俗同。谁能坐自苦，龃龉于其中！

舒姑化为泉，牛哀病作虎。或柳生肘间，或男变为女。鸟兽及水木，本不与民伍；胡然生变迁，不待死归土。百骸是己物，尚不能为主；况彼时命间，倚伏何足数？时来不可遏，命去焉能取？唯当养浩然，吾闻达人语。