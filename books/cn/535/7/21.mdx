---
---
---
title: 过李生
---



蘋小蒲叶短，南湖春水生。子近湖边住，静境称高情。我为郡司马，散拙无所营。使君知性野，衙退任闲行。行携小榼出，逢花辄独倾。半酣到子舍，下马扣柴荆。何以引我步？绕篱竹万茎。何以醒我酒？吴音吟一声。须臾进野饭，饭稻茹芹英。白瓯青竹箸，俭洁无膻腥。欲去复徘徊，夕鸦已飞鸣。何当重游此？待君湖水平。