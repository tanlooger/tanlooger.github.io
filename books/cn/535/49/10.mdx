---
---
---
title: 得乙隐居，征辟不起。子孙请以所辟官用荫，所司不许
---



修身独善，宠则可惊；制爵尊贤，命其难废。形虽遗于轩冕，荫宜及于子孙。乙贞以自居，辟而不起。鹤书莫顾，虽忘恤后之心；爵命已行，宁阙赏延之典？若使死无用荫，生不及荣。何成旌善之风？且是废君之命。场苗不食，诚自绝于絷维；葛藟有阴，义难亏于燕翼。请优后嗣，以奖外臣。