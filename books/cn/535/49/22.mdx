---
---
---
title: 得景妻有丧，景于妻侧奏乐，妻责之，不伏
---



丧则有哀，见必存敬；乐惟饰喜，举合从宜。夫妇所贵同心，吉凶固宜异道。景室方在疚，庭不彻悬。铿锵无倦于鼓钟，好合有伤于琴瑟。既愆夫义，是弃人丧。俨麻缞之在躬，是吾忧也；调丝竹以盈耳，于汝安乎？如宾之敬颇乖，若往之哀斯渎。遂使唱和不应，忧喜相干。道路见缞，犹闻必变；邻里有殡，亦为不歌。诚无恻隐之心，宜受庸奴之责。