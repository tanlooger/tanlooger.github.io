---
---
---
title: 得乙以庶男冒婚丁女，事发离之。丁理馈贺衣物，请以所下聘财折之。不伏
---



婚以匹成，嫡庶宜别；讼由情察，曲直可知。将令人有所惩，必在弊之不及。相时庶孽，冒乃婚姻。情以矫诬，始闻好合；事斯彰露，旋见仳离。既生非偶之嫌，遂起纳征之讼。辞多执竞，理有适归。乙则隐欺，在法而聘财宜没；丁非罔冒，原情而馈礼可追。是非足明，取与斯在。