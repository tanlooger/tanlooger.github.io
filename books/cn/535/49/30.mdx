---
---
---
title: 得乙女将嫁于丁，既纳币，而乙悔。丁诉之，乙云：未立婚书
---



女也有行，义不可废；父兮无信，讼所由生。虽必告而是遵，岂约言之可爽？乙将求佳婿，曾不良图。入币之仪，既从五两；御轮之礼，未及三周。遂违在耳之言，欲阻齐眉之请。况卜凤以求士，且靡咎言；何奠雁而从人，有乖宿诺。婚书未立，徒引以为辞；娉财已交，亦悔而无及。请从玉润之诉，无过桃夭之时。