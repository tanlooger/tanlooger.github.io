---
---
---
title: 得景于逆旅食噬腊，遇毒而死，其党讼之。主人云：买之有处
---



生不可保，死必有因。盍知命于丧予，岂尤人于食我？景秋蓬方转，朝薤欲晞。旅次爰来，将受飧而己；生涯溘尽，当终食之间。且非祭地之疑，自是逢天之戚。永言其党，不察所由。死且焉知？徒云噬腊之毒；买而有处，请无置堇之嫌。诚虐士之可哀，在主人而何咎？幸思恕物，无妄罪人。