---
---
---
title: 得耆老称甲多智，县司举以理人。或云：多智，贼也。未知合用否
---



道虽弃智，政且使能。苟养之以恬，则用之不惑。甲称予智，县举尔知。将老者之审才，得贤斯美；何或人之懵理，为贼是虞？诚蔽荡之无闻，庶利人之可取。然以智殊小大，用有否臧。识若限于挈瓶，或当害物；道能弘于乐水，何爽理人？请审两端，方从一见。