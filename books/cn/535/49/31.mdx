---
---
---
title: 得景请与丁卜。丁云：死生付天，不付君也，遂不卜。或非之
---



圣人建《易》，虽用稽疑；君子乐天，固宜知命。苟吉凶之罔僭，何中否之足询？丁执心不回，出言有中。尔考前知之兆，诚足决疑；吾从昆命之文，必先蔽志。以为祸福由己，休咎则系于慎行；生死付天，修短乃存乎阴骘。当脱身于木雁，宁问命于蓍龟？言既中伦，理亦穷性。况詹尹释策，有问焉知？斗廉立言，不疑何卜？不从握粟，是谓忘筌。