---
---
---
title: 得甲夜行，所由执之。辞云：有公事，欲早趋朝。所由以犯禁，不听
---



趋朝有时，则当蚤作；防奸以法，宁纵晨行。虽夙夜之自公，岂警巡之可犯？甲陈力是念，相时斯昧。方鸣三鼓，知行夜之犹严；未辟九门，信将朝而尚早。趋进合遵于辩色，夙兴宜伺其启明。既爽时然后行，是必动而有悔。非巫马为政，焉用出以戴星？同宣子俟朝，胡不坐而假寐？宜遵街禁，用表司存。