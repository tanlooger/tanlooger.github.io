---
---
---
title: 得辛奉使，遇昆弟之仇，不斗而过，为友人责。辞云：衔君命
---



居兄之仇，避为不悌；衔君之命，斗则非忠。将灭私而奉公，宜弃小而取大。辛时惟奉使，出乃遇仇。断手之痛不忘，诚难共国；饮冰之命未复，安可害公？节以忠全，情由礼抑：未失使臣之体，何速诤友之规？臾骈立言，尝闻之矣；子夏有问，而忘诸乎？是谓尽忠，于何致责？