---
---
---
title: 得甲至华岳庙，不祷而过。或非其违众。甲云：祷，非礼也
---



岳则配天，自修常事；神虽福善，安可苟求？宜率道以去邪，岂从众而失正？甲志惟守义，言乃合经。以为视以三公，实天子之所飨；降其百福，宁匹夫之可禳？如修苹藻之诚，是用秕稗之礼。况人之僭滥，徒欲乞灵；而神实聪明，岂歆淫祀？非鬼是为（謟）〔谄〕也，黩神无乃吐之。旅于泰山，古犹致诮；祷于华岳，今岂不非？谅正直之难诬，虽馨香而勿用。将劝来者，所宜救欤！