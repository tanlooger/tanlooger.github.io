---
---
---
title: 得江南诸州送庸调，四月至上都。户部科其违限。诉云：冬月运路水浅，故不及春至
---



赋纳过时，必先问罪；淹恤有故，亦可征辞。月既及于正阳，事宜归于宰旅。展如泽国，盖纳地征。岁有入贡之程，敢忘慎守？川无负舟之力，宁免稽迟？苟利涉之惟艰，虽愆期而必宥。地官致诘，〔虚〕月其忧；江郡执言，后时可愍。然恐事非靡盬，辞或凭虚。请验所届公文，而后可遵令典。