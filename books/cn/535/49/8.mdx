---
---
---
title: 闻军帅选将，多用文儒〔之〕士。兵部诘其无武艺。帅云：取其谋也
---



忘身死节，诚重武夫；制敌伐谋，则先儒士。将筹策而可尚，奚骑射之足称？军帅明以知兵，精于选将。以为弯弧学剑，用无出于一夫；悦《礼》敦《诗》，道可弘于七德。功宜保大，理贵从长。若王师之有征，以谋则可；苟戎略之无取，虽艺何为？况晋谋中军，选于义府；汉求上将，举在儒流。岂惟我武惟扬，诚亦斯文不坠。元戎举德，未爽能军；兵部执言，恐为辱国。