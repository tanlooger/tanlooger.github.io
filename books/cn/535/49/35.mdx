---
---
---
title: 得丁丧所知，于野张帷而哭。邻人诘云：夫子恶野哭者
---



死丧有别，哭泣从宜。情或异于亲疏，礼则殊于内外。丁义勤交道，动循容止。未忘半面，尝同倾盖之欢；永念重泉，遂展张帷之哭。虽声非有恸，而分止所知。未乖夫子之言，何致邻人之诘？如或肆号咷于路左，物或恶之；今则具威仪于野中，礼无违者。允符前志，奚恤斯言？