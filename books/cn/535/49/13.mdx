---
---
---
title: 得丁为郡守，行县，见昆弟相讼者，乃闭阁思过。或告其矫。辞云：欲使以田相让也
---



化本自家，政先为郡。礼宁下庶，宜宽不悌之刑；训在知非，是得长人之道。况天伦不睦，地讼攸兴。利方竞于膏腴，恩难亏于骨肉。教宜引古，过贵自新。虽闻争以阋墙，有伤鲁、卫之政；庶使愧而让畔，将同虞、芮之风。苟无讼之可期，则相容而何远？推田以让，尔诚谢于孟光；闭阁而思，吾何惭于延寿？宜嘉静理，勿谓矫诬。