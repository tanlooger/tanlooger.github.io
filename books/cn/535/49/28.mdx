---
---
---
title: 得甲替乙为将，甲欲到，乙严兵守备，不出迎，发制书，勘合符，以法从事。御史纠其无宾主之礼。科罪，不伏
---



师律贵贞，兵符示信。苟未会合，敢忘戒严？乙奉中权，甲承后命。推轮相代，言赴及瓜之期；衷甲自防，犹轸前茅之虑。且信惟守器，权在隐情。符节既未合同，军卫如何彻警？所宜虑远，安可循私？阙于将迎，虽乖主礼；究其守备，是叶军谋。无责建牙，恐非直指。