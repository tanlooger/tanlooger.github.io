---
---
---
title: 得转运使以汴河水浅，运（水）〔船〕不通，请筑塞两（河）〔岸〕斗门。节度使以当军营田，悉在河次；若斗门筑塞，无以供军
---



川以利涉，竭则壅税；水能润下，塞亦伤农。将舍短以从长，宜去彼而取此。汴河决能降雨，流可通财。引漕运之千艘，实资积水；生稻粱于一溉，亦藉馀波。利既相妨，用难兼济。节度使以军储务足，思开窦而有年；转运司以邦赋贵通，恐负舟而无力。辞虽执竞，理可明征。壅四国之征，其伤多矣；专一方之利，所获几何？赡军虽望于秋成，济国难亏于日用。利害斯见，与夺可知。