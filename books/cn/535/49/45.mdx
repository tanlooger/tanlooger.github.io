---
---
---
title: 得郡举乙清高。廉使以为通介无常，罪举不当。郡称往通今介；时人无常，乙有常也
---



退藏守道，自合销声；待用济时，则难背俗。乙行藏未达，通介不常。若德至而无称，固当灭迹；既名彰而见举，诚合随时。徒立身以清高，且于物而凝滞。无固无必，盍守宣尼之言；独清独醒，信贻渔父之诮。兼济岂资于绝俗，全真未爽于同尘。宜从不当之科，俾慎无常之举。