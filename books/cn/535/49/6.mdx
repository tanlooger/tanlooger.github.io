---
---
---
title: 得景居丧，年老毁瘠，或非其过礼；景云：哀情所钟
---



孝乃行先，则当衔恤；子为亲后，安可危身？景丧则未终，老其将至。怀蓼莪之慕，诚合尽哀；迫桑榆之光，岂宜致毁？所以爰资肉食，唯服麻缞。况血气之既衰，老夫耄矣；纵哀情之罔极，吾子忍之。苟灭性而不胜，则伤生而非孝。因杀立节，庶毕三年之丧；顺变从宜，无及一朝之患。既亏念始，当愧或非。