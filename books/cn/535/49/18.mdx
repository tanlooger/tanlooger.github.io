---
---
---
title: 得丁为郡，岁凶、奏请赈给百姓。制未下，散之。本使科其专命。丁云：恐人困
---



临邦匡乏，情本由衷；为国救灾，美终归上。丁分条出守，求瘼居心。岁不顺成，人既忧于二鬴；公有滞积，户将饩于一钟。是输济众之诚，允叶分忧之政。然以事虽上请，恩未下流。稍违主守之文，遽见职司之举。使以未有君命，何其速欤？郡以苟利国家，专之可也。恤贫振廪，邓攸虽见免官；矫制发仓，汲黯不闻获罪。请宥自专之过，用旌共理之心。