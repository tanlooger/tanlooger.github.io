---
---
---
title: 得甲为将，以箪醪投河，命众饮之。或非其矫节。甲云：推诚而已，何必在醉
---



将主军情，酒存人欲。推诚之义，必在于均；饱德之文，不专于醉。甲寄分外阃，令出中权。九酝投河，义由独断；一瓢饮水，惠在同沾。傥师人之多寒，恩逾挟纩；如战士之载渴，功倍望梅。分少以表无颇，和众宁宜及乱？岂资满腹，所贵归心。少卿绝甘，见称汉代；子反独醉，实败楚军。苟臧否之必由，何古今之有异？非其矫节，是不知言。