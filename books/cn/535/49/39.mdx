---
---
---
title: 得丁陈计，请轻过移诸甲兵。省司以败法不许。丁云：宥罪济时，行古之道，何故不可
---



军兴事亟，则务益兵；时泰教成，固难败法。丁志崇陈计，识昧相时。当兵戢之朝，巨资凶器？在刑行之日，宁利幸人？是废国章，欲崇军实。祸关黩武，弊起惠奸。宥罪未若慎刑，济军不如经国。况王霸道异，古今代变。小哉管氏之器，曾是行权；哿矣省司之言，孰非经久。得失斯在，用舍可知。