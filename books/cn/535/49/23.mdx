---
---
---
title: 得甲年七十馀，有一子，子请不从政。所由云：人户减耗，徭役繁多，不可执礼而废事
---



役且有辞，信非懋力。老而不养，岂谓爱亲？恋若阻于循陔，怨必兴于陟岵。顾惟甲子，及此丁年。户减事繁，政宜勤于昼夜；家贫亲老，养难阙于晨昏。在子道而可矜，虽王徭之宜免。事闻诸礼，情见乎辞。天子敦风，犹劝养其三老；庶人从政，亦何假于一夫？况当孝理之朝，难抑亲人之请。所由之执，愚谓不然。