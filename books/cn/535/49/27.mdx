---
---
---
title: 得景为县官判事，案成后，自觉有失，请举牒追改。刺史不许，欲科罪。景云：令式有文
---



政尚从宽，过宜在宥。苟昨非之自悟，则夕改而可嘉。景乃寀寮，参诸簿领。当推案务剧，讵免毫厘之差？属褰帷政苛，不容笔削之改。误而不隐，悔亦可追。县无罔上之奸，州有刻下之虐。先迷后觉，判事虽不三思；苟有必知，牒举明无二过。揆人情而可恕，征国令而有文。将欲痛绳，恐非直笔。