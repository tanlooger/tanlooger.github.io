---
---
---
title: 得乙有罪，丁救以免，乙不谢。或责之。乙云：不为己
---



在公而行，诚非为己；怀惠以谢，则涉徇私。彼既求仁而得仁，此宜以直而报直。乙惟获戾，丁乃解纷。以为非罪而拘，冶长见称于尼父；直言以免，叔向宁谢于祁奚？论恩则丘山不胜，在道而江湖可忘。况情非私谒，可以不愧于人；义在公行，实以无求于我。合嘉遗直，勿听责言。