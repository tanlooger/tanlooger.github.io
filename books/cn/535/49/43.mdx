---
---
---
title: 得景请预驸马。所司纠云：景，庶子也，且违格令，欲科家长罪。不伏
---



冒婚徼幸，既抵官刑；罔上失忠，亦亏臣节。在幼贱而不禁，岂尊长之无辜？属下嫁王姬，旁求都尉。选吹箫之匹，虽则未获真人；预傅粉之郎，岂可滥收庶子？况姻连天族，荣冠人伦。嗣既异于承祧，礼难当于厘降。掩藏庶孽，唯虑其不谐；贪冒宠荣，讵思于有罪？岂非或益而损，曾是欲盖而彰。国章宁舍于面欺，家长宜从于首坐。