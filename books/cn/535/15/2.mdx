---
---
---
title: 酬卢秘书二十韵　时初奉诏除赞善大夫
---



谬历文场选，惭非翰苑才。云霄高暂致，毛羽弱先摧。识分忘轩冕，知归返草莱。杜陵书积蠹，丰狱剑生苔。晦厌鸣鸡雨，春惊震蛰雷。旧恩收坠履，新律动寒灰。凤诏容徐起，鹓行许重陪。衰颜虽拂拭，蹇步尚低徊。睡少钟偏警，行迟漏苦催。风霜趁朝去，泥雪拜陵回。上感君犹念，傍惭友或推。石顽镌费力，女丑嫁劳媒。倏忽青春度，奔波白日颓。性将时共背，病与老俱来。闻有蓬壶客，知怀杞梓材。世家标甲地，官职滞麟台。笔尽铅黄点，诗成锦绣堆。尝思豁云雾，忽喜访尘埃。心为论文合，眉因劝善开。不胜珍重意，满袖写琼瑰。