---
---
---
title: 题卢秘书夏日新栽竹二十韵
---



湘竹初封植，卢生此考槃。久持霜节苦，新托露根难。等度须当砌，疏稠要满栏。买怜分薄俸，栽称作闲官。叶翦蓝罗碎，茎抽玉琯端。几声清淅沥，一簇绿檀栾。未夜青岚入，先秋白露团。拂肩摇翡翠，熨手弄琅玕。韵透窗风起，阴铺砌月残。炎天闻觉冷，窄地见疑宽。梢动胜摇扇，枝低好挂冠。碧笼烟幂幂，珠洒雨珊珊。晚箨晴云展，阴芽蛰虺蟠。爱从抽马策，惜未截鱼竿。松韵徒烦听，桃夭不足观。梁惭当室杏，台陋本司兰。古诗云：“卢家兰室杏为梁。”又秘书府即兰台也。撑拨诗人兴，勾牵酒客欢。静连芦簟滑，凉拂葛衣单。岂止消时暑？应能保岁寒。莫同凡草木，一种夏中看。