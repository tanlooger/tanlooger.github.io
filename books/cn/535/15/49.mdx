---
---
---
title: 得微之到官后书，备知通州之事，怅然有感，因成四章
---



来书子细说通州，州在山根峡岸头。四面千重火云合，中心一道瘅江流。虫蛇白昼拦官道，蚊蟆黄昏扑郡楼。何罪遣君居此地？天高无处问来由！

匼匝巅山万仞余，人家应似甑中居。寅年篱下多逢虎，亥日沙头始卖鱼。衣斑梅雨长须熨，米涩畬田不解锄。努力安心过三考，已曾愁杀李尚书。李实尚书先贬此州，身殁于彼处。

人稀地僻医巫少，夏旱秋霖瘴疟多。老去一身须爱惜，别来四体得如何？侏儒饱笑东方朔，薏苡谗忧马伏波。莫遣沉愁结成病，时时一唱《濯缨歌》。

通州海内恓惶地，司马人间冗长官。伤鸟有弦惊不定，卧龙无水动应难。剑埋狱底谁深掘？松偃霜中尽冷看。举目争能不惆怅？高车大马满长安。