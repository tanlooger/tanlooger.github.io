---
---
---
title: 韦贯之可工部尚书制
---



敕：河南尹韦贯之：善驭者齐六辔，善理者正六官，六官成则百事举。故吾选贤任旧，以次第补之。而六卿材吾已得五，阙一不可，待汝而成。贯之以正行明诚，为先朝辅。始以直进，终以直退；道有消长，德无缁磷。及帅湘潭，尹河洛，而廉平清壹之政，继闻于京师。名简吾心，善入吾耳；宜置朝右，以之厚时风。况今之尚书，汉公卿也，言动可否，属人耳目焉；固不专率四属，程百工，备位于冬官而已。可工部尚书。