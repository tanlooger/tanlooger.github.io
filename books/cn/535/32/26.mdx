---
---
---
title: 杨景复可检校膳部员外郎、郓州观察判官，李缓可监察御史、天平军判官，卢载可协律郎、天平军巡官，独孤泾可监察御史、寿州团练副使，马植可试校书郎、泾原掌书记，程昔范可试正字、泾原判官，六人同制
---



敕：某官杨景复等：士子不患无位，患己不立。苟有所立，人必知之。惟尔等六人，蕴才业文，咸士之秀者。果为贤侯交辟，俾朕得闻其姓名。是用各进其秩，分授以职。若修饰不已、筹谋有闻，则鸿渐之资、当从此始。而景复禀训祗命，颇著令称。故因满岁，特假台郎。古者公臣之良，入补王职，朝奖非远，尔其勉之！可依前件。