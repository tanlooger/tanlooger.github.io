---
---
---
title: 田布赠右仆射制
---



敕：朕闻古之臣子，有忍死效节为忠者，有不伤发肤、全归为孝者，有不顾性命、引决为忠者；但问所操所蹈何如耳，岂系去就生死之间耶？噫！今有重义如泰山，轻生如鸿毛，死而不朽者；安得不褒扬宠饰，使天下闻之，所以劝孝心，激忠肠，然后薄者敦，懦者立，幸生者耻格也。故魏博等州节度观察处置等使、起复宁远将军、守右金吾大将军、员外置同正员、检校工部尚书、兼魏州大都督府长史、御史大夫、赐紫金鱼袋田布：其父太尉，甚贤此子，镇阳之乱，弘正殁焉。而布枕戈尝胆，誓报冤耻。故吾以大将军之旗鼓鈇钺，先臣之土壤士卒，尽用委付，亲加勉谕；人鬼之愤，期一泄而甘心焉。既而激发魏师，出疆临敌，事有不得已者，布亦未如之何。卒至于刳心自明，遗疏自列，谢君于天上，报父于地下：可谓田氏有孝子，国家有烈臣。则吾之知臣，弘正之知子，明矣！耸动人听，衋伤我怀。故废临朝，（可）〔所〕以示哀也；加礼命，所以示荣也：哀荣恩礼，至则至矣！呜呼！曾未足以显尔之节，不厌吾之心乎！可赠尚书右仆射，赠布帛三百段。米粟二千石，委度支逐便支遣。