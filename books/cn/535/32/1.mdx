---
---
---
title: 李愬赠太尉制
---



敕：故特进、行太子少保、上柱国、凉国公，食邑三千户、食实封伍伯户李愬：在建中岁，泚贼叛换，惟太师晟，实仗大顺，翦而潴之。在元和朝，蔡寇充斥，惟尔愬，实奋奇策，虏而戮之。父子之功，书于甲令，俱为第一，焯煇当时。矧尔一登将坛，六换鈇钺；坐论岩廊之道，卧理保傅之事：方深倚望，奄忽沦谢。是用当食累叹，视朝三辍。岂不以爪牙之威缺于外，股肱之痛轸于中者乎？而吊奠之命，赗赙之数，虽加常等，未表殊恩。宜以太尉之秩赠，上公之衮敛，俾尔被哀荣，服忠孝，从先太师于九原也。不其盛欤！呜呼！美终必复，礼无不答。昔尔之勤劳如彼，今吾之宠饰如此，君臣报施，可谓两臻其极焉！尔灵有知，钦我追命！可赠太尉；仍令所司，备礼册命。赐绢二千匹、布七百端、米粟一千石，委度支送。