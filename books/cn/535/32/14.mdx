---
---
---
title: 萧俛除吏部尚书制
---



敕：古者君使臣以礼，臣事君以忠。季代已还，鲜由兹道。先皇帝创于是，故在位十五载，凡解相印者殆二十人，多宠为大僚，或付以兵柄。矧予小子，宜有加焉。而辅弼之臣，尝经一日造吾膝，沃吾心，则思与之始终，厚伸恩礼；不唯劝感来者，且不敢失坠先志也。尚书右仆射萧俛：忠肃孝敬，佐吾为理，以勤事国，以疾退身，本末初终，不失其道。既免枢务，倚为右揆，加恩超等，复吾前言。而俛继上让章，至于三四。敦谕烦切，陈乞弥坚。是用正命为选部尚书，而冠六卿，统百职。尚可以表吾宠重，亦所以成尔谦光。尔宜钦厥止，慎厥终，无忝我褒扬之命。可吏部尚书。