---
---
---
title: 前庐州刺史殷祜可郑州刺史制
---



敕：某官殷祜：夫吏宽信则人人不偷，吏廉明则人人尽力。吾观祜之为政，其近之乎？前守庐江，能率是道，岁会课第，甲于他州；俾精前功，且伫来效，宜换符竹，移牧郑人。在春秋时，郑为侯国，武公善于其职，子产遗爱于人。人无古今，吏有能否，听吾用汝，汝其嗣之。可郑州刺史。