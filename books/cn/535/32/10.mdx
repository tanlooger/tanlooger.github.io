---
---
---
title: 张籍可水部员外郎制
---



敕：登仕郎守国子博士张籍：文教兴则儒行显，王泽流则歌诗作。若上以张教流泽为意，则服儒业诗者，宜稍进之。顷籍自校秘文而训国胄，今又覆名揣称，以水曹郎处焉。前年已来，凡历文雅之选三矣，然人皆以尔为宜。岂非笃于学，敏于行，而贞退之道胜也？与之宠名者，可以奖夫不汲汲于时者。可守尚书水部员外郎，散官、勋如故。