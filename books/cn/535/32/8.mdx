---
---
---
title: 张平叔可京兆少尹知府事制
---



敕：商州刺史张平叔：为人廉直，为政简惠，前后历〔府〕掾、邑宰、郡守，而去思来暮之谣，继闻于人听焉。及副盐铁官，刺商洛部，会课报政，亦甲于他官。自贞元已来，用三科取士，奉“详明政术，可以理人”之诏，而得其名有其实者，几何人哉？平叔居其一也。能效若是，何用不臧？故事：内史缺未补间，亚尹得行大京兆事，试可而即真者，往往有之。故其选任，日益难重。尔宜称所举，慎厥职，无堕大以勤小，无急弱以缓强。夕念朝行，遵吾约束。可京兆少尹知府事。