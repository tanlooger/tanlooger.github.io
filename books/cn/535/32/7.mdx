---
---
---
title: 杨嗣复可库部郎中知制诰制
---



敕：权知兵部郎中杨嗣复：朕闻前代制诰，中书令、侍郎、舍人通掌之。国朝已来，或以他官兼领，惟其人是用，不限于资秩职署焉。予以为然，多由是选。前所命者，时称得人。研实核名，次第及汝。汝嗣复根于义训，播为令器。文焕发而才秀出，不当汨没于郎吏间。况贞元中汝父为中书舍人，甚称厥职；今使汝继书吾命，成一家言。堂构国华，在于此举。尔宜兢兢祗励，无陨其名。可库部郎中知制诰。