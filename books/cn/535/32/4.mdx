---
---
---
title: 太子詹事刘元鼎可大理卿兼御史大夫、充西蕃盟会使，右司郎中刘师老可守本官、充盟会副使，通事舍人、太仆丞李武可守本官兼监察御史、充盟会判官，三人同制
---



敕：太子詹事刘元鼎等：夫选可任而任之，则用无不适；择可劳而劳之，则事无不成。盖君使臣、臣事君之大端也。属西夷乞盟，求可以莅之者；历选多士，吾得三人。今以元鼎之博通，师老之诚谅，武之恭敏：合而为用，不亦可乎？尔宜临之以庄，示之以信；仪形辞气，皆有可观。必能率服彼戎，不独益敬吾使。法卿、宪秩，宠之以遣。可依前件。