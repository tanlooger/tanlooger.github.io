---
---
---
title: 续虞人箴　元和十五年
---



唐受天命，十有二圣。业业惕惕，咸勤于政。鸟生深林，兽在丰草。春蒐冬狩，取之以道。鸟兽虫鱼，各遂其生。君民朝野，亦克用宁。在昔玄祖，祖训孔彰：驰骋畋猎，俾心发狂。何以验之？曰羿与康；曾不是（诚）〔诫〕，终然覆亡。故我列圣，鉴彼前王；虽有畋游，乐不至荒。高祖方猎，苏长进言：不满十旬，未足为欢。上心忽悟，为之辍畋。故武德业，垂二百年。降及宋璟，亦谏玄宗。温颜听纳，献替从容。及璟趋出，（临死之中）〔鹞死握中〕。故开元事，播于无穷。噫！逐兽于野，走马于路。岂不快哉？衔橛可惧。噫！夜归禁苑，朝出皇都。岂不乐哉？寇戎可虞。臣非兽臣，不当献箴。辄思出位，敢谏从禽。蝼蚁命小，安危计深。苟裨万一，臣死甘心。