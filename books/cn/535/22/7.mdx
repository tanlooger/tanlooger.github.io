---
---
---
title: 蟠木谣
---



蟠木蟠木，有似我身。不中乎器，无用于人。下拥肿而上辚菌，桷不桷兮轮不轮。天子建明堂兮，既非梁栋；诸侯斫大辂兮，材又不中。唯我病夫，或有所用。用尔为几，承吾臂、支吾颐而已矣。不伤尔朴，不枉尔理。尔怏怏为几之外，无所用尔。尔既不材，吾亦不材，胡为乎人间徘徊！蟠木蟠木，吾与汝归草堂去来！