---
---
---
title: 无可奈何
---



无可奈何兮！白日走而朱颜颓，少日往而老日催。生者不住兮，死者不回。况乎宠辱丰悴之外物，又何常不十去而一来。去不可挽兮，来不可推。无可奈何兮，已焉哉！惟天长而地久，前无始兮后无终。〔嗟〕吾生之几何？寄瞬息乎其中。又如太仓之稊米，委一粒于万钟。何不与道逍遥，委化从容？纵心放志，泄泄融融。胡为乎分爱恶于生死，系忧喜于穷通？倔强其骨髓，龃龉其心胸。合冰炭以交战，只自若兮厥躬。彼造物者，于何不为？此与化者，云何不随？或煦或吹，或盛或衰。虽千变与万化，委一顺之贯之。为彼何非？为此何是？谁冥此心？梦蝶之子。何祸非福？何吉非凶？谁达此观？丧马之翁。俾吾为秋毫之杪，吾亦自足，不见其小；俾吾为泰山之阿，吾亦无余，不见其多，是以达人，静则暗然与阴合迹，动则浩然与阳同波。委顺而已，孰知其他。时耶命耶？吾其无奈彼何。委耶顺耶？彼亦无奈吾何。夫两无奈何，然后能冥至顺而合大和。故吾所以饮大和，扣至顺，而为《无可奈何》之歌。