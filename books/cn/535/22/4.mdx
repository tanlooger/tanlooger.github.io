---
---
---
title: 画雕赞　并序
---



寿安令白昊，予宗兄也。得丹青之妙，传写之要，毛群羽族，尤是所长。长庆元年，以画雕贶予。予爱之，因题赞云：

鸷禽之英，黑雕丁丁。钩缀八爪，剑插六翎。想入心匠，写从笔精。不卵不雏，一日而成。轩然将飞，戛然欲鸣。毛动骨活，神来著形。始知造物，不必杳冥。但获天机，则与化争。韩（旰）［干］之马，籍籍知名；薛稷之鹤，翩翩有声，研工核能，较真（阙〔斗〕灵。岂无他人？不如我兄。