---
---
---
title: 驺虞画赞　并序
---



驺虞，仁瑞之兽也。其所感所食，暨形状质文，孙氏《瑞［应］图》具载其事。元和元年夏，有［以］《驺虞图》赠予者。予爱其外猛而威，内仁而信。又磋旷代不觌，引笔赞之词云尔。

（孟）［盂］山有兽，仁心毛质。不践生刍，不食生物。有道则见，非时不出。三季已还，退藏于密。我闻其名，征之于书；不识其形，得之于图。白质黑文，猊首虎躯。是耶非耶，孰知之乎？已矣夫！已矣夫！前不见往者，后不见来者。于嗟乎驺虞！