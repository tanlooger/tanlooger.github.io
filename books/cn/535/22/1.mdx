---
---
---
title: 续座右铭　并序
---



崔子玉《座右铭》，余窃慕之。虽未能尽行，常书屋壁。然其间似有未尽者，因续为《座右铭》云。

勿慕贵与富，勿忧贱与贫；自问道何如？贵贱安足云。闻毁勿戚戚，闻誉勿欣欣，自顾行何如？毁誉安足论。无以意傲物，以远辱于人；无以色求事，以自重其身。游与邪分歧，居与正为邻。于中有取舍，此外无疏亲。修外以及内，静养和与真。养内不遗外，动率义与仁。千里始足下，高山起微尘。吾道亦如此。行之贵日新。不敢规他人，聊自书诸绅。终身且自勖，身殁贻后昆。后昆苟反是，非我之子孙！