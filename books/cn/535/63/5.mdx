---
---
---
title: 览镜喜老
---



今朝览明镜，须鬓尽成丝。行年六十四，安得不衰羸？亲属惜我老，相顾兴叹咨。而我独微笑，此意何人知。笑罢仍命酒，掩镜（将）〔捋〕白髭。尔辈且安坐，从容听我词。生若不足恋，老亦何足悲？生若苟可恋，老即生多时。不老即须夭，不夭即须衰；晚衰胜早夭，此理决不疑。古人亦有言，浮生七十稀。我今欠六岁。多幸或庶几。傥得及此限，何羡荣启期？当喜不当叹，更倾酒一卮。