---
---
---
title: 风雪中作
---



岁暮风动地，夜寒雪连天。老夫何处宿？暖帐温炉前。两重褐绮衾，一领花葺毡。粥熟呼不起，日高安稳眠。是时心与身，了无闲事牵。以此度风雪，闲居来六年。忽思远游客，复想早朝士。踏冻侵夜行，凌寒未明起。心为身君父，身为心臣子。不得身自由，皆为心所使。我心既知足，我身自安止。方寸语形骸，吾应不负尔。