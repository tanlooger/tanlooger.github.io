---
---
---
title: 因梦有悟
---



交友沦殁尽，悠悠劳梦思。平生所厚者，昨夜梦见之。梦中几许事？枕上无多时。款曲数杯酒，从容一局棋。棋、酒皆梦中所见事。初见韦尚书，弘景。金紫何辉辉！中作李侍郎，建。笑言甚怡怡。终为崔常侍，玄亮。意色苦依依。一夕三改变，梦心不惊疑。此事人尽怪，此理谁得知？我粗知此理，闻于竺乾师。识行妄分别，智隐迷是非。若转识为智，菩提其庶几。