---
---
---
title: 三十三、革吏部之弊
---



问：吏部之弊，为日久矣。今吏多于员，其由何因？官不得人，其由何在？奸伪日起，其计何生？驰鹜日滋，其风何自？欲使吏与员而相得，名与实而相符，趋竞巧滥之弊销，公平政理之道长。妍蚩者不能欺于藻镜，锱铢者不敢诈于铨衡。岂无良谋，以救其弊？

臣伏见吏部之弊，为日久矣。时皆共病，不知其然。臣请备而言之。臣闻：古者计户以贡士，量官而署吏，故官不乏吏，士不乏官，士吏官员，必相参用。今则官倍于古，吏倍于官，入色者又倍于吏也。此由每岁假文武而筮仕者众，冒资荫而出身者多。故官不得人，员不充吏。是以争求日至，奸滥日生，斯乃为弊之一端也。臣又闻：古者州郡之吏，牧守选而举之；府寺之寮，公卿辟而署之；其余者乃归有司。有司所领既少，则所选必精。此前代所以得人也。今则内外之官，一命巳上，岁羡千数，悉委吏曹。吏曹案资署官，犹惧不给。则何暇考察名实，区别否臧者乎？至使近代以来，浸而成弊。真伪争进，共征循资之书；贤愚莫分，同限停年之格。才能者淹滞而不振，巧诈者因缘以成奸，此又为弊之一端也。今若使内外师长者，各选其人，分署其吏，则庶乎官得其才矣；使诸色入仕者量省其数，或间以年，则庶乎士不乏官矣。官得其才，则公平政理之道所由长也；士不乏官，则趋竞巧滥之弊所由消也。矧又减铨衡之偏重，则力不挠而易平矣；分藻镜之独鉴，则照不疲而易明矣。与夫千品折于一面，百职断于一心，功相万也。得失相悬，岂不远矣！臣以为芟烦铲弊，莫尚于斯。