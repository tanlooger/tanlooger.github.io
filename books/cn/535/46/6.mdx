---
---
---
title: 二十四、议罢漕运可否
---



问：秦居上腴，利号近蜀，然都畿所理，征赋不充。故岁漕山东谷四百万斛，用给京师。其间水旱不时，赈贷贫乏。今议者罢运谷而收脚价，籴户粟而折税钱。但未知利于彼乎，而害于此乎？

臣闻：议者将欲罢漕运于江淮，请和籴于关辅，以省其费，以便于人。臣愚以为救一时之弊则可也，若以为长久之法，则不知其可也。何者？方今自淮以南，逾年旱歉，自洛而西，仍岁丰稔。彼人困于艰食，此谷贱于伤农。困则难于发租，贱则易于乞籴。斯则不便于彼，而无害于此矣。此臣所谓救一时之弊则可也。若举而为法，循以为常，臣虽至愚，知其不可。何者？夫都畿者，四方所凑也，万人所会也，六军所聚也。虽利称近蜀之饶，犹未能足其用；虽田有上腴之利，犹不得充其费。况可日削其谷，月朘其食乎？故国家岁漕东南之粟以给焉，时发中都之廪以赈焉，所以赡关中之人，均天下之食，而古今不易之制也。然则用舍利害，可明征矣。

夫赍敛籴之资，省漕运之费，非无利也，盖利小而害大矣，故久而不胜其害；挽江淮之租，赡关辅之食，非无害也，盖害小而利大矣，故久而不胜其利。大凡事之大害者，不能无小利也；事之大利者，不能无小害也。盖恤小害则大害不去，爱小利则大利不成也。古之明王所以能兴利除害者非他，盖弃小而取大耳。今若恤泛舟之役，忘移谷之用，是知小计而不知大会矣。此臣所谓若以为长久之法，则不知其可也。