---
---
---
title: 三十二、议庶官迁次之迟速
---



问：先王建官，升降有制，迁次有常，此经久之道也。或云：赏善罚恶者，不逾时月。又曰：为官吏者，可长子孙。岂今古之制殊乎？不然，何迟速之异如此也？今欲速迁而劝善，恐诱躁求之心；将令久次而望功，虑兴滞用之叹。疾徐之制，何以为中？

臣闻：孔子曰：“苟有用我者，三年而有成。”《舜典》曰：“三载考绩，三考黜陟幽明。”虽圣贤为政，未及三年，不能成也。虽善恶难知，不过九载，必自著也。由此而论，为官吏者，不可速迁也，不可久次也。若未三年而迁，则政未立，绩未成。且躁求之心生，而驯致之化废矣。若过九载而不转，则明不陟，幽不黜，而劝善之法缺，惩恶之典隳矣。大凡内外之官，其略如此。然则最与天子共理者，莫先于二千石乎？臣窃见近来诸州刺史，有未两考而迁者。岂为善成政之速，速于圣贤耶？将有司考察之不精耶？不然，何迁之遽也？又有逾一纪而不转者。〔岂〕善恶未著，莫得而知耶？将有司遗忘而不举耶？不然，何转之迟也？臣伏见顺宗皇帝诏曰：“凡内外之职，四考递迁。”斯实革今之弊，行古之道也。然臣犹以为吏能有闻者，既以四考迁之；政术无取者，亦宜四考黜之。将欲循其名，辨其实，则在陛下奖纠察之吏，督考课之官，使别其否臧，明知白黑。仍命曰：虽久次者不得逾于四载，虽速迁者亦待及于三年。此先王较能之大方，致理之要道也。伏惟陛下试垂意而察焉。