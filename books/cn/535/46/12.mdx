---
---
---
title: 三十、审官　量才授职，则政成事举
---



问：官既备而事未举，才既用而政未成。将欲正之，其失安在？

臣闻：夫官既备而事未举，才既用而政未成者，由官与才不相得也。且官有小大繁简之殊，才有短长能否之异：称其任，则政立；枉其能，则事乖。故先王立庶官而后求人，使乎各司其局也；辨众才而后入仕，使乎各尽其能也。如此，则官虽省，才虽半，可得而理矣。若以短任长，以大授小。委其不可而望其可，强其不能而责其能。如此，则官虽能，才虽倍，无益于理矣。故曰：任小能于大事者，犹狸搏虎而刀伐木也；屈长才于短用者，犹骥捕鼠而斧剪毛也。所不相及，岂不宜哉？王者诚能量众才之短长，审庶官之小大。俾操凿柄者无圆方之谬，备轮辕者适曲直之宜。自然人尽其能，职修其要，彝伦日叙，庶绩日凝，又何患乎事不举而政未成哉？