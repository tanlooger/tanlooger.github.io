---
---
---
title: 三十一、大官乏人　由不慎选小官也
---



问：国家台衮之材，台省之器，胡然近日稍乏其人？将欲救之，其故安在？

臣伏见国家公卿将相之具，选于丞郎给舍。丞郎给舍之材，选于御史遗补郎官。御史遗补郎官之器，选于秘著校正畿赤簿尉。虽未尽是，十常六七焉。然则畿赤之吏，不独以府县之用求之；秘著之官，不独以校勘之用取之。其所责望者，乃丞郎之椎轮，公卿之滥觞也。则选用之际，宜得其人。臣窃见近日秘著校正，或以门地授；畿赤簿尉，唯以资序求。未商较其器能，不研核其才行。至使顷年巳来，台官空，不知所取；省郎阙，不知所求。岂直乏贤，诚亦废事。且以资序得者，仅能参于簿领；以门地进者，或未任于铅黄。臣恐台衮之才，台省之具，十年巳后，稍乏其人。又顷者有司惩趋竞之流，塞侥幸之路，俾进士非科第者，不授校正；校正欠资考者，不署畿官。立而为文，权以救弊。盖以一时之制，非可久之术。今者有司难于抡材，易于注拟，因循勿改，守以为常。至使两畿之中，数县之外，虽资序皆当其任，而名实莫得而闻。故每台省缺员，曾莫拟议。则守文之弊，一至于斯。伏愿思以后艰，革其前失。广丞郎椎轮之本，疏公卿滥觞之源。如此，则良能之材，必足用矣；要剧之职，不乏人矣。