---
---
---
title: 二十、平百货之价　陈敛散之法，请禁销钱为器
---



问：今田畴不加辟，而菽粟之估日轻；桑麻不加植，而布帛之价日贱。是以射时利者，贱收而日富；勤力穑者，轻用而日贫。夫然，岂殖货敛散之节失其宜耶？将泉布轻重之权不得其要也？

臣闻：谷帛者，生于农也；器用者，化于工也；财物者，通于商也；钱刀者，操于君也。君操其一，以节其三。三者和钧，非钱不可也。夫钱刀重则谷帛轻，谷帛轻则农桑困。故散钱以敛之，则下无弃谷遗帛矣。谷帛贵则财物贱，财物贱则工商劳。故散谷以收之，则下无废财弃物也。敛散得其节，轻重便于时，则百货之价自平，四人之利咸遂。虽有圣智，未有易此而能理者也。方今关辅之间，仍岁大稔，此诚国家散钱歛谷，防俭备凶之时也。时不可失，伏惟陛下惜之。臣又见今人之弊者，由铜利贵于钱〔刀〕也。何者？夫官家采铜铸钱，成一钱破数钱之费也；私家销钱为器，破一钱，成数钱之利也。铸者有程，销者无限。虽官家之岁铸，岂能胜私家之日销乎？此所以天下之钱日减而日重矣。今国家行挟铜之律，执铸器之禁，使器无用铜。铜无利也，则钱不复销矣。此实当今权节重轻之要也。