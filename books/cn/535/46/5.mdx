---
---
---
title: 二十三、议盐法之弊　论盐商之幸
---



臣伏以国家盐之法久矣，盐之利厚矣。盖法久则弊起，弊起则法隳；利厚则奸生，奸生则利薄。臣以为隳薄之由，由乎院场太多，吏职太众故也。何者？今之主者，岁考其课利之多少而殿最焉，赏罚焉。院场既多，则各虑其商旅之不来也，故羡其盐而多与焉。吏职既众，则各惧其课利之不优也，故慢其货而苟得焉。盐羡则幸生，而无厌之商趋矣，货慢则滥作，而无用之物入矣。所以盐愈费而官愈耗，货愈虚而商愈饶，法虽行而奸缘，课虽存而利失。今若减其吏职，省其院场，审货帛之精粗，谨盐量之出入。使月有常利，岁有常程。自然盐不诱商，则出无羡盐矣；吏不争课，则入无滥货矣。盐不滥出，货不滥入，则法自张而利复兴矣。利害之效，岂不然乎？

臣又见：自关以东，上农大贾，易其资产，入为盐商。率皆多藏私财，别营稗贩，少出官利，唯求隶名。居无征徭，行无榷税。身则庇于盐籍，利尽入于私室。此乃下有耗于农商，上无益于筦榷，明矣。盖山海之饶，盐铁之利，利归于人，政之上也，利归于国，政之次也。若上既不归于人，次又不归于国，使幸人奸党得以自资，此乃政之疵，国之蠹也。今若铲革弊法，沙汰奸商，使下无侥幸之人，上得析毫之计，斯又去弊兴利之一端也。唯陛下详之。