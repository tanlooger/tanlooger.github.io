---
---
---
title: 二十九、请行赏罚，以劝举贤
---



问：顷者累下诏旨，令举所知。献其状，莫匪贤能；授以官，罕闻政绩。将人不易知耶？将容易其举耶？

臣伏见顷者德宗皇帝颁下诏旨，令举所知。自是内外百寮，岁有闻荐。有司各详其状，咸命以官。语其数诚得多士之名，考其才或非尽善之实。何则？得贤由举择慎审，慎审由赏罚必行。自十年以来，未闻有司以得所举赏一人，以失所举罪一人。则内外之荐，恐未专精；出处之贤，或有违滥。斯所以令陛下尚有未得贤之叹也。伏惟申命所举，深诏有司，量其短长之材，授以小大之职。然后明察臧否，精考殿最：得人者行进贤之赏，谬举者坐不当之（辜）〔罪〕。自然上下精详，远近惩劝。谨关梁以相保，责辕轮以相求。俾夫草靡风行，达于天下。天下之耳尽为陛下听，天下之目尽为陛下视。明其视则举不失德，广其听则野无遗贤。而后官得其才，事得其序。如此，则陛下但凝神端拱，而天下理矣。