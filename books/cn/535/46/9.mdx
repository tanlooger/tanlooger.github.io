---
---
---
title: 二十七、请以族类求贤
---



问：自古以来，君者无不思求其贤，贤者罔不思效其用。然两不相遇，其故何哉？今欲求之，其术安在？

臣闻：人君者无不思求其贤，人臣者无不思效其用。然而君求贤而不得，臣效用而无由者，岂不以贵贱相悬，朝野相隔，堂远于千里，门深于九重？虽臣有慺慺之诚，何由上达？虽君有孜孜之念，无因下知。上下茫然，两不相遇。如此则岂唯贤者不用，矧又用者不贤。所以从古巳来，乱多而理少者，职此之由也。臣以为求贤有术，辨贤有方。方术者，各审其族类，使之推荐而巳。近取诸喻，其犹线与矢也。线因针而入，矢待弦而发。虽有线矢，苟无针弦，求自致焉，不可得也。

夫必以族类者，盖贤愚有贯，善恶有伦，若以类求，必以类至。此亦由水流湿，火就燥，自然之理也。何则？夫以德义立身者，必交于德义，不交于险僻；以正直克己者，必用于正直，不用于颇邪；以贪冒为意者，必比于贪冒，不比于贞廉；以悖慢肆心者，必狎于悖慢，不狎于恭谨。何者？事相害而不相利，性相戾而不相从：此乃天地常伦，人物常理，必然之势也。则贤与不肖，以此知之。伏惟陛下：欲求而致之也，则思因针待弦之势；欲辨而别之也，则察流湿就燥之徒。得其势，必汇征而自来；审其徒，必群分而自见。求人之术，辨人之方，于是乎在此矣。