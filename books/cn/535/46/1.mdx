---
---
---
title: 十九、息游惰　劝农桑，议赋税，复租庸，罢缗钱，用谷帛
---



问：一夫不田，天下有受其馁者；一妇不蚕，天下有受其寒者。斯则人之性命系焉，国之贫富属焉。方今人多游心，地有遗力，守本业者浮而不固，逐末作者荡而忘归。夫然，岂惩戒游堕之法失其道耶？将敦劝农桑之教不得其本耶？

臣伏见今之人舍本业、趋末作者，非恶本而爱末，盖去无利而就有利也。夫人之蚩蚩趋利者甚矣，苟利之所在，虽水火蹈焉，虽白刃冒焉。故农桑苟有利也，虽日禁之，人亦归矣，而况于劝之乎？游堕苟无利也，虽日劝之，亦不为矣，而况于禁之乎？当今游堕者逸而利，农桑者劳而伤。所以伤者，由天下钱刀重而谷帛轻也。所以轻者，由赋敛失其本也。夫赋敛之本者，量桑地以出租，计夫家以出庸，租庸者，谷帛而巳。今则谷帛之外，又责之以钱。钱者，桑地不生铜，私家不敢铸，业于农者何从得之？至乃吏胥追征，官限迫蹙，则易其所有，以赴公程。当丰岁，则贱籴半价，不足以充缗钱；遇凶年，则息利倍称，不足以偿逋债。丰凶既若此，为农者何所望焉？是以商贾大族，乘时射利者，日以富豪，田垄罢人，望岁勤力者，日以贫困。劳逸既悬，利病相诱。则农夫之心，尽思释耒而倚市；织妇之手，皆欲投杼而刺文。至使田卒污莱，室如悬磬。人力罕施，而地利多郁；天时虚运，而岁功不成。臣常反复思之，实由谷帛轻而钱刀重也。

夫籴甚贵，钱甚轻，则伤人；籴甚贱，钱甚重，则伤农。农伤则生业不专，人伤则财用不足。故王者平均其贵贱，调节其重轻。使百货通流，四人交利。然后上无乏用，而下亦阜安。方今天下之钱，日以减耗：或积于国府，或滞于私家。若复日月征求，岁时输纳。臣恐谷帛之价转贱，农桑之业转伤。十年巳后，其弊或甚于今日矣。非所谓平均调节之道也。今若量夫家之桑地，计谷帛为租庸，以石斗登降为差，以匹丈多少为等。但书估价，并免税钱。则任土之利载兴，易货之弊自革。弊革则务本者致力，利兴则趋末者回心。游手于道途市肆者，可易业于西成；托迹于军籍释流者，可返躬于东作。欲其游堕，其可得乎？加以陛下念稼穑之艰难，则薄敛而人足食矣。念纺绩之勤苦，则省用而人丰财矣；念异货之败度，则寡欲而人著诚矣；念奇器之荡心，则正德而人归厚矣。其兴利除害也如彼，又修己化人也如此。是必应之如响答，顺之如风行。斯所谓下令于流水之源，系人于苞桑之本者矣。欲其游堕，其可得乎？