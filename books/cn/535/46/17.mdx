---
---
---
title: 三十五、使百职修，皇纲振　在乎革慎默之俗
---



夫百职不修，万事不举，皇纲驰而不振，颓俗荡而不还者，由君子谠直之道消，小人慎默之道长也。臣伏见近代以来，时议者率以拱默保位者为明智，以柔顺安身者为贤能，以直言危行者为狂愚，以中立守道者为凝滞。故朝寡敢言之士，庭鲜执咎之臣，自国及家，浸而成俗。故父训其子曰：无介直以立仇敌。兄教其弟曰：无方正以贾悔尤。识者腹非而不言，愚者心竞而是效。至使天下有目者如瞽也，有耳者如聋也，有口者如含锋刃也。慎默之俗，一至于斯。此正士直臣所以退藏而长太息也。岂直若此而巳哉？盖慎默积于中，则职事废于外；强毅果断之心屈，畏忌因循之性成。反谓率职而举正者不达于时宜，当官而行法者不通于事变。是以殿最之文，虽书而不实；黜陟之法，虽备而不行。欲望善者劝，恶者惩，百职修，万事举，不可得也。

然臣以为历代之颓俗，非国朝不能革也；国朝之皇纲，非陛下不能振也。革振之术，臣粗知之。何者？夫人之蚩蚩，唯利是务。若利出于慎默，则慎默之风大起；若利出于谠直，则谠之风大行。亦犹冬月之阳，夏日之阴，不召物〔而物〕自归之者，无他，温凉之利所在故也。伏惟陛下以至公统天下，以至明御群臣。使情伪无所逃，言行无所隐，有若谠直强毅举正弹违者，引而进之；有若慎默畏忌吐刚茹柔者，推而远之。使此有利，彼无利，安得不去彼取此乎？斯所谓俾人日从善远罪而不自知也。如此，则百职修，万事举，皇纲振，颓俗移。太平之风，由斯而致矣。