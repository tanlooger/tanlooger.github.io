---
---
---
title: 昨以拙诗十首寄西川杜相公，相公亦以新作十首惠然报示。首数虽等，工拙不伦。重以一章，用伸答谢
---



诗家律手在（城）〔成〕都，权与寻常将相殊。剪截五言兼用钺，陶钧六义别开炉。惊人卷轴须知有，随事文章不道无。篇数虽同光价异，十鱼目换十骊珠。

和令狐相公《新于郡内栽竹百竿，拆壁开轩，旦夕对玩，偶题七言五韵》

梁园修竹旧传名，久废年深竹不生。千亩荒凉寻未得，百竿青翠种新成。墙开乍见重添兴，窗静时闻别有情。烟叶蒙笼侵夜色，风枝萧飒欲秋声。更登楼望尤堪重，千万人家无一茎。汴州人家并无竹。

重答汝州李六使君见和《忆吴中旧游五首》

为忆娃宫与虎丘，玩君新作不能休。蜀笺写出篇篇好，吴调吟时句句愁。洛下林园终共住，江南风月会重游。先与李六有此二句之约。由来事过多堪惜，何况苏州胜汝州！李前剌苏州，故有是句。