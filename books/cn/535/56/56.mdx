---
---
---
title: 咏家酝十韵
---



独醒从古笑灵均，长醉如今敩伯伦。旧法依稀传自杜，杜康。新方要妙得于陈。陈郎中岵传受此法。井泉王相资重九，曲蘖精灵用上寅。水用九月九日，曲用七月上寅。酿糯岂劳炊范黍？撇篘何假漉陶巾？常嫌竹叶犹凡浊，始觉榴花不正真。瓮揭闻时香酷烈，瓶封贮后味甘辛。捧疑明水从空化，饮似阳和满腹春。色洞玉壶无表里，光摇金盏有精神。能销忙事成闲事，转得忧人作乐人。应是世间贤圣物，与君还往拟终身。