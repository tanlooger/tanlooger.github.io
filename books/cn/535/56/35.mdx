---
---
---
title: 酬郑侍御《多雨春空过诗三十韵》　次用本韵
---



南雨来多滞，东风动即狂。月行离毕急，龙走召云忙。鬼转雷车响，蛇腾电策光。侵淫天似漏，沮洳地成疮。惨淡阴烟白，空蒙宿雾黄。暗遮千里目，闷结九回肠。寂寞羁臣馆，深沉思妇房。镜昏鸾灭影，衣润麝消香。兰湿难纫佩，花凋易落妆。沾黄莺翅重，滋绿草心长。紫陌皆泥泞，黄污共淼茫。恐霖城怪沴，望霁剧祯祥。楚柳腰肢亸，湘筠涕泪滂。昼昏疑是夜，阴盛胜于阳。居士巾皆垫，行人盖尽张。跳蛙还屡出，移蚁欲深藏。端坐交游废，闲行去步妨。愁生垂白叟，恼杀蹋青娘。变海（份）〔常〕须虑，为鱼慎勿忘。此时方共惧，何处可相将？此已下述浙东政事。已望东溟祷，仍封北户穰。却思逢旱魃，谁喜见商羊？预怕为蚕病，先忧作麦霜。惠应施浃洽，政岂假揄扬？祀典修咸秩，农书振满床。丹诚期恳苦，白日会昭彰。赈廪赒饥户，苫城备坏墙。且当营岁事，宁暇惜年芳？德胜令灾弭，人安在吏良。尚书心若此，不枉系金章。