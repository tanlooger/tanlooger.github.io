---
---
---
title: 对酒　五首
---



巧拙贤愚相是非，何如一醉尽忘机？君知天地中宽窄，雕鹗鸾凰各自飞。

蜗牛角上争何事？石火光中寄此身。随富随贫且欢乐，不开口笑是痴人。

丹砂见火去无迹，白发（诋）〔【讠尼】〕人来不休。赖有酒仙相暖热，松乔醉即到前头。

百岁无多时壮健，一春能几日晴明？相逢且莫推辞醉，听唱《阳关》第四声。第四声：“劝君更尽一杯酒，西出阳关无故人。”

昨日低眉问疾来，今朝收泪吊人回。眼前流例君看取，且遣琵琶送一杯。