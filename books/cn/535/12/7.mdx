---
---
---
title: 醉后走笔酬刘五主簿长句之赠，兼简张大、贾二十四先辈昆季
---



刘兄文高行孤立，十五年前名翕习。是时相遇在符离，我年二十君三十。得意忘年心迹亲，寓居同县日知闻。衡门寂寞朝寻我，古寺萧条暮访君。朝来暮去多携手，穷巷贫居何所有？秋灯夜写联句诗，春雪朝倾暖寒酒。陴湖绿爱白鸥飞，濉水清怜红鲤肥。偶语闲攀芳树立，相扶醉踏落花归。张贾弟兄同里巷，乘闲数数来相访。雨天连宿草堂中，月夜徐行石桥上。我年渐长忽自惊，镜中冉冉髭须生。心畏后时同励志，身牵前事各求名。问我栖栖何所适？乡人荐为鹿鸣客。二千里别谢交游，三十韵诗慰行役。出门可怜唯一身，弊裘瘦马入咸秦。冬冬街鼓红尘暗，晚到长安无主人。二贾二张与余弟，驱车逦迤来相继。操词握赋为干戈，锋锐森然胜气多。齐入文场同苦战，五人十载九登科。二张得隽名居甲，美退争雄重告捷。棠棣辉荣并桂枝，芝兰芬馥和荆叶。唯有（沆）［沅］犀屈未伸，握中自谓骇鸡珍。三年不鸣鸣必大，岂独骇鸡当骇人。元和运启千年圣，同遇明时余最幸。始辞秘阁吏王畿，遽列谏垣升禁闱。蹇步何堪鸣珮玉？衰容不称著朝衣。阊阖晨开朝百辟，冕旒不动香烟碧。步登龙尾上虚空，立去天颜无咫尺。宫花似雪从乘舆，禁月如霜坐直庐。身贱每惊随内宴，才微常愧草天书。晚松寒竹新昌第，职居密近门多闭。日暮银台下直回，故人到门门暂开。回头下马一相顾，尘土满衣何处来？敛手炎凉叙未毕，先说旧山今悔出。歧阳旅宦少欢娱，江左羁游费时日。赠我一篇《行路吟》，吟之句句披沙金。岁月徒催白发貌，泥涂不屈青云心。谁会茫茫天地意，短才获用长才弃。我随鹓鹭入烟云，谬上丹墀为近臣；君同鸾凤栖荆棘，犹著青袍作选人。惆怅知贤不能荐，徒为出入蓬莱殿。月惭谏纸二百张，岁愧俸钱三十万。大底浮云何足道，几度相逢即身老。且倾斗酒慰羇愁，重话符离问旧游。北巷邻居几家去？东林旧院何人住？武里村花落复开，流沟山色应如故。感此酬君千字诗，醉中分手又何之？须知通塞寻常事，莫叹浮沉先后时。慷慨临岐重相勉，殷勤别后加餐饭。君不见，买臣衣锦还故乡，五十身荣未为晚！

和钱员外答卢员外《早春独游曲江见寄长句》

春来有色暗融融，先到诗情酒思中。柳岸霏微裛尘雨，杏园澹荡开花风。闻君独游心郁郁，薄晚新情骑马出。醉思诗侣有同年，春叹翰林无暇日。云夫首唱寒玉音，蔚章继和春搜吟。此时我亦闭门坐，一日风光三处心。云夫、蔚章同年及第，时予与蔚章同在翰林。