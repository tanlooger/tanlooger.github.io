---
---
---
title: 浩歌行
---



天长地久无终毕，昨夜今朝又明日。鬓发苍浪牙齿疏，不觉身年四十七。前去五十有几年？把镜照面心茫然！既无长绳系白日，又无大药驻朱颜。朱颜日渐不如故，青史功名在何处？欲留年少待富贵，富贵不来年少去。去复去兮如长河，东流赴海无回波。贤愚贵贱同归尽，北邙冢墓高嵯峨。古来如此非独我，未死有酒且酣歌。颜回短命伯夷饿，我今所得亦已多。功名富贵须待命，命若不来如奈何！