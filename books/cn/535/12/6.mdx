---
---
---
title: 送张山人归嵩阳
---



黄昏惨惨天微雪，修行坊西鼓声绝。张生马瘦衣且单，夜扣柴门与我别。愧君冒寒来别我，为君沽酒张灯火。酒酣火暖与君言，何事入关又出关？答云前年偶下山，四十馀月客长安。长安古来名利地，空手无金行路难。朝游九城陌，肥马轻车欺杀客；暮宿五侯门，残茶冷酒愁杀人。春明门，门前便是嵩山路。幸有云泉容此身，明日辞君且归去。