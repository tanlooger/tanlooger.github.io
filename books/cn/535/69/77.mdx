---
---
---
title: 醉中得上都亲友书，以予停俸多时，忧问贫乏。偶乘酒兴，咏而报之
---



头白醉昏昏，狂歌秋复春。一生耽酒客，五度弃官人。苏州、刑部侍郎、河南尹、同州刺史、太子少傅，皆以病免也。异世陶元亮，前生刘伯伦。卧将琴作枕，行以锸随身。岁要衣三对，年支谷一囷。园葵烹佐饭，林叶扫添薪。没齿甘蔬食，摇头谢搢绅。自能抛爵禄，终不恼交亲。但得杯中渌，从生甑上尘。烦君问生计，忧醒不忧贫。