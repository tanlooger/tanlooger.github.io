---
---
---
title: 赠梦得
---



前日君家饮，昨日王家宴。今日过我庐，三日三会面。当歌聊自放，对酒交相劝。为我尽一杯，与君发三愿：一愿世清平，二愿身强健。三愿临老头，数与君相见。

逸老　庄子云：“劳我以生，逸我以老，息我以死也。”

白日下骎骎，青天高浩浩。人生在其中，适时即为好。劳我以少壮，息我以衰老。顺之多吉寿，违之或凶夭。我初五十八，息老虽非早。一闲十三年，所得亦不少。况加禄仕后，衣食常温饱。又从风疾来，女嫁男婚了。胸中一无事，浩气凝襟抱。飘若云信风，乐于鱼在藻。桑榆坐已暮，钟漏行将晓。皤然七十翁，亦足称寿考。筋骸本非实，一束巴蕉草。眷属偶相依，一夕同栖鸟。去何有顾恋？住亦无忧恼。生死尚复然，其馀安足道？是故临老心，冥然合玄造。