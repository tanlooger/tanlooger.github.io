---
---
---
title: 对酒闲吟，赠同老者
---



人生七十稀，我年幸过之。远行将（路尽）〔尽路〕，春梦欲觉时。家事口不问，世名心不思。老既不足叹，病亦不能治。扶侍仰婢仆，将养信妻儿。饥饱进退食，寒喧加减衣。声妓放郑卫，裘马脱轻肥。百事尽除去，尚馀酒与诗。兴来吟一篇，吟罢酒一卮。不独适情性，兼用扶衰羸。云液洒六腑，阳和生四肢。于中我自乐，此外吾不知。寄问同老者，舍此将安归？莫学蓬心叟，胸心残是非。