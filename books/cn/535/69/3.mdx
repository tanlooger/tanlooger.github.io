---
---
---
title: 题牛相公归仁里宅新成小滩
---



平生见流水，见此转留连。况此朱门内，君家新引泉。伊流决一带，洛石砌千拳。与君三伏月，满耳作潺湲。深处碧磷磷，浅处清溅溅。碕岸束呜咽，沙汀散沦涟。翻浪雪不尽，澄波空共鲜。两崖滟滪口，一泊潇湘天。曾作天南客，漂流六七年。何山不倚杖？何水不停船？巴峡声心里，松江色眼前。今朝小滩上，能不思悠然！