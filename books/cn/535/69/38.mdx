---
---
---
title: 送毛仙翁　江州司马时作
---



仙翁已得道，混迹寻岩泉。肌肤冰雪莹，衣服云霞鲜。绀发丝并致，龆容花共妍。方瞳点玄漆，高步凌飞烟。几见桑海变，莫知龟鹤年。所憩九清外，所游五岳巅。轩昊旧为侣，松乔难比肩。每嗟人世人，役役如狂颠。孰能脱羁鞅？尽遭名利牵。貌随岁律换，神逐光阴迁。惟余负忧谴，憔悴湓江壖。衰鬓忽霜白，愁肠如火煎。羁旅坐多感，徘徊私自怜。晴眺五老峰，玉洞多神仙。何当悯湮厄，授道安虚孱。我师惠然来，论道穷重玄。浩荡八溟阔，志泰心超然。形骸既无束，得丧亦都捐。岂识椿菌异？那知鹏鷃悬。丹华既相付，促景定当延。玄功曷可报？感极惟勤拳。霓旌不肯驻，又归武夷川。语罢倏然别，孤鹤升遥天。赋诗叙明德，永续《步虚篇》。