---
---
---
title: 闲居偶吟，招郑庶子、皇甫郎中
---



自哂此迂叟，少迂老更迂。家计一不问，园林聊自娱。竹间琴一张，池上酒一壶。更无俗物到，但与秋光俱。古石苍错落，新泉碧萦纡。焉用车马客，即此是吾徒。犹是所思人，各在城一隅。杳然爱不见，搔首方踟蹰。玄晏风韵远，子真云貌孤。诚知厌朝市，何必忆江湖？能来小涧上，一听潺湲无？