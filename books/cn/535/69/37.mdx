---
---
---
title: 感旧　并序
---



故李侍郎杓直，长庆元年春薨。元相公微之，大和六年秋薨。崔（侍郎）〔常侍〕晦叔，大和七年夏薨。刘尚书梦得，会昌二年秋薨。四君子，予之执友也，二十年间，凋零共尽。唯予衰病，至今独存。因咏悲怀，题为《感旧》。

晦叔坟荒草已陈，梦得墓湿土犹新。微之捐馆将一纪，杓直归丘二十春。城中虽有故第宅，庭芫园废生荆榛。箧中亦有旧书札，纸穿字蠢成灰尘。平生定交取人窄，屈指相知唯五人。四人先去我在后，一枝蒲柳衰残身。岂无晚岁新相识？相识面亲心不亲。人生莫羡苦长命，命长感旧多悲辛！