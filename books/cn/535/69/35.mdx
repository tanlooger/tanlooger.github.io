---
---
---
title: 二年三月五日，斋毕开素，当食偶吟，赠妻弘农郡君
---



睡足支体畅，晨起开中堂。初旭泛帘幕，微风拂衣裳。二婢扶盥栉，双童舁簟床。庭东有茂树，其下多阴凉。前月事斋戒，昨日散道场。以我久蔬素，加笾仍异粮。鲂鳞白如雪，蒸炙加桂姜。稻饭红似花，调沃新酪浆。佐以酺醢味，间之椒薤芳。老怜口尚美，病喜鼻闻香。娇呆三四孙，索哺绕我傍。山妻未举案，馋叟已先尝。忆同牢卺初，家贫共糟糠。今食且如此，何必烹猪羊？况观姻族间，夫妻半存亡。偕老不易得，白头何足伤，食罢酒一杯，醉饱吟又狂。缅想梁高士，乐道喜文章。徒夸《五噫》作，不解赠孟光。