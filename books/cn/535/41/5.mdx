---
---
---
title: 于頔、裴均欲入朝事宜
---



右，臣闻诸道路，皆云：于頔、裴均累有进奉，并请入朝。伏闻圣恩，已似允许。臣侧听时议，内酌事情，为陛下谋，恐非稳便。昼夜思虑，不敢不言。伏见贞元已来，天下节将，握兵守土，少肯入朝。自陛下刑服三凶，威加四海，是得诸道节度使三二年来，朝廷追则追，替则替，奔走道路，惧承命之不暇。斯则圣德皇威，大被于四方矣。夫谋宜可久，事贵得中：当难制之时，则贵欲令其朝觐；及可制之日，则不必使之尽来。何则？安众心，收众望，在调驭之得其宜也。臣伏见近日节度使，或替或追，稍似烦数。今又许于頔等入奏，或虑便留在朝。臣细思之，有三不可。何者？

窃见外使入奏，不问贤愚，皆欲仰希圣恩，傍结权贵。上须进奉，下须人事。莫不减削军府，割剥疲人。每一入朝，甚于两税。又闻于頔、裴均等，数有进奉。若又许来，荆襄之人，必重困于剥削矣。夺军府疲人之不足，奉君上权贵之有馀。伏料圣心知之，深所不忍。此不可一也。臣又窃闻时议云：近日诸道节使，或以进奉希旨，或以货贿藩身。谓恩泽可图，谓权位可取。以入觐为请，以恋阙为名，须来即来，须住即住。要重位则得重位，要大权即得大权。进退周旋，无求不获。天下节使，尽萌此心。不审圣聪，闻此议否？今于頔等以入觐为请，若又许之，岂非须来即来乎？既来，必以恋阙为名，若又许之，岂非须住即住乎？则重位自然合加，况必求之乎？大权不得不与，况必图之乎？重位大权，人谁不爱？于頔既得，则茂昭求之。臣闻茂昭又欲入朝，已谋行计。茂昭亦宰相也，亦国亲也，若引于頔为例，独不可乎？若尽与之，则陛下重位大权是以人情假人也，授之可乎？若独与彼不与此，则忿争怨望之端，自此而作。今幸门已开矣，速杜之，又今于頔等开之，臣必恐圣心有时而悔矣。其不可二也。臣又窃见自古及今，君臣之际，权太重则下不得所，势太逼则上不甚安。今于頔任兼将相，来则总朝廷之权；家通国亲，入则连戚里之势。势亲则疏者不敢谏，权重则群下不敢言。臣虑于頔未来之间，内外迎附之者，其势已赫赫炎炎矣，况其已来乎？臣恐于頔未到之间，内外合言者，已不敢言矣，况其已到乎？脱或至此，陛下有术以制驭之邪？若用术制之，不如不制之安也。若又无术，将如之何？且于頔身是大臣，子为驸马，性灵事迹，陛下素谙。一朝到来，权兼内外。若绳以规制，则必失君臣之心；若纵其作为，则必败朝廷之度。进退思虑，恐贻圣忧。其不可三也。

凡此三不可，事实不细。伏乞圣览，再三思之。今臣所言，皆君臣之密机，安危之大计。伏望秘藏此状，不令左右得知。况臣以疏议亲，以贱论贵。语无方便，动有悔尤，言出身危，非不知耳。但以职居近密，身被恩荣，苟有闻知，即合陈露。傥言而得罪，亦臣所甘心；若默而负恩，则臣所不忍。伏希圣鉴，俯察愚诚。谨具奏闻。谨奏。