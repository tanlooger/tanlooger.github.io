---
---
---
title: 近日内外官除改及制科人等事宜
---



右臣伏见内外官近日除改，人心甚惊，远近之情，不无忧惧，喧喧道路，异口同音。皆云：制举人牛僧孺等三人，以直言时事，恩奖登科，被落〔第〕人怨谤加诬，惑乱中外，谓为诳妄，斥而逐之，故并出为关外官。杨于陵以考策敢收直言者，故出为广府节度。韦贯之同所坐，故出为果州刺史。裴垍以覆策又不退直言者，故免内职，除户部侍郎。王涯同所坐，出为虢州司马。卢坦以数举事，为人所恶，因其弹奏小误，得以为名，故黜为左庶子。王播同之，亦停知杂。

臣伏以裴垍、王涯、卢坦、韦贯之等，皆公忠正直，内外咸知；所宜授以要权，致之近地。故比来众情私相谓曰：此数人者，皆人之望也。若数人进，则必君子之道长；若数人退，则必小人之道行。故卜时事之否臧，在数人之进退也。则数人者，自陛下嗣位已来，并蒙奖用，或任之耳目，或委以腹心。天下人情，日望致理。今忽一旦悉疏弃之，或降于散班，或斥于远郡。设令有过，犹可优容；况且无瑕，岂宜黜退？所以前月已来，上自朝廷，下至衢路，众心汹汹，惊惧不安。直道者疚心，直言者杜口。不审陛下得知之否？凡此除改，传者纷然。皆云：裴垍等不能委曲顺时，或以正直忤物，为人之所媒孽，本非圣意罪之。不审陛下得闻之否？臣未知此说虚实，但献所闻。所闻皆虚，陛下得不明辩之乎？所闻皆实，陛下得不深虑之乎？虚之与实，皆恐陛下要知。臣若不言，谁当言者？臣今言出身戮，亦所甘心。何者？臣之命至轻，朝廷之事至大故也。

臣又闻：君圣则臣忠，上明则下直。故尧之圣也，天下已太平矣，尚求诽谤，以广聪明。汉文之明也，海内已理矣，贾谊犹比之倒悬，可（谓）〔为〕痛哭。二君皆容纳之，所以得称圣明也。今陛下明下诏令，征求直言，反以为罪，此臣所以未谕也。陛下视今日之理，何如尧与汉文之时乎？若以为及之，则诽谤痛哭，尚合容而纳之；况征之直言，索之极谏乎？若以为未及，则僧孺等之言，固宜然也；陛下纵未能推而行之，又何忍罪而斥之乎？此臣所以为陛下流涕而痛惜也。

德宗皇帝初即位年，亦征天下直言极谏之士，亲自临试，问以天旱。穆质对云：两汉故事，三公当免。卜式著议，弘羊可烹。此皆指言当时在权位而有恩宠者。德宗深嘉之，自第四等拔为第三等，自畿尉擢为左补阙，书之国史，以示子孙。今僧孺等对策之中，切直指陈之言，亦未过于穆质，而遽斥之，臣恐非嗣祖宗承耿光之道也。书诸史策，后嗣何观焉？陛下得不再三省之乎？

臣昨在院，与裴垍、王涯等覆策之时，日奉宣令臣等精意考覆。臣上不敢负恩，下不忍负心，唯秉至公，以为取舍。虽有仇怨，不敢弃之；虽有亲故，不敢避之；唯求直言，以副圣意。故皇甫湜虽是王涯外甥，以其言直合收，涯亦不敢以私嫌自避。当时有状，具以陈奏。不意群心〔嗷嗷〕，构成祸端，圣心以此察之，则或可悟矣。傥陛下察臣肝胆，知臣精诚，以臣此言可以听采，则乞俯回圣览，特示宽恩，僧儒等准往例与官，裴垍等依旧职奖用，使内外人意，欢然再安。若以臣此言理非允当，以臣覆策事涉乖宜，则臣等见在四人，亦宜各加黜责。岂可六人同事，唯罪两人？虽圣造优容，且过朝夕；在臣惧惕，岂可苟安？敢不自陈，以待罪戾？臣今职为学士，官是拾遗，日草诏书，月请谏纸。臣若默默，惜身不言，岂惟上辜圣恩，实亦下负神道。所以密缄手疏，潜吐血诚。苟合天心，虽死无恨。无任忧惧激切之至！