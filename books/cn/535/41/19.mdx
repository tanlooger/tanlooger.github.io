---
---
---
title: 论裴均进奉银器状
---



右，臣伏闻向外传说，云裴均前月二十六日，于银台进奉前件银器。虽未审知虚实，然而物议喧然。既有所闻，不敢不奏。

伏以陛下昨因时旱，念及疲人，特降德音，停罢进奉。天意如感，雨泽应期，巷舞途歌，咸呼万岁。伏自德音降后，天下颙望遵行，未经旬月之间，裴均便先进奉。若诚有此事，深损圣德。臣或虑有人云：裴均所进银器，发在德音之前，遂劝圣恩，不妨受纳。以臣所见，事固不然。臣闻众议，皆云裴均性本贪残，动多邪巧，每假进奉，广有诛求。料其深心，不愿停罢。必恐即日修表，倍程进来，欲试朝廷，尝其可否。何者？前月三日降德音，准诸道进奏院报事例不过四五日，即裴均合知。至二十六日，进物方到。以此详察，足见奸情。今若便容，果落邪计。况一处如此，则远近皆知。臣恐诸道依前，从此不守法度。则是陛下明降制旨，又自弃之，何以制驭四方？何以取信天下？臣反复思虑，深为陛下惜之。

伏准德音节文，除四节及旨条外，有违越进奉者，其物送纳左藏库，仍委御史台具名闻奏。若此事果实，则御史台必准制弹奏，谏官必谏，宰相必论。天下知之，何裨圣政？以臣所见，伏望明宣云：裴均所进银器，虽在德音之前，恐四方不知，宜送左藏库收纳。如此，则海内悦服，天下欢心。事出宸衷，美归圣德。又免至御史谏官奏论之，然后有处置。在于事体，深以为宜。伏愿圣心速赐裁断。谨具奏闻。谨奏。