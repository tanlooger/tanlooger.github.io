---
---
---
title: 论王锷欲除官事宜状
---



右，臣窃有所闻，云王锷见欲除平章事，未知何故，有此商量。臣伏以宰相者，人臣极位，天下具瞻；非有清望大功，不合轻授。王锷既非清望，又无大功，若加此官，深为不可。昨日裴均除平章事，内外之议，早已纷然。今王锷若除，则如王锷之辈，皆生冀望之心矣。若尽与，则典章大坏，又未感恩；若不与，则厚薄有殊，或生怨望。幸门一启，无可奈何。臣又闻王锷在镇日，不恤凋残，唯务差税。淮南百姓，日夜无憀。五年诛求，百计侵削，钱物既足，部领入朝，号为羡馀，亲自进奉。凡有耳者，无不知之。今若授同平章事，臣恐四方闻之，皆谓陛下得王锷进奉而与宰相也。臣又恐诸道节度使，今日已后，皆割剥生人，营求宰相。私相谓曰：谁不如王锷邪？故臣以为深不可也。其王锷归镇与在朝，伏望并不除宰相。臣尚未知所闻信否，贵欲先事而言。或恐万一已行，即言之无及。伏惟圣鉴，俯察愚衷。谨具奏闻。谨奏。