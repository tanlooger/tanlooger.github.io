---
---
---
title: 请拣放后宫内人
---



右，伏见大历已来四十馀载，宫中人数，稍久渐多。伏虑驱使之馀，其数犹广。上则虚给衣食，有供亿縻费之烦；下则离隔亲族，有幽闭怨旷之苦。事宜省费，物贵遂情。顷者已蒙圣恩，量有拣放。闻诸道路，所出不多。臣伏见自太宗、玄宗已来，每遇灾旱，多有拣放。书在国史，天下称之。伏望圣慈，再加处分。则盛明之德，可动天心；感悦之情，必致和气。光垂史册，美继祖宗。贞观、开元之风，复见于今日矣。非小臣愚恳，不能发此言；非陛下英明，不能行此事。如蒙允许，便请于德音中次第处分。谨具奏闻，伏待进旨。谨奏。