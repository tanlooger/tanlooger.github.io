---
---
---
title: 论于頔所进歌舞人事宜状
---



右，臣三五日来，闻于时议，云前件所进者，并是于頔爱妾，被普宁公主暗欲选进。今于頔所进，事非获已者。臣未知此说虚之与实，再三思之，皆为不可。何则？于頔自入朝来，陛下待之，深得其所。存其大体，故厚加宠位；知其性恶，故不与威权。中外人情，以为至当。在于于頔，亦自甘心。今因普宁夺其爱妾，众人既有流议，于頔得以为词。臣恐此事不益圣德。在臣愚见，岂敢不言？伏见陛下数月已来，分别邪正，所有制断，所有处置，无不合于公论，无不惬于人情，唯此一事，实乖时体。关于损益，臣实惜之。今道路云云，皆有此说。是于頔自进，亦恐外人不知，去就之间，恐须却赐于頔。内足以辩明圣意，外足以止息浮词，又令于頔有所感戴。臣所闻所见如此，伏恐陛下要知，辄敢密陈，庶裨万一。谨具奏闻。谨奏。