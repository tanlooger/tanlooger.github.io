---
---
---
title: 缘今时旱，请更减放江淮旱损州县百姓今年租税
---



右，伏以圣心忧轸，重降德音，欲令实惠及人，无如减放租税。昨正月中所降德音，量放去年钱米。伏闻所放数内，已有纳者。纵未纳者，多是逃亡。假令不放，亦征不得。况旱损州县至多，所放钱米至少，百姓未经丰熟，又纳今年税租，疲羸中重此征迫，人力困苦，莫甚于斯。却是今年，伏望圣恩更与宰臣及有司商量，江淮先旱损州作分数，更量放今年租税。当疲困之际，降恻隐之恩，感动人情，无出于此。敢竭愚见，以副圣心。