---
---
---
title: 李师道奏请出私财收赎魏征旧宅事宜
---



右，今日守谦宣，令撰与师道诏：所请收赎魏征宅还与其子孙，甚合朕心，允依来奏者。臣伏以魏征是太宗朝宰相，尽忠辅佐，以致太平。在于子孙，合加优恤。今缘子孙穷贱，旧宅典卖与人。师道请出私财收赎，却还其后嗣，事关激劝，合出朝廷，师道何人，辄掠此美！依宣便许，臣恐非宜。况魏征宅内旧堂，本是宫中小殿，太宗特赐，以表殊恩。既又与诸家不同，尤不宜使师道与赎。计其典卖，其所非多。伏望明敕有司，特以官钱收赎，便还后嗣，以劝忠臣。则事出皇恩，美归圣德。臣苟有所见，不敢不陈。其与师道诏，未敢依宣便撰，伏待圣旨。谨具奏闻。谨奏。