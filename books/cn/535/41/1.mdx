---
---
---
title: 初授拾遗献书　元和三年进
---



五月八日，翰林学士、将仕郎、守左拾遗臣白居易顿首，谨昧死奉书于旒扆之下：

臣伏奉前月二十八日恩制，除授臣左拾遗，〔依〕前充翰林学士者。臣与崔群同状陈谢，但言忝冒，未吐衷诚。今者再黩宸严，伏惟重赐详览。臣〔谨〕按《六典》：左右拾遗，掌供奉讽谏，凡发令举事，有不便于时、不合于道者，小则上封，大则庭诤。其选甚重，其秩甚卑。所以然者，抑有由也。大凡人之情，位高则惜其位，身贵则爱其身。惜位则偷合而不言，爱身则苟容而不谏，此必然之理也。故拾遗之置，所以卑其秩者，使位未足惜，身未足爱也。所以重其选者，使上不忍负恩，下不忍负心也。夫位未足惜，恩不忍负；然后能有阙必规，有违必谏。朝廷得失无不察，天下利病无不言，此国朝置拾遗之本意也。由是而言，岂小臣愚劣暗懦所宜居之哉？况臣本乡里竖儒，府县走吏。委心泥滓，绝望烟霄。岂意圣慈，擢居近职。每宴饫无不先及，每庆赐无不先沾。中厩之马代其劳，内厨之膳给其食。朝惭夕惕，已逾半年。尘旷渐深，忧愧弥剧。未伸微效，又擢清班。臣所以授官已来，仅将十日。食不知味，寝不遑安。唯思粉身，以答殊宠，但未获粉身之所耳。

今陛下肇建皇极，初受鸿名，夙夜忧勤，以求致理。每施一政，举一事，无不合于道，便于时。故天下之心，颙颙然日有望于太平也。然今后万一事有不便于时者，陛下岂不欲闻之乎？万一政有不合于道者，陛下岂不欲革之乎？候陛下言动之际，诏令之间，小有遗阙，稍关损益，臣必密陈所见，潜献所闻。但在圣心裁断而已。臣又职在中禁，不同外司。欲竭愚衷，合先陈露。伏希天鉴，深察赤诚。无任感恩欲报，恳款屏营之至。谨言。