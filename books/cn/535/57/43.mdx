---
---
---
title: 何处难忘酒　七首
---



何处难忘酒？长安喜气新。初登高第客，乍作好官人。省壁明张榜，朝衣稳称身。此时无一盏，争奈帝城春？

何处难忘酒？天涯话旧情。青云俱未达，白发递相惊。二十年前别，三千里外行。此时无一盏，何以叙平生？

何处难忘酒？朱门美少年。春分花发后，寒食月明前。小院回罗绮，深房理管弦。此时无一盏，争过艳阳天？

何处难忘酒？霜庭老病翁。暗声啼蟋蟀，干叶落梧桐。鬓为愁先白，颜因醉暂红。此时无一盏，何计奈秋风？

何处难忘酒，军功第一高。还乡随露布，半路授旌旄。玉柱剥葱手，金章烂椹袍。此时无一盏，何以骋雄豪？

何处难忘酒？青门送别多。敛襟收涕泪，簇马听笙歌。烟树灞陵岸，风尘长乐坡。此时无一盏，争奈去留何？

何处难忘酒？逐臣归故园。赦书逢驿骑，贺客出都门。半面瘴烟色，满衫乡泪痕。此时无一盏，何物可招魂？