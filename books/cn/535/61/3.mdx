---
---
---
title: 唐故虢州刺史、赠礼部尚书崔公墓志铭　并序
---



唐有通四科、达三教者，曰惟崔公。公讳玄亮，字晦叔。其先出于炎帝，至裔孙穆伯，受封于崔，因而命氏。汉初始分为清河、博陵二祖，故其后称博陵人。曾祖悦，洛州司马参军，赠太子少保。祖光迪，赠赞善大夫。考抗，扬州司马兼通事舍人，赠太子少师。妣太原王氏，赠晋阳郡太夫人。公即少师季子。解褐，补秘书省校书郎。〔从事〕宣、越二府，奏授协律郎、大理评事。朝庭知其才，征授监察，转殿中，历侍御史，膳部、驾部员外郎，洛阳令，密州刺史。公既至密，密民之冻馁者赈恤之，疾疫者救疗之，胔骼未殡者命葬藏之，男女过时者趋嫁娶之。三月而政立，二年而化行。密人悦之，发于谣咏。换歙州刺史，其政如密。

先是，歙民畜马牛而生驹犊者，官书其教，吏缘为奸。公既下车，尽焚其籍，孳息货易，一无所问。先是，歙民居山险，而输税米者担负跋涉，勤苦不支。公许其计斛纳缗，贱入贵出，官且获利，人皆忘劳。农人便之，归如流水。朝庭闻其政，征拜刑部郎中，谢病不就。俄改湖州刺史，政如密、歙。加之以聚羡财而代逋租，则人不困；谨茶法以防黠吏，则人不苦；修堤塘以备旱岁，则人不饥。罢氓赖之，如依父母。

入为秘书少监，改曹州刺史、兼御史中丞，谢病不就。拜太常少卿，迁谏议大夫。屡上封章，言行职举。上召对，加金紫以奖之，假貂蝉以宠之。未几，朝有大狱，人心惴骇，势连中外，众以为冤。百辟在庭，无敢言者。公独进及霤，危言触鳞，天威赫然，连叱不去。遂置笏伏陛，极言是非，血泪盈襟，词竟不屈。上意稍悟，容而听之，卒使罪疑唯轻，实公之力。既而真拜，因旌忠臣。由是正气直声，震耀朝右，搢绅者贺，皆曰：国有人焉，国有人焉。

公以为名不可多取，退不必待年，决就长告，径遵归路。朝庭不得已，在途拜太子宾客，分司东都。公济源有田，洛下有宅，劝诲子弟，招邀宾朋，以山水琴酒自娱，有终焉之志。无何，又除虢州刺史。盖执政者惜其去，将欲驯致而复用之。大和七年七月十一日，遇疾，薨于虢州廨舍。天子废朝一日，赠礼部尚书。周行士林，闻者相吊；宗族交友，靡不出涕。遗直遗爱，公兼有焉。

呜呼！公之将终也，遗诫诸子，其书大略云：吾年六十六，不为无寿。官至三品，不为不达。死生定分，何足过哀？自天宝已还，山东士人皆改葬两京，利于便近。唯吾一族，至今不迁。我殁，宜归全于滏阳先茔，正首丘之义也。送终之事，务从俭薄；保家之道，无忘孝悌。吾玉磐、琴，留别乐天，请为墓志云尔。夫人范阳卢氏，先公而殁。有子九人：长曰癟，通事舍人；次曰刍言、罕言，举进士；次曰缓、中牟尉，其下皆幼稚。癟等哀毁孝敬，号护轜翣。以九年四月二十八日，用大葬之礼，归窆于磁州昭义县磁邑乡北原，迁卢夫人而合祔焉，遵理命也。

公之丁少师忧也，退居高邮，其地卑湿，泣血卧苫者三载，因病痹其两股焉，逮于终身，竟不能趋拜。从祖弟仁亮，窜谪巴南，殁而后归，公先命长男癟护丧归葬，后命幼子听继绝承祧。自宗族及朋执间，有死无所归、孤无所依者，公或祭之葬之，或衣之食之，或婚之嫁之，侯、齐二家之类是也。故闺门称其孝，群从仰其仁，交游服其义。可不谓德行乎？公幼嗜学，长善属文，以辞赋举进士，登甲科；以书判调天官，入上等。前后文集凡若干卷，尤工五言、七言诗。警策之篇，多在人口。其馀制述，作者许之。可不谓文学乎？公之典密、歙、湖也，理化如彼。可不谓政事乎？居大谏、骑省也，忠谠如此。可不谓言语乎？公夙慕黄老之术，斋心受箓，伏气炼形，暑不流汗，冬不挟纩，肤体颜色，冰清玉温，未识者望之如神仙中人也。在湖三岁，岁修三元道斋，辄有彩云灵鹤，回翔坛上，久之而去。前后致斋七八，而鹤来仪者凡三百六十，其内修外感也如此。可不谓通于大道乎？公之晚年，又师六祖，以无相为心地，以不二为法门。每遇僧徒，辄论真谛，虽耆年宿德，皆心伏之。及易箦之夕，大怖将至，如入三昧，恬然自安。仍于遗疏之末手笔题云：“暂荣暂悴敲石火，即空即色眼生花。许时为客今归去，大历元年是我家。”其解空得证也又如此。可不谓达于佛性乎？总而言之，故曰通四科、达三教者也。

居易不佞，辱与公游者三十馀年，年老分深，定为执友。况奉遗札，托为斯文，且惭鄙陋，不敢辞让，铭曰：

滏水之阳，鼓山之下。吉日吉土，载封载树。呜呼！博陵崔君之墓。