---
---
---
title: 祭崔常侍文
---



维大和九年，岁次乙卯，二月丙（午）〔子〕朔，七日壬（子）〔午〕，中大夫、守太子宾客分司东都、上柱国、赐紫金鱼袋白居易，谨以清酌庶羞之奠，敬祭于故秘书监、赠礼部尚书崔公：

惟公之世禄家行，文华政事，播于时论，此不复云。今但叙旧好、写衷诚而已。

呜呼！居易弟兄与公伯仲，前后科第同登者四五，辱为僚友三十馀年。又膳部房与公同声尘之游，定胶漆之分。两家不幸，十年已来，哀亹所钟，零落殆尽。我老君病，唯馀二人。天不憗遗，公又即世。不登大位，不享永年。夙志莫伸，幽愤何极！居易方属疾恙，不遂执绋，遣侄阿龟，往展情礼。此如不祭，永痛奈何？呜呼重易！平生知我；寝门一恸，可得而闻乎？呜呼重易！平生嗜酒；奠筵一酌，可得而歆乎？呜呼哀哉！伏惟尚飨。