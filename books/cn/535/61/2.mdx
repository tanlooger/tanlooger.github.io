---
---
---
title: 唐故武昌军节度处置等使、正议大夫、检校户部尚书、鄂州刺史兼御史大夫、赐紫金鱼袋、赠尚书右仆射河南元公墓志铭　并序
---



公讳稹，字微之，河南人。六代祖岩，隋兵部尚书，封平昌公。五代祖弘，隋北平太守。高祖义端，魏州刺史。曾祖延景，岐州参军。祖讳悱，南顿县丞，赠兵部员外郎。考讳宽，比部郎中、舒王府长史，赠尚书右仆射。妣荥阳郑氏，追封陈留郡太夫人。公即仆射府君第四子，后魏昭成皇帝十五代孙也。

公受天地粹灵，生而癛然，孩而嶷然。九岁能属文，十五明经及第。二十四调判入四等，署秘省校书。二十八应制策，入三等，拜左拾遗。即日献《教本书》，数月间上封事六七。宪宗召对，言及时政。执政者疑忌，出公为河南尉。丁陈留太夫人忧，哀毁过礼，杖不能起。服除之明日，授监案御史。使于蜀，按任敬仲狱，得情。又劾奏东川帅违诏条过籍税。又奏平涂山甫等八十八家冤事。名动三川，三川人慕之，其后多以公姓字名其子。朝庭病东诸侯不奉法，东御史府不治事，命公分台而董之。时有河南尉离局从军职，尹不能止。监察使死，其柩乘传入邮，邮吏不敢诘。内园司械系人逾年，台府不得知。飞龙使匿赵氏亡命奴为养子，主不敢言。浙右帅封杖杖安吉令至死，子不敢诉。凡此者数十事，或奏、或劾、或移，岁馀皆举正之。内外权宠臣无奈何，咸不快意。会河南尹有不如法事，公引故事奏而摄之甚急。先是不快者，乘其便相噪嗾，坐公专逞作威，黜为江陵士曹掾。居四年，徙通州司马。又四年，移虢州长史。

长庆初，穆宗嗣位，旧闻公名，以膳部员外郎征用。既至，转祠部郎中，赐绯鱼袋，知制诰。制诰，王言也，近代相沿，多失于巧俗。自公下笔，俗一变至于雅，三变至于典谟，时谓得人。上嘉之，数召与语，知其有辅弼才，擢授中书舍人，赐紫金鱼袋，翰林学士承旨。寻拜工部侍郎，旋守本官同中书门下平章事。公既得位，方将行己志，答君知。无何，有憸人以飞语构同位。诏下按验，无状。上知其诬，全大体，与同位两罢之，出为同州刺史。始至，急吏缓民，省事节用，岁收羡财千万，以补亡户逋租。其馀因弊制事，赡上利下者甚多。二年，改御史大夫、浙东观察使。将去同，同之耆幼鳏独泣恋如别慈父母，遮道不可遏。送诏使导呵挥鞭，有见血者，路辟而后得行。

先是，明州岁进海物，其淡蚶，非礼之味，尤速坏；课其程，日驰数百里。公至越，未下车，趋奏罢。自越抵京师，邮夫获息肩者万计，道路歌舞之。明年，辩沃瘠，察贫富，均劳逸以定税籍。越人便之，无流庸，无逋赋。又明年，命吏课七郡人冬筑陂塘，春贮水雨，夏溉旱苗。农人赖之，无凶年，无饿殍。在越八载，政成课高。上知之，就加礼部尚书，降玺书慰谕，以示旌宠。又以尚书左丞征还，旋改户部尚书、鄂岳节度使。在鄂三载，其政如越。大和五年七月二十二日，遇暴疾，一日薨于位，春秋五十三。上闻之轸悼，不视朝，赠尚书（左）〔右〕仆射，加赙赠焉。

前夫人京兆韦氏，懿淑有闻，无禄早世。生一女曰保子，适校书郎韦绚。今夫人河东裴氏，贤明知礼，有辅佐君子之劳，封河东郡君。生三女：曰小迎，未笄；道卫、道扶，龆癝。一子，曰道护，三岁。仲兄司农少卿积，侄御史台主簿某等衔哀襄事。裴夫人、韦氏长女暨诸孤等，号护廧翣。以六年七月十二日，祔葬于咸阳县奉贤乡洪渎原，从先宅兆也。

公著文一百卷，题为《元氏长庆集》，又集古今刑政之书三百卷，号《类集》，并行于代。公凡为文，无不臻极。尤工诗，在翰林时，穆宗前后索诗数百篇，命左右讽咏，宫中呼为“元才子”。自六宫、两都、八方至南蛮、东夷国，皆写传之。

每一章一句出，无胫而走，疾于珠玉。又观其述作编纂之旨，岂止于文章刀笔哉？实有心在于安人活国，致君尧、舜，致身伊、皋耳。抑天不与耶？将人不幸耶？

予尝悲公始以直躬律人，勤而行之，则坎【土禀】而不偶，谪瘴乡凡十年，发班白而归来。次以权道济世，变而通之，又龃龉而不安，居相位仅三月，席不暖而罢去。通介进退，卒不获心。是以法理之用，止止举一职，不布于庶官；仁义之泽，止于惠一方，不周于四海。故公之心不足也。逢时与不逢时同，得位与不得位同，富贵与浮云同。何者？时行而道未行，身遇而心不遇也。执友居易，独知其心，以泣濡翰，书铭于墓。曰：

呜呼微之！年过知命，不谓之夭；位兼将相，不谓之少。然未康吾民，未尽吾道。在公之心，则为不了。嗟乎哉！道广而俗隘，时矣夫！心长而运短，命矣夫！呜呼微之，已矣夫！