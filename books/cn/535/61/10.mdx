---
---
---
title: 磐石铭　并序
---



大和九年夏，有山客赠余磐石，转置于履道里第。时属炎暑，坐卧其上，爱而铭之云尔。

客从山来，遗我磐石。圆平腻滑，广袤六尺。质凝云白，文拆烟碧。莓苔有班，麋鹿其迹。置之竹下，风扫露滴。坐待禅僧，眠留醉客。清冷可爱，支体甚适。便是白家，夏天床席。

东林寺《白氏文集记》

昔余为江州司马时，常与庐山长老于东林寺经藏中，披阅远大师与诸文士唱和集卷。时诸长老请余文集，亦置经藏。唯然心许他日致之，迨兹馀二十年矣。今余前后所著文，大小合二千九百六十四首，勒成六十卷。编次既毕，纳于藏中。且欲与二林结他生之缘，复曩岁之志也，故自忘其鄙拙焉。仍请本寺长老及主藏僧，依远公文集例，不借外客，不出寺门，幸甚！大和九年夏，太子宾客、晋阳县开国男、太原白居易乐天记。

圣善寺《白氏文集记》

中大夫、守太子少傅。冯翊县开国侯、上柱国、赐紫金鱼袋太原白居易，字乐天，与东都圣善寺钵塔院故长老如满大师有斋戒之因，与今长老振大士为香火之社。乐天曰：吾老矣，将寻前好，且结后缘，故以斯文置于是院。其集七帙六十五卷，凡三千二百五十五首。元相公先作集序并目录一卷在外。题为《白氏文集》，纳于律疏库楼。仍请不出院门，不借官客，有好事者任就观之。开成元年闰五月十二日，乐天记。