---
---
---
title: 画弥勒上生帧赞　并序
---



南赡部洲大唐国东都城长寿寺大苾刍道嵩、存一、惠恭等六十人，与优婆塞士良、惟俭等八十人，以大和八年夏，受八戒，修十善，设法供，舍净财，画兜率陀天宫弥勒上生内众一铺，眷属围绕，相好庄严。于是嵩等曲躬合掌，焚香作礼，发大誓愿：愿生内宫，劫劫生生，亲近供养。按本经云：可以除九十九亿劫生死之罪也。有弥勒弟子乐天同是愿，遇是缘，尔时稽首，当来下生慈氏世尊足下，致敬无量而说赞曰：

百四十心，合为一诚；百四十口，发同一声。仰慈氏形，称慈氏名。愿我来世，一时上生。