---
---
---
title: 绣西方帧赞　并序
---



西方阿弥陀佛与阎浮提有愿，此土众生与彼佛有缘，故受一切苦者，先念我名；祈一切福者，多图我像。至于应诚来感，随愿往生；神速变通，与三世十方诸佛不侔。噫！佛无若干，而愿与缘有若干也。有女弟子弘农郡君姓杨，号莲花性，发弘愿，舍净财，绣西方阿弥陀佛像，及本国土眷属一部，奉为故李氏长姊杨夫人灭宿殃，追冥祐也。夫范铜设绘，不若刺绣文之精勤也。想形念号，不若睹相好之亲近也。即造之者诚不得不著，感不得不通；受之者罪不得不灭，福不得不集。尔时，莲花性焚香合掌，跪唱赞云：

金方刹，金色身。资圣力，福幽魂。造者谁？弘农君。受者谁？杨夫人。