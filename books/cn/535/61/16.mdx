---
---
---
title: 苏州南禅院千佛堂转轮经藏石记
---



千佛堂转轮经藏者，先是郡太守居易发心，蜀沙门清闲矢谟，吴僧常敬、弘正、神益等僝功，檀主邓子成、梁华等施财，院僧法弘、惠满、契元、惠雅等（藏）〔蒇〕事。大和二年秋作，开成元年春成。堂之费计缗万，藏与经之费计缗三千六百。堂之中，上盖下藏；盖之间，轮九层，佛千龛，彩绘金碧以为饰，环盖悬镜六十有二。藏八面，面二门，丹漆铜锴以为固，环藏敷座六十有四。藏之内，转以轮，止以柅，经函二百五十有六，经卷五千五十有八。南阎浮提内大小乘经凡八万四千卷。按唐开元《经录》，名数与此经藏同于阎浮大数二十之一也。

藏成经具之明年，苏之缁白徒聚谋曰：今功德如是，谁其尸之？宜请有福智僧越之妙喜寺长老元遂禅师为之主，宜请初发心人、前本部守白少傅为之记。佥曰：然。师既来，教行如流，僧至如归，供施达嚫，随日而集。堂有羡食，路无饥僧，游者学者，得以安给。惠利饶益，不可思量。〔师又日与苾刍众升堂焚香，合十指，礼千佛，然后启藏发函，鸣犍椎，唱伽陀，授持读讽〕十二部经。经声洋洋，充满虚空。上下近远，有情识者，法音所及，无不蒙福。法力所摄，鲜不归心。佻然巽风，一变至道。所得功德，不自觉知。由是而言，是堂是藏是经之用，信有以表旌觉路也，脂辖法轮也，示火宅长者子之便门也，开毛道凡夫生之大窦也。亶其然乎？

又明年，院之僧徒三诣洛都，请予为记。夫记者，不唯纪年月，述作为，亦在乎辨兴废，示劝诫也。我释迦如来有言：一切佛及一切法皆从经出。然则法依于经，经依于藏，藏依于堂。若堂坏则藏废，藏废则经坠，经坠则法隐，法隐则无上之道几乎息矣。呜呼！凡我国土宰官支提上首暨摩摩帝辈，得不虔奉而护念之乎？得不保持而增修之乎？经有缺必补，藏有隙必葺，堂有坏必支。若然者，真佛弟子，得福无量。反是者，非佛弟子，得罪如律。开成二年二月一日记。

苏州南禅院《白氏文集记》

唐冯翊县开国侯太原白居易，字乐天，有文集七帙，合六十七卷，凡三千四百八十七首。其间根源五常，枝派六义，恢王教而弘佛道者，多则多矣。然寓兴、放言、缘情、绮语者，亦往往有之。乐天，佛弟子也，备闻圣教，深信因果，惧结来业，悟知前非。故其集，家藏之外，别录三本：一本置于东都圣善寺钵塔院律库中，一本置于庐山东林寺经藏中，一本置于苏州南禅院千佛堂内。夫惟悉索弊文归依三藏者，其意云何？且有本愿，愿以今生世俗文字放言绮语之因，转为将来世世赞佛乘、转法轮之缘也。三宝在上，实闻斯言。开成四年二月二日，乐天记。