---
---
---
title: 祭崔相公文
---



维大和六年，岁次壬子，十月庚申朔，二十四日癸未，中大夫、守河南尹、上柱国、晋阳县开国男、食邑三百户、赐紫金鱼袋白居易，谨以清酌庶羞之奠，敬祭于故相国、吏部尚书、赠司空崔公敦诗：

惟公德望事业，识度操履，为时而生，作国之纪。岩廊匡辅，藩部政治。父母黎元，股肱天子。斯皆谈在人口，播于人耳，今所叙者，眷知而已。

呜呼！自古及今，实重知音：故《诗》美“伐木”，《易》称“断金”。始愚与公，同入翰林。因官识面，因事知心。献纳合章，对扬联襟。以忠相勉，以义相箴。朝案同食，夜床并衾。绸缪五年，情与时深。及公登庸，累分阃镇；愚亦去国，出领符印。徐、宣远部，忠、杭遐郡。雁去寄书，潮来传信。无由会合，祗望音问。未卜后期，但敦前分。

余大和之初，连征归朝。公长夏司，遇贰秋曹。玉德弥温，松心不凋。南宫多暇，屡接游遨。竹寺雪夜，杏园花朝。杜曲春晚，潘亭月高。前对青山，后携浊醪。微之、梦得、慕巢、师皋，或征雅言，酣咏陶陶；或命俗乐，丝管嘈嘈。藉草荫松，枕曲餔糟。曾未周岁，索然分镳。公又授铖，南抚荆蛮。报政入觐，复总天官。愚因谢病，东归涧、湹。方从四皓，旋守三川。时蒙问讯，日奉周旋。岂无要约，良有由缘。

洛城东隅，履道西偏。修篁回合，流水潺湲。与公居第，门巷相连。与公齿发，甲子同年。两心相期，三迳之间。优游携手，而终老焉。呜呼！易失者时，难忱者天。既夺我志，又歼我贤。丘园未归，馆舍先捐。百身莫赎，一梦不还。郁郁佳城，茫茫九原。凄凉箫鼓，惨澹风烟。祖奠迟迟，泣涕涟涟。平生亲友，罗拜柩前。贤人已矣，天地苍然。呜呼哀哉！敦诗尚飨。