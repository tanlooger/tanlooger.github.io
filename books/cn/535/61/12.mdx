---
---
---
title: 唐银青光禄大夫、太子少保、安定皇甫公墓志铭　并序
---



公姓皇甫，讳镛，字和卿。始封祖，微子也。周克殷，封于宋，九代至戴公。戴公之子曰皇父，因字命族为皇父氏。至秦徙茂陵，改父为甫。及汉迁安定朝那，其后为朝那人。五代祖珍义，资、建二州刺史。曾祖文房，高陵令。祖邻几，赠汝州刺史。考愉，累赠尚书左仆射、太子太保。妣洛阳贾氏，赠姑臧郡太夫人。

公由进士出身，补夏阳主簿，试左武卫兵曹，充宣歙观察推官，转大理评事。诏征授监察御史，改秘书郎、殿中侍御史内供奉，始赐朱绂银印，充凤翔节度判官、营田副使。旋又征还，真拜殿内，改比部员外郎、河南令、都官郎中、河南少尹，历太子左右庶子，并分司东都。俄又征拜国子祭酒。未几谢疾，改太子宾客，转秘书监分司。又就拜检校左散骑常侍兼太子宾客，转秘书监分司，始加命服正三品。又迁太子少保分司，封安定县开国男，食邑三百户。始立家庙，享三世。公先娶博陵崔氏，后娶范阳卢氏。二夫人皆有淑德，先公而殁。有二子：曰璥，曰珧。一女，适太原王諲。以开成元年七月十日，寝疾，薨于东都宣教里第，享年七十七。皇帝废朝一日。是岁十月三日，用大葬之礼，归全于河阴县广武原，从太保府君先茔，以卢夫人合祔焉。

公自将仕郎累阶至银青光禄大夫，自武骑尉累勋至上柱国，自布衣而佩服金紫，自旅食而庙飨祖考。封爵被乎身，褒赠及乎先，官品荫乎后，大其门，肥其家，儒者之荣无阙焉，皆求己稽古之力自致耳。公为人器宇甚弘，衣冠甚伟，寡言正色，人望而敬之。至于燕游觞咏之间，则其貌温然如春，其心油然如云也。

初，元和中，公始因郎官分司东洛，由是得伊嵩趣，惬吏隐心。故前后历官八九，凡二十有五年，优游洛中，无哂笑意，忘〔得〕丧穷达，与道始终，澹然不动其心，以至于考终命。闻者慕之，谓为达人。当宪宗朝，公之仲居相位，操利权也，从而附离者有之，公独超然，虽贵介之势不能及。及仲之失宠得罪也，从而缘坐者有之；公独曒然，虽骨肉之亲不能累。识者心伏，号为伟人。公好学，善属文，尤工五言、七言诗，有集十八卷。又著《性言》十四篇。居易辱与公游，迨二纪矣。自左、右庶子历宾客讫于少保、傅，皆同官东朝，分务东周，在寮友间，闻知最熟，故得以实录志而铭曰：

贤哉少保！令问令仪。金璧其操，鸾凰其姿。德如斯，寿如斯，位如斯。呜呼！人爵天爵，实兼有之。广武之原，大河之湄；龟告筮丛，吉土良时。封于兹，树于兹。呜呼！少保之墓，百代可知。