---
---
---
title: 唐故银青光禄大夫、秘书监、曲江县开国伯、赠礼部尚书、范阳张公墓志铭　并序
---



公讳仲方，字靖之，其先范阳人。晋司空茂先之后。永嘉南迁，始徙居于韶之曲江县，后嗣因家焉。唐朝赠太常卿讳弘愈，公之曾祖也。岭南节度使、广州刺史、殿中监讳九皋，公之王父也。赠尚书右仆射讳抗，公之皇考也。赠颍川郡太夫人陈氏，公之皇妣也。都昌令仲端以下四人，公之兄也。监察御史仲孚以下二人，公之弟也。博陵郡夫人崔氏，公之夫人也。右清道率府（曹胄）〔胄曹〕景宣、进士茂玄、明经知周，公之子也。监察御史里行杨澥、校书郎陆宾虞，公之婿也。

公即仆射府君第五子。贞元中进士举及第，博学选登科。初补集贤殿校书郎，丁内忧，丧除，复补正字。选授咸阳尉。鄜坊节度使辟为判官，奏授监察御史里行，俄而真拜。历殿中，转侍御史、仓部员外郎、金州刺史、度支郎中。驳宰相事议，出为遂州司马，移复州司马，俄迁刺史。改曹州刺史、河南少尹、郑州刺史。入为谏议大夫，福建观察使兼御史中丞。征还，为太子宾客，再为左散骑常侍、京兆尹、华州刺史兼御史大夫、秘书监；勋至上柱国，阶至银青光禄大夫，封至曲江县开国伯，食邑七百户。开成二年四月某日，薨于上都新昌里第。诏赠礼部尚书。以某年八月某日，归葬于河南府某县某乡某原，祔仆射府君之封域焉。

公幼好学，长善属文，俯取科第，如拾地芥。著文集三十卷，藏于家。纂制诏一百卷，行于代。尤工五言章句，诗家流称之。尝撰《先仆射府君神道碑》及《丞相文献始兴公庙碑》，由文得礼，秉笔者许之。文献始兴公九龄，即公之伯祖，开元中以儒学诗赋，独步一时；及辅弼明皇帝，号为贤相。馀庆济美，宜在于公。公沿其业，袭其文，而不嗣其位，惜哉！

矧公为人温良冲淡，恬然有君子德；立朝直清贞谅，肃然有正人风；在官宽重易简，绰然有长吏体。为子弟孝敬，为伯父慈和，与朋友信，宠辱不惊其心，喜愠不形于色。入仕四十载，历官二十五，享年七十二。才如是，禄如是，寿如是，宜哉！居易与公少同官，老同游，结交慕德，久而弥笃。故景宣等以论撰先德见托为文。式序且铭，勒于墓石。铭曰：

在唐张氏，世为儒宗。文献既没，郁生我公。我公沨沨，学奥词雄。缘情体物，有文献风。庆袭于家，道积厥躬。骏足逸翮，天骥冥鸿。始自筮仕，迄于达官。六刺藩部，再珥貂蝉。大谏选重，尹京才难。宾于望苑，宠在蓬山。凡所践历，皆有可观。终然允臧，已矣归全。呜呼！洛郊北阡，邙阜西原。佳城一闭，陵谷推迁。所不泯者，令名蔼然。