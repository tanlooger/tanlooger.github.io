---
---
---
title: 有木诗　八首　并序
---



余读《汉书》列传，见佞顺媕婀，图身忘国，如张禹辈者；见惑上蛊下，交乱君亲，如江充辈者；见暴俍跋扈，壅君树党，如梁冀辈者；见色仁行违，先德后贼，如王莽辈者；又见外状恢弘，中无实用者；又见附离权势，随之覆亡者：其初皆有动人之才，足以惑众媚主，莫不合于始而败于终也。因引风人、骚人之兴，赋《有木》八章，不独讽前人，欲儆后代尔。

有木名弱柳，结根近清池。风烟借颜色，雨露助华滋。峨峨白雪花，袅袅青丝枝。渐密阴自庇，转高梢四垂。截枝扶为杖，软弱不自持。折条用樊圃，柔脆非其宜。为树信可玩，论材何所施？可惜金堤地，栽之徒尔为！

有木名樱桃，得地早滋茂。叶密独承日，花繁偏受露。迎风暗摇动，引鸟潜来去。鸟啄子难成，风来枝莫住。低软易攀玩，佳人屡回顾。色求桃李饶，心向松筠妒。好是映墙花，本非当轩树。所以姓萧人，曾为《伐樱赋》。

有木秋不凋，青青在江北。谓为洞庭橘，美人自移植。上受顾（眄）〔盼〕恩，下勤浇溉力。实成乃是枳，臭苦不堪食。物有似是者，真伪何由识？美人默无言，对之长叹息。中含害物意，外矫凌霜色。仍向枝叶间，潜生刺如棘。

有木名杜梨，阴森覆丘壑。心蠹已空朽，根深尚盘薄。狐媚言语巧，娇鸟声音恶。凭此为巢穴，往来互栖托。四傍五六本，叶枝相交错。借问因何生？秋风吹子落。为长社坛下，无人敢芟斫。几度野火来，风回烧不着。

有木香苒苒，山头生一【艹發】。主人不知名，移种近轩闼。爱其有芳味，因以调曲蘖。前后曾饮者，十人无一活。岂徒悔封植，兼亦误采掇。试问识药人，始知名野葛。年深已滋蔓，刀斧不可伐。何时猛风来？为我连根拔。

有木名水柽，远望青童童。根株非劲挺，柯叶多蒙笼。彩翠色如柏，鳞皴皮似松。为同松柏类，得列嘉树中。枝弱不胜雪，势高常惧风。雪压低还举，风吹西复东。柔芳甚杨柳，早落先梧桐。唯有一堪赏，中心无蠹虫。

有木名凌霄，擢秀非孤标。偶依一株树，遂抽百尺条。托根附树身，开花寄树梢。自谓得其势，无因有动摇。一旦树摧倒，独立暂飘摇。疾风从东起，吹折不终朝。朝为拂云花，暮为委地樵。寄言立身者，勿学柔弱苗。

有木名丹桂，四时香馥馥。花团夜雪明，叶剪春云绿。风影清似水，霜枝冷如玉。独占小山幽，不容凡鸟宿。匠人爱芳直，裁截为厦屋。干细力未成，用之君自速。重任虽大过，直心终不曲。纵非梁栋材，犹胜寻常木。