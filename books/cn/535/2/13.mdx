---
---
---
title: 赠友诗　五首　并序
---



吾友有王佐之才者，以致君济人为已任。识者深许之，因赠是诗，以广其志云。

一年十二月，每月有常令。君出臣奉行，谓之握金镜。由兹六气顺，以遂万物性。时令一反常，生灵受其病。周汉德下衰，王风始不竞。又从斩晁错，诸侯益强盛。百里不同禁，四时自为政；盛夏兴土功，方春剿人命。谁能救其失？待君佐邦柄。峨峨象魏门，悬法彝伦正。

银生楚山曲，金生鄱溪滨。南人弃农业，求之多苦辛。披砂复凿石，矻矻无冬春。手足尽皴胝，爱利不爱身。畬田既慵斫，稻田亦懒耘。相携作游手，皆道求金银。毕竟金与银，何殊泥与尘？且非衣食物，不济饥寒人。弃本以趋末，日富而岁贫。所以先圣王，弃藏不为珍。谁能反古风？待君秉国钧：捐金复抵璧，勿使劳生民。

私家无钱炉，平地无铜山；胡为秋下税，岁岁输铜钱？钱力日已重，农力日已殚。贱粜粟与麦，贱贸丝与绵。岁暮衣食尽，焉得无饥寒？吾闻国之初，有制垂不刊。佣必算丁口，租必计桑田。不求土所无，不强人所难。量入以为出，上足下亦安。兵兴一变法，兵息遂不还。使我农桑人，憔悴畎亩间。谁能革此弊？待君秉利权：复彼租佣法，令如贞观年。

京师四方则，王化之本根。长吏久于政，然后风教敦。如何尹京者，选次不逡巡？请君屈指数，十年十五人。科条日相矫，吏力亦以勤；宽猛政不一，民心安得淳？九州雍为首，群牧之所遵。天下率如此，何以安吾民？谁能变此法？待君赞弥纶。慎择循良吏，令其长子孙。

三十男有室，二十女有归；近代多离乱，婚姻多过期。嫁娶既不早，生育常苦迟。儿女未成人，父母已衰羸。凡人贵达日，多在长大时。欲报亲不待，孝心无所施。哀哉三牲养，少得及庭闱！惜哉万钟粟，多用饱妻儿！谁能正婚礼？待君张国维。庶使孝子心，皆无风树悲。