---
---
---
title: 伤友
---



陋巷孤寒士，出门苦栖栖。虽云志气在，岂免颜色低。平生同门友，通籍在金闺。曩者胶漆契，迩来云雨睽。正逢下朝归，轩骑五门西。是时天久阴，三日雨凄凄。蹇驴避路立，肥马当风嘶。回头忘相识，占道上沙堤。昔年洛阳社，贫贱相提携；今日长安道，对面隔云泥。近日多如此，非君独惨凄。死生不变者，唯闻任与黎。任公叔、黎逢。