---
---
---
title: 续古诗　十首
---



戚戚复戚戚，送君远行役。行役非中原，海外黄沙碛。伶俜独居妾，迢递长征客；君望功名归，妾忧生死隔。谁家无夫妇，何人不离拆？所恨薄命身，嫁迟别日迫。妾身有存殁，妾心无改易：生作闺中妇，死作山头石。

掩泪别乡里，飘摇将远行。茫茫绿野中，春尽孤客情。驱马上丘垅，高低路不平。风吹棠梨花，啼鸟时一声。古墓何代人，不知姓与名，化作路旁土，年年春草生。感彼忽自悟，今我何营营！

朝采山上薇，暮采山上薇。岁晏薇亦尽，饥来何所为？坐饮白石水，手把青松枝。击节独长歌，其声清且悲。枥马非不肥，所苦长絷维；豢豕非不饱，所忧竟为牺。行行歌此曲，以慰常苦饥。

雨露长纤草，山苗高入云；风雪折劲木，涧松摧为薪。风摧此何意？雨长彼何因？百丈涧底死，寸茎山上春。可怜苦节士，感此涕盈巾。

窈窕双鬟女，容德俱如玉。昼居不逾阈，夜行常秉烛。气如含露兰，心如贯霜竹。宜当备嫔御，胡为守幽独？无媒不得选，年忽过三六。岁暮望汉宫，谁在黄金屋？邯郸进倡女，能唱《黄花曲》。一曲称君心，恩荣连九族。

栖栖远方土，读书三十年。业成无知己，徒步来入关。长安多王侯，英俊竞攀援。幸随众宾末，得厕门馆间。东阁有旨酒，中堂有管弦。何为向隅客，对此不开颜？富贵无是非，主人终日欢；贫贱多悔尤，客子中夜叹。归去复归去，故乡贫亦安。

凉风飘嘉树，日夜减芳华。下有感秋妇，攀条苦悲嗟。我本幽闲女，结发事豪家。豪家多婢仆，门内颇骄奢。良人近封侯，出入鸣玉珂。自从富贵来，恩薄谗言多。冢妇独守礼，群妾互奇邪。但信言有玷，不察心无瑕。容光未销歇，欢爱忽蹉跎。何意掌上玉，化为眼中砂。盈盈一尺水，浩浩千丈河。勿言小大异，随分有风波。闺房犹复尔，邦国当如何？

心亦无所迫，身亦无所拘。何为肠中气，郁郁不得舒？不舒良有以，同心久离居。五年不见面，三年不得书。念此令人老，抱膝坐长吁。岂无盈樽酒？非君谁与娱！

揽衣出门行，游观绕林渠。澹澹春水暖，东风生绿蒲。上有和鸣雁，下有掉尾鱼：飞沉一何乐？鳞羽各有徒。而我方独处，不与之子俱。顾彼自伤己，禽鱼之不如。出游欲遣忧，孰知忧有馀。

春旦日初出，瞳瞳耀晨辉。草木照未远，浮云已蔽之。天地黯以晦，当午如昏时。虽有东南风，力微不能吹。中园何所有？满地青青葵。阳光委云上，倾心欲何依？