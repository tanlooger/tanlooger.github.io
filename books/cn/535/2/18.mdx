---
---
---
title: 叹鲁　二首
---



季桓心岂忠？其富过周公。阳货道岂正？其权执国命。由来富与权，不系才与贤。所托得其地，虽愚亦获安。彘肥因粪壤，鼠稳依社坛。虫兽尚如是，岂谓无因缘？

展禽胡为者？直道竟三黜。颜子何如人？屡空聊过日。皆怀王佐道，不践陪臣秩。自古无奈何，命为时所屈。有如草木分，天各与其一。荔枝非名花，牡丹无甘实。

反鲍明远《白头吟》

炎炎者烈火，营营者小蝇；火不热真玉，蝇不点清冰。此苟无所受，彼莫能相仍。乃知物性中，各有能不能。古称怨恨死，则人有所惩。惩淫或应可，在道未为弘。譬如蜩鷃徒，啾啾啅龙鹏。宜当委之去，寥廓高飞腾。岂能泥尘下，区区酬怨憎！胡为坐自苦，吞悲仍抚膺？