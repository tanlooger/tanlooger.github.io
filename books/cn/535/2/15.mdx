---
---
---
title: 读史诗　五首
---



楚怀放灵均，国政亦荒淫。彷徨未忍决，绕泽行悲吟。汉文疑贾生，谪置湘之阴。是时刑方措，此去难为心。士生一代间，谁不有浮沉？良时真可惜，乱世何足钦？乃知汨罗恨，未抵长沙深。

祸患如棼丝，其来无端绪。马迁下蚕室，嵇康就囹圄。抱冤志气屈，忍耻形神沮。当彼戮辱时，奋飞无翅羽。商山有黄绮，颍川有巢许。何不从之游，超然离网罟？山林少羁鞅，世路多艰阻。寄谢伐檀人，慎勿嗟穷处。

汉日大将军，少为乞食子。秦时故列侯，老作锄瓜士。春华何暐晔，园中发桃李。秋风忽萧条，堂上生荆枳。深谷变为岸，桑田成海水。势去未须悲，时来何足喜？寄言荣枯者，反覆殊未已。

含沙射人影，虽病人不知。巧言构人罪，至死人不疑。掇蜂杀爱子，掩鼻戮宠姬。弘恭陷萧望，赵高谋李斯。阴德既必报，阴祸岂虚施？人事虽可罔，天道终难欺：明则有刑辟，幽则有神祇。苟免勿私喜，鬼得而诛之。

季子憔悴时，妇见不下机。买臣负薪日，妻亦弃如遗。一朝黄金多，佩印衣锦归。去妻不敢视，妇嫂强依依。富贵家人重，贫贱妻子欺。奈何贫富间，可移亲爱志。遂使中人心，汲汲求富贵。又令下人力，各竞锥刀利。随分归舍来，一取妻孥意。