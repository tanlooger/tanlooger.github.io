---
---
---
title: 立碑
---



勋德既下衰，文章亦陵夷：但见山中石，立作路傍碑。铭勋悉太公，叙德皆仲尼。复以多为贵，千言值万资。为文彼何人？想见下笔时：但欲愚者悦，不思贤者嗤。岂独贤者嗤，仍传后代疑。古石苍苔字，安知是愧词！我闻望江县，麴令抚茕嫠。麴令名信陵。在官有仁政，名不闻京师。身殁欲归葬，百姓遮路歧；攀辕不得归，留葬此江湄。至今道其名，男女涕皆垂。无人立碑碣，唯有邑人知。