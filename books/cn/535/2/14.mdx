---
---
---
title: 寓意诗　五首
---



豫樟生深山，七年而后知；挺高二百尺，本末皆十围。天子建明堂，此材独中规。匠人执斤墨，采度将有期。孟冬草木枯，烈火燎山陂。疾风吹猛焰，从根烧到枝。养材三十年，方成栋梁姿。一朝为灰烬，柯叶无孑遗。地虽生尔材，天不与尔时。不如粪上英，犹有人掇之。已矣勿重陈，重陈令人悲；不悲焚烧苦，但悲采用迟！

赫赫京内史，炎炎中书郎，昨传征拜日，恩赐颇殊常。貂冠水苍玉，紫绶黄金章。佩服身未暖，已闻窜遐荒。亲戚不得别，吞声泣路旁。宾客亦已散，门前雀罗张。富贵来不久，倏如瓦沟霜。权势去尤速，瞥若石火光。不如守贫贱，贫贱可久长。传语宦游子，且来归故乡。

促织不成章，提壶但闻声。嗟哉虫与鸟，无实有虚名。与君定交日，久要如弟兄。何以示诚信？白水指为盟。云雨一为别，飞沉两难并。君为得风鹏，我为失水鲸。音信日已疏，恩分日已轻。穷通尚如此，何况死与生。乃知择交难，须有知人明。莫将山下松，结托水上萍。

翩翩两玄鸟，本是同巢燕。分飞来几时？秋夏炎凉变。一宿蓬荜庐，一栖明光殿。偶因衔泥处，复得重相见。彼矜杏梁贵，此嗟茅栋贱。眼看秋社至，两处俱难恋。所托各暂时，胡为相叹羡？

婆娑园中树，根株大合围。蠢尔树间虫，形质一何微！谁谓虫至微？蛊蠹无已期。孰谓树至大？花叶有衰时。花衰夏未实，叶病秋先萎。树心半为土，观者安得知？借问虫何在？在身不在枝。借问虫何食？食心不食皮。岂无啄木鸟，嘴长将何为？