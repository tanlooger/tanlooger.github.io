---
---
---
title: 和答诗　十首　并序
---



五年春，微之从东台来，不数日，又左转为江陵士曹掾。诏下日，会予下内直归，而微之已即路，邂逅相遇于街衢中，自永寿寺南，抵新昌里北，得马上语别，语不过相勉保方寸、外形骸而已，因不暇及他。是夕，足下次于山北寺，仆职役不得去，命季弟送行，且奉新诗一轴，致于执事，凡二十章，率有兴比，淫文艳韵，无一字焉。意者欲足下在途讽读，且以遣日时，销忧懑，又有以张直气而扶壮心也。及足下到江陵。寄在路所为诗十七章，凡五六千言，言有为，章有旨，迨于宫律体裁，皆得作者风。发缄开卷，且喜且怪。仆思牛僧孺戒，不能示他人，唯与杓直拒非及樊宗师辈三四人，时一吟读，心甚贵重。然窃思之：岂仆所奉者二十章，遽能开足下聪明，使之然耶？抑又不知足下是行也，天将屈足下之道，激足下之心，使感时发愤而臻于此耶？若两不然者，何立意措辞与足下前时诗如此之相远也？仆既羡足下诗，又怜足下心，尽欲引狂简而和之；属直宿拘牵，居无暇日，故不即时如意。旬月来多乞病假，假中稍闲，且摘卷中尤者继成十章，亦不下三千言。其间所见，同者固不能自异，异者亦不能强同。同者谓之和，异者谓之答；并别录《和梦游春诗》一章，各附于本篇之末，馀未和者，亦续致之。顷者在科试间，常与足下同笔砚，每下笔时，辄相顾语，患其意太切而理太周。故理太周则辞繁，意太切则言激。然与足下为文，所长在于此，所病亦在于此。足下来序，果有词犯文繁之说。今仆所和者，犹前病也。待与足下相见日，各引所作，稍删其烦而晦其义焉。馀具书白。

和《思归乐》

山中独栖鸟，夜半声嘤嘤；似道思归乐，行人掩泣听。皆疑此山路，迁客多南征；忧愤气不散，结化为精灵。我谓此山鸟，本不因人生；人必自怀土，想作思归鸣。孟尝平居时，娱耳琴泠泠；雍门一言感，未奏泪沾缨。魏武铜雀妓，日与欢乐并；一旦西陵望，欲歌先涕零。峡猿亦无意，陇水复何情？为入愁人耳，皆为肠断声。请看元侍御，亦宿此邮亭。因听思归鸟，神气独安宁。问君何以然？道胜心自平；虽为南迁客，如在长安城。云得此道来，何虑复何营？穷达有前定，忧喜无交争。所以事君日，持宪立天庭；虽有回天力，挠之终不倾。况始三十馀，年少有直名。心中志气大，眼前爵禄轻。君恩若雨露，君威若雷霆。退不苟免难，进不曲求荣。在火辨玉性，经霜识松贞。展禽任三黜，灵均长独醒。获戾自东洛，贬官向南荆；再拜辞阙下，长揖别公卿。荆州又非远，驿路半月程。汉水照天碧，楚山插云青。江陵橘似珠，宜城酒如饧。谁谓谴谪去？未妨游赏行。人生百岁内，天地暂寓形。太仓一稊米，大海一浮萍。身委《逍遥》篇，心付《头陀经》。尚达生死观，宁为宠辱惊？中怀苟有主，外物安能萦？任意思归乐，声声啼到明。

和《阳城驿》

商山阳城驿，中有叹者谁？云是元监察，江陵谪去时。忽见此驿名，良久涕欲垂。何故阳道州，名姓同于斯？怜君一寸心，宠辱誓不移。疾恶若《巷伯》，好贤如《缁衣》。沉吟不能去，意者欲改为。改为避贤驿，大署于门楣。荆人爱羊祜，户曹改为辞；一字不忍道，况兼姓呼之？因题八百言，言直文甚奇。诗成寄与我，锵若金和丝。上言阳公行，友悌无等夷，骨肉同衾裯，至死不相离。次言阳公迹，夏邑始栖迟；乡人化其风，少长皆孝慈。次言阳公道，终日对酒卮；兄弟笑相顾，醉貌红怡怡。次言阳公节，謇謇居谏司；誓心除国蠹，决死犯天威。终言阳公命，左迁天一涯；道州炎瘴地，身不得生归。一一皆实录，事事无孑遗。凡是为善者，闻之恻然悲。道州既已矣，往者不可追。何世无其人？来者亦可思。愿以君子文，告彼大乐师。附于雅歌末，奏之白玉墀。天子闻此章，教化如法施。直谏从如流，佞臣恶如疵。宰相闻此章，政柄端正持；进贤不知倦，去邪勿复疑。宪臣闻此章，不敢怀依违。谏官闻此章，不忍纵诡随。然后告史氏，旧史有前规。若作阳公传，欲令后世知。不劳叙世家，不用费文辞。但于国史上，全禄元稹诗。

答《桐花》

山木多蓊郁，兹桐独亭亭：叶重碧云片，花蔟紫霞英。是时三月天，春暖山雨晴。夜色向月浅，暗香随风轻。行者多商贾，居者悉黎氓。无人解赏爱，有客独屏营。手攀花枝立，足踏花影行。生怜不得所，死欲扬其声。截为天子琴，刻作古人形。云待我成器，荐之于穆清。诚是君子心，恐非草木情。胡为爱其华，而反伤其生？老龟被刳肠，不如无神灵。雄鸡自断尾，不愿为牺牲。况此好颜色，花紫叶青青；宜遂天地性，忍加刀斧刑？我思五丁力，拔入九重城；当君正殿栽，花叶生光晶。上对月中桂，下覆阶前蓂；泛拂香炉烟，隐映斧藻屏。为君布绿阴，当暑荫轩楹；沉沉绿满地，桃李不敢争。为君发清韵，风来如叩琼；泠泠声满耳，郑卫不足听。受君封植力，不独吐芬馨；助君行春令，开花应清明。受君雨露恩，不独含芳荣；戒君无戏言，翦叶封弟兄。受君岁月功，不独资生成；为君长高枝，凤凰上头鸣。一鸣君万岁，寿如山不倾；再鸣万人泰，泰阶为之平。如何有此用，幽滞在岩坰？岁月不尔驻，孤芳坐凋零。请向桐枝上，为余题姓名。待余有势力，移尔献丹庭。

和《大觜乌》

乌者种有二，名同性不同：觜小者慈孝，觜大者贪庸。觜大命又长，生来十馀冬。物老颜色变，头毛白茸茸。飞来庭树上，初但惊儿童。老巫生奸计，与乌意潜通。云此非凡鸟，遥见起敬恭。千岁乃一出，喜贺主人翁。祥瑞来白日，神圣占知风。阴作北斗使，能为人吉凶。此乌所止家，家产日夜丰。上以致寿考，下可宜田农。主人富家子，身老心童蒙。随巫拜复祝，妇姑亦相从。杀鸡荐其肉，敬若禋六宗。乌喜张大觜，飞接在虚空。乌既饱膻腥，巫亦飨甘浓。乌巫互相利，不复两西东。日日营巢窟，稍稍近房栊。虽生八九子，谁辨其雌雄。群雏又成长，众觜骋残凶。探巢吞燕卵，入簇啄蚕虫。岂无乘秋隼？羁绊委高墉。但食乌残肉，无施搏击功。亦有能言鹦，翅碧觜距红。暂曾说乌罪，囚闭在深笼。青青窗前柳，郁郁井上桐。贪乌占栖息，慈乌独不容。慈乌尔奚为，来往何憧憧？晓去先晨鼓，暮归后昏钟。辛苦尘土间，飞啄禾黍丛。得食将哺母，饥肠不自充。主人憎慈乌，命子削弹弓：弦续会稽竹，丸铸荆山铜。慈乌求母食，飞下尔庭中，数粒未入口，一丸已中胸。仰天号一声，似欲诉苍穹：反哺日未足，非是惜微躬。谁能持此冤，一为问化工。胡然大觜乌，竟得天年终？

答《四皓庙》

天下有道见，无道卷怀之。此乃圣人语，吾闻诸仲尼。矫矫四先生，同禀希世资。随时有显晦，秉道无磷缁。秦皇肆暴虐，二世遘乱离。先生相随去，商岭采紫芝。君看秦狱中，戮辱者李斯。刘项争天下，谋臣竞悦随。先生如鸾鹤，去入冥冥飞。君看齐鼎中，燋烂者郦其。子房得沛公，自谓相遇迟。八难掉舌枢，三略役心机。辛苦十数年，昼夜形神疲。竟杂霸者道，徒称帝者师。子房尔则能，此非吾所宜。汉高之季年，嬖宠钟所私，冢嫡欲废夺，骨肉相忧疑。岂无子房口？口舌无所施；亦有陈平心，心计将何为？皤皤四先生，高冠危映眉。从容下南山，顾盼入东闱。前瞻惠太子，左右生羽仪；却顾戚夫人，楚舞无光辉。心不画一计，口不吐一词，暗定天下本，遂安刘氏危。子房吾则能，此非尔所知。先生道既光，太子礼甚卑，安车留不住，功成弃如遗。如彼旱天云，一雨百谷滋，泽则在天下，云复归希夷。勿高巢与由，勿尚吕与伊。巢由往不返，伊吕去不归。岂如四先生，出处两逶迤。何必长隐逸？何必长济时？由来圣人道，无朕不可窥。卷之不盈握，舒之亘八陲。先生道甚明，夫子犹或非。愿子辨其惑，为予吟此诗。

和《雉媒》

吟君《雉媒》什，一哂复一叹。和之一何晚，今日乃成篇。岂唯鸟有之，抑亦人复然。张陈刎颈交，竟以势不完；至今不平气，塞绝汦水源。赵襄骨肉亲，亦以利相残；至今不善名，高于磨笄山。况此笼中雉，志在饮啄间。稻梁暂入口，性已随人迁。身苦亦自忘，同族何足言？但恨为媒拙，不足以自全。劝君今日后，养鸟养青鸾。青鸾一失侣，至死守孤单。劝君今日后，结客结任安。主人宾客去，独住在门阑。

和《松树》

亭亭山上松，一一生朝阳，森耸上参天，柯条百尺长。漠漠尘中槐，两两夹康庄，婆娑低覆地，枝干亦寻常。八月白露降，槐叶次第黄；岁暮满山雪，松色郁青苍。彼如君子心，秉操贯冰霜；此如小人面，变态随炎凉。共知松胜槐，诚欲栽道傍。粪土种瑶草，瑶草终不芳。尚可以斧斤，伐之为栋梁。杀身获其所，为君构明堂。不然终天年，老死在南岗。不愿亚枝叶，低随槐树行。

答《箭镞》

矢人职司忧，为箭恐不精。精在利其镞，错磨锋镝成。插以青竹簳，羽之赤雁翎。勿言分寸铁，为用乃长兵。闻有狗盗者，昼伏夜潜行。摩弓拭箭镞，夜射不待明。一盗既流血，百犬同吠声。狺狺嗥不已，主人为之惊。盗心憎主人，主人不知情；反责镞太利，矢人获罪名。寄言控弦者，愿君少留听：何不向西射？西天有狼星。何不向东射？东海有长鲸。不然学仁贵，三矢平虏庭。不然学仲连，一发下燕城。胡为射小盗？此用无乃轻。徒沾一点血，虚污箭头腥。

和《古社》

废村多年树，生在古社隈，为作妖狐窟，心空身未摧。妖狐变美女，社树成楼台。黄昏行人过，见者心徘徊。饥雕竟不捉，老犬反为媒。岁媚少年客，十去九不回。昨夜云雨合，烈风驱迅雷。风拔树根出，雷霹社坛开。飞电化为火，妖狐烧作灰。天明至其所，清旷无氛埃。旧地葺村落，新田辟荒莱。始知天降火，不必常为灾。勿谓神默默，勿谓天恢恢。勿喜犬不捕，勿夸雕不猜。寄言狐媚者，天火有时来。

和《分水岭》

高岭峻棱棱，细泉流亹亹；势分合不得，东西随所委。悠悠草蔓底，溅溅石罅里。分流来几年，昼夜两如此。朝宗远不及，去海三千里。浸润小无功，山苗长旱死。萦纡用无所，奔迫流不已。唯作呜咽声，夜入行人耳。有源殊不竭，无坎终难至。同出而异流，君看何所似？有似骨肉亲，派别从兹始。又似势利交，波澜相背起。所以赠君诗，将君何所比？不比山上泉，比君井中水。