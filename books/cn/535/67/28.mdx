---
---
---
title: 奉和思黯相公以李苏州所寄太湖石奇状绝伦，因题二十韵见示，兼呈梦得
---



错落复崔嵬，苍然玉一堆。峰骈仙掌出，罅坼剑门开。峭顶高危矣，盘根下壮哉！精神欺竹树，气色压亭台。隐起磷磷状，凝成瑟瑟胚。廉棱露锋刃，清越扣琼瑰。岌嶪形将动，巍峨势欲摧。奇应潜鬼怪，灵合蓄云雷。黛润沾新雨，班明点古苔。未曾栖鸟雀，不肯染尘埃。尖削琅玕笋，洼剜马癓罍。海神移碣石，画障簇天台。在世为尤物，如人负逸才。渡江一苇载，入洛五丁推。出处虽无意，升沉亦有媒。媒为李苏州。拔从水府底，置向相庭隈。对称吟诗句，看宜把酒杯。终随金砺用，不学玉山颓。疏傅心偏爱，园公眼屡回。共嗟无此分，虚管太湖来。居易与梦得俱典姑苏，而不获此石。