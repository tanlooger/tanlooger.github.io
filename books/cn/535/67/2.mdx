---
---
---
title: 和东川杨慕巢尚书《府中独坐感戚在怀》见寄十四韵　慕巢感戚虔州弟丧逝，感己之荣盛，有归洛之意，故叙而和之也
---



我是知君者，君今意若何？穷通时不定，苦乐事相和。东蜀欢殊渥，西江叹逝波。只缘荣贵极，翻使感伤多。行断风惊雁，慕巢及杨九、杨十前年来，兄弟三人各在一处。年侵日下坡。片心休惨戚，双鬓已蹉跎。紫绶黄金印，青幢白玉珂。老将荣补帖，愁用道销磨。外府饶杯酒，中堂有绮罗。应须引满饮，何不放狂歌？（绵）〔锦〕水通巴峡，香山对洛河。将军驰铁马，少傅步铜驼。深契怜松竹，高情忆薜萝。悬车年甚远，未敢放相过。