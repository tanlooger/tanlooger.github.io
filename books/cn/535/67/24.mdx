---
---
---
title: 酬梦得以予五月长斋，延僧徒，绝宾友，见戏十韵
---



宾客懒逢迎，翛然池馆清。檐闲空燕语，林静未蝉鸣。荤血还休食，杯觞亦罢倾。三春多放逸，五月暂修行。香印朝烟细，纱灯夕焰明。交游诸长老，师事古先生。竺乾，古先生也。禅后心弥寂，斋来体更轻。不唯忘肉味，兼拟减风情。蒙以声闻待，难将戏论争。虚空若有佛，灵运恐先成。