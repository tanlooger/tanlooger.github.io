---
---
---
title: 司徒令公分守东洛，移镇北都，一心勤王，三月成政，形容盛德，实在歌诗。况辱知音，敢不先唱。辄奉五言四十韵寄献，以抒下情
---



天上中台正，人间一品高。中书令上应中台，司徒官一品。休明值尧舜，勋业过萧曹。始擅文三捷，进士及第、博学、制策，连登三科。终兼武六韬。动人名赫赫，忧国意忉忉。荡蔡擒封豕，吴元济也。平齐斩巨鳌。李师道也，两河收土宇，四海定波涛。宠重移宫籥，自东都留守授北京留守。恩新换阃旄。保厘东宅静，周公、召公东治洛宅。守护北门牢。晋国封疆阔，并州士马豪。胡兵惊赤帜，边雁避乌号。令下流如水，仁沾泽似膏，路喧歌《五袴》，军醉感单醪，将校森貔武，宾僚俨隽髦。客无烦夜柝，吏不犯秋毫。神在（驽）〔台〕骀助，魂亡猃狁逃。德星销彗孛，霖雨洗腥臊。烽戍高临代，关河远控洮，汾云晴漠漠，朔吹冷颾颾。豹尾交衙戟，虬须捧佩刀。通天白犀带，照地紫麟袍，羌管吹《杨柳》，燕姬酌蒲萄。蒲萄酒出太原。银含凿落盏，金屑琵琶槽。遥想从军乐，应忘报国劳。紫微留北阙，中书令即紫微令也。绿野寄东皋。绿野堂在东都午桥庄也。忽忆前时会，多惭下客叨。清宵陪宴话，美景从游遨。花月还同赏，琴诗雅自操。朱弦拂宫徵，洪笔振风骚。近竹开方丈，依林架秸槔。春池八九曲，画舫两三舠。迳滑苔粘屐，潭深水没篙。绿丝萦岸柳，红粉映楼桃。皆午桥庄中佳境。为穆先陈醴，居易每十斋日在会，常蒙以二勒汤代酒也。招刘共藉糟。刘梦得也。舞鬟金翡翠，歌颈玉蛴螬。盛德终难退，明时岂易遭！公虽慕张范，张良、范蠡。帝未舍伊皋。眷恋心方结，踟蹰首已搔。鸾凰上寥廓，燕雀住蓬蒿。欲献文狂简，徒烦思郁陶。可怜四百字，轻重抵鸿毛。