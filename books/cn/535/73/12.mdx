---
---
---
title: 第四表
---



臣仰稽旧章，虔上尊号，恳诚三沥，冲旨未回。朝野颙然，罔知攸措。臣等诚惶诚恐，顿首顿首。臣闻帝王御极，作人司牧，德盛者爰加显号，功高者必建鸿名。是用叶天地之符，塞人祗之望。荣非为已，义实徇公。爰在累圣，必从众欲。矧陛下践宝祚，握瑶图，悬日月而照九围，鼓雷霆而清八极。故得吴蜀电灭，齐蔡砥平，摅祖宗之宿愤，救黎元于焚溺。今者威加四海，泽浸八荒，文轨罔不同，华夷罔不服，政刑罔不举，符瑞罔不臻。辟再造之宏规，致中兴之昌运。而典册犹郁，徽号未崇，何以副万国之心？何以答三灵之贶？臣等谬居枢近，累黩宸严，望九重之俯从，为千载之荣遇。虽则祈天之奏，伏蒲而未感；所冀回日之诚，倾藿而必遂。臣等不胜恳款屏营之至。