---
---
---
title: 第三表
---



臣闻古先哲王，垂衣御极，何尝不取鉴祖则，作为盛猷？伏观列圣以来，必崇明号，既以表域中之大，亦以示天下之公。苟或冲让未行，撝谦不发，则无以焜煌前烈，威略外区。臣等所以披诚上陈，冀垂明听。墨诏批答，天心尚违。臣庶颙颙，不知所措。臣等诚惶诚恐，顿首顿首。

伏闻开元天宝之盛也，典章大备，剑戟已销，表德显功，累上尊称。盖天人之符契，不得已而从之。陛下禀上圣之姿，造中兴之运。践临土宇，虔奉宗祧，恢复两河，廊清四海。象天为大，并日之中。丕业巍乎已成，鸿名郁而未称。臣等所以采前古之议，酌当今之诠，敢悦怿乎天颜，冀光昭乎史册。百辟卿士，皆以为宜。万方黎元，固不可忽。陛下损之于其成之代，弃之于泰宁之时。尚以河湟未收，关陇设备，而欲更施利泽，方启旧章。执谦德而弥仰崇高，议神功而无以彰灼。亿兆延颈，灵祗顾怀，率土之人，皆知不可。况天地之意，祖宗之灵乎？臣等命偶昌期，职叨枢近，虽微诚不足以上感，而恳愿终冀于必从。伏乞深惟训谟，特降宸虑，允华夷之至望，回日月之殊辉，诞受鸿名，光膺大庆。绍五帝三皇之绝典，光九庙万国之丕休。人神交感，孰不为允。无任恳款兢惶之至。