---
---
---
title: 元和南省请上尊号表
---



臣闻皇阶肇兴，必本其丕业；明号允属，将御其成功。所以开天地命历之符，合人灵庆感之运。臣等辄敢上稽天鉴，下采人谣，以今月十九日，沥恳陈辞，冀孚睿听。九重尊秘，万有禺禺，诚未动天，心如履薄。臣等诚惶诚恐，顿首顿首。

伏惟睿圣文武皇帝陛下，一德继统，上符十天；六龙时乘，下厌群岳。张宝图以光帝载，悬玉镜以澈襟灵。休明会期，则百神宜卫；清净子物，而万邦式孚。今夫阴本于刑，阳称其德。以刑而右武，以德而尚文。盖将导人君无为之初，官天道有成之始。今陛下宣威纪功，示人以武也；业古垂统，示人以文也。纂炎唐十一之盛，陋宗周八百之期。序庶征于域中，惟赐履于阃外。宇宙至广，每惊符瑞之繁；动植殊轻，奚答生成之造。昔之述夏禹，美宣王，虽外轶其声，而中未尽善。孰若陛下虑及一物，精入万枢，发挥盛祉，启迪鸿业。自彼元和，至于兹岁，扫群妖，清巨祲，率黎崇之不恪，铲节枿之方图。或身暴都市，或首悬藁街。天英神断，不疾而速。虽尧服四罪，殷征三年，揆之于今，彼有惭德。固当仰应名实，丕陟鸿徽。辟乾位于象帝之文，饰宸耀于禀气之类。岂可抱冲谦之微事，旷祖宗之大猷？臣等不胜由衷大愿，愿上尊号曰元和圣文神武法天应道皇帝。伏愿纳天人之贶，采臣庶之诚，昭示至公，允塞群议。无任悃迫慺慺之至。