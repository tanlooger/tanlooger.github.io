---
---
---
title: 荷珠赋　以“泣珠丝鲜莹”为韵
---



迸水所集，轻荷正敷。引修茎而出叶，凝玉液以成珠。净绿田田，神龟之巢处斯在；虚明皎皎，灵鹊之衔来岂殊？既罗列其青盖，又昭章于白榆。乱点的皪，分规青莹。仰虚无以上出，掩晶莹而外映。洒之不著，湛兮逾净。时寄寓于倾欹，每因依而平正。可止则止，必荷之中央；在圆而圆，得水之本性。飙风既息而常凝，鱼鸟频冲而不定。

尔乃一气晴后，初阳照前。宿雨霁而犹湿，晓露裛而正鲜。熠熠有光，映空水而焕若；累累无数，遍池塘而炯然。宛转而鱼目回视，冲融而蚌胎未坚。因沾濡而小大，随散合以亏全。轻彩荡渊，秾香厌浥。明玑而夜月争光，丹粟而晨霞散日。其息也与波俱停，其动也与风皆急。若转于掌。乃是江妃之珠；如凝于盘，遂成泉客之泣。冰壶捧之而殊伦，水镜沈精而莫及。则知气有相假，物有相资。惟雨露之留处，当芙蓉之茂时。虽贼象而无准，必成形而在兹。喻于人则寄之生也，拟于道则冲而用之。自契玄珠之妙，何求赤水之遗？