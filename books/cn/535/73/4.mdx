---
---
---
title: 叔孙通定朝仪赋　以“制定朝仪上尊下肃”为韵
---



稷嗣君上稽天命，下察人听，以为作乐者存乎功成，制礼者本乎理定。故《易》尚随时，《礼》贵从宜。于以致理，何莫由斯？允矣君子，休哉令规！采三代之帝典，起两汉之朝仪。

于斯时也，秦吞六雄之后，汉承百代之弊。礼坏乐崩，上陵下替。将欲创洪业，尊皇帝。驯致王道，丕革季世。莫先乎正位以经邦，体元而立制者也。夫其将用于国，先习于野。辨度数于声名文物，审等威于君臣上下。儒生肃以济济，物有其容；国典焕其煌煌，礼无违者。然后辟双阙，会百僚。动必严恪，进无喧嚣。长幼之序不忒，贵贱之仪孔昭。锵锵兮若万国赴涂山而会，秩秩兮如百官仰太一而朝。

岁十月，天地澄爽，宫殿清旷。风传警跸，日丽天仗。于是右陈列辟，左立丞相。东西分而则别，文武俨以相向。簪裾奕奕，颂鹓鹭之具寮；剑戟森森，列熊罴之名将。帝容式展，皇威克壮。莫不上恭己以临下，下竭诚而奉上。观其威仪允淑，容止具笃。天子负凤扆以皇皇，正龙颜而穆穆。百辟欣戴，九宾悦服。拔剑者惩惧而栗栗，饮酒者敬慎而肃肃。故知君有威，故能守其邦；臣有仪，所以保其禄。帝谓叔孙，旧章斯存。可以发挥我洪德，启迪我后昆。方将守而经国，岂止焕而盈门。不然，何以表一人之贵，知万乘之尊？