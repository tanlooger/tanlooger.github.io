---
---
---
title: 得甲畜北斗龟，财物归之，遂至万千。或告违禁。词云：名在八龟
---



财无苟得，义不厌取。若奉业以往，积而无伤；或非道以行，动且为害。于稽尔甲，爰契我龟。已见负图，不独七星之号；空嗟入梦，讵终千载之期。是诸侯之宝，念彼当畜；非宗伯之属，其谁敢私？岂伊匪人，妄致诸椟。迹罔厕于主守，家用宝于神龟。征以从长，占八九之数；穷于既厌，收千万之盈。兹乃多藏，且不预于官事；靡尝知禁，亦可畏于人言。必曰职我之由，守而勿失。名可覆视，余无尔刑。