---
---
---
title: 代书诗一百韵寄微之
---



忆在贞元岁，初登典校司。身名同日授，心事一言知。贞元中与微之同登科第，俱授秘书省校书郎，始相识也。肺腑都无隔，形骸两不羁。疏狂属年少，闲散为官卑。分定金兰契，言通药石规。交贤方汲汲，友直每偲偲。有月多同赏，无杯不共持。秋风拂琴匣，夜雪卷书帷。高上慈恩塔，幽寻皇子陂。唐昌玉蕊会，崇敬牡丹期。唐昌观玉蕊，崇敬寺牡丹，花时多与微之有期。笑劝（迁）［迂］辛酒，闲吟短李诗。辛大丘度性迂嗜酒，李二十绅形短能诗，故当时有迂辛、短李之号。儒风爱敦质，佛理尚玄师。刘三十二敦质雅有儒风，庾七禅师谈佛理有可赏者。度日曾无闷，通宵靡不为。双声联律句，八面对宫棋。双声联句，八面宫棋，皆当时事。往往游三省，腾腾出九逵。寒销直城路，春到曲江池。树暖枝条弱，山晴彩翠奇。峰攒石绿点，柳宛曲尘丝。岸草烟铺地，园花雪压枝。早光红照耀，新溜碧逶迤。幄幕侵堤布，盘筵占地施。征伶皆绝艺，选妓悉名姬。铅黛凝春态，金钿耀水嬉。风流夸坠髻，时世斗啼眉。贞元末，城中复为坠马髻、啼眉妆也。密坐随欢促，华樽逐胜移。香飘歌袂动，翠落舞钗遗。筹插红螺碗，觥飞白玉卮。打嫌《调笑》易，饮讶《卷波》迟。抛打曲有《调笑》，饮酒有《卷白波》。残席喧哗散，归鞍酩酊骑。酡颜乌帽侧，醉袖玉鞭垂。紫陌传钟鼓，红尘塞路歧。几时曾暂别？何处不相随？荏苒星霜换，回环节候推。两衙多请假，三考欲成资。运偶千年圣，天成万物宜。皆当少壮日，同惜盛明时。光景嗟虚掷，云霄窃暗窥。攻文朝矻矻，讲学夜孜孜。策目穿如札，时与微之结集策略之目，其数至百十。毫锋锐若锥。时与微之各有纤锋细管笔，携以就试，相顾辄笑，目为毫锥。繁张获鸟网，坚守钓鱼坻。谓自冬至夏，频改试期，竟与微之坚待制试也。并受夔龙荐，齐陈晁董词。万言经济略，三道太平基。中第争无敌，专场战不疲。辅车排胜阵，掎角搴降旗。谓同铺席、共笔砚。双阙纷容卫，千僚俨等（夷）［衰］。谓制举人欲唱第之时也。恩随紫泥降，名向白麻披。既在高科选，还从好爵縻。东垣君谏诤，西邑我驱驰。元和元年同登制科，微之拜拾遗，予授盩厔尉。再喜登乌府，多惭侍赤墀。四年，微之复拜监察，予为拾遗、学士也。官班分内外，游处遂参差。每列鹓鸾序，偏瞻獬豸姿。简威霜凛冽，衣彩绣葳蕤。正色摧强御，刚肠嫉喔咿。常憎持禄位，不拟保妻儿。养勇期除恶，输忠在灭私。下鞲惊燕雀，当道慑狐狸。南国人无怨，东台吏不欺。微之使东川，奏冤八十馀家，诏从而平之，因分司东都。理冤多定国，切谏甚辛毗。造次行于是，平生志在兹。道将心共直，言与行兼危。水暗波翻覆，山藏路险巇。未为明主识，已被幸臣疑。木秀遭风折，兰芳遇霰萎。千钧势易压，一柱力难支。腾口因成痏，吹毛遂得疵。忧来吟贝锦，谪去咏江蓠。邂逅尘中遇，殷勤马上辞。贾生离魏阙，王粲向荆夷。水过清源寺，山经绮季祠。心摇汉皋珮，泪堕岘亭碑。并途中所经历者也。驿路缘云际，城楼枕水湄。思乡多绕泽，望阙独登陴。林晚青萧索，江平绿渺瀰。野秋鸣蟋蟀，沙冷聚鸬鹚。官舍黄茅屋，人家苦竹篱。白醪充夜酌，红粟备晨炊。寡鹤摧风翮，鳏鱼失水鬐；暗雏啼（且渴）［渴旦］，凉叶坠相思。此四句兼含微之鳏居之思。一点寒灯灭，三声晓角吹。蓝衫经雨故，骢马卧霜羸。念涸谁濡（沐）［沫］？嫌醒自啜醨。耳垂无伯乐，舌在有张仪。负气冲星剑，倾心向日葵。金言自销铄，玉性肯磷缁？伸屈须看蠖，穷通莫问龟。定知身是患，当用道为医。想子今如彼，嗟予独在斯。无聊当岁杪，有梦到天涯。坐阻连襟带，行乖接履綦。润销衣上雾，香散室中芝。念远缘迁贬，惊时为别离。素书三往复，明月七盈亏。自与微之别经七月，三度得书。旧里非难到，馀欢不可追。树依兴善老，草傍静安衰。微之宅在靖安坊，西近兴善寺。前事思如昨，中怀写向谁？北村寻古柏，南宅访辛夷。开水观西北院，即隋时龙村，佛堂有古柏一株，至今存焉。微之宅中有辛夷两树，常此与微之游息其下。此日空搔首，何人共解颐？病多知夜永，年长觉秋悲。不饮长如醉，加餐亦似饥。狂吟一千字，因使寄微之。