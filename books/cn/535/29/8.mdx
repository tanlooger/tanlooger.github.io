---
---
---
title: 襄州别驾府君事状
---



公讳季（庾）〔庚〕，字〔子申〕，巩县府君之长子。天宝末明经出身，解褐授萧山县尉，历左武卫兵曹参军、宋州司户参军。建中元年，授彭城县令。时徐州为东平所管，属本道节度使反。反之状，先以胜兵屯甬口，绝汴河运路；然后谋东窥江淮。朝庭忧虞，计未有出。公与本州刺史李儲，潜谋以徐州及甬口城归国，反拒东平。东平遣骁将信都崇敬、石隐金等，率劲卒二万攻徐州。徐州无兵，公收合吏民，得千馀人，与李洧坚守城池，亲当矢石，昼夜攻拒，凡四十二日，而诸道救兵方至。既而贼徒溃，运路通，首挫逆谋，不敢东顾。由是徐州一郡七邑及甬口等三城，到于今讫不隶东平者，实李洧与公之力也。德宗嘉之，命公自朝散郎超授朝散大夫，自彭城令擢拜本州别驾，赐绯鱼袋，仍充徐泗观察判官。故其制云：“今州将忠谋，翻然效顺，叶其诚美，共赞良图。我悬爵赏，俟兹而授。宜加佐郡之命，仍宠殊阶之序。”

贞元初，朝廷念公前功，加检校大理少卿，依前徐州别驾、当道团练判官，仍知州事。故其制云：“尝宰彭城，挈而归国。旧勋若此，新宠蔑如。或不延厚于忠臣，将何劝于义士？宜崇亚列，再贰徐方。”秩满，又除检校大理少卿、兼衢州别驾。秩满，本道观察使皇甫政以公政绩闻荐，又除检校大理少卿、兼襄州别驾。贞元十年五月二十八日，终于襄阳官舍，享年六十六。其年权窆于襄阳县东津乡南原。至元和六年十月八日，嗣子居易等，迁护于下邽县义津乡北原，从巩县府君宅兆而合祔焉。

夫人颍川陈氏，陈朝宜都之后。祖讳璋，利州刺史。考讳润，坊州鄜城县令。妣太原白氏。夫人无兄姊弟妹。八岁丁鄜城君府之忧，居丧致哀，（王）〔主〕祭尽敬，其情礼有过成人者，中外姻族，咸称异之。十五岁事舅姑，服勤妇道，夙夜九年，迨于奉蒸尝，睦娣姒，待宾客，抚家人，又（二）〔三〕十三年，礼无违者。故中外凡为冢妇者，皆景慕而仪刑焉。（又）〔及〕别驾府君即世，诸子尚幼，未就师学，夫人亲执诗书，昼夜教导，恂恂善诱，未尝以一呵一杖加之。十馀年间，诸子皆以文学仕进，官至清近，实夫人慈训所致也。夫人为女孝如是，为妇顺如是，为母慈如是：举三者（与）〔而〕百行可知矣。建中初，以府君彭城之功，封（颖）〔颍〕川县君。元和六年四月三日，殁于长安宣平里第，享年五十七。其年十月八日，从先府君祔于皇姑焉。有子四人：长曰幼文，前饶州浮梁县主簿；次曰居易，前京兆府户曹参军、翰林学士；次曰行简，前秘书省校书郎；幼子金刚奴，无禄早世。初，高祖赠司空，有功于北齐，诏赐庄宅各一区，在同州（同）〔韩〕城县，至今存焉。故自司空而下，都官郎中而上，皆葬于韩城县。今以卜归不便，遂改卜巩县府君及襄州别驾府君两茔于下邽县义津乡北原。其两茔同兆域而异封树，盖从时宜，且叶吉也。谨状。