---
---
---
title: 箴言　并序
---



贞元十有五年，天子命中书舍人渤海公领礼部贡举事。越明年春，居易以进士举一上登第。洎翌日至于旬时，伏念固陋，惧不克副公之选，充王之宾，乃自陈戒于德，作《箴言》。

曰：我闻古君子人，疾没世名不称，耻邦有道贫且贱。今我生休明代二十有六年，乃策名，名既闻于君；乃干禄，禄将及于亲。升闻逮养，繄公之德。公之德，之死矢报之。报之义靡他，惟励乃志，远乃猷，俾德日修，道日就，是报于公。匪报于公，是光于躬。匪光于躬，是华于邦。吁！其念哉！其勖哉！庶俾行中规，文中伦；学惟时习，罔怠弃；位惟驯致，罔躁求。惟一德五常，陶甄于内；惟四科六艺，斧藻于外。若御舆，既勒衔策，乃克骏奔。若治金，既砥淬砺，乃克利用。无曰擢甲科，名既立而自广自满。尚念山九仞，亏于一篑。无曰登一第，位其达而自欺自卑。尚念行千里，始于足下。呜呼！我无监于止水，当监于斯文。庶克钦厥止，慎厥终。自顾于《箴言》，无作身之羞，公之羞。