---
---
---
title: 汉将李陵论
---



论曰：忠、孝、智、勇四者，为臣为子之大宝也。故古之君子，奉以周旋。苟一失之，是非人臣人子矣。汉李陵策名上将，出讨匈奴，窃谓不死于王事非忠，生降于戎虏非勇，弃前功非智，召后祸非孝：四者无一可，而遂亡其宗，哀哉！予览《史记》、《汉书》，皆无明讥，窃甚惑之。司马迁虽以陵获罪而无讥，可乎？班孟坚亦从而无讥，又可乎？

按《礼》云：“谋人之军，师败则死之。”故败而死者，是其所也。《春秋》所以美狼曋者，为能获其死所。而陵获所不死，得无讥焉？观其始以步卒深入虏庭，而能以寡击众，以劳破逸，再接再捷，功孰大焉？及乎兵尽力殚，摧锋败绩，不能死战，卒就生降。噫！坠君命，挫国威，不可以言忠；屈身于夷狄，束手为俘虏，不可以言勇；丧战勋于前，坠家声于后，不可以言智；罪逭于躬，祸移于母，不可以言孝：而引范蠡、曹沫为比，又何谬欤！且会稽之耻，蠡非其罪；鲁国之羞，沫必能报；所以二子不死也。而陵苟免其微躯，受制于强虏，虽有区区之意，亦奚为哉？

夫吴、齐者，越、鲁之敌国；匈奴者，汉之外臣。俾大汉之将，为单于之擒，是长寇雠、辱国家甚矣。况二子虽不死，无陵生降之名；二子苟生降，无陵及亲之祸。酌其本未，事不相侔。而陵窃慕之，是大失臣子之义也。观陵答子卿之书，意者但患汉之不知（已）〔己〕，而不自内省其始终焉。何者？与其欲刺心自明，刎颈见志；曷若效节致命，取信于君？与其痛母悼妻，尤君怨国；曷若忘身守死，而纾祸于亲焉？

或曰：武帝不能明察，苟听流言，遽加厚诛，岂非负德？答曰：设使陵不苟其生，能继以死，则必赏延于世，刑不加亲。战功足以冠当时，壮节足以垂后代。忠、孝、智、勇四者立，而死且不朽矣，何流言之能及哉？呜呼！予闻之古人云：人各有一死，死或重于泰山，生或轻于鸿毛。若死重于义，则视之如泰山也；若义重于死，则视之如鸿毛也。故非其义，君子不轻其生；得其所，君子不爱其死。惜哉！陵之不死也，失君子之道焉。故陇西士大夫以李氏为愧，不其然乎！不其然乎！