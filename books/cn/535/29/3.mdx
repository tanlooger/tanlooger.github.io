---
---
---
title: 中和节颂　并序　此已下文，并是未及第前作
---



乾清而四时行，坤宁而万物生。圣人则之，无为而无不为。神唐御宇之九叶，皇帝握符之十载，夷夏咸宁，君臣交欣，有诏始以二月上巳日为中和节。自上而下，雷解风动。翌日而颁乎四岳，浃辰而达乎八荒。於戏！中和之时义远矣哉！惟唐之兴，我神尧子兆人而基皇德。太宗家六合而开帝功。玄宗执象而熏仁寿之风，代宗垂拱而阜富庶之俗。舄奕乎，赫赫煌煌，八圣重光，以至于我皇。我皇运玄枢，陶淳精，治定而化成。嗣皇极于穆清，纳黔首于升平。于时，数惟上元，岁惟仲春。皇帝穆然居青阳太庙，命有司考时令，以为安萌牙，养幼少，缓刑狱，布庆赐。盖百王常行之道，未足以启迪天地之化，发挥祖宗之德。乃命初吉，肇为中和。中者揆三阳之中，和者酌（仁）〔二〕气之和。其为称也大矣！非至圣畴能建之？于是谋始要终，循义讨源。于以九八节，七六气，排重阳而拉上巳。煦元气于厚壤，则幽蛰苏而勾萌达。噫和风于穷荒，则桀骜化而犷俗淳。垂万祀以摅无穷，被四表以示大同。于时两仪三辰，贞明絪缊，千品万汇，熙熙忻忻。由是文武百辟，佥拜手稽首而扬言曰：大哉睿德，合于玄造。又曰：昔在唐尧，敬授人时，垂于典谟。降及周文，在镐饮酒，列于《雅》《颂》。斯盖钦若四序，凯乐一方而已。未若肇建令节，混同天下，泽铺动植，庆浃华夷，若斯之盛欤！盖圣人之作事，必导达交泰，幽赞亭育，与元（和）〔化〕合其运，与真宰同其功。丕休哉！其至矣夫！贱臣居易，忝濡文明之化，就宾贡之列，辄敢美盛德，颂成功，献《中和颂》一章，附于唐雅之末。颂曰：

权舆胚浑，玄黄既分。煦妪絪缊，肇生蒸民。天命圣神，是为大人。大人淳淳，为天下君。巍巍我唐，穆穆我皇。纂承九叶，照临八方。四维载张，两曜重光。龌龊唐虞，趢趗羲皇。乘时有作，焕乎文章。乃建贞元，以正乾坤。乃纪吉辰，以殷仲春。吉辰伊何？号为中和。和维大和，中维大中。以畅中气，以播和风。萌牙昆虫，昭苏有融。如（干）〔斡〕玄化，如运神功。於戏！德洽道丰，万邦来同。微臣作颂，垂裕无穷。