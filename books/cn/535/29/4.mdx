---
---
---
title: 晋谥恭世子议
---



晋侯以骊姬之惑，杀太子申生。或谓申生得杀身成仁之道，是以晋人谥为恭世子，载在方册，古今以为然。居易独以为不然也。

大凡恭之义有三：以孝保身，子之恭；以正承命，臣之恭；以道守嗣，君之恭。若弃嗣以非礼，不可谓道；受命于非义，不可谓正；杀身以非罪，不可谓孝：三者率非恭也。申生有焉。而谥曰恭，不知其可。若垂末代以为训戒，居易惧后之臣子，有失大义守小节者，将奔走之。将欲商榷，敢征义类。

在昔虞舜，父顽母嚚。舜既克谐，瞽亦允若。申生父之昏，姬之恶，诚宜率子道以几谏；感君心以至诚。虽申生之孝，不侔于舜；而献公之顽，亦不逮于瞽。盍以蒸蒸之乂，俾不格于奸乎？故咎之始形，则斋栗祗载，为虞舜可也。若不能及，祸之将兆，则让位去国，为吴太伯可也。若又不能，及难之既作，则全身远害，为公子重耳可也。三失无一得，于是乎致身于不义不祗，陷父于不德不慈，负罪被名，以至于死。臣子之道，不其惑欤？夫以尧之圣，《书》美曰允恭。舜之孝，《书》美曰温恭。今以申生之失道，亦谓曰恭，庸可称乎？

周之衰也，楚子以霸王之器，奄有荆蛮，光启士宇，赫赫楚国，由之而兴。谥之为恭，犹曰薄德。今申生徇其死不顾其义，轻其身不图其君，俾死之后弑三君，奚齐、卓子、怀公。杀十有五臣。荀息、里克、丕郑、祁举、共华、贾华、叔坚、锥歂、累虎、特宫、山祁、庆郑、狐突、瑕生、郄芮。实启祸先，大乱晋国。则楚之得也如彼，申生之失也若此，异德同谥，无乃不可乎？

左氏修鲁史，受经于仲尼。盖仲尼之志，丘明从而明之，无善恶，无小大，莫不微婉而发挥焉。至于申生之死也，之谥也，略而无讥，何其谬哉！何以核诸？且仲尼修《春秋》，明则有凡例，幽则有微旨。其有君不君，臣不臣，父不父，子不子者，率书名以贬之。故书曰：“晋侯杀其太子申生。”不言晋人，而书晋侯且名太子者，盖明晋侯不道，且罪申生陷君父于不义也。以微旨考之，则仲尼明贬可知矣，以凡例推之，则左氏之阙文可知矣。呜呼！先王之制谥，岂容易哉？盖善恶始终，必褒贬于一字。所以彰明往者，劝沮来者。故君子于其谥，无所苟而已矣。由是而言，则恭世子之谥，不亦诬乎！不亦诬乎！