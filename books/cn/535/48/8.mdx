---
---
---
title: 六十三、沿革礼乐
---



问：礼乐之用，百王共之。然则历代以来，或沿而理，或革而乱，或损而兴，或益而亡，何述作之迹同，而得失之效异也？方今大制虽立，至理未臻，岂沿袭损益，未适其时宜？将文物声明，有乖于古制？思欲究盛礼之旨，审至乐之情。不和者改而更张，可继者守而勿失。具陈其要，当举而行。

臣闻：议者曰：礼莫备于三王，乐莫盛于五帝。非殷、周之礼，不足以理天下；非尧、舜之乐，不足以和神人。是以总章辟雍、冠服簠簋之制，一不备于古，则礼不能行矣；干戚羽旄、屈伸俯仰之度，一不修于古，则乐不能和矣。古今之论，大率如此。臣窃谓斯言失其本，得其末，非通儒之达识也。何者？

夫礼乐者，非天降，非地出也。盖先王酌于人情，张为通理者也。苟可以正人伦，宁家国，是得制礼之本意也；苟可以和人心，厚风俗，是得作乐之本情矣。盖善沿礼者，沿其意，不沿其名；善变乐者，变其数，不变其情。故得其意，则五帝三王不相沿袭，而同臻于理矣；失其情，则王莽屑屑习古，适足为乱矣。故曰：行礼乐之情者王，行礼乐之饰者亡。盖谓是矣。且礼本于体，乐本于声。文物名数，所以饰其体；器度节奏，所以文其声。圣人之理也，礼至则无体，乐至则无声。然则苟至于理也，声与体犹可遗，况于文与饰乎？则本末取舍之宜，可明辨矣。

今陛下以上圣之姿，守烈祖之制，不待损益，足以致理。然苟有沿革，则愿陛下审本末而述作焉。盖礼者，以安上理人为体，以别疑防欲为用，以玉帛俎豆为数，以周旋裼袭为容。数与容可损益也，体与用不可斯须失也。乐者以易直子谅为心，以中和孝友为德，以律度铿锵为饰，以缀兆舒疾为文。饰与文可损益也，心与德不可斯须失也。夫然则礼得其本，乐达其情，虽沿袭损益不同，同归于理矣。