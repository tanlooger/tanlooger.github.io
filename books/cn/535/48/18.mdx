---
---
---
title: 七十三、养老　在使之寿富贵
---



臣闻：昔者西伯善养老而天下归心。善养者，非家至户见，衣而食之，盖能为其立田里之制，以安其业；导树畜之产，以厚其生。使生有所养，老有所终，死有所送也。近代之主，以为老者非帛不暖，非肉不饱，而特颁其布帛肉粟之赐，则为养老之道，尽于是矣。臣以为此小惠也，非大德也。何则？赐之以布帛，仁则仁矣；不若劝其桑麻之业，使天下五十者可以衣帛矣。赐之以肉粟，惠则惠矣；不若教其鸡豚之蓄，使天下七十者可以（肉食）〔食肉〕矣。然后牧以仁贤，慎其刑罚，虽不与之年，而老者得以寿矣。不夺其力，不扰其时，虽不与之财，而老者得以富矣。使幼者事长，少者敬老，虽不与之爵，而老者得以贵矣。此三代盛王所以不遗年而兴孝者，用此道也。