---
---
---
title: 六十二、议礼乐
---



问：礼乐并用，其义安在？礼乐共理，其效何征？礼之崩也，何方以救之乎？乐之坏也，何术以济之乎？

臣闻：序人伦，安国家，莫先于礼；和人神，移风俗，莫尚于乐。二者所以并天地，参阴阳，废一不可也。何则？礼者，纳人于别而不能和也；乐者，致人于和而不能别也。必待礼以济乐，乐以济礼，然后和而无怨，别而不争。是以先王并建而用之，故理天下如指诸掌耳。《志》曰：六经之道同归，而礼乐之用为急。”故前代有乱亡者，由不能知之也。有知而危败者，由不能行之也。有行而不至于理者，由不能达其情也。能达其情者，其唯宗周乎？周之有天下也，修礼达乐者七年，刑措不用者四十年，负扆垂拱者三百年，龟鼎不迁者八百年。斯可谓达其情，臻其极也。故孔子曰：“吾从周。”然则继周者，其唯皇家乎！臣伏闻：礼减则销，销则崩；乐盈则放，放则坏。故先王减则进之，盈则反之，济其不及而泄其过。用能正人道，反天性，奋至德之光焉。国家承齐、梁、陈、隋之弊，遗风未弭。故礼稍失于杀，乐稍失于奢。伏惟陛下虑其减削，则命司礼者大明唐礼；防其盈放，则诏典乐者少抑郑声。如此，则礼备而不偏，乐和而不流矣。继周之道，其在兹乎？