---
---
---
title: 七十二、使臣尽忠，人爱上　在乎明报施之道
---



夫欲使臣节尽忠，人心爱上，则在乎明报施之道也。《传》曰：“美恶周必复。”又曰：“其事好还。”然则复与还，皆报施之谓也。夫日月不复，则昼夜不生；阴阳不复，则寒暑不行；善恶不复，则君臣不成。昔者五帝接其臣以道，故臣致其（臣）〔君〕以德也。三王使其臣以礼，故其臣事君以忠也。秦、汉以降，任其臣以利，故其臣奉君以贾道。贾道者，利则进，不利则退。故君昏寡救恶之士，国危鲜致命之臣。是以其君独安独危，其臣亦独忧独乐。君臣之道既阻于上，则兆庶之心不得不离于下也。故曰：君亲臣如股肱，则臣亲君如元首。君待臣如犬马，则臣待君如路人。君爱人如赤子，则人爱君如父母。君视人如土芥，则人视君如寇仇。孔子云：“审吾之所以适人，知人之所以来我也。”则尽忠爱上之来，在于此不在于彼矣。