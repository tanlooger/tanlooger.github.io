---
---
---
title: 七十、纳谏　上封章，广视听
---



问：国家立谏诤之官，开启沃之路久矣。而謇谔者未尽其节，谋猷者未竭其诚。思欲取天下之耳目，裨我视听；尽天下之心智，为我思谋。政之壅蔽者决于中，令之绝灭者通于外。上无违德，下无隐情。可为何方，得至于此？

又问：先王立训，唯谏是从。然则历代君臣，有贤有否。至若献替之际，是非之间，若君过臣规，固宜有言必纳；如上得下失，岂可从谏如流？以是训人，其义安在？

臣闻：天子之耳，不能自聪，合天下之耳听之，而后聪也。天子之目，不能自明，合天下之目视之，而后明也。天子之心不能自圣，合天下之心思之，而后圣也。若天子唯以两耳听之，两目视之，一心思之；则十步之内，不能闻也，百步之外，不能见也，殿庭之外，不能知也。而况四海之大，万枢之繁者乎？圣王知其然，故立谏诤讽议之官，开献替启沃之道。俾乎补察遗阙，辅助聪明。犹惧其未也，于是设敢谏之鼓，建进善之旌，立诽谤之木。工商得以流议，土庶得以传言。然后过日闻而德日新矣。是以古之圣王，由此途出焉。

臣又闻：不弃死马之骨，然后良骥可得也；不弃狂夫之言，然后佳谋可闻也。苟臣管见之中，有可取者，陛下取而行之；苟臣刍言之中，有可采者，陛下采而用之。则闻之者必曰：如某之言，如某之见，犹且不弃，况愈于某之徒欤？则天下谋猷之士，得不比肩而至乎？天下謇谔之臣，得不继踵而来乎？故览其谋猷，则天下之利病，如悬于握中矣；纳其謇谔，则朝廷之得失，如指诸掌内矣。所谓用天下之耳听之，则无不聪也；用天下之目视之，则无不明也；用天下之心识思谋之，则无不圣神也。圣神启于上，聪明达于下：如此则何壅蔽之有耶？灭绝之有耶？

臣又尝观历代人君，有愚有贤，举事非尽失也；人臣者有能有否，出言非尽得也。然则先王勤勤恳恳，劝从谏，诫自用者，又何哉？岂不以自古以来，君虽有得，未有愎谏而理者也，况其有失乎？臣虽有失，未有从谏而乱者也，况其有得乎？勤恳劝诫之义，在于此矣。伏惟陛下鉴之。