---
---
---
title: 六十五、议祭祀
---



问：圣王立郊庙，重祭祀者，将以展诚敬而事鬼神乎？将欲裨教化而利生人乎？

又问：近者敬失于鬼，祭祀以淫。禳祷者有僭滥谄媚之风，蒸尝者失疏数丰俭之节。今欲使俗无淫祀，家不黩神，物省费而厚生，人守义而不惑。何为何作，可以救之？

臣闻：祭祀之义，大率有三：禋于天地，所以示人报本也；祠于圣贤，所以训人崇德也；享于祖考，所以教人追孝也。三者行于天下，则万人顺，百神和。此先王所以重祭祀者也。臣又观之，岂直若是而已哉？盖先王因事神而设教，因崇祀以利人。俾乎人竭其诚，物尽其美。美致于鬼，则利归于人焉。故阜其牲牷，则牛羊不得不蕃矣。丰其黍稷，则仓廪不得不实矣。美其祭服，则布帛不得不精矣。不畜者无牲，不田者无盛，则游惰者不得不惩矣，勤本者不得不勉矣。四者行于天下，虽曰事鬼神，其实厚生业也。故曰：礼行于祭祀，则百货可极焉，斯之谓矣。然则物力有馀，则奢淫之弊起；祀事不节，则谄黩之萌生。先王又防其然也，是以宗庙有数，丰约有度，疏数有时。非其度者，则鬼不享而礼不容；非其类者，则神不歆而刑不舍。二者行于天下，则人与神不相黩矣，不相伤矣。

近代以来，稍违祀典：或礼物失于奢俭，或巫史假于淫昏。追远者昧从生之文，徼福者有媚神之祭。虽未甚弊，亦宜禁之。伏惟陛下：崇设人防，申明国典。蒸尝不经者，示之以礼；禳祷非鬼者，纠之以刑。所谓存其正，抑其邪，则人不惑矣；著其诚，谨其物，则人厚生矣。斯以齐风俗，和人神之大端也。惟陛下详之。