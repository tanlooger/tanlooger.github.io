---
---
---
title: 六十四、复乐古器古曲
---



问：时议者或云：乐者，声与器迁，音随曲变。若废今器，用古器，则哀淫之音息矣；若舍今曲，奏古曲，则正始之音兴矣。其说若此，以为如何？

臣闻：乐者本于声，声者发于情，情者系于政。盖政和则情和，情和则声和，而安乐之音由是作焉；政失则情失。情失则声失，而哀淫之音由是作焉。斯所谓音声之道，与政通矣。伏睹时议者，臣窃以为不然。何者？

夫器者所以发声，声之邪正，不系于器之今古也；曲者所以名乐，乐之哀乐，不系于曲之今古也。何以考之？若君政骄而荒，人心动而怨，则虽舍今器用古器，而哀淫之声不散矣；若君政善而美，人心平而和；则虽奏今曲，废古曲，而安乐之音不流矣。是故和平之代，虽闻桑间濮上之音，人情不淫也，不伤也；乱亡之代，虽闻《咸》、“《頀》、《韶》、《武》之音，人情不和也，不乐也。故臣以为销郑、卫之声，复正始之音者，在乎善其政，和其情；不在乎改其器，易其曲也。故曰：乐者不可以伪，唯明圣者能审而述作焉。臣又闻：若君政和而平，人心安而乐，则虽援蒉桴，击野壤，闻之者必融融泄泄矣；若君政骄而荒，人心困而怨，则虽撞大钟，伐鸣鼓，闻之者适足惨惨戚戚矣。故臣以为谐神人，和风俗者，在乎善其政，欢其心；不在乎变其音，极其声也。