---
---
---
title: 五十五、止狱措刑　在富而教之
---



问：成、康御宇，囹圄空虚；文、景继统，刑罚不用；太宗化下，而人不犯。成此功者，其效安在？桀、纣在上，比屋可诛；秦氏为君，赭衣满道。致此弊者，其故安在？今欲鉴桀、纣、秦氏之弊，继周、汉、太宗之功，使人〔有〕耻且格，刑措不用。备详本末，著之于篇。

臣闻：仲尼之训也，既庶矣而后富之，既富矣而后教之。管子亦云：仓廪实，知礼节；衣食足，知荣辱。然则食足财丰，而后礼教所由兴也。礼行教立，而后刑罚所由措也。盖前事之不忘，后事之元龟。臣请以前事明之。

当周成、康之时，天下富寿，人知耻格，故囹圄空虚四十馀年。当汉文、景之时，节用劝农，海内殷实，人人自爱，不犯刑法，故每岁决狱，仅至四百。及我太宗之朝，勤俭化人，人用富庶，加以德教，致于升平，故一岁断刑，不满三十。虽则明圣慎刑，贤良恤狱之所致也，然亦由天下之人，生厚德正而寡过也。当桀、纣之时，暴征雠敛，万姓穷苦，有怨无耻，奸宄并兴。故是时也，比屋可戮。及秦之时，厚赋以竭人财，远役以殚人力，力殚财竭，尽为寇贼，群盗满山，赭衣塞路。故每岁断罪，数至十万。虽则暴君淫刑，奸吏弄法之所致也，然亦由天下之人，贫困思邪而多罪也。

由是观之，刑之繁省，系于罪之众寡也；数之废兴，系于人之贫富也。圣王不患刑之繁，而患罪之众；不患教之废，而患人之贫。故人苟富，则教斯兴矣，罪苟寡，则刑斯省矣。是以财产不均，贫富相并，虽尧舜为主，不能息忿争而省刑狱也；衣食不充，冻馁并至，虽皋陶为士，不能止奸宄而去盗贼也。若失之于本，求之于末，虽圣贤并生，臣窃以为难矣。至若察小大之狱，审轻重之刑，定加减于科条，得情伪于察色：此有司平刑之要也，非王者恤刑之德也。至若尽钦恤之道，竭哀矜之诚，使生者不怨，死者不恨：此王者恤刑之法也，非圣人措刑之道也。必欲端影于表，澄流于源，则在乎富其人，崇其教，开其廉耻之路，塞其冤滥之门。使人内乐其生，外畏其罪，则必过犯自省，刑罚自措。斯所谓致群心于有耻，立大制于不严。古者有画衣冠、异章服而人不犯者，由此道素行也。