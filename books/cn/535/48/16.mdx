---
---
---
title: 七十一、去谄佞，从谠直
---



问：天地无私，贤愚间生焉；理乱有时，邪正迭用焉。然则理代岂无愚邪者耶？将有而不任耶？乱代岂无贤正者耶？将有而不用耶？思决所疑，可征其验。

又问：历代之君，无不知用贤则理，用愚则乱，从谏兴，从佞亡也。而取舍之际，纷然自迷。故诛放者多非小人，宠用者鲜有君子。至使衰亡危乱，历代相望。岂臣之邪正惑其心乎？将己之爱恶昏其鉴乎？昏惑之由，必有其故。

臣闻，昏明不并兴、邪正不两废。盖贤者进则愚者退矣，曲者用则直者隐矣。亦犹昼夜相代，寒署相推，必然之理也。然则盛明之代，非无小人；小人之道消，不能见而为乱也。昏衰之代，非无君子；君子之道消，不〔肯〕出而为理也。故殷纣之末，三仁在朝；虞舜之初，四凶在位。虽仁在朝，不能用之，所以丧天下速于旋踵也。虽凶在位，卒能去之，所以理天下易如覆掌也。用舍兴亡之验，唯明主能察之。然则历代之主，莫不知邦以贤盛，以愚衰；君以谏安，以佞危。然则，犹前车覆而后车不诫者，何也？盖常人之情，悦其从命逊志者，恶其违己守道者。又君子难进而易退，况恶之乎？小人易进而难退，况悦之乎？是则常主之待君子也，必敬而疏；其遇小人也，必轻而狎。狎则恩易下及，疏则情难上通。是以面从者日亲，动则假虎威而自负也；骨骾者日疏，言则犯龙鳞而必死也。故政令日以坏，邦家日以倾。斯所以变盛为衰，转安为危者矣。是以明王知君子之守道也，虽违于己，引而进之；知小人之徇惑也，虽从于命，推而远之；知谠言之为良药也，虽逆于耳，恕而容之；知佞言之为美疹也，虽逊于心，忍而绝之。故政令日以和，邦家日以理。斯所以变衰为盛，转危为安者矣。盛衰安危之效，唯明主能鉴之。