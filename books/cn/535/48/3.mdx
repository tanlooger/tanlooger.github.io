---
---
---
title: 五十七、使人畏爱悦服，理大罪，赦小过
---



问：政不可宽，宽则人慢；刑不可急，急则人残。故失于恢恢，则漏网而为弊；务于察察，则及泉而不祥。将使宽猛适宜，疏密合制，上施畏爱之道，下有悦服之心。刑政之中，何者为得？

臣闻：圣人在上，使天下畏而爱之，悦而服之者：由乎理大罪，赦小过也。《书》曰：“宥过无大。”况小者乎？“刑故无小。”况大者乎？故宥其小者，仁也。仁以容之，则天下之心，爱而悦之矣。刑其大者，义也。义以纠之，则天下之心，畏而服之矣。臣窃见国家用法，似异于是。何则？纠察之政，急于朝官而宽于外官；惩戒之刑，加于小吏而纵于长吏。是则权轻而过小者，或反绳之；寄重而罪大者，或反舍之。臣复思之，恐非先王宥过刑政之道也。然则小大之喻，其犹鱼耶？鱼之在泉者，小也，察之不祥；鱼之吞舟者，大也，漏之不可。刑烦犹水浊，水浊则鱼喁；政宽犹防决，防决则鱼逝。是以善为理者，举其纲，疏其网。纲举则所罗者大矣，网疏则所漏者小也。伏惟陛下，举其纲于长吏，疏其网于朝官。舍小过以示仁，理大罪而明义。则畏爱悦服之化，暗然而日彰于天下矣。