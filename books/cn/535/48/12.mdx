---
---
---
title: 六十七、议释教　僧尼
---



问：汉，魏以降，像教浸兴。或曰足以耗蠹国风，又云足以辅助王化。今欲禁之勿用，恐乖诱善崇福之方；若许之大行，虑成异教殊俗之弊。裨化之功诚著，伤生之费亦深。利病相形，从其远者。

臣闻：上古之化也，大道惟一；中古之教也，精义无二。盖上率下以一德，则下应上无二心。故儒、墨六家，不行于五帝；道、释二教，不及于三王。迨乎德既下衰，道又上失。源离派别，朴散器分。于是乎儒、道、释之教，鼎立于天下矣。降及近代，释氏尤甚焉。臣伏观其教，大抵以禅定为根，以慈忍为本，以报应为枝，以斋戒为叶。夫然亦可以诱掖人心，辅助王化。然臣以为不可者，有以也。

臣闻：天子者，奉天之教令；兆人者，奉天子之教令。令一则理，二则乱。若参以外教，二三孰甚焉！况国家以武定祸乱，以文理华夏，执此二柄，足以经纬其人矣。而又区区西方之教，与天子抗衡，臣恐乖古先惟一无二之化也。然则根本枝叶，王教备焉。何必使人去此取彼？若欲以禅定复人性，则先王有恭默无为之道在；若欲以慈忍厚人德，则先王有忠恕恻隐之训在；若欲以报应禁人僻，则先王有惩恶劝善之刑在；若欲以斋戒抑人淫，则先王有防欲闲邪之礼在。虽臻其极则同归，或能助于王化；然于异名则殊俗，足以贰乎人心。故臣以为不可者以此也。况僧徒月益，佛寺日崇。劳人力于土木之功，耗人利于金宝之饰，移君亲于师资之际，旷夫妇于戒律之间。古人云：一夫不田，有受其馁者；一妇不织，有受其寒者。今天下僧尼不可胜数，皆待农而食，待蚕而衣。臣窃思之，晋、宋、齐、梁以来，天下凋弊，未必不由此矣。伏惟陛下察焉。