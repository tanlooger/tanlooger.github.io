---
---
---
title: 六十一、黜子书
---



臣闻：仲尼没而微言绝，七十子丧而大义乖。大义乖则小说兴。微言绝则异端起。于是乎歧分派别，而百氏之书作焉。然则六家之异同，马迁论之备矣；九流之得失，班固叙之详矣。是非取舍，较然可知。今陛下将欲抑诸子之殊途，遵圣人之要道，则莫若弘四术之正义，崇九经之格言。故正义著明，则六家之异见不除而自退矣；格言具举，则九流之偏说不禁而自隐矣。夫如是，则六家九流，尚为之隐退，况百氏之殊文诡制，得不藏匿而销荡乎？斯所谓排小说而扶大义，斥异端而阐微言，辨惑向方，化人成俗之要也。伏惟陛下必行之。