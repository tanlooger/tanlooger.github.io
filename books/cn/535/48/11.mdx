---
---
---
title: 六十六、禁厚葬
---



臣伏以国朝参古今之仪，制丧葬之纪，尊卑丰约，焕然有章。今则郁而不行于天下者久矣，至使送终之礼，大失其中。贵贱昧从死之文，奢俭乖称家之义。况多藏必辱于死者，厚费有害于生人。习不知非，浸而成俗。此乃败礼法、伤财力之一端也。陛下诚欲革其弊，抑其淫，则宜乎振举国章，申明丧纪。奢侈非宜者，齐之以礼；凌僭不度者，董之以威。故威行于下，则坏法犯贵之风移矣；礼适其中，则破产伤生之俗革矣。移风革俗，其在兹乎！