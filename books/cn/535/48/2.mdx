---
---
---
title: 五十六、论刑法之弊　升法科，选法吏
---



问：今之法，贞观之法；今之官，贞观之官，昔何为而大和，今何为而未理？事同效异，其故何哉？将刑法不便于时耶？而官吏不得其人耶？

臣伏以今之刑法，太宗之刑法也；今之天下，太宗之天下也。何乃用于昔而俗以宁壹，行于今而人未休和？臣以为非刑法不便于时，是官吏不循其法也。此由朝廷轻法学，贱法吏，故应其科与补其吏者，率非君子也，其多小人也。盖刑法者，君子行之，则诚信而简易。简易则人安；小人习之，则诈伪而滋彰，滋彰则俗弊。此所以刑一而用二，法同而理殊者也。矧又律令尘蠹于栈阁，制敕堆盈于案几，官不遍睹，法无定科。今则条理轻重之文，尽询于法，直是使国家生杀之柄，假（在）〔手〕于小人。小人之心，孰不可忍？至有黩货贿者矣，有祐亲爱者矣，有陷仇怨者矣，有畏权豪者矣，有欺贱弱者矣。是以重轻加减，随其喜怒；出入比附，由乎爱憎。官不察其所由，人不知其所避。若然，则虽有贞观之法，苟无贞观之吏，欲其刑善，无乃难乎？陛下诚欲申明旧章，铲革前弊，则在乎高其科，重其吏而已。

臣谨按：汉制以四科辟士，其三曰明习律令，足以决狐疑，能按章覆问文中御史者，辟而用之。伏惟陛下悬法学为上科，则应之者必俊乂也；升法直为清列，则授之者必贤良也。然后考其能，奖其善。明察守文者，擢为御史；钦恤用情者，迁为法官。如此则仁恕之诚，廉平之气，不散于简牍之间矣；掊刻之心，舞文之弊，不生于刀笔之下矣。与夫愚诈小吏窃而弄之者，功相万也。臣又闻：管仲夺伯氏之邑，没无怨言；季羔刖门者之足，亡而获宥；孔明黜廖立之位，死而垂泣：三子者，可谓能用刑矣。臣伏思之，亦何代无其人哉？在乎求而用之，考而奖之而已。伏惟陛下再三察焉。