---
---
---
title: 五十九、议赦
---



臣谨案：《书》曰：“眚灾肆赦。”又《易》曰：“雷雨作解，君子以赦过宥罪。”斯则赦之不可废也必矣。《管子》曰：“赦者，奔马之委辔也；不赦者，痤疽之磏石也。”又谚曰：“一岁再赦，妇儿喑哑。”斯又赦之不可数也明矣。然则赦之为用，用必有时。数既失之，废亦未为得也。何者？赦之为德大矣，为贼亦甚矣。大凡王者践祚改元之初，一用之则为德也；居常致理之际，数用之则为贼也。故践祚而无赦，则布新之义缺，而好生之德废矣；居常而数赦，则惠奸之路启，而召乱之门开矣。由此而观，盖赦者，可疏而不可数也，可重而不可废也。用舍之要，其在兹乎？

六十、救学者之失　礼、乐、《诗》、《书》

问：学者教之根，理之本。国家设庠序以崇儒术，张礼、乐而厚国风，师资肃以尊严，文物焕其明备。何则？学《诗》、《书》者，拘于文而不通其旨，习礼、乐者，滞于数而不达其情。故安上之礼未行，化人之学将落。今欲使工祝知先王之道，生徒究圣人之心。《诗》、《书》不失于愚诬，礼、乐无闻于盈减。积之为言行，播之为风化。何为何作，得至于斯？

臣闻：化人动众，学为先焉；安上尊君，礼为本焉。故古之王者，未有不先于学，本于礼，而能建国君人，经天纬地者也。国家删定六经之义，裁成五礼之文，是为学者之先知，生人之大惠也。故命太常以典礼、乐，立太学以教《诗》、《书》：将使乎四术并举而行，万人相从而化。然臣观太学生徒，诵《诗》、《书》之文，而不知《诗》、《书》之旨；太常工祝，执礼、乐之器，而不识礼、乐之情。遗其旨，则作忠兴孝之义不彰；失其情，则合敬同爱之诚不著。所谓去本而从末，弃精而得粗。至使陛下语学有将落之忧，顾礼有未行之叹者：此由官失其业，师非其人，故但有修习之名，而无训导之实也。伏望审官师之能否，辨教学之是非，俾讲《诗》者以六义风赋为宗，不专于鸟兽草木之名也；读《书》者以五代典谟为旨，不专于章句诂训之文也；习礼者以上下长幼为节，不专于俎豆之数，裼袭之容也；学乐者以中和友孝为德，不专于节奏之变，缀兆之度也。夫然，则《诗》、《书》无愚诬之失，礼、乐无盈减之差。积而行立者，乃升之于朝廷；习而事成者，乃用之于宗庙。是故温柔敦厚之教，疏通知远之训，畅于中而发于外矣；庄敬威严之貌，易直子谅之心，行于上而流于下矣。则睹之者莫不承顺，闻之者莫不率从。管乎人情，出乎理道，欲人不化，上不安，其可得乎？