---
---
---
title: 七十四、睦亲　选用
---



臣闻：圣人南面而理天下，自人道始矣。人道之始，始于亲亲。故尧之教也，睦九族而平百姓。文王之训也，刑寡妻而御家邦。斯可谓教之源、理之本也。今陛下诚欲推其恩，广其爱，使惠洽九族，化流万人。则宜乎先亲后疏，自近及远者也。然后置其师傅。闲之以教训；选其贤能，授之以官政。或出为牧守，入为公卿。如此，则虽无三代封建之名，而有三代翼戴之实也。使《棣华》之咏协于内，《麟趾》之风著于外，所谓枝叶茂而本根可庇，骨肉厚而家国俱肥。则天下之人，相从而化矣。故曰：未有九族睦而万人叛者也，未有九族离而万人和者也。盖先王所以布六顺而化百姓，敷五教而协万邦者，由此道素行也。