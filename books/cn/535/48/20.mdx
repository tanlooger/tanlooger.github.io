---
---
---
title: 七十五、典章禁令
---



问：子大夫才膺间出，副我旁求，宜当悉心，靡有所隐。其或典章有违于古，禁令不便于今：尔无面从，予将亲览。

臣伏以今之典章，百王之典章也，安有戾于古道者欤？今之禁令，列圣之禁令也，安有乖于昔时者欤？但在乎奉与不奉，行与不行耳。陛下之念至此，诚思理之心切，好问之旨深也。此臣所以极千虑、昧万死而献狂直者，以副天心之万一焉。

臣闻：典章不能自举，待教令而举；教令不能自行，待诚信而行。今百王之典具存，列圣之法明备，而禁未甚止，令未甚行者，臣愚以为待陛下诚信以将之。昔宓贱行化，德及泉鱼，非严刑所致也，推其诚而已；鲁恭为理，仁及春翟，非猛政所驱也，委其信而已。今以陛下上圣之姿，仁惠之力，令行禁止之势，万万于一邑一宰也，何虑教不敷而化不洽乎？臣又闻周公之理也，周年而变，三年而化，五年而定。陛下苟能勤教令以抚之，推诚信以奉之，则三年化成，五年理定，臣窃未以为迟矣。伏惟陛下少垂意而待焉。