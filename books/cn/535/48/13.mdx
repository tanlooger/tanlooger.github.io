---
---
---
title: 六十八、议文章　碑碣、词赋
---



问：国家化天下以文明，奖多士以文学，二百馀载，文章焕焉。然则述作之间，久而生弊。书事者罕闻于直笔，褒美者多睹其虚辞。今欲去伪抑淫，芟芜铲秽。黜华于枝叶，反实于根源。引而救之，其道安在？

臣谨按：《易》曰：“观乎人文以化成天下。”《记》曰：“文王以文理。”则文之用大矣哉。自三代以还，斯文不振。故天以将丧之弊，授我国家。国家以文德应天，以文教牧人，以文行选贤，以文学取士。二百馀载，焕乎文章。故士无贤不肖，率注意于文矣。然臣闻：大成不能无小弊，大美不能无小疵。是以凡今秉笔之徒，率尔而言者有矣，斐然成章者有矣。故歌咏、诗赋、碑碣，赞咏之制，往往有虚美者矣，有愧辞者矣。若行于时，则诬善恶而惑当代；若传于后，则混真伪而疑将来。臣伏思之，恐非先王文理化成之教也。

且古之为文者，上以纫王教，系国风；下以存炯戒，通讽谕。故惩劝善恶之柄，执于文士褒贬之际焉；补察得失之端，操于诗人美剌之间焉。今褒贬之文无核实，则惩劝之道缺矣；美刺之诗不稽政，则补察之义废矣。虽雕章镂句，将焉用之？臣又闻：稂莠秕稗生于谷，反害谷者也；淫辞丽藻生于文，反伤文者也。故农者耘稂莠，簸秕稗，所以养谷也；王者删淫辞，削丽藻，所以养文也。伏惟陛下诏主文之司，谕养文之旨。俾辞赋合炯戒讽谕者，虽质虽野，采而奖之；碑诔有虚美愧辞者，虽华虽丽，禁而绝之。若然，则为文者必当尚质抑淫，著诚去伪，小疵小弊，荡然无遗矣。则何虑乎皇家之文章，不与三代同风者欤？