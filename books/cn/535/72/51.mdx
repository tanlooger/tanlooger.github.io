---
---
---
title: 宴兴化池亭送白二十二东归联句
---



东洛言归去，西园告别来。白头青眼客，池上手中杯。度。离瑟殷勤奏，仙舟委曲回。征轮今欲动，宾阁为谁开？禹锡。坐弄琉璃水，行登绿褥苔。花低妆照影，萍散酒吹醅。居易。岸荫新抽竹，亭香欲变梅。随游多笑傲，遇胜且徘徊。籍。澄澈连天镜，潺湲出地雷。林塘难共赏，鞍马莫相催。度。信及鱼还乐，机忘鸟不猜。晚晴槐起露，新暑石添苔。禹锡。拟作云泥别，犹思顷刻陪。歌停珠贯断，饮罢玉峰颓。居易。虽有逍遥志，其如磊落才。会当重入用，此去肯悠哉？籍。