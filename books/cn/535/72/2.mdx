---
---
---
title: 劝酒
---



昨与美人对尊酒，朱颜如花腰似柳。今与美人倾一杯，秋风飒飒头上来。年光似水向东去，两鬓不禁白日催。东邻起楼高百尺，璇题照日光相射。珠翠无非二八人，盘筵何啻三千客。邻家儒者方下帷，夜诵古书朝忍饥。身年三十未入仕，仰望东邻安可期。一朝逸翮乘风势，金榜高张登上第。春闱未了冬登科，九万抟风谁与继？不逾十稔居台衡，门前车马纷纵横。人人仰望在何处，造化笔头云雨生。东邻高楼色未改，主人云亡息犹在。金玉车马一不存，朱门更有何人待？墙垣反锁长安春，楼台渐渐属西邻。松篁薄暮亦栖鸟，桃李无情还笑人。忆昔东邻宅初构，云甍彩栋皆非旧。玳瑁筵前翡翠栖，芙蓉池上鸳鸯斗。日往月来凡几秋，一衰一盛何悠悠。但教帝里笙歌在，池上年年醉五侯。