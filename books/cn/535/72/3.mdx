---
---
---
title: 南阳小将张彦硖口镇税人场射虎歌
---



海内昔年狎太平，横目穰穰何峥嵘。天生天杀岂天怒，忍使朝朝喂猛虎？关东驿路多丘荒，行人最忌税人场。张彦雄特制残暴，见之叱起如叱羊。呜弦霹雳越幽阻，往往依林犹旅拒。草际旋看委锦茵，腰间不更抽白羽。老饕已毙众雏恐，童稚揶揄皆自勇。忠良效顺势亦然，一剑猜狂敢轻动。有文有武方为国，不是英雄伏不得。试征张彦作将军，几个将军愿策勋？