---
---
---
title: 刘二十八自汝赴左冯，途经洛中相见联句
---



不归丹掖去，铜竹漫云云。唯喜因过我，须知未贺君。度。诗闻安石咏，香见令公熏。欲首函关路，来披缑岭云。居易。貂蝉公独步，鸳鹭我同群。插羽先飞酒，交锋便战文。绅。镇嵩知表德，定鼎为铭勋。顾鄙容商洛，征欢候汝坟。禹锡。频年多谑浪，此夕任喧纷。故态犹应在，行期未要闻。度。游藩荣已久，捧袂惜将分。讵厌杯行疾？唯愁日向曛。居易。穷阴初莽苍，离思渐氤氲。残雪午桥岸，斜阳伊水濆。绅。上谟尊右掖，全略静东军。万顷徒称量，沧溟讵有垠？禹锡。