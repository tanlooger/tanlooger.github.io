---
---
---
title: 园林类
---



园林类

京师园亭道光以前，京师西北隅近海淀有勺园，明米万锺所建，结构幽邃，後改集贤院，为六曹卿贰寓直之所。右安门外有尺五庄，为祖氏园亭，清池一泓，茅檐数椽，水木明瑟，地颇雅洁，又名小有余芳，春夏间，时有游人讌赏。其南王氏园亭，颇爽垲，多池馆林木之盛，嘉庆辛酉，为水所冲圮，明保得之，力为构葺，缮未终而明遽卒，池馆半委於荒烟蔓草中矣。

怡园京师北半截胡同潼川会馆南院有石山，曲折有致，昔与绳匠胡同 「 後名丞相。」 毗连，为明严嵩父子别墅，北名听雨楼，世蕃所居，南名七间楼，嵩所居也。康熙间，相国王熙就七间楼遗址构怡园，中饶花木池台之胜，其听雨楼遗址则归查氏，诸名士文酒流连无虚日。不及百年，池塘平，高台摧，地则析为民居，鞠为茂草，仅余荒石数堆，供人家点缀，潼川会馆之石山即东楼故物也。

德济斋建园亭於京师德济斋袭简亲王爵时，邸库储银数万两，王见之，谓长史曰：「此祸根也，不可不急消之，无贻祸於後人。」因散给族人若干两，余以建造别墅。故郑邸园亭最胜，皆王所建也。

京都两万柳堂元廉希宪万柳堂，在广渠门内东南隅，地本拈花寺，康熙中，更建大悲、弥勒二殿，昔日之莲塘花屿，渺不可寻。国初，开博学鸿词科，海内应徵之士，尚就其地为文酒之讌，後则台榭荆榛，衣冠凌替，徒存一万柳堂旧名而已。益都冯文毅公溥尝於崇文门外购隙地，建万柳堂，始创时，募人植柳堤上，凡植数株者即可称地主。李笠翁句云：「只恨堤宽柳尚稀，募人植此栖黄鹂。但种一株培寸土，便称业主管芳菲。此令一下植者众，芳塍渐觉青无缝。十万纤腰细有情，三千粉黛浑无用。」盖纪实也。

万生园万生园，一名三贝子花园，沿旧称也，建於光绪丁未年。初设时，隶农工商部，仿博物院式，羽毛鳞角，以至一草一芥莫不兼收并蓄於其中，物力之大，国中得未曾有，或呼之曰万甡，言其众生竝立立之充牣，而园门之题额，则书「农事试验场」，盖以供老农老圃之研求也。园在京师西直门西二三里，通大路，车水马龙，游人如织，夹道柳榆，远映山色，衫影鞭丝，若在画图中。园之四围筑短垣，周数十里。其间花圃数十亩，稻畦数十亩，亭台楼阁，溪涧林岩，又占地无算，大莫与京。游者入，须操券，值铜币十六枚。庭内有西式屋四五幢，穿廊右行过小溪，动物园在焉。行数武，至八角亭，亭分八方，围树铁栅，系猛兽其中，有美洲狮一，非洲狮二，亚洲熊一、豹一、狼一。由亭左行，长舍一行，有斑马，有梅花鹿，有野牛，有兕，种种非温带动物，中有一追风马，以技得名，产於蒙古，躯小眼碧，毛棕色。追风马厩之侧为鷄埘，鷄埘之侧为羊牢，山羊、绵羊、羚羊数十头，以蒙古所产为最良，白毛丛丛，可制轻裘。自羊牢右折，至一大室，围栅两重，饲一象，腾挪其鼻，见人辄作呼嗅声。再行过中庭，蓄爬虫类，虵蟒、玳瑁、龟鼈之属皆属焉。左为鹤亭，又孔雀一，锦鷄一，毛羽美丽，庭前有金鱼十数缸。再行，临小溪，溪侧筑温室二，形长方，仅启一户，前壁多置玻窗，後壁配樊笼，则鸟之种类奚止百十，有婴武十数种，芙蓉 「 鸟名。」数种，雀数十种，大率皆温带物，热带间有之，又有相思鸟者，体小而色妍。自温室迂行，出动物园右折，过小河，跨梁一甚长，河中畜水族及两栖动物，且有鸳鸯、鹭鸶、野鸭等类。稍北，可绕园行，过此而北，途平坦，人行与车行分二道，极不相杂，车有盖，张之可蔽日。道旁左麦塍而右瓜田，是为果树试验区，瓜有金瓜、银瓜、白瓜、羊角瓜、西瓜，麦有平陆、陟县、海州、灵寿诸种。折而右向，见土阜，阜上有亭，亭下为水田，其旁种芋薯、木棉、芝蔴、蔬菜，无所不备。水田尽处，溪流一带，菡萏含华，碧波澄清，源长出园外，宽约盈丈，游子荡奖其中。船有南北式之别，南式者若秦淮之画舫，可张筵。前行绕小阜，越溪梁，为果树试验第二区。再行过长桥，须下车步行，越桥南向，长杨夹道，右折有西式屋，花圃在其前。北步过桥，则为畅观楼，西式，高二层，构造宏壮，孝钦后避暑时曾游之。制拟殿阁，面临五龙桥，桥旁有二喷水池，铸铁狮形二，矗立其中。入门後，室中净不可唾，更上一层，若卧房，均西式。登楼下瞰，园景历历在目。下楼右折，逾桥一，复上乘，与下车时地点殆成圆形，由此屈曲而北，道路荡平，计自动物园环绕至此，得程之半，再行，折而右，逾大桥一，左转，至花舍。出舍左旋，偏於园之西隅，祗余绿荫碧草而已。复行半时许，为园门，可出。再言之，则动物园所畜，分禽兽二类，如鳄鱼、油鸡、斑马、德鹿、熊、狮、狼、猎犬、仓白猴、箭猪、金跳鼠、猕猴、东陵狐、印度豹、梅花鹿、羚羊、东陵貉、印度树猫、水旱獭、象、花猪为兽类，秃鹫、丹顶鹤、驼鸟、雉鸡、金翅雀、鹦鹉、芙蓉鸟、沉香鸟、青珍珠鸟、相思鸟、时辰雀、白玉鸟、紫丁香鹦鹉、倒挂线鹦鹉、鲵鱼鸱、枭鹰、啄木鸟、白班鸠、松鸦、喜雀、戴胜鸟、长寿鸟、鴒翻毛鷄、七面鸟、绒毛鷄、鹜、白鹈鹕、姊羽鸟、髻鹤为禽类。白右庄植物甚多，中以含羞草、美人蕉、仙人掌、文竹、班叶海棠、风船蔓为最佳，温室中之洋海棠、万年草、洋翠兰、君子兰、桃叶珊瑚、百子兰、文珠兰、荷花、五兰、夜合香诸种为最优美，标本陈列室所列分为涉禽、飞攀禽、猛禽、走禽、游禽、鳍足爬虫、啮齿哺乳，肉食有啼鸣禽、翼手各类，大可供博物学家之稽考。园中且有农商部所佣日本人大木氏，使当技师之任。

随园金陵小仓山，自清凉山胚胎，分两岭而下，蜿蜒狭长，中有清池水田，古木蓊郁而幽邃。康熙时，织造隋某当山之北巅构堂皇， 缭垣牖， 莳花种竹， 都人游者翕然盛一时， 号曰隋园， 因其姓也。 後三十年， 袁子才宰江宁， 园弛为茶肆， 杗瘤陊剥， 百卉芜谢， 因购得之， 茨墙剪阖， 易檐改涂， 随其陂陀纡廻隆陷之势， 增营台榭， 恬然引退， 遂迎飬居之， 仍名随园， 同其音易其字也。 随园以小仓山房为主室， 宴客辄於是， 而子才朝夕常坐之处， 则为夏凉冬燠所， 在山房之左也。 壁嵌玲珑木架， 上置古铜炉百尊， 冬温以火， 旃檀馥郁， 煖气盎然， 举室生春焉。 夏凉冬燠所之上有楼， 曰绿晓阁， 亦曰南楼， 东南两面皆窗， 开窗则一围新绿， 万个琅玕， 森然在目， 宜於朝暾初上， 众绿齐晓， 觉青翠之气扑人眉宇间， 子才每看诸姬晓妆於此。 咸丰癸丑， 粤寇陷金陵， 至同治甲子夏六月既望始克复， 而城中名园胜蹟， 皆成邱墟， 随园亦寸甓无存矣。

薛庐全椒薛慰农观察时雨，掌教江宁惜阴书院，时学舍设於汉西门之龙蟠里，里侧有乌龙潭，风景为西城冠，山水清澈，花木扶疏，宁人夙号为小西湖，薛策杖来游，亦觉故乡无此好湖山也。於是拓地三弓，筑庐数椽，挈眷居之，其中藏书最富，陈设亦古朴，回廊曲榭，连缀无痕，入其中者几迷出路。临溪辟一水榭，榭之对岸为驻马坡，相传诸葛武侯曾驻马於此，薛为之建专祠，悬画像，招僧主之。又建亭台为憩息之所，最幽僻者为小亭，在水中央，颜以「何必西湖」四字。

胡园胡园一名愚园，亦名植物社，在江宁城中凤凰台花盝冈之东南，为胡煦斋太守所筑。中汇大池，周以竹，因高就下，置亭馆数十所，地极幽僻，树木扶疏，正门内亦有竹。历房廊至正厅，厅三楹，厅後叠石为小山，据地不及亩许，而曲折回环，出人意表，且有亭台可憩。假山尽处为亭轩，曲折尽致，仍达於正厅之後，厅旁有室曰水石轩，厅外有隙地，陈列盆景，护以石栏，栏外有方塘，曰秋水。石栏之西通一小径，绕塘蜿蜒，循径左有一水榭，右为菊山，山颠有合抱之古松，数百年物也。松旁有古石矗立，相传为六朝遗迹。山之背，竹篱茅舍，鸡犬桑麻，名曰城市山林。循菊山而南，水中有舟亭，迤东有家祠，曰栖云阁。再东有海棠春睡轩，牕外芭蕉数本，又有鹿栅一、孔雀栏一。稍南竹深处有小屋数椽，曰竹坞。又来园江宁有又来园， 在南门外雨花台侧， 人以其为刘舒亭明府所筑也， 因呼之曰刘园， 刘相其林泉， 扩为屋宇， 皆就天然形势而位置榭台馆焉。 地当南郭， 里近长干有刘公墩， 为刘叔亮墓。由刘公墩渡山涧， 入梅林， 曰访桥， 桥西有堤亘界溪， 於其曲为罢钓湾， 溪南为又来堂。 堂後拓水榭， 出溪间， 环以湖石， 缭以文槛， 曰淩波仙馆。 溪北为云起楼。 溪自南而西， 循荼縻廊， 自西而北， 曲径通幽， 师竹之轩居其左，倚竹之亭翼其右，自北而东，入水月虚明室，自东而南，越山涧，巡回廊，登萦青阁，俯瞰梅花数百本。沿堤过板桥，折而东，则广且数亩，循东臯西堤，南入卧波桥而西，亦纡曲。环溪夹岸，则垂杨与桃林相间，故有小桃源之目，溪莲尤盛。陈列之器具，皆以竹为之，极古朴。

韬园江宁有韬园，为蔡和甫观察之别墅，後入於官。门前皆垂杨，园景参以西式，南北有二大门，门内为圆形花田，外以马路环之。自北门入，有小屋数椽，进而为西式楼，楼上下垩以银光白粉，陈器亦西式。再进则剧场，可容数百人，剧场之上有露台，台西有厅十楹，四周皆玻璃窗，其外围以亚字栏，屋後有高楼，楼之後门作洞式，极西有一厅，极南有小亭，围以花木，享有石櫈石桌。院墙之旁开一门，临青溪，正屋後为桃园。公园江宁有公园，宣统己酉，端忠愍公方督两江时拨帑所建者也。正门在鼓楼狮子桥下，旁门在三牌楼右，铁道马路交错其间，实为南北之要冲。正门为一极峻之牌楼，仿法国式，亭台楼阁，亦皆摹拟各国而构之。二门则西式平屋五楹，围以高墉，其内则旁屋分列东西，门前筑圆形之马路。第三门为高塔，电梯设於其中，高悬电灯。第四层为圆形马路，屋後仍康庄，车马可并驰，约里许始为公园总门。门以铁栏为之，颜曰「绿筠花圃」，周以竹篱。园内路曲折，入二门，有憩息所，次为八角茅亭，在竹院中，以铁丝为槛，豢各鸟，再次为鹤亭，东有吸水机一部，张以风车，车动引水而上，至一大柜，柜底通铁管直至池中，池心设浮木，上有李拐仙像，背负葫芦，司铁筦者扳其机，则水自葫芦涌出。再东有玻璃屋六楹，中有中西花卉，再西为亭，翼然而立，有天然水晶高可丈许。园极北有茶杜，回廊绕之，园东有一亭，树铁栅，畜一虎於中。园外极西，有圆形高亭。

拙政园拙政园在苏州阊， 齐二门间， 本大宏寺遗址。 明嘉靖中， 御史王献臣始建斯园， 取潘岳「拙者为政」句命名， 文徵明为作图记以志其胜， 後其子以樗蒱一掷， 偿里中徐氏。 国初， 归海宁相国陈之遴。 陈宦於京十载未归， 图绘咏歌， 目未睹园中一树一石， 及穷老投荒， 穹庐绝域， 黄榆白艹， 父子茕茕， 而此园已籍没县官， 为驻防将军得矣。 既复吴三桂婿吴人王永康所有， 崇高雕镂， 备极华侈。 滇黔作逆， 永康惧而先死， 康熙戊午， 改为苏松道署。 缺裁， 散为民居， 其梓楠瑊王 勒皆输京师供将作。 陈其年有诗云：「此地多年没县官， 我因官去暂盘桓。 堆来马矢齐粧阁， 学得驴鸣倚昼阑。 」俯仰盛衰， 言之慨然。 之遴方盛时， 曾力荐吴梅村祭酒， 意将虚左以待， 比梅村至京， 之遴已败， 故梅村作《拙政园山茶歌》， 感慨惋惜， 有不能明言之情。 光绪庚子夏， 有往游者， 寻所谓「艳若天孙锦， 頳如姹女砂布」之山茶花， 已不可复得， 惟梅村一诗尚以银杏木镂成悬於水阁间。 园为八旗会馆， 拙政之名亦渐湮没， 且半为比邻张宦所侵占矣。

绣谷园苏州阊门内有绣谷园，嘉庆中，为福州叶晓崖河帅所得，後归谢椒石观察，又後归王竹屿都转。此园在国初为蒋氏旧业，偶於土中掘得绣谷二大字分书，遂以名其园，园中亭榭无多，而位置极有法，相传为王石谷所修。康熙己卯，尤西堂、朱竹垞、张匠门、惠天牧、徐徵斋、蒋仙根诸名流曾於此作送春会，王石谷、杨子鹤为之图，时沈归愚尚书年才二十七，居末座。乾隆己卯，又有作後己卯送春会者，则以沈为首座矣。先是，蒋氏将售是宅，犹预未决，卜於乩笔，判一联云：「无可奈何花落去，似曾相识燕归来。」人不解其义。迨归叶氏，而上语应，後叶氏转售与谢氏，谢又转售於王氏，而对语亦应。一宅之迁流，悉有定数，亦奇矣哉。

昧蒓园昧蒓园俗呼张园，在上海公共租界静安寺路，为无锡张叔和别业，後屡易其主。屋不多，惟擅林木之胜，中有广厦，曰安恺地，屋角有楼高出林杪，可望黄浦，又以西望可见龙华塔，故亦名眺华阁。西南有楼，曰海天胜处，中央有池，池有岛，杂莳松竹，苍翠可人，相近有大草地可击球。

愚园愚园为上海租界之名园，与静安寺相近。入门过小桥，即见一楼，楼前多乔木，有紫藤一棚，楼後为池，池上有水亭，曰如舫，过此即为敦雅堂，堂後为假山，石笋颇多，山上为花神阁，有闽人辜鸿铭英文诗、德文诗石刻在焉。池之东西南，富有亭榭，楼之西北隅复有小楼，曰飞云，楼西为球场，场之东北隅为弹子房，弹子房东为鹿柴虎栅，西为唐花室。

西园西园在上海僻左之处，其地为西门外斜桥东，门临河，渡板桥即为园门。西向有长廊一曲，可临流凭眺，循廊而出，则见有二小阜，一阜多杂花，一阜有亭。再进为草厅，有「消遥游」一扁额，西为芙蓉池馆，其前有池，池之东北，茅亭各一，出茅亭，有草地一区，其北有高楼，楼之最上层为平台，可远眺。

徐园徐园者，海宁徐棣山所建，名双清别墅，向在上海公共租界老闸桥北唐家衖，後移康脑脱路五号，其式如初，惟较大耳。入门有广庭，种竹数百竿，左有屋三楹，曰东墅，为赌棋处，右为兰言室。穿竹径，出山洞，有广厦曰鸿印轩，再北为楼，轩之西有池，过小桥，有屋临水，状如舟，曰烟波画船，其邻有亭曰监亭。亭之西北隅，累石为假山，山上张风车，风来车动，吸水机则吸水上升，复注入池中之喷水机，由此机喷出。高可丈许。扆虹园扆虹园以地为上海公共租界之虹口，故名，即靶子路也，俗呼赵家花园，为粤人赵某所筑。颇似西式园林，达官贵人恒假座以宴客，陈设器物亦舶来品为多。

东园西园上海城中邑庙有东西二园，东园即内园，以假山名，有老栝一株，为明时物，俗称白皮松；西园为明潘允庵豫园旧址，有香雪堂、三穗堂、萃秀堂、点春堂诸胜。三穗堂後有假山，香雪堂毁於粤寇，堂前玉华石犹存，此即宋宣和漏网之玉玲珑也。园中商店林立，多江湖卖技者，午後游人如织，已成一大市矣。

大虹园之塔高宗巡幸至扬州，时江某为盐商纲总，承办一切供应。某日，高宗幸大虹园，至一处，顾左右曰：「此处颇似南海之琼岛春阴，惜无塔耳。」江闻之，亟以万金贿近侍，图塔状。既得图，乃鸠工庀材，一夜而成。次日，高宗又幸园，见塔巍然，大异之，以为伪也。即之，果甎石所成，询知其故，叹曰：「盐商之财力伟哉！」

絜园絜园为邵阳魏默深名源别业，在扬州钞关门内仓巷，有古微堂、秋实轩、古藤书屋诸胜，粤寇乱後，惟存大门外之影壁矣。

平地起楼台桐城张暎沙， 名若瀛， 归田後， 于西郭外创一园， 名逸园， 欲速成， 然烛施工， 楼台墙屋草草而已。 有言其不坚者， 答曰：「我之年几许矣！ 此足娱我， 遑问我後耶。 」园额跋云：「平地起楼台， 楼台起平地。 平地兮楼台， 楼台兮平地。 」此四语极饶意味， 足以发人猛省。 张喜作诗， 不甚求工， 谐谑语颇多趣致。

李园桂林李园，在城西北角，距容门最近，为一时胜地，以江西李翁亶诚之重望着名也。翁只身赴粤，起盐筴致富，宗亲几徧天下，为阮文达公刊经解者，其子也，後又有阁学宗瀚、大理联琇继之，蔚为儒宗。园宅甚多，率皆易主，其城西一宅，厅事前有湖石象韦字，意致宛然，有以韦斋为号者，颇着诗名於嘉道间。土人云：「李翁乐善好施，省垣善举多翁助成，垂利至今。」初有入籍桂林之议，士论亦协，适其壻高平祁氏巡抚是邦，以祝寿演剧，禁止游人滋生事端，旧家子弟有受扑责之辱者，乃公议禁李着籍焉。李园遗址，荒落莫稽，陂水可数十亩，闻其四至，占城中十分之三。盛时船艇游泳，极似江南，亭沼花木，备极清华，四方文学之士过从宴乐，不减淮浙盐商诸家。

海山仙馆潘园，一名海山仙馆，在广东省城西关外宝珠礮台西南隅，为盐商潘德畲字海珊之别墅，颇具邱壑。至其裔仕成，奢汰愈甚，同治季年亏公帑三百万，没产入官，是园遂由南海县收管。园价昂，一时不能售，乃用开彩法售之，券共三万条，每条银币三角，既开彩，为香山一蒙师某所得。某骤得巨产，恣意嫖赌，全园不能即鬻，则零碎拆售，先售陈设古玩器物，次售假山石，次拆门窗，次锯树，未一二年，则全园已犂为田，惟颓垣败瓦，犹约略可数，得彩者已潦倒死矣。又潘尚有《佩文韵府》板，则抵与山西某票号。

避暑山庄之真假山人家庭院中以石累叠如山者，曰假山，避暑山庄则就真山为之，亦在庭院中，谓之真假山。

张涟工垒石张涟，字南垣，华亭人，徙嘉兴，又为嘉兴人。少学，好写人像，兼通山水，遂以其意垒石，甚工，他人为之莫能及也。百余年来，为此技者，类学崭岩嵌特，好事之家罗取一二异石，标之曰峯，皆从他邑辇至，决城闉，坏道路，人牛喘汗，仅而得至，络以巨絙，锢以铁汁，刑牲下拜，劖颜刻字，钩填空青，穹窿岩岩，若在乔岳，其难也如此。而其旁又架危梁，梯鸟道，游之者钩巾棘履，拾级数折，伛偻入深洞，扪壁投罅，瞪盻骇栗。南垣过而笑曰：「是岂知为山者耶！今夫羣峯造天，深岩蔽日，此盖造物之所为，非人力可得而致也。况其地辄跨数百里，而吾以盈丈之趾，五尺之沟，尤而效之，何异市人抟土以欺儿童哉！惟夫平冈小坂，陵阜陂池，版筑之功，可计日以就。然後错之以石，碁置其间，缭以短垣，翳以密筱，若似乎奇峯绝峷累累乎墙外，而人或见之也。其石脉之所奔注，伏而起，突而怒，为狮蹲，为兽攫，口鼻含呀，牙错距跃，决林莽犯轩楹而不去，若似乎处大山之麓，截谿断谷，私此数石者，为吾有也。方塘石洫，易以曲岸回沙，邃阖雕楹，改为青扉白屋，树取其不凋者，松杉桧栝，杂植成林，石取其易致者，太湖尧峯，随宜布置，有林泉之美，无登顿之劳，不亦可乎！」南垣游於江南诸郡者五十余年，自华亭、嘉兴外，於江宁，於金山，於常熟，於太仓，所过必数月。其所为园，则李工部之横云、虞观察之预园、王奉常之乐郊、钱宗伯之拂水、吴吏部之竹亭为最着。经营粉本，高下浓淡，早有成法。初立土山，树木未添，岩壑已具，随皴随改，烟云渲染，补入无痕，即一花一竹，疏密欹斜，妙得俯仰。山未成先思着屋，屋未就，又思其中之所施设，牕棂几榻，不事雕饰，雅合自然，为此技既久，士石草树咸能识其性情，每创手之日，乱石林立，或卧或倚，张踌躇四顾，正势侧峯，横支竖理，皆默识在心，借成众手。恒高坐一椅，与客谈笑，呼役夫曰：「某树下某石可置某处。」目不转视，手不再指，若金在冶，不假斧凿，甚至施竿结顶，悬而下缒，尺寸不爽，观者以此咸服其能。有四子，能传其业。清稗类钞