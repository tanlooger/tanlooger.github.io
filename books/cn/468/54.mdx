---
---
---
title: 诙谐类
---



诙谐类

火灾可贺

国初有沈子均者，从朱近修游妙峰庵，遥望栖凤村火灾。栖凤村者，故沈所居。人为沈吊，沈曰：「可贺也。」诘其故。曰：「国破矣，家未亡也。家亡矣，身犹存也。侘傺至此时，庸何吊？以世俗言，身不死，便可贺。贺不加於吊，吊不加於贺也。」

齐脱貂裘猞猁狲国初定制，三品以上，得衣貂及猞猁狲，乃任葵尊为御史时所疏定也。王渔洋戏为诗曰：「京堂铨翰两衙门，齐脱貂裘猞猁狲。昨夜五更寒透骨，举朝谁不怨葵尊。」

枋头之败垓下之诛姜垓字如须，华阳人。夙与长洲徐昭法孝廉枋善，尝客吴中，一日，偕入市，姜顾徐曰：「桓温一世之雄，尚有枋头之败。」徐应声曰：「项羽万人之敌，难逃垓下之诛。」相与大笑。

状元归去驴如飞顺治开科状元，为东昌傅相国以渐。相国曾扈驾，骑蹇驴归行帐。世祖在高处眺望，写其形状，戏题云「状元归去驴如飞」。画幅二尺许，设色古茂。

一顾再顾顺治初，吏部诸司郎官，最为清要。吴郡顾松交名予咸，顾蒨来名贽，俱以吏部郎解职里居，宾客辐辏。一日广坐中，一客忽曰：「二公所谓一顾倾人城，再顾倾人国也。」

我身乃儿生之沈稽中，名儒，青浦人，论《尚书》甚精。其父君化，於顺治时，有怨家诣军门，诬以大逆。时方治反狱，诛杀日数十百人。吏到门，举家惶惧，稽中挺身出曰：「我即君化也。」讯时，颜状不变，词理条畅，竟得释。君化叹曰：「儿之身，我生之。自今日以往，我之身，乃儿生之。」

翦取吴淞半江水顺治甲午，张尔唯学曾自京曹出守吴郡，同官孙北海承泽、龚孝升鼎孳、曹秋岳溶三人设宴为别，各携所蓄名蹟相玩赏。张因出江贯道《长江万里图》夸，相与赞羡不已，欲裂而分之。张大窘，孙集古句戏之云：「翦取吴淞半江水，恼乱苏州刺史肠。」

入梦出梦莱阳宋荔裳、新城王西樵、嘉善曹顾庵同游杭州西湖，一夕，看演邯郸卢生事，酣饮达旦。曹曰：「吾辈百年间入梦出梦之境，一旦缩之银镫檀板中，可笑亦可涕也。」

岁在龙蛇陆丽京尝遘危疾， 宛转 第间， 犹喜滑稽。 一夕， 语陈际叔曰： 「奈何岁在龙蛇。 」陈慰之曰： 「正恐吴中高士。 」

筮短龟长顺、康间，有龚、万二郎中，同舍相狎，龚长而万短。一日，同僚毕会，龚复以短小为谑。万徐曰：「左氏云「筮短龟长」，殆为兄发耳。」

朱移尊徐家筵禾中朱竹垞、徐胜力为康熙己未宏博同徵友，竹垞居梅里，胜力居城东角里。胜力尝邀竹垞饮，或竹垞移尊胜力家，彼此尝以名相戏，有「今日朱移尊， 「 音同彝尊。」 明日徐家筵 「 音同嘉炎。」 」之谑。驼水驼汤汤西厓少宰未遇时，与姜西溟太史同客都下，每出，则从西溟借马乘之。一日，西溟投以诗云：「我马瘪郎当，崚嶒瘦脊梁。终朝无限苦，驼水复驼汤。」

是蠏是蠭黄 吾堂尝钦范笏溪所， 范举宋人语「二螫八足一团大腹」， 曰 ： 「君姓是解。 」黄举《礼记 。 檀弓》语「范则冠而蝉有緌」， 曰 ： 「君姓是蠭。 」范大称赏。有龙有凤松江钱舍人葆馚，康熙戊午曾举博学宏词者也。问董孝廉曰：「君家有龙，何也？」董曰：「犹君家有凤耳。」

差胜肉林董苍水之子晴川臞，林南华肥，夏日裸坐，林曰：「真骨董。」董曰：「差胜肉林。」

朋友得夫妻之乐太仓吴元朗暻、海宁查声山昇、仁和汤西厓右曾，为康熙戊辰进士同年，并负诗名，同官京师，恒唱酬竟日夕。某夕，社集声山寓斋，时值初春，天寒雪甚，因下榻焉。漏已三商，声山、西厓同榻先寝，元朗犹推敲未已。声山戏於枕上属对云：「孤吟午夜，文章有性命之忧。」元朗应声云：「双宿春宵，朋友得夫妻之乐。」声山闻之，戏拍西厓肩云：「汤婆子，吾侪速睡休，勿令若人搅清梦也。」三人皆为之轩渠。

立得手痛得写得脚痛京朝各官，以儤直内廷为荣，然实不胜其苦，咫尺天颜，垂手侍立，久之，则气血下注，十指欲肿。若派写进呈书籍，则终日伏案而坐，两脚不得屈伸。康熙朝，王宫詹图炳直南书房有年，尝奉命书《华严经》全部，出语人曰：「伺候时立得手痛，钞录时写得脚，此苦岂外廷所知。」

山头盖起水晶殿宣城施愚山侍讲闰章爱才如命，其督学某省时，有一名士入场，作「宝藏兴焉」文，误记其句在水下，录毕而後悟之，自知必被除名，乃作词以书於上曰：「宝藏在山间，误认却在水边，山头盖起水晶殿，瑚长峯尖，珠结树颠。这一回，崖中真跌杀撑船汉，告苍天，留点蒂儿，好与友朋看。」施阅至此，和之曰：「宝藏将山跨，忽然间在水涯，樵夫漫说渔翁话。题目虽差，文字却佳，怎肯放在他人下？常见他登高怕险，那曾见会水渰杀。」

尚书少庶子多康熙辛未，奉旨开局专修《尚书》，华亭王司空顼龄为总裁，纂修、协修诸员皆特简。一时荟萃名流，支给官物，按卷进呈，及夏秋则封达热河行在。东华珥笔，中禁蜚声，稽古之荣，不可一世。惟《尚书》卷帙无多，竣事易而撤局速。又司空颇蓄姬侍，皆有所出，平日坚持雅操，虽洊跻清要，而宦橐顾不甚丰，其长君图炳官春坊庶子，恒以分产不给为忧。或戏为撰联云：「尚书只恨《尚书》少，庶子惟嫌庶子多。」

京职各署之比儗京谚云：「翰林院文章，太医院药方，光禄寺荼汤，銮仪衞轿扛。」又云：「吏科官，户科饭，兵科纸，工科炭，刑科皁隶，礼科看。」盖各言其职守也。又巡城御史谚云：「中城珠玉锦绣，东城市帛菽粟，南城禽鱼花鸟，西城牛羊柴炭，北城衣冠盗贼。」盖各言其所巡之地，华朴喧寂，迥不同也。又称翰林院讲读学士云：「无事日有事，有事日无事。」詹事府衙门云：「开印日封印，封印日开印。」盖遇翰林院直日，讲读学士递无事摺，如有应奏事件，则由掌院学士具摺而学士弗与也。至於东宫官属，则政务清闲，用印日少故也。

吏部之喜怒哀乐吏部有公宴，司员咸集，或语之曰：「公等一举手间而人之喜怒哀乐随之矣。」众愕然，叩其故，则曰：「文选司掌选补、推陞及班秩、品级诸典，故曰喜。考功司掌考察、降罚及引年、称疾、给假诸例，故曰怒。稽勳司掌丧制、终养、复姓、更名诸事，故曰哀。验封司掌封爵、诰命、赠廕、叙功、吏员考职等事及真人、土司承袭，故曰乐。」

康熙癸酉乡试谣言康熙癸酉乡试前，御史有参翰林部曹不可提督学政一疏。相传京堂谋出督学，故浼台臣出疏。部下谣言沸羹，一时小说流行，有《小京堂密谋翻大局》、《死御史卖本作生涯》、《老郎中掣空筏望梅止渴》、《穷翰林开白口画饼充饥》四剧。

恼煞老父东江太仓唐实君考功孙华，别号东江，最锺爱其次子颐。康熙戊子省试，东江属望綦殷，而颐以违式不终场，遂逗挠白门，不敢归。有吴孝廉枢者调之曰：「前有项王，後有唐郎。一个百战无功，羞见江东父老；一个三场不利，恼煞老父东江。」语末四句，回文巧合，可谓善戏谑兮。

杨朝麟批词康熙己亥，三韩杨朝麟为江苏布政使，其批呈诉，脱去窠臼，记其一二如下：批女尼讼其徒孙嫁人者云：「小尼姑脱却袈裟，便穿衲袄，正佛家所谓不二法门也。尔独何心，乃欲使之老死空门乎？尔如见猎心喜，不妨人云亦云。」又判以发妻被占控者云：「前陆元公一案，某以谋占来告，本司庭审之下，乃是一个乌龟。今尔亦来告，本司仔细想来，必定也是一个乌龟。某人现在枷号示众，尔於某人放枷之日，速即来此，本司即将枷某人之枷，枷尔之颈，免得又污本司一面新枷也。」又判卖古董被骗者云：「尔自谓善识古董，骗人财物，今亦遭人财物，贪亦遭人骗。观戏场上，大骗小骗，甚至胡须多被割去，其下场时，不过大哭一场而已，几曾见其告状。尔何不携陋巷之瓢，捉叩胫之杖，负曾子之箦，向东郭燔间，乞祭余以骄妾妇，否则吹五子胥之箫，行乞吴市中，岂无舍太公九圜钱者，尽可谋生，不必兴讼。」

得卿来作挂帆人方南堂，名贞观，康熙癸巳，以族人望溪侍郎事牵连，隶旗籍。雍正癸卯放归，屡客扬州，兴化县令尝荐之於大吏，将使应博学宏词科，辞不就试。着有《南堂诗钞》。其《戏示小婢》诗云：「可能便结垂檐子，自顾将为就木身。好似远行舟楫具，得卿来作挂帆人。」

来见者何必知为谁嘉兴钱文端公陈羣居京时，有举子求见者，必极力赞扬。貌瘦，则赞其清华；体肥，则赞其福厚；至陋劣短小者，亦必谓其精神充足、事业无穷，各使得意而去。一日，送客归，方解衣，子弟问客何人，尚书凝思良久，曰：「忘其姓名矣。」子弟曰：「大人如是称许，何遽忘之？」尚书笑曰：「彼求见者，不过求赞耳！赞之而已，又何必知为谁也。」

翁仲乾隆时，某词臣奉敕撰墓志铭，误将「翁仲」二字倒置，坐降通判。濒行，高宗为赋一绝云：「翁仲如何说仲翁，十年窗下欠夫工。从今不许归林翰，贬尔山西作判通。」盖每句末二字均颠倒也。

酒祭廷朝某祭酒出试题，误以「琱弓」作「弓琱」，太学生某嘲之曰：「琱弓难以作弓琱，如此诗才欠致标。若使是人为酒祭，算来端的负廷朝。」此每句末二字亦颠倒也。

有字不如无字好桂林陈宏谋退养林泉时，每与乡中父老聚谈为乐。至除夕前数日，乡人多有以春联索者，陈笑而受之，命人各标识於纸背。然绝不一书，亦不命书记代作。届期，乡人来索联，各以故纸还之。乡人大骇，问何不写字？陈曰：「有字不如无字如好。」乡人各欣然携归，各贴门首。或问曰：「何无字？」乡人告曰：「陈公云：「有事不如无事好。」故不用字也。」陈闻之，亦大笑。

僧有两妻高宗南，巡驾次毗。一日，游天宁寺，闻住持某僧有不规名，因询之，曰：「汝有几妻？」僧以两妻对。帝异其言，又询之，则曰：「夏拥竹夫人，冬怀汤婆子，宁非两妻乎？」帝一笑置之。

一瞽一跛汪巢林、乐庆夫，皆金冬心布衣农之友也。巢林而丧明，庆夫亦患足疾，不良於行。冬心作诗慰之曰：「蹇处却胜屈膝，闭时即是垂帘。可喜灵台不昧，何忧蓬户常潜。」又曰：「此後已辞倾险路，从今不见寻常人。一春花福仍消受，弄影闻香各占新。」

满朝皆忠臣高宗循卫河南巡，舟行倚窗，见道旁农夫耕作，为向所未见，辄顾而乐之。至山左某邑，欲悉民间疾苦，因召一农夫御舟，问岁获之丰歉，农业之大略，地方长官之贤否。农夫奏对，颇惬圣意。寻又令徧视随扈诸臣，兼询姓氏。羣臣以农夫奉旨询问，於上前不敢不以名对，中多有恐农夫采舆论上闻致触圣怒者，皆股栗失常。农夫阅竟，奏曰：「满朝皆忠臣。」上问何以知之。农夫奏称：「吾见演剧时，净脚所分之奸臣，如曹操、秦桧，皆面涂白粉如雪，今诸大臣无作此状者，故知其皆忠臣也。」上大噱。

阿堵物付流水耶朱文正公珪喜诙谐，乾隆乙丑除夕，客有访之者，问岁事如何，因举胸前荷囊示白：「可怜此中空空，压岁钱尚无一文也。」有顷，阍人以节仪呈报曰：「门生某爷某爷节仪若干封。」文正因谓客曰：「此数人太呆，我从不识其面，乃以阿堵物付流水耶！」

老蛟精张孟词名腾蛟，福建宁化人。家近蛟湖，乾隆中，颇负时名，朱文正公尝以老蛟精呼之。文正诗云：「三千文士校雄雌，第一应推张孟词。」

教读原来是下流兴化郑板桥大令燮，少贫，尝为蒙师。既达，作诗自嘲云：「教读原来是下流，傍人门户过春秋。半饥半饱清闲客，无锁无枷自在囚。课少父兄嫌懒惰，功多子弟结冤仇。而今幸作青云客，遮却当年一半羞。」

新诗和到是明年尹文端公继善诗才敏捷，督两江时，与门生袁子才太史枚倡和，每得句，必快马飞传，袁颇惮其神速。某年除夕，已三鼓矣，袁止人持一诗至曰：「知公得句便传笺，倚马才高不让先。今日教公输一着，新诗和到是明年。」文端大笑。

束修奉弟子袁子才为尹文端代拟对联，文端贻书答之，并以风肉一盘为报。书中有「谢代笔之劳，兼谢在旁磨墨者之劳，佳人闻之，必嫣然一笑也」等语。又云：「自行束修以上，为弟子奉先生而言。今自行束修以下，又为先生奉弟子而言。」似改《论语》作倒装文法矣。

钱塘苏小是乡亲袁子尝言一士大夫，杭人也，工书画，有「钱塘苏小是乡亲」印，恒於纸尾钤之。

青躬道人仁和王健庵，袁子才甥也。家贫，以诸生老，晚年自号青躬道人。或问其故？曰：「无米无穴，精穷而已。」

总而言之曰穷莱阳李萼喜诙谐，岁试屡列前茅，而贫甚。尝自为楹联云：「廪增附三生有幸，更有进焉者贡；少壮老一事无成，总而言之曰穷。」

只当小病一场铅山蒋心余太史士铨尝以所撰《藏园曲》示袁子才，子才不喜。心余曰：「只当小病一场，试读之。」子才无奈，强为过诵。越数日，心余问及之，子才曰：「我已尽读一过，别无佳句。惟「尽由休恁地聪明，也猜不透天情性」二语，略有风致耳！」心余大笑曰：「先生是诗人，非词人也。词中所长，却不在「尖刻」二字。」子才唯唯而已。

赤顶翠翎河东河道总督无锡嵇涤圃，名承志，其先尝为长芦盐运使，不久引疾归。一日，偶与其妾戏曰：「吾不欲作显宦耳。若出山，珊瑚顶，顶雀翎，有何难哉！」妾曰：「妾不敢信。主公若得赤顶翠翎，妾愿作绿珠、红拂以事主公。」乃交相拍手为证。自此出山，已而果然。

以文比神仙鬼怪武进管韫山侍御世铭尝与同里诸子论文，目周宿航为仙，赵法伍为鬼，沈佩兰为怪。或戏曰：「韫山，君自作何品题？」宿航曰：「管大英风浩气，固当以神明目之。」一时里中遂有神仙鬼怪之目。庄虚庵诘韫山曰：「何以处我？」韫山笑应之曰：「君当是声闻、辟支耳。」

须抱不白之冤陈句山太仆兆仑年逾耳顺，须尚全黑，裘文达公日修戏之曰：「若以年而论，公须可谓包不白之冤矣。」

打点饥肠吃剑潭乾隆间，扬州盐商方盛，名士多往依之。有好客之商数家，曰方笠亭，曰汪剑潭。值梁昭明太子生日，会於文选楼，时诸名士方馆於方，而汪於席间邀诸名士过其家，羣诺明日移榻，因相与联句，成一词曰：「笠亭虽好，怎好天天扰？明日初三，打点饥肠吃剑潭。昭明太子，保佑我们休饿死。太子开言，尔与家君大有缘。」

君是蜂腰献县纪文达公昀会试时，出孙端人宫允人龙门下。孙豪於酒，尝憾文达不能饮，戏之曰：「东坡长处，学之可也，何并其短处亦刻画求似？」文达典试，得葛临谿太史正华，酒量冠一世，亟以书报孙。孙覆札云：「吾再传而得此君，闻之起舞，但终憾君是蜂腰耳。」

夫人之夫字读如字纪文达公夫人某氏卒，高宗命侍衞致祭，殊典也。纪谢恩，高宗问曰：「汝负海内文豪之誉，且伉俪素笃，悼亡之作，必多佳着。」纪曰：「臣年老矣，衰病侵寻，文字亦颓唐，不足登作者之堂。然六十余年结发，鼓盆之痛，其曷能已！仅钞聋古人陈言以塞责。」遂朗诵《兰亭序》「夫人之相与俯仰一世」，至「死生亦大矣，岂不痛哉」一节，高宗闻而大竹夭，曰：「王逸少《兰亭序》只被汝将「夫人」之「夫」字读作「如」字，便是一段哭妻祭文矣。汝真善钞蓝本哉！」

老头子纪文达体肥而畏暑，夏日汗流浃背，衣尽湿。时入直南书房，每出，至直庐，即脱衣纳凉，久之而後出。高宗闻内监言，知其如此，某日，欲有以戏之。会纪与同僚数人方皆赤身谈笑，忽高宗自内出，皆仓皇披衣，纪又短视，高宗至其前，始见之，时已不及着衣，亟伏御座下，喘息不敢动。高宗坐二小时不去，亦不言。纪以酷热不能耐，伸首外窥，问曰：「老头子去耶？」高宗笑，诸人亦笑。高宗曰：「纪昀无礼，何得出此轻薄之语，有说则可，无说则杀。」纪曰：「臣未衣。」高宗乃命内监代衣之，匍匐於地，高宗厉声继问「老头子」三字何解。纪从容免冠顿首谢曰：「万寿无疆之为老，顶天立地之为头，父天母地之为子。」高宗乃悦。

人间四季夏秋冬纪文达尝於退直遇一内监，曰：「适有一联，乞公为足成之。」出句云：「榜上三元解会状。」文达应声云：「人间四季夏秋冬。」内监问何故脱却春字，文达笑曰：「君当自问其为何故也。」

其下无之矣纪文达在直庐待漏，方与同直者谐谑，忽一小阉至，曰：「公等所说笑话，可得闻欤？」文达曰「无笑话，惟今有一人」，语至此，默然。小阉曰：「其下如何？」文达曰：「其下无之矣。」

刘玉树小住芙蓉庵纪文达有陆士龙癖，每笑，辄不能止。尝典某科会试，试毕，左右传新科状元来谒。状元名刘玉树，即请见，晤後，首询其寓何所。刘对云：「现住芙蓉庵。」纪闻此语，忽笑不可仰，旋即退入内，久不能出。有顷，命请状元暂归府第。刘退，惴惴然。他日再见，探其故，始知是日成一联云：「刘玉树小住芙蓉庵，潘金莲大闹葡萄架。」借用小说回目作小句，而属对绝工，深自赞喜，故遂至是耳。

片云孤月纪文达屡掌文衡，门生颇多。一日，有二生同谒，一额有黑瘢，一左目已瞽。文达见之，大笑不止。二生请其故，曰：「吾偶集得杜句一联，分赠两君。」盖一为「片云头上黑」，一为「孤月浪中翻」也。

今日门生头触地某生谒纪文达，一见，即跪地叩首。文达忽大笑，或问之，曰：「吾忆夜来事，得一佳对。」其对语即「今日门生头触地，昨宵师母脚朝天」也。

鸡飞旋於芭蕉之侧有名林凤梧者，谒纪文达，文达问其命名之义，林夸曰：「生时母梦凤栖於梧桐，故名。」文达叹曰：「太夫人之兆，可谓佳矣。设若梦一鷄飞旋於芭蕉之侧，则足下之名，便不堪入耳矣。」

平平仄仄仄平平纪文达新制蟒袍，与其戚某戏曰：「昨亲家母来舍看女，见弟新袍，徘徊熟视，弟有诗赠之。」某曰：「愿闻佳咏。」遂吟曰「昨宵亲母太多情，为看花袍绕膝行。看到夜深人静後」，诵至此句遂止。某曰：「还有结句。」文达曰：「无矣。」某曰：「如何无结句？」文达曰：「结句无非是平平仄仄仄平平而已。」

平上去人有山阴平太史者，在京师续娶，纪文达所赠贺礼，中有诗韵一部，凡四册，分题以「之子于归」四字，平不解。既而赴讌，酒半，平从容问曰：「昨蒙宠赐，内有诗韵四册，及所题之字，皆未识命意所在，今愿窃有请也。」文达曰：「无他，诗韵者，平上去入而已。之子于归，自应是平上去入耳。」

望月弹琴纪文达有中表牛稔文者，其子坤娶妇，赠一联云：「绣阁团圞同望月，香闺静好对弹琴。」牛大赏之，以其隽雅也。明日，文达往贺，指此联曰：「吾用尊府典故，何如？」

女子小人寡妇鳏夫或以「惟女子与小人为难养也」句令纪文达属对。文达曰：「有寡妇见鳏夫而欲嫁之。」盖欲使女子小人、寡妇鳏夫作偶也。

饮马驮人陆耳山学士锡熊驱车谒客，便道过纪文达，语之曰：「适饮马四眼井，此五字以何为对？」文达曰：「即以阁下对之，可乎。」盖「驮人陆耳山」五字也。文达固以陆为马以戏之耳。

文治日光华纪文达与王梦楼太守交莫逆，梦楼名文治。一日，退直独早，怱怱至王寓所，遣家丁寄语其夫人曰：「顷在南书房，奉旨封王文治妻为光华夫人，特来贺喜。」夫人疑信参半。梦楼归，夫人语以故。梦楼曰：「若为晓岚所给矣。」夫人诘其故，梦楼不语。盖其时都下春联有「皇恩春浩荡，文治日光华」句也。日字之音，盖借作□耳。

是狼是狗纪文达宴於某尚书家，同座有某御史，亦滑稽者流，见一狗从庖前过，乃佯问曰：「是狼是狗？」「侍郎」与「是狼」同音，意指文达也。文达急对曰：「是狗。」尚书问曰：「何以知之？」文达曰：「狗与狼有不同者二：一则视其尾之上下而别之，下垂是狼，上竖是狗；一则视其所食之物而别之，狼非肉不食，狗则遇肉吃肉，遇屎吃屎。」盖「上竖」与「尚书」同音，「遇屎」又与「御史」同音也。

疣太守某太守尝谒纪文达，文达见其左额有疣，大如胡桃，讶曰：「君拥连城，统僚属，累累者何以仪众？某市有某医能疗此疾，顾甚秘其术，必先具厚礼，徐告以情，乃可。」某如言，既见，则此人额亦有疣，乃悟为所戏，恚而归。神行太保靴筩走水纪文达酷嗜淡巴菰，顷刻不能离。一日当直，止吸烟，上忽召见，亟以烟袋插入靴筩中趋入。奏对良，久火炽於袜，痛甚，不觉呜咽流涕。高宗惊问之，则对曰：「臣靴筩内走水。」盖北方谓失火为走水也。乃急挥之出。比至门外脱靴，则烟焰蓬勃，肌肤焦灼矣。先是文达行步最疾，每入朝同僚咸落後，彭文勤戏语同人曰：「晓岚确是神行太保」文达应声曰：「云楣不媿圣手书生。」比遭此厄，不良於行者累日，文勤又嘲之为「李铁拐」焉。

谪居犹得住蓬莱纪文达为人书联，其上联，必用「圣代即今多雨露」句，下联亦集唐诗为之，然绝不重复。一日，有丐其书联者，则以词林洊擢卿贰旋又奉诏回原衙门行走者也。上联仍用旧句，下联则「谪居犹得住蓬莱」七字也。

中书君什麽东西乾隆某年，工部署被火而毁，高宗命侍郎金简 「 朝鲜人。」 鸠工修复。有作上联者曰：「水部火灾，金司空大兴土木。」久之，无有对者。一日，纪文达遇一乡人之为内阁中书舍人者，谈次，中书述上联。文达曰：「是不难，第恐累取耳。」中书诘之。文达曰：「北人南相，中书君什麽东西？」

进士皆牡丹亭脚色乾隆庚辰一科进士泰半英年，京师好事者以其年貌各派《牡丹亭》全本脚色。如状元毕秋帆为花神，榜眼诸重光为陈最良，探花王梦楼为冥判，侍郎童梧冈为柳梦梅，编修宋小严为杜丽娘，尚书曹竹墟为春香。诸同年每呼宋为小姐，曹为春香，宋、曹竟应声以为常也。更有奇者，派南康谢中丞启昆为石道姑，汉阳萧侍御芝为农夫，见谢、萧者，无不失笑。

是太公旳令兄竹满人法某以滑稽闻，尤长於文事。督学某省时，某考生有书「员」为「貟」者，法斥之，某不服。法援笔批其後云：「私和句勾，吉去吕台，汝若再辨，革去秀才。」某乃心折。有某童生，年且七旬，法悯其老，恩给秀才，戏作《宝塔歌》曰：「翁，古童，时运通，白发蓬松，是太公的令兄。」

说起穷来不算穷吴山尊学士鼐初官太平训导，一日，宴於郡斋，即席口占二律云：「诸公莫说教官穷，说起穷来分外穷。两个对头称正副，一年餬口仗生童。可怜岁考犹难免，纵有优差也不丰。不信但看盐典例，三钱倒有二钱铜。」「诸公莫说教官穷，说起穷来不算穷。中轿居然安七尺，上台也只打三躬。老夫子叫人人是，外翰林称个个同。日上三竿犹未起，胜他多少磕头虫。」其他有自撰楹联，或嘲或讽者，如李时庵大堂联云：「扫雪呼僮，莫认今朝点卯；轰雷请客，都知昨日逢丁。」傅芝堂联云：「百无一事可言教，十有九分不像官。」屠筱园联云：「教无可教偏称教，官不成官却是官。」陆定圃联云：「近圣人居大门径，享闲官福小神仙。」沈秋河联云：「读书人惟这重衙门，可以无妨出入；做官的当此种职分，也要有些作为。」

多年不得诗书力仁和厉樊榭孝廉鹗，诗集甫刊行，海内即有繙本。有刻书於楚中而以印本寄之者，刻书者与厉不相识，於姓旁误增「力」字作「励」。厉赋诗寄之云：「展卷风前睡眼醒，何人不辨六书形。萧生有系知非酇，温尉如存笑带令。旅食欲添双髩白，乡书只说两峯青。多年不得诗书力，早晚烟波买钓舲。」

敝姓曾连顾孟平嘉善黄霁青大令名安涛，咸、同间词人也。同年生某投札致候，误书「黄」为「王」，乃答以诗曰：「江夏琅琊未结盟，廿头三画最分明。他家自接周吴郑，敝姓曾连顾孟平。须向九秋寻鞠有，莫从四月问瓜生。右军若把涪翁换，孤负笼鹅道士情。」

割耳剥皮有周某馆於氏，周呼陈为东翁，俗尚然也。陈不解，以为己姓明明为陈，何呼我以东？思有以报之。一日，忽称周曰吉先生。周曰：「我姓是周，非吉也。」陈乃曰：「我姓是陈，非东也。汝既割余之耳为东，吾不得不剥汝之皮为吉。」

马卢两生相并有知府马姓、知县卢姓二人会衔出示，幅小而字多，两姓相并，府先县後，距离绝近。一乡人阅示者，卒然曰：「驴字何反写也？」旁观者莞尔而笑曰：「他日者，吾邑侯不次超迁，官阶在太守上，则驴字当改正矣。」

字义之好者皆从羊某太史一生不讲《说文》，一日宴会，进羊肉，客有不食者，太史曰：「此品最美，何不食耶？试看古人造字之由，「美」字、「鲜」字、「善」字、「羹」 字皆从羊，即吉祥字亦从羊。凡字义之好者皆从羊，非言其美乎！」

大花面泾县包慎伯大令世臣尝於上大府禀中用「小柴胡汤」四字，以是罣弹章。晚年谈锋更厉，滔滔不竭，或以拄杖指天画地，人称为包大花面。好事者撰联戏之云：「说话浑如大花面，罢官只为小柴胡。」

拜佛佛无知某太史一生不信佛，然爱寺院风景，辄往游玩。僧人请其拜佛，辄不应，乃自书五信偈於扇头云：「逢僧必作礼，见佛我不拜。拜佛佛无知，礼僧僧见在。」

教演女儿兵和珅好诙谐，所言多市井语。一日，乾清宫演礼，王大臣咸集，中有薰香傅粉之少年，珅笑曰：「今日正如孙武子教演女儿兵矣。」

而今跳出圈圈外山阴童二树以画梅着称於世，尝题云：「左圈右圈圈不了，不知圈了有多少。而今跳出圈圈外，恐被圈圈圈到老。」童尝应道试，方入场，隶搜其身，恐有怀挟也。即拂袖归，曰：「朝廷竟以盗贼待士子乎？」自是遂绝意进取，此即所谓跳出圈圈外也。

此亦妄人也已矣松江张星为诸生，有才名，嗜酒而狂。尝以夏日浴於泮池，门斗禁之，弗听也。後闻於正副两广文，出而呵责，张以污泥藻覆面，赤身立水中，两手击水以拒之。广文怒，命门斗拘之尊经阁，令作文，以「此亦妄人也已矣」句命题。张援笔立就，其後二比，出股云：「此其人不可以教谕者也。」对股云：「此其人不可以训导者也，此亦妄人也已矣。」两广文愈怒，欲斥革之，爱其才，释焉。

认祖宗嘉庆初，常熟蒋因培官山东知县，以好诙谐触大吏怒，落职。时相国蒋攸銛总制两粤，雅重其才，亟招之入幕，为记室。一日，蒋谈及蒋氏宗派，意在与因培联谱也。因培避席对曰：「蓬荜安敢妄附华胄？中堂乃《水浒传》中蒋门神之苗裔，若因培者，不过《金瓶梅》人蒋竹山之一嗣孙而已。」

舍节钺而为令阮文达督粤时，有属吏欲求刻县，托某道地，文达曰：「官可自择乎？则吾舍节钺而为阳朔令矣。」某问故。文达曰：「阳朔、荔浦山水奇秀，甲於寰区，吾於阅兵时经过，今犹梦寐不忘也。」

秦桧夫妇追悔阮文达平蔡牵，得兵器，悉以熔铸秦桧夫妇铁像，跪於岳忠武庙前。好事者戏譔一联，制两小牌题之，作夫妇二人追悔口吻，其一击秦桧颈上曰：「咳，仆本丧心，有贤妻何至若是！」其一系王氏颈上曰：「啐，妇虽长舌，非老贼不到今朝。」文达谒庙时见之，不觉失笑。

帝德皇恩京师人家，例揭春联於门，其最普通者，为「帝德乾坤大，皇恩雨露深」二句。此盖市肆写以求售，主人不善属文；辄购以张之者也。除夕巡行里巷，所见者大率如此。谑者则谓官僚受恩虽亦深重，终不若移揭於皇后宫门之形容入妙耳。

作无品官文官流品，自正一品至从九品，凡十有八，最下者为未入流，言其不入流品也。典史亦未入流之一，某典史尝题联於厅事云：「作无品官，行有品事；读百家书，成一家言。」

马上得之马上失之上海赵谦士侍郎由监生起家，在懋勤殿行走，官至户部侍郎，仁宗巡幸热河，辄随驾较射，得孔雀翎。嘉庆辛未，以恭缮御制诗，误书「驻」字为「注」字，业已刻石进呈矣，大惧，亟入奏，自行检举。上以其素醇谨，不加罪，仅拔去花翎。都人有谑之者曰：「赵之翎，可谓马上得之，马上失之矣。」

云云乾、嘉间，钜鹿某令禀覆直督一事，稿案送稿时，内载奉宪谕之下，凡照例之处，只写「云云」二字，候誊写时补入，此向例如此。乃抄胥竟忘誊写，遂只作「督宪云云」。方制军观承批之曰：「吏云云，幕云，官亦云云，速将该承办书办提解来辕，仰候本部堂当堂云云。」

师也过商也不及全椒金棕亭博士兆燕广交游，当教授扬州时，四方往来知名之士无不接见，文酒流连，殆无虚日。且肴馔至丰，或有诮其过侈类於鹾商不似广文苜蓿者。桐城吴太守逢圣时为兴化教谕，则笑而言曰：「师也过，商也不及。」

嘲校对实录大考之诗嘉庆间，修《高宗实录》，龙子嘉驾部汝言、顾渚茶中翰英暨某均充校对官，每稿本成，必敬谨恭校，恐有错误。然进呈御览之本，讹脱甚多，且高宗庙号之「纯」字亦误书。仁宗震怒，将以大不敬论。诸校对下刑部，总裁英、陈两侍郎俱革职待罪，龙等三员发新疆効力。未几，而姚伯昂总宪元之以开坊翰林大考三等降编修，朱咏斋尚书开列名次，本不在先而忽擢春坊。有好事合而成诗曰：「这回提调太荒唐，断送英陈两侍郎。出口可怜三校对，碰头空恼八亲王。 「 某王曾为乞恩，故邀宽典。」 一封缄奏推卿相，五月还官笑伯昂。开列尽先都是梦，咏斋今日竟春坊。」

江宁贡院演戏青浦诸联与其友庄如璋诸人赴金陵，应秋试。舟过苏州之浒关，乡人疑为梨园子弟，大声问曰：「君辈至何处演戏？」仆从答以将往江宁贡院中演之。庄乃大笑而言曰：「予等皆傀儡，特未知何人能演一场好戏也。」

糊涂疙瘩瑚和斋名图礼，汪瑟斋名廷珍，同时为国子祭酒。瑚首课题「得天下英才而教育之」，汪首课题「德之不修」一节。监中为作一联曰：「糊涂三乐，疙瘩四忧。」「糊涂」、「瑚图」同音。汪项有瘿，人称为汪疙瘩也。

经学少一画三曲曹雪芹所撰《红楼梦》一书， 风行久矣， 士大夫有习之者， 称为「红学」。 而嘉， 道两朝， 则以讲求经学为风尚。 朱子美尝讪笑山， 谓其穿凿附会， 曲学阿世也。 独嗜说部书， 曾寓目者几九百种， 尤熟精《红楼梦》， 与朋辈闲话， 辄及之。 一日， 有友过访， 语之曰： 「君何不治经？ 」朱曰： 「予亦攻经学， 第与世人所治之经不同耳。 」友大诧。 朱曰： 「予之经学， 所少於人者， 一画三曲也。 」友瞠目。 朱曰： 「红学耳。 」盖经字少一 ， 即为红也。 朱名昌鼎， 华亭人。

官之做法京都向有「小官大做、热官冷做、俗官雅做、闲官忙做、男官女做」之谣，盖嘉、道间事也。德州卢南石荫溥为仪曹郎，而气宇轩昂，议论宏畅，杂之各长贰中，无以以辨，故曰大做。龚闇斋丽正值枢垣，不以奔竞趋走为事，故曰冷做。杨蓉裳芳灿由县捐入户部，而与名流唱和无日，故曰雅做。周采川仪曹锡章专以应酬为事，终日奔走不暇，故曰忙做。蔡浣霞銮扬好作艳体诗，时复顾影自怜，故曰女做。

作儿子部民归安张兰渚侍郎师诚抚闽时，兼摄闽浙总督事。其封翁在家，亲故往贺，翁曰：「我不意作儿子部民，君何贺耶？」

嘲军机章京有作八股二比，状军机章京者，颇切合，盖嘉、道时此中人作也。其文云：「辰初入如意之门，流水桥边，换去衣包於厨子。解渴则清茶一椀，消闲则画烛三条。两班公鹄立枢堂，犹得於八荒无事时，捧银毫而共商起章。未正发归心之箭，斜阳窗外，频催抄摺於先生。封皮则两边齐飞，垂手则双行并写，八章京蚁旋值屋，相与循四日该班之例，交金牌而齐约看花。」

文刘互谑文二与刘三少相狎。一日，相将出游，见药肆悬大龟壳，以朱书「刘」码於壳面，盖价银九角二分也。文见之，笑曰：「此壳姓刘， 「 俗书刘为刘。」 君之族也。」刘亦笑曰：「彼明书文二，盖君名耳，与我何涉。」

蔡大龟也震泽倪师梦幼而颖悟异常，七岁时，与蔡某同塾读书。蔡亦聪慧，举《四书》注「倪，小儿也。」句以戏之。倪应声曰：「蔡，大龟也。」

文仲居潘某与蔡某友善，而相狎也。每聚首，谐谑间作。一日，蔡欲悬额於斋，潘为题「文仲居」三字。蔡知其以大龟为嘲也，乃引用潘金莲事，撰联以报之曰：「紫石街前世泽，翠屏山下家声。」

品愈趋而愈下镇平黄香铁钊，道光时举人，大挑一等，得知县。初到省，谒总督，例须跪拜，钊独长揖。总督心嗛之，遂被劾，改教职。官某邑教谕数年，正己率人，士习丕变。後迁翰林待诏，官虽升而品则降矣。寻谢病归，着有《读白华草堂》初二三各集。或赠以联云：「七品八品九品，品愈趋而愈下；一集二集三集，集日积以日多。」钊爱其语有风趣，笑而受之，即以悬诸厅事。盖知县七品，教谕八品，待诏九品也。

非为全废之物道光朝，汤溪训导诸暨寿春亭，名于敏，和蔼可亲，喜诙谐，年九十二，听不衰，同僚中坐无车公不乐也。府试监场，例留教官二人司稽察，然必选年力强壮者。咸丰纪元，太守和龄忽以命寿，寿大喜，揖谢曰：「公知我尚属有用之材，非为全废之物。」於是端坐堂上者竟日，不稍跛倚。

厄於陈蔡饱欲死寿春亭年老而健饮啖，以送考至金华。一日，遇同僚公宴，海宁陈子庄与萧山蔡二风强之饮酒食肉，进一巨觥，则有以肉一大脔。寿尽三十余觥，起而香曰：「昔孔子厄於陈蔡，饥欲死。今我厄於陈蔡，饱欲死。古今人真不相及也。」

有鳏在下仁和龚定庵寓京师仁钱会馆魁屋阁下。一日，书一联於柱曰：「告北斗星君，有鳏在下；奉西方佛教，非法出精。」

夫人可望得差内阁中书之起家甲科者，例得考差，有典秋试主文衡之望。龚定庵既补中书，某科，亦考差，而拙於楷，不中程式。或言徐伯曰：「定庵嶔崎自喜，如得差，出其门下者，必多异人。」星伯曰：「定庵不能作小楷，断不能得。其夫人若与考，则可望矣。」盖定庵之夫人夙有书名，着称於日下也。

只履如飞凫钱塘陈曼生司马鸿寿尝与冯放山同舟赴粤，偶登舵楼，冯忽失一履。陈赠以诗云：「舵楼看月上，只履如飞凫。从者廋非也，徒人诛可乎。我家赤脚婢，只配黄头奴。若但跣一足，决踵还胜无。」

塞心孝廉载重侯官沈文肃公葆桢喜谐谑，以会试赴京师，时海舶犹未通，自闽北行，必踰仙霞岭而道浙江。沿途有关，过者，有货物必纳税，惟应试公车，虽船户辇载，例须宽假。一日，沈舟过竹崎关，关吏以旗招之，船户应声而答曰：「孝廉船。」关吏既放行，复揶揄曰：「果为孝廉船，何载重乃尔？」沈顾同行者笑曰：「我辈皆塞心孝廉，无怪载重。」闽谚诋文墨不通曰塞心，盖喻其茅塞也。

昨夕眼泪为多事沈文肃尝与友乘衢、严之江山船，船有妓，沈亦偶与调笑，同行者羣病为佻达。迨过桐庐，则同舟诸人亦皆牵率为欢，莫能自禁，而沈独岸然不动。及抵钱塘，客与妓咸恋恋，或有涕泣相向者。次日，余舟登陆，以付资，妓与客计较不已，至出口相诟骂。沈悄然曰：「吾之所以不动者，盖早知必有此。故既有今日之诟骂，则昨夕之眼泪为多事矣。」

温儒林外史张文虎字啸山，南汇人，好诙谐。晚年居钱氏复园，为其校勘书籍。丹铅余暇，辄步行出园，至西门外茶寮小憩。茶寮无雅座，流品混淆，或语之曰：「此间烦嚣乃尔，君何耐之？」则曰：「吾尝阅全椒吴敬辛所撰《儒林外史》，其书於人情世故描写尽致，此间形形色色，悉能肖之。吾至此，不啻重温此书一过也。」言毕大笑。

册贡老寿星松江郭友松放荡不羁，以狂名着。郭之妻父，贡生也。六十寿辰，郭画一寿星，旁立二僮子，一手执册籍，一手执贡卷。人问其命意，则曰：「册贡老寿星也。」与吴谚之「撒空老寿星」同音，犹云空诸所有耳。

九转双全季仙九探花覆试、殿试、朝考皆第三，杭人闻之，即以为联。联曰：「覆试第三，殿试第三，朝考第三，三三见九，季仙九九转成丹。」时有杭人许子双名珏者在座。许方营钱肆，即有人指之而言曰：「此何难。盍对以「元宝几两，纹银几两，圆丝几两，两两成双，许子双双全如意」。顾不佳欤？」

高心夔对矮脚虎高碧湄名心夔，捷南宫後，改官知县。令吴县时，适童试。高出，坐大堂，点名给卷，诸童绕之三匝。有在人丛中效礼房声口唱曰：「高心夔。」一童曰：「何不对《水浒传》之「矮脚虎」。」碧湄闻而大赞曰：「好极好极。」众哄然鼓掌。

谓吾为龙恭忠亲王尝与宝文靖公鋆戏，以两手合作椭圆形，示文靖曰：「外间都云君是此物。」意盖谓龟也。市俗相诮以龟，辄合手作椭圆形。时王服团龙褂，而两手作形，适当胸际团龙。文靖佯为不省，笑指团龙而应之曰：「谓吾为此耶，不敢不敢。」

龙生九子之一宝文靖尝偕恭王游太庙，见负碑之肩屭，雕琢精工，王戏之曰：「君试观之，是何宝贝？」宝知其意，径对曰：「此是龙生九子之一。」王大惭而罢。二沈缩头不出陈姓兄弟与沈姓兄弟相友善。一日，二陈出行遇雨，过沈所居巷，亟叩门，欲趋入以避雨也。而二沈皆皆有要事，未出见。二陈久坐书斋，雨止，归。他日遇於友人许，因作句嘲之曰：「大雨沉沉，二沈缩头不出。」沈报之曰：「狂风阵阵，两陈拔脚难开。」

绝无良心科曾文正性严正而好谐谑，尝於退食之暇，与幕僚闲话，谈及才难，因太息久之。乃曰：「遗大投艰，固非常人所能，然亦未可概期之贤也。当於德行、文学、言语、政事四科之外，别设一科，曰「绝无良心科」。」善化何应祺时亦侍坐，遂起而言曰：「明公果设此科，其以晚生为弁冕否耶？」文正大笑。

鸳鸯无独宿之时郭意城为湘中名儒，中兴诸老咸与交好，争欲罗致幕下。郭恋爱其妇，不能远离，力辞不就。曾文正尝寄书谑之，中有云：「知公麋鹿之性，不堪束缚，请屈尊暂临，奉商一切，并偕仙眷同行，当饬人扫榻以俟。」迨郭至，曾乃命其遄返，书财曰：「燕雁有代飞之候，鸳鸯无独宿之时，此亦事之可行者也。」郭得书，一笑置之。

自称曰不以言张文襄公废同发解後，大宴宾客，自撰一联，悬之中庭。其联云：「上已之前，犹是夫人自称曰；中秋而後，居然君子不以言。」盖缩脚语也。妙在不出《四书》，其构思之巧，真有令人不可及者。

小童「夫人自称曰小童」题时文二股云：「凡物莫不有大小之分，吾大也乎哉？吾小也。吾今虽大，吾昔则小也。凡人莫不有童女之别，吾童也乎哉？吾女也。吾前虽女，吾後则童也。」

无情对张文襄早岁登第，名满都门，诗酒讌会无虚日。一日，在陶然亭会饮，张创为无情对，对语甚夥，工力悉敌。如「树已半枯休纵斧」，张对以「果然一点不相干」，李蓴客侍御慈铭对以「萧何三策定安刘」。又如「欲解牢愁惟纵酒」，张对以「兴对羣怨不如诗」。此联尤工，因「解」与「观」皆为卦名，「愁」与「怨」皆从心部，最妙者则「牢」之下半为「牛」，而「羣」字之下半为「羊」，更觉想入非非。最後，张以「陶然亭」三字命作无情对，李芍农侍郎文田曰：「若要无情，非阁下之姓名莫属矣。」众大笑，盖「张之洞」也。

出将入相咸丰间，粤寇扰楚南，长沙既闭城，设桔橰及长梯於城东北，以上下行人。时赛尚阿由桂遁之湘，欲遵此以入，诸将卒出战者，则缒以出。罗绕典好诙谐，乃曰：「此出将入相之门也。」

厘局大财神胡文忠公当驻军黄州时，一日，念及饷事，取白纸，草书数行，付之印刷，加关防，付驿驰递。文曰：「开口便要钱，未免讨人厌。官军急收城，处处只说战。性命换口粮，岂能一日骗。眼前又中秋，给赏更难欠。惟祈各路厘局大财神，各办厘金三万串。」此纸驿递不十日，钱船遂络绎而至。

者回新妇礼难成学使按临各郡，例有考试教官之举，然皆携卷以归，非扃试也。咸丰癸丑，万藕舲尚书青藜视学浙江，忽改为扃试，於是年老荒疏者皆大惧，乃预订同僚之年少未荒者某代作，某作书，以期完卷。万亦颇虑其曳白也，乃合优生与教官为一场。又下令曰：「若老师目昏手颤，不能端楷，可交优生代誊。」於是大半托优生捉刀矣。试至金华，九学教官正副十八人。试之日，人给方桌一，列坐堂上，优生则散坐厂中。文成，交卷，教官尚得例宴，饱餐而散。秀水陈星垞广文皋言文素敏捷，一挥而就，又作七律一章以呈同僚。万微闻之，亦一笑而已。其诗曰：「接谈散卷久通行，谁料今番忽变更。高踞考棚方桌子，俯求优行老门生。牢宠一日神都倦，安枕三年梦再惊。共说阿婆都做惯，者回新妇礼难成。」

乡试落卷批条科场定例， 凡朱卷之进内帘者， 不中房考官程式， 概不呈廌。 卷批往往预为拟就， 恒以笼统两三字如「欠妥」， 「欠稳」之类了之。 有一士子领落卷， 批为「欠利」二字， 於是题诗云：「已去本洋三十圆，利钱还要欠三年。」又一卷批「粗」字，又题云：「自怜拙作同嫪坶，一入卿房便觉粗。」又有一卷批条竟贴「猪肉一斤，鸡蛋三十枚」等字。盖此等批，房考并不自贴，但命仆人随手黏之，误以向供给所采办物品之条混入批条也。

腹中满贮马绊筋左文襄公体胖腹大，尝於饭後茶余，自捧其腹大笑曰：「将军不负腹，腹亦不负将军。」一日，薄暮，篢左右曰：「汝等知我腹中所贮何物乎？」或曰：「满腹文章。」或曰：「满腹经纶。」或曰：「腹中有十万甲兵。」或曰：「腹中包罗万象。」文襄皆曰：「否，否。」忽有小校出而大声曰：「大帅腹中无他物，皆矢耳。」文襄有喜色，曰：「斯言近之矣。」言未已，又有一小校曰：「将军之腹，满贮马绊筋耳。」文襄乃拍案大赞曰：「是，是。」因拔擢之。盖马绊筋，草名，湘人呼牛所食之草为马绊筋。文襄素以牛为能任重致远，尝以己为牵牛星转世。曾於後园凿池其中，而左右各列石人一，肖织女与牛郎状，并立石牛於旁，隐寓自负之意。及闻小校言，适与其夙志符合，故大赏之也。

其貌可知长沙老儒丁果臣崖岸高峻，而好观友人姬妾，有新纳宠者，必多方嬲之。咸丰朝，湘潭王壬秋太史闓运买妾於南宁，旋携之归，丁往贺，王呼妾出，拜於堂。有顷，欲强丁入绣闼，丁固却之。他日，或询王以妾貌何若，王曰：「丁果臣且不欲再见，则其貌可知矣。」

君子不哭穆宗就傅时，好嬉戏，傅谏不听，继之以哭。乃取《论语》中「君子不器」句，以手指掩下二口字使傅读之，则「君子不哭」也。傅亦为之胡卢。不能预为後任作马牛代州冯鲁川廉访志沂豪於饮，善诙谐。备兵庐凤时，随皖抚乔勤悫公鹤年驻寿州，主持捐输营务之报销，羡余归公，不稍侵蚀。或曰：「公清矣，何不为後任地乎？」冯曰：「吾何人？不能预为後任作马牛也。」

能不窃酒足矣杨见山太守岘与冯鲁川友善，尝荐陈少塘於冯，司会计，於冯之私财侵渔无算。或告冯请斥之，冯曰：「吾私财何足论，彼掌吾酒，能不窃酒，足矣。」

留阴功与谁冯鲁川权皖臬，冤狱多所平反。有颂其积阴功以贻子孙者，辄笑曰：「吾无子，留阴功与谁？或天不靳吾年，俾吾多饮可耳。」

极贫可贺咸、同以降，捐例广开，冗员需次，大率不得差委，每岁终，藩司辄筹资以给各贫员，中分极贫、次贫二种，亦必请托而得之。极贫银较多，谋亦不易，若辈有得者，其侪辈见之辄贺云：「恭喜老兄，今年又得极贫。」

沙壅水淹翰林院有沙堆，刑部有白亭，地最低，雨後水深一二尺，故有「沙壅翰林院，水淹三法司」之谣。螬食鴞声咸、同间，李申甫布政湖南，时幕中有梅姓者，颇见信用。或戏为联云：「螬食尚留井上果，鴞声啼杀墓门花。」台谏摭入弹章，遂坐免。李雅有文才，留心经济，特以通脱不羁，锐身任怨，为人所构，识者惜之。

南北东西君臣上下官场公牍字义多不可解，相沿既久，莫之能改。嘉应汤某游幕南阳时，戏作联语云：「劳形於详验关咨移檄牒，南北东西；寓目在钦蒙奉准据为承，君臣上下。」

衙参情形各省之需次人员，自道府以逮佐杂，多者至数千人，每逢朔望，例有衙参，其情形大可发噱。有编为戏剧者，分十八出，一《乌合》，二《蝇聚》，三《鹊噪》，四《鹄立》， 「 站班。」 五《鹤警》，六《凫趋》，七《鱼贯》，八《鹭伏》，九《蛙坐》，十《猿戏》，十一《鸭听》，十二《猫应》，十三《蟹行》，十四《鸦飞》，十五《虎威》，十六《狼餐》，十七《牛眠》，十八《蚁梦》。

先酌乡人各直省府州县缺概归酌补。某大吏对於乡人多所迁就，僚属为之语曰：「酌则谁先，曰：「先酌乡人。」」

候补无期某年元旦，开封文武百官诣抚署岁，中丞延见，谓曰：「此邦旧有一对联，出句为「开封府开印大吉，封印大吉」。今为对之曰「黄泌厅黄水安澜，泌水安澜」。诸公以为何如？」咸谓巧合，而又吉祥，非大福泽人不能道也。一候补县令隅坐，似有所诵，中丞曰：「足下殆亦有佳对乎？」对曰：「卑职适亦得一对，不敢言耳！」固问之，乃曰：「候补县候缺无期，补缺无期。」

隔江犹唱後庭花忠州李芋僊大令有才名，工诗词，集成句对，不烦思索，脱口而出。尝客游河南，周翼庭太守方居祥符，因述在都时集句赠诸伶，皆暗藏其名。翼庭曰：「吾号殊不易对。」李曰：「何难？」即举《长恨歌》一语曰：「在天愿作比翼鸟。」良久不言，客亟询之，李以手拍其股曰：「尚有一句，「隔江犹唱後庭花」。」举座大笑。翼庭不悦，後李行时，所赠甚薄。李告人曰：「为一联巧对，换我三百金也。」李好哭，曾文正戏呼为李文哀公。文正卒，後二年，李罢官居沪以老。

开口呜呼有邓伯昭孝廉者，每谈及世风奢靡，人心浇薄，辄皱眉唏嘘不已。李芋僊呼之为「五代史」，言其开口即曰「呜呼」也。

御挷指者发痔有西藏喇嘛僧某初入京师，见王公大臣之指多御挷指，不解其故，以询译人。译人戏之曰：「此间妇女经期到时，则御戒指以戒房事。而京中多重优伶，好男色，其御挷指者，乃发痔时也。」

儒果何以坑之同治中，武英殿焚，书版烬焉。相国李文正公鸿藻入见，穆宗谓曰：「书已焚矣，儒果何以坑之？」 「 焚书坑儒本成事，而北人方言则以受窘辱为坑也。」 李为之莞然。

和尚那得食肉扬州僧莲溪善画，虽披剃为僧，而饮酒食肉如故。时两淮都转为定远方子贞，与相善，莲溪入见，每留饮。一日，於众人宴集时，戏谓莲溪曰：「汝既为和尚，何得更食肉？」莲溪故庄其容以对曰：「敢问明公，和尚不食肉，又谁当食肉者？」方为之莞尔。

双手托住军机大臣同治庚午科，济宁尚书孙文恪公毓汶典试四川，顺德李芍农侍郎文田副之。考官例驰驿，会秦、蜀间寇氛未靖，改道溯荆湖西上，由宜昌遵陆赴万县。山路绝险巇，有地名火风箭岭，尤斗峻无伦，文恪肩舆，竟於是倾跌，舆後二夫亦坠崖致毙。幸舆前有纤夫十六名，并力撑持，赖以不坠，舆前二夫亦幸免。其後，侍郎尝语人，当时情形奇险，幸山神有灵，双手托住军机大臣，仅乃无恙。是夕，驻节荒村，庖人无以为馔，於山家得一鸡，醢以煮粥，侍郎食而甘之。自後，非鸡粥不饱也。

白身督抚刘武慎公长佑官至云贵总督，连章乞休，不允。最後请入觐，乃奉谕旨。及至都，两宫慰劳殷勤，时以云南报销被劾，而竟未提及。留京数月，坚乞归，中途忽奉降二级另候简用之命。盖武慎在官不名一钱，於内廷绝无馈赠，不悦者多。当时疆臣多承恩眷，如赏宫保衔、穿黄马褂、紫禁城骑马之类，不一而足，武慎皆无之。在云贵，已六旬矣，亦未蒙赐寿。尝戏言己为白身督抚。及薨，遗疏上，始开复任内一切处分，赐祭葬，予諡。

武慎在官，岁惟封印入宿於内，平时寝食，不离签押房。每五日一入内，与夫人谈家事，少顷即出。

天而既厌周德矣吴县周伯荪太史兰，同治中，尝督学陕甘。既归，则囊有余蓄，乃倾资与伶人狎。有张天元者，与周尤昵，因从之习诗字，过从无虚日，周戏呼之曰「天儿」。後因事有违言，踪迹渐疏，而奉新许仙屏河帅振褘亦方自陕甘学差归京，天元遂弃周而事许。一日，有人戏问周曰：「比亦见天儿否？」周太息曰：「天而 「 儿而同音。」 既厌周德矣！吾其能与许争乎？」

四大金刚八小鬼光绪初，台谏以敢言名於时者十二人，滑稽者有四大金刚、八小鬼之称。四金刚之一曰何金寿。八小鬼之二曰程仪洛，曰宜子望。而三人皆先後守扬州，何以正直称，程以清厉着，宜以严峻名。

自拟骆驼光绪初，恭镗赴陕西西安将军任，以孝钦后重左文襄公宗棠，乃谒之甘肃。左设宴待之。酒酣，大言曰：「昔圣祖、高宗戡定绝域，所用将帅，皆骆驼耳！」意盖谀左也。时材官数十辈侍立左右，左指之曰：「此辈亦骆驼，稍负重，便竭蹶。」又自指曰：「我亦骆驼，然差胜若辈者，能负重而不竭蹶耳。」恭结舌不能答。

三人为犇丁雨生中丞日昌尝抚吴，幕中有客能鼓琴，尝招俞曲园、潘玉泉、吴介山三人同听之。田园不解音律，问潘，吴曰：「君等知之乎？」皆曰「不知」。曲园笑曰：「然则吾三人者，合成「犇」字矣。」相与粲然。盖俗有「对牛弹琴牛不入耳」之谚也。

三个牛头人彭而述家居，幼时，有父执朱青雷往诣其父，适他出，不遇。青雷夙知彭之慧黠也，出一偶语，令属对之，语曰：「彭老者一身土气。」盖言「彭老者」三字皆有土字也。彭应声曰：「朱先生三个牛头。」盖言「朱先生」三字皆为牛头也。

老斗高陞京伶扶云，瑞安黄潄兰通政体芳颇赏之。一日，在酒座中，有客指黄而言曰：「扶云老斗。」盖京谚称狎伶者为老斗，伶人又有相公之称，故目其客为老斗，即门斗之意也。黄应之曰：「指日高陞。」一客乃起立而大呼曰：「老斗高陞。」

丈人腰斩老中堂内阁中书有名吴鋆者，以堂官宝文靖公名鋆，因改己名为均金。後其壻某得内阁中书，有人撰联云：「女壻头衔新内阁，丈人腰斩老中堂。」

邱墓之间端忠愍公方有藏石之癖，其京邸书室中，四壁皆庋汉、唐诸碑，入其中者，阴森欲绝。中庭立宋碑一座，黝然而黑，高与檐齐，远望之，颇类屏风。某太史尝过其居，谓之曰：「不揣謭陋，愿留一额。」端喜，拱手请教，太史曰：「可题为「邱墓之间」。」

青春作伴好还乡光绪中叶，山东有尹琅若编修琳基者，官词馆久，不开坊，悒悒弗自得，乃纵酒自遣，醉辄谩骂座客，以是与其乡人郑侍御溥元龃龉。郑遽摭尹阴事劾奏之，人皆不直郑。旨下，尹、郑皆休致。是日，枢臣述旨既退，宝文靖公鋆语同列曰：「「白日放歌须纵酒，青春作伴好还乡」两句，可移赠尹、郑两君矣。」

担惊劳神南安令谢芷庆明府赓云以事贻书其友，後附数语云：「某某到任及今，逐日目不停视，手不停挥，口不停说，犹觉牍累累。簿书鞅掌之余，戏拟得「年少才疏、力轻负重、赔钱呕气、担惊劳神」十六字，自谓可以概括现状也。」

铳手志锐字伯愚，瑾妃之兄，萍乡文芸阁学士廷式之弟子也。文以其锐字形似铳，尝以铳手呼之。

堂堂乎张也衡阳女士何承徽，部郎张通典之淑配也。幼承家教，绩学工诗。结褵之夕，烟视媚行，自是新人常态。通典调之曰：「怅怅其何之？」承徽应声曰：「堂堂乎张也。」

张氏二表八表俗谓时计曰表，表与表同音。南皮张文达公之万枋国时，其入直也，尝佩时计二枚，一大一小，同僚曰：「得一足矣，奚以二为？」文达曰：「吾仅二表耳，舍弟且八表。」舍弟，谓文襄公之洞也，於文达为昆弟行。文襄久持疆符，声绩昭着，光绪甲申中法之役，文襄由晋抚移督两粤，到任谢恩摺，有「身系一隅，敢忘八表经营」等语，故文达节取「八表」二字以为言也。

宰相合肥司农常熟翁叔平相国同龢长户部时，某年，适田谷不登，而李文忠公鸿章方以直督遥领文华殿大学士，为节相。有人撰联云：「宰相合肥天下瘦，司农常熟世间荒。」盖李籍合肥，翁藉常熟也。

当头有棒反面无情婺源江峯青曾令嘉善，判牍多谐语。时有李氏妇者，设烟馆，初私识一僧，已又有所欢。僧忿而殴妇，妇乃揪之至县，讼之。江援笔立判云：「妇女开烟馆，其人可知；和尚过房亲，其事可想。不道徐娘老去，俏卖风流；那堪佛印重来，更逢露顶。两雄不并立，何分旧好新欢；一语未投机，遂至摩拳擦掌。金刚已相为努目，菩萨又不肯低眉。孙悟空仗佛救而潜身，猪八戒被魔缠而入笠。津迷醋海，兴波即在须臾；水溢蓝桥，孟浪而投冰案。既廉耻之尽丧，实法律所不容。在逃者另候访拿，到案者先行惩办。佛法当头有棒，合予笞臀；妇人反面无情，理应鞭背。此身不是三摩地，能容几许蒲团？方盘托出大西瓜，又了一重花案。该氏着当堂具结，永熄烟灯；该僧本钻穴余生，装成宝相。编兹秽史，污我彩毫；凡尔沙弥，毋为和障。此判。」

便宜若辈翁叔平以天阉故，无姬侍，年五十余，尚无子。一日，同僚某造见曰：「公爵位名誉，无与伦比，所憾膝下尚虚，何不纳妾为宗祧计乎？」其时旁侍仆从甚众，翁微哂，以手指仆辈曰：「我若娶妾，则便宜若辈矣。」相与大笑。

追你这忘八旦京伶刘鸿声好诙谐，为净角时，尝与某邸串演《锁五龙》。邸饰单雄信，败走时，刘饰尉迟敬德，追之曰：「追你这忘八旦。」邸大怒，即以鞭痛击其足，折胫，後遂步履不良。

潘文勤批语之奇某科会试，潘文勤公祖荫充总裁。有一卷，荐而未售，评曰「欠沙石」。及辗转托人致问，文勤曰：「其文日光玉洁，因恐风誉寸晷，未必有如此磨琢工夫，或系代枪所致，故抑之。」又一卷批一「矮」字，众皆愕视，文勤晓之曰：「矮者，谓其不高耳。」

人不如龟洪文卿学士钧客死京师，或告潘文勤公祖荫，谈次，及其爱妾赛金花之逃也，太息久之。文勤笑曰：「君何不达乃尔？人之死也，无所闻，无所见，身後之荣辱，有何可言！此所以有死乌龟之谚也。且古人多以龟字命名，龟为四灵之一，龙犹列於其下。若麟，若凤，若龙，世人颂美之辞，辄以取譬，何独於龟而遗之？今吾方新构一斋，当颜以「龟厂」二字，并将为之说焉。」

未几，斋成，宴客，出释龟文传观，自署「龟厂老人」。酒半，复令以「龟」字行令，笑而言曰：「龟厂者，龟居之，龟出入之，非我族类，屏之远之，今之出入者为谁乎？且龟寿可千岁，人生仅百年，即此以言，亦可知人之不如龟也。」

四灵除尔凤龙麟京曹官公余宴集，辄於韩家潭伶家。有朵云者，寓斋尤精雅。一日，闽人置酒召客，酒阑，或为句曰：「三鸟害人鸦雀鸨。」鸦，谓鸦片烟。雀，谓麻雀牌。鸨，则指妓院之鸨也。沈吟久之，方苦无可属对，王可庄太守即指案上绿毛龟而言曰：「四灵除尔凤龙麟。」盖麟、凤、龟、龙为四灵也。

戌安卯鉴尺牍中有全用干支字者。或曾戏拟一通，其最妙者曰：「敬请戌安，伏维卯鉴。」戌在干支中属狗，卯在干支中属兔也。

二公一元大武杨广文烈臣，性豪爽，善诙谐，官锺祥，某爵帅召饮，座中有将军二，广文三。杨曰：「今日胜会难再，有绝好对联一副，为公等寿，可乎？」众咸称善。杨曰：「四座八品广文。」言至此，不肯毕其词，众促之曰：「请言其下联。」杨指上座曰：「二公一元大武。」上座两将军，起立拱手，连称不敢不敢。

放榜诗光绪乙未，科举已废，有人作《怀春闱放榜》诗，颇滑稽，诗曰：「乾鹊朝啼乐不支，赁佣门庑立多时。者番风鹤多疑警，似学元龙有卧痴。停箸忽教低蹑足，耐吟故解笑拈髭。个中情事今知否？局外参研绝妙词。曈曈晓日逐春街，帖子泥金望眼赊。塞马不辞翁失策，游龙直走客看花。低徊玉漏商量晚，问讯琼楼辗转差。翩若惊鸿归去也，礼曹端整放官衙。飞出名条第一人，开筵惊喜踏红尘。车从阁道驰初远，锣促都门听不真。九曲珠穿猜蚁似，千金布诺笑莺嗔。城南并马归来晚，曲苑筝琵有季伦。广场苇箔识神仙，弹指初三月已圆。半晌牙牌推造命，数繙齿录认同年。丁宁僮尽留舂饭，子细文章索谜钱。未免素心甘角逐，不平鸣处暂随缘。」

迩安远至某令官粤东时，勘案博罗，馆於县廨之四榕堂，四隅各有古榕一，枝叶葱郁。邑侯陆某蓄异鸟数十，笼架列两廊，綷羽锦章，娇音嗁啭，如发竹丝，更叠唱和。露朝花午，陆自出，分俵食料，羣鸟拍翅争鸣以欢迎之。一日，有一鹤翘立树颠，惊扬吹堕阶前，陆饲之，亦驯驯就哺。数日後，翮健，轩举而去，然深感主人推食之恩，时来集止，甚恋恋也。某因戏谓陆曰：「使子为鸟官，不患不迩安远至矣。」相与鼓掌久之。

八十文买顶江苏巡抚恩寿字艺堂，甚风厉，司道以下，莫不受其斥辱。每接见，必先问曰：「君之顶戴自何处来？」一日，见发审局委员陈季生大令，亦以此相问，陈茫然，不能对，而汗如雨下矣。既而忽大声曰：「卑职之顶，在玄妙观旧货摊中，出钱八十文所买。」恩大笑而罢。寻署某县篆，同寅皆以笑话知县呼之。

孔子立借据光绪中，山东高密县教谕尹某，以修葺文庙，借学堂底款京钱五百千，时邑令为张某，令立借据。其据云：「立借据人大成至圣先师孔子。因屋漏抱愧，岁修费缺，屡向学堂告贷，经管帐绅董傅君等会议，幸蒙县尊关说，将学堂悬搁不用之款，借出八底铜元五百千，以济固穷，并承诸绅董让免利息。如此周急，实深铭感，断不敢久假不归，贻羞庙貌。恐後无凭，立字存据。庙祝尹押，代字张押，见证傅押。」

中庸其至矣乎宗室盛伯熙祭酒昱好清谈雅谑。一日，讌客於京师陶然亭，其所延塾师直隶李某与焉。俄添酒，语次，漫引《中庸》「其至矣乎」句，读若「岂止一壶」，李瞿然避席曰：「侮圣人之言。」言之色甚庄，四座愕眙久之，盛无如何也。

讲古勿蹈翁氏覆辙端忠愍公方尝嘲王文敏公懿荣曰：「君讲古，勿蹈翁氏覆辙。」王曰：「常熟身为宰辅，可以大事相责备。若我则南斋侍从，除词翰外，无所事，正我之职任，特恐上不好古耳。」时盛伯熙在座，闻之大笑。

以老佛爷作题目德和园听戏，东五间，西五间，孝钦后顾而乐之曰：「今日满、汉一家，可不说异种矣。」羣臣齐呼万岁。奎俊念佛经曰：「大慈大悲，是普渡众生也。」肃王好诙谐，乃曰：「老奎此话，好类时文，竟以「老佛爷」三字作为题目。将来老佛爷到西藏成佛时，四川为熟路，自必在後相从，是随銮，又是回任也。」

愿贵人勿效常人光绪戊戌春，德国皇弟亨利亲王来华觐见德宗。时适恭亲王奕欣薨逝、贵州夏同龢以第一甲第一人殿试及第、协办大学士军机大臣常熟翁同龢适奉开缺回籍之旨。翁，咸丰丙辰状元也。好事者为联云：「德亲王至，恭亲王薨，对活鬼宜思死鬼；夏同龢来，翁同龢去，愿贵人勿效常人。」夏，贵州人。翁，常熟人也。

杜煎龟鹿诸胶药肆市招，例有「杜煎龟鹿诸胶」等字样。杜煎之杜，与杜撰之杜同一解释，言自煎诸胶，非贩自他人也。滨洲杜氏有设药肆者，开市日，循例宴宾，酒数巡，定兴鹿某至，既入座，谈谑间作。鹿语主人曰：「君何事不可为，而乃以膏自煎乎？」盖以「杜煎龟鹿」谑之为「龟鹿」也。主人曰：「吾所煎者，龟鹿诸胶耳，君为此言，得毋嫌相煎之太急乎？」

许许冯冯某省京官公宴许应騤、冯文蔚於湖广会馆，或撰一联揭於戏台之楹曰：「许应騤伐木许许，冯文蔚削屦冯冯。」

陈陈徐徐光绪戊戌，湖南巡抚陈宝箴及其子主事三立，学政徐仁铸及其父侍郎仁靖，均革职。好事者为作一长联云：「陈陈相因，徐徐云尔，不孝男罪孽深重，祸延显考，兵部侍郎，礼部侍郎；侃侃而道，迟迟吾行，维新党潜通消息， 「 参摺中语。」 勾引奸邪，抚台父子，学台父子。」

蹙浪漾徐徐季某喜作游戏诗。一日，塾师命题曰「鱼戏莲叶东」得「鱼」字，众方伏案苦思，季忽拍案呼曰：「我有妙句，诸君试听之。」众曰：「诺。」季乃朗诵曰：「蹙浪漾徐徐。」众为之哄然。盖此五字，以吴音读之，极可笑，盖苏州俗语也。

强奸香涛一次光绪己亥冬，孝钦后立溥儁为大阿哥，将废德宗，而外人有违言，孝钦微闻之。且东南督抚方电称死不奉诏，遂暂缓。时粤督为李文忠公，江督为刘忠诚公，鄂督为张文襄公。此电主稿者，李也，刘、张从而署名耳。然事前固未商之於张，盖夙知张胆怯，恐其持异议，至电发而始告之。他日，李语所亲曰：「老夫此举，不待香涛同意而即行之，实不啻强奸香涛一次也。」

人不知而不愠某学究年假归，以所得束修陈於几，骄其妻曰：「此乃从「学而时习之，不亦悦乎」来者。」妻闻言，亦从柜中出钱若干陈於几，与之相炫。学究见妻之所陈，较己束修多十倍，问所从来。妻曰：「此乃从「有朋自远方来，不亦乐乎」来者。」学究大怒，与其妻争。其父在门外闻之，乃曰：「此细事，何必争，「人不知而不愠，不亦君子乎」！」

卑职不敢说外省同通以次各员之於道府辄称之为大人，自称卑职，非独现任，即彼此需次者亦然。某二尹性诙谐，与某观察善。一日，观察命其谈可笑之事。二尹曰：「今日实无可谈，惟顷见二小孩，相争不已，继之以殴。询其故，则年幼者告曰：「他骂我为乌龟。」卑职实悯其年幼之不可理喻也。」观察曰：「若辈皆小孩，岂果能作乌龟耶？君可告以「乌龟，须大人始可为之」。」二尹即应声曰：「此乃大人自道，卑职不敢说。」

君乃有二父耶某以獃名，其父名谷，偶读《鲁论》至「旧谷既没，新谷既升」句，以避父讳，遂改诵曰：「旧父既没，新父既升。」或云：「君乃有二父耶？」

闲云尤月光绪初，某寺有僧名闲云者，自号渔父，善吹笛，与某庵尼尤月私。好事者尝撰联赠之，中嵌闲、云、尤、月四字云：「此地迥非凡，闲听一曲渔歌，留云久住；夕阳无限好，尤爱三更人静，待月归来。」

老鼠哥哥江建霞京卿标尝为人画纨扇，作二鼠，旁有一胡桃及花生数枚。题其上曰：「老鼠哥哥，你底事终宵闹我。腊烛已残，油灯又破，忍使俺无端闷坐。刚到新年，福橘乌菱，早饱哥哥肚。只賸得几荚花生，还有胡桃一个。些些桐子，不值今宵小吃，恐教受饿。劝哥哥明日还来，预备乾粮，细嚼五更鼓。」

刮地皮李文忠公督直隶久，傲睨僚属，有洗足见郦生之风。光绪壬辰冬，霍邱裴伯谦以翰林改官广东知县。过天津，上谒，甫就坐，李倨身而扬声曰：「汝欲刮广东地皮耶？」己亥冬，李出镇粤，裴调南海，谒李。李曰：「汝再任首邑，政将奚先？」裴正容对曰：「先刮南海地皮。」李曰：「十年尚不忘此语耶！」裴曰：「公之命，公之戒也。」李辗然曰：「地皮须刮得尽。」皖语呼匪人为地皮，南海多匪，李首重捕匪，故作此隐语也。

排五排六排七见客光绪时，京师梨园丑角首推刘赶三。赶三演剧以善诙谐得孝钦后欢，谑浪笑傲，无所不至。一日，演《秦淮河》一剧，高声呼曰：「排五的排六的排七的都出来见客呀。」盖指惇王、恭王、醇王也。都中妓院，其妓以次行而无名字，故赶三以是相谑，宫人莫不掩口胡卢，即孝钦亦乐闻之。惇王闻之怒，立叱侍者擒下，杖四十。

剥黄马褂拔三眼花翎刘赶三赴湖广会馆堂会，所演为《探亲相骂》。赶三每演是剧，辄乘其所豢黑衞，以博欢笑。是日登场，又牵衞而出，以鞭指之曰：「尔勿动，否则即剥尔之黄马褂，拔尔之三眼花翎。」一堂为之哄然，盖指李文忠也。李方督两广，其时李之长子伯行兄弟俱在座，闻之，怒不可遏，因属家丁数十人，伺於湖广馆门首。须臾，赶三演毕出，及门，李之家人蜂拥而上，拳足交加，几毙，众和解之，始释。其徒舁之归，比至家，已不省人事，一夕而死。

锡茶壶张文襄督两湖，起居无节，号令不时，其待遇属员，往往有使人难堪者。一日，有候补知府某禀见，文襄阅履历，知为监生出身，乃命左右取纸笔至，书「锡茶壶」三字示之。曰：「做官必须识字，汝认得此三字否？」某曰：「此锡茶壶也。」文襄大笑送客。次日，即将某咨回原籍，咨文中有「该守能识「锡茶壶」三字，尚可造造，着读书五年，再来听鼓。」

周瑜固未送客梁鼎芬守武昌日，尝设筵於黄鹤楼，宴督抚蕃臬司道，酒阑，梁不知何往。诘旦，张文襄责梁曰：「昨日何以不送客？」梁曰：「大帅亦观《黄鹤楼》之戏乎？周瑜请刘备讨荆州，刘备即从赵云而行，周瑜固未送客也。」张为之大笑。

黄鹤一去不复返张文襄赴京陛见，僚属在黄鹤楼设筵公饯，梁鼎芬独设席於伯牙台。张与议，谓此二处将何往。梁曰：「黄鹤楼万不可到，崔灏诗云「黄鹤一云不复返」，若辈乃咒大帅不能回任。」张爽然若失，乃命驾至伯牙台。锡良铁良张文襄在京，为某尚书所诏讌，座客有锡清弼、铁宝臣两尚书。张曰：「幼时记得一笑话，诸公愿闻否？」众曰愿闻。张曰：「吾乡有一塾师，性极严厉，其徒憾之甚，思所以报复之，乃捕得泥鳅二，置诸夜壶。夜半，师起溺，壶中两鳅跳跃作声，师大惊，掷壶於门外，壶应手碎。次日，居停为之易一锡夜壶，其徒潜於壶底钻一细孔，师不知也。溺毕，被褥皆湿，师大骂。其居停又为之易一铁夜壶，於是始保无事。一日，师与居停谈及夜壶之比较，居停曰：「瓦夜壶与锡夜壶孰良？」师曰：「锡良。」「然则锡夜壶与铁夜壶孰良？」师曰：「铁良。」」

远山近水各凄凉张文襄有侍姬二，一名远山，一名近水，皆得宠幸。及薨，某部郎作挽联云：「魂兮归来乎，星海云门同怅惘；死者长已矣，远山近水各凄凉。」盖以梁星海、樊云门均为其得意门生也。梁名鼎芬，官湖北按察使。樊名增祥，官江宁布政使。

野侍郎于式枚侍郎晦若博达典章，不谐时好，初由京卿擢邮传部右侍郎，意殊不乐，语人曰：「昔朱竹垞应博学宏词科，得授检讨，时人目为野翰林。今承乏邮传，世得毋目余为野侍郎乎？」盖其时之邮传部乃新设也。

并吞御史倒挂中堂荣庆长学部时，左丞为乔树柟，绰号乔秃子；右丞为孟庆荣，字黻臣。有人戏撰一联云：「秃子并吞双御史，黻翁倒挂老中堂。」双御史为高柟、高树，皆川人。乔名树柟，故曰并吞。荣为协办大学士，孟名庆荣，故曰倒挂中堂也。

诸公滚滚张文达公百熙未办大学堂前，明知诸多窒碍，尝召执事诸员而谓之曰：「此学堂能办好，是衮衮诸公；不能办好，即诸公滚滚。」

曲靖曲全光绪时，关榕祚以劾某大僚失欢於孝钦后，遂外简。德宗语王大臣曰：「使彼至曲靖府，是曲全彼之意。」时人摭余寿屏事成一联云：「余成格无思恩思想，关榕祚以曲靖曲全。」余名成格，时方简思恩府知府而不愿赴任也。

大人不失赤子之心倪善字小真，席父荫，以道员需次某省，时年甫弱冠也。跳荡自喜，到省後，无所事事，朔望衙参之外，寂处邸中，惟与其弟妹僮婢以放风筝踢鞬子为戏。一日薄暮，戏於中庭，方在兴高采烈之际，一父执之以县丞需次者，诣之。阍人入报，县丞随之进，见其方嬉戏也，逡巡不敢前，为倪所瞥见，则正襟肃容而言曰：「大人方有事。」倪笑而答之曰：「大人者，不失其赤子之心也。况余之姓，固以小儿二字所合而成乎！」

天干道台光绪朝，甘肃有候补九人，好事者以天干配之，天然成文，如铸九鼎。有霍某者，由科甲出身，曰甲道。有向某者，由乙榜出身，名之曰乙道。胡某年老多病，曰丙道，则同声之假借也。署理甘凉道某，由生员报捐。时凉州守王步瀛以给事中外放，藐视之，讥其目不识丁，某遂以丁道称。署理巡警道某最得总督长庚信任，人以二总督呼之，遂以庚道称。伊某系蒙古籍，名之曰辛道，取伊尹耕於有莘之野而乐尧舜之道之义。王某善风监，其案头相书常满，因以壬道着名，以其擅三壬六甲法也。黄某年少，患吐红症，美其名曰癸道，则取天癸之义也。其中有孙某者，独得两字名号，孙以甘省候补人员兼奉膏捐大臣札委，总办甘肃土税。人谓其一人而兼主客，可称双科道台，应占双分字样，遂锡之封号曰戊己道。盖世俗以戊己属土也。

新婚联有赠新婚者联云：「水流花谢，时闻鸟声；柳阴路曲，是有真迹。」又联云：「芳草萋萋，兔起鹘落；残花点点，燕舞莺啼。」又有以新郎新妇均学校毕业生，为撰联云：「娇揎红袖研生理，笑脱青衫试体操。」又联云：「国事维艰，卧榻岂容酣睡梦；时机已至，舞台大好造英雄。」又联云：「不破坏焉能进步，大冲突乃有感情。」又联云：「方针直达中心点，团体同登大舞台。」又赠花旦新婚联云：「安能辨我是雄雌，想华月金樽，也曾脂粉登场，为他人作嫁；毕竟可儿好身心，趁椒风锦帐，莫把葫芦依样，舍正路弗由。」又有方某精畴人术，某年结婚，其同学赠以联云：「形学须从三角验，测量初到几何深。」

娶妻当如王秀云泗州杨莲甫制军士骧督直隶时，值五十初度，羣僚醵金，召鞠部以为寿。津门习尚，男女合演。时女优王秀云色艺噪一时，杨召之入，演《卖胭脂》、《小上坟》诸剧，冶艳绝伦，观者神荡。有某贵人者，见之而太息曰：「娶妻当如王秀云。」而秀云身价自是遂益高。

弟子服其劳广州俗尚娶妾，稍足自给者，即欲效法齐人，左拥右抱。某塾师尤好色，妻犹少艾，而先後纳四姬。及夕则相争，声闻於外，其生徒之寄宿者，辄譁笑之。一夕，某被嬲不已，乃设一计，谓各人必引《四书》成语一句以定优劣，优者得之，劣者失之，皆唯唯。於是妻曰：「君子用其一缓其二。」妾曰：「焉得有其一以慢其二哉？」第二妾曰：「天下有达尊者三。」第三妾曰：「必先此四者。」第四妾曰：「尊五美，屏四恶。」某以所言皆善，依违不敢决，乃大声呼曰：「吾老矣，不能用也。」其徒在外室应曰：「有事，弟子服其劳。」

孔子反在珠子下某家设寿筵，贺客麕集，中有朱姓者年少，孔姓者年长，主人定席，匆促间，乃位朱於孔之上。孔悻悻，酒阑，出上联，属朱对之。曰：「眼珠子， 「 珠与朱同音。」 鼻孔子，孔子反在珠子下。」朱沈思有顷，语之曰：「须先生，胡後生，後生却比先生长。」

琴皇帝朱启连，字棣垞，善诙谐，发言往往隽妙，倾倒一座。晚年酷好琴，自谓精意独得，千古无二，可称琴皇帝。其友闻之，因镌一玉章以劝进，其文曰「卿以自娱」。盖刺取《赵佗传》中语以调之也。

自题小照某好滑稽，尝自题小照云：「我道你是谁？原来就是我。是你的收成，是我的结果。只怕我後辈儿孙，也都认你不认我。」又有赵沅芷者，尝自题小照云：「此人姓赵，沅芷为号。恐後无凭，立此存照。」

尽其所有某生县府试屡举案首，不售，家赤贫，於路旁建厕屋，藉收粪以售资。上悬一扁，曰「尽其所有」。又悬一联曰：「但愿你来我往，最恨屎少屁多。」

可容搔痒倩麻姑有某宦者，其夫人性妬，年五十，尚无子。初，某有友，将赠婢以延嗣，某不敢承，遂止。逾数载，知尚乏嗣，曰：「不可缓矣。」尽出诸婢，置帷幄中，各伸一手，从牖中出，令检之，合意者以环约其指。某见一婢，手白如脂，以环约其指，出之，麻面婢也。友为置奁送之，某载归，夫人见其麻，不复置问，然止服役，不使抱衾裯。其友因调以诗，中有「哀向吼声求柳氏，可容搔痒倩麻姑」之句。

道士吃笋烧肉江南姚某，令某邑，有政声，其折狱，多以诙谐出之。时有道士自远方至，喧传知未来事，惑之者甚众。令闻之，命仆持刺往，延入署，托言太夫人欲问休咎。道士以令之召也，欣然往。至，则令出迎，延上座。有顷，卒然问曰：「练师亦知相邀之意乎？」意士曰：「太夫人有事见召，已知之矣。」令曰：「相邀无事，请吃笋烧肉耳。」言毕，呼左右曳道士於阶下，命笞臀四百。笞已，令复问曰：「尔知本县复笞尔乎？」道士哀求曰：「青天开恩，必不复笞。」令喝曰：「再笞四百。」笞已，令拍案曰：「尔知未来事，何以笞尔，而犹不觉乎？妖言惑众，罪至於死，姑念尔初至，误触禁令，亦不深咎，速他徙，毋逗留。」判毕，命差役纵之去。

垂竿顿触钓鱼心属员上书大吏，签上必写大人钧禀。某县令禀抚军，钧字漏写一点，则为钓字。抚军题诗於签还之云：「未必他年秉大钧，垂竿顿触钓鱼心。可怜一勺廉泉水，分赠同僚总不匀。」

两个渔翁揪打某抚苏时，将军总督藩司等宴於临江某酒楼，即席联句。总督出句云：「举酒上危楼。」某接云：「天高一色秋。」次藩司云：「江边无限景。」最後至将军，瞠目不能赞一词，适两渔夫哄於艇，将军白案曰：「我亦有矣，「两个渔翁揪打」，可乎？」藩司笑曰：「诗限五言，不如删打字，叶韵更好。」将军掀髯大喜，归署，徧告幕友。某幕捧腹曰：「该打该打。」将军曰：「打字原有，可惜为不通之藩司删去矣。」

天锡纯虾鄞县某富户以渔起家，年七十矣，其子孙为之介寿。或赠以幛，其四字曰「天锡纯虾」，盖「天锡钝嘏」之讹也。黠者某见之，大笑，谓其关切渔户之巧合也。

日之夕矣君何有设旅店於燕赵间者，其地为孔道，遵陆入京者恒由之，其主妇貌都丽，以是生涯殊不恶。某年除夕，有人为题一门联云：「日之夕矣君何往，鷄既鸣兮我不留。」此固切合逆旅，然无他意也。有滑稽者见之，潜就其上下联各去一字，曰：「日之夕矣君何，鷄既鸣兮我不。」

正定府十四属联直隶正定府属十四州县，好事者各缀二字，曰：正定将军，行唐使者，元氏夫人，阜平老人，晋州客人，获鹿道人，井陉童子，灵寿仙官，赞皇丞相，无极大帝，平山大王，栾城公子，新乐公主，藳城草寇，如小说中之称谓，然颇觉连贯。山左戴紫垣集成对句，颇见巧思，更衍之为联云：「公子何翩翩也，喜仙官暗系赤绳，於是夫人议婚，老人主盟，彼童子无知，但凭使者行媒，聘定藏娇公主；大帝其巍巍乎，赖丞相借筹玉箸，因而客人享利，道人服教，虽草寇窃发，可卜将军报捷，削平恃险大王。」

俗语联有集俗语成联者，如：七合升儿八合命，五花肠子六花心。打虎还是真兄弟，骑驴撞见亲家公。龟头有志终须贵，朝里无人莫作官。

一万六千年前酒债林有任工滑稽，尝与友饮村肆。酒阑，即夥以帐进，而杖头钱不敷，将令其笔之於册，夥不允。林曰：「希腊天文家言，世界历一万六千年而还原一次，一万六千年後，吾侪仍集於此。今暂记之，他日可并偿也。」夥曰：「可。惟一万六千年前，君尚有未偿之酒债，今当先偿之耳。」友闻之，皆胡卢，林亦大笑，乃贷於友而偿之。

阴曹五殿阳世三间丹徒包黎先茂才性通脱，尝客扬州。世俗於改岁之际必换春联，包因年事匆促未及书写，遂以没字之联榜於门外。真州吴某见而异之，遂代书八字曰：「阴曹五殿，阳世三间。」

现身说法有自称儒医者，一日出诊，中途渴甚，询舆夫以邻近茗肆之所在。舆夫答以无，惟云前村有一学塾，而塾师喜弄文，有往谒者，须先试对联，能对，始招待。医大喜曰：「我儒医也，尽可往。」既至塾，师诘来意，医告之。师曰：「能属对否？」医曰：「予亦试为之。」师即示一联云：「碧桃万村柳千条。」医不假思索，即对以「红枣二枚姜三片」。师奇之，烹茗款待而去。阅数月，又经其处，师又示一联云：「避暑宜寻深竹院。」医即对以「伤寒应用小柴胡」。师喜其敏捷，待之甚医。再阅数月，出诊，忽遇大雪，不得归，迂道借宿於塾。师觞之，饮至半酣，师出一联云：「大地无分南北，遍洒梨花。」医始悟及其妻，凑成一联云：「小妾有件东西，似悬药碾。」师赞美不绝，复鼓掌大笑曰：「先生现身说法，真可谓大公无私矣。」

秋海棠有荡妇名秋海棠者，因奸杀案讼於官，定谳後，解臬司过勘。臬署有甲乙两幕友，名士也。甲偶言秋海棠之名，颇不易对，时庭中有山药一株，垂实累累，乙曰：「夏山药三字似可为对。」甲谓：「对诚工矣，然只此三字，未免枯寂，今闲暇无事，不妨层累加之。」因曰：「带叶秋海棠。」乙曰：「连须夏山药。」甲曰：「一枝带叶秋海棠。」乙曰：「三寸连须夏山药。」甲曰：「斜插一枝带叶秋海棠。」乙曰：「倒垂三寸连须夏山乐。」甲曰：「鬓边斜插一枝带秋海棠。」乙曰：「裤下倒垂三寸连须夏山药。甲曰：「佳人鬓边斜插一枝带叶秋海棠。」乙曰：「大汉裤下倒垂三寸夏山药。」甲曰：「红粉佳人鬓边斜插一枝带叶秋海棠。」乙曰：「黑麻大汉裤下倒垂三寸连须夏山药。」甲曰：「江南红粉佳人鬓边斜插一枝带叶秋海棠。」乙曰：「关西黑麻大汉裤下倒垂三寸连须夏山药。」

活死人历代大行皇帝梓宫奉移时，试演黄杠，由内务府特派大臣，将鸾幰安置杠上，中支以板，诸大臣羣坐其上，以实验其低昂轻重焉。观者阗溢，相与语曰：「此活死人也。」

卿真苦死窭人子某衣食不给，对泣牛衣。妇死，乃以联挽之云：「算来半世夫妻，吃也无，着也无，叹卿真苦死了；放下千斤担子，天不管，地不管，比我倒快活些。」

先死先生某师以其弟子死而作联以挽之，联曰：「先死先生，呸；斯人斯疾，唉。」

说我就来有申、赵、周、李、成五人相友，结为异姓昆弟，皆莫逆。不数年，而申、赵、周相继化去，仅存李、成，遂益密。未几，李亦歾，成至是惟形影相吊矣，乃挽以联云：「座中仅有两人，悲君又去；泉下若逢三友，说我就来。」

不得了了不得某善滑稽，一日，有友死，往吊之，入门，则哭声厉。其中有「了不得，不得了」二语，为某所闻，乃为书一联曰：「不得了，了不得，了也不得。」书至此，又闻死者之妻抚柩大号，一老妪劝之曰：「怎麽哭，哭怎麽。」即续书下联曰：「怎麽哭，哭怎麽，哭又怎麽？」

讣文对试策或以讣文首数句并殿试策末数句摘出为一联，颇为天然巧对。其联云：「罪孽深重，弗自陨灭，祸延显考；末学新进，罔识忌讳，干冒宸严。」

戴冕不垂旒郑晓江大令好诙谐，有友张某，头大而有鹅形，因戏以词赠之曰：「戴冕不垂旒，细辫子，大门楼。弟兄结拜人六个，嚼蛆趁热，下雨不愁，行瘟发晕皆难受。莫学油，二十一指，难比此颗头。」

寒士闲事李森庐某岁在家，地方公举为团总。次日，书数语以辞之云：「我本寒士，不管闲事。倘有闲事，来投寒士。莫怪寒士，不探闲事。如问闲事，永世寒士。」

私塾师长於科学泰顺有私塾师张佩卿者，尝以科试入泮。其邑僻陋，黉舍诸生，略能识字而已。张之制艺，已能完篇，且能作试帖，遂为邑中翘楚，设帐授徒，从之者如归市。某年，偶至会垣，为友人招饮。座客有曾出洋留学者，友以此公科学甚精告之，张不解所谓，瞠目相视。久之，乃自指其鼻准而言曰：「我亦长於科学者。」隔座一客遽就而问以科学名目，张默然，徐曰：「我固於光绪甲申，大宗师祁世长督浙学时，科试所取入学之生员也。」

塾师寄妇诗光绪时，有李森庐者，以教读为业。某年，逼岁除，不能归，有寄其妇诗十首云：「今年馆事太清平，新旧生徒只数人。寄语贤妻休盼望，想钱还帐莫劳神。」「父无佳馆子闲居，命不如人总是虚。今岁家中宜省俭，老糠喂鸭菜淘猪。」「我命从来实可怜，一双赤手砚为田。今年恰似逢乾旱，只半收成莫怨天。」「家中定要买棉花，手内无钱只自嗟。我有一言分付汝，不妨姑向凤翔赊。」 「 凤翔，邻居李姓富翁也。」 「赊得棉花作速弹，更头此际要连翻。婆婆打杂姑姑纺，媳妇旁边莫躲艰。」「零星铺帐布柴钱，亏空今年要汝填。曾记俗人言一句，贴夫之半赖妻贤。」「所在言谈要使乖，逢人切莫倒招牌。但云今岁盛前岁，支扯方能驾得来。」「几度思量欲戒烟，此身犹恐病牵缠。早晨吞个芝蔴泡，晚上开灯要一钱。」「每日堆花要半斤，灯油烟酒并开荤。算来搅用非轻恕，一百铜钱缺数文。」「果然苦尽自甘来，何患今生不发财。但得鳞儿能入泮，相从谁不羡红梅。」 「 俗云，杨梅红，有人从。」

过去未来之妙品某乙性吝，多诈。一日，其中表某甲五秩寿诞，乙具礼物一器，遣使賷往。甲揭视之，乃鷄卵四枚，附有说明书，曰：「此未来之肥鷄也。兄千秋令节，为时过早，若可迟三月者，一羣凤雏，行将引吭而啼矣。」甲见之，不笑亦不怒，直受之。翌日，甲折柬招乙，乙欣然往。至，则见灯烛辉煌，肆筵设席，座客已满，别有一种酒肉香味充杂空气中，度入鼻观，直沁心脾，觉甘美无伦。乙至此，馋涎欲滴。甲与寒暄毕，肃之，趋堂东，凭空案，使独坐。乙待良久，不见肴馔，正企盼间，忽覩甲手持青竹一竿至，置於案，谓乙曰：「此过去之嫩笋也。弟来何其迟，如早数月者，鲜肥之笋，尚未成竹，正可下酒也。」语已，自去。

苹果疮李苹香，上海名娼也。阅人过多，染鰴毒，俗呼杨梅疮者是也。有某伧眷之，至亲，其友侦知苹香之隐，举之告，劝与之绝。伧略不为动，微笑应之曰：「彼，苹香也。纵有毒，亦苹果疮耳。於杨梅疮何与哉！」

愿为人子长沙某茂才以贫居书院，岁终，债主环迫，乃至古庙避之。同时有二友，境遇相若，亦与焉。盘肴尊酒，相对黯然。酒微酣，一友曰：「友朋在今日，不亦聚首，我等得此，亦天缘也，不可不赋诗。」乃吟曰：「柴米油盐酱醋茶，无钱去买又无赊。思量只好将身卖，问徧长沙不要爷。」一友曰：「吾当和之：「米盐柴布鷄鸭猪，八口之家不可无。思量只好将身卖，问徧长沙不要夫。」」某笑曰：「二君诗甚佳，然为人父为人夫者，亦多有难言之隐也。吾意当为人子，似较父夫为优。」乃吟曰：「爷做官来子享福，我无福命怨阿谁。如今只好将身卖，怎奈官家不要儿。」二友曰：「君真想入非非矣。」乃相与鼓掌。

八窍妙判山左刘为干守庐江时，郡民卢仁娶妻姬氏，甫三日，忽告官乞离。诘所犯何条，以不能生育对。问燕尔方新，何以知其不育。初尚嗫嚅，坚鞫之，澘然曰：「人皆九窍，彼缺其一，便遗皆从一处出。」氏母争曰：「我亦八窍，女即亲生，何害？」乃令官媒引母女入内宅，属夫人督仆妇验之，良信。卢始愿领归，刘判曰：「盖闻窍分上下，七阳而二阴。质秉乾坤，三奇而六耦。然大地非无徧缺，而刑天绝少具形。厥有蚩氓，初谐婚媾。不图良匹，竟类人痾。但觇玉洞桃花，未覩後庭琼树。渔郎问渡，澄泾共浊渭同流；神女为云，鸟道与羊肠莫辨。奠我疆於南亩，何从界判鸿沟。启秘钥於北门，势且凿残混沌。虑乏邓攸之後嗣，遂效翁子之当年。公庭谬托乎诡词，虚衷用致其穷诘。瑟琴伊始，胡为伉俪情乖？岁月几何，安见熊罴梦杳！谯诃莫解，夏楚将施。含意难伸，直陈不讳。妇则抚心无忝，嫁鷄志在随鸡。媪则说法现身，雏凤形同老凤。母既载生而载育，女还宜室而宜家。无烦链补於娲皇，但乞後堂犀照。姑允质成於周姥，果然下体象贤。本县教始彝伦，化先怨旷。在姬氏尾闾偶阙，无亏种玉之田。则卢生息壤可耕，焉用不毛之地。无犯出条之七，当援不去之三。未许鸾分，断从璧合。传其好事，风人增雌兔之诗；广此羣生，讼牒绝男妾之案。」

改神童诗「久旱逢甘雨，他乡遇故知。洞房花烛夜，金榜挂名时」四句，见於世俗流传之《神童诗》，极言人生之乐事也。有以为不足者，於每句各增二字，曰：「十年久旱逢甘雨，万里他乡遇故知。和尚洞房花烛夜，教官金榜挂名时。」或见之，犹以为未尽其乐，又改曰：「千年久旱逢甘雨，球外 「 此言地球之外，游於他行星之中也。」 他乡遇故知。三世洞房花烛夜， 「 言相思三世，至今始得结婚也。」 黑奴金榜挂名时。 「 言黑奴得免沈沦也。」 」此盖极意形容其乐也。然又言其似乐非乐者，亦以《神童诗》改之，於每句下注二字，曰：「久旱逢甘雨，一滴。他乡遇故知，债主。洞房花烛夜，石女。金榜挂名时，副贡。」

咏驼子诗有咏驼子者，诗曰：「哀哉驼背翁，行步甚龙锺。遇客先施礼，无人亦鞠躬。有心寻地孔，何面见苍穹。仰卧头难看，俯眠腹又空。虾身窘且缩，龟脊耸还丰。雨不沾怀内，臀常晒日中。娶妻须凸肚，搂妾怎偎胸？划石差堪慰，断环略亦同。小桥称雅号，新月肖尊容。赴水如垂钓，悬梁似挂弓。生前偏局蹐，死後亦谦恭。」

咏矮子诗有咏矮子者，诗曰：「某某先生太不高，矮人队里逞英豪。搭棚只用齐眉棍，上阵常携解手刀。未必蚕衣能作帽，居然马褂可为袍。一朝击鼓升堂去，百姓部从桌下瞧。」

咏秃子诗有咏秃子者，诗曰：「顶上无毛一秃鶖，天然润泽似揩油。曲词唤作光光乍，却异花丛众滑头。」又曰：「圆光顶上秃如鶖，枉费许多生发油。若叫此人做和尚，不须披剃自来头。」

咏黑女诗有咏黑女者，诗曰：「黑有几般黑，惟卿黑得全。泪流如墨汁，屁放似窰烟。熟藕为双臂，烧梨作两拳。夜眠漆櫈上，秋水共长天。」

咏麻女诗有咏麻女者，诗曰：「公主明妆额点梅，芙蓉人面绣成堆。赠卿一镜临窗照，蘸着些儿麻上来。」

咏妇女装大脚诗有咏妇女装大脚者，诗曰：「小脚而今不雅观，强装大脚也难堪。皮鞋半塞棉花絮，撇去歪来总觉宽。」

寄语刘郎莫问津刘恕皆有妇水静娴，工诗，晨昏伏案，嫥意吟咏，颇得倡随之乐。然恕皆恒宿外室，不常入内，妇亦厌牀笫之事，辄听之。一夕，恕皆入绣闼，静娴即书一绝与观，有「小溪新涨桃花水，寄语刘郎莫问津」之句，盖实托故却之也。

不教胡马度阴山上海名妓有姚七、姚八者，皆具殊色，某昵之甚，同时有胡某、马某者，亦垂涎焉。某恃强，日盘踞其家，胡、马不得间也。或询某，某为诵唐诗曰：「不教胡马度阴山。」

相公相丫鬟丫有少年夫妇，体皆肥硕，自日本留学毕业而归。其友某见之，戏作一联以赠，辞意滑稽。联云：「相公相，肥而胖，头且然，而况；丫鬟丫，粗又大，嘴若此，其他。」

磕睡读书某嗜读，好睡，黎明即起，伏案观书，日暮即就枕矣。尝自撰一联，揭於书斋之楹。联云：「有打磕睡的豪杰，无不读书之神仙。」

夫子自道「酒酣或化庄生蝶，饭後甘为孺子牛」，某名士自撰之联，盖夫子自道也。某嗜饮，醉辄寝。起，则导其幼子嬉於庭，自为牛，而使幼子为牧童，曳之使行，蹒跚庭中，不稍拂其意。世之为儿孙作马牛者，固甚夥矣，然每不自承，若如某名士之能自道者，固绝无仅有也。

老父无能却更尊衡山之俗，每当仲夏时，居民必迎神赛会，谓之避疫，仿古傩礼意也。城南为马王会，城西为康王会，两会争奇鬬胜，积不相能。所装故事，亦多按南西二字，如取西川、征南蛮之类。一日，马王会出赛，装孔子像，横书「万世师表」四字匾额，以为无能出其右者。康王会中人闻之，乃饰孔子父叔梁纥出游，撰联悬於旁。联云：「吾儿有志虽称圣，老父无能却更尊。」马王会人见之，瞠目而返。

大小王霸儿子某广文与某二尹为同僚，甚相契，朝夕过从，谈谐间作，偶以对联为酒令。广文因出对曰：「老教官，穷教官，老当益壮，穷当益坚，老大穷坚教官。」二尹方沈思，瞥见其两子戏於庭，即曰：「大儿子，小儿子，大则以王，小则以霸，大小王霸儿子。」

仲姓宜为调人居两方间之调人，或证人，俗谓之中人。而燕、赵、齐、鲁人士之读「仲」字，其音辄如「中」，笔之於纸，亦复混淆，如「连中三元」，辄写作「连仲三元」。尝有延仲昴庭居间调处一事者，昴庭不允。请之者曰：「君姓仲，仲之义训中，且日本谓中人曰仲裁。调人之责任，君自负之，勿固辞。」昴庭乃笑而诺焉。

百鸟百兽图马某宴客，客为乌、凤、燕、鸡、鸿、鹄、牛、羊、鹿、狼、豹、熊、虎、彪十四姓。或曰：「此《主客图》 「 唐张为尝作《诗人主客图》。」 也。可扩之为《百鸟图》、《百兽图》，与上海广学会所出版者，并传於世矣。」

风马牛不相及马子春尝拏舟入剡，访其友牛舜初。渡曹娥江，遇逆风，风不得前，泊一昼夜。及至，而牛适亦以访友先一日他出，遂不遇。马归，语其妇曰：「此真所谓风马牛不相及也。」

云龙角逐云子远，粤人；龙念轩，湘人，皆尝客金陵。一日，偕游锺山，云年少先登，龙蹑其後追之，至其巅，则以行急而气喘。坐定，语云曰：「君平步青云，诚得风云之际会矣。」云曰：「吾两人亦云龙角逐耳。」

满饭吃得满话说弗得俗有「满饭吃得，满话说弗得」之谚，盖戒人说大话也。宣统时，革命势盛，竞唱排满，固以在野党为多，然亦间有随声附和之官吏。盖若辈狡黠性成，知革命潮流大涨，必有推翻政府之一日。故虽食朝廷之禄，不敢获咎党人，谈论所及，绝无帝德君恩字样，殆於「满饭吃得，满话说弗得」二语而偶尔误会也。

半夜三更打我锣警察已徧郡县，然以不敷分布，故击柝守夜者，尚所在皆有。或为诗以赠之，中有云：「清风明月无人管，半夜三更打我锣。」管、锣假借作对，不着痕迹。亲之曰兄友朋辈行相等，辄相呼曰兄，不计其齿。向子平年四十许，一日，遇陈伯元，以兄呼之。陈之齿已逾耳顺矣，或语向曰：「君宜称陈为丈以尊之。」向曰：「尊之不若亲之，「亲之曰兄，字曰孔方」，此见晋鲁褒《钱神论》，亦正以见吾之亲陈也。」

天下之大老也有兄弟二人孪生，其友往往误认。一日，遇其兄，遽呼之曰二老。旁有知之者，曰：「渠，大老也。」友曰：「总是一般，「二老者，天下之大老也」。」

生子之本色谐语诙谐语，必须本地风光，方可解颐喷饭。有笔贾举子，甚丰硕，或戏之曰：「羊毫兔毫，加工选料。此家用货，非比卖门市者，安得不佳？」又有书客举子，貌酷似父，或戏之曰：「原板初印，神气一丝不走，其非翻刻贋本可知。」又有庖人举子，肤色甚黑，或戏之曰：「此非炭火烟煤之气，即是油盐酱醋之精。」

制造人民子孙余姚高云乡，名民，少业贾，旋为童子师以自给。生平嗜学，颇读译本书，且能为诗古文词。而口吃，好诙谐。某年，失馆家居，适生子，弥月，设汤饼筵，一贺客询以今岁何所事事，则曰：「为国家制造人民，为祖宗制造子孙，非莫大之事业乎！」

施玉轩劝杨伯隐勿作马牛施玉轩，皖人，有子，名源深，幼聪慧，好学，及岁而学成，能自立矣。乃其岁入，亦仅足自给。玉轩向为诸侯老宾客，至是，犹作客如故。同幕李伯隐年五十余，长於玉轩者五岁，尚无子，恒以为忧，见源深之成立而岁入多金也，深羡也。一日，语玉轩，谓今已垂老，亟欲纳妾以育子。玉轩曰：「君休矣，吾方羡君家累之轻，君乃以望子而欲置妾。即果生育，亦须骤增两口之用，而子之衣食学婚诸费，尤为不赀。待其弱冠成立，不必倚赖於君，且能以所获资君，而此二十载中，君之所耗金钱，实已不可胜数，岂不较今日担负之重，倍之而又倍之耶！彼时君已七十余矣，七十老翁何所求？亦奚必自寻烦恼耶！况其成立犹不可知，或竟闒冗无能而仰给於君，不更终身作马牛耶？且即以仆言之，年未五秩，而豚儿已能治生，然於仆何补？此非君所目击者耶？」伯隐闻之，大悟，纳妾之议遂寝。

金中垒自恨不为拐匪自咸、同间，粤、捻乱平，以至光、宣，承平数十年，生齿日繁，生计日绌，衣食不给无以自赡者，所在皆是。赴沪谋生之人，纷至沓来，逆旅为满。有金中垒者，杭人也。侨沪既久，广交游，待人有肝胆，於稍能自立者，得其一言，辄有噉饭之地。章实甫粥粥无能，然其年甫成童也。一日，丐於金，谓欲得一餬口之所，且为奴亦不恤。金太息曰：「人多事少之状况，年来日甚一日，虽下至厮养，亦苦无容身处，将若何？」乃给以饼金，章叩头谢。意将行，而金之友汪明斋至，闲谈，纵论至谋生之事。金即指章而言曰：「彼哉彼哉，诚可太息痛恨者也。彼方当求学之年，而一再逃塾，绝无所能，其从何处觅生活耶？惜吾未为贩卖人口之拐匪耳！不然，则吾既可得多金，而彼又获栖身之所。虽及成年而不能自立，为其父母者，亦必衣之食之，可终身无冻馁忧矣。」汪愕然。金又告之曰：「粤人以族大丁多为尚，潮州尤甚。稍有力者，辄广置姬妾，以期孳生之众，而犹以为未足，更出资购之於外。光、宣之交，上海拐匪充斥，赴粤商轮，时有大帮幼童出口，盖即拐匪挈之往粤以求售者也。」

城中尽是馒头馅古语云：「纵有千金铁门槛，终须一个土馒头。」谓坟也。後人又有句云：「城外多少土馒头，城中尽是馒头馅。」盖言人之必有死也。

吁嗟阔兮杭州某富翁卒，出殡，其车马仪衞之盛，穷极侈靡，或以告人曰：「今日某家丧事，向未见有如是之阔者。」 「 杭俗以盛为阔。」 座客曰：「此所谓吁嗟阔兮，不我活兮是也。」

舍鱼而取熊掌曹子章，晋人也。曾举於乡，为主事。以家无恒产，乃参戎幕於津沽，博升斗养母。久之，不获於府主，遂入官京师。未逾岁，弃职而走。至沪，鬻文为生。盖其人贞介绝俗，生平别无嗜好，惟视色与书若性命。爱沪上风景之佳，居数月，即移家焉，则以笔耕余暇，可恣览载籍，且作冶游也。沪之女闾耒昌，书肆阗溢，为全国冠。曹每於薄暮孑身入市，非阅书於坊，即至其所眷处，然辄以书自随。尝曰：「余好色，而沪地之姝丽触目皆是。余好书，而沪坊之图籍悦心者多。色，犹鱼也。书，犹熊掌也。二者不可得兼，舍鱼而取熊掌也。然亦焉能竟忘情於鱼耶？」其友姜枕流戏之曰：「吾为君计，他日再入轮回，可谓命於阎罗，以两眼分布於面部之前後，则前可观色，後可观书，而人亦必以双方之独具只眼誉君矣。」

海上逐臭夫上海县以滨海得名，谬托风雅者，辄称之曰海上，其实濒海之地，皆可以是称之。此亦类於姑苏志、金陵志之名称不当也。上海居民繁盛，士女耒昌，冶游置妾之徒乃遂纷沓，然皆於句阑中求之，亦以妆饰入时，易炫俗目耳。

钱塘金仲撝，风雅士也。有特识，尝谓沪江名姬，泰半为苏之乡女，与娘姨、大姐 「 皆女佣也，未嫁者曰大姐。」 之出身正同。而俗无真赏，但见其靓妆刻饰，便嬛繛约， 「 八字见《上林赋》。」 即从而悦之。於天真烂漫雅洁自好者，略不措意，此皮相天下士者之所以日多也。一日，赵伯英强之作狭邪游，小饮於名姬秦若兰妆阁，遇女佣阿珠，乱头粗服，弥美而艳。酒阑闲话，询知为苏乡甘露农家女，至沪甫半载，向从其母事田作，固亦胼手胝足者。因语伯英曰：「此小妮不假修饰，乃姣好若此，较之若兰，奚若？且凡百女佣之若此者，实不可胜计，而君但知妓之美，何不知别择乎？」伯英平视久之，乃语仲撝曰：「君能赏识於牝牡骊黄之外，真具正法眼藏也。」沪俗，人家溺器， 「 储溲溺之器。」 辄於清晨由女佣挈至门外，使担粪者倾之。自是，伯英恒於清晨独行里巷，恶臭触鼻，亦不之顾。一日，仲撝以谒客晨出，与之薢茩，曰：「君真可谓海上逐臭夫矣，何矫枉过正，竟一至於是耶！」

酱油豆腐乾有为淮南业者之孔康，设肆於苏州山塘，所沽菽乳至佳。俗呼菽乳为豆腐，加以酱油而乾之，曰酱油豆腐乾。康有女曰阿媛，黑而媚，陈仲勤见而好之，方思求为偶。逾月，介友通殷勤，则已嫁包氏子矣。乃悒悒，而作《黄莺儿》词以志之曰：「爱你素中珍，紫棠容，白玉身，温柔细腻端方正。馨香可人，闻味动心，清茶美酒常相敬。但只恨相逢布袋，包住了卿卿。」

娣肉二字之别解熊子英工诗，好作谐语。一日，作即事诗，中有「娣胸三白假，肉顶一黄真」二句。适其友邵菊屏过访，见之，愕然不解，请其说。熊曰：「上句言吾妹当胸之鼻针，有白色假金刚钻三粒，下句言吾妇插髻之黄色簪，乃真金所制。盖以娣字拆之，为女、弟二字，以肉字拆之，为内、人二字也。」

如君二字之别解世俗称人之妾，辄曰如夫人或如君。如夫人者，儗之於妻，亦原本於《左传》「齐桓公内嬖如夫人者六人」句也。如君之称，则以《论语》有「夫人自称曰小君」一语，《汉书》有「归遗细君」一语。且母以子贵，则曰太君。夫人既可称君，妾既无所不如，自得称如君矣。赵子义大令尝纳一姬，宠专房，大妇粗通文翰，好诙谐。一日，瞥案上有曾梅臣致赵书，有「夫人如君」字样，语赵曰：「君者，一国之主，皇帝是也。曾君书函，於我称夫人，而称姬为如君，是以彼为一家之主，尊贵拟於天子矣。子亦甘为其臣下否乎？」

妬律妬律为广野居士述，凡八条，虽属游戏，亦颇有组织，因全录之，以资笑噱。

名例。一，凡妇梳头临镜架，言从镜中见夫与婢目挑，遂生嗔毒骂，并及丈夫者，拟坐以断罪不以律例，杖七十，徒一年半。判曰：「迷网沉沦，闻蚁声而惊梦。疑团莫解，饮弓影而成疴。是以披画图而含哀，询洛神而赴水。羣狐满腹，载鬼一车。以莫须有之情，比将毋同之律。罪由自召，人亦何尤？」一，凡妇允夫宿妾，日间反覆议明，及至更深，犹复令妾针纫，若或忘之者，拟坐以公事应行稽程律，笞二十，迟至三更者，加一等。判曰：「春秋盟会，成事定於一言。战国纵横，趋向决於片语。尔乃拘牵薄务，似存退悔之心。演习虚文，无非出纳之吝。虽曰健忘，当不至此。爰引律法，犹觉从宽。」一，凡夫与婢有染，妻乃去婢小衣，以秦椒等辛辣之物，纳入婢女私处，比照以秽污入人口律，加等，发黑龙江，给披甲为奴。判曰：「荳蔻犹含，殊苦盐梅之味。牡丹初放，何堪姜桂之投。即蛇蝎以为心，无此毒也。本豺狼而成性，岂其然乎！按律无可援引，加等从严究拟。」

吏部。一，凡妇人见夫外入，故拈针线，兀坐不语，及再三询之，一推而起，拟坐以无故不朝参公座律，杖八十，徒二年。判曰：「慵拈倦绣，只念远人。默坐低头，为怀游子。末有室家静好，琴瑟和谐，见良人而转嗔，闻温言而添恨者也。妇德无极，女怨无终，律以朝参，正斯壶范。」一，凡妇有病在　，沈沈乐饵，仍令腹婢稽查丈夫与妾偶语等情，拟坐以纳交近侍官员律，杖一百，流三千里。判曰：「珠沈玉碎，肯使鸾镜尘埋。柳折花残，不许莺簧舌啭。即日关心者乱，奚须壁後置人？若云在家必闻，夫岂沙中偶语？今乃展转反侧，殊多密探之烦。而迷梦沈吟，只厪他山之虑。官箴有玷，自当屏绝於遐荒。壼范斯惩，勿致悍成跋扈。」一，凡妇每见人之内眷，必苦劝不可令夫纳妾，娓娓不倦，拟坐以同僚代判文案律，杖八十，徒二年。判曰：「画楼秘阁，共谈闾内之私。密室柔情，细诉胸中之垒。联　握手，附耳订谋。岂诚永漏话长，只为深闺计远。老璫衣鉢，官家忽使空闲。少妇传灯，阿郎决难二色。比目何堪瘤赘，并头那许骈枝？第彼妇各具肺肠，漫劳人别参帷幄。家有制度，事属越庖。自谋己非，代人难恕。」

户部。一，凡妇每同婢妾触牌点韵，嘻笑一堂，忽闻主人声息，悉皆屏去，拟坐以脱漏户口律，杖六十，徒一年。判曰：「紫罽平铺，象牌齐翻玉笋。霞笺试展，斑管漫掞瑶词。乃老子兴复不浅，而羣芳吹散因何？是岂楚卒闻歌，竞解中宵之甲。抑亦苏生挟策，惟深兼并之防。罪坐发纵，奔逸免救。」一，凡妇值夫偶宿妾室，便偃卧不起，只推有病，及再三安慰，不觉盈盈泪下，拟坐以户役不均律，杖八十，徒二年。判曰：「自是桃贪结子，故寻树底留红。原非浪逐痴儿，疑作花间恋蝶。不知樛木下逮，方可螽斯衍庆。尔乃鸟嗁残梦，怜春色之将阑。花扰独愁，恨秋梧之早落。犹然心怀固宠，念旧爱而情伤。志切专房，分新恩而肠断。菀枯顿异，徒杖有归。」一，凡妇容夫纳妾，限夫往妾所，止以一更为率，迟归则怨望詈骂，拟坐以丁夫差遣不平律，杖六十。判曰：「命将出师，最忌从中掣肘。济人利物，应须忘分推心。如其箝制克期，恐致功多限促。必欲束缚计晷，定然此怨彼嗟。苟发纵之不公，当援律而予杖。」一，凡妇无子，畏人清议，阳为娶妾，私禁冷室，不令丈夫见面，拟坐以田地荒芜律，杖七十，徒一年半。判曰：「历岁深耕，既无薄获。憎人多口，爰挟阴谋。纵不学司马公夫人，饰之入院。何至如白太傅内子，不使进帏？鸦过长门，梦断朝阳日影。鱼封永巷，魂消巫峡云踪。女有罪而幽囚，郎何辜而乏後？荒我田畴，罪难轻贷。」一，凡妇见妾生子，故将家业施舍僧尼，搬运母家，并与出嫁女狼藉无度，拟坐以盗卖田宅律，杖八十，徒二年。判曰：「珠非蚌出，奚怜金穴铜山。箧自我操，即欲沙挥泥洒。绮丸蔽野，翠玉成尘。神诞佛生，结福缘於渺渺。老妪少妇，填谿壑於年年。甘心若敖之鬼，宁惜叔孙之儿。恶其纵恣，律以攘窃。」一，凡妇闻亲戚朋友娶妾，即行毒骂，并自咒以及丈夫，拟坐以把持行事律，杖八十，徒二年。判曰：「城门失火，未尝殃及池鱼。滕国防危，便尔忧先筑薛。含沙射影，足徵鬼蜮之衷。打草惊蛇，预作绸缪之计。罪状似难比拟，情形那可姑容！律以把持，实为允协。」一，凡妇无子，恐夫买妾，强立己侄，或抱螟蛉，拟坐以斩人宗祀律，杖一百，刺配宁古塔，绝产没官，父母兄弟不行解劝，连坐。判曰：「妒蚌难胎，久虑蛾眉之入室。牝狐幻术，阴营蜾负之良图。乃欲代马以牛，更恐以武继李。科其罪状，投豺虎而谁怜？揆厥私衷，馁祖宗而莫顾。拟减等於大辟，宏施法外之仁。藉绝产而入官，讵资异姓之孽。在昔设谋决计，事虽首自妖姬。然而党恶模棱，罚难逭於丑类。祸因滋蔓，连坐非苛。」一，凡妇归宁父母，必将丈夫爱妾挈之同往，拟坐以拐带人口律，杖七十，徒一年半。判曰：「情怀水火，原非兰茞之和。意介干戈，素乏埙箎之雅。携手同归，是心也？与子偕往，保无他乎？察其略取之情，治彼杖徒之罪。」一，凡妇与夫议明，或三六九，或二八日，分润於妾，乃至期龃龉，不令夫往，拟坐以收支留难律，笞五十，再犯者加一等，三次者杖六十，徒一年。判曰：「三分有二，宜加服事之诚。取二用三，古有贪残之戒。尔乃渝盟割地，辄怀犹豫之衷。役志侵渔，渐现饕餮之态。当与不与，律固有条。初犯从轻，再犯加等。」一，凡妇故令陋婢强夫枕席，以塞娶妾之念，拟坐以良贱为婚律，主婚者杖七十，徒一年半。判曰：「锦衾璀璨，自宜软玉温香。绣帐氤氲，可无穠桃翠柳？虽实命不同，允共葑菲薄采。而承恩非貌，奚堪魑魅偕欢。因浊酒麤布之谣，岂丑妻恶妾之解？进以匪匹，实为乱羣。责有攸归，谁职其咎？」一，凡妇使婢年已长大，不令蓄发，恐丈夫有见猎之喜，拟坐以嫁娶失时律，杖七十，徒一年半。判曰：「芳草无情，随春来而渐茂。绿杨何意，因时至而垂丝。恶竹笋之冲檐，删其凤羽。嗔蔷薇之踰架，剪彼蓬心。自崔夫人不许丽服，而袁绍妻使髠头。乃虞掷果而禁偷桃，未咏标梅而歌冰泮。不疑他意，只问失时。」

礼部。一，凡妇年已衰迈，犹然脂粉翠钿以固宠幸，拟坐以服饰违式律，笞五十，逐出，免供。判曰：「翠鬓香云，艳质曾邀帝宠。柳眉桃靥，娇姿准拟人看。不知出塞明妃，颜华已非旧日。抱疴婕妤，形容顿异当时。乞怜未必希恩，掩袖殊令增恶。态固难堪，情犹可悯。」一，凡妇蓄妾，原非得已，乃自夸贤德，冀人赞美，拟坐现任官辄自立碑律，杖一百，徒三年。判曰：「膏雨和风，令望应流於万里。深仁厚泽，芳誉自播於千年。故口碑载道，逢人惟说岘山。而尸祝由心，至今咏思棠芾。何乃事因情近，名与实违。诩向人言，攘为己德。苟传闻不传，几欲勒之贞珉。久假不归，竟尔厕於贤哲。盗名有禁，功令宜遵。」一，凡妇暗令腹婢借名骂奴仆，因及其夫妾，并有子之妾，拟坐以公差人员役欺淩长官律，杖六十，徒一年，主妇辨非主使，记过一次。判曰：「浪蝶狂蜂，奚顾新蓓嫩蕊。暴风骤雨，那管细果花胎。犹如狐假虎威，岂惜鼠投器忌。虽护身有符，苟犯法无赦。主妇记过，牙爪必惩。」一，凡妇买妾入门，必使魔镇，或挂己裤於门首，或置棒槌於门限内，种种不一，拟坐以禁止师巫邪说律，杖一百，流三千里。判曰：「玉颜未入，轮回九转之肠。象管初吹，声断百年之梦。不用千金买赋，阴求片铁铸符。一纸朱书，宜投蛛网。数行秘籙，忽坠迷途。性情制以鹦哥，精爽摄为虎伥。是盖幻而无迹，即或杀之冺踪者也。淫觋邪巫，痛惩远屏。」一，凡妇因夫买妾，便设经堂，修斋礼忏，惟同僧尼来，拟坐以左道惑众笔，杖一百，流三千里。判曰：「杨柳新栽，昨夜几番风雨。茶蘼初架，晓来无数葛藤。蛾眉入而粉黛衰，鸦鬓添而鸾镜掩。妆阁因而绣佛，琴堂用以繙经。寄怨毒於瞿昙，发幽愤於般若。淫艳姏尼，藉禅和而入室。贪痴释子，披缁戒而踵门。闺阃从此踰闲，性情由之难制。是用履霜杜渐，故为首禁严惩。」一，凡妇嫉夫有妾，从旁嫁祸，造作流言，拟坐以术士妄言祸福律，杖一百，流三千里。判曰：「深情厚貌，须眉误中其猜嫌。伏阱隐机，脂粉亦忘其忮忌。是以不言掩鼻，郑衰以巧爱而毙楚姬。覆被杀儿，武瞾以忍心而殒唐後。临风搧毒，向影吹沙。不第谗言离间，盖实溺陷死生者也。所当满杖，远配遐陬。」

兵部。一，凡妇每夜聚，必将床前暗制桌椅等物，周　布密，以防夫有他适，拟坐以假宿卫人仪仗律，杖一百，徒三年。判曰：「秦王宫里，未失狐白之裘。汉后禁中，谁通赭马之迹？不虞窃符之魏姬，特恐偷香之韩寿。岂乏防意如城之谋，爰效入苙招豚之计。坐以假借，罚其愚騃。」一，凡妇因夫夜起溲溺，不行通知，即疑其私婢，生嗔毒骂，拟坐以夜禁不严律，笞五十。判曰：「　内青铜，原属怀奸之具。枕边玉盒，用为护身之符。乃崇垣何处飞奴，帘外勿惊人影。醒来梦话，郎已梦到高唐。醉後消魂，身逐魂游楚馆。彼固失告，此则疏防。」一，凡妇使婢女，不许面粉鬓油，止令破衣敝履，充作夜不收，打听丈夫外事，拟坐以私渡关津律，杖八十，徒二年。判曰：「粉黛三千，既无藏娇之屋。金钗十二，屈为下陈之材。况罗刹夜叉，分途勾摄。而山精水怪，匿形潜窥。出入自有关防，内外岂容飞越。爰书有禁，城旦何辞！」一，凡妇见夫入妾房言语，即假借公事突入冲散，拟坐以擅辕门律，如止诨扰，不作嗔状，引例末减，笞五十，免供，判曰：「翡翠　前，方调鹦鹉之舌。水晶帘外，忽来狮吼之声。不徒花上晒衣，未免腹中藏剑。有心心术不端，无心见识不到。」一，凡妇度妾与夫正值绸缪之际，忽唤妾起，属以他事，拟坐以擅调官军律，杖一百，发边远充军。判曰：「酣战方深，浪子春风一度。金牌忽召，夫人号令三申。既撤白登之围，讵有黄龙之望？隳功西徼，先轸之唾固宜。掣肘东牕，长舌之罪难贳。宥以生命，犹为宽典。」

督捕。一，凡夫入妾室，妾虑主母之嗔，因而逃入妻所，妻遂闭之，不令出户，拟坐以窝隐逃人律，杖一百，流徙尚阳堡。判曰：「桃源有路，本期接引渔郎。梅子多酸，未便相延洞口。效红拂之宵征，非得已也。岂文君之私奔，意何为乎？尔乃冥心已会，故托於李上蔡逐客之书。妙谛全窥，竟不学鲁男子闭户之美。汝既有意於窝逃，吾将按律而问拟。」

刑部。一，凡妇见夫与妾就寝，故意不卧，隔房频问琐屑事务，拟坐以听讼应回避不回避，笞四十。判曰：「鸳梦初谐，正虑窥帘鹦唤。蝶栖未稳，何堪聒耳蛙鸣。既干回避之条，难辞挠法之谴。量从薄儆，以蔽厥辜。」一，凡妇设榻於自己卧房，妾侍夫寝，必抱衾禂以就，即使合欢，不令畅遂，并不得谑语一字，拟坐以不应禁而禁律，杖六十。判曰：「卧榻之侧，本非鼾睡之乡。忌者之前，又岂诙谐之地？桃花三级，犹浪动潜鳞。莺啭一声，更怕惊翻宿蝶。是宜通禁，允此严惩。」一，凡妇因夫偶饮妓家，遂令端跪　前，自仍假寐，更余不允发放，拟坐以告状不受理律，杖一百，徒三年。判曰：「蛱蝶偶入花丛，原非贪宿。蜻蜓薄游水际，未免沾濡。况风过帯香，何关薄幸。而衣沾剩粉，联以娱情。尔乃顿发娇嗔，罔顾黄金之膝。居然假寐，任凭玉漏之催。真变羊之巫可诳，而逆鳞之怒难批矣。悬案过情，杖遣不枉。」一，凡夫调婢，婢极力洒脱，以致颊红肉颤，妻乃不察，仍搏婢毒打，拟坐以官司故出入人罪律，杖六十，以增减轻重论。判曰：「狭路相逢，几饵身於豺虎。投梭峻拒，得幸脱於鹰鸇。颤断香肌，盖为云横烟锁。红堆粉面，岂关雨後霞生。不申法於强梁，反宣威於弱质。故出故入，按律何辞？」一，凡夫与妾寝，旦入妻房，妻乃托故启衅，需索首饰衣服，拟坐以因公科敛律，计赃从重论，赃未入手者，杖六十。判曰：「终年交颈，曾无感於寸衷。一旦分甘，遂矜怀於大赉。翠环金缕，非可要挟而求。宝钿绣衣，务在随宜而锡。尔需索出於机心，将拟罪应同於科敛。」一，凡妇因夫娶妾，假病卧牀，不吃茶饭，其夫委曲劝解，仍忿言诟骂，及腹婢私进饮食，则啖之，人至，辄复藏匿。拟坐以夤缘作弊律，杖一百，流三千里。判曰：「银牙正辟，何心翠釜紫驼。绣户无人，辄噉金虀玉粒。若彼阴险之情，为鬼为蜮，丛已觇其一斑。矧其闭藏之迹，如虺如蛇，宁能防之久後？纵兹不治，长此安穷？」一，凡婢薄有姿色，见其悄悄修容，辄以诱汉痛诋，拟坐以故勘平人律，杖八十。判曰：「桃花沐雨，夫岂有意呈娇。梅子含酸，遽谓揉脂献媚。必丫头尽属花面，即毒口见其蛇心。尔太多疑，罪同故勘。」一，凡妇看戏，见有演及妾妓者，辄哓哓不止，并骂点戏之人，以及自己丈夫，拟坐以决罚不当律，笞五十。判曰：「雅剧新声，不过逢场偶作。芳姿艳质，藉以合席同欢。事争选靡丽之情，词必出佳人之口。尔乃覩花容而色沮，闻莺啭而神声。触目惊心，当歌疑讟。谁家薄幸，故开作俑之端？郎实猖狂，冀效跳梁之习。衾裯鼎沸，婣波腾。鼓焰无端，笞惩有律。」一，凡妇责婢惯及下体私处，拟坐以决罚不如法，於人虚怯处非法殴打律，成伤者笞四十。判曰：「前代腐刑，爰书久削。编民阉割，宪典严惩。在男子而已然，况女子乎何有！尔乃借公泄忿，声罪讨於包茅。乘兴宣威，肆戈矛於夹谷。如验有伤，按律究拟。」一，凡妇值夫外出，即将夫妾并有姙之妾阴卖，并不择人论价，迨妾知觉不从，或以烧香等事诳骗出门。拟坐以监守自盗律，杖一百，发尚阳堡，同谋杖一百，流三千里。判曰：「小往大来，本蓄分甘之怨。母以子贵，愈深固宠之忧。讵料君子之远行，恰值红颜之薄命。一副狠心辣手，早定调虎离山。拔去眼钉，推入火坑。辱当罏而不惜，虽换马亦欣然。伤情极矣，惨何如之？其最毒之元凶，固应远徙。即为从之恶党，勿令网遗。」一，凡妇端坐，令夫跪受刑杖，如不依从，即号哭不已。拟坐以威势制缚人律，杖一百，徒三年。判曰：「毒龙飞怒，白日晦而海水扬。乳虎横行，谷风生而狐兔伏。吼声至厉，鼻息敢舒！彼既肆无忌惮，我持律以重惩。」一，凡妇蓄婢女，每同夫对饮，不许婢立己後，恐美目之盼，向夫传情。拟坐以诱人犯法律，杖一百，流三千里。判曰：「锦绣成行，勿使肉屏障後。鸳鸯罗列，莫教花阵当前。盖防对面芙蓉，密订同心之约。灯前秋水，暗邀月下之期。不知慢藏之招，实为冶容之诲。尔故陷之，罪还责尔。」一，凡妇毒打婢女，其夫一言劝解，便谓私婢，愈加鞭笞，拟坐以冤屈平民为盗，杖六十，徒一年。判曰：「毒手老拳，势难坐视。缨冠披发，迹涉嫌疑。乃词以情迁，卦因变动。贪非盗璧，浪指怀春。屈法枉赃，拟徒决杖。」一，凡妇不能容妾，反饰嗔作喜，以市贤名，愿称姊妹，无分大小，及妾入门，非禁即卖，拟坐以歉诈官私取财律，杖八十，徒二年。判曰：「梦中之兰玉未占，被底之鸳鸯难共。琵琶隔院，声已远而莫疑。鹦鹉异笼，语屡调而毋觉。顾耳属於垣，趾不旋踵。王丞相之驱车，为淩诸婢。戚少保之肉袒，奚获二雏。尔乃蜜里藏刀，必欲花间逐蝶。狡亦甚矣，罚岂容轻！」一，凡妇与夫小有间言，便呼兄唤弟，肆行强横，以压制夫妾，拟坐以假冒官兵律，杖七十，徒一年半。半曰：「日丽云闲，风忽变而成飓。波恬浪静，石偶激而生澜。巧令如虎如狼，哄然吠声吠影。骇当猛鸷搏鹰，不啻羣鸦噪凤。蠢兹丑类，法所必惩。孰为主谋，讯明发遣。」一，凡妇举动恣肆，因夫稍违，辄指称听信婢妾之言，哭诉妯娌乡党，拟坐以越诉律，如污人名节，杖一百，发烟瘴充军。判曰：「冀握大权在手，先以蜚语螫人。盖因蛊惑於心，奚啻含沙於口。不知盗嫂之事，犹可解也。至若通妹之诬，岂能堪乎！天谴难逃，王章莫贷。」一，凡妇见夫有恙，便归罪婢妾，丑言播告众人，拟坐以假公营私，杖六十，徒一年。判曰：「纸帐呻吟，遽称此风之始。竹&#61711；偃仰，遂生为厉之阶。岂知闺阃之事，甚於画眉。乃以中冓之言，指为墙茨。意欲如将军体惫，因人言而驱姬。恐难同太傅暮年，以老病而放妾。假借衅端，诳诬加等」一，凡妇打骂婢妾，吼声震外，并骂及亲友者，拟坐以辱骂尊长律，无服笞二十，有服笞五十，期亲同胞杖一百，伯叔师友各加一等。判曰：「虎牙横噬，岂避贤豪！烈火蔓烈，宁分玉石？西楚大呼，铁骑重围辟易。河东一吼，柱杖落手茫然。鱼无耳而深藏，鸟高飞而色举。盖司晨之牝，非特门内之奴已也。就族党之尊卑，定科条之轻重。量从分别，予以自新。」一，凡婢年稍大，妇恐夫沾染，即行鬻卖，另买小者供用，拟坐以畧卖人口律，杖八十，徒二年。若畧卖至三口以上，枷号一个月，发边衞充军，并追价入官。判曰：「丝柳初垂，便关心於黄鸟。夭桃未放，早留意於游蜂。以防微杜渐之怀，作出陈易新之举。刈绿竹以植黄杨，驱修翎而蓄蚱蜢。律以畧卖，允蔽厥辜」一，凡妇见婢垂髫，夫或属意，竟不谋之於夫，擅配家奴，拟坐以屏去人服食律，杖八十。判曰：「桃花含蕊，何须便嫁东风？蜂孕犹胎，岂遂扬辉北渚。预作纳履之猜，何其遽也。阴为揜袭之计，不亦泰乎！拟以重杖，抑彼机心。」一，凡妇知妾有姙，故使劳力，以致堕胎，并令产中饮食失时，拟坐以窝弓杀人律，杖一百，徒三年。判曰：「海棠新放，将有色而无香。荳蔻初含，幸渐开而结实。满园春色，谁是宜男？共祝天孙，若为乞巧。甫徵兰梦，旋起鸩谋。致使瓜未熟而蒂已离，木向荣而心先蠹。覆巢岂容完卵，杀母必更伤儿。讵止暗地害人，是且明欲绝後。置之徽纆，大快人心。」一，凡妇因事与夫反目，即架言宠妾，身投尼室，经宿不回，拟坐以背夫走律，杖一百，流三千里。判曰：「久蓄疑猜，苦无半隙。稔怀怨恨，巧架片言。禅关蓝室，允为解脱之门。祆庙淫祠，本是藏奸之薮。纵非红拂之奔，难洗缁流之辱。投之有北，永绝南还。：「一，凡妇爪碎丈夫面皮，并啮伤肌肤者，拟坐以妻妾殴夫律，杖一百，徒三年，愿离者听。判曰：「情绪偶乖，笑裂千端锦绣。幽思乍触，怒敲七尺珊瑚。狂飈发而松柏催，惊涛轰而兰蕙损。金闺虎坐，玉洞羊眠。既昧三从，须严七出。」一，凡妇等令腹婢私行窥探，互相谈论，以致妇之面色，忽白忽青，微微冷笑，拟坐以窃盗不得财律，笞五十，免刺。判曰：「纱牕隙底，潜聆蚁鬬之声。脂粉场中，化作鸱张之态。百萤惑眼，千崇蛊心。蜀碎芙蓉，吹上桃花之面。南香含笑，如嗁汉女之妆。薄笞少惩，姑免深究。」一，凡妇闻妓女送夫扇巾等物，必搜寻裂碎，拟坐以毁弃器物律，准窃盗已行而不得财律，笞四十。判曰：「采兰赠芍，虽属淫风。煮鹤烹琴，殊亏大雅。况适情引趣，非尽溪水之纱。贻管呈憨，误认江臯之佩。留之增为韵事，毁之自取其尤。」

工部。一，凡妇置妾贪禂　第，故令窄小，止堪一人独卧者，拟坐以造作不如法律，笞四十。判曰：「花萼谊重，曾传大被之风。燕雀情深，夙着联　之美。即眉公之新式，未闻狭彼规模。非楚宫之细腰，何故减其绳尺。既稽古而无徵，曷据律以示戒。」一，凡妇因夫欲往妾所，乃身先诱敌，及酣战良久，已挫其锋，始令就妾，拟坐以虚费工力采取不堪用律，坐赃论罪，杖一百，徒三年。判曰：「嫩柳堪折，方图良夜佳期。老蚌馋涎，反欲争先夺食。壮哉锐进之气，此处不饶。休矣罢乏之兵，彼将何补！罪不止於阻挠，律应坐以虚费。粤稽赃迹，虽城旦而犹轻。究厥奸谋，迅决杖以发遣。」

生子之毒俗以男子子为子，女子子为女。而古人对於所生，不论男女，辄曰子。萧石友与郑松轩产同里，贾同方。郑挈眷侨沪，有年矣，一妻一妾如齐人，而多子。萧孑身，好冶游，久之，染霉毒， 「 俗名杨梅疮。」 几殆，德医以去毒药水注射之，得不死。然病三年，医药之费不赀。一日，语郑曰：「吾以病致贫，甚矣惫。」郑曰：「恶，是何言也？予之惫，尤甚於君。」萧大愕，请其故。郑曰：「君恶疾已瘳，今果悔过自新，不再狎邪，所入足自给，则後此皆优游之岁月矣，复何忧！况君未授室，毒亦及身而止，不至遗传子孙也。且贪色，性也，不足病。予则何如，男女九人，皆未成童，衣食学婚之需当若干。此九人者，幸而成立，则亦已耳，然予已受终身之累矣。否则及其长成，各有孳乳，生生无穷，遗害社会，永为巨蠹。生子之毒，蔓延若此，不又倍蓰於君之鰴毒耶？故与其娶，毋宁嫖。」

竭力致身金奇中，某县人，邑故僻陋，古之在夷者也。邑人常老死牖下，罕有至旁郡国者，都会士女之丰昌，不得见也。奇中从其父居於乡，年及冠，乃读性理书，既婚，颇持不二色之戒，且足迹不出五十里。及壮而有戚至自都会，导之出游，谓可一扩见闻也。乃南游江淮，上会稽，探禹穴，窥九疑，浮於沅湘，北涉燕、赵，观光於上都。既而航海东南行，及於沪，止焉。税驾逆旅，渐出而游览。沪故多女闾，颜色之姚冶，衣饰之丽都，为通国冠，游者叹观止。奇中亦顾而乐之，日与其戚涉足焉。凡长三，么二之妓，及其娘姨大姐，靡不有所眷，盖几人人而悦之矣。居三年，所眷逾百人。

戚有友汤颐琐，端人也，亦尝读宋五子之书。一日，遇奇中於途，与之谈，甚洽。自是恒相过从，越三月，疏矣。奇中惟日以狎邪为乐，或语之曰：「子幼时入塾，不尝读《语论》乎！「贤贤易色」何谓也？」奇中曰：「予亦惟以事父母之道竭其力，以事君之道致其身耳。」

夭足宣统朝，天足盛行。天足者，妇女不缠之足也。然有昔已缠而今弛其缠者，骤观之，与天足无异，实则束缚已久，十指不舒，其形锐，未能屈伸自如也，辨其行步，即知之。金奇中曰：「此非天足，乃夭足耳。」夭，状其形也。然已缠而放，究亦自好者之所为耳。

排泄排泄，发舒之谓也。人体之所排泄者：炭气也，痰也，汗也，精也，粪也，溺也，屁也，月经也，皆是也。金奇中好滑稽，与诸丹民雅故，每过从，辄谐谑。一日，诸语金曰：「君以厌世而愤世，所语多不平，是亦排泄之一也。」盖窃笑其放屁耳。金曰：「予之言自口出，君之言非亦自口出耶，排泄之谓何？」

生产事业晚近以来，朝野上下，以国富日减，财源日涸，无论为公为私，辄有举借外债之说。金奇中习闻是说而忧之，有年矣。谓贷资以兴生产事业，如开矿工，设工厂则可；反是，则有害而无利也。宣统己酉春二月朔，为奇中长子纳妇之日，奇中家固贫，先期贷人千金为婚费，方引以为忧，与怀献侯言之。献侯曰：「郎君将制造国民，来年君可抱孙矣，则亦生产事业也，与开矿山设工厂无以异，庸何忧！」

苏嘉人之情谊江苏各属之在江南者，为苏州、松江、常州、镇江、太仓，曰苏五属。在江北者为江宁、淮安、扬州、徐州、通州、海州，曰宁六属。浙江号称两浙，人之恒言，於宁波、绍兴、台州、金华、衢州、严州、温州、处州八属曰浙东；於杭州、嘉兴、湖州三属曰浙西。江苏苏五属与宁六属，以风俗言之，大异。其人民相遇，遂至情意隔阂，而彼此视若途人矣。

苏州、嘉兴分隶两省，而壤地相接，风俗语言，固无不类似也。姻娅师友，彼此互有之，相亲相爱，其心目中不视之为两省也。

至若苏人之视江北，嘉人之视浙东，辄以风俗语言之截然不同而多所扞格。大庭广众，彼此薢茩，辄淡漠视之。而苏、嘉人乃转昵，盖风俗语言相类之故也。苏州戴艺郛太守锡钧官吏部时，尝语嘉兴吴调卿广文仁均曰：「吾苏人之於嘉人，情谊相联，若有服之中表兄弟也。江北各属，则视为无服之族兄弟而已。」吴曰：「吾嘉人之於苏人及浙东，亦如是。」

以禾音读毛诗宣统时，朝野上下，盛唱振兴教育之说。然学校实未徧设，类以私塾改之。嘉兴北门外有塘湾镇，密迩郡城，户口繁盛，有初等小学校焉。学童十数人，环坐左右，一师督之。一日，有客过其门，闻书声，驻足听之，有三句，若曰：「王八骑马，亲家骑驴，就是骑你。」异之，意初等小学国文教科书之字句虽通俗，似亦太不雅驯，亟进而与师言，相问答，就视学童所诵之书，则《毛诗》，非国文教科书也。三句为「黄驳其马，亲结其褵，九十其仪。」盖禾音固如是耳。

客帝客官光绪庚子以後，排满之说日盛，见之日报杂志者，不可胜数。章太炎着《訄书》尤斥之，至称德宗为客帝，盖言其以满族而入主中夏也。萧山姚赭生茂才宗舜闻之，乃曰：「恶，是何言也？今方有昌言大同主义中外一家者，何所嫉於满而客之，况族异而种固同乎？且即以其本非国人言之，亦自无害，盖官吏之不能筮仕本省，在明已然。准以此例，则宰治全国者，自不能求之於大多数之汉族中，而必外国人矣。虽为满族，亦奚害焉？今惟责其改良政治，斯可矣，客帝之名，甚无当也。且帝而曰客，则各省官吏，皆可称之曰客官矣。」 「 俗以他省之官吏因事至此省者称之为客官，别於此省固有之官吏也。此则借用。」 太炎，名炳麟，一字枚叔，浙江余杭人。

集四书为新婚趣联有为塾师者，曰胡苕湄，设帐数十年，性好诙谐，耄矣，记忆力颇强，而四子书尤烂熟於胸中。盖授徒既久，於《大学》、《中庸》、《论语》、《孟子》，日夕闻其学童之诵读也。一日，其友许星斋纳妇，往贺之。及夕，开宴，苕湄酒酣兴至，辄作一联以赠之。联云：「有妇人焉，赧赧然，强而後可；我丈夫也，洋洋乎，欲罢不能。」盖集成句以为之也。

学俞曲园拚命德清俞曲园学使樾着作等身，曾文正尝言其拚命着书。有马鸣伯者，善读书，常得间，有所获，辄笔之於册，一日十二时恒伏案，晨五时已起，夕十一时始寝。兴之所至，虽夜已三商，辄起而篝灯，不假思索，奋笔疾书，滔滔不自休，若决江河，沛然莫之能御也。有时辄咿唔作声，盖自吟自赏也。其妇苦其扰，不得睡，嘲之曰：「卿欲学曲园之拚命，一旦不讳，亦自贻伊戚耳，夫谁尤？其如我之不愿为未亡人何！」乃强曳之寝。

暑假晚近士大夫，颇知仿效西法，其团体之治事也，有定时，以某时始，以某时终。虽不必有寒假，而暑假则类有之，以其时炎歊逼人，宜事休憩也。某年，暑假中大雨时行，可御袷衣，一人曰：「今岁无暑而有假。」一人曰：「此诚可谓之暑假矣。」其意若曰此时之暑，假而非真，亦暑假也。

清风徐来有自称徐二先生者，其名即为徐，字不速，侨居宝山之江湾。江湾铁道达吴淞，有夜车。吴淞有宾萌周任甫者，徐之友也，久不见矣。宣统己酉夏六月之某夕，徐忽附夜车访之，周大喜，曰：「君真不速之客也。」因留之信宿焉。一日，周与之散步於旷野，时当斜日西下，归鸦在林，时徐手持大葵扇，彳亍江滨，周语之曰：「君徐徐而行，宜清风之得以徐来也。」

林氏多材徐秀民尝与林重夫闲话，谈次，臧否人物，而忽太息曰：「何人才消乏之至於斯极也？」重夫曰：「恶，是何言也？第言寒族，人才亦自不乏，林文忠公固尤着於时者也。即以林爽文而言，虽为乾隆时之乱党，而能号召羣氓，进陷彰化诸郡，固亦草泽之英雄也。晚近以来，则有名宦之林启，陆军之林述庆，文学之林纾，政法之林万里、林长民，且伶界有林颦卿、林步青，妓界有林黛玉，非亦为世所称者耶？吾林氏之多材 「 材与才同，《书》：「任官惟贤材。」」 若此，以一姓而概万姓，尚何消乏之是忧乎？」秀民曰：「君家之多材，以姓林耳。林字去一捺为材，宜贤材之多也。虽然，君家文忠之所以克享大名为妇孺所知者，亦以名则徐耳。则徐者，固效法於寒族也。」

回汤豆腐乾豆腐，以黄豆为之。造法：水浸磨浆，滤去滓，煎成，淀以盐卤汁，就釜收之，又有入缸以石膏末收之者。相传为汉淮南王刘安所造，名曰黎祁，一曰来其。既成为豆腐矣，加以酱油而煮之，即缩而硬，曰豆腐乾。杭州天竺山市所售者，颇着名，进香之士女恒购之。至日暮不售，则再煮之，曰回汤豆腐乾，质益硬，味益佳矣。余伯奇嗜之，每至杭，辄购之以贻汤吉甫。吉甫亦啖而甘之，恒以为下酒物。尝语伯奇曰：「食回汤豆腐乾而不以为美者，真天下之不知味者也。」

吉甫初与伯奇同在某公司为秘书，未几，吉甫以故引退，闲居於津，有强其筮仕者，却之，其天性固高尚也。然以贫故，又不能家食，伯奇乃为之言於公司之主者，谋使复理旧业。主者曰：「此君姓汤，若再来，非回汤豆腐乾乎？」伯奇曰：「回汤豆腐乾，质虽硬，味自佳，君试尝之。」主者诺。於是吉甫遂为「回汤豆腐乾」矣。

张冠李戴京师内外城之街道，有官厅，为汛弁办公之地，受辖於步军统领，俗所称为厅儿上或堆儿上者是也。有兵役，司洒埽，厅前必悬数帽，夏羽缨，冬纬缨。盖兵役时或他出，居守者辄仅一二人，遇步军统领及左右翼总兵并各上级官至，必站班，而仓卒间不能得多人也，则强执途人使立於帽下。所悬之帽本甚低，人行近之，适覆其首，乍观之，不辨其人之是否冒充也。阳湖杨赤玉主政瑜统，在京时，一日，乘车出，至闹市，居守之人语其御者曰：「二哥 「 都人侪辈相呼必曰二哥，以大哥有所讳也。」 借光。」於是即顶帽而立，俟显者过，始驾车行。赤玉曰：「此真张冠李戴矣。」

湘人量大家 「 本音象，今读如家。」 伙，俗以言器物也。吃家伙者，言人之被挞於市朝也。饮与食皆曰吃，有受入之意。以挞人每用械，故曰吃家伙。俗又谓器物曰东西，则见之於《免园册》。盖以物产四方，约言东西，正犹史纪四时，而约言春秋耳。然东西二字，大小之器物皆赅之，家伙则多言大而少言小。可吃之物，必曰东西不曰家伙，而长沙俗谚之於吃物也，则曰吃家伙。林沪生曰：「於此，可见湘人之量大也。」

始祖鸟祖一飞有足疾，必匍匐而行，就诊於西医而愈，然犹延缘壁间，未能植立也。一飞好诙谐，一日，遇一客於友人许，问其姓，曰：「孙。」其人还叩之，一飞曰：「吾不敢言，言之滋不安。」其人固请，一飞曰：「吾姓祖，对於君，则不敢言耳。」孙曰：「君字一飞而未能冲天，殆始祖鸟乎？」盖始祖鸟者，为最古之鸟类，其化石於中古侏罗纪中发见，大如鸠，形状在今之鸟类与爬虫类之间，两颚有圆锥形之齿，脊椎骨形状亦异，尾椎多至二十一，椎各二翼，翼各三指，指各具爪，故持进化论者据以为鸟类自爬虫类进化之证。孙以此譬之者，谓其不良於行，有类爬虫耳。

富贵不能淫怀献侯尝言黄保如太守之於其妇相敬如宾，夜常宿外室。某劝其置姬侍以自娱，则曰：「吾遇妇女晓妆散发时，心中辄作恶也。」然保如实天阉，此饰辞耳。某退而语人曰：「富贵不能淫者，为大丈夫，黄君足当之矣。」

一乐一痛宣统己酉秋七月，善化陈某新婚。其友章某善诙谐，集晋王右军《兰亭序》句为联以赠之，联曰：「信可乐也，岂不痛哉！」

蒋少卿欲推陈出新蒋少卿，寒士也。方三十余岁时，以寝兴衣食需人侍奉，纳一妾，曰陈楚楚，非徒为娱乐计也。越十年，以其妾渐老而厌之。或以增购一姬为劝，辄摇首弗答。诘之，则曰：「余之财力精力皆患不足，焉能有所增益乎？楚楚果能背余而途者，则在彼固别有自由，而余亦可推陈出新，以羊易牛矣。」

乃&#63141；文娘贫妇就佣於人，以乳哺主家之子女者曰奶娘。盖俗呼乳曰奶，即以古之嬭字通之也。然奶字实当作乃&#63141；文，音乃，乳也。奶娘之言曰乳母。旧律以父妾哺乳者为乳母，见朱子《家礼》三父八母服制条。母字，固对於父而始有此称也，受佣之乳妇，实不宜以乳母称之。

施省吾有六子，一妻所出也，佣乳妇六人，皆苏乡之少艾，美而艳。客有访省吾者，见之，疑为其姬侍也，问之曰：「君何修而有如夫人者六人？」省吾大诧曰：「余惟守一夫一妻之制耳。」客曰：「此六人者，非尊宠耶？」省吾曰：「是皆儿辈之乳母耳。」客曰：「父妾哺乳者为乳母，彼既为令郎哺乳矣，君即目之为菨，亦奚不可！」

桐乡误同乡同乡，同里之人也。其後扩而充之，凡同省者皆称同乡。浙江人之在江苏也，嘉兴府属与温州府属，虽道途相距千里有奇，语言风俗，亦皆隔阂，然同在江苏，彼此往来，固皆认为同乡也。董询五鹾尹宗善，为嘉兴之秀水人，以生长於桐乡之梅泾，遂操桐语。及长而侨居江苏之上海，亦有年矣。宣统己酉秋七月，赴其友延秋之会。席次，遇永嘉周某，既展问邦族，周曰：「吾二人为同乡也。」董亦从而和之曰：「同乡。」席未有鲁人俞姓者，虽与董相识，然仅知其为浙人也。至是，乃语董曰：「君固桐乡人，宜操桐语。」董曰：「敝县实秀水，惟尝侨居桐乡，今与周君言同乡者，谓同为浙人耳。」盖俞以同乡而误为桐乡也。

临况况鹤山与林翔仲善，同居汉皋，旬日必数晤。忽以事，有违言，不相见者三阅月，盖宵小所构也。已而况悟为奸人之谗，欲修旧好，遂策骑访林。林大喜，坐定，语况曰：「君今临况，幸甚。」越日，林答谒，方入门，况曰：「今日君来，诚所谓临况矣。」盖又以林与临之音相同也，乃相与大笑，尽欢而别。大小前後金奇中好滑稽，林重夫与之习，久而效之，亦喜作谐语矣，且每互谑而互谀也。奇中与重夫尝服务於某局，局之办事室後有偏舍，为同人大小遗之所，仿西式。一日，重夫方奏厕，奇中以溲往，遇之焉。奇中曰：「子大而我小，即此见之矣。」重夫曰：「岂敢，子前我後，子绝尘而奔，我终望尘莫及矣。」奇中曰：「子何谦也，我倨而子恭，我滋恧焉。」

门中一龟王某与陈某善，一日，王倚门眺远，陈过其门，趋而与之言，又问之曰：「今日事大急，因有人析产，托予代书分单，析产时必拈阄，阄字如何书写，仓卒忘之，敢问。」王曰：「门中一龟是也。」

五官七窍之妙用有某者，喜滑稽，尝言人之五官七窍皆有用，惜所生之地不当，眉当生於指，可作牙刷；耳当生於腰，可悬囊橐；鼻当倒生，可插箸；眼当以一在後，可作两方面之观察；肛门当生於背，雨中行路，可插伞，不至累手。

人皆笑我老有字梅轩者，佚其姓名，尝有自述诗，滑稽可喜。诗云：「人皆笑我老，我亦不计较。寄语少年人，应虑无人笑。」

赠跛人联有为联以嘲跛子者，颇极形容之致，联云：「世路尽羊肠，行行又止；先生移鹤趾，飘飘欲仙。」

赠阿毛联上海有林桂英校书者，名噪一时，沪谚所称时髦倌人者是也。其侍婢曰阿毛，貌绝佳，一时名士与结不解缘者有八九人。某太史与阿毛尤称胶漆，太史曾戏以两联赠阿毛，其一曰：「史记深入不，诗云德輶如。」其一曰：「万古云霄争片羽，几人性命等轻鸿。」

赠大鼻者诗有为诗以赠大鼻者，诗云：「大鼻人间有，先生独不同。巍然一宝塔，倒挂两烟囱。亲嘴全无分，闻香大有功。湖南发喷嚏，江北雨蒙蒙。」

改李白诗句唐李白诗有「小时不识月，呼作白玉盘」二句。或戏改之曰：「小时不识雨，只当天下痢。小时不识雷，只当天放屁。」

滑稽谜陈钟梵尝设谜社，有二题，皆射四子书。一云「淫妇」，射「善与人交」一句。一云「寻花问柳邂逅美人」，射「吊者大悦」一句，吊字作吊膀子之别解耳。吊膀子者，男女相悦，眉目传情，以相挑逗之谓也。

贤者乐此有老年脱齿者，一日，赴友人宴，同席好诙谐，见其食时唇翕张，而中央之齿无矣，戏之曰：「天下固有无耻之徒耶？」其人笑而应之曰：「贤者然後乐此，不贤者虽有此不乐也。」盖以「耻」叶「齿」，以「乐此」叶「落齿」。

小儿沈友兰汉医之分科也，其二大别，曰内科，曰外科。析言之，曰妇科，曰儿科，曰眼科，曰喉科，曰疡科，曰伤科，曰毒门科。以医为业者，其市招必大书特书某某某 「 姓号也。」 某科。

儿科，一曰幼科，又曰小儿科。沈友兰者，小儿科也。悬壶於京，有年矣。一日，有人延诊，遣伻走书告之。书之封面，备书小儿科沈友兰字样，匆匆下笔，漏写科字。伻亦喜作谐语者，入门时，大呼曰：「小儿沈友兰在家否？」友兰怒，拳之，伻指封面示之，曰：「非我慢君也。」友兰始无言。

杜撰杜造俗以事不合格者为杜撰。杜之云者，犹言假耳，如自酿薄酒曰杜酒是也。盖以《道藏》五千余卷，惟《道德经》二卷为真，余皆蜀道士杜光庭所撰，故曰杜撰。後又转而为杜造，则不专言假，而有以杜释自之意义矣。药肆市招曰杜煎诸胶，毯肆市招曰杜织毛毯，犹言自煎之胶、自织之毯也。滨州杜某尝挈其八龄之子访友於济宁，一日出行，遇周某、王某二友。王不知八龄儿之为杜子也，询之周，周曰：「此杜造者也。」王曰：「貌不甚肖其父，得非杜撰者耶？」

杨朱墨雀上海杨东山孝廉逸善画，长於山水，泾县翟孟举文学翥善书，远追汉魏。乌程周梦坡广文庆云尝介其友某以缣素分致，乞杨作着色图，乞翟作盈丈联。盖某与杨、翟故相识也。某乃语周曰：「杨朱墨翟之道行於周矣。」盖图之着色必施朱，联之作字乃加墨也。

城北徐公徐玉弓侨寓上海，屡易其居，十年而九徙。其寓庐辄有门条，大书「城北徐公馆」五字。城北徐公四字连书，馆子之上空一格。城北徐公，齐之美丽者也。见《国策》。赵伯英异而询之，曰：「君何自以为美也？」玉弓曰：「噫，是何言也！吾向持平等主义，雅不喜如俗之以爵秩自炫而自称公馆。然人情势利，非此称，又恐为他人公馆之奴仆所藐视。「公」字、「馆」字故不相连属也，若曰徐公之馆耳，不作为公馆解也。」

寿头有寿某者，头长而额长，额之上端突如也，略如世俗所绘之寿星，古貌古心，见之者疑为羲皇上人，而无不肃容对之也。裘吉甫好谐，语赵达观曰：「彼虽寿头，实具寿者相也。」

咏眼镜诗晚近以来，戴眼镜之人日有增益，有人咏之云：「长绳双耳系，横桥一鼻跨。」或云：「终日耳边拉短纤，何时鼻上卸长枷？」

身有时宪书有年老病多者，遇节气辄发，人谓其身有时宪书，盖一年二十四节无不发也。

身有自鸣钟吸鸦片者日久瘾深，日不能间，即时刻亦不能稍差，人谓其身有一自鸣钟也。

仰事仰事俯畜者，上以养父母，下以养妻孥也。宣统时，物价日昂，生计日绌，其恐慌情形，几徧於通国矣。於是中下社会之人，竭一身之岁入不足自给者，十而八九，遂有藉妻女卖淫之资以为补助者。金奇中闻而悯之，且曰：「此亦仰事之别开生面者也。」

稻香村新城秔稻，风吹之，五里闻香，见魏文帝书，商店之以稻香村名者以此。稻香村所鬻，为糕饵及蜜饯花果、盐渍园蔬诸食物，盛於苏，苏人呼曰青盐店。金奇中曰：「苏乡妇女美而艳者十之九，乱头粗服，楚楚有致，以天足故，皆从事田作，稻花自因之而香，不仅可闻五里也。」

知白守黑汤迫迟以徐仲山之眷一姝，美而艳，长身天足，而肤色甚黑也，为之命曰黑娟，作诗以赠之，且曰：「仲山可谓知白而守黑矣。」诗曰：「蚁径闲穿九曲珠，羡君出手便成卢。贻来玖 「 玉之黑色者曰玖。」 佩逢真赏，咏入缁宜与俗殊。漫事防闲宜署鰂， 「 墨鱼也。」 非关爱屋只缘乌。微劳独冀垂青眼，秬鬯期为二卣图。 「 秬，黑黍也。秬鬯、二卣断章取义於《尚书&#8231；洛诰篇》。」 」盖全诗均切黑字也。

一举两得郑子展以其妇有孪生子，设汤饼筵。客有善谑者往贺之，入门，揖子展而言曰：「君真一举而两得也。」

偷儿行乐图有咏梅花诗者云：「三尺短墙微有月，一湾流水寂无人。」或见而笑曰：「此一幅绝妙偷儿行乐图也。」

童子美人昔有「童子敲桐子，桐子不落，童子不乐」之绝对，後忽有人对云：「美人做米人，米人弗肖，美人弗笑。」

力求平等侪辈书札往复，通称仁兄。晚近以来，乃有子称父为仁兄者，某大令 「 廷试之留学生授县令者。」 是也。有父称子为仁兄者，某太守 「 江西候补知府。」 是也。金奇中闻而大愕，或曰：「是何足奇，四万万之为同胞，人之恒言也。且耶教牧师之演说，不又尝曰诸位兄弟姊妹耶？殆亦力求平等耳。」

最亲昵之同胞四万万之称同胞，盖统男女之而言之也。姜次村则曰：「同胞中之最亲昵者为夫妻。盖他人仅同坐、同立、同行、同饮食而已，夫之与妻，则又同眠於一榻也。」

朱源於孔钱塘朱剑芝二尹景彝有子曰祖懋，字酉二，幼聪颖，好学。孔然斋爱之，字以女。金奇中闻其结婚而语剑芝曰：「紫阳、曲阜，宜室宜家，孔道至是，得朱子而当益昌矣，孔之时义大矣哉！」因撰联以贺之，联曰：「居室为人之大伦，一脉真传，朱源於孔；宜家乃日有余庆，百年偕老，夫宾其妻。」读者试以上联详味之，当自悟。剑芝为杭州大井巷朱养心药室主人书家研臣提举大勋之子。然斋，名宪荣，鄞县人，杭州清河坊孔凤春香粉店，其所设也。入夕，有入闹房，或为联曰：「舞台上大起风潮，讲男女平权，演柔软体操现象；战鬬员研究伦理，有密切关系，振国民强种精神。」又曰：「或取诸怀抱，晤言一室之内，或因寄所托，放浪形骇之外。」

鸳鸯鹦鹉某叟有子，自幼聋哑，恐无与联婚者，乃抱一幼女为养媳。及长，行合卺礼，某集唐诗为联以贺之曰：「鸳鸯生小曾相识，鹦鹉前头不敢言。」

母配孟德有以母寿设宴受贺者，或赠以幛。其幛文曰「德配孟母」，盖置於匣中之四金字也。悬时，颠倒其文，则为「母配孟德」矣。

开户同&#61711；有男女学生皆毕业於学校之文科，而以文学优美者称於时，自订婚嫁者。合卺之夕，相约以本地风光各述成语，代定情之篇什。女曰：「牢人开户。」男不待思索而随口应之曰：「与我同&#61711；。」此二句，皆见汉人焦赣所着之《易林》，妙语天成，且甚切合。

人贱物贵价多曰贵，价少曰贱，宣统时之物价，较之同、光之交，间有贵至逾倍者。甬人周春泉，生於道光壬辰，同、光间，贾於沪，岁获佣值千金。光绪己丑回甬，至宣统庚戌，年七十九矣。贫不能自存，又无子，复作沪游，觅生活，久之无所就，困顿逆旅中。一日，将买油灼桧代午餐，询其值，则云钱十文，为之挢舌不下而叹曰：「吾曩在沪时，三钱可得之，今何若是之昂耶？吾以谋食来，乃欲求数金之月俸而不可得，谚固有「人老珠黄不值钱」之语。然即人贱物贵，何亦竟至是耶！」

人人亲其亲长其长攀援依附之风，俗所恒有，而官场为尤甚，是以官场亲戚为最多。「亲戚」二字，古人於父子兄弟皆称之，後则专以母党妻党之戚属为亲戚，然亦就直接者而言也。若间接者，则鲜以姻相称。至於官场，则即间接而又间接者，亦皆以姻称之。例如赵钱孙李周吴郑王八姓，赵与钱，钱与孙，孙与李，李与周，周与吴，吴与郑，郑与王，各为直接之亲。而赵之於王，乃亦以姻称之。慈谿沈师桥之沈氏，子姓繁多，男丁可十万人，有「十里不问姓」之谚，言十里内皆沈姓也。有名同仁者，好结纳，而记忆力甚佳，於慈谿邑之人无不以姻联之。盖於某房之与何姓有连，皆知之也。又老伯之称，必施之於及父及胞伯叔之友朋，晚近以来，则於与族伯叔之相交者亦称之。然此为同姓，犹可言也。李某中书官京师，一日，赴公宴，遇宋某，问李以贵衙门，李答之，宋即肃容而称之曰老伯，李愕眙。宋曰：「吾之师王某亦中书，公与吾师同官，分在则然耳。」王与李本不相识，更何论於宋，乃亦从而老伯之。金奇中曰：「合二事观之，殆亦人人亲其亲而长其长之别解也。」

徐徐而行有徐仲文者，从其兄孟平访高晴川，皆徒行也。高之庐距徐之舍半里而近，越桥二，入一巷，而孟平不见仲文矣，盖其行甚迂缓也。孟平至晴川家，坐定，而仲文始至。孟平让之曰：「子何迟也？」仲文嗫嚅而言曰：「《孟子》不云乎「疾行先长者谓之不弟」，弟久闻之矣，不敢忘。且弟之於昆弟行也，次居二，徐徐而行，亦当然之事也。第二徐字为重文，古书於重文，恒於下一字作二，弟为徐二，自徐徐矣。」孟平闻言，乃大笑，晴川则语仲文曰：「君可谓恪守弟道矣。」

金亦保说笑话金亦保好滑稽，谈次，每谐谑杂作，机之所触，不觉冲口而出，盖舌尖而唇滑也。侪辈遇之，辄嬲之说笑话以为乐，如阉人之於纪文达也。一日，林重夫薢茩之於怀献侯许，询之曰：「今日有笑话否？」亦保不应而微笑，重夫聒之，献侯亦起而应之。亦保至是，乃狂笑，重夫、献侯则同声诘之曰：「君何笑而不话乎，今日果有笑话否？」亦保始曰：「笑话已有矣。」重夫、献侯皆大愕曰：「君未发言，何笑话之有？」亦保又笑曰：「我笑而公等话，非笑话乎？」

施少兰看洋广杂货上海北四川路之侨民，以东西洋人及广东人为多，其妇女皆天足也。自余各省，亦间有之，土着则绝少。有施少兰者，好天足，落拓不羁，常至北四川路三多里口之茶肆品茗，然不於楼上而於楼下，以来往之妇女多，可作刘桢之平视，不必倚楼俯察，以耗目力也。或问之曰：「君亦上流社会中人，盍不上楼品茗，而自亵乃知如此乎？」少兰曰：「吾在此，看洋广杂货也。」洋广杂货之肆，北四川路亦多。

陈鹤卿自愿常年病痁有病痁而久未瘳者，曰陈鹤卿，已五阅月矣。其友汪牧村往视之，鹤卿好诙谐，语之曰：「吾之疾久而不愈，固亦厌苦之，今日自揣，其将为常年之痁乎？果能半年发冷，半年发热，而冷热不相间，且冷热进行之期，适与天然之寒暑相反，夏则吾冷，冬则吾热，则吾不惟不畏痁，且喜有此痁而於却暑御寒之具，悉可屏除，非亦宁人息事之一法耶。」

舅舅周叔康喜诙谐，而又好上人。一日，遇程弓文於王伯陶许，语又文曰：「君宜称我为舅舅，不当以平辈之称谓相加也。」盖叔康以俗称妇之兄弟曰妻舅，而妻舅之妻舅为舅之舅，故欲其称舅舅也。

母许招贴凡巨室之有峻宇雕墙者，每有「毋许招贴」四字揭之於壁，盖禁止商肆之往贴市招也。然以「毋」字误写作「母」者，往往有之。一日，有持市招而往贴者，主人见而怒曰：「汝不见墙上字耶？」则曰：「君家母夫人已许我矣。」又有一人贸贸然登其堂，主人出阻之，问将何为，其人曰：「君家母夫人明明揭有广告，招我至此，而尚可予我以津贴也。」主人大怒，呼警兵逐之。

召祖旷安宅而不自居待人往赁者，必以「召租」二字揭櫫於门，以便问舍者之进而相屋谐价也。然误书「租」字为「祖」字者，所在有之。江宁朝阳门内有王姓者，诗礼之家也，亦误书「租」为「祖」。一日，有颁白叟自乡至，询赁值，对答间，王有倨傲之色，叟詈之曰：「灰孙子，何藐视我！」王曰：「子何言？」叟曰：「汝固明明标明召祖也，我今至矣。汝非灰孙子而何！」

君子自重有龙阳君至京师，以为北人好男色，必不虚此行也。一日，就浴於澡塘，欲得利市。浴毕，随众裸坐，方薰香剃面，极意自炫，瞥见便旋处揭櫫一纸，有「君子自重」四字，曰：「休矣。」悒郁而出，盖误解也。

补缺俗称候补官吏之得真除者，曰补缺。荣伯华美丰姿，以佐贰需次於粤，十七年而未得题补一缺。佗傺无聊，惟日以散步坊巷自遣。一日，过一家，见有中年妇方倚门，遇荣，睨之而笑。荣惑焉，诚之於其邻，孀也。越翼日，又遇之，招之入，留膳焉，托以终身，自是遂时相往来。期年，而实行再醮矣。伯华乃语其友成仲福曰：「予今日补缺矣。」

阴阳男女历有阴阳之别，而俗以男女分属阴阳。有旅居南洋之荷属为甲必丹者，曰招庸，以与荷人往还，故每遇阳历改岁，辄与外人往来酬酢，为贺年之举。而其妇狃於中土之习惯，必至阴历新年始出而谒客。姚宗舜曰：「男以阳历贺年，女以阴历贺年，阴阳各得其宜，不相混也。」

疑年宣统辛亥冬十二月，杨理斋年七十六矣，与蒋松孙遇於沪上之青莲阁茶肆。理斋问其年，松孙曰：「吾自亦疑年矣。」理斋曰：「何谓也？」松孙曰：「闻将有明诏改阳历，若以阳历计之，吾为七十七，然今固犹行阴历也。」

老小婆老婆，犹言老妇。宋王晋卿诗：「老婆心急频相劝。」谓老妇之主持家事者。今俗称妻曰老婆，则亦以其持家故也。而又有称人之妻曰大夫人者，若小夫人，妾也。见释法显《佛国记》，恒水上流有一国王，王小夫人生一肉胎，大夫人妬之。

妻称夫人，妾自可称小夫人；妻曰老婆，妾自可称小老婆矣。金奇中有妾曰季巾，北产也，性聪颖，识字，给事左右，能如其意，尝为其整理图史。一日，为奇中代书信函之封面以与其友，其友见而问之曰：「此殆君之小夫人所书乎？」奇中曰：「老小婆耳。」盖以其年长，故不曰「小老」而曰「老小」也。

各以一人试之王菊轩娶妻久不育，将娶妾，商之於妻，妻不答。一再商之，则曰：「此不知是谁之过，其各以一人试之，可乎？」

令尊小儿甲谓乙曰：「吾辈顷无事，盍在此作手谈。」乙谈曰：「人数不足。」甲曰：「令尊我，小儿你，非四人乎？」

祷阿爷为龟儿问母曰：「世之最长命者何物？」母曰：「莫若龟。」儿曰：「然则吾祷阿爷为龟。」

肾债世俗於晚辈之称谓必加贤字，如师之於弟，则称贤契；翁之於婿，则称贤倩是也。贤倩之称，别有解释，盖贤字去一八为肾，倩字增一八为债，故贤倩者，肾债也。

我朱孔阳朱酉二既娶孔保如为室，三朝，客有闹房者，诵城东七十七翁题春册诗以告之曰：「乾坤大父母，二气相絪縕。洪鑪虽未开，橐钥先具陈。摩荡任其势，元牡丹水温。否泰会其时，融洽身中春。一丝绝不挂，圣贤露其真。无此大撮弄，世界焉有人？鸿蒙开辟日，造化费经纶。奈何痴儿女，昧兹生死根。」诵甫竟，旁有一客继起而述一联曰：「吾尝闻一贺新婚之联矣，其联曰：「相对殖民，自由研究；双方同意，积极进行。」孔子之道大矣哉！」酉二闻之亦大笑，乃述《诗经》语以答之曰：「我朱孔阳也。」孔，大也。阳，鲜明也。

时势造英雄名伶时慧宝生男，弥月，开汤饼筵，贺客致辞祝之。或曰：「此真时势造英雄也。」

马不奇某甲善诙谐，席次，遇客，问何姓，客曰：「姓马。」甲曰：「奇哉，奇哉！」各曰：「马姓非僻，何奇之有？」甲曰：「马不奇， 「 骑字谐音，下同。」 尚谁奇耶？」

杨梅窗有杨某者，乞某名士题号，以字雅为嘱，某曰：「雅莫如梅。古诗云：「一窗晴日映梅花。」雅甚，字曰梅窗，可乎？」曰：「可。」人乃合其姓而呼之曰杨梅窗。

饮鸩新剧家将登场，剧有宴会一幕，因语後台经理曰：「今夕愿君特备真食品，咨吾饱啖，幸勿更以木片纸团相饷也。」後台经理曰：「诺，惟末幕中君须饮鸩而死，亦须以真者上场否耶？」

生吞仇敌某甲贫甚，日食惟豆腐一簋。或问曰：「君日食豆腐，恐三月不知肉味矣。」甲曰：「肉乎，肉为仇敌，豆腐乃视如性命，日食不厌，实爱憎之所系也。」他日，邻人召饮，甲恣啖肉，而於豆腐则不下箸。或又问曰：「君以豆腐为性命，以肉为仇敌，今乃反是矣。」甲曰：「否否，仇敌当前，誓生吞之而後快，虽性命有所弗顾也。」

写照者画师为其友绘小影，手携一犬。画成，因题其上以戏之曰：「此即君之写照。」友得图，悬之壁，设筵宴客，见者无不笑，画师意大得。及审视之，则已添一者字矣。

放大某久病面瘦，服滋补品而未效，求计於友。友曰：「盍不往照相馆，令其放大耶？」

不能发言某童新入校，师谓之曰：「课室规则，上课时不能发言，其识之。」童承命而退。其後上课，问以所授功课，再三不对，师乃厉声曰：「尔其聋乎，胡不答？」童曰：「师固云「上课时不能发言」也。」

一一成三算术教员教儿童以加法曰：「一与一相合，则为二。」童曰：「先生误矣，是将成三耳。」师叩其故，童曰：「吾家一兄与一嫂相合，未几而添一小儿，非三而何？」

瀑布喷发地理教师语学生曰：「地球之有赤道，犹人身之有腰带也。腰带以上为赤道北，腰带以下为赤道南。」又曰：「半岛者，半端连大陆，半端无所依附者也。」又曰：「瀑布者，凌空之泉水也。」生一一识之。一日，生欲溲，作坐立不安状，师询之，生曰：「赤道以南之半岛，将有瀑布喷发耳。」

牛皮作用某生问物理学教员曰：「凡物，有於冬日澎涨者乎？」教员曰：「热涨冷缩，物之公例，要惟水与牛皮，遇冷则涨耳！」生乃出其冻瘃之手曰：「然则予手何一涨至此？」教员支吾曰：「是殆牛皮作用也。」

毛子水子南昌有妓二，一名毛子，面微有麻；一名水子。罗伯诚戏集《毛诗》成联语赠之，毛子云：「毛犹有伦，上天之载，无声无臭；子兴视夜，明星有烂，将翱将翔。」水子云：「水哉水哉，胡然而天也，胡然而帝也；子兮子兮，如此良人何，如此良夜何？」