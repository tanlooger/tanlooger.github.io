---
---
---
title: 伶之派别
---



伶人初无所谓派别也，自程长庚出，人皆奉为圭臬，以之相竞。张二奎名在长庚下，于三胜英挺华发，独据方面，是为前三派。汪桂芬为长庚琴师，谭金福亦在长庚门下，平日模楷，各自不同。长庚既谢世，分道扬镳。桂芬则纯宗长庚之法，谭鑫培已旁得三胜之神，惟孙菊仙特立孤行，不事阿附，说者已谓其有似二奎。然兹三人，亦能确乎不拔，谓为后三派亦无不可。夫所宗何派，即有何剧之长。长庚所长为《文昭关》、《取成都》、《战长沙》，而桂芬与之相同。三胜所长为《李陵碑》、《捉放曹》、《乌盆记》，而鑫培亦精。二奎所长为《回龙阁》、《乾坤带》、《打金枝》，而菊仙亦并能焉。谭派 「 即鑫培。」 之人，如张毓庭、王雨田、贵俊卿，皆确守榘矱，不可劘灭。汪派 「 即桂芬。」 惟王凤卿一人，魄力自雄。孙派则双处既老，后起无人。至于奎派 「 即二奎。」 中人，昔有杨月楼、炉台子等，后惟许荫棠、白文奎。王九龄一派，昔有王仙丹，后惟时慧宝而已。若夫作工，则贾洪林具有典型，此外皆不足当正流焉。