---
---
---
title: 像姑
---



都人称雏伶为像姑，实即相公二字，或以其同于仕宦之称谓，故以像姑二字别之，望文知义，亦颇近理，而实非本字本音也。朝士之雅重像姑者，殆以涉迹花丛，大干例禁，无可遣兴，乃召像姑入席，为文酒之欢，然亦未必谓真个销魂，不食马肝，即为不知味。如王文简公、钱牧斋、龚芝麓、吴梅村辈，诗酒流连，皆眷王紫稼，毕秋帆且持状元夫人以去，动于情感，亦尚无伤大雅，固未可与断袖伧奴同日而语也。

伶人所居曰下处，其萃集之地为韩家潭，樱桃斜街亦有之，悬牌于门曰某某堂，并悬一灯。客入其门，门房之仆起而侍立，有所问，垂手低声，厥状至谨。俄而导客入，庭中之花木池石，室中之鼎彝书画，皆陈列井井。及出，则湘帘一桁，瀹茗清谈。门外仆从，环立静肃，无耳语声，无嗽声，至此者，俗念为之一清。

光绪中叶，士大夫好此者尤盛，韩潭月上，比户清歌，诚足为点缀升平之一助也。

伶互相语而指其所交之客，则曰老斗。

京师雏伶皆蹑靴，必离师独立始履，而仆亦称之曰主人矣。堂主之子曰少主人。伶出见老斗，凭其肩，致寒暄。资格深者，伶直呼其字。曰爷者，疏远之词也。

伶既出师而积有余资，得蓄雏以自立，而自身尚周旋于酬应场中者，固数数觏。然亦有侘傺无聊，几难存活者。或有诗咏之曰：「万古寒渗气，都归黑相公。打围宵寂寂，下馆 「 戏馆也。」 昼匆匆。飞眼无专斗，翻身即软篷。 「 相公之落拓至甚者，每至软篷为龙阳君。」 陡然条子至，开发又成空。」孽海中而有如此苦恼，人不知也。

客饮于旗亭，召伶侑酒，曰叫条子。伶之应召，曰赶条子。光绪中叶之例赏，为京钱十千，就其中先付二千，曰车资，八千则后付。来时，面客而点头，就案取酒壶，徧向座客斟之，众必谦言曰：「勿客气。」斟已，乃依老斗而坐，唱一曲以侑酒，亦有不唱者，猜拳饮酒，亦为老斗代之。

老斗在剧场，为台上素识之伶所见，戏毕下台，趋近老斗座，屈膝为礼，致寒暄，曰飞座儿。嘉庆时，或作《都门竹枝词》云曰：「园中官座列西东，坐褥平铺一片红。双表对时交未正，到来恰已过三通。坐时双脚一齐盘，红纸开来窄戏单。左右并肩人似玉，满园不向戏台看。帘子才掀未出台，齐声喝彩震如雷。楼头飞上迷离眼，订下今宵晚饭来。」

老斗饮于下处，曰喝酒。酒可恣饮，无热肴，陈于案者皆碟，所盛为水果、干果、糖食、冷荤之类。酒罢，啜双弓米以充饥。光绪中叶，酒资当十钱四十缗，赏资十八缗，凡五十八缗耳。其后银价低，易以银五两。银币盛行，又易五金为七圆或八圆，数倍增矣，然犹有请益者。

老斗与伶相识，若已数数叫条子矣，则必喝酒于其家，大率必数次。或为诗以纪之，中四语云：「得意一声拏纸片，伤心三字点灯笼。资格深时钞渐短，年光逼处兴偏浓。」拏纸片者，老斗至下处，即书笺，召其它下处之伶以侑酒也。点灯笼者，酒阑归去时之情景也。

老斗之饭于下处也，曰摆饭，则肆筵设席，珍错杂陈，贤主嘉宾，旣醉且饱。一席之费，辄数十金，更益以庖人、仆从之犒赏，殊为不赀，非富有多金者，虽屡为伶所嬲，不一应也。

老斗之豪者，遇伶生日，必摆饭。主宾入门，伶之仆奉红氍毹而出，伶即跪而叩首。是日，于席费犒金外，必更以多金为伶寿。簉座之客，且赠贺仪，至少亦人各二金，伶亦向之叩首也。