---
---
---
title: 杨桂云善扮贴
---



杨桂云，字朵仙，体胖，善扮贴。面横阔，多酒肉气，喉帯北鄙杀伐之音，半哑而近豺，故长于作泼悍剧。最佳者，如《双钉计》，如《送盒子》，如《马四远开茶馆》，其猛如雌虎，极奸刁凶淫之致。而又词锋凿凿，层出不穷，他人为之，无狂厉至此者。次则如《杀皮》，《十二红》，《南通州》等剧，凡谋夫害子为淫妇而具凶悍性者，举能效之。善哭善笑，面备春秋两气，见所欢，惟恐不尽其欢，见所恶，惟恐不恣其恶，顽妇情态，描摹入细。且每至主凶时，心亦似馁，而必强嗤所欢为无丈夫气，挽袖登床，抽刀便断，至此声色俱厉，喉皆变征，若惴惴而强以自支也者。及至讼庭对谳，词胜则上逼官府，词败则杂以诙谐，刁狡淫凶，可叹观止。