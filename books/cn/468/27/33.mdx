---
---
---
title: 时慧宝有父风
---



时慧宝，吴人。父琴香，同治时，以善昆曲知名于时，并善徽调，与郑秀兰同师，皆有声望。琴香尤善于酬酢，曾在某园演《赶三关》，皖人御史徐某置酒于台栏上，以戏剧为下酒物，而琴香遽浮一大白，同观者为之绝倒。慧宝长，有父风。父殁，家中落，绮春堂旧居之在朱茅胡同者，鬻于人矣。或诮之，慧宝愤然曰：「父析薪，子不克负荷，非丈夫也。」遂殚心竭虑，专习须生，所演如《法门寺》、《上天台》等出，闻者无不谓其音节苍凉，一空凡响也。

慧宝平居安贫自得，酷嗜翰墨，于名人碑帖，虽重值，必称贷以购。尤喜大小篆，每日折纸为范，作数百字，然后治他事。