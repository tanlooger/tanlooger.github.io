---
---
---
title: 魏长生为伶中子都
---



魏三，名长生，字婉卿，四川金堂人，京伶中之子都也。幼习伶伦，困厄备至。干隆己亥入都，时双庆部不为众赏，歌楼莫之齿及，长生告其部人曰：「使吾入班两月，而不为诸君增价者，甘受罚无悔。」既而以《滚楼》一剧，名动京城，观者日千余人，六大班顿为之减色。其它杂剧子胄，无非科诨诲淫之状，使京腔旧本置之高阁，一时歌楼观者如堵。

长生尤工《葡萄架》、《销金帐》二出，广场说法，以色身示人，轻薄者至推为野狐教主。壬寅秋，奉禁入班，其风始息。

长生齿既长，物色陈银官 「 即汉碧。」 为徒，传其媚态，以邀豪客。庚辛之际，征歌舞者，无不以双庆部为第一也。且为人豪侠好施，一振昔年委靡之气，乡人之旅困者多德之。未几归。及年六十余，复入京师，理旧业，鬑鬑有须矣。日携其十余岁之孙赴歌楼，众人属目，谓老成人尚有典型，登场一出，声价十倍。夏月自剧场归，暴卒。