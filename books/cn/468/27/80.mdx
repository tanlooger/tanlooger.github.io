---
---
---
title: 黄翠儿色艺冠时
---



黄翠儿，字绿筠，嘉庆初之常熟女伶，王天福妾也。初，大妇三胖子遇之虐，旋以色艺冠时，举家仰食于翠，始善视之。山阴童杏浦见而倾倒，留顿浃旬，欲以多金赎之，翠亦愿奉杏浦盥匜，格于势，未果。无何，而遂有小玉奴之事。小玉奴者，天福之媳，早岁曾适童姓，继归于王，亦以脂粉为生，其父母知之有年，一旦讼之有司，意欲别售富室子。事本与翠不相涉，有以谗言进者，将居翠为奇货，遂被逮。时翠方娠，杏浦为之上下营救，始以疾放归。惊心甫定，怀珠遽陨，风雨梨花，几经摧折矣。

先是，有河南某丞慕翠名，思购为妾。某素渔色，且自顶及趾，无雅骨，翠百计辞之，仅而获免。会以讼余养疴江宁，某又极于所往，觇翠孤弱，将劫之以行。翠阖户悲号，截发以誓，事乃寝。比其反也，岁聿云暮，天福夫妇方以讼事破家，不能自存，翠虽心乎杏浦，而身处窘乡，义难恝然以去，且天福夫妇亦不欲遽舍此钱树子也，遂不果。时杏浦馆安宜，岁时问遗，常不绝也。