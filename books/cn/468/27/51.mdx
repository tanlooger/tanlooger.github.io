---
---
---
title: 田桂凤负盛名
---



京伶之贴中巨子曰田桂凤者，负盛名，每唱，则举国若狂，奔走恐后。貌清丽，微削，两睛畧露凶光，为美中不足。其扮戏，以闺门有情致者为妙，如《拾玉镯》、《鸿鸾喜》是也。

田善装束，每登场，必有数人伺应之，梳发者，贴花者，着衣者，夏则挥扇者，冬则持炉者。且笃嗜阿芙蓉，临演，非二人更迭装置不可。其妙在身材袅娜，秾纤修短，雅近妇人，而冠服钗钿又至精绝华，盖皆自出心裁，制从新式，故益动人目。扮时一钗一发，加意安排，鬓若刀裁，眉经新画，衣裙合度，珠翠盈头，于一容字，备极工细。故好之者众，虽姗姗迟至，众颇耐之。

田性骄，向例末剧皆演胄子，后则有老生作殿者，贴则仅在中剧。自田出，而贴乃为后劲焉。其睡起最迟，虽夏日，亦及暮。光绪癸巳、壬辰之际，与谭鑫培同主春台部，故多与之配戏。谭到已晏，而有时犹须待田。及剧止场终，往往柳梢月上矣。田以多得贵人眷，颇致富。