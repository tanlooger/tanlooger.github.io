---
---
---
title: 庆龄为男子中之夏姬
---



京伶有庆龄者，善琵琶，故称琵琶庆，男子中之夏姬也。嘉庆朝即擅名。道光时，年过不惑，而犹韶颜穉态，为男子装，视之才如弱冠。若垂鬟拥髻，扑朔迷离，真乃如卢家少妇春日凝妆。岂楞严十种仙中，固有此一类耶？且于酒人中当推为大户，巨觥到手，如骥奔泉，未尝见其有醉容。又吸阿芙蓉膏，日尽两许，服之二十余年，而丰腴润泽，视畴昔少好时容华不少衰。