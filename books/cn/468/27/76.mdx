---
---
---
title: 罗百岁为丑界翘楚
---



罗百岁，京师人，专唱丑角，而唱工特胜，能效汪桂芬、谭鑫培各音，故于丑界为翘楚。说白清利圆稳，有真能力，做工、台步靡不精到。扮蒋干，扮贾贵，均为人所难能，而独唱《拾金》之声调之佳，合唱《活捉》之台步之敏，更不可复得，固非以专工俚语，便可作丑也。

罗与秦腔老生十三红最莫逆。盖罗初甚窘迫，十三红与有解衣推食之谊。迨罗声誉既起，同辈争与交好，罗辄不为礼。问之，则曰：「十三红与我不同道，爱我而好我若此，是真知己也。若辈回想前数年待我如何者，可以休矣。」