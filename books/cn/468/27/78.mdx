---
---
---
title: 草上飞张黑之纵跃
---



草上飞、张黑，京师武丑之旷世罕有者也，皆捷如猿猱，迅如飞燕，任意翻倒，随情纵跃。唱《三上吊》时，贯索两楼之颠，由台飞跨而上，或往或来，或倒悬，或斜绊，或踞坐其上，或徐步其端，最后以发挂而口衔之，掣令其身上下，此二人所并能者也。

草上飞不知其姓名，以鲤鱼打挺为最奇，平卧于地，初则身高五六尺，次八九尺，再则一丈以外，每下，复落于原处，不知何由运力也。张黑幼习拳术，殴人亡命，遂入梨园。其得意者为《卖艺》、《三上吊》等剧，能以手拍圈椅两足，跃而登，旋翻而上，即以手持椅，与之同翻，以椅之足为其手，足起则椅落，椅起则足落，凭空增其半身，翻腾自若。后以楼上有人议其微瑕，飞而及楼，将与寻衅。未至楼，而人掷以茗具，颠，遂伤胫腰，不复能奏奇技，一从事于说白，辄演《盗御马》中杨襄武之类，以自矜异。