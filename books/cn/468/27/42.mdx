---
---
---
title: 朱四芬柔情绰态
---



道光时，京师有苏旦朱四芬者，年十四，与徽旦中至美者刘爱红并称第一花。以刘长一岁，人又呼朱为亚红。有倪姓者入都应京兆试，狎之，一日，开筵宴客，令朱佐觞，柔情绰态，四庭（目咢）眙。命歌《藏舟》剧《小坡羊》一曲，此曲本哀感者，其起句为「泪盈盈做了江干花片」，朱虑听者不欢，樱喉乍启，一笑嫣然。客有袌周郎癖者，乃口占一绝调之曰：「看花灯下爱花明，花为人看花有情。粉面春风年十四，樽前笑唱泪盈盈。」朱曰：「殆谓歌此曲不应笑耶？」因又唱《跌包》剧《红衫儿》一曲，嫩喉凄凉，神色惨至，合座倾听，不觉泣下，倪至挽其颈令勿再唱，而客亦倾倒备至矣。