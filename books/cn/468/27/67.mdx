---
---
---
title: 余庄儿色艺均备
---



京师武旦，自四十以后，效颦者多，卒不能至，惟余庄儿技与相埒。庄面整意侈，善歌，且工技击，矫矫不羣，士大夫好与往还，颇负时誉。自编新戏多种，以《十粒金丹》为最。庄扮十三妹，挺然有女丈夫风，奇技侠情，见者心醉。其于传弄各式，亦精熟圆紧，为武旦中色艺均备之材。光绪朝，供奉内廷，德宗颇赏之。一日，在大内演《十粒金丹》毕，未解妆，德宗召至内殿，携手顾隆裕后曰：「此子可称文武全才。」隆裕以其近御坐，大怒，将诉之孝钦后。上惧，乃以庄所佩倭刀为真者，将律以御前持械罪，挥之出，曰：「送刑部。」庄遂贿部吏，报病故，不敢复出， 「 京中谓之报黑人。」 埋头燕市，近二十年。至宣统时，乃稍稍与人晋接焉。