---
---
---
title: 何桂山有铁喉之目
---



何桂山，即何九，净之名角，有铁喉之目。曾与程长庚配戏，长庚亦服之。其喉之高响宽洪，罕与伦比，随用随至，从无一时音闭或唱久稍疲者。惟其人为登徒一流，男女色靡不笃好。每日演剧毕，即挟资为冶游，或与同班旦贴之流，相期于南下洼之芦中以卜昼。俗称伶与伶相偶者谓之同单。单者，北人呼衾之谓也。桂山之同单，多至不可纪数，有财则散之，无则取诸其偶，人以其诚直，多乐就之。性又好酒，靡日不醉，酒色戕伐至甚，而喉固不失其佳。至老，其好不衰，而其唱亦不衰，异材也。

桂山之演剧，不落恒蹊，而天性躁急，每日兴至则入园，入园即扮演而出，或时已晏而压胄子不为荣，时或早而头三出亦不为辱，持钱而去，每不知所之。

其唱纯取中声，无一字一句不在至响极高之域，虽园广数亩，楼高数仞，座客仰而静听，虽至远者，亦如觌面促膝，声声如在左右，每一放响，诚有贯耳如雷者。惟唱之迟早，难以预定，闻名而来者，午饭稍延，及到园而已去矣。何本昆曲能手，后以乐工配角不备，佳剧亦不能多，惟《钟馗嫁妹》、《五鬼闹判》等，为都人所笃嗜。前场随手及各筋斗虎 「 戏界谓赤身朱裤，专打筋斗之下把，每戏或四或八者，谓之筋斗虎。」 经其教演，尚流传未绝，且此两剧皆他人所断不能为者，桂山死，遂成绝调矣。