---
---
---
title: 荷官为百菊溪所眷
---



百菊溪相国龄总制江南时，阅兵江西，胡果泉中丞设席宴之。百严厉威肃，竟日无言，自中丞以下，莫不震慑。次日，再宴，演剧。有伶曰荷官者，旧在京师，色艺冠伦，为百所昵。是日承值，百见之色动，顾问：「汝非荷官耶？何至是？年亦稍长矣，无怪老夫之鬓皤也。」荷官因跪进至膝，作捋其须状曰：「太师不老。」盖依院本貂蝉语。百大喜，为之引满三爵，曰：「尔可谓荷老尚余擎雨盖，老夫可谓菊残犹有傲霜枝矣。」荷官叩谢。是日四座尽欢，核阅营政，亦少举劾。然不知此承值者，适然而遇耶，抑预储以待也？