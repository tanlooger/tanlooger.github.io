---
---
---
title: 林韵香工愁善病
---



林韵香以失身舞裙歌扇间，居恒郁郁不自得。虽在香天翠海中，往往如嵇中散，土木形骸，不假修饰。而何郎汤饼，弥见自然。既工愁，复善病。日日来召者，纸如山积，困于酒食，至夜漏将尽，犹不得已，每揽镜自语曰：「叔宝璧人，则吾岂敢。然看杀卫玠，是大可虑。」道光甲午，三年期满，将脱籍去。其师，黠人也，密遣人自吴召其父来，閟之别室，父子不相见，啖以八百金，再留三年。既成券，韵香始知之，慨然曰：「钱树子固在，顾不能少忍须臾耶？」乃广张华筵，集诸贵游子弟，筹出师计，得三千金，尽以畀其师，乃得脱籍去。于是署所居室曰梅鹤堂。

其父固庖人也，时自入厨下调度，以故韵香家殽馔清旨冠诸郎。于时文酒之会，茶瓜清话，必在梅鹤堂。韵香周旋其间，或称水煮茶，或按拍倚竹，言笑宴宴，皆疑天上非人间矣。而愁根久种，病境已深，居三月而疾作，不半载竟死。死之日，扶病起，誓佛曰：「泪痕洗面，此生已了，愿生生世世勿再作有情之物。」时方十二月也。年仅十八耳。