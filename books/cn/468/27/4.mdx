---
---
---
title: 角色
---



俗称娼优之着名者曰角色，亦曰名角。盖古有角妓，以艺相角胜为优劣，故今谓娼优等色艺足以自树一帜者曰角色。

角色又曰脚色，盖梨园以副末开场为领班，副末以下老生、正老、老外、大面、二面、三面七人谓之男脚色，老旦、正旦、小旦、贴旦四人谓之女脚色，打诨一人谓之杂，此江湖十二脚色，固元代院本之旧制也。

京师梨园角色将成之时，必遍游京、津附近一带，以历试其能，然后重返都门，声名突起，始得称为名角。若艺成之伶，在京演唱，无人过问，不得已而出京者，则呼之曰下天津。

角色命名之义，实寓劝惩。正末，能指事之当场男子也。副末，即昔之苍鹘，以其能击贼，故谓为鹘。狙，淫兽，狐属，后讹曰旦。狐，扮官者，后讹曰孤。靓，取义于傅粉墨供笑谄也，后讹曰净。猱，猛兽，食虎脑，亦狐属，故以猱为妓之通称。又元人杂剧向有十二科，而以神头鬼面、烟花粉黛为最下乘。

或曰，戏中角色，都凡生、旦、净、末、丑、贴、副、外、杂九种，后人求其解而不得。有谓皆反言者，如生有须，是老而将死，故反言生。旦为妇人，昏夜所用，故反言旦。末本用以开场，故反言末。净本大污不洁，故反言净。外充院子，日常在内，故反言外。丑皆街猾，鸡鸣不起，故反言丑。此说亦自有致，然非本义。其本义盖皆以人色分定其名，间以标志符号，特伶人粗伧，识字无多，始而减笔，继而误写，久之一种流传，遂为专门之名词，明知其误而不可改矣。譬如外，员外也。生，生员也。末，末将也。副，副帅也。小旦，小姐也，先去女旁，后又改且为旦，但图省笔而已。丑，丑之代音字也。净，须净面而后缋，方能着彩，此符号标志也。贴，须贴花钿也，亦符号标志，言与旦之素装不同也。杂，杂色也。九种名称，此为确解。

京剧角色之名称，曰生、旦、净、丑。汉剧则别为一末、二净、三生、四旦、五丑、六外、七小、八贴、九夫、十杂十行。末即京剧之白须生，净即京剧之大面。 「 大面之名，见于《乐府杂录》云：「大面出于北齐兰陵王长恭，才武而貌美，常着假面以对敌，击周师勇冠三军，齐人壮之，为此舞以效其指麾击刺之容，谓之《兰陵王入阵曲》。」」 而汉剧分净为红净、黑净、粉净，红净如姜维，李克用，黑净如高旺、包文正，粉净如姚期、曹操等是也。生即黑须生，旦即青衣，外即做工老生及文武老生，贴即花衫，夫即老旦，杂即武二花，丑则京、汉文武皆同。

二黄各剧，以正生为多，故正生为二黄之中坚，其它皆副材也。亚于正生者惟武生，则以工架为能事。

武旦分三派，一专讲技击，一专尚柔术，一专讲排面。

花旦派别最多，大抵不出闺门旦、 「 即青衣旦。」 顽笑旦、刀马旦、 「 与武旦微别。」 粉旦数种，而以口齿犀利、情态逼真为贵则一。

京班分青衣旦为二派，一为二黄花旦，一为梆子花旦，各以一人专习，无兼唱者。二黄花旦则口齿须锋利，梆子花旦之唱工尤须以京艳取胜，令人有百回不厌之能力而后可。

花旦须得喜怒哀急四字诀，二黄花旦有喜字怒字，而无哀字急字，如《双沙河》、《破洪州》等戏，四字不能得一字，《鸿鸾喜》、《马上缘》等戏，仅占一喜字，尚不能痛快淋漓，《探亲相骂》、《乌龙院》等戏，仅占一怒字，均不能令阅者夺目。梆子花旦如《新安驿》、《胡蝶梦》、《红梅阁》、《烈女传》、《日月图》等戏，则兼四者而有之。余如《梵王宫》、《真珍珠》、《拾玉镯》等戏，但缺一怒字，而唱工亦至可听。要之，态度须深沉，装饰贵素净，大雅不凡，无儿女气者，斯为上品。

俗呼旦脚曰包头者，盖昔年伶人皆戴网子，故曰包头。晚近则梳水头，与妇女无异，乃犹袭包头之名，诚哉觚不觚矣。

京旦之饰小脚者，昔时不过数出，举止每多瑟缩。自魏长生擅名而后，无不以小脚登场，足挑目动，在在关情，其媚人之状，若晋侯之梦与楚子搏焉。

丑角以优孟、曼倩为先声，开幕最早，伶界以此为最贵，无论扮唱与否，均可任情谈笑，随意起坐，不为格律所拘，相传唐明皇曾为之。至本朝，高宗亦尝扮此，故人人尊视，异乎其俦。此角以利口为长，而真有学力者，究以台步技术并优者为上。昆曲无论矣，若在皮黄，则以能唱《羣英会》中之蒋干，《吊金龟》中之张益，有白有唱，谐正兼行者为首选。

戏园中有跑龙套者，其品格甚低，而其为用则甚大。每逢要角登场，此辈必全数出台，或执旗呐喊，或跕班助威，实戏场中不可少之附属品也。

伶界有所谓戏包袱者，言无所不能，若衣包然，生旦净末之装，悉可收贮，故以包袱名，殆随取皆是也。伶界亦颇重之，班中亦不可少。盖拾遗补阙，若医门败鼓之兼收；问字传声，作野寺闲钟之待叩。先辈之仪型在目，虽不能效而能言；剧场之词句填胸，虽不可歌而可风。其人或本名伶，或原杂外，非废于病，即限于天，穷老可怜，令其饮啜于此，亦梨园养老之不可无者也。

燕舞环歌，女伶远祖，近三百年，当以陈圆圆为第一。圆圆为李自成唱昆曲，李不胜其柔细，而自唱秦腔，殿下皆呼万岁。以是知其善于扮唱，非妓实伶，不仅能琵琶工小调已也。传者谓其色甲天下之色，声甲天下之声，一侍明思宗，再侍李自成，三侍吴三桂。三桂因圆圆冲冠一怒，乃出关借兵，其人有关世变，实非常人可比。外此则顾眉楼扮《燕子笺》一剧，亦举国若狂。李丽贞教其女香君学歌，苏昆生辈复为之按腔谱节，遂亦名盖南都，声动朝列矣。

女伶之以生、净、丑、外、末诸角着者，虽不乏人，然终不若旦之易于出色当行，殆限于天禀也。且若辈唱曲，以童声为贵，教者防护甚密，若与人通，则歌喉不复圆润，发口转吭，便已知之。

京师旧无女伶，光、宣间始有之，固不若天津、奉天、武昌、上海之久着也。

台湾之梨园子弟，垂髫即穴耳，傅粉施朱，俨如女子。