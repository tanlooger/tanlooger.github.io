---
---
---
title: 刘鸿声唱善用气
---



刘鸿声，京师阛阓中人也。以喉佳，能摹拟诸家唱法，人争誉之。遂入班，唱黑头，多剏新调，声名鼎鼎，见重一世。惟酷好酒色，兼容并包，夜无虚夕。积久，体不支，两胫竟废，失业贫甚。基库李某怜之，舆至其家，为之饮食医药。期年渐起，久之遂能步，后竟杖而行。未几大健，复能登台，惟略跛耳。李年老而慈，于刘有再生恩，刘遂父事之。初出，犹止宿其家，后乃自为室，而仍间日往省，李亦时时顾之，事无大小，多秉命而行。性绝骄，园人不能御，惟李可以强之。每近色，则李之所以防而戒之者严，故不至横逸，其技之进，皆李左右之也。

刘病起，气较弱，以净用力多，改唱生，而生唱中仍时时杂以净，盖习之久耳。其唱响脆高洪，以善用气，故能延极长之声，虽时以太过取讥于人，而音之充满，究特异于众也。