---
---
---
title: 胖巧玲工贴剧
---



胖巧玲， 「 一作铃，又作林。」 京师人，以贴剧着。体貌厚重，扮相 「 化妆之后谓之扮相，南人谓之台风。」 不佳，而舌具灿花，如呖呖莺声啭于花外，长言短语，妙合自然。如《胭脂虎》中之史钟玉，《浣花溪》中之任容卿，说白皆骈语雅辞，与寻常科白不类。常伶不谙文义，按图索骥，如拙童背书，断续梗塞，文理全失。且又多引古书古语，满篇之乎也者，读顿颇难，稍不留心，全无收束。如容卿道白中之「舜何人也，予何人也，有为者亦若是」数句，更为难读，非畧通文义，以精神贯之，殊无可取。巧玲貌虽不扬，而心有灵犀，于诸剧雅词，不啻若自口出，以此见赏于上流人物，不以环肥而少之。

某邸与巧玲善，其卒也，某往送其丧，而惧人之指摘也，乃便衣步其后，两仆捧衣冠从焉。某侍郎闻而笑之曰：「此颇似《红楼梦》中贾宝玉在芙蓉池上祭晴雯时也。」某邸闻之，不以为忤，犹服为隽论。