---
---
---
title: 金月梅以做工胜
---



女伶金月梅初以晋人而久居南方，故柔媚如苏杭佳丽。其于戏，用心甚至，每扮一角，必有所揣摩，或贞或淫，或悲或喜，或贤妻慈母，或静女妖姬，传意传神，惟妙惟肖，大抵尤以悲惋有情致者为最得手。且以识字，能阅小说，往往自排新戏，如演《占花魁》中之花魁，《怒沉百宝箱》中之杜十娘，抑郁牢骚，俨同实事。初着称于海上，一时名士颇有欲纳之者。且月梅有戏癖，悲欢一发于戏，故揣摩能工。后嫁伧伶李长山，致富数十万金，蛰居津门，母丧后亦不复出。女伶以做工胜者，惟此一人。惟做戏过近人情，口白亦流走太过，似新戏非旧戏，于戏界究为别派也。