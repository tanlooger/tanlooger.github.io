---
---
---
title: 俞菊笙为武生中铁汉
---



俞菊笙者，武生中之铁汉，性躁急，故以俞毛包见称。毛包者，都人称性暴之谓也。精悍无伦，力亦绝大。其演剧，出门上马，盛气如虹，勇猛精神，溢于眉宇。至唱时，凡乐工、前场、配脚等，小有不合，则以气相凌，无丝毫之假借容忍。其登场演剧，同列咸有戒心，而裂冠掷带、拍案顿足 「 乐工不能依节和奏，唱者对之顿足即为痛詈。其势愈重者，则詈亦愈深，与面辱人尊亲无异。」 之事，仍靡日靡有。且胸挺眉竖，时时若有余怒，故无论唱者、观者，皆以毛包呼之，转有不知俞菊笙三字为其姓名者。其唱以《挑华车》一剧为最得手。此剧场面身段，至为繁重，愈后愈紧，叱咤生风。他人不待终剧，精力已疲，惟菊笙举重若轻，无懈可击，至挥舞紧急时，则如电闪风驰，直使人目迷神骇，旋歌 「 唱牌子。」 旋舞，真能品也。