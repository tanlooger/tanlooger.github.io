---
---
---
title: 水卒报警
---



黄河报汛之水卒，有所谓羊报者。河在皋兰城西，有铁索船桥，亘两岸，立铁柱，刻痕尺寸以测水，河水高铁痕一寸，则中州水高一丈，例用羊报先传警汛。其法以大羊空其腹，密缝之，浸以苘油，令水不透，选卒勇壮者缚羊背，如乘马然，食不饥丸，腰系水签数十。至河南境，缘溜掷之，流如飞，瞬息千里。河卒操急舟于大溜，候之，拾签，知水尺寸，得豫备抢护。至江南，营弁以舟邀报卒登岸，解其缚，人无恙，赏白金五十两，酒食无算，令乘车从容归，三月始达，盖即元世祖革囊之遗法也。