---
---
---
title: 解役殴陈星斋
---



陈星斋太仆居忧时，河库道何某聘之课子。干隆己巳二月，赴淮，舟泊丹阳，遇秋审解犯数船，自镇江往苏。两船偶触，解役突率众囚徒入船，各持器械，杂手中铁链，指挥刼雄，罄所有以去。太仆方与客对弈，猝被一囚连殴三炼，头颅脊背受创极重，流血昏晕。盖每岁秋谳时，胥役囚徒互相狼狈，以亡命横行为利薮，而不知星斋之为贵人也。痛定，鸣官，得其主名，经丹阳令请抚军具奏，立置重典，嗣是此风稍戢矣。辛未，星斋服阕入京，高宗方自南巡还，星斋道旁迎銮，犹垂问此事甚详，且霁颜曰：「汝何不言鸡肋不足当尊拳耶？」