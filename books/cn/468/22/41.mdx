---
---
---
title: 悍役不敢登王氏门
---



娄县泰来桥王氏晜弟三人，皆诸生。有催租役至，入门隳突，王怒，殴之，焚其船。役归，诉之令。令逮三生，置于狱，详革衣顶。学使李因培批其牍，驳斥数百言，后云：「要之，秀才欠粮，贫也。役禀被殴，索诈不遂也。因一役而革三生，何其酷也？本欲参处，念尔非个中人也。诸生完款，俟岁考毕，徐徐缴纳可也。」令遂出三生于狱。三生故不肯出，劝之，始赴岁试，由是悍役不敢登王氏门。