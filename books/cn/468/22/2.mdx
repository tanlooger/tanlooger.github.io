---
---
---
title: 崇文门胥役之需索
---



榷税之关，以京师崇文门胥役为最侈且暴，言官屡劾，谕旨屡诫，而积习如故也。商贾行旅，固莫敢或抗矣。凡外官入都，官职愈尊，则需索愈重，大臣展觐，亦从无与较者。干隆时，吴江陆朗夫中丞耀以山东布政使陛见，关吏所索过奢，陆不能与，乃置衣被于外，携一仆前行，曰：「我有身耳，何税为！」既入，从故人借衾褥，事竣，还之而去。

崇文门胥役之于过客，遇有食物，羣攫食之。道光时，有何某者，嗜鼻烟，每行，必携精美古壶十数具，皆贮佳品。一日入城，尽为胥所攫，何大愤，因告其友周某。周曰：「此易耳，当为君报之。」因研疥痂末入鼻烟，贮八九壶，伪为过客，入崇文门。役得烟壶，甚喜，复攫之。越十余日，周复入城，见役皆疥，大笑。胥诘之，周从容语前事，胥皆怒，周曰：「疥已入脏，急忏犹可治，不然，烂死矣。」众惧，跪乞其方，誓以后不再索难。周因与药，并属急须忏罪。越数日，疥者皆瘥，自是诘客稍宽矣。

左文襄以大拜入觐，入都，进崇文门，行李甚伙。门者留难，索巨贿，始放入。时崇文门监督为某邸，翌晨，文襄入觐，至朝房，见某邸来，将诘之。某邸遽向文襄拱手曰：「公昨入城，何必赏若辈以多金！」再三称谢。文襄不及措词，唯唯而已。