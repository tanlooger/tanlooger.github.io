---
---
---
title: 苏拉
---



内廷有当差者曰苏拉，满语，执役人之义也，隶于太监。凡引见者必向索费，然仅京钱四千文，合制钱四百文而已。引见毕，可随意观览，否则即为所逐，不容稍留。若吝而不予，则其恫喝有出人意料外者。某苏拉尝谓一选人曰：「亦携元青外褂乎？」选人曰：「何需此？」苏拉曰：「入对时语言有误，便砍头，彼时即须衣之。」又有引见既毕而回寓者，苏拉往谓之曰：「亦愿扬名天下乎？」其人漫应之。越日，持邸抄至，则有某某谢恩等字，每字索银二两。其人无奈，如数给之。又苏拉者，军机处、内务府皆有之，雍和宫则有苏拉喇嘛，乃喇嘛之执役者也。