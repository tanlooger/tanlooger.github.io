---
---
---
title: 库吏中伤阎文介
---



部吏舞弊，当事者或议整饬，法久玩生，非第无效，或且有受其侮弄者。阎文介公敬铭长户部时，日坐堂皇，严查弊窦，库吏衔之刺骨。一日，文介将入朝，冠上红顶忽不翼而飞，仓卒间，假诸他处而入，则内监已向朝房催询数四。及返，见案上所置醇邸属题小影，亦不知所往，百计搜觅，终不能得。月余，则小影仍置于案，而红顶竟如金杯之羽化矣。文介知库吏所为，驭下益严，然不久即触孝钦后怒，出户部，盖仍为库吏贿内监所中伤也。