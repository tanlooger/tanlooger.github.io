---
---
---
title: 王书常私镌假印
---



嘉庆己巳冬，工部有书吏王书常者，恒私镌假印，冒支国帑，于钦派岁修工程，皆假捏大员姓名，重复向户曹支领，岁耗银至数千余万两。后为工头某告发，置书常于法，大员降黜有差。夫水曹支领，必诸司空签押毕，关知户曹，度支大员复加查核，然后发帑。定例本极详慎，乃诸部曹夤缘为奸，伺大员谈笑会饮时，将稿文雁行斜进，大员不复寓目，仰视屋梁，手画大诺而已，更有倩幕友代画者，遂使奸蠹胥吏，得肆其技焉。