---
---
---
title: 代书须考充
---



代书，州县署有之，当行政、司法混合时代，以代诉讼者书写状纸者也，必考充。牧令初莅任，辄于放告之前考之，先期牌示，某月日招考代书。是日也，官高坐堂皇，应考者静候点名给卷，试以策论或告示，所命题率为清讼息争、奉公守法等语。揭晓所取，八名或六名，给以戳记，盖书状时所钤以为证也。且诉讼者之状纸，无论谁某主稿，必有戳而始为合式，否则官必斥之曰白禀不收，或批曰违式特饬。