---
---
---
title: 部吏索贿于某封翁
---



礼部尚书某之封翁，以某年阵殁，太夫人遗腹生某某，旋由翰林擢礼部尚书。同乡为其太夫人请旌，文已至部，方缮办间，一日，某归寓，三更后，忽有礼房吏造门，请曰：「有要公来见。」问何事，曰：「为公请旌事。」问请旌事胡来谒我，曰：「公请旌，须给小人万金。」曰：「然则汝敢向予搕诈耶？」曰：「索万金，正为公办事也。」问其故，曰：「封翁以某年阵殁。太夫人遗腹生公，公今年应若干岁。然公考试时，少报两岁，是太夫人生公，在封翁殁后二年，于理未洽。」某大愕，问计将安出，曰：「公考试时，府县院及吏部皆有档册，服官后，礼部及各衙门亦皆有档册，应将各衙门所报年岁逐一更正，然所费亦不赀矣。」从其言，赠金如数而去。