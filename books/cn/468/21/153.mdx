---
---
---
title: 益阳县署多鼠
---



湖南益阳县署多鼠，而不蓄猫，咸谓署有鼠王，不轻出，出则不利于官，且日给官粮以饲之。道光癸卯，云南进士王森林令斯邑，邀萧山倪豫甫偕往。倪所居之院甚宏敞，草木蓊翳，日过午，鼠自墙隙出，或戏或鬬，不可胜计，习见之不为怪也。一日，有大猫由屋檐下，伺而捕其巨者，相持良久，鼠力屈而毙。自此猫利其有获而日至，乃积旬而鼠无一出者，后亦寂然。