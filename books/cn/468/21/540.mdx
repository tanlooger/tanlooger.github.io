---
---
---
title: 海参
---



海参为棘皮动物，旧名沙噀，而称干者为海参，今通称海参。体长五六寸，圆而软滑，色黑，口缘有触手二十余。其足在背面者，成磈磊形，在腹面者，三行纵列，足有吸盘。肠管纡长，近肛门处有分歧之管，状如树枝，以营呼吸作用，谓之水肺，亦称呼吸树。雌雄异体。栖息近海，曝而干之，可为食品。以产奉天者为最，色黑多刺，名辽参，俗称红旗参。产广东者次之，色黄，名广参。产宁波者为下，色白，名瓜皮参，皆无刺。别有一种，色白无刺，谓之光参，出福建。然每年自印度、日本输入者亦不少。