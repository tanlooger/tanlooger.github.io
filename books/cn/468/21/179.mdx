---
---
---
title: 羊有烟瘾
---



光绪壬申，汉皋某馆舍之庖人，买一羊于市，归而絷之廊下。不逾时，羊昏然倒，四足直伸，伏于地，俄而口鼻皆流白涎，意谓羊病矣，将烹之。适有好事者自外入，戏曰：「此羊殆有鸦片烟瘾乎？」遂以纸裹烟灰而烧之，熏其鼻。须臾，白涎渐干，自地跃起，雄健如初。次夕复尔。至除夕，庖人杀之，割其腹，见肺孔中有红首虫无数，乃即以鸦片烟熏之，虫皆蠢然出。庖人弃肺于野，羣犬皆不食。后知此羊乃一乡叟所蓄，叟有鸦片巨瘾，每吸烟，羊辄以首探床上，闻烟香，积日既久，遂亦上瘾矣。