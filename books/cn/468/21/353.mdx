---
---
---
title: 无目鲫
---



高宗第六次南巡，于杭州凤凰山宋故宫址葺治行宫，掘地为池，下锸数尺，适得旧池栏杆，皆白石所琢成者，雕镂精绝，盖德寿宫旧基也。池底泥土中，获鲫鱼十余头，长可尺余，而无目，大抵埋于地下，年久之故。工人烹之，食数尾，顷刻皆暴死，乃惧，举余者弃之江，浮至中流，风浪陡作，有大鱼数十附翼而去，人皆异之。后此池又没为平地矣。