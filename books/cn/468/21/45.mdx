---
---
---
title: 焚毙三虎
---



雁荡山西内谷能仁寺之前山，有坑，甚僻静，曰鸦盘坑，人迹罕至，树木阴森。坑畔有一岩，状如覆钟，土人曰钟岩。其下有穴口，高约二尺余，向为兽类窟宅。宣统庚戌冬，有芙蓉村人包某，结伴十余人至坑樵采，遥见钟岩口血肉狼藉，羊豕毛骨堆积甚多，心窃异焉。行近窥之，见一母虎及二乳虎盘于穴中，方酣睡。包等覩状，惊喜，以为能捕虎，则所值殊钜，愈于采樵所得千万也。急招同伴移巨石塞穴口，口不甚高，顷刻毕事。旋斫巨木及杂薪，围钟岩而焚之。自巳至未，火焰极烈。虎被火炙，不能耐，大吼一声，山谷皆震。已将钟岩掀起，一跃而出。母虎以用力过猛，坠于坑底石上，折其脊。二虎子从后窜出，目为火熏灼，不能视，包某等急以樵具击之，皆毙焉。舁回村中，鬻之，得三百金。

豹

豹产亚、非两洲，似虎而小，毛黄褐色，背有黑色圆斑，俗称金钱豹。行走迅速，捕食牛羊鸡豕等物。其皮甚贵。