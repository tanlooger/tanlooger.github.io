---
---
---
title: 犬友
---



李逸园僦高氏宅，与方望之同居，各畜一牡犬。李之犬曰龙，方之犬曰虎，食必共，寝亦偕，若良友然。逾三四载，方设帐于乡，携眷往。腊垂尽，方省李，虎尾之来。龙方卧大门外，遥见虎至，顿起趋；掉尾迎，即奔诣厨下，伺庖丁出，立衔几上肉，走往饲虎。入夜，与虎交颈卧。翌日，虎随方归，龙乃预伺其旁，频曳虎尾狂踊，意似挽留状，盘旋良久。且走诣河干，龙掉尾不已，声嗥嗥然，如怨如慕，虎亦踯躅焉。既登舟，虎反顾，龙亦目送。顷舣岸登陆，两两隔溪而蹲，目注神凝，留顾未已。久之，长吠数声而别。