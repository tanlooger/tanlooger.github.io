---
---
---
title: 海镜
---



海镜为软件动物，一名璅蛣，郭璞赋谓之「璅蛣腹蟹」。其肉可为酱，是为蛣酱。一名海月，粤人呼为膏叶，两片合以成形。壳圆，中甚莹滑，月照之，如云母光，可制为明瓦。内有少肉如蚌胎，腹有小蟹子，如黄豆，螯足具备。海镜饥，则蟹出拾食，蟹饱归腹，海镜亦饱。或迫以火，蟹子避火走出，海镜立毙。人若生剖海镜，则见蟹藏腹中，逡巡死矣。

蚕

蚕，吐丝之虫也，环节蠕动，胸腹及尾有足六对，食桑叶。我国古时育蚕，以青、兖为盛，今则推江、浙二省。蚕自幼虫成长，必蜕皮数次。每蜕皮，则必不食不动二三日，谓之眠。经三四眠，始上簇作茧。茧变为蛹，又由蛹化为蛾，则吐唾液，使茧受湿化软，破之以出，谓之蚕蛾。欲取丝者，常乘蛾未出茧时缫之。既出，则丝绪断绝，不复能缫也。