---
---
---
title: 蛇食猴
---



干隆时，有茅八者，少曾贩纸入江西。其地有深山，多纸厂。厂中人每于日将落时，即键户，戒勿他出，曰：「山多异物，不特虎狼也。」一夕，月皎甚，茅不寐，思一启户玩月，瑟缩再四，自恃武勇尚可任，乃启关而出。行不数十武，忽见猴数十，奔泣而来，择一大树而上。茅亦上他树远窥之。旋见一蛇自林际出，身如栱柱，两目灼灼，体甲皆如鱼鳞而硬，腰以下生九尾，相曳而行，有声如铁甲然。至树下，乃倒植其尾，旋转作舞状。尾端有小窍，窍出涎，如弹，射树上。猴有中者，辄叫号堕地，腹裂而死，乃徐啖三猴，曳尾而去。茅惧，归，自是昏夜不敢出。