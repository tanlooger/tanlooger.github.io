---
---
---
title: 喜蛛
---



喜蛛，即喜子，动物学谓之喜蛛。体细长，褐色，前肢长于全体三倍。所结之网亦为轮形。古谓之蟏蛸，或谓之长踦。

螟

螟，害稻之虫也，凡三种。一曰二化螟虫，长八九分，黄白色，背有黑纵线五，在稻茎或叶鞘间作白色茧。蛾开翅约寸许，翅之外缘有黑点七，产卵于稻叶表面，岁生二次。一曰三化螟虫，形态略同，岁生三次。一曰大螟虫，形体稍大。三者皆自叶腋蚀入稻茎，食其髓质，稻皆白枯而死，农家谓之白瘦。三化螟虫为害尤甚，《诗》「去其螟螣」是也。

蝗

蝗，害虫也，一名蝗螽，以其善飞，亦曰飞蝗。前翅黄褐色，有黑色粗纹，后翅半透明而阔，前胸有脊线，甚高，口器阔大刚锐。飞翔成羣，纷集田间，食稻立尽，为农家之大害。雌虫秋晚产卵于地，翌春孵化，是名曰蝻。驱除之法，普通多掘产卵之地，杀其卵子。迨至春日，多数之卵浮出水面，则收聚而烧毙之。若制大网捕取成虫，亦一法也。