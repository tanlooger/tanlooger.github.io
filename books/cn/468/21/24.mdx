---
---
---
title: 熊罴
---



熊毛色或黄或黑，项下有白毛，形如新月，足粗大，前短后长，能攀援登树，东三省产之，人呼为黑瞎子，以其睫狭而额毛蓊覆故也。偶入田垄，拔芦穄而腋以肘，再拔再腋，则前腋已落，蹂躏徧阡陌，所获不过一二茎而已。

罴大于熊，毛色黄白，颈长脚高，多力，能拔树木。遇人，则人立而攫之，俗呼为人熊。东三省亦有之。

熊罴多喜穴居，熊或藏身于空树中，气热熏蒸，冰雪消融，俗称为坐硐。猎人悉其所在，投以木块。熊接入，垫坐股下。再投再垫，渐以增高，俟其顶与树口平，以斧力斫之。若木块稍大，填塞硐口，可从旁钻刺以毙之。否则虽弹丸洞胸，血流肠出，尚能掘泥土以塞伤口，奋追击者致其命，故虽精于枪技，独力不足以胜之。

熊与虎鬬，必先辟战场，拔尽周匝树木，蹲伺不少动，一若矜其力之猛大者。虎眈眈林木中，不轻出，饥则觅食果腹，俟熊疲，始出鬬，吼哮风从，山鸣谷应。惟熊以力鬬，力鬬恒败；虎以智鬬，智鬬多胜。猎者遇之，辄先殪虎，盖熊蠢不知遁，可两攫获也。

遇河流，牝熊欲携乳熊渡之，往往先衔其一去，复取大石压乳熊于岸畔。若为时稍久，恒致压毙，或为人所攫。

熊升树，知上不知下，直及树杪而跌。跌复上，上复跌，一若练习其憨健之体力者。

青海亦产熊，体肥大，竖其后趾，直立如人，长者达一丈以上。分人熊、狗熊二种。人熊掌圆，能植立半晌，坐于石，前掌不据地，身无臭。狗熊掌长，蹲地而坐，坐亦不能久，臭逼人。

熊性猛力强，能攫取牛马以为食，啸声震林木。善营巢，于石壑中架木为栅。善养羞，不专肉食，穴中积奇花异果。每届严冬，即不动不食，蛰居如半死，谓之冬眠，舌舐其掌不休。俗传熊掌其一可食，牡左牝右。其一不可食，以冬日常掩其臀也。或云，后蹄肉粗，前二掌无不肥。其体纯阳，毛质坚而尖氄厚，年老者方能寝，壮年人不宜也。