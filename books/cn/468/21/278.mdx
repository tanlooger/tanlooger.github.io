---
---
---
title: 三大王捕蟒
---



扬州邵伯埭之东偏有小村，农民十数家居之。咸、同间，距村数里有小庙，以被粤寇之扰，荒龛无主，佛火久寒，有巨蟒踞之，村中鸡鹜豚犬，时有失亡。夏日，有牧童坐牛背，徜徉游戏，而大雨忽至，乃急引牛入庙暂避之。甫及门，则见有电其目、歧其舌者，夭矫盘屈，自栋下垂，粗如量谷之斛，长不知其几何也。大惊，急冒雨驱牛归。其父母问之，久始言所见。自是村人耕牧，皆不敢近庙，而蟒乃益肆，时出逐人，遇犬豕，嘘以气，辄迷闷，乃食之。农人既畏蛇，田污不治，村亦渐荒废，人乃谋所以捕逐之者。顾惮其悍毒，莫敢近，揭榜于众，募能袪之者，赠百金。月余，忽有少年过此，手三尺剑，跨骢马。少年见榜，告众，谓力能治之。乃先至庙审视一周，曰：「此易与耳。」命村人尽拔东南大道上草，凡十里许，不许一茎。少年订约以翌日来，遂策马去，其行如风。明晨，村人之怯者，皆不敢出，其壮者则猱伏树杪，或操火枪遥踞屋顶以伺之。少年至，去庙百步内，下马，趋入庙。蟒方盘两楹间，少年把剑一挥，即出而上马。俄而砰訇一声，庙毁，蟒直窜而出，疾如风，身中断，犹可六七丈。少年鞭马狂驰，瞬息达十里外。蟒追之，亦垂及。而大道上蔓草尽除，蟒稍失势。复可二十里许，有短垣在前，骢一跃越之，蛇亦跃过之。垣既古，不胜重而倒，蟒被压。方欲起，少年回刃一击，脑裂矣。是日，村人见蟒被创，追少年急，知其必致死，皆为少年危，男妇老幼羣集遥望。忽见尘起如雾，一骑疾驰以来，鲜血沾染殆遍，视马上人左提蟒首，右握宝剑，众皆欢呼争趋迎之。权蟒首，重六十余斤。少年不受谢，惟索酒肉。既醉饱，系马柳阴下，而眠于其旁之大石，村人不敢惊。久之往视，则人马皆不知所往矣。

越数日，村人闻捻寇将过境，已与官军接战，大惧。旋闻捻败，其酋三大王者，中枪被擒。寻官军拥俘囚驻营村口，有见三大王者，即曩少年也，以告于众。村人哀之，呼与语，不答，明日遂悬首军门，一村皆哀之。