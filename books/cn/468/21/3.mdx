---
---
---
title: 动物可种
---



秦之北附庸小邑，有羔羊自然生于土中。候其欲萌，筑墙绕之，恐为兽所食。其脐与地连，割绝则死。击物惊之，乃惊鸣，脐遂绝，则逐水草为羣，即今所谓骨种羊也。张守节尝在秦中，问鄂尔多斯贡使，所说亦同，并云此种皆以羊骨种成之，恐古亦当然耳。其种之之法，取羊骨以初冬末日埋地中，初春末日为吹笳呪语，即有小羊从地中出矣。

干隆时，盛京将军某驻关东，其地向无鳖、蟹，惟军署颇多此物。有异之者，请于将军，将军笑曰：「此非土产，乃予以人力种之。」法用赤苋捣烂，以生鳖连甲，剁细碎，和青泥为丸，置日中晒干，投活水溪畔。越七日，即出小鳖，取置池塘中养之。欲得螃蟹，亦以此法种之。

闽人滨海种蛏，有蛏田，亦曰蛏埕。盖蛏产卵期在春冬间，孵化后，常随海潮飘至他处，聚于浅海之岸，稍长，即须移植，故种蛏者常买蛏苗于他岸也。

蚶田，饲蚶于近海之田，待其长大以收利者也。浙东之奉化、福建之莆田皆有之。

有种蛎者，以壳为灰，按时投之，翌岁，蛎丛生矣。

吴中人鬬蟋蟀，有大将军、将军之号。大将军死，必以金为棺，将军死，必以银为棺，瘗于后园，则来岁于瘗所复生者，仍勇猛异常，俗谓之种蟋蟀。