---
---
---
title: 蚁结窠
---



蚁垤恒在地，居高者不多觏。闽中自秋徂冬，羣蚁必就高处结窠，檐牙屋角，所在皆有，泥颗累成，几如海燕之巢，而其大恒过之，惟不若燕巢之修整。迫视之，细孔万千，为羣蚁出入门户。偶破，其中玲珑屈曲，正不异万户千门、层楼叠阁也。间有于松柏梢头结窠者，尤可异，式如鸡心下垂，大且逾瓮，其中结构与檐牙屋角者无少异，惟外形较整洁，遥望之正如绝大之柏子。闽人云，地多白蚁，秋冬则觅常蚁为食，故羣蚁即迁巢高处以避之。