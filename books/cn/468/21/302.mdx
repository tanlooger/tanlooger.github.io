---
---
---
title: 王老者狎蛇
---



温州有王老者，家小康，中岁得一蛇，贮之瓮，日饮食之。历三十余年，蛇日以长，粗如碗，长过寻。老者呼蛇为朋友，每叩瓮呼朋友，蛇即蟠瓮而出。老者每食，蛇必丐其余润焉。已而老者病，蛇蜷伏不自得，日必数绕榻前，若视疾也者。老者疾革，蛇旋绕不忍去。温人固狎蛇，然粗而长者，亦非耳目所习，子息辈颇恶之，然重为父执，亦姑忍之。

无何，老者死，方殓，陈尸堂庑，蛇蟠而上，抚其尸。老者戚属繁，闻耗毕集，衣冠者满堂上，卒覩巨蛇，咸有戒心。老者之子乃语蛇曰：「吾父不幸物故，吊客覩君伟大之驱干，皆局蹐不自安，请暂避。」蛇乃退。棺既盖，扑朔一声，蛇复从梁上下，班班狸首，往返蟠旋之。有顷，蛇以首击棺盖，若人之抢地状者，盖以表其哀悼也。吾国旧俗，人死，日必三祭，七日以外，日亦一祭。老者家属如礼致祭，蛇必与焉。老者之子乃谢之，请他徙，谓骤覩者戒，相习者慢，蛇与主人两有所不利也。蛇点首者再，若会其意，遂去，不复见。

鳄

鳄亦作鳄，爬虫中之体大而猛恶者，长者至丈余，背有鳞甲，甚坚硬，四肢短，后肢有蹼，口大，齿为圆锥状，有齿槽，尾长。性凶暴贪食。居热带地方之河口或沼泽间，吾国亦有之。广东潮安县城东北鳄溪，「一名恶溪，又名意溪，即韩江也。」唐时溪有鳄鱼为害，韩愈作文驱之。是夕，暴风震电起溪中，水尽涸，自是潮无鳄鱼之患。宣统己酉，江宁南城外农人于山间获其一，由暨南学校中人送两江师范学校日本教员解剖，制为标本。庚戌，陈列于南洋劝业会之教育馆中，其体约长四尺余。

鼋

鼋，状似鳖而甚大，头有磊块，故俗称癞头鼋，背青黄色，居于江湖。古以其肉为珍味。浙江布政司署前之池蓄之，游人往观，辄投以烧饼、馒首，与之食。