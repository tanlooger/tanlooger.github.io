---
---
---
title: 蛇报怨
---



吴白华总宪将生时，有红芝茁阶下，为封君踏碎。再索，将诞，复有红芝生室中，因拔之而供诸案。越日，产稷堂少司寇。封君晚发颠疾，顾博学多着作，类傲世不恭之谈。尝以所作邮寄其弟古心太史，太史展卷大惊曰：「是足以赤我族矣。」遂焚之，手书让其谬妄。封君得报，颠益甚。一日晨起，见所蓄犬对之大嘷，起喝之，遂狂吠，伤足，旬日毒发而殒。家众缚犬杀之。夜梦封君冉冉自外入，面有喜色，语众曰：「予少时尝掘蛇穴，尽杀无遗。向者发颠，为蛇所祟，将以覆我宗。幸祖宗厚德，遣老仆某托生为犬，噬予至死，俾予一生受之，蛇怨亦消，此后可勿虑。犬非仇予者，奈何杀之？慎勿弃其骨。」醒而诸人所梦皆合，乃埋犬于祖茔之侧。不二十年，昆季大贵。