---
---
---
title: 蛇食人
---



秀水王某自新疆归，尝语人曰：「予在甘肃遇一武员，面狰狞如兽，鼻唇皆阙如，惟两目炯炯，齿牙峥峥而已。询其故，则谓弱冠时奉差乌鲁木齐，归时只身走千余里，所过皆崇山峻岭，穷三昼夜，无人烟，食则啖干粮，渴则饮涧水，夜则以皮囊悬于树，蜷伏以卧。一夕，睡未酣，忽觉浑身如火灼，囊亦如沃汤，以手摸其面，软如烂瓜，皮毛尽脱，耳鼻与唇亦随手而落，恐怖万状。幸心地尚清，急探腰间匕首出，于暗中力割，惟闻腥臊气，两手滑腻，亦不辨为泥为血。并命再割，乃见一线光。须臾，用力割之，遂出险。心惴惴不知所措，坐石上休息片时。逡巡行半里，见一大蛇盘绕山谷中，粗可合抱，投以小石，顽然不动。俯视之，蛇已死，无首尾，乃悟云，昨夕身入蛇腹，若稍迟醒半时，骨肉皆为所消化矣。今年四十余，五官之不具，面目之改观，皆以此也。」