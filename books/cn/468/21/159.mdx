---
---
---
title: 似麒麟之奇兽
---



松潘镇总兵闪殿魁，直隶昌平人，光绪庚子，于马厩中获一兽，遍身有鳞，状若麒麟，而独角，长九尺，牛趾而马腹，其驯亦似麟。镇署当东，兽自西来入马厩，马初哗之，既屡来，则相安。兽不畏人，牧人皆得近之。或祝曰：「子果麟耶？当朝出晚归，勿惊吾马。」兽果如约去。翌日复来，牧人以白闪，闪因维絷之，而说其状，邮闻于川督奎俊。奎令解省，将以闻于西安行在，意谓两宫将狩蜀，故麟呈其瑞也。后不果献。