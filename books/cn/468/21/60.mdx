---
---
---
title: 李宗望得马宝
---



同治时，鸳湖李宗望宦游蜀中，有往来西藏之贾人某畜一老马，拳毛卷雪，七尺昂藏，日负重二百余斤，自藏至蜀，计程万余里，虽崔嵬屡涉，而未赋虺隤。后忽无故自毙，贾疑而剖之，竟于其腹中得一石，约重五十两，螺纹旋结，有类云母。李见而异之，购以重价。当始得时，盛诸水盆，发泡如汤沸，经年始已。入夜则映月生光。形微圆而色白如粉，刮之甚坚，即马宝也。