---
---
---
title: 犬报皮匠仇
---



甘泉邵伯埭有巡检，署有犬，极灵异。同治丁卯，沉兰洲权巡检事。戊辰，瓜代期满，韩振之代之。当韩履新时，寓于外，诹吉接印，未入署也。沉谓韩曰：「犬其来乎？」曰：「来矣。」盖此犬随印而行，历任皆然。一日，犬戏于市之皮匠铺，匠以刀误伤其足，血淋淋然，返署升堂，直入内室，似觅官之所在者。韩见其状，急唤查究。犬复奔出署门，数数顾，似招人意。因遣役尾之，至皮匠铺，犬独向匠噭噭。既，遂伏地不起。役嗾之归，弗听，询悉其词，乃负之归，并拘皮匠去。及堂讯时，犬忽大肆咆哮，狂噬不已。韩乃申饬匠之不合刀伤其足，令具结，犬乃摇尾而去。