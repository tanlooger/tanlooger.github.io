---
---
---
title: 狗荒
---



光绪时，谭文卿制军钟麟抚浙，其署中厨房所有治具，率多狼藉。盖有外来之狗，大肆咀嚼，纷纷而至，一日无虑百余头，驱之不去，狺狺声彻于户牖。谭恚甚，命捕之，悉纳槛车中，属中军押海宁州，盖援遣戍之条也。其处沙田万亩，人烟寥寂，土人以种棉花，植靛为生。狗穴居野处，自相配偶。越一年，蕃飬孳息，纵横徧地，不能得食，则囓种植之物，根株立尽。土人怒，耰锄雨下，狗皆四散，少焉复合。土人具禀海宁州，以狗荒报，州官某据实申详。谭仍命中军统营兵一哨，多携火器，迎头痛剿。中军抵其处，可二十日，始一律肃清，略无　类，奏凯而归。