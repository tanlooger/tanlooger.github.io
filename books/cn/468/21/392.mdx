---
---
---
title: 齿虫
---



汪耕余尝语俞曲园曰：「人齿中实有虫，有病齿者，或荐皖人王某捉之，召之至，问所需，曰：「无所需，需银针一。」予之。乃持向龈腭间，搯捾久之，得大虫二，小虫六七，大者长三四分，小者一二分，黑首而白身，皆若已死者。其人以纸封裹之，使置暖处，曰：「明日启视。」及明日启视，则已活矣。徧体毛毵毵然，头有须有钳，尾有长毫，腹有六足，行走甚疾。因以杀虫之药杂置其中，非惟不畏，且甚甘之。三日不予食，乃死。」