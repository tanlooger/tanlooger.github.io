---
---
---
title: 麒麟
---



麒麟似鹿而大，牛尾马蹄，有肉角一，背毛五彩，腹毛黄，不履生草，不食生物，圣人出，王道行，则见云。今非洲内地，有兽状似鹿，颈与前脚皆至长，头高于地一丈五尺以上，好食木之嫩芽，名Giraffe，日本人亦译之为麒麟。

雍正壬子、癸丑皆有产麟之事，一在山东，一在四川。山东巡抚岳浚题云：「钜野县新城保李恩家于十年六月初五日辰时，有牛产麟。细加看视，瑞麟身长一尺八寸，高一尺七寸，麕身牛尾。头含肉角，顶带旋毛。目如水晶，额如白玉。徧身麟甲，悉系青色，甲缝俱有紫色绒毛。脊背黑毛三节，中直竖，前向前，后向后。胯腹蹄腕皆有白毫。尾长五寸五分，尾尖有黑毫四缕。」

四川总督黄廷桂题云：「盐亭县永贤乡十一年五月初八日申刻，风雨兼至，有乡民杨士荣耕地避雨，见牛产瑞麟。即往验看，瑞麟身高二尺，长二尺五寸，头中挺一肉角，两耳如鹿，孔内皆黄尖白毛，眼形长细，色如水晶，高鼻准头，红眼膛，黄凹鼻梁，其鼻准两傍，似如意云样。徧身麟甲，青霞四射，微晕黄翠，彷佛孔雀翎羽。各甲缝内俱白毛黄尖，夹紫毫数根。三乳两脊，旁至尾，各有肉粒一道，如豆大，金黄色。脖项至腹及四腿内，亦皆白毛黄尖。尾根长六寸，尾尖有紫毛一绺，旁杂白色黄尖长毛。麕身马腿牛蹄，蹄壳色如玳瑁，周身光彩。」

干隆己未，芜湖民家有牛生麒麟，三日而死，剖其腹，不见肠胃，中如蟹。