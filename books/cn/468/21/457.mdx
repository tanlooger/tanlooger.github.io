---
---
---
title: 谢大令咏哑蚊
---



光绪初，余姚谢小渔大令烺枢尝从其师朱肯然宫詹逌然至湘衡文，以幕中多蚊，而一种悄悄噆人者，其毒螫尤中于不觉，俗谓之哑蚊，爰作诗以志之。诗云：「前生孑孓悄含胎，幻蜕无端起水隈。锋不及防真利吻，肤能暗剥肆阴灾。伴蝇反免营营刺，羞鸟难防熠熠来。裸坏却疑聋俗似，不经苛痛未相猜。本来喜暗畏光明，况趁炎宵有限更。同杂市时偏匿影，聚成雷处忽收声。熏经灼艾能潜躲，饱快如樱始一鸣。倘为露筋祠报赛，莫将哑乐向神迎。」「自注：哑乐，见《宋史？礼乐志》。」