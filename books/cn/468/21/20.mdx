---
---
---
title: 猴以石掷人
---



温州雁荡山灵岩寺之左侧，有谷曰栖贤，谷中羣峯矗立，高可百丈。重楼峯之下，为隐龙障之顶，悬崖突出，约五丈许，人行其下，仰不见天。障旁瀑布飞流，曰小龙湫。瀑下有潭，不甚巨。其畔有岩，横亘如席，旁刻有「郑文公会文处」六字。郑文公不可考，而此岩则因以会文得名。地处幽僻，游者罕至。光绪戊戌夏，有甲乙二人偕至瀑布下，纳凉于会文岩上。方谈笑间，忽一石飞至，粗如杯，正中甲腿。甲乙大惊，以此间无行人，何来飞石，大愕。旋又来一石，闪乙耳旁而过。乙急从石来方向察之，瞥见隐龙障有一猴，绝高大，正俯首拾石。乙招甲急躲入障下，已为所见，幸在悬崖，四旁无路可通。在障下约一小时，乃作归计。甫出障，障上之石如雨下，复躲入。逾时再出，石下如前。如是四五次，日暮矣，猴远去，始免于祸。