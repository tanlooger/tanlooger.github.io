---
---
---
title: 野婆
---



邕、宜以西有南丹诸蛮，皆居穷崖绝谷间。有兽名曰野婆，黄发椎髻，跣足裸形，俨然一媪也。上下山谷如飞猱。自腰以下有皮，累垂盖膝，若犊鼻。力敌数壮夫。喜盗人子女，然性多疑，畏骂。已盗，必复至失子家窥伺之。其家知为所窃，则集邻人大骂不绝口，往往不胜骂者之众，则挟以还之。其羣皆雌，无匹偶，每遇男子，必负去求合。尝为健夫设计挤之大壑中，展转哮吼，胫绝不可起，集众刺杀之。至死，以手护腰不置。或剖之，得印方寸，莹若苍玉，字类符篆，不可识，非镌非镂，盖自然之文，然亦竟莫知其所宝何用也。

猿

猿，同猨，形状类人，能坐能立，四肢皆如手，各有五指，前肢长于后肢，无尾。性慧，善模仿，温和相爱。有猕猴、长尾猴等数种。猿与猴本为同属，惟猴类有颊嗛，且有臀疣及短尾，猿类无之。以人类学言，猿类人，猴类犬，是为猿、猴之别。