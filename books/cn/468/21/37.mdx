---
---
---
title: 狼为胡某所赚
---



辽东多狼患，尝百十羣行于途，行人或遇之，辄饱馋吻，虽寸骸点血，无幸存者。土人设陷阱、置火铳谋捕获，而狼殊狡诈，每望阱却避，从无蹈其机者。轰以火铳，烟未消而狼已近，捕者反为所伤。土人虽苦之，顾莫可如何，惟相约途行者必结伴持械而已。有胡粢如者，吉林新城人，以负贩为业。宣统辛亥冬，自新城贩鞭爆十余万归，时将日暮，途经鸡枫山，遥见狼数十头，自山中出，伸舌露牙，盘踞于道。胡急反奔，羣狼逐之。胡狂奔十余里，见道旁有庄院，双扉虚掩，推入觇之，室无居人，仅一院落，盖土人堆置新割麦处也。念避此，必为所困，反身出。见门首有麦团，高六尺许，乃跃登颠而息，伏其奥以觇羣狼之趋向。羣狼既随胡后，胡左，左之，胡右，右之。逐至此，知被逐者必避于此室也，果相率窜入。胡急由团颠跃下，反阖扉，缚以束鞭爆之绳，手力引之。徐出袋中火柴，燃长鞭万余，由墙头掷入。羣狼窜入室，忽闻此络绎连珠之声，烟尘障眼，遂自相践踏。不一时，数十狼相继毙于庄院。爆声罄，胡亦倦，遂倚门而寝。及觉，天已大明，院中杳无声息。入视之，羣狼枕藉于地，数之，得三十有八，大喜，次第负之归。时狼革价昂，每具可值十余金，因分馈其肉，而货其革，家遂称小康。