---
---
---
title: 薛叔耘见蚁鬬
---



薛叔耘所居阶前，有两蚁穴，东西相望。天将雨，蚁辄背穴而鬬。西蚁数赢什五，东蚁败，乘势蹙之，将傅垒矣，东蚁纷奔告急，遂出穴如潮涌，济师可三倍，逆诸础下。相齮者，相禽者，胜相嗾者，败相救者，相持僵毙不动者，沓然眩目，西蚁伏尸满阶，且战且却。又有蚁自穴中出，向东蚁若偶语者，盖求和也。东蚁稍稍引退，西蚁亦分道收尸。明日视之，则西蚁徙穴益西，无敢东首者矣。