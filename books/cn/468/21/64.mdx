---
---
---
title: 海兰察盗马
---



超勇公海兰察从征西域、金川、台湾，有战功。值内廷时，与蒙古巴林郡王巴图相善，二人皆有骏骥。扈跸木兰，巴欲以己马易海骑，不许，巴曰：「余当夜使人盗去，勿瞋也。」海笑应之曰：「大佳。」及夕，巴果使人往窃，见骏马独立龁草，因潜捕之。讵土窟中一健夫执马缰伏其中，大呼曰：「寄语汝王，吾公行当窃王马矣。」盖海豫为之备也。使者归告，王命严防之。夜半，忽闻帐外大呼盗马者乘马遁矣。俄万帐齐呼捉贼，如山岳崩势，巴马皆惊逸出栈。及追转，而名骏已失。盖海潜至巴帐后，使从者羣呼，及防者出视，而海乘马行矣。翌夕相见，欢饮，巴深服其智，卒以马赠之。