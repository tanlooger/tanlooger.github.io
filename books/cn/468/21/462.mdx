---
---
---
title: 床虱死人
---



雍、干间，常州双桂坊老郎庙有外方旅客宿焉，捕床虱数头，以纸裹之，置墙隙。越数载，复宿其地，偶检壁中纸裹，忆及前事，启而视之，置掌心，臭虫得热气复活。忽嘤然一声，旅客仆地。肆主报官相验。官欲穷其异，竭力搜索，始得其窟于肉砧中。砧高四尺，宽亦尺余。剖之，则中已空，有血球一，大逾鸡卵，色赤，四围攒聚几满，如磁石，如子母珠。盖中间之球，乃其精灵所凝结，不能自动，赖外层之小虫出吸人血，以输送而滋养之。后取出，投诸火焚之，臭闻数丈外。