---
---
---
title: 龙头骨
---



广州陈天如太史家藏龙头骨一具，高尺许，纵横皆倍之，重四十斤有奇，作灰黑色，中有二骨平起，多横槽，莹泽如漆。见者皆以其形似龙，因以得名。出土之年为同治庚午，盖其先人命工凿池，深至二丈，于土色层转中得之。其时地质之学未明，即有格物家，亦皆蔽于旧说，物藏其家，向不示人。挽近科学昌明，海内外博物学家远者邮书问讯，近者踵门索观，评察各殊，仍未判定。惟陈居西樵山麓，水道濴洄，按之《水经》，在汉以前，皆为大海，此物遗骨奇枒，疑为太古时代之水陆两栖类动物，没入地层中，岁月已深，因而化石，故二骨平起处，寖为矿质，独多光泽也。