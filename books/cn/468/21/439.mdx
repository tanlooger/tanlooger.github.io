---
---
---
title: 蝎畏椒
---



蓟州有石桥，相传下有毒物，行旅相戒，莫敢休憩。一日，有贩生椒者，驱二蹇驮椒笼来，苦热，小憩于桥梁，卸其笼，置之栏，驴亦散龁于草际。披襟偃息，倦极熟眠，梦中似有风声，又窸窣作响，疑有人攘其椒，而猝不能醒。久始起，视之，椒故依然，有巨物悬于栏侧，状如琵琶，灰青色，蝎也。大骇欲奔，以其不动，谛观之，毙矣。盖蝎固畏椒也。