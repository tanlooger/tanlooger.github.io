---
---
---
title: 猴受斋
---



余杭之天目山多猴，欲斋猴者，先往韦陀庙烧香陈祝，谓某日来山斋猴，寺僧为之悬牌晓示。届期，主人买馒头一千枚，置于庙外隙地。清晨，羣猴毕集，有一极老者，白髯尺许，伛偻至。旁有二猴，亦白须，相与扶持而来，羣猴跪迎。老者南面就地坐，羣猴拱手亦坐，寂然不哗。二侍者捧馒头献老猴，老者食，然后羣猴共食。食毕，向主人叉手拜谢而去。梁履素孝廉亲见之，告袁子才。子才欲往施斋，以路险草深，不果往。