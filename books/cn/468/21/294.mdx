---
---
---
title: 小蛇摄大蛇
---



黄稼田司马尝为人言，其乡某孝廉礼闱下第，乘薄笨车南归。一日，忽暴热，当午歇凉，御者憩于白杨树下，见一小蛇，长尺许，竟体褐灰色，昂头向上，树间则蟠一大蛇，粗如盌，垂头向下，两头相向，见小蛇口中呼吸，大蛇为气所摄，渐瘫软。御者以小之制大也，颇不平，急起，以足抵小蛇力踏之。小蛇负痛，掉尾鞭其足背。御者固赤足着履，足顿肿。小蛇既殪，大蛇屈伸久之，始蜿蜒穿树而去。