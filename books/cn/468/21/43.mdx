---
---
---
title: 蒋叔南搏狗头虎
---



温州雁荡山产一兽，全身为虎形，头略小，类狗，人呼之曰狗头虎。威猛不及真虎，而凶狠过之。喜搏食牛羊，牧者常戒备。狗头虎见人众，亦无惧，且往往被其伤害。净名寺门临吉星溪，溪有桥曰吉星桥。桥之南有墙，高丈许，直　对岸之山下，墙以内竹木错杂。蒋叔南尝读书于寺，某年春，一日午饭后，倚栏纵眺，瞥见隔溪竹林中有一兽，狗头虎也，黄毛蒙茸，止于林中，搏一羊，吮血嚼肉，呼同侣共观。时有周某欲撃之，谓若能获得，作下酒物，岂不大快。蒋与同侣五人乃各携坚木棍以出。蒋力较诸人强，遂绕道伏于桥之南端墙侧，盖预知其必向此而行也。周率三人出大门，大声发喊以赫之。虎乃弃残羊向桥而奔，蒋举棍突起，撃中其耳府。耳府鼻观为兽之要害，最易受伤之处也。虎大吼，回身跃墙出，超过四丈余地。五人亦大喊追之。虎沿溪狂奔，溪中白石累累，有粗如杯者，大如碗者，被虎爪打击，若弹丸之出于炮口，呜呜四射。适一老人肩物止路旁，警告蒋曰：「君等无火器，欲与之搏乎？」五人闻言大慑，勇遂顿减，为之木立。虎渐奔渐缓，向溪东十井坑而去。至坑口，频频回顾，其目光炯炯，虽距离较远，尚极可怖也。