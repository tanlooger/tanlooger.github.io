---
---
---
title: 金香国杀狗头虎
---



金香国家雁山东内谷之芳垟村，其豚栅旁有柚树一，大可合抱，倚墙而植，与墙相距仅尺许。一夜，有狗头虎经墙外，闻豕鸣，即自墙外跃入，正落于柚与墙之空中。墙以乱石砌之，厚数尺。虎腹部柔软，树又上锐下丰，四足悬空，渐渐挤下，至不能动。翌晨，为香圃之仆所见，虎目突口张，涎沫纷垂，尚挣扎思出，惟绝未号吼，盖惧为人所闻也。旋集众取枪械，击杀之。