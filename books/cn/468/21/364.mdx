---
---
---
title: 沙鱼
---



沙鱼，为鱼之胎生者，一名鲛，长者达二丈余。体为梭形，后部渐细，以达于尾。骨骼柔软，皮厚色黑，鳞为颗粒状，粗糙而坚，口与鼻孔皆在腹面，鳃孔裸出，无鳃盖，胸腹两鳍阔大如翅，尾鳍两叶，大小悬殊。产于热带下之海洋，凶暴无敌。其鳍曝干为鱼翅，入馔。皮可饰刀剑，磨治骨角。种类甚多。背淡灰色，腹白，长八九尺者，曰白沙；蓝色长丈许者，曰青沙；背茶色微红，体侧有红斑长三尺许者，曰虎沙；腹左右有锯状突起长四尺许者，曰锯沙；头有横骨作丁字形，眼在其两端，长二丈许者，曰双髻沙。以上数种皆常见。