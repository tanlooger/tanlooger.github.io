---
---
---
title: 狼噉人
---



齐、鲁间故多狼，每藏深林中。瞰人独行，蹑足尾其后，举前足加人肩，人回顾，则啮喉，断其喉管而死。然性甚怯，见兵器，则远遁，故行旅皆佩刃以行，觉有物加于肩，出刃扬之，狼遂他去，人不敢追，狼亦不敢复来也。有舆夫夜行山中，忘携兵器，行数里，狼来，舆夫不敢返顾，亦不敢前行，窘甚，乃以两手握其足。狼撑持，不得脱，张口啮之，舆夫下伏以避之，狼首乃在舆夫顶上。舆夫急起，以头顶其口，负狼而行。狼初尚以后足踢舆夫背以求脱，舆夫持之益急。久之，狼不动，舆夫疑其诈，不敢释。及家，家人纷执之，则已毙矣。