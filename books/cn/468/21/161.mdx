---
---
---
title: 骆驼
---



骆驼体高八九尺，颈足皆长，性温顺而力强，能负囊橐行远，故名橐驼，方音遂讹为骆驼。生于沙漠之乡，行亦利于沙漠。其趾软，行山路最伤，土路亦不甚速，惟沙地则步轻而匀。蹄无甲，陷沙不深，

-5558-

举趾高，踢沙不扬。牛马行沙漠则反是，故边地有「牛走土，马走草，骆驼走沙不用叫」之谣。老驮户言草地驼行二十步，马行二十五步，能追及，马速于驼也。沙漠马行二十步，驼行，十五步已追及，驼利于马也。且塞外运载，莫便于驼。驼有双峯者，有独峯者，独峯者力足，双峯者毛长。胃中附小囊累累，预贮饮料，行路时以之解渴，故能数日不觅泉。肉峯之奇，有如其胃，中藏脂肪养料，饱即能行七日程，待肉峯隐，再给以水草。饮水不多，食草又不择。每一驼负米一石五斗。后驼鼻绊于前驼之背架，连环相绊，一夫照料，多至十余驼，工省而费少。

恤驼之法，宜备软屉以护其肉峯，扁鞍以护其背，慎牵以护其鼻，「鼻破则力减。」山路施皮鞋以护其足，扶整驼具以防其倾侧，放牧毋睡以防其攘窃，防其惊逸。

驼之遗溺与他兽异，直向后方，故行其后者须慎防之。

有要事须攒程前进者，日行八百里，可数日不食。惟须于起程时，以草裹盐置其口中，而以布蒙其外，严泐之。抵其地，于口旁以锥刺孔，使缓缓出气，以渐放大，至经寸二三而后去布。盖行急时，不及换气，刺以孔者，令其气呼出也，若即去其布，即倒毙矣。

人行沙漠中，仅备干糇，取驼之遗矢，近火燃之，略无牛马矢之臭。

驼能识泉脉，取水时，令一人骑而任其所之，无三里不得清泉者。

饲驼之法，饮水毕，少饲以盐。

驼知风响，风欲起，即趋避，故蒙人常以驼为占风之兽。

驼以青海之柴达木所产为首选，土人云，柴达木种，肉峯高而负重多，胃囊大而耐渴久。中途遇有狂飙，他驼行背风，此独逆风而前。旋风骤至，卷沙成柱，他驼或为卷倒，此独植立不动。其躯干重，筋力强，能御风沙也如此。

驼毛可制种种厚毛织物，其柔软精细者，和之以丝，可织美丽之衣料。蒙古所产，输出于外国者甚多。柴达木所产，丰厚而多氄，制为毡毯，轻柔细润，非他产可比。