---
---
---
title: 墨猴
---



阳朔县产墨猴，大如拳，毛作金色，两目烁烁有光，能于笔筒中盘曲而睡。置之书案间，欲使磨墨，则叩案数下，猴即奋然迅出，跪于砚旁，以两前足捧墨而磨之。使之止，即止。见几上蜡蚁，即捉食之，无或脱者。且能于花盆间拔草捉虫，搜剔殆尽。性喜饮水，即长日，惟以果饲之。或先以至涩极辣之物入水中，迫之使饮，即挖口磨舌，躁扰不宁者累日。自后见水，即闭目摇首，不敢饮矣。康雍间，苍梧太守永常曾蓄其一，历试其技，果然。