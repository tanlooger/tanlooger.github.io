---
---
---
title: 天目山之兽
---



干隆时，有僧志定者，居余杭天目山。山深处亘一二十里，榛莽森列，无道路，产沙木，可为枋。豪猪多构巢树隙，为木工所患。某年忽绝迹，不知所往。山民喜，乃大纵斧斤。有匠某入一荒谷，见一物为藤罥死于树上，视之，状如牛，大逾倍，遍体皆短角，长二三寸，灰黑色如羊，角数以千计，顶上一角，红如血，长二三尺。盖巨藤多蔓大木，此兽偶从崖上误跃而入，角为藤缠，四足架空。且藤性柔韧，无所施力，卒致饿死。始知豪猪悉为所啖，究不知此兽何名也。