---
---
---
title: 龙鸣如牛
---



光绪戊戌，有由海道赴粤者，舟至中途，忽觉波浪翻腾，颠播殊甚。于窗次注视，见南方有二龙，蜿蜒向东行，其体屈曲，高处如山阜，且行且鸣，声类牛，又与吹竹筒之音相似。鸣时海水壁立，舟益播荡，舟中西人咸惊恐无人色，亟转舵向北行。一时许，波浪始平。后询其所见何物，则以大海蛇对，华人则皆谓为龙也。