---
---
---
title: 破迷放龟
---



干隆时，浙东渔者于海畔网得大龟，重六百斤。杭州破迷禅师进香普陀山，以一万钱赎归，集僧众舁之，上招宝山绝顶，浮巨舶，面海放之，龟回波俯首者三而逝。大兴舒铁云作诗以纪之，诗曰：「龟之藏于海者不知寿凡几，海不知几万里，海水不干龟不起。皇天鉴此久沉沦，渔父络龟出海底。龟出海底龟有神，龟来自何处？龟重六百斤，或言七百不等云。一顾矗矗空龟羣，碧落黄泉春一笏。翻身跳出蛟龙窟，雨不作朱鳖浮，晴不作白鸥没。渔上青松象渡河，尔何不衔走泥牛月？使为一目罗，则不如千丝网。载龟一船，莲华十丈。鼍鼓送行小海唱，鲛人泪祖珍珠帐。人生何处不相逢，龟见渔而擒，僧见龟而放。僧来南海风马牛，佛香一瓣飘中流，忽来眼睛鼻孔大于斗。撄成金网无时无，踏破铁鞵有时有，河图、洛书天不守。一万钱，六万字，龟六百斤拜其赐。字字摩娑有生意，险把鲸鲵京观封。焉知鹬蚌渔翁利，擒龙容易纵虎难。吾惟见苍苍之海山，抬龟上山璞可完，掀龟入水珠可还。梵音海潮音，山鬼泣露红斑斑。斧柯可烂床脚不可徙，一物不容海所耻，一钱不直才所使，一字不识众所指。「破迷不识字。」读破相贝经，几为劝学死。凿开混沌窍，留取报恩子。摇头摆尾无人吞，俯者灵，仰者谢，三足谓之贲。宁为巨鳌戴蓬山，生不愿河鲤登龙门。三面之海一面网，水到成渠，叶落归根。君不见来处来从去处去，我歌有句如无句。来者畴有缘，去者畴有权。来时一去时，十有二万年。法师耳鸣，声闻于天。新丰美酒斗十千，脱下袈裟当酒钱，刀镮无恙春无边。」