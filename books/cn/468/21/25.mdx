---
---
---
title: 熊挟人至洞
---



有某者，尝自玉门关外偕某东归，一日，行深山中，突值熊，图匿弗得，遂被挟去。瞬抵一洞，门阻巨石，熊则释人举石，洞门启，以二人置其中，仍掩石而去。时其一人委顿于地，以石隙有日光透入，知此洞颇广，而贮有羊数十头。方拟奔逃，瞥见洞隅尚有一熊，坐而假寐，因以匕首刺中熊目。熊遽以掌挝中某面，某负痛急走。熊则大怒冥搜，每索一羊，则愤裂之。毙十余羊后，忽悟非某，置弗更裂。某惟于羊羣后蹑足却走，偶遇石罅，可容人越，遂奋身以出，竟获更生，惟同行者不知何若矣。此光绪时事也。