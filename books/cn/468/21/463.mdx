---
---
---
title: 床虱臭达数十步
---



长沙南乡雨花亭有刘某所设饭肆，相传有宿之者，必疲惫。有张七爷者，为近地富人，强而有力，闻之，沽酒醉饱，独往宿焉。夜半，酒渐醒，则见帐上忽起赭色斑点，全帐几遍。审视之，床虱也。急起掀帐抖之，均纷纷沿帐循壁，入楼栿而没。张急呼店主入，以所见告，偕店主登而索之，得一败鼓，甚重，异之，疑为其巢穴，舁之下，集薪焚之，臭达数十步外。