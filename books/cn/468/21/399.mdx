---
---
---
title: 闽之蜂窠
---



蜂房，大仅逾盌，垂如莲房，所在皆有之。而闽中蜂窠，则有大如瓦瓮者。某居马江时，其楼角偶结一蜂窠，不旬日，大且如瓠，亦如鸡心下垂。迨结成，则其巨过一石瓮，仅下垂之尖露一孔，羣蜂出入，胥由于此。中容蜂几何，无可测计。外以五色泥构成，间有文彩，悉螺旋而上。蜂则黄质黑章，与常蜂稍异，而性至灵警，人有逼视其窠者，虽蹑足屏息，至相距一丈之地，必轰然来逐。偶不及避，即为所螫，毒苦殊甚，盖合羣力与自卫力均甚富也。

结窠本在春夏时，以其善螫人也，人咸苦之。然未得除去之善法，亦惟避之而已。及秋冬之交，羣蜂已不恒见，仅有一二蜂时缘其孔而伏，若为守卫者然。偶有以长竿遥击之者，坚不可坠，惟五色泥略碎少许，不意致其死命者，即由于此。盖自是而后，常有数十蜂殭堕于地，十余日而窠中蜂已垂尽。人或缘梯凿而取之，则见中为九层，亦如寻常蜂房式。最上一层，径二尺余，围六尺余，以次减小，每层距离二寸许，作小柱数枚，相连属。由总孔达最上层，初不穿层而过，乃由外附之五色泥作成螺旋复道，正如楼阁之有室外梯也，其建筑亦云巧矣。闽人谓是名虎头蜂，冬则蛰居窠中，窠偶破碎，即殭死。