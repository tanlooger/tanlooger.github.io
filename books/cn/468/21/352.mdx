---
---
---
title: 三百余斤之大鲤
---



江阴南乡青阳镇西有王家村，四周为河，游鱼聚蓄其中。每冬，村人皆施网罟，得鱼市钱，视为利薮。春则购鱼重蓄，岁以为常。宣统某年春，下鱼苗，至冬不可复得，村人大愕，乃以水鸦捕之，鸦下俱死，伤十余翼。众益骇，因戽水使涸，以觇其异。水尽，见河底有大鲤一尾，玉翅修鳞，长九尺有奇，权之，得三百六十一斤。鱼身短腹阔，巨口翕张，望之可畏。携以入市，售钱三十千焉。

鲫

鲫，即鲋也，形似鲤，无触须，脊隆起而狭，鳞圆滑，头与口皆小，背青褐色，腹白。产于淡水，长者至尺余，可食。