---
---
---
title: 狼叩门
---



道光戊戌，凌循南宰宣化之龙门县，县治多山，时有狼患。庖丁某暇日假归，夜闻叩门声，出视，久之不返。妻唤之，不应，呼兄嫂同出视之，则有一狼方倚墙人立，某双手扼其喉，见人若不相识，犹扼喉作用力状。众视狼已毙，唤某问故，曰：「顷闻声开门，则狼人立相扑，乃伺隙扼其喉，以急迫，忘呼救，不意狼之遂死也。」