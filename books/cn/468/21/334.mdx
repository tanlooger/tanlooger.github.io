---
---
---
title: 张海鬼论海底动物
---



张海鬼，光、宣间之甬人也，能竟日夜居水中，人称之曰海鬼。又擅拳勇，时持尺刃入海，与水族鬬，辄杀之，曳以归。尝言海中有山，有平地，有深谷。自海中映日光视之，觱沸腾涌，与众水别。时有黑物，若探首，若掉尾，出没其间，人不能辨，虽鲸鲵蛟龙皆不敢过。百丈以下，有数处水热若沸，生物皆不敢近，其热百倍于温泉。山中亦有泉，如人世，自岩穴坌涌。鼋鼍之属，皆居山间，鲸鲵则浮水面，鲛鳄之类则往往狙伏猝起，如虎豹焉。普陀之东数十里有深海，水作漩洑，奇溜无比，虽鱼龙皆畏之。其附近有树一丛，亘十余里，宽亦数里，与人世无异，但皆半透明如玳瑁。林下有方石十余，高五六尺，手扪之，凸凹处类有字迹，疑其为古碑也。林深处多巨蟹，物入者辄为所噬，故不敢入。凡怪物狞恶者多在深海，时或至水面猎食，然不久复入水底。若稍迟，则鼋鼍鲛鳄共搏逐之，或歼或逃，乃已。一日，羣鱼忽惊避，则有物如人，长二三丈，遍体被鳞甲，其头若牛而长须，攫得生物，辄啖之，大惧。已而有巨蟹十数，若结阵者，环而攻之，磔物为数段，段段皆跳动不已。海鬼得其须，可七尺余，粗如儿臂，其末端如藤钩，粗如无名指，以示人，人莫识也。

海鬼尝于衢山东北海中得一物，大如升，其圆若球，质如水晶，有赤光照数十步，取之。不数武，则水族羣集，前接遮围，若将搏噬者。患之，仍投海中，有大鱼衔之，众水族拥以去。海中虾蟹之大，殆如鲸鲵，而蟹为最猛，翻车鱼次之，虽鲛鳄不能敌也。潮在海中，自分数股，众水族各就所适，不相搀越。凡海底、海面，各因深浅以为界，水族各以类居之。或误入他界，必受攻击。鱼龙之大者长三十丈，珊瑚之高者过数百尺，初入水者，见之无不惊异，久之乃识物性，趋避固无难也。