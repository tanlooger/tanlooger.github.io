---
---
---
title: 竹叶青被捕
---



某镇西石桥为乡人出入信道，某年月日，有过桥而病者，全体臃肿，不竟夕而亡。初犹不以为意，久之，凡经是桥者，皆得肿病而死。乡人知有异，远立而观之，见飞禽走兽之过桥者，必堕水死。众皆视为畏途，桥侧人家亦迁移一空。历十余年，丧人不知凡几，禳祷无灵，且有因之而致死者。乡人无如何，听之。

有捕蛇丐至，入境即骇，将近桥，却步不前，询乡人曰：「经是桥，有以病死者乎？」乡人乃详告之。丐曰：「此一种毒蛇耳，生有翅，能飞，不必噬人，人嗅其毒立毙。其名竹叶青，长不逾尺，色与竹叶同。不歼除之，年久，其毒愈甚，恐此间人无同类矣。」乡人因请其捕治，曰：「非得巨黄鳗蛇。不足以语此。」乡人许以重酬，丐请先付川资，往觅黄鳗蛇。乡人虑其诳，犹豫不决，丐慨然曰：「恋小利而忘大患，君等之谓也。某虽贫，亦颇知义，不忍坐视生灵涂炭，终当捕之，惟多需时日耳。」某绅察其诚，付以百金。丐受之，扬长去，约一月还。届期，丐不至。久之，仍杳然，乡人于是疑其诈，某绅亦无言。月余，丐肩荷巨囊至，揖某绅。并告众以爽约之由。盖丐觅黄鳗蛇久不得，即有之，亦不足以当敌，后于荒山中觅得，即肩上所荷者。乡人始感其诚，款待之甚殷。丐嘱乡人觅旱烟管数百枝，削之，收其烟油，得一缶，敷于身殆遍，手脸亦厚涂之。削竹鞭二，长及丈，交叉作钳状，亦以烟油敷之。己则穿厚棉衣袴，鞋袜亦用厚棉制成，复以厚棉蒙其首手，仅露目及指，然后荷黄鳗蛇往，嘱乡人远避。丐将近桥，出黄鳗蛇，竹叶青已飞至，踞黄鳗蛇项。黄鳗蛇被噬，不能脱，委于地。丐见黄鳗蛇不敌，慌甚，挥竹鞭助之。鞭着竹叶青，竹叶青怒，向丐飞来，其疾如矢。丐怖，欲反奔，已不及。于时黄鳗蛇起立若植竿，乘竹叶青不备，乘其后，疾噬其脑，同堕于地，鬬益力，丐以是获免。自顾己身，觉渐肿，知毒气盛，不可近，远立眺望。久之，见黄鳗蛇蜿蜒行动，不复鬬，知已告厥成功，出药燃之，熏散毒气，携瓮往。竹叶青已死，黄鳗蛇昂首吐舌，若迎其主人者。丐以竹鞭钳竹叶青起，纳之瓮中，以黏土固封其口，仍盛黄鳗蛇于囊，招乡人以细长竹竿担瓮，掘土及丈，埋之野。往观者中其余毒，身犹臃肿。丐出药末自服，并治乡人，隔宿肿即退。乡人出巨金酬之，丐受，谢而去。自是，多年畏途仍为康庄大道矣。