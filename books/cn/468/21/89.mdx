---
---
---
title: 孝钦后蓄海獭
---



孝钦后自光绪辛丑回銮后，惩排外之祸，深欲结好于驻华各使，乃召见其夫人，馈贻甚厚，盖自以为羁縻有术也。孝钦习闻外国女子喜畜狗，一日，见某使夫人，谓之曰：「闻西人多喜畜狗，朕亦素喜之。」某夫人笑而答曰：「太后如喜此，某有一黑狗，乃意大利产，当进献。」翌日，遂以狗进，孝钦为之命名曰海獭。自此每见各国公使夫人，无不以海獭自随矣。