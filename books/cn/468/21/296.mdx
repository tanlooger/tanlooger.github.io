---
---
---
title: 蛇窃蛋
---



吴中某甲以开设鸡鸭蛋行致富，行中积蛋，不知其几万亿也。而月终统计，必少数百枚。既而旬日计之，无不少者。甲疑为司事者窃取，其人不甘，早暮伺之，见有蛇长丈余，身围如盌大，高踞梁上，而下垂其头以吸蛋，相距尺许，蛋即升而上。既吸十数枚，则环蟠于柱，力束其身以破蛋，如是而一餐毕矣。明夕又至，亦如之。司事者恍然悟，乃取坚木，削为蛋状若干枚，置筐中，而以蛋覆其上。明日，蛇至，如前吸取，蛋与木蛋相间而入。吸毕，环柱蟠束如故，而愈束愈紧，尾左右挥掉，若甚不适者。久之，直窜庭中，旋滚不已。庭前有隙地，绿草丛生，蛇复窜入草间，自起自落，踊跃倾跌，上下以数尺计，而木蛋终不可化。如是者历三昼夜，乃死。司事者招甲至，剚刃蛇腹，得木蛋，乃言其颠末，藉以自白焉。