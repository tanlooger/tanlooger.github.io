---
---
---
title: 孙尔异驯虎
---



秦州孝廉某以赴试京师，出殽、渑间，遇其同年某，亦应试者，并辔清谈，不觉已过宿站。俄而暝烟四合，不辨途径，骑入万山中，四顾，但林木峯峦，闻熊咆虎啸，心胆殊怯，徘徊将终夜，马力亦不支。望岩下若有光者，趋就之。相去数武，乃辨为虎目也。虎见人，伏如故。孝廉大惧，马亦战栗不能起。方欲转觅来径，忽岩下有声曰：「夜深道险，诸君前途恐有不便，盍就此少息耶？」孝廉却步回顾，视蹲虎之旁，一人立焉，躯干修伟，虬髯若戟。孝廉疑为仙，则趋前曰：「仙师，仙师！」其人笑曰：「我亦人耳，何仙为！」足蹴虎曰：「荷奴为客先导。」虎徐起，鼻嗅主衣，若猫犬者，乃摇尾行，其人招二孝廉从之。两马者，牵之亦不起，其人顾孝廉曰：「听之，明晨来收可也。」从山石中行，可半里，有茅屋三楹，烹芋栗饷客。二孝廉皆饥乏甚，饱啖之，有余味。主人自言：「孙姓，名尔异，故山中人也。幼年行猎山中，尝得虎雏，抱以归，畜而弄之，名曰荷奴。已而虎长，竟驯狎如家畜。一岁，家病疫，父母皆死，一身孑然，与虎为伴。时伶仃孤苦，负债尤累累。族兄某，亦一债主也。所欠才十数千，而迫胁甚至，父母故衣数袭，欲取以偿宿逋。念此为先人遗物，不忍予，因相争夺。族兄怒，挟十数人来，将痛殴之。虎卧屋后，忽大吼而出前，爪搏族兄，裂之，血流滂沱，众惊散。己身不得已，隐此山中，赖虎每日搏兽供之，得自给。终日在荒山中，樵夫而外，不见一人，数年于兹矣。」孝廉问其地，乃歧入陆浑山中也。明晨，孝廉去，以问山下人，则昔年果有此人此事，但入山数年后，不复闻消息，不谓其尚存也。孝廉试归，过山下，再问之，山下人则曰：「曾访数次，杳无踪迹，疑其得道矣。」