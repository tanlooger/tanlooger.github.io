---
---
---
title: 宁国有蛟
---



康熙己卯，有宁国老妪佣于长洲褚方为家，是冬久雪，因告褚曰：「宁国山中雪甚时，可掘蛟。」蛟伏处，雪辄融，土人寻得其处，老幼男女咸往相助，盖为一方除害也。土深一丈，蛟重百斤。深二丈、三丈，则更加重。其形如猪腰，无头尾，色淡黑。或云，即龙蛋。相传野雉与蛇交，子生石上，遇雷雨，入土一尺，沉至极深，积久，则化为蛟。