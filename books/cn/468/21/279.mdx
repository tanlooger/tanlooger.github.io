---
---
---
title: 锦鳞蟒被捕
---



香山某乡地连万山，异物数见。岭上古塔，建自元代，以荒废故，人迹尠至，惟穷氓无告者，或缢其中。久之传有怪异，附近牲畜无故亡失，行客或偶履其地，辄摄去，异迹传播，视为畏途，有牧竖放牛陇畔，与众嬉戏，俄回首视牛，则佚去，惧归受责，急与众童分路追逐。辗转寻觅至塔下，素闻怪异，欲返身去。然恐怖之心，终不敌惧责之心胜，徘徊瞻顾，觉塔之最上层有物动摇，谛视，露双角，竖阴计曰：「得无吾牛果为所摄耶？」四望无术，惟离塔不远，古树交柯，其高参天，乃蹑足猱升其上，以枝柯自蔽。平视塔中，历历在目　有一巨蟒，首如五石瓢，鳞甲森然，眼射金光。适空中羣雁飞过，蟒仰首呼吸，雁翩然坠下，如矢投壶，蟒一一啖之。竖大悸，几坠者再，抱树徐下，狂奔，返告众。众因集议筹所以除之者。或献火攻策，众以为善，挟硝磺，束苇往，劲弩随其后。甫抵岭下，蟒若豫知，昂首塔外，嘘气成云，毒焰熏灼，前行者当之，辄仆地毙。众惧，狼狈走。自是而岭下居人皆远徙，每夜中有遥望者，时见塔上光焰烛霄，虽月晦亦然，度必蟒睛。屡悬厚赏，募人捕获，无敢应召。

岁余，一老翁经其地，日暮，叩门投宿，乡人款之。询悉翁姓古，世为蛇师，操术至精，佥告以所患，翁微笑曰：「往视当报命。」众喜而导之。翁探怀出小瓶，以药涂鼻，并分给众人。既至，翁审视一周曰：「彼方倦寐。」即登树杪，窥觇良久，吐舌而下曰：「此锦鳞蟒也。仆往来江湖数十年，未见此毒物，无怪若曹受创。」乡人固恳捕治，愿厚酬。翁曰：「须招门弟子数辈至，通力合作，或冀能克。」乡人乃馆之于家。数日，门人继至，翁日率之登峯采药，归辄捣碎，裂茅絮为长束，凡十余，傅药其上，曝日中，令干。豫备毕，集众告曰：「此蟒每于子午二时吐毒，锐不可当，惟未后可往。」众如言，偕至岭下。翁命众湿泥涂身，搀以末药，使奋力鸣金，曰：「蟒畏金声，可惊之。」急与诸弟子登树，分燃药束，烟焰向塔注射，遂见黑气自塔冲出，弥漫空中。诸人虽涂药，尚晕眩，几不能自持。鸣金益力，响振山谷，黑气渐微，翁更燃药束助之。药束尽，黑气亦灭，翁跃下，招众曰：「速登，彼已醉于药，无能为。少缓，不可制矣。」身先众人驰登塔顶，腥秽触脑，人畜诸骨狼藉遍地。蟒蟠其间，瞑目不动，五色斑然。众惊呼却立，翁前刃其首而毙，剖脑，获巨珠，类桃核大，纳怀中。去其双角，授众曰：「此最辟毒，凡中诸毒，磨水灌之立愈。」众扛蟒下，聚薪焚之，臭闻数里。翁曰：「诸蟒中惟黑蟒性驯无大害，余均毒甚，锦鳞蟒尤为蟒中之巨擘，不多觏。兹幸捕治尚早，稍延岁月，变幻莫测，虽有智者，无能为力矣。」众大悦，愿酬之，翁不顾而去。