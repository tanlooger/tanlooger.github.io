---
---
---
title: 典库蓄焦脚虎
---



道光乙酉，浏阳马家冲某家猫产四子，一焦其足。弥月丧其三，而焦足者独存，形色俱劣，亦不捕鼠，常登屋，捕瓦雀咬之，时或缩颈于池边，与蛙蝶相戏。主人嫉其痴懒，一日，携至县，适典库某见之，駴曰：「此焦脚虎也。」试升之屋檐，三足俱伸，惟焦足抓定，久不动。旋掷之墙间，亦如之。市以钱二十缗，其人喜甚。先是，典库固多猫，自此羣猫皆废，十余年不闻鼠声。人服其相猫，谓得诸牝牡骊黄外也。