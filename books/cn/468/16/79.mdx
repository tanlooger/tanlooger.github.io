---
---
---
title: 火井盐井
---



蜀中火井、盐井，所在悉有，俱用土法穿凿，有穿至数百丈始得者。盐井水有微咸、极咸之分。火井所出之火，乃阴火也，色纯白无焰，以竹筒引之，衔接数里，分装铁管，供灯爨，岁收其值。铁管可随时启闭，用时启管，燃以火，则赫然熏灼，不用则闭之，熄矣。煎盐、制糖，皆赖此火。

盐

盐，我国久有之利源也，产处分海、池、井三类。海盐乘潮而取，沿海随处皆有。池盐多在内陆，如解县盐池、罗布泊、青海、吉兰太池等处，凝结俱厚。井盐在地层中，如南岭西端、西康山汇及天山斜面皆有。惟天山地层常因雨水冲出，余皆须凿井而取。平原则岷、沱间最多，面积约一万数千方里，凿井易而所获丰也。海滩产盐之地，则直隶之永平、遵化、天津，山东之武定、青州、莱州，江苏之海州、淮安、扬州、通州、海门，浙江之嘉兴、绍兴、宁波、台州、温州，福建之福宁、福州、兴化、泉州、漳州，广东之潮州、惠州、广州、高州、琼州为最盛。