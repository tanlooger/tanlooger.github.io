---
---
---
title: 石膏
---



石膏，即含水硫酸钙，结晶成菱形或燕尾状双晶，硬度甚低。为纤维状者，曰纤维石膏。细粒相集色白如雪者，曰雪花石膏。又有黄、墨、红、青等色，可供肥料之用。入窑徐热之，则失其结晶，而成白色粉末，俗称烧石膏，可用以塑像，或为造窑器模型及装饰品之材料，需用甚广。浙江、云南、湖北及山西之汾州府皆产之。本无水分者曰硬石膏，与岩盐同产。

鄂之应城，为古蒲骚地，其为邑也，东西广九十里，南北袤一百三里，与省会相距陆路二百六十里，水路三百四十里，所产之石膏，名着中外。明季因崖崩而见。咸丰初，邑西潘家集有居民熬售获利，于是效用益广。品分四种，甲等为白提块，乙等为黄提块，丙等为黄白薄块，丁等为色杂细薄块。销路以江、浙一带及赣、皖等处，用作肥料者等尤盛。约计之，岁在三十万抬以上，几占全额之半。湘、闽漆货虽亦藉石膏为补助，然亦仅七八万抬而已。由上海出洋可销十万抬，以贩往日本制造牙粉之数为最。此外散布于襄河中路、长江上游者，其数亦在十万抬上下。