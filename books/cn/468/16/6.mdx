---
---
---
title: 青海矿产
---



青海矿产之富，最多者为煤，次为铁，环海之地，几于无处不有。又次为金，为银，为铜。金产于海南贡尔勒盖及哈尔吉岭、佛山沟、玛沁雪山等处，银产于海南噶顺山、隆冲河等处，红铜产于海北木勒哈拉。其它矿苗发露之处，则更不胜举，若南境之崇山峻岭探采未遍者尤多，兹姑就其大者言之耳。柴达木矿产稍亚之，然南之乌兰代克山一带，北之玛尼岭一带，煤、铁、铅数种，其铅质之良，实为世所艳称。余如玛尼图及鄂果图尔之麸金，则又岁有增加也。「《西宁矿产调查册》，柴达木金矿在光绪辛丑以前，每年产额仅三十两零，其后岁产七十五两有奇，丙午、丁未一百二十余两，宣统己酉三百二十余两。」