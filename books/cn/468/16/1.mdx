---
---
---
title: 矿物
---



我国地质，多构成于石炭纪层，故矿物无所不备，而煤、铁尤多。煤田之面积，约越数万方里，跨于直隶、奉天、山东、山西、河南、四川、云南、贵州、湖南、江西诸省，惟以采掘未盛，且工商二业亦未进步，所蕴藏于地者不可胜数。铜则盛产于云南及安徽、福建、山西、四川、两广，云南尤推上品。黄金则盛产于西藏及四川、吉林、「长白山。」黑龙江、「伊勒呼里山阴。」蒙古。「阿尔泰山。」锡则盛产于广西之贵县、奉天之义州及湖南、福建、广东、云南等省。铅则盛产于山西之大同，锰则盛产于湖北之兴国，铁则盛产于湖南、湖北及广东，银则盛产于广东、广西、贵州、河南及奉天之铁岭，丹砂、水银、硫黄、琥珀、水晶，南岭以南盛产之。若乃于阗之玉，嫩江之珂，医巫闾之珣玗琪，「俗名锦州石。」云南大理府之点苍石，江西之陶土，四川、云南之井盐，天山之岩盐，阿拉善旗及解州之池盐，皆特产也。四川、陕西、甘肃、新疆、奉天有石油矿，而不知制炼法，则以化学之未发达耳。