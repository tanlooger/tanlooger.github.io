---
---
---
title: 石油
---



石油为流质矿物，由地中掘油井而汲得之。学者谓为太古时之海栖动物质所成，或谓炭化物埋入地中，由水汽之作用，积久化成者。深入地中五百尺至数千尺以下，多存于砂粒之罅间。初由井中汲出者曰原油，亦名石脑油，色黄或褐，带绿闪光，不明，有恶臭。入蒸馏器蒸之，加热二十度至百五十度而得者，曰挥发油，性挥发，易燃烧，不宜灯用，仅用以防腐及洗涤器械、布帛之垢腻耳。加热百五十度至三百度而得者，日灯用石油，须加入硫酸苏打洗清之，减其烟煤及臭气，俗称煤油或洋油者是也。加热三百度至三百六十度而得者，曰重石油，可制白蜡，并润滑机器。其重石油，又可分取机械油、「即机器上所涂用以减摩擦之力者。」华摄林、石蜡之类。吾国之山西潞安府、陕西延安府、四川叙州府等处皆产之，惟开采未盛，岁由俄、美输入者，为数甚巨。

鄜、延出石油，见宋沉括《梦溪笔谈》，石油之名始见此。《昨梦录》则谓之曰猛火油。