---
---
---
title: 内蒙矿产
---



蒙古二字，译以汉文，则为银。而内蒙之地，悉为兴安岭山脉所蜿蜒，其矿产，凡一百四十七区，计金矿七，银矿十二，铜矿六，锡矿十三，铅矿五，煤矿六十九，铁矿二十三，阳石矿九，宝石矿三。

或曰，科尔沁有金矿十一，银矿二，煤矿九。杜尔伯特有金矿四，煤矿五。札赉特有金矿四，煤矿三。郭尔罗斯有金矿八，银矿一，煤矿三。敖汉有金矿三，银矿一，煤矿一。奈曼有金矿二，煤矿六。巴林有金矿四，煤矿七。札鲁特有金矿七，银矿一，煤矿三。阿尔科尔沁有金矿三，银矿二，煤矿九。翁牛特有金矿十，银矿三，煤矿十一。克什克腾有金矿四，银矿一，煤矿八。喀尔喀有金矿七，银矿三，煤矿八。喀喇沁有金矿三，银矿一，煤矿一。土默特有金矿二，煤矿二。伊克昭有金矿三，煤矿三。乌珠穆沁有金矿四，银矿一，煤矿十二。浩齐特有金矿六，银矿二，煤矿三。苏尼特有金矿六，银矿一，煤矿十一。阿巴哈纳尔有金矿三，银矿一，煤矿三。阿巴噶有金矿一，银矿二，煤矿九。四子部落有金矿四，银矿一，煤矿二。茂明安有金矿七，银矿六，煤矿九。喇特有金矿一，煤矿三。

金

古言黄金为诸金之长，故独得金名，实为化学原质之一。其杂于石英矿脉间者，曰山金，状如块，或如粒。含金之岩石，崩而为砂，随水流去，曰砂金。质柔色黄，寻常酸类，俱不能溶解之，入王水，始溶解。其延长性最富，以制货币器物，必和铜少许。吾国颇多。