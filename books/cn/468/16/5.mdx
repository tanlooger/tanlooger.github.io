---
---
---
title: 新疆矿产
---



我国矿产，皆导源于葱岭，新疆面积四百四十余万方里，实居葱岭之麓，菁英蟠结，为天下奥区。如叶城之密尔岱山，和阗呢蟒依山之玉河，洛浦之大小胡麻地，于阗之阗子玉山，皆产玉区也。昌吉之罗克伦河，迪化之金岭，镇西之乌兔水，宁远之沁水，塔城之喀图山，阿尔秦山，于阗之苏拉瓦克宰列克，焉耆之额布图恪克圆古尔班，产金区也。迪化之齐克达巴罕，「亦名达坂城。」产银区也。拜城之却尔噶山，库车之苏巴什，迪化之柴俄山，惠远之哈尔罕图，塔城之塔瓦克池，产铜区也。孚远之水西沟，拜城之明布拉克，惠远之索尔果岭，伊犂之特穆尔图淖尔，产铁区也。焉耆之察罕通古，乌什之库鲁克，镇西之羊圈湾，产锡产铅区也。苏海图山之青石峡，库尔喀喇乌苏之独山子，库车铜山之麓，疏附之库斯浑山，产石油区也。西湖将军沟、旗杆沟，产石蜡区也。「石蜡产于崖石罅中，质凝结如脂，制洋蜡洁白光亮，胜牛羊油十倍。」鄯善之柯柯雅，绥来之塔西沟，迪化之通古斯巴什，镇西之大小港，阜康之大小黄山，「黄山煤硐层万年不竭。」哈密猩猩峡，产煤区也。「新疆煤矿不可枚举。」鄯善之乔尔塔什，产水晶区也。新疆宝藏之富若此，而公私凋敞，古窳贫瘠，至为全国最者。盖已开之矿，如于阗岁产金五六千两，而官吏侵渔朘夺，转为民病。未开之矿，以铁道未通，转运不易，决然弃之，可惜也。