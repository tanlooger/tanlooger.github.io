---
---
---
title: 石炭
---



石炭，俗谓之曰煤，乃太古时代之植物，经地球之变动，埋入土中，绵历岁月，次第变化而成。有广狭二义，广义包括黑煤、无烟煤、褐炭、泥炭而言，狭义专属黑煤。

黑煤亦称黑炭，又曰烟煤，吾国产地甚多，近顷之着称者，为直隶之开平、滦州，江西之萍乡，其色黑，有光泽，坚如石，此石炭之所以得名也。燃之，发黑烟，有异臭，可制为煤气及工厂汽机之燃料，需用甚繁。

西人又谓我国产煤之区，无省无之，惟以此较彼，则有多寡之殊。北方如直隶、山东、河南、山西，产煤皆极盛，而尤以山西为多，内蒙、东三省略次之，西北一带又次之。然甘肃、新疆之煤源，亦所在皆是。扬子江流域与东南沿海之地，其状与西北同，盖限于地而觅煤维艰也。惟湖南、江西，则不可以概论，湖南尤为南方之山西。要而论之，西方与西南各省产煤之地，亦如恒河沙数，惟煤力极薄，煤源亦不巨耳。

沥清煤与无烟煤，皆产于我国，而以无烟煤为尤贵，山西、湖南皆无烟煤源最富之区域。国人多用无烟煤，以燃烧之际，不用烟囱故也。而沥清煤亦极为世所称重。盖煤地所出，皆以沥清为极多。吾人今试以山西、湖南之无烟，直隶、山东、江西之沥清，以与五洲最良之煤相较，伯仲之间，亦岂易轩轾耶！