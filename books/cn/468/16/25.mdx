---
---
---
title: 硇砂
---



硇砂，成分为绿化铔，常为树皮形之块，或粗末，白色，间有红黄色，味辛咸，入水易溶，热则径变为气体，多产于火山旁及烧过之石灰坑中，亦可由阿摩尼亚气与盐酸气直接化合而成。硇，或作磠。吾国所产磠砂，出库车，其山无名，唐时呼为大鹊山。山极热，夜望之，有光如列灯。取砂者，春夏不敢近，然虽极冷时，必去衣，以一皮裹其身，仅露两目，入洞凿之，一二小时即出，而皮已焦，不能逾三小时也。砂着石上为红色之星星，取出者皆石块，每石约重十数斤，仅得砂一二厘。携之者，以瓦坛盛石，密封其口。坛不可满盖，火气至重，满则热甚而砂融矣。然受风受潮湿亦融。贾人携此，每行十数日，遇天气晴明无风时，揭其封以出火气。嘉庆朝，徐星伯过库车，曾携数石密封之，抵伊犂，则皆化黄粉而不见砂。且即其地觅之，亦不易得。惟白色成块者不化，乃其下等也，然可及远，内地所谓磠砂者此耳。