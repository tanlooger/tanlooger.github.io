---
---
---
title: 江西矿产
---



江西位于安徽之西，面积约六万八千方里，东西南三方多山，北方则为扬子江之平地与鄱阳湖，凡河流悉汇归之，故水利极便。全省矿产，实驾安徽、浙江、福建而上之。盖湖南界有铁石炭，福建、浙江界有金、银、铜、铅，其它如萍乡附近及九江附近之铁山、铜山皆其着称者也。

金矿，奉新、鄱阳、高安、临川、「临川之矿在县城西四十里，宋时曾事开掘。」上饶、萍乡、「萍乡银矿，咸丰时曾用土法开采，矿脉极旺，矿苗掘至六十丈，卒以排水困难，遽尔中止。至同治壬戌，再事开采，亦以无法排水而失败。」大安岑、金沙沟、「砂金。」叶线坑、七宝山、大安里、棚家坊、雩都、宁都、瑞金皆有之。银矿，鄱阳、德兴、上高、临川、金溪场、金溪、玉山、弋阳、南城、「宋时曾开采。」会昌、雩都、瑞金皆有之。铜矿，彭泽、洪州、德兴、临川、上饶、宜春、新喻、上犹、赣山皆有之。