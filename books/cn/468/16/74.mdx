---
---
---
title: 河底古木灰
---



干隆丙午，江南大旱，各乡河港皆赤裂百余日，居民多赴城濠中，掘黑泥，和面作饼。相传此城为沉法兴聚粮处，年久化为泥也。乡人以各河底皆有黑泥，亦掘之，至五六尺许，辄得泥如石炭者，然不可食，以作薪，火乃终日不熄。其质非土非石，有大至数围须用斧劈者，有碎叠成块缝层层可揭者，细验之，则大者本巨木，层叠者则木叶所积，年久烂成块也。江南惟沿村有树，其河港之在畴者罕所植，间有之，亦必取作器，小则伐为薪，其孰肯砍而弃诸河乎！或谓是必洪荒以来，两岸本多树，随山刊木时，始伐而投之，历千万年成此耳。是岁数百里内河港皆掘得之。