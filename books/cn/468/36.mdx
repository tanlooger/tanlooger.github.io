---
---
---
title: 明智类
---



傅青主知子将死

傅青主徵君山善草书，一日醉後，偶作草书，书毕偃卧，书置几上，子眉潜以己书易之。傅醒见之，叹曰：「我昨醉後偶书，今起视之，中气已绝，殆将死矣。」眉亟白其事，山曰：「然则汝不食麦矣。」後果然。

邵薪传知死贤於生常熟邵薪传刑部灯，顺治壬辰进士，尝言向子平未是达人，既知富不如贫，贵不如贱，便应知死贤於生。

计甫草知了一生或问计甫草暇日何以自娱，计云：「赋诗弹碁，俱增恶业，但能日诵《楞严经》两卷，便足了一生事。」

林视公卜真宅鄞县林视公岳隆，为侍御祖述子，少宰栋隆兄，家世贵盛，而超旷自喜。尝预为生藏，每春秋佳日，必命仆荷榼相随，自携一卷诗，日造饮其所。人过问之，林笑答曰：「卜吾真宅，爱此寂居。游云翩翩，古今无期。」

融和满汉顺、康间，有以融和满汉直陈於殿试策中者，溧阳马章民世俊所对策有云：「臣尤有进者，唐贞观时，天子问山东、关中之同异，而其大臣曰：「王者以天下为家，不宜示同异於天下。」裴度既平蔡，即用蔡人为牙兵，曰蔡人即吾人。今天下遐迩倾心，车书同轨，而犹分满人汉人之名，恐亦非全盛之世所宜也。」宜兴储遯庵方庆所对策有云：「陛下既为天下主，即当收天下才供天下用，一有偏重於其间，臣恐汉人有所顾忌，满人无以取信於天下矣。」

魏文毅请鄂督移荆州康熙甲辰，吴三桂定云南，使镇之。魏文毅公裔介上疏，请命湖广总督自武昌移驻荆州，从之。及三桂反，湖南州县俱陷，卒不得以只轮匹马躏及荆湘，人以是服文毅之先见也。

查容知吴三桂欲叛吴三桂之未叛也，幕有查容，敬礼倍至。查察其有异志，久欲去之。一日，与宴，伪为醉後失仪状，不告而出。濒行，题一诗於壁，有「将军有酒能投辖，壮士闻鸡已出关」句，三桂亟遣材官往追，查策骑直前，提材官掷之於地曰：「乃公终不为汝留也。」材官归报，三桂大怒，遣人杀之，微服间道乃免。容，字渐江，一字韬荒，海宁人。

颜修来知生死颜修来，名光敏，字逊甫，曲阜人，官吏部郎中。嗜读书，善鼓琴，精骑射，躭山水，好友，勤於睦族，年四十卒。生平不信浮屠、星命之说，尝言躯体犹炭，神气犹火也。火传於炭，然後能为功，炭当风则易烬，扇之则立烬，置密室覆以灰则後烬，然则谓人可长生者妄也，谓死有时，不可先不可後者亦妄也。

圣祖机警圣祖登极，甫八龄，时鳌拜当国，势甚张，以帝幼，肆行无忌。帝日选小奄之强有力者，令习布库以为戏。布库，满语也，相鬬赌力。拜入奏事，不之避也。拜更以帝弱且好弄，心益坦然。一日入内，帝令布库擒之，十数小奄立执拜，遂伏诛。陈圆圆知吴三桂必败平西王吴三桂之妾陈圆圆，逆知三桂必败，出家峨眉山， 「 在四川嘉定府峨眉县。」 其妆阁在云南五华山华国寺後，曾留影一帧而去。

刘玄初为吴三桂画策蜀人刘玄初客吴三桂幕，康熙癸丑，平南王尚可喜、靖南王耿精忠皆疏请解职东归，三桂世子应熊使人致意於三桂。三桂命玄初拟草，玄初曰：「上久思调王，特难启口，王疏朝上而夕调矣。」三桂怒，出玄初为盐井提举。贵州变，三桂驻兵松滋，三月不进，玄初上启曰：「愚计此时当直捣黄龙而痛饮矣，乃阻兵不进，河上逍遥，坐失机宜，以待四方之兵集，愚不知其为何说也。意者王特送诸大臣入朝，为王请乎？诸大臣救死不暇，乌能为王请也！若曰待世子归乎？愚以为朝廷宁失四海，决不令世子返国也。夫弱者与强者鬬，弱者利於乘捷，而强者利於角力；富者与贫者讼，贫者乐於速结，而富者乐於持久。今云南一隅之地，不足当东南一郡，而吴越之财货，山陕之武勇，皆云翔蝟集於荆襄江汉之间，乃按兵不举，思与久持，是何异弱者与强者角力，而贫者与富者竞财也。噫！惟望天早生圣人以靖中华耳。」三桂不答。

天然和尚知萧墙之祸广州海云寺林峦秀蔚，为海山佛国之佳境。明末，僧今湛主之。鼎革後，天然和尚主讲焉。平南王尚可喜镇粤时，为之广寺田，铸佛像，土木之盛，近代罕有，遂为海邦上刹。天然即曾起辛，明末以名孝廉教授乡里，知时事不可为，披剃出家，父母姊妹咸为僧尼，人多异之。及国变，缙绅父老多遁迹空门，天然为之汲引，世人始服其先见焉。可喜仰慕高踪，礼聘至邸，一宿即告归。或问之，曰：「平南具佛性，而无定力，游豫多忍，萧墙之祸不旋踵矣，遑计其他耶！」後悉如其言。

南征小校以计惊贼康熙乙卯，大兵讨吴三桂，涿州有小校从军行。校初入伍，无他技，惟善烹饪，遂留为军士具食。一日，爇饭初熟，贼刦营入，众奔溃。校以饭囊系马後，囊蒸马背，马咆哮，转入贼队，贼将惊惧，因转败为胜，大破贼众。主将嘉之，拔为队长，後累功至护军参领。费武襄防黩武穷兵之渐费武襄公以国戚封伯爵，大兵征噶尔丹，出为抚远大将军。康熙丁丑，既奏凯，众欲露布扬功绩，费不谓然。其疏惟言「兵至某处迷道，某处败绩，某处绝粮，此行屡蹈危机，皆臣失算之故。今凭藉圣天子洪福，徼幸成功，实非意料所及」。幕客皆咎其失体，费曰：「天子深居九重，如见策勋太易，必至好大喜功，士卒劳瘁，不可不使上闻之，庶异日无穷兵黩武之患也。」人皆慑服。

毛稚黄自相审矣有客荐相者陈生於毛稚黄，谓其术比许负。毛曰：「贫贱吾所自有，富贵本非所望。夭寿不贰，修身俟之。仆自相审矣，故无烦此公饶舌也。」

王丹麓谓天幸德我王丹麓年踰四十，益困，其妇语之曰：「同学少年皆不贱，奈何夫子独长贫？」王曰：「昊庐少詹有言，贫者上天所设以待学者之清俸。金陵吴介兹亦言，天以贫德人。今处俦类之中，天幸德我，特颁清俸，义难独享，愿以共卿。」妇曰：「君意良厚，但不知何日俸满耳。」

乔文衣悟人世升沈内邱乔文衣司城鉢官京师时，尝於夜半过午门，踽踽独行。万籁俱寂，猛思日中百亿生灵，今归何处，乃悟人世升沈，如此而已。

罗瑕公看春夏光景上元罗瑕公孚尹尝云：「楼居受用天气，看春夏过接处，光景绝微。」

陆丽京善思误书陆丽京诵读明敏，善思误书，尝阅《韩非子》，至「一从而成危」句，曰：「是一徙而成邑也。」後令他人覆射，无一合者，惟其弟左右为（土戚）中之。

任待庵悟盗金者为裴爱康熙时，安西估魏丙贸卉布於上海，夜就逆旅醉卧，风雨大作，失橐金三百两。时上海令为萧山任待庵辰旦，素善谳，而是狱乃不能定。因诣城隍庙祷之，请神以实告，乃留捕之随往者，使待命於神寝宫。入夜，捕梦寝官有幼妇出，右手抱细女，左手挈衣与之，及接视，则裙襴也。归以告令。令俯首再三，仰而言曰：「赐衣而得裙襴，非衣也。非衣者，裴也。岂有裴姓其人者耶？」捕叩头曰：「似也。闾左有裴爱，无赖也，不事家人生产作业，而僦旅舍旁以居，得出入於舍，此当是也。」任曰：「然。然则其抱细女者抑可知矣。夫细女，爱女耳。吾闻纳音之数，阳姓从左，今左非衣而右爱女，其为裴爱无可疑者。」遂收裴，拷之，得实。

赵洞门知吴薗次可恃赵洞门为御史大夫，宾客盈庭，车马辐辏，望尘者接踵於道。及罢归，出国门，送者才三数人。寻召还，前去者复来如初。歙县吴薗次太守绮独落落然不以欣戚改观，赵每目送之，顾谓子友沂曰：「吾百年後，终当恃此人力耳。」未几，友沂卒，赵亦以痛子歾於京邸，两孙孤立，薗次哀而振之，抚其幼者如子，字以爱女，一时咸叹赵有知人之明。

圣祖知张伯行为清官仪封张伯行尚书通籍，用内阁中书，总河张文端公异其才，题赴河工，以劳绩补济宁道，旋迁江宁按察使。康熙己卯，圣祖南巡，以伯行为江南第一清官，徧问大学士督抚以下，推奖无异词，大悦，曰：「汝等何不保举？朕保之，将来居官好，天下以朕为明君；若贪赃坏法，天下人笑朕不识人。」驾至松江，即擢福建巡抚。又伯行抚苏时，以缉海盗及科场二事，与总督噶礼互讦，廷臣多袒噶者，上谕削噶礼职，而伯行留原任。时江左士民欢声徧朝野，榜於门曰：「天子圣明，还我天下第一清官。」焚香结彩，拜龙亭，呼万岁者，至数十万人。复有数万人赴京师畅春园，跪疏谢恩，愿各减一龄，益圣寿万万岁，以申真实感激之忱。

圣祖知施世纶偏执康熙辛巳，漕督施世纶方官淮徐道，适湖南按察使阙员，大学士伊桑阿等以九卿保举世纶入奏。谕曰：「施世纶，朕深知之，其操守果廉，但遇事偏执，百姓与生员讼，彼必护庇百姓；生员与缙绅讼，彼必护庇生员。夫处事惟求得中，岂可偏私！如施世纶者，委以钱谷之事，则相宜耳。」

圣祖知熊文端遗疏之伪孝感相国熊文端赐履引退後，初留京师，嗣疏辞食俸，归老江宁。康熙己丑卒，遗疏至京，其同姓编修熊本窜入荐己语。上览疏，谕廷臣曰：「熊赐履学问既优，人品亦端，此遗疏内荐举其侄熊本，必系虚伪。」命总督噶礼确察。噶礼取其疏草以进，果无是语，下法司鞫勘，论熊本罪如律。或曰，噶礼迎合忮忌，所呈疏草未可据也。

圣祖知三藩之宜撤康熙甲寅，尚可喜请撤藩，吴三桂、耿精忠亦阳请以觇廷议。满洲米敏果公坚言宜撤。既而三桂、精忠相继叛，人谓撤藩速变，圣祖谕廷臣曰：「朕少时即以三藩势焰日炽，不可不撤，岂因其叛，遂委过於人耶！」

富春知王亶望不久宗室辅国公富春任杭州将军，抚军王亶望，贪吏也，耽声色，元旦拜圣牌，王困酒，日中始至，富正色责曰：「元旦为履端令节，拜牌乃臣子礼仪，安可迟延，是玩愒也。」王长跽请谢。富退谓人曰：「王公其不久乎！」逾年以贪纵败，如其言。

爱星阿知明珠爱星阿曾偕吴三桂入缅，擒获明桂王由榔，以功任领侍衞内大臣。初，索额图以椒房擅宠，时明珠为侍郎，因索而见知於圣祖，爱谓索曰：「明之材智在君上，今虽因君见用，殊畏愞，盖忌君也，他日齮齕君者必明。」索不悟。後明引高士奇、徐乾学辈为党，索为所挤落职，抑郁以终，如爱所料。

世宗批示之明察世宗明察特甚，屡於批示中见之。某获罪受锢，在狱，上书自陈，有「辜负天恩，羞惧交并」之语，批云：「知汝惧死实甚，然羞则未也。」批某督密奏云：「朕未践祚，即谂知汝，汝谓朕为盲耶？」批示某抚云：「善治本省，朕虽未悉汝面，然汝之政绩朕皆谂悉，莫谓朕无耳也。」批刑部秋决一案云：「犯妇某氏谋死亲夫，例应处刑。但该氏以丈夫逼其为娼，情急自衞，与因奸成命者有别，应免治罪。且该氏贞洁自保，至死所天而不顾，大义灭亲，亟宜为建坊旌表」云云。

世宗察下情雍正初，世宗因允禩辈蓄逆谋，故设缇骑，四出侦伺，即闾阎细故，亦皆上达。有引见人欲买新冠者，路逢人，问其处。次日入朝，免冠谢恩，上笑曰：「慎勿污汝新帽也。」王制府士俊出都，张文和荐一健仆，供役甚谨。王将陛见，仆豫辞去。王问故，仆曰：「汝数年无大咎，吾亦入京面圣，为汝先容。」至此，乃始知仆为侍衞某也。

世宗知部臣疏於入署刑部大门之匾额，相传世宗遣人取之，部臣不知也。一日御门，询及「尔部有额否」？对以有。上命人舁出，示之曰：「额在此久矣，而若辈未之知，则平日疏於入署可知也。」诸臣叩首引罪，自是额亦不复发出，故遂无额。阿文勤与年羹尧踪迹甚疏阿文勤与年大将军羹尧为同年，年入觐时，宠眷方隆，文勤知其必败也，落落然与之踪迹甚疏。一日，年在朝房中语文勤云：「我二人乃老同年，形迹何落寞若是？」次日即馈多仪於文勤，文勤仅纳袍褂料各一端，自诣年邸致谢，此後遂不通往来。年赐死，牵连者众，文勤竟不为所累。

蒋衡知年羹尧必败年羹尧镇西安时，广求才士，罗而致之於幕中。孝廉蒋衡应聘往，年甚爱其才。曰：「下科状头当属君。」盖年有权势，试官皆不敢违也。蒋见其威福自用告同，舍生曰：「年公德不胜威，祸必至，吾侪不可久居於此。」友不听，蒋佯称疾发，辞归。年赆以千金，蒋辞不受；易百金，乃受。归未踰时，年以事诛，幕宾皆罹其难。年素侈，用不及五百者不登簿，蒋故辞千而受百。时雍正乙巳也。

孙剑才知年羹尧必败湘人孙剑才以善卜客年羹尧门下，居二年矣。年建邸，术士咸集，皆曰：「百年之业也。」孙曰：「俄顷可墟耳。」年大怒，将杀之，孙自陈愿一言而死。乃召之至，孙曰：「大将军大祸在前而不悟，愿就死。」年诘之，孙曰：「大将军威震中外，然功高则疑，主上苛察而羣下构陷，非福也。且张广泗、岳锺琪率军征西，方成犄角之势，所以制将军也。果能遣人往刺张、岳，自统大军入燕，燕破，各省不移檄而定矣，此子孙万世之业也。」年曰：「成败不可知，吾固握有兵权耳。」孙由是得释，变姓名而遁。其後年眷入京，中途遇盗，失其子。及雍正乙巳，年赐死。年子既为盗所掳，教之读书、学剑。盗为谁？孙剑才也。盖逆知年之必不善终，欲存其嗣，故出此刦人之策耳。

世宗不信岳襄勤谋逆谣言雍正乙巳，成都岳襄勤公以一等公总督川陕，勋高望重，持节故乡。丁未秋，成都谣言有谓襄勤以川陕兵马反者，疏闻，谕曰：「数年以来，在朕前谗谮岳锺琪者甚多，不但谤书一箧，甚至有谓锺琪系岳飞之後，意欲修宋、金之报复者。其荒唐悖谬，至於此极。岳锺琪懋着功勳，川陕兵淳良忠厚，其尊君亲上，众所共知共闻。今奸民乃云从锺琪谋反，是不特诬锺琪，并诬川陕兵民以叛逆之罪矣。」特饬疆臣黄炳、黄廷桂严审造言之人，旋讯知为湖广奸民寄居四川之卢宗汉播造浮言，乃论斩如律。

伶人机警年羹尧率师出征，朝士设宴为祖饯，演剧以佐觞，所点某出曲本中，有「瓦罐不离井上破，将军难免阵前亡」二句。及扮演登场，曲已过半，方猛然悟之，然已无及矣。点者不敢声。讵知某伶竟改为「瓦罐岂必井上破，将军此去定封王」，座客击节，赏赉有加。又《文昭关》之伍员例宜佩剑，某伶结束登场，误悬腰刀一口，出场方觉，同辈咸为之寒心，座客亦有腹诽之者。某伶绝不介意，乃将「过了一天又一天」四句，改为「过了一朝又一朝，心中烦恼何日消？腰中佩了三尺刀，父兄怨仇不能报」。点者嘉许之，赉以百金，伶由是知名。

高宗精音律，《拾金》一出，御制曲也。南巡时，崑伶某净名重江浙间，以供奉承值。甫开场，命演《训子》剧。时院本《粉蝶儿》一曲，首句俱作「那其间天下荒荒」，净知不可邀宸听也，乃改唱「那其间楚汉争强」，实较原本为胜，高宗大嘉叹，厚赏之。

蒋适园知老僧杀人铅山蒋适园坚，为心余之父，七岁，从叔游法云寺，听讽经。庑有县署捕役数人以踪迹杀人犯至，方坐谈，蒋微闻其言曰：「某僧被杀，不得主名，奈何？」乃私告其叔曰：「杀人者即堂上老僧。」叔问何以知之，曰：「彼诵经而目屡顾，可疑也。」语为捕者闻，牵僧去，一讯即服。

高宗不取好名无实之举乾隆癸酉，近畿蝗，曹文恪公秀先方为御史，疏请御制祭文，颁发有蝗郡县，誊黄祭告，并稽古典举行蜡祭。手敕曰：「煌蝻害稼，惟当实力扑灭，此人事所当尽。至於诸神报赛，礼亦宜之。若欲假文词以期感格，如韩愈之祭鳄鱼，其鳄鱼之远徙与否，究亦无可稽求，未必非好事者附会其说。朕非有泰山北斗之文笔，似此好名无实之举，深所弗取，所请着不准行。」

戴东原问周宋相去时代戴东原，名震，幼入塾，塾师授以《大学》章句，一日，读至「右经」一章，质於师曰：「曾子何以知为孔子之言而述之，门人又何以知为曾子之意而记之？」师曰：「朱子所言也。」戴曰：「朱子何时人？」师曰：「南宋。」戴曰：「曾子何时人？」师曰：「东周。」戴澄思有顷而又问曰：「周、宋相去若干年矣？」师曰：「约二千年。」戴曰：「时代相距若此之远，朱子何以知其然而云尔？」师默然。

钱文端有知人鉴秀水钱文端公陈羣有知人鉴，诸城刘文正公统勳初释褐时，以所业就正，钱谓文正房师王楼山云：「吾贺子，及门得伟器，他日令仆才也。」时文正及钱唐梁文庄俱以笔法自诩，钱曰：「二君毋高自位置，会看贤郎跨竈耳。」後文正子文清公墉、文庄子山舟学士同书，果濡染家学，八法冠时，碑版大书，照耀四裔，而书名突出其父上矣。

舒文襄预知阿睦尔撒纳之叛乾隆乙亥，舒文襄公以分置准噶尔阿睦尔撒纳家属获罪，降为马卒，即荷殳执靮，与士卒同伍。及闻班忠烈公第密劾阿事，曰：「阿叛志已决，不可使得其家属，傅虎以翼。余虽得罪，曾任大臣，出疆专命之罪，余甘任之。」乃部勒士卒，围其营帐。阿果夜率众至，欲掳其家属牧厂。兵士争先用命，阿知有备，踉跄遁。高宗闻之大喜，复其职。

和珅预知试题每届顺天乡试，其《四书》文题，例由钦定。先期，内阁进呈《四书》一部，命题毕，仍发下。乾隆乙酉乡试，奄人捧《四书》发还内阁，和珅就奄与语，探高宗命题时情状。奄言：「上披阅时忽微笑，振笔直书。」珅不语，遂知为「或乞醯焉」一章。盖「乞醯」二字中嵌「乙酉」字在内也。乃密通信於其门生，倩人预构，获隽者甚众。

郭大昌识和珅之奸嘉谟为河库道，大学士忠襄伯和珅，其外孙也。珅少贫，每遣仆刘全徒步往返五千里。求佽助，嘉资以白金五十两。郭大昌方为河库道吏，与全饮而欢，语之曰：「子且贵，何为人仆从苦如此。」亦资之如嘉数。珅嗣以家累，遣全求嘉助白金三百两，嘉怒詈遣之。珅遂私出都诣嘉。嘉怒甚，欲治以逃人之法。郭从容语嘉曰：「吏见和郎，贵当在公上，公毋薄其贫。且公以三百两助外孙，事甚小，何苦怒如此！」嘉曰：「汝善和郎，何不自助之。」郭曰：「公不助和郎者，吏不敢先。」嘉乃出金授郭曰：「即日为我遣之。」郭招至酒楼，握手曰：「郎君不日当大贵，贵後愿毋忘，今日为天下穷黎乞命。」既为具鞍马，又自以白金三百助其装。其後珅以户部尚书为军机大臣，扈跸下江南，至红花埠，遣全驰诣郭，约相见於众兴集。郭曰：「吾始谓若济世才，今乃招权纳贿，为赃吏逋逃薮，毒流生民，吾恨尔时不怂恿治以逃旗外遣之罪。若主仆旦夕且无死所，毋累我！」遂与绝。後卒如其言。大昌，山阳人，洞彻水性，穷极事变，乾、嘉之际数十年，凡奉特旨持节治河及经制官河督以下，无不遇事谘决，倚为安危，盖振奇士也。

赵谦士知物可招尤椰子产岭南，取其蒂以为数珠，冬不冰手，夏不畏汗渍，於服用最宜。色纯黑，若稍有筋膜，则杂以微黄，每一百八颗中，求其纯黑光润无瑕疵者，殆难一二。上海赵谦士侍郎尝就骨董铺取数十百串，择其美者，集为一，以十数年之功，始纯粹以精，不啻千狐之腋也，甚爱之。官户部时，和珅正烜赫，方为其属，每见必目其珠，或手摩挲之，叹美不置，有欲得之色，赵辄佯为不知者而退。或谓之曰：「彼视金玉如糠粃，而独爱君数珠。此微物耳，若献之，美迁可得也。」笑不答。归遂扃之，不复御。他日，从容语其家人曰：「吾之集此数珠，未尝不自笑其甚劳而无谓也。吾有玩物，友朋爱之，必以赠。盖归於所好，物得其所，初不必终据为己有也。若以贻权要，即微物亦不可。然吾闻物异於众，足以招尤，吾终身不复用矣。」

陈四承王槐江教和珅之仆有陈四者，旧曾给事於兵部侍郎奉宽。乾隆某年，王槐江随珅使滇，四亦从，以王为奉之门下士也，优礼有加。及差竣回都，四语王曰：「如有求补州县者，可为关说，彼此均可沾润。」王饰词却之。後复再三陈述，王引至无人处，告以利害所在，四爽然而止，旋托疾退役，及珅败，四脱然无累。

毕秋帆知张回子不反乾隆辛丑，毕秋帆制府抚陕时，甘回不靖，阿文成奉命督师往剿。西安有张回子者，为内地回人之望，拥资百万。毕素知其人，一日，方与两司议筹防，有飞骑传军报至，启视，即置鞾中。两司退，召巡捕曰：「汝持我名柬，即邀张回子来。」张至，以军报与阅，张皇遽伏地，请收付狱。毕曰：「我欲收汝，不汝邀矣。我固知汝必不反也，我将以全家六口保汝。」张叩头出，後知文成营中获一谍，亲讯之，指张为谋主，谍固尝佣於张，以盗牛逐也。文成已入告，驰书陕抚密收，毕亦即拜疏，以全家保其不反，事遂得寝。然其时方修城，回人之居内地者不下数万，张素任侠，为族人所信向，诸回多伺其动静以为从违。设非毕之推诚布公，後患殆不可料也。

完颜夫人知祸福关头傅文忠公恒原配完颜夫人，总督明山长女也。性爽伉，有机智，遇事多决断。俪文忠二十余年，时佐理案牍。安南国王阮光平既归降，高宗欲阮来朝，始贳其罪，而阮畏惧不敢来。傅以为忧，夫人曰：「此相公祸福关头也。阮不亲至，何以报上命？」因呼阮使臣吴俊入内室。隔帘语之曰：「吾侪虽裙钗，敢以此头保汝王不死，务须令其至粤，以彰圣德。」吴驰归，力说阮，以夫人语告之，阮始入觐。上大悦，优赉以归。文忠薨後数十年，夫人持家以严肃称，为满洲世族中所罕遘也。

周文恭知川陕楚豫兵少之危周文恭公鍠任武政时，语人云：「今天下惟川、陕、楚、豫甲兵甚少，其地当中原腹心，道路险阻，一旦盗贼窃发，恐非有司所能办。」欲见上陈奏经略，会以病去官不果。及川、楚教匪作乱，果以兵势单弱不及备，蔓延九载，人始信其有先见也。

程正夫知百年真梦程正夫，名先贞，夙具达观，尝制一棺，题曰「休息庵」，自作铭刻其上，酒酣便即偃卧於中。有诗曰：「版屋萧然密四周，愚人息矣圣人休。百年恍惚真疑梦，万事纷纭已到头。广柳何时催去驾，猗兰此夕咏闲愁。相烦雅客来欣赏，莫待遥怜土一丘。」

张介宾知死期张介宾穴　遂於医，着述甚富，晚年尤深於《易》，事皆前知。至八十三岁之秋，一日忽语家人曰：「我将死，速备殓具。」既而连日阴雨，乃曰：「道路泥淖，未可走别同人，展迟十日亦无不可。」届期，宴戚友，欢饮毕，讲《易》至随卦三爻，时月色正明，乃曰：「可去矣。」起身拱手，向诸人作别，上榻趺坐，一笑而逝。

袁守中案置小棺嘉庆时，苏州城隍庙道士袁守中居月渚山房，其案头常置紫檀小棺一，长三寸许，有盖，可开阖。钱梅溪见而询之曰：「制此何用耶？」袁曰：「人生必有死，死则便入此中。吾怪世之但知富贵功名而不知有死者，比比是也。吾每有不如意事，辄取视之，以当严师之训诫、座右之箴铭耳。」

罗思举驱猿四川山中多猿，猿以族居，时时入人家盗食物。稻熟时，猿多以千计，自山下，人以器获，则猿以爪摘，逐之则东驰西去，猿轻捷，人往往不能近，而稻则蹂躏无遗，或击殪其一二，猿不惧也。农民无如之何，则听之，三分秋收，猿取其一，人取其二，岁以为常。罗壮勇公思举幼尝为人放牛山中，一日，语主人，能以千钱见予者，当尽驱猿羣，使不敢盗一穗一粟，主人许之。俄而猿大至，思举手绳伏壠下，伺一巨者过，猝跃起擒之，絷以献主人。主人诮曰：「若以是计去猿耶？山中猿多不可计，今捕其一，所去几何？」思举曰：「即此已足，敢保三日後猿屏迹不来也。」乃缚猿於柱，假薙刀一，剃其体，茸茸者悉去之，濯濯之鞟露矣。於是周身涂以五采，陆离斑驳，有若鬼怪，乃以爆竹数千系诸其尾。明日，猿羣又至，则取前所擒者燃爆竹而纵之，爆竹骤发，所擒之猿，则奔还其羣。其羣见之大骇，以为异物也，亟奔逃。所擒者为爆竹所轰，亦骇极，益狂奔不止，自相追逐践踏，展转互引，颠陨山谷，死伤累累，自是不敢复出。壮勇由是以智显，後官至湖北提督。

仁宗知和珅嘉庆丙辰元日，仁宗既受禅，和珅以拥戴自居，待之甚厚。遇有奏高宗者，皆珅代白。左右有非之者，上曰：「朕方倚相公理四海，何可轻也。」珅又荐其师吴省兰为上录诗草，觇动静。上知其意，吟咏中不露圭角，珅心安之。及高宗崩，王念孙、广兴等先後劾之，立命仪、成二王传旨逮珅，并命勇士阿兰保监以行，寻赐死。

某太守名刺以珍珠为字和珅当国，朝士咸奔走於其门。嘉庆己未，珅败，凡所援引之人悉被累获咎，即仅投一刺者，籍没时，为吏所得，辄不免。某太守知其必败，而又不敢不往，所用名刺缀珍珠为字，阍人贪得珠，即毁其刺，故珅败而其太守独无恙。

仁宗驳斥闭门求雨之奏嘉庆丁卯，春夏恒阳，光禄卿钱楷请依《汉书》求雨闭阳纵阴之说，将正阳门石道停工。仁宗谓：「五行生克，大率经生傅会，即如《汉书》求雨注内所称闭南门、禁举火之类，一乡一邑或可偶一为之，京师都会之地，设令正阳、崇文、宣武三门暂闭数日，成何政体。从前窦光鼐惑於此说，竟有不开房门出入窗牖之事，岂非笑谈。雨泽愆期，惟当勤修实政，敬迓天和，所奏应无庸议。」

钱黼堂知将死嘉善钱黼堂少宰樾，乾隆壬辰进士，官至吏部左侍郎。少工书法。年七十余，自营生圹，一切饰终之具皆自经理。一日早起，命家人将书籍、笔砚、字画、什物及生平玩好之具，悉点检而锁扃之，若将有远行者，遂坐後堂，儵然而逝。

托津戴均元督内臣检御箧嘉庆庚辰七月，满相托津、汉相大庚戴均元扈跸於滦阳围，甫驻跸，圣躬骤不豫，变出仓猝，从官多皇遽失措。托、戴督内臣检御箧十数事，最後近侍於身间出小金盒，锁固无钥，托坏金锁发盒，得宝书，遂相偕奉宣宗即大位，率文武百官随瑞邸行礼，乃发丧。中外晏然，均服其急智。

龙夫人智略嘉、道名将，首推二杨。果勇侯芳则有夫人龙氏，为华阳人。侯方任宁陕总兵，夫人归焉，婚三日，终南教匪炽，侯率兵搜贼。明年，调署固原提督，夫人方怀妊未行。及秋，宁陕镇兵以停饷两月，啧有叛言，镇将不善驾驭，势岌岌不可终日。或请夫人乘夜速行，夫人曰：「叛否不可知，若行而後叛，是通贼也。不然，何以先知？」卒不行。乱作，杀营官，肆焚掠，阖城扰攘，官民眷属夤夜惊窜，反依夫人为逃死薮。方是时，未叛者拒於内，曰：「夫人勿死，我辈受恩重，誓御贼以衞夫人。即不敌而死，主将闻之，亦见我辈心也。」已叛者拒於外，曰：「夫人勿惊，我辈受恩重，情急而叛，无与夫人事。诚虑外寇惊及夫人，主将闻之，无以明我辈心也。」先是，镇署司饷员朱之贵，性吝刻，众欲杀之。夫人藏之复壁中，佯令追捕，众意乃释。黎明，叛众请见夫人，奴婢及避难妇女仓皇号涕，求勿放入。夫人怒曰：「生死有数，敢涕泣者惩之。且朽墙薄壁，脱有他意，谁能御之？请见则见，何畏之有。」命左右启门出，端坐堂上，叛首数十人血臂淋沥，伏地痛哭，请送夫人出城。夫人曰：「谁则戕官，杀人者抵命，於汝众人何尤！速擒首逆，绝妄念，主将或可以申奏朝廷，予以生路。」众曰：「我辈结盟，誓同生死，不能遵夫人命。谨备舆马以俟。」诸妇女又曰：「夫人行，我辈死矣。」夫人曰：「此辈皆我故旧，须随我出，不得伤残。」即出婢媪衣履，与官眷结束，以次启行，而己乃乘舆殿後。甫出署，叛众发号传队以送，夫人呵曰：「止！此何时，何等狂悖，而犹循此虚文耶！除现在署前者，余皆不得露面。」众唯唯，送至涧沟，哭拜而返。适遇之贵於途，举刃拟之曰：「汝今日亦入我辈手耶？」之贵曰：「我藏复壁，夫人计也。夫人忘盥盆，命我送往，汝等欲杀我，即转賷盥盆去。」众审视良久，曰：「且为此盆饶汝。」

明日，夫人抵石泉县，石泉民方迁徙，县令不能止，闻夫人至，公服攀辕，留守城池。越六日，始就兴安免身。时典郡兴安者。夫人从兄燮堂也。

初，侯於固原闻变，遣属将选兵进剿，而自帅亲丁四人，冒雨急驰千二百里，三昼夜而至盩厔。得燮堂书，知夫人已居兴安，即驰往石泉抚贼，解鄠县围。贼首蒲大芳，旧部也，素得众心，侯又素得大芳心，乃单骑入贼垒谕以顺逆利害，说令投诚，仍同入宁陕镇城，约束归伍。而大芳心怀反侧，颇悔降，遂以愿赴兴安迎致夫人为请，实以试主将心也。侯立允所请，不增一奴。或谓夫人明哲，必托辞而不行。比大芳至，天大风雪，夫人冒雪抱子，泰然登程。越日，道过汉阴厅，大芳与同行王奉者相哄，夫人入厅署，讯知曲宜，棍责大芳四十，械系而行。将至镇城，降众代求免系，更乞勿使主将知，夫人许之。及见侯，询问公私事，则悲喜交集，独不言途责大芳事。居十日，各帅遣都守驰候侯，见左右役使皆叛党，目灼灼，皆相视无一言。少顷，请间，密白曰：「各帅得汉阴禀函，知夫人途责大芳，恐降众离心，故遣某等探候。」侯曰：「吾不知也。」入询夫人，曰：「有之。」曰：「何无一言？」夫人曰：「是不必知。知而不诛则废法，知而加诛，则失信。我见不彻，不敢行，既行，保其贴服，无劳探也。」侯出语都守，皆叹服而去。他日，各帅戏谓侯曰：「君小心，夫人敢责贼，恐元帅亦不免也。」

方侯削职将戍伊犁时，谓立功赎罪，或可免行。夫人曰：「卒伍为逆而主帅无罪，国家无此法度。所望君恩高厚，不久戍耳。」後一月，果蒙赐还。侯籍隶贵州，褫职自犍为南归，舟子怂恿籴盐，谓至沿河司可获重利，侯几为之动。夫人曰：「居官不宜重利，况数奇，始罢官，一生财禄可知。」力谏而止。行抵黄瓜漕，前舟撞损，以载轻，急驶傍岸，人免而船沈。

阿文成远虑乾隆辛丑，大学士阿文成公桂既平回乱，廷臣有新开郡县之议，文成言：「回部性顽，难治以汉法，宜择酋建国，而驻大将军於乌鲁木齐，责其贡赋，不然，恐办事领队大臣或有嗜财好色者，不过六十年後，总当有变。」及道光乙酉，张格尔事起，适符其期。参赞大臣武隆阿因重进此说，上遂命直督那彦成驰往密议，始以丁亥除夕擒张於铁盖山。

胡兴仁办差急智道光中，胡中丞兴仁官陕西西安府，时长文襄公凯旋过境，天寒，需火炉，仓猝无以具，乃命取食案数百，镟其中，置铁镬盛火，而截其足之半，自是三军如挟纩。又督师牙兵三千索貂缨，诺之。从官请折价，需金六千，乃购貂裘数袭，命缝人缕裁之，叱嗟立辨，长大悦。

程恩泽预知粤乱南海谭玉生莹素善饮，虽疾病不去杯杓，或箴以湎酒非摄生所宜，莹笑曰：「酒乃天之美禄，古人所以享食高年，岂杀人物？况寿算天定，吾犬马齿当踰古稀。」或曰：「何以知之？」莹曰：「道光壬辰，歙县程侍郎恩泽至粤典试，榜後，同人饯於白云山云泉仙馆，酒酣，慨然曰：「粤东今日可云极盛，衰象将见，此後二十余年，乱从粤东起；再十余年，乱徧天下，不堪设想矣。」曹拔贡钊与相问难，不觉郁悒，程笑曰：「子无为杞人忧，吾与子不及见。」随谛视座客曰：「皆不及见矣。及见者谭玉生耳。」」後五年，程卒。甲寅，红中起，曾卒。丁巳以降，内外交讧，几如阳九百六之期，而当日座客物故殆尽，惟莹独存，至七十二始歾。李文恭深虑粤乱李文恭公星沅尝官两江总督，寻以母老乞病归。文宗御极召用，恳请终养。道光乙巳，粤寇渐肆，而林文忠公则徐道卒，朝廷以文恭能任事也，讫以钦差大臣关防畀之，而李又殂。方其抵粤西也，忧寇甚，寝食失常度，每谓人曰：「此贼非眼前诸公可了。」时周文忠公天爵、向忠武公荣、乌武壮公兰泰皆与共事，意不谓然，李曰：「後当思吾言耳。」疾革，以关防送周，而遗表荐乌、向，谓可任其後。

吴文熊知会匪将为後患道光戊申，吴文熊锡徵佐其从兄武阳司巡检某擒会匪十余人，中有洪秀全、杨秀清、石达开、韦昌辉四人。文熊见其状，知不可制，必为後日患，言於巡检，将请县令置之重典，而令得贿三千金，分以与巡检，遂释之，文熊太息而已。

孙渠田预知粤寇之变道光庚戌，粤寇未起，而广西全省伏莽已四布。时瑞安孙渠田学士方督学广西，知必有大变，亟草疏以陈。盖广西岁饥多盗，通湖南雷再浩、李沅发两次之乱，均有窜至广西者，乃蜂起应之。六月，洪秀全遂据桂平县之金田村以为乱，咸丰壬子二月，秀全围省城矣。

孙宜人贤而智孙太君为钱塘徐杉泉大令之配，生平居处必循礼，素重师儒，两子就傅时，每飨塾师，必有豕肉。一日，飱不继，忧之，谋於子妇孙宜人曰：「吾与子可不食，奈师长何？」孙宜人曰：「易易耳。」乃以青蚨八，市餺飥，以外袭之忝进太君，而取其中之肉醢置蔬上，成一簋。太君喜曰：「子可谓贤而智矣。」

潘功甫知亢旱吴县潘功甫舍人曾沂为文恭冢子，文恭当国，深自韬匿，就所居凤池园构一庐曰船庵，键关谢人事，终日焚香读书，浇花洗竹，一家如在深山中。有童子应门，客至，受柬门隙，无贵贱一不报。中间省视京邸者再，往返数千里，亦不见一客。俗所用署名小红笺，摈不具者二十余年。中岁以後，长斋礼佛，究心内典。弟曾莹举京兆，从子祖荫捷南宫，咸预知，次第不爽。威丰壬子春，趣工治义井，凿新渫旧，凡四五十区，人莫测也。无何，秋八月不雨，至冬十有一月，城中担水直百钱，远近赖以得饮，始大异之。

文庆破除满汉成见咸丰乙卯七月，文庆以大学士入军机，时海内多故，粤寇纵横，满臣如赛尚阿、讷尔经额皆以失利获咎。文尝言欲办天下事，当重用汉人，平时建白，常密请破除满汉成见，不拘资地以用人。曾国藩起乡团击贼，为寿阳祁隽藻所排扼，文独谓其能杀贼，终当建大功。胡林翼以江南科场失察，与文同镌秩。文知胡负奇才，尝荐之，乃由贵州道员一岁而擢湖北巡抚。而袁甲三、骆秉章皆文所力荐，赖以削平大难者。及将薨，遗疏谓各省督抚如庆端、福济、崇恩、英棨等，皆难胜任，不早罢斥，恐误封疆事，其後皆如所料。

阎文介劝胡文忠勿劾官文咸丰时，胡文忠公林翼抚鄂，时督师者为官文恭公文。官有门丁弄权纳贿，府中用财无度，不足则提用军饟，文忠恒以为忧。朝邑阎文介公敬铭时以户部员外郎总理粮饷，参帷幄，往谒文忠，请间言事。文忠屏人，以督府事告之曰：「方今筹饷艰难，而彼用若泥沙。进贤退不肖，大臣之职也，而彼动辄乖谬。今若不举实纠参，恐误封疆事。」阎对曰：「公误矣。夫湖北居天下冲，为良将劲兵所萃，朝廷岂肯不以亲信大臣临之。夫督抚相劾，无论未必能胜，即能胜，能保後来者必胜前人耶？公能复劾之耶？且使继之者或励清操，勤庶务，而不明远略，未必不专必自用。彼秩至督抚，亦欲自行其是，岂必尽能让人？若是则掣肘滋甚，讵若今用事者胸无成见，依人而行。况以使相而握兵符，又隶旗籍，为朝廷所倚重，每有大事，可借其言以得请。今彼於军事饷事之大者，皆惟公言是听，其失祗在私费豪奢耳。然诚於天下事有济，即岁捐十万金以供给之，未为失计。至其位置一二私人，可容则容之，不可容则劾去之，彼意气素平，必无忤也。此等共事人，正求之不可得，公乃欲去之何耶？」文忠深服其言，由是益与官交欢无间言。

葛谦山知兵祸广西浔州葛谦山，性豪侠。道光末，粤寇洪秀全、杨秀清皆与交，方思乘机煽乱，将罗致谦山，乃深自匿。某年，仁和锺某挈子骏声从新简浔州守，至浔，掌教某书院。诸生中有与谦山交契者，言於锺曰：「葛秉山家深山中，缺西席，雅慕公子，欲延以为师。」於是骏声遂往。其家有园，依山为墙，导涧为池，屋百余椽，馆之於园中。谦山待骏声有加礼，徒二人，至驯谨。一日，谦山语骏声曰：「仆有事外出，某日某刻将有数人来访，虑阍人无以峻却而阑入书室，善为我辞，则幸甚。」至期，客果至，答如前。客坐久，慨然曰：「主人匿不见，亦无瞢焉。虽然，余等非甘受绐者，请以一言为证，主人此时在某楼，坐某向，阅某书，试往验之。余等从此逝矣。」遂去。骏声亟携僮登楼视之，谦山所坐之向，所阅之书，不爽毫发，盖诸客亦精术数也。谦山乃语骏声曰：「若辈素与予交，今将举大事，予故避之。君在此亦危矣，宜亟请尊甫来，予当有以相告。」越日，某至，谦山设席相待，曰：「余将远徙，此地不久为灰烬，所存者惟园中湖石耳。君於庚申，可得殿撰，惟此时兵祸蔓延半天下，过此，其亡也忽诸。为今日计，乔梓宜速归。自此至浙，亘数千里，途中盗贼游勇，满地荆棘，多携资斧，无益有累，仆已缮书数函，投某某处，可得资为助。他日轺车四出，或至山中一观园石之存否可乎？敢以此言为息壤。」饮酣而别。後骏声果以庚申第一人及第。越数年，视学某省，事竣，迂道访之，则荒烟蔓草矣。问之乡人，皆云不知所往，而湖石则岿然独存。

萧智怀以遯自全萧智怀，湘乡人也，生而豪荡不羁。年数岁，读书一目了然，然不肯竟读，得闲辄逸去，集牧牛儿为超距拔河之戏，指挥进退，如大将抚士卒。稍长，有文名，肄业长沙岳麓书院。当时士人率以八股为事，萧不耐，遇题出，就己意挥洒，以气行之，顷刻千言，见者吐舌。抚军某初下车，观风，题为《故仲尼不有天下》，萧中幅云：「假使天命有归，则三恪可封，（木巳），宋与成周并列；诸侯锡命，晋，楚与邾，莒同行。所难为者，鲁君质季孟不免北面之惭耳。抑使人心有属，则安内攘外，回，由信将相之才；继体守文，鲤，汲亦成，康之比。所遗憾者，亳社与殷顽无及裸将之耻耳。」抚军见文大惊，立拔置第一而黜之出斋。萧亦不为意，其文则传诵一时。及粤寇起，萧被褐谒洪秀全於军次，挺身直入，门卒止之，不听，疑为刺客，执而搜之。萧怒，出市井语相詈，声达於内，杨秀清闻而出视，萧拱手曰：「公，东王耶？敢问今日举兵，将以排满欤，抑以佐满欤？」秀清曰：「恶，是何言？吾固排满，安得佐之。」萧曰：「然则公欲举大事矣，乃使走卒窘辱国士何也？」杨大笑曰：「君亦狂生也。」乃握手入，偕见秀全。萧请毋恋战，顺流而下，急取襄鄂，出兵中原，以窥燕京，秀全纳之。武昌既陷，将士觑东南繁富，皆请东下，萧不能争。及据金陵，萧又画策，请以荆襄之兵出南阳，趋河洛；皖赣之兵出淮颖，趋开封；秀全出扬州，沿运河水陆并进，扼临清，赴幽冀，所在招纳豪杰，易置守令，一切因俗从简易，暂不更张，如此则河北将望风而下。秀全意亦谓然。而秀清阴有异志，以军中耳目多，不便举动，由是兵不得出。萧叹曰：「事败矣！」佯狂不问事，俄而乘间逸去。

曹文正围金陵，时陈湜在军，与萧有旧，萧访之，故态犹昔，欲留之，萧不可，曰：「已事洪矣。既鸡口，复牛後耶？」遂去，不知所终。高继周论卵石之势某年，曹县之变，贼刦狱，释罪犯，皆逸，中有因命案拟抵之犯高继周，将被纠入夥，高曰：「我已入死而出生，不从将焉往！然徒侣只此数百人，将何以举大事？兖沂曹道距此甚近，帅兵来剿，是卵石之势也。若困守孤城，直坐以待毙耳。君等可先去，我当至各村纠集数百人，庶可成事。」贼以为然，弃城去。高奔告各署，仅一武弁，与之商，召集兵民，闭城，城遂完，高自投案，卒免於罪。

穆宗知肃顺有异志穆宗天资英敏，即位时方八岁，知肃顺有异志，尝戏以小刀割菜，呼曰：「杀肃顺，剐肃顺。」及见肃，亦周旋无异他人，故肃不之疑也。

左文襄力斥众论光绪初，帕夏之未平也，左文襄肃清关内，禡旗启行。英使威妥玛居间调停，倡议封帕夏为外藩，朝士和之，并为一谈。文襄独引边荒艰钜为己任，力斥众论，而西域遂平。

左文襄见几而作左文襄公宗棠入都，僦居东安门内之石鼓阁，其时盖以节度入枢密也。初亦锐意欲有所为，而成例具在，丝毫难於展布，且陈奏发行，急於星火，无暇推敲，又有明日上章，而今日甫定稿者，有所建白，为同僚所尼，多中辍。所以文襄入值未几，即力疏求去，殆亦见几而作欤？

曾惠敏夫人赛会急智曹惠敏公纪泽使英时，夫人从之，尝与彼都人士相酬酢。一日，诸贵妇公议，翌日各出所有列会，供人游览，以得酬多者胜。贵妇多富豪，夫人自知不敌，归商於惠敏。惠敏殊踌躇，顾又不能毁约。届时，夫人挈龙井茶叶以往，是日酷热，游者疲而渴，夫人乘时煎茶进，游者大悦，竞掷以资，会既，夫人得酬独多。

焉敢重为社会之蠹钱塘徐印香舍人恩绶浮沈下僚，安贫乐道，湘阴左文襄公宗棠、湘乡蒋果敏公益澧及合肥李筱荃制军瀚章先後欲疏荐之，辄谢勿受。任邱边竹潭鹾尹葆枢尝劝之，则曰：「吾无经世才，不欲以牧令自效，焉敢朘削膏脂，重为杜会之蠹乎？即此以言，已为分利之人，方滋愧焉。」吴县俞小甫通守廷瑛闻而语人曰：「徐君其真明智乎！」

沈文肃虑西人见底蕴同治甲戌、光绪乙亥间，日本与台湾生番构衅，侯官沈文肃公葆桢奉命巡台，晤日本司令官西乡从道，告以两国海军方萌芽，不宜遽开战，为西人尽见底蕴，不如各归，益自治军，二十年以後可相见也。西乡大感动，遂罢兵。及移督两江，奏定各行省岁协南北洋二百万两，专储海军用，期以十年成南北粤三洋大军。又恐缓不及事，先助北洋四百万令成军。於是购制镇远、定远铁甲两舰，镇东、镇泰、镇南、镇北四礮舰。己卯，日本灭琉球，北洋增购致远、靖远、经远、来远四舰，雇琅威理督操。及颐和园工兴，海军费二千余万尽输之，南洋前积费数百万亦为左文襄公宗棠移治朱家山河工。甲午战後，文肃孙翊清赴日阅兵，西乡从道犹在，语栩清曰：「日本海军之有今日，不敢忘令祖之赠言，惜其人不再见。且贵国任事者，不能完其遗志，尤可惜也。」

张文襄不奉伪诏凡上饬下曰仰，惟官文书则然，未闻见於谕旨者，谕旨则用着字。光绪庚子拳匪之变，矫诏南中疆吏讐逐外人，五月某日，鄂督张文襄公之洞奉廷寄，有「仰该督抚等」云云，故一望而知其为矫诏也，不奉诏之计益决。刘葆真知拳祸武进刘葆真太史可毅为光绪壬辰会元，庚子，从事京师大学堂，见拳乱之亟，忧之，乃言於许竹篔侍郎景澄曰：「此非义民也，不戢，将有大祸。」寻挈其家属徙通州，拳遇之於途，识之，遂及於难。汪氏女知前途之忧轮回宿命之说，本自不诬，西藏、青海喇嘛近世尚有擅斯术者，但必避人避世，修持於青海中之二岛耳。

光绪时有汪孟平者，官河南周家口同知，生数女。其季女幼而好道，善文字，不教而能。家固多藏书，女悉发箧，择其关於道术者读之。孟平欲为议婚，女知之，曰：「儿再来人也，幸夙因不昧，二十岁後即入山学道，今暂寄於此。必苦相迫者，当委蜕去耳。」孟平以其年幼，姑置之。

孟平倜傥自喜，好声色，年五十，犹纳雏妓为妾，夫人阻之不得，时抵牾。女劝母曰：「去之可耳。人世事如朝露，何恋此旦夕为！」於是夫人托辞归宁，携女去。时女年未二十，孟平遣干仆数辈具车马送之。行数舍，女在逆旅中，一日晨起，叱仆使归，词意决绝，眉棱威毅，状若剑客，仆震慑不敢抗，惟顾夫人，夫人无一言。仆退，羣议曰：「女公子素和易，何忽骇人乃尔？然失夫人与女，责任在吾侪，将何以报？盍阳去而阴尾之。」是日，女侍母登车，命御者曰：「听我命，左则左，右则右。」御者不敢违。车行山野，女左右挥，若甚悉者。自汴入陕，至华山下，女令母暂寓旅舍，先入山觅地。已而女至，曰：「得之矣。」驱车入山。行数里，车马不前，女命御者负行李以从，而自扶母，缘层崖数叠，至一潭，水清若镜，潭侧一石洞，委装於内，遣御者去，遂居之。仆侦得实，归白孟平。孟平大惊，知不能挽，乃使人以刍米之属周给之。

年余，夫人病卒，女葬之山中，亲负土为坟。庚子拳匪变起，周家口亦毁一教堂，孟平缘是罣吏议，罢官归。甫抵家，女慰藉之函亦至，并隐约及辛亥事，且谓前途之忧方大也。

有乳妪，女幼时尝得其鞠养，以孟平命往视，宿山中三日。言女已辟谷，惟啖黄精，石洞无门，编枝为篱，夜有豹卧篱外，巨若牛，而见女则驯如犬。女尝引妪游山中，见石洞数十所，或有人，或无人，其在者皆女子，云有自明末来者，相见亦不甚为礼也。

陆太君不佞佛光、宣间，钱塘徐印香舍人恩绶之继室仁和陆太君玉珍居沪上，不持斋而有时茹素，不念佛而终日看经。女琳、子妇何墨君尝进言曰：「老年血气衰，宜肉食，观书恐耗目力。」太君则曰：「食植物者多寿，观书以养心耳。吾非佞佛也，毋多言！」

新嫁娘知偷儿苏州某姓嫁女，奁具丰，观者如市，夫家亦豪富，有贼见而涎之矣。婚夕，客散，新郎倦而睡，新妇亦卸装将寝，瞥见牀下有人，疑为闹房者。盖吴有闹房之俗，新婚三日内，戚好张讌设饮，尝至达旦，甚有隐匿幙间牀下，窃听新人私语为噱。及见其人以刀剖地上榛栗，知为偷儿，遂搴帐语郎曰：「我欲溲而器渗，奈何？」郎曰：「夜深矣，明日设法补之。」妇曰：「试探姑睡否？如尚未也，将往谒姑。」郎如言，女即使郎移烛出，而下键於门，诣姑言其状，谓贼匿此，必有接赃者在外，可潜谕厮养。於是举家健丁持械而至，贼不及防，遂就擒，并其党尽数捕得而送之官。

林生妻预设米肆有林生者，家中资，而性嗜博，父母时训之，始稍敛抑。及父母亡，遂无所顾忌，家事悉委其妻。妻固贤而有才识者，劝之不听，乃密与其母家兄嫂谋曰：「妹夫沈湎於此，将来必至荡产倾家，妹有金资少许，欲托兄嫂代为经营，以免他日饥寒。」兄固长者，然之，为设一米肆。林不知也，惟嗜赌如故，逋负丛集，鬻田产以偿。久之，饔飱不济，乃就商於妻兄，妻兄曰：「为今之计，谋生为急。仆设有米铺，将延一司会计者，诚能改行，不妨即任此事，月可得金若干。」林乃自矢以後不赌，遂延之往。及数年後，妻兄见其无他，始明告之。

白棉线知聊斋为愤世劝世之作白棉线，李氏女，泗水倡也。姿不甚都，善修饰，以能周急济困，由是名遂振，茶商、盐贩日造其门。所得缠头资，买泗水田数十亩，赁隣境宅一区，将为终老计。亡何，病，田宅皆被人占，或为之不平曰：「何不讼？」棉线从容言曰：「吾所得，皆不义财，听之可也。」暇则听人讲说古事，闻忠孝节义则泪涔涔下，有身堕泥犁追悔莫及之慨。尤喜听人说《聊斋志异》，凡所合意，必请重宣以记之。客或诘之曰：「卿喜狐乎，喜鬼乎？」棉线笑曰：「煌煌宇宙，何狐何鬼，此蒲留仙愤世语也，劝世文也。蒲因君子道消，托言比兴，何得以稗官野史而忽之耶？」客将更有问，棉线倦而倚几酣睡矣。

刘桂庆了然去来京伶刘桂庆工王帽戏，一日，赴内城某宅演剧，侵晓归，而语其家人曰：「吾心如落叶空山，了无归宿，恐将逝矣。」家人以为诞。刘偃息在牀，日加午，遽卒。此殆了然於去来者欤？

智仆成人之美御史某以清节着於时，一日宴客，见一妓有殊色，席散，遂命仆唤之，既而忽自悔曰：「某不得无礼。」急命人呼仆返。仆从屏後转出，某曰：「汝未去耶？」仆曰：「吾事公久，未见有此举动，度公之必悔也，是以未去。」某喜甚，重赏之。

钱邦彦聆音知兵祸声音之道，感人至微。钱俊甫拔贡邦彦以朝考入都，见京朝士夫卑鄙龌龊，拂袖而归，在乡授徒自给，布衣脱粟，宴如也。宣统庚戌，偶入城，闻警局掌号声，忽叹曰：「将亡矣。」遇老友某，告之曰：「不出二年，必有兵革之祸，我从此不入城市，君亦宜善自为谋。」辛亥八月，武昌果起事矣。

杨仁山神明不乱石埭杨仁山，名文会，以居士而荐佛家尊宿。父官杭州。自言十八九时驰逐声色，二十後始潜心西方圣人之书，屏绝嗜好。少亦工诗，有「客味鹅儿酒，乡心燕子鱼」句。宣统辛亥秋，病没，处分後事，神明不乱。仁山尝言：「谭复生临刑，呼刚毅欲有所言，即此一念，尚须堕入轮回。」

村妇杀盗富川县僻处广西边疆，多崇山峻岭，羣盗倚之为巢穴。村妇某生而骁健，有胆识。尝孑身归宁，一盗要於路，妇长跽乞怜，请以钗环代，盗不可，更曰：「愿倾吾身所有而与之，何如？」盗曰：「可矣。」即释刃，铺包裹，整置一切。半晌，妇又曰：「吾解衬衣，请君背我。」盗信之，急转身反向，仍料理衣具。村妇乘隙拾刃，奋力一击，中其颈部，遂殒。妇返其物，急奔回。念遗尸路旁，或且累人，是不可以不一白之，乃自投县署，诉颠末。邑令王甲荣嘉其能杀贼也，优礼之，赠额曰「勇比健男」。此宣统辛亥事也。