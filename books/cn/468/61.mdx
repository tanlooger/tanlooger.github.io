---
---
---
title: 正直类
---



世祖斥正一真人符江西巡抚李翔凤，尝於顺治丁亥进正一真人张应景符四十幅。得旨：「为治之道，惟在敬天勤民，安所事此！朝廷一用，天下必至效尤，其置之。」

顾亭林不夜饮崑山顾林亭尝曰：「北方之人，饱食终日，无所用心。南方之人，羣居终日，言不及义，好行小慧。」其甥徐乾学延之夜饮，怒曰：「古人饮酒，卜昼不卜夜，世间惟淫奔、纳贿二者夜行，岂有君子而夜行者乎！」

马惟兴不私撰祖父名国初，孙可望将马惟兴既降，官福建总兵。及廷赐诸将三代封典，惟兴久不具摺。闽抚询其故，愀然曰：「惟兴少为寇掳，相从作贼，实不知祖若父为何人也。若私撰祖父姓名以上，不惟欺君。抑且诬及先人矣。」

汪苕文不畏强御汪琬，字苕文，号钝翁，长洲人。顺治中，由进士授户部主事，降为兵马司指挥。旗人与民争，缚民至司，其党数十人皆偃仰卧踞厅事中。汪举手厉声言：「曲在民，当尽法；若曲在旗，敢厉民乎！」卒直民而惩旗人。又治奸民以假命噬人者，惩豪家奴以势凌胁人者。任满且去，北城民炷香提酒，送者填溢巷衢。

铁面学道溧阳狄敬，顺治甲午，以文望简授湖广提学道。每临所部，辄集诸生於学宫，讲卧碑，不如式者，辄挞之。或訾其过严，狄曰：「士习颓靡久矣，今敷教在严，惟严而後可以言宽也。」试之日，绯衣坐堂上， 「 时服色初定，品官犹或沿明制也。」 取诸生试卷当堂面阅，阅毕即发，一切竿牍不得行，而积弊以清。所奖拔士，皆穷巷老儒，足迹鲜入城市者，羣号为「铁面学道」。又尝识熊文端於乡举时。後文端居金陵，狄已告归，复相与讲学谈经，阐东林、白鹿之绪。孙承恩不肯欺君卖弟顺治戊戌状元孙承恩，常熟人也。先是，承恩弟阳举丁酉北闱，以事遣戍。胪传前一夕，世祖阅承恩卷，其颂语有云：「克宽克仁，止孝止慈。」玉音称赏。拆卷，见其籍贯，疑与孙阳一家，遣学士王熙疾驰出禁城至承恩寓面询。学士故与承恩善，因语之故，且曰：「今升天沈渊，决於一言，回奏当云何？」承恩良久，慨然曰：「祸福命耳，不可以欺君卖弟。」学士叹息。既上马，复回顾云：「得毋悔乎？」承恩曰：「虽死无悔。」学士疾驰去。世祖秉烛以待，既得奏，尤嘉其不欺，遂定为一甲第一。

王伯勉不为尚书译字汤阴王东皋，名伯勉，官吏部郎。一日，世祖谕旨至部，示满洲尚书韩代，尚书以无汉字，召东皋至，属书之。辞曰：「译字非郎中职，出上意邪，伯勉不敢不书；大臣意耶，腕虽断，不敢书也。」既改御史，巡城，豪强屏息，无敢有轻裘怒马洋洋道上者。考满内用，台长将以巡盐两淮荐，力辞不可，曰：「内用之员，例不奉差，必以此事相付，则前此弊窦，吾不敢隐也。」荐者惧而止。丁忧服除，遽卒。

圣祖禁章奏媚语康熙时，廷臣章疏有「德迈二帝，功过三王」语。圣祖曰：「二帝三王，岂朕所能迈且过哉！」传谕中外，自後不许如是。

王文简恶开捐康熙时，王文简公士祯官户部时，秦中大饥，开纳粟例，堂司多相缘为奸利。文简一无所豫，戒司官，凡捐纳事，勿以一呈一稿至。

陈尔昌拒奔女陈尔昌，名玉纶，鄞诸生。家贫，课徒自给。雍邱有世家侯氏者，延二师，尔昌其一也。侯氏庭设女乐，有女甚丽，命侑觞席上，极欢而罢。夜半就枕，忽户外剥啄声，启视，则女子也，峻拒不纳。明晨，主人入，拜曰：「真吾师也。」昨同席者已束装行矣。

李森杖毙伶僧掖县李侍御森巡按江南，诛鉏豪右，优人王紫稼 「 吴梅村之《王郎曲》，即赋此事。」 及三遮和尚淫奢无状，皆杖毙之。及中谗被逮， 「 李自选御史，两经革职，俱复原官。後又以言事谪戍尚阳堡，寻赦还。至是已四黜矣。」 吴民号泣攀送者数万人，既登舟，僚属相顾挥涕。松江知府李正华最後至，携一酒瓢，满酌送侍御曰：「吾曹期不愧天日，不愧朝廷，不愧百姓耳。成败利钝，造物司之。今日之行，荣於登仙，诸君何至作楚囚相对耶？」侍御为之掀髯大笑。

姚端恪父子无私姚堂，端恪公文然子也。堂应会试，为总裁王清所黜。清，端恪所举士也。撤棘後，始知之，来谢过，端恪笑曰：「此足明我两人无私也。君报我厚矣，何谢为！」

陆清献不以取诸民者寿巡抚平湖陆清献公陇其令嘉定时，值苏抚慕天颜生辰，众皆献纳珍物惟恐不丰，清献独於袖中出布一疋、履二双，曰：「此非取诸民者，为公寿。」天颜笑却之。卒以微罪劾罢其任。

施世纶面折托和诺漕督施世纶有权术，尹京兆时，步军统领托和诺行骄纵，轿前常拥八驺，施遇诸途，乃拱立道旁，长揖以俟。托惊骇，下轿问之。施忽厉声曰：「国制非王公不设驺马，吾以为诸王至此，拱立以俟，孰意汝也。」欲劾之，托谢，乃已。俗呼曰「施青天」。

阮应商驾驭猾吏大河衞人阮给谏应商，康熙中，官户部郎，善驾驭猾吏，羣为之悚息。其莅任第一日，即以裘服逾制，挞从事二人。督治文案，惟令抱牍待判，不得出一语，故云南一司，无不洗手奉令也。

高某抗议出妇女蒙阳高某守信州，在康熙癸丑、甲寅间。时吴三桂、耿精忠为逆，信州迩闽，信之妇女多为闽寇所掠，闽民之避乱山中者，其妻女亦多为信营所获。平闽之後，两地居民觅妻寻母者，日以千百计。时军令例不许赎。高使各具供状，开列姓名、籍贯及其妻母形貌、被掳之地址、现在之旗份，不数日而满三大柜，持赴军门，语将军曰：「此号泣而来者，皆不从贼之良民也。今其妻女咸在军中，色且少者，坚不许赎，老且陋者，故勒高价。当死亡之余，家业凌替，仅存一身耳，顾安所得金钱耶？令数千百失业之民日夜环城而泣，势必至相聚为盗，将军不速为之计，吾地方官也，法不敢隐，即据此报亲王矣。」将军挥手曰：「止，止，吾即从汝！」趣下令，军中有留妇女一人者立斩。一时欢声震地，获团聚者数千家。复移文闽镇，论以国法，而信民之妇女得发回千余人。时闽中好事有为传奇名《三春梦》者，备载其事。将军名额楚。

蓝理斩戈什哈康熙癸亥初，郑成功踞台、澎，数侵扰漳、泉，为边患，议大兴师，命靖海将军施琅征之。施名将，雅知人，闻蓝理忠勇，奏署右营游击。部议持之，特旨报可，使领前队先锋。自是遂在厦门练水师。一日，有二卒出市薪蔬，遇将军戈什哈观剧使酒，擒而挞之，且痛诋及理。卒归愬，理笑曰：「鬬殴，常事也。且问汝，胜耶负耶？」曰：「受挞耳。」理怒曰：「汝不能胜二戈什哈，何能杀贼！」命斩之。卒呼冤，曰：「某等以将军故，让之。请复与鬬，如不胜，愿死。」乃纵之再鬬，反命曰：「大胜矣。」大喜，命二卒卧板扉上，刺鸡血淋之，舁以往，见将军，请发戈什哈二人付治。琅不可，理固请曰：「今用人之始，士卒不爱躯命，为将军出死力，将军宜一体抚恤之。戈什哈倚将军势，无故挞士卒，且大言辱詈某，损先锋威重，摇军心，将军不发此二人付某治，恐军中人人解体也。」琅不得已付之。理回营，具牒飞报将军曰：「今日上吉，先锋官启行。」即诣海岸，缚戈什哈二人斩以祭江，轰巨礮，顺风扬帆去。琅闻之不怿，既而曰：「虎将也。」

郭世隆毁淫祠康熙时，汉军郭尚书世隆督浙闽时，闽俗信鬼，多淫祠，黠者敛钱於民，辄数十万，檄州县毁之。

徐立斋整理旗务徐立斋相国少受知於世祖，即以天下自任。圣祖尤委任之，两总内台。凡事涉八旗者，同僚多咋舌，徐持之甚力。时方重窝逃之律，将军马哈达请令奴亡者得自句摄，勿关有司。立斋执不可，曰：「是重扰民也。」满大臣曰：「当令将军会同督抚行之。」立斋曰：「如此，则仍将军为政。当令督抚会同将军。」上以立斋言为是。

京师奸人多掠平民卖旗下，故逃者日众。立斋请由地方正印官验问，给印契为凭，否者坐之。八旗家人以投水、自经报部者，岁至千人，立斋请凡验有伤痕及一家中前後死三人者，酌予处分。从之。

费武襄斩番僧费武襄公扬古，勳业甚隆，平噶尔丹功第一，其胆识亦正不可及。尝从圣祖之番僧寺，番僧中号为活佛者见上傲睨，不为礼，即挥刃斩之。上尤其鲁莽，徐奏曰：「番僧虽贵，亦人臣也，岂可使无礼於君前，乱我国法。使有异术，臣抽刃时，应早令伽蓝按捺，不延颈就戮矣。」扈从者争服其言。自此，番僧见大皇帝弥益恭顺。

何义门请削门生籍长洲何焯，字义门，康熙时拔贡，赐举人、进士，侍皇八子读。时尚书徐乾学、祭酒翁叔元方号召海内新进，何亦及其门。会设太子讲官，以汤斌、尹泰、鄂棻、舒淑、黄与坚任之。汤荐候补道耿介。适朝廷下诏求言，灵台郎董汉臣上书指斥时事，下九卿议。执政惶恐，与同列囚服待罪，汤宣言於殿廷曰：「董言虽妄，无死罪。大臣不言，小臣言之，吾辈当自省。」明珠入告，以汤当会议时，有「惭对汉臣」语，传旨诘问。汤具疏引罪，耿亦以疾乞休。於是翁叔元受要人旨，与尹泰、舒淑、开音布并劾耿实无病，汤妄荐。举朝多不平，何致书於翁，请削门生籍，士论快之。

某典史笞太监圣祖南巡，銮辂所经，督抚派员除道，左右为夹道，听官民往来，御道居中，禁人行走。某典史巡视某处，圣驾未临，有太监戴孔雀翎，彪彪然直驰御道。典史阻之，太监叱曰：「若何人斯，敢阻咱老子耶！」典史命拽下马，械至官栅，坐堂执法。旧例，刑太监不褫下体衣。典史不知，直扯其袴，两腿尽露，杖下喷血，监叩头乞哀乃罢。督抚闻而让之，典史曰：「天无二日，卑职典守御道，只知有圣驾，不知所谓太监也。」督抚诣行在具奏，自请处分。上问典史何在，奏曰：「待罪宫门。」上曰：「其人有此胆量，不宜辱以典史。」召见，甚宠异之，以四品官用。

甘庄恪看管侍衞奉新甘庄恪公汝来为涞水令，以其地多豪强，请於上官，得以柳木棒示威，皆戢服。毕里克者，侍衞之练鹰者也，率拜唐阿及其家丁数十至涞，涞民万廷荷等被殴几毙，争愬之甘，毕等亦入县堂责甘。甘大怒，挥令看管，置其家丁於狱。事闻，部议褫甘职，夺毕俸。特诏毕革职，复甘官。

任葵尊叱缚千金旦任葵尊，名宏嘉，康熙中官御史，巡视北城，亲王诸府、公侯第宅多在辖下，骄悍尤难治。任偶出，有锦衣骏马者突其前，任呵叱之。从者曰：「此某王所嬖千金旦也。」任大怒，身逐之，率隶卒奔抵王府，坐其门謼，必得旦乃已。王曰：「是申申者何也？即出，敢若何！」旦出，任叱缚之，予杖四十。王大恚，入奏，圣祖曰：「彼非凌汝，行者吾法。汝庇优，亏吾法。」王觳觫稽颡出。

任葵尊鞭马三爷马三爷者，戚畹某之弟，登城私。任葵尊官御史，方巡城，执而鞭之，告其兄，兄面谢过。已而谋齮齕任，任廷发其奸，某矫辨，圣祖命掌其颊三十，又声九门提督罪，诏立斥罢。任尝慨然流涕曰：「宏嘉之得保首领，天子赐也。」

汤文正面折明珠家奴汤文正公斌巡抚江苏时，相国明珠有家奴，言事多效，公卿震慑，所至，大府多郊迎，恂恂执弟子礼颇恭。过苏，畏汤，不敢谒。自监司以下，朝夕候其门。汤闻，使召之。将命者用故事，以客礼请，从骑数十。至辕门，顾谓左右：「主人出迎何迟也？」久之，辟大门传呼，大惊，窘迫，脱厮舆服被之。入至阶下，见汤南面坐，乃跪而听命。汤曰：「汝主与吾同朝，闻汝来，故以酒食犒汝。」命门卒为主人。其人惭沮，即日去苏。归诉之明，谋致难於汤，而汤声绩甚着，上方向用。念在外无从得事端，会阿哥出阁读书，乃上言汤某以理学为时所崇，辅教太子，非某不称。上然之，遂以詹事徵入京。明珠私人余国柱，即以汤去苏时士民攀援者塞道指为市名，并罗织减赋事为归过君上，俱入告，而汤不知也。进讲东宫，首《大学》财聚民散数则。毕讲，阿哥入侍，上令举所肄以闻。上曰：「此列国分疆时语，若海内统一，民散，将安之？试询之。」汤具陈奏陈、隋土崩状，且言一统而民散，祸更烈於分国时。上虽谅其忠，以有先入之言，眷遇非前日比矣。会议杀董汉臣，汤坚持不可，自是上滋不悦。迨汤薨数月，犹与诸大臣语曰：「吾遇汤某特厚，而怨讪不休，何也？」

拉卜敦忤明珠满洲拉总宪卜敦，董鄂氏，有勇力，能弯十石弓左右射。善诗文，顷刻数篇，外国语无不通悉。性刚直，立朝不苟。尝忤明珠，戍西藏，藏人叛，殉难。项学仙请移贿充赈项学仙，康熙时人。负膂力，工镖，尝游秦、晋、燕、赵间，强暴闻其名，不敢犯。嗣陕督以千金聘至，厚遇之，隶标下。一日，出黄金五千，白银三万，命献明珠。学仙因叩首曰：「今陕、甘、两广之地，天灾流行，饿莩载道，明公盍以此赈饥，民将全活无算。小人不敏，不惯为人作暮夜求也。」督怒，系之狱。及明败，督亦去位，始释归。爰杜门不出，以歧黄术自给。门临河，荇藻掩映之，尝以箸取鱼，烹以佐酒。妻艳而勇，能扑人於数十丈外，济南道上，曾佐其夫败剧盗百余人。

康绩斥允禵康熙戊戌，固山具子允禵以抚远大将军督西陲边事。会岁饥，武弁康绩方运粮至半道，绩以所运赈之，军法当斩。允禵重其义，乃疏言云：「绩法宜死而心宜生。」圣祖赦之。其後，绩参机宜事，时有匡正，有不当者，辄面斥之。每遇允禵宴会，辄劝其止饮，允禵改容谢之。

鄂文端拒见皇子鄂文端任内务府司员时，世宗在藩邸，因事召之，鄂曰：「皇子宜毓德春华，不可交结外臣。」上心善其言。及即位，首召之，戚友以前事为之忧。及入对，即谕曰：「汝以郎官之微，而敢上拒皇子，守法甚坚，为大臣，必不受请托。」立授江苏布政使。不十年，登首揆。

赵恭毅重惩徐采康熙季年，优人徐采给事藩邸，嗾佣者杀人，事下九卿。议者欲脱采，以佣抵。武进赵恭毅公申乔风以廉直着，独据刑部谳，论采主使，坐绞。已而采竟减死戍边。及世宗即位，仍逮采於边，论如律，下诏褒赵。赵恭毅不为王屈法武进赵恭毅任司寇时，廉邸有伶杀人，讽赵出其罪，谢曰：「天子之法，不能为王屈也。」

顾琮刚亦不吐顾琮，太师顾八代孙也。风骨挺劲，在满洲大臣中，与徐元梦并称，时人为之语曰：「前徐後顾，刚亦不吐。」世宗初年，设会考府，顾为主事，杖某王府吏。王初不悦，後奇之。尝持议欲行限田法以均贫富，与用事大臣动色争於上前，无所挠挫。有文觉禅师者，出都，声势烜赫，骑从如云，道出袁浦，兖、豫二州方面大僚率属郊迎。顾方与前总漕魏廷珍相交替，皆若弗闻也者。

孙诏成杖宫监武威孙方伯诏成，康熙壬辰进士，选庶吉士。雍正初年，解馆，改知直隶某县。会世宗有事先陵，跸经其邑，大雪，积行宫门外数寸。故事，宫门内外粪除之役，宫监司之。时宫监有所索，未之允也，辄呼县官来扫雪。孙拥篲以前，谓宫监曰：「县官为天子扫雪，岂辱事耶！」伛偻扫雪不已。宫监怒，将羣集而殴之。於是引其魁以出，饬皁隶缚而加杖。时上官皆候宫门外，闻之震栗，遂以其实上陈，且请罪。世宗览奏，欣然曰：「此知县好大胆。太监滋事不可赦，着交所司治罪。」召见，慰勉者再。未几，擢守宁波，旋迁宁绍台道，转两浙盐运使。

余甸为直臣康熙间，以河官而兼民治实德在人者，诸暨杨观察三烱而外，惟福清余少京兆甸。余初试江津令，西事起，藏连青海诸番谋窥川陕。年羹尧抚四川，加正赋，通私茶，犹不足以奉战士，多额外急征，檄再三至，余不应。乃遣内丁持印文告谕，自朝至日晡，不出。使者譁，乃开门坐正堂，命反接。众不敢动，余怒，乃共推曳，伏之地，投六签，丞簿皆曲跽为请。须臾，士民集堂下者数百千人，耆老数十升堂，以身蔽使者，告哀曰：「公何难弃官，但我民自今无怙恃矣。望哀赤子无依，宽使者法。」久之，乃命释缚羁候。越日，使者索原文，斥之曰：「还报大人，我无子，闭门待劾，原文已间道付二三执友矣。」旬日，声震京师。羹尧曰：「此民所戴也，劾之伤众心。」

会行取入京，为吏部主事。掌选二年，权要富人之求速化者，多为所格，长官亦阴患其戆，乃力求退。嗣被荐，起为兖济道。士民闻其至，讼狱者争赴焉。河督齐苏勒旋以工事劾之，士民相随听勘者数千人。齐巡工，至余所部，父老争结彩炷香，稽首於舫前，请登岸受万民瞻拜，拥肩舆至广原，升高座，聚者万余人，四面环拜，投香於地，高如邱陵，咸呼曰：「还我余公，吾民万世尸祝。」齐大惊，许拜疏，众乃散。世宗闻之，立召入，退语政府曰：「吾又得一直臣矣。」

沈端恪侃侃持正议沈端恪公近思初为文选郎，尚书隆科多最专断，曹司莫敢仰视，端恪独侃侃持正议。一日，画诺，尚书曰「可」，端恪曰「不可」。尚书怒，端恪持之益力。良久，尚书忽曰：「沈选君，诤友也。」改而从之。且曰：「僚友当如此矣。」入告世宗，擢太仆寺卿，仍领选司，自此得大用。

徐时伯抗李衞徐时伯，建宁人，雍正壬子令邢台。时李衞以苛刻称，而时伯独能持大体，疏文法，李深恶之。有细民韩德者，以符水治病有验，人多信之。母死，葬西山，送者甚众。武弁某素喜事，以邪教聚众密白李，李令郡守调兵急捕之。守以告时伯，时伯曰：「西山民颇谨愿，可力保无他，请单骑验之。」守曰：「李公意严切，其事果实，君一身能任其咎乎？」时伯对曰：「果尔，愿以亲属百口同坐。」守颔之。遂往毁其墓庐，以德归，白李，予杖责而已。未几，他县民以被诬邪教而逮相牵入狱者三百余人，多自毙，守叹曰：「吾今乃知民命之悬於令也。微徐令，西山之民殆矣。」

其後调清范。甫至，会大水，放赈，而常平仓粟半朽腐。李欲派令各县摊补，时伯力言不可。李怒甚，时伯谢曰：「公意与民意均重，然二者相衡，某宁逆公意，不敢逆民意也。」李厉声诃之，时伯不为动，徐起趋出，时左右闻者皆股栗。李色变，目上视，语良久，顾两司曰：「是人乃敢忤我，殊有胆，吾今姑恕之。」翌日，召之入，谓曰：「子言良是，行别筹之。」时伯不言谢也。人皆笑其迂。寻以乞养归，民攀舆送者，至流涕，而邢台人思之为尤至。

方灵皋折王相方灵皋名苞，受世宗知，以罪傫而致卿贰。性刚戆，遇事辄争。尝与履恭王同判礼部事，王有所过当，拂袖争之。王曰：「秃老子，若敢尔！」方曰：「王言有马勃味。」王怒，入奏，上两罢之。往谒相国查郎阿，其仆恃势不即禀，大怒，以杖叩其头，血涔涔下。仆狂奔告，查迎见，方云：「公为天子辅臣，宜以谦冲恭敬待下僚，安可纵豪仆以忤天子之卿贰！公误多矣。」怫然欲去，查长揖谢之，乃已。後复至查邸，其仆望之即走，曰：「舞杖老翁又来矣。」

李绂崛强到底李绂，字穆堂，临川人。生有异禀，读书日二十册。由编修超五阶为庶子。世宗在潜邸即知其名，及即位，授广西巡抚。当是时，庙堂痛惩朋党之习，尚书蔡珽适获戾，李面保，忌者因目为死党。而河南巡抚田文镜者，由县丞至巡抚，察察为明，圣眷隆甚，严吏治，一劾辄数十员。雍正间，李以直隶总督入觐，过豫，一揖未了，即厉声问田曰：「公身任封疆，有心蹂践读书人，何耶？」田立以李语入奏。李入，亦首劾田负国殃民，又连疏纠劾。会御史谢济世亦劾田，世宗以济世所言与李奏一一脗合，明是结党倾陷，宜严惩。於是内外诸臣，以全力排李，必欲死之。上知其才，又恶其倔强到底，欲摧折而用之。两次决囚，缚李西市，刀加颈，问：「此时知田文镜好否？」李奏：「臣愚，虽死不知文镜好处。」乃宣旨赦还。

魏定国抗将军广昌魏少宰定国知应城县时，善决狱，邻县讼者咸赴愬，上官亦知之。云梦孝感民为有司所虐，闭城罢市，大吏亲临不得入，檄魏往。民望见衔牌，讙曰：「魏青天至矣。」皆罗拜，旋解散。嗣守杭州，豁浮粮，屏盗贼，戢旗兵，民感戴如在楚时。会巡抚黄叔琳获罪，或言叔琳弟叔璥为御史，巡台湾，过杭扰民，民罢市，世宗命将军、督抚会讯。讯日，观者如堵墙。叔璥囚服噤不语，将军呼三木胁之。魏率钱塘令上阶，抗声曰：「府县司地方，地方罢市，府县不知，请先劾府县。且阖城老弱万千在庭下，辱将军一问，有无立剖，安用刑为！」将军目外望，诸百姓匍伏，同声应曰：「如府君言。」叔璥遂得释。後以陈臬畿辅，拷人致死，谪戍黑龙江。乾隆丙辰，与杨名时、魏廷珍同召见，出抚安徽，入贰吏部，终其身，世称「魏青天」。

高宗不喜朋党高宗初年，鄂文端、张文和二相国秉政，嗜好不齐，门下士渐分门户，上屡降明谕，引世宗《朋党论》戒之。内阁学士胡中藻为鄂得意士，以张党为寇仇，多讥刺，上正其罪，诛之。

全谢山碎木主郑县有名宦乡贤祠，明降臣张军门杰、谢太仆三宾亦滥列焉，当时不知何人所谬为陈请者也。全谢山年十四，补诸生，初入学，例往谒，见二木主，大怒曰：「此反覆卖主之乱贼，奈何污宫墙也！」亟掣取，捶碎之，投之泮池。

鲁亮侪保全中牟令鲁之裕，字亮侪，奇男子也，雍正间官清河道。时田文镜督豫严，提镇司道以下受署惟谨，无游目视者。鲁効力麾下。一日，命摘中牟李令印，即摄中牟。鲁为微行，大布之衣，草冠，驱驴入境。父老数百，扶而道苦之，再拜问讯曰：「闻有鲁公来代吾令，客在开封，知否？」鲁谩曰：「若问云何？」曰：「吾令贤，不忍其去故也。」又数里，见儒衣冠者，簇簇然谋曰：「好官去，可惜。伺鲁公来，盍诉之。」或摇手曰：「咄，田督有令，虽十鲁公，奚能为！且鲁方取其官而代之，宁肯舍己从人耶？」鲁心敬之而无言。至县，见李貌温温奇雅，揖鲁入，曰：「印待公久矣。」鲁拱手曰：「观公状貌被服，非豪纵者，且贤称噪於士民，甫下车而库亏，何耶？」李曰：「某，滇南万里外人也。别母游京师十年，得中牟，借俸迎母，母至被劾，命也。」言未毕，泣。鲁曰：「吾暍甚，具汤浴我。」径诣别室，且浴且思，意不能无动。良久，击盆水誓曰：「依人而行者，非夫也。」具衣冠辞李。李大惊，曰：「公何之？」曰：「之省。」与之印，不受，强之曰：「毋累公。」鲁掷印铿然，厉声曰：「君非知鲁亮侪者。」竟怒马驰去，合邑士民焚香送之。至省，先谒两司，告之故，皆曰：「汝病丧心耶？以若所为，他督抚犹不可，况田公耶！」明早诣辕，则两司先在。名纸未投，令辕传呼鲁令入。田南向坐，面铁色，盛气迎之。旁列司道及文武十余人，睨鲁曰：「汝不理县事而来，何也？」曰：「有所启。」曰：「印何在？」曰：「在中牟。」曰：「交何人？」曰：「李令。」田乾笑，顾左右曰：「天下摘印者，宁有是耶？」皆曰：「无之。」两司起立，谢曰：「某等教敕亡素，致有狂悖之员，请公并劾。鲁付某等，严讯朋党之弊，以惩余官。」鲁免冠前，叩首大言曰：「固也，待裕言之。裕一寒士，以求官故，来河南，得官中牟，喜甚，恨不连夜排衙视事。不意入境时，李令之民心如是，士心如是，见其人，知亏帑故又则是。若明公已知其然而令裕往，裕沽名誉，空手归，裕之罪也；若明公未知其然而令裕往，裕归陈明，请公意旨，庶不负大君子爱才之心，与圣上孝治天下之意。公若以为无可哀怜，则裕再往取印未迟。不然，公辕外官数十，皆求印不得者也，裕何人，敢逆公意耶！」田默然。两司目之退，鲁不谢，走出。至屋溜外，田变色下阶呼曰：「来！」鲁入跪。又招曰：「前！」取所戴珊瑚冠覆鲁头，叹曰：「奇男子，此冠宜汝戴也。非汝，吾几误劾贤员。但疏去矣，奈何？」鲁曰：「几日？」曰：「五日，快马不能追也。」鲁曰：「公有恩，裕能追之。裕少时，能日行三百里，公果欲追疏，请赐契箭一枝以为信。」田许之，遂行，五日而疏还。中牟令竟无恙。以此鲁名闻天下。

先是，亮侪父某为广东提督，与三藩要盟。亮侪年七岁，为质子於吴。吴王坐朝，亮侪衣黄裌衫，戴貂蝉，侍侧，年少豪甚。读书毕，日与吴帐下健儿学嬴越勾掷涂赌跳之法，故武艺尤绝人。

刘文正主试持正刘文正公累主会试及顺天乡试，门下宾友往往以暗中被摈，人无怨言。所得士，虽已列仕版，多不识面。

蒋因培面折巡漕御史常熟蒋伯生大令因培宰山东，多惠政。会巡漕御史某家人婪索供张。势张甚，所过咸趋承惟谨。抵汶上，蒋方诣行馆报谒，及门，闻诟厉，廉知横行状，便止屏外，扬声慷慨而言曰：「公奉天子命来，因公过境，凡适馆具餐，所应储峙，有司为东道主，何敢怠忽。今乃纵厮养无状乃尔乎，是藐功令也。因培亦朝廷命官，藐功令者，而顾腼颜奉之，非夫也。」遽令撤所张灯及供膳，拂衣径归。御史遂中夜苍黄去。後事发，以贿赂牵连者数辈。东抚以蒋事上闻，奉朱批：「此人可嘉之至。」

熊会玜不惧长官高宗之南巡也，黄文襄公廷桂任江督，方厉威重，供张悉咄嗟取办，属吏惕息，无有敢少忤其意者。时丹徒令为潜山熊会玜，开辟御道，不忍坏人冢墓，迁绕里许。文襄大怒，谓跸路所经，不由直道，是大不敬，弗急改，必诛。熊对曰：「岂驾前有人持指南针，由京师直至丹徒，不一转弯耶？且上非秦始皇，如闻江南有发冢暴骼事，必赫然震怒，罪将在公而不在某。幸而上不知，公独无恻隐心乎？」道府咸骇，引其袂使谢，熊不肯，且大言曰：「参官已耳，能杀我耶？」文襄无如何，道卒不改。

苏臬司某好微行访察，一日，密檄逮丹徒大猾某解省。熊使人拘之至，则农家愿悫人也，立纵之去，以实上禀。未几，以事赴苏，臬司怒曰：「君识其为善人而遣之，我乃不能识人耶？」熊曰：「由县解司，其间有胥吏之层层需索，公即有臯陶之明，讯而释之，其家已破，诬者之计得矣。」臬司瞿然。

熊後以治绩擢至知府，尝曰：「长官亦人耳，何必惧！有患得患失心，则面少人色，将顺不暇，居官之治忽，可想见矣。」

张若瀛杖太监高宗幸滦阳，有随侍太监某滋扰民间，时热河巡检张若瀛者，桐城相国文和公族子也，抚以善言，太监愈咆哮，若瀛乃呼役缚之，立加大杖。直督方恪敏公闻之，大惊曰：「张某疯矣！」亟上章劾奏。上察其情，谓侍臣曰：「非太监恣行不法，若瀛安敢尔！其人殊有家风，朕甚嘉之。」因降特旨，令越七阶擢同知，而太监遣戍矣。

某吏目杖太监乾隆时，高宗驾幸通州，有内监数人至州署索供张，知州与辩，内监势张甚，批其颊，知州遁。吏目乃叱役痛予杖，监诉於上。翼日，召见吏目，嘉其官卑能执法。适有知县缺出，即以吏目补授，谕曰：「汝作知县，可始终强项以庇百姓，勿为上官屈也。」

李潄芳捕栾大李侍御潄芳，四川人。巡视中城，有傅文忠公家奴栾大恃势招无赖肆行市衢，无过问者，李慨然曰：「傅相以忠谨传家，故能保。大，家奴也，游荡非傅相所知，关系甚钜，不可使贻累椒房也。」乃捕大，审得实，立登白简。高宗大悦，戍大，傅罚锾，擢李为给事中。

衞哲诒直陈阿思哈衞司空哲诒历任封疆，以廉能着。抚粤西时，谢侍御济世子犯法，衞锻链其子，因波及侍御。袁简斋曾作书规之，刘文清公亦言其「官每高一阶，而其品乃下一级」，盖亦不能自守之士也。然其召对时，高宗问近日封疆大吏臧否，衞自谢无状。上言：「姑置汝勿论，孰最劣？」衞对曰：「惟江西巡抚阿思哈耳。」时阿宠眷最渥，而衞敢撄之，亦难能也。

佟伊勤慎严待侍衞襄毅伯佟伊勤慎，乾隆中，任领侍衞内大臣。典宿禁近数十年，驭下严肃，每早朝，必正襟坐中左门，入直侍衞，按簿呼唱，朝服佩刀率以入，迟者令自负襥被出，以辱之。景运、隆宗二禁门，非奏事待旨及宣召，虽王公大臣不许私入。当时禁籞严，部曹有终身不识乾清门者。後日渐废弛，至旷班累日不至，夏日宜宿，长衫羽扇，諠譁嘻笑，至圆明园诸宫门有竟日袒裼酣卧者。有人告当事，当事者笑曰：「使裸者俱在，已幸，君何苛责哉！」

陈昌齐答德壮果之言海康陈宾臣观察昌齐，任温处道，值德壮果公以一等侯阅视闽浙营伍，下令於各海岸设兵巡逻，不许一人下海，属吏莫敢置对。陈曰：「沿海居民多捕鱼为业，若禁其下海，则数万渔户无以为生，激变之咎，谁当任之？」德默然久之，曰：「君言是也。」

罗慎斋恶袁简斋湘潭罗慎斋少卿典，致仕後，主讲岳麓书院，以程朱学诲人，造次必於礼法。诸生心向之，而苦其拘。时袁简斋过湘，闻罗名，访之，罗薄其为人，拒不见。袁去，罗命仆担水洗门前阶石，仆怪之，曰：「勿使秽迹污吾地也。」

张亨甫责曾宾谷建宁张亨甫，名际亮，尝游京师。时曾宾谷鹾使燠，方以名辈显宦居京师，罗致知名士，士日获其赠遗，谄之甚。一日曾食瓜子，壳黏其须，有门下士起而拂之，亨甫斜视大笑。翼日，寓书於曾，责其不能教导後进，徒以势利奔走寒士，门下士复不知自爱，廉耻俱丧，负天下望。曾大怒，毁之，由是得狂名。

张慨当世之好士，曾不如其好色之真也，取一时名优为传，曰《金台残泪记》。自序云：「自获麟陨涕而後，天下有二泪焉。一贾生之哭，国事也；一阮籍之哭，穷途也。」又尝谓九十九峯散吏曰：「吾记金台，匪记也，後世必有泪余之泪者。」

王文端不许其子应试王文端公杰与和珅同朝，和而介。其子某工文艺，善书，恒为父代笔。高宗知之，以问王，辄以不才对。每届秋闱，先期谓众曰：「谁荐中吾子者，吾即劾之。」子无奈，回陕，欲应本省乡试。时陕抚某，门下士也，亟致信，亦以是属之。收卷时，中丞视其文可中，乃袖置己室，不发誊录。盖其子豪於饮，故不令仕，且惧其不免为和所陷也。

钱梅谿阻毕秋帆寿和珅毕秋帆沅督两湖时，值和珅年四十，自宰相以下，皆有币帛贺之。秋帆赋诗十首，并检书画、铜瓷数物为寿。时钱梅谿泳在毕幕中，语之曰：「公将以此诗入冰山录中耶？」秋帆乃大悟。

管韫山折和珅武进管韫山侍御，名世铭，以户部主事入直军机处，受知於阿文成。时和珅任枢密，赫奕冠一时，管时持正论折之。和屡欲中以危法，赖文成保全之。管既传补御史，文成虑其以言贾祸，乃面奏：「军机章京唯管世铭一人谙练故事，下笔敏捷，世铭去，无继之者，请以御史仍留军机处行走。」故事，军机传补御史，即退出直庐，若留，则不得上疏奏事也。管未引见时，已草疏数千言，备论和奸状。引见归，急缮摺，将於明日上之，而仍留军机处之命已下矣，管大失望。洎入直，谒文成，犹侘傺不平，文成慰之曰：「报称有日，胡亟亟以言自显乎！且和相得君专，一疏不足以仆之，则适以取祸，无补於国事也。留有用之身，图异日之报，不亦可乎？」管乃稍稍自晦。及文成薨，管旋亦下世，距和之败数月而已。

武虚谷杖和珅差役武虚谷，名亿，河南偃师人。任山东德平县令，有政声。乾隆甲午秋，寿张王伦倡乱，为舒文襄公扑灭。或传伦实未死，潜匿他方。庚戌，山西人董二告伦匿山西某县，和珅希封赏，授意於觉罗牧庵相国长麟，令侦缉。牧庵以虚妄对，和艴然，乃密签役往山东缉访。至德平，役恃和势，作威福。武擒至署，取视捕役签票，惟书二公差名，而同行者乃十五人。武责之，役抗横无礼，武怒，以大杖责数十。役归，告和，和怒曰：「县令乃敢杖吾胥役！」授意山东巡抚，劾罢武职。武归装惟书数十簏而已。嘉庆己未，有洊武者，仁宗命复其职，而武已先卒矣。

谢香泉烧和珅车湘乡谢香泉任台谏时，以直声着。时和珅用事，权焰甚张，恒思有以折之。先是，珅有宠奴，常乘珅车出，人避之，莫敢诘。一日，谢巡城，适遇诸途，怒，命卒曳下笞之。奴曰：「汝敢笞我！我乘我主车，汝敢笞我！」谢益怒，痛笞奴，遂烧其车，曰：「此车岂复堪宰相坐耶！」九衢中人聚观，欢呼曰：「此真好御史矣。」和恨之，假他事削其藉以归。谢文章名一时，喜山水，乃遍游江浙，所至人士争奉筇履迎，饮酒赋诗，名益高，人皆传称之曰「烧车谢御史」。和伏诛，复官部郎以卒。道光癸巳，河南裕州知州谢兴尧以卓异荐入都，兴尧，御史之子，由翰林改官者也。引见时，唱陈名贯毕，宣宗问曰：「汝湖南人，作京语，何也？」尧对言：「臣父谢振定，历官翰林、御史，臣生长京师。」宣宗悟曰：「尔乃烧和珅车谢御史之子耶？」因褒勉之。明日，宣宗语阁臣：「朕少时闻谢御史烧车事，心壮之，昨见其子来，甚喜。」未几，命擢兴尧叙州府知府。

和孝固伦公主折丰绅殷德高宗幼主和孝固伦公主下嫁和珅子丰绅殷德，丰挟父势，颇骄纵，公主从容语之曰：「若翁受皇父厚宠，不图报称，惟以纳贿闻，象有齿以亡其身，期正不远，若顾挟之以骄纵，何耶？」丰闻之，色沮者良久。後和籍没，丰继殂，公主持家政者十余年，内外严肃，赖以小康。道光癸未秋，薨，宣宗曾亲临奠醊焉。

李世杰却福文襄檄黔西李恭勤公世杰督两江，值福文襄王征台湾，檄调督抚府库饷银，李力持不与，曰：「此朝廷府库，不见部文徵拨，誓不敢发。」福无如何。

严士鋐擒治总督傔从丹徒严廉访士鋐令四川华阳时，甫莅任，西藏廓尔喀兵事起。福文襄为大将军，征之，军符络绎於道，自成都至打箭鑪，皆设军需局。严言於布政使英善曰：「大兵大役，圣人所以绥远人，靖边陲，内地民人尤宜爱护。兵部勘合颁行在案，凡有为百姓撙节者，所以仰体皇仁，有藉端需索徵求无厌者，必痛惩之。」会总督和琳傔从入局，苛索夫马酒食，势张甚，廉访立擒治，申请递解回籍，众为之肃。潼川商纳赀为道，而负盐课。盐道林儁为之调停，其人抗不服。大府以委廉访，申其罪，请褫革，加桎梏焉。别签商人如原议。学政以门联示意陆耳山督学福建，榜其门曰：「尔无文字休言命，我有儿孙要读书。」彭芝楣督学江南，榜其门曰：「一卷不阅，两目即枯。」窦东皋督学浙江，榜其门曰：「文章千古留其是，夙夜一心惟不欺。」朱石君督学浙江，榜其门曰：「铁面无情，凡涉科场，戚谊年家须谅我；镜心普照，但凭文字，平奇浓淡不冤渠。」吴稷堂督学浙江，大门榜曰：「畏简书尤畏人言，常以怀刑盟夙夜；正文风先正士习，每将知耻勖胶庠。」

洪亮吉斥董诰富阳董蔗林相国诰，长子淇以廕官户部郎，中年夭折，相国悲咤。一日，偶谓门下士曰：「予自问生平无罪，西河之痛，天何罚之酷耶？」众或引孔子伯鱼、释迦摩侯罗为况者，相国愈不释。时洪稚存编修在座，最戆，率尔对曰：「师何无罪？师秉国钧，上之宜法臯、夔、伊、傅，次之亦当效房、杜、范、韩，乃庸庸只只，徒效孔光、石庆之所为，不能造福，即有余殃，慎无以无罪自蒙也。」相国惘然久之。後分发掣签一案，议穷治应讯者数十员。相国方掌吏部，力言於朝，谓若等微员下士，来自田间，不识忌讳，或以笠屐所经，熟其风土，或有葭莩所托，资其饔飱，与指名鬻缺者大异，请恕其既往，禁其将来。此案乃治吏而不及官，得全者甚众。

黄秋平与孔府讲礼阮文达公元，与衍圣公有姻娅，衍圣公嘱代延塾师，即荐黄秋平往。开馆讲书，从学者皆坐而听讲。秋平曰：「尔孔府，天下古今乃第一讲礼人家，其学规竟如此耶？依礼，我则留；不依礼，我自去耳。」

王侪峤揭钱俊王侪峤，名苏，居谏垣，有直声。出守洛阳，不趋势要，上司畏其锋棱。钱楷时为方伯，其族弟俊以资授道员，恃兄势，颇豪纵。王察其办物料有亏缺，乃直揭藩司，禀中有「深知钱道为上台族人，然夙信大人之清正，必不以葭莩故致误国事也」。钱大惊，准其揭治俊如法。後告人曰：「是日读禀时，余手自颤摇，不知作何批示方好也。」

龚监杖僧钱塘龚明水大令监，知甘泉。僧明慧者，曾与内廷法会，干谒遍大江南北。一日，以书币关白於龚，龚杖其使而遣之。总督叹曰：「强项令乃如是耶！」事闻，上召明慧至，锢之於京师。

马伯乐系总督家人马星房，名伯乐，以嘉庆辛未庶常改浙江归安知县，政声卓着，巡抚帅承瀛极重之。值总督庆保过境，家人婪索无已，不容请谒，马命丁役携铁索从之登舟，阻者力系。庆闻之，延纳谢过。马知其必不容也，遽携印见帅，乞病。帅迎而笑曰：「若惧制府不容乎？吾不能为百姓留好官，何以对百姓？若自勉为好官可耳。」马回县，未逾月，庆改伊犁将军矣，盖帅有密疏劾之也。已而帅以病告，德清徐蔡氏狱起，马以原检官遣戍。值叛回张格尔之役，将军长龄、参赞杨遇春皆夙重其名，要治军书，与谋机密。奏捷论功，专摺开复。及引见，竟以五品顶戴休致。

陆泌逻伺逆书陆侍御泌，钱塘人，颇骨鲠。嘉庆癸酉林清之变，太监杨进忠为某贝勒袒庇，已漏网，陆不平，曰：「阉寺本无威权，赫赫天潢，反与交结，如不举发，奚用御史为！」乃遣吏逻伺，卒得其逆书，劾之。仁宗叹赏，立擢之为四品京堂。其党衔之次骨，然卒未能中伤也。

桂芳责某相觉罗桂芳，字香东。官户部侍郎时，值某为相，政苟且，桂面责之曰：「不意宗臣中乃有如公者，直污蔑腰带矣！」盖宗室得腰系黄带，觉罗得腰系红带，俗有黄带子、红带子之称也。某恨之次骨，亦无如何。嘉庆癸酉林清之变，桂拟奏稿数条示董相国诰，董曰：「公言虽是，恐不合上意。」桂正色曰：「此何等时，尚以迎合为言耶！」董谢之。奏上，上皆嘉纳。甲戌春，命往粤西审办成林案，病於武昌寓所，未数日，暴卒。

邹晓屏争铨选事无锡邹晓屏冢宰，立朝不苟，尝与胡图理争铨选事，直言侃侃，莫能夺，卒以见谪。一日，礼亲王遇之於九松山古寺中，邹历言胡变法，曰：「吾年已及衰，尚恋恋此位何为！当以去就争之，不可使朝廷之法自我坏也。」仁宗亦重其品，诞日，赐内府梨园部曲以荣之。

祁文恪驳报销案山西祁文恪公性方严，管工部时，於各省报销之稍与例案出入者，必驳斥，虽左右堂为之言，不稍迁就。

杨遇春家法严正杨遇春有子曰国桢，少倜傥，豪饮不羁。其自刑部郎出守颍州也，遇春方提督固原，兄国佐亦以守备引见，并予假省亲。国桢至，辕者以遇春命止之，不许入。国佐入，为跪请，久乃召而庭数之，国桢免冠谢。遇春曰：「吾起家武举，上拔擢至此，恩遇无比，常恐老不知所报，始我期汝云何，而忘之也？」命予杖。文武官吏为叩头乞免，不许，已皆大骇服。道光初，国桢擢云南盐法道，未上，迁按察使，陛辞，宣宗谕曰：「好为之。有如不称，当语而父知之耳。」盖当是时，上亦知遇春之家法也。

王东槐笞王府车夫道光时，王东槐任巡城御史，遇王府木器车横行中路，途为之塞，特拘车夫笞之。

高叟斥牛监甘肃牛制府监，少时家綦贫，徒步走千余里，至西安，肄业关中书院，无以给饔飱资，常寄食於院中之厨役高叟家。高伟其气宇，知必大用，不责偿也。及牛通籍，报以千金。道光中，督两江，高犹健在，年逾七十矣，家亦小康，因往访牛，牛留之署中。己亥，鸦片战事起，牛附和奕山、伊里布等，力主和议，陷陈忠愍公化成、裕靖节公谦於死。高大愤，驰书告其子，举家中产业，凡以牛赠金营运所殖者，悉斥卖之，汇其银至江南，计逾二千金，乃持以谒牛曰：「牛先生，昔吾所以解衣推食者，以子英伟，将来为名臣耳，岂望报乎？今子乃误国至此，吾义不受子之惠，请以昔者所赠及历年所得子金悉还之子。吾仍为厨役，不虑饿死也。」牛亟起谢，高竟拂衣去，贷於乡人而归。何允彪拒青衣丽姝萧山何允彪中丞煊，道光中叶任云南巡抚。为诸生时，尝假馆杭州山村小庵中，四顾荒寂，众数相惊以走，何居之坦然。忽夜闻叩门声，则一青衣丽姝，冉然入，咄之，对曰：「夫久出，今忽得书，不识字，请先生为我诵之。」何掷不阅，曰：「村中岂无识字人，何必乘夜求我！尔可来，则可去，毋稍延。」妇惭而出。

黄辅辰持正不阿贵筑黄观察辅辰官吏部考功郎时，遇事侃侃，持正不阿，屡忤尚书恩桂，又与张侍郎争易州牧贪墨事，抗议再三。同官或目之曰「硬黄」，镌二字於石以赠之。黄少奇困，尝屑和麦麸为粥，又不给，则就邻生撷园中挑实生啖之，意充然，不废学。王茂荫不阿肃顺歙县王子怀，名茂荫。咸丰初，为御史，抗疏直言，於国家大计多所建白。未几，洊升户部侍郎，遇事力持正论，朝贵为之敛迹。时肃顺柄国，颇忌惮之，遣客通殷勤。王意颇动，订於某日偕谒。客待於外堂，车驾矣，衣冠而出，过厅事东偏，有巨镜，忽对镜立，瞻顾一周，拈须自语曰：「焉有堂堂王子怀，而为权臣屈节者乎！」遽谢客。客还报，肃恚甚，将谋所以中伤之，乃引疾归。比穆宗立，优诏起用，有「直言敢谏、志虑忠纯」之奖，遂复出。时京师粥厂以办理不善，泽不下逮，奏请扩张整顿，风清弊绝，饥民多感颂焉。晚年，奉命查案山西，所挈随员有得贿者，为所欺，覆奏失实，清望稍减。其所居在京师宣武门城南，即歙馆。歙人言及王，恒指镜以相告语也。

王茂荫折瑞常咸丰戊午京察，时大学士瑞常筦兵部，泾县王茂荫为左侍郎。及过堂，瑞举一等诸员姓名，语尚侍，王起，正色曰：「某某特善奔走，非真能办事者。若某某，皆勤於职事，为守兼优，应以一等与之。」瑞怫然曰：「如君言，乃非我所知，请君为我定之。」即以笔授王。王曰：「诚然。中堂事多，不常至署，茂荫终岁在部，察诸司勤惰较详，敬当为中堂定之。」径取笔标识，促其画诺，付胥缮摺具奏。瑞大不平，然竟无如何也。

石赞清之对英人石襄臣少寇赞清，贵州人。先是，知天津府数年，勤以敷政，严以持躬，吏慑其威，民怀其惠。咸丰戊午，英人犯天津，直督某走。太守以巨瓮二贮水，寘堂阶，曰：「英人入胁，则吾与妻死此。」未几，相国桂良与议和，英人去。庚申，英法联军入天津，督部以次，皆横被侮辱。英将卒分驻官廨，赞清坚持不为动，英人挥令去，曰：「断吾头，可，衙署不让也。」英人诧而韪之。一日，英军以五百人持兵入署，扶赞清坐肩舆，导入英馆，曰：「非敢相难，闻有兵欲烧吾船，姑假君为镇耳。」赞清愤不食。仅数日，民情汹汹，重失赞清，将与英人并命。英人惧，命之去，赞清不可，曰：「吾如何来，当如何归耳。」英人复命五百人前导，具肩舆送之，则竖其将指称之曰：「真好官也。」英人踞天津数月，赞清迄未离府署。事闻，不次迁擢，官至刑部左侍郎。

长姑论时局京师镶红旗骁骑校额明德有女曰长姑，幼颖慧。尝从叔氏读，通书史大义。额老而无子，家赤贫，恃其针黹以为养，暇则教邻童以识字，藉博微资，佐菽水。咸丰己未，内廷选秀女，名在籍中，闻报，抱父母恸哭，念父母老无依，欲奉以遁者数。既不克脱，届期，随众往，候驾坤宁宫门外。众女俟驾久，疲不能耐，相向泣。监者叱之曰：「驾且至，敢若此，不畏笞耶？」长姑厉声曰：「果当选，即终身幽闭，不复见其亲，生离死别，争此晷刻，安得不泣！且粤寇今陷金陵，天子不求将帅之臣，汲汲谋战守，乃犹强攫人女，以纵己一日之欲，行见寇氛迫宫阙，九庙不血食也。吾死且不畏，况鞭乎！」监者亟掩其口，而御辇至矣。因缚其手，牵诣驾前，抑之跪。文宗先已微闻其言，至是，笑问其故。长姑仍奏如前。上默然久之，挥使出，曰：「汝不愿应选，可自去。」当上之初出也，人人自危，以为天威不可测。及闻长姑慷慨数言，而上不怒，无不颂上之宽仁，服长姑之胆识。长姑以是蜚声於时，湘潭王闓运为作《今烈女传》以宠之。後某侍郎子慕其名，礼聘焉。既嫁，不得於小姑，年未三十，郁郁卒。

胡文忠不庇族戚胡文忠公林翼律己甚严，於宗族戚党，不稍假借。在黄州时，族人某来谒，饮食之者数月。一日，辞赴前敌。问其故，以营官某奉调，银钱所荐与偕行。文忠勃然，面谕营官曰：「吾有族戚，力岂不能庇之！尔辈藉以结纳，风气一开，伊於胡底！姑记过一次以儆。」因自给族人归资，并通饬各台局营员，用人一事，胥秉至公，不得徇上司同僚情面，滥为汲引，若经访闻，立即参处。

刘章侯不阿官文胡文忠任鄂抚，澄叙官方，於州县等官尤为慎重，鄂督官文恭公文亦未能主之。一日，文恭予所亲署鹤峯知州，文忠以山州僻壤，未甚措意。而荆州守刘章侯者，审署州人材，不足胜任，於过谒时，留迟其期，密揭於官、胡，请易员以代。适官、胡望日祠祀相见，文恭谓曰：「昨一大怪事，君知之乎？督抚委缺，本府不许履任，有是理乎？」文忠答曰：「此吾辈过也。知府持正，吾辈当谢之耳。」文恭复曰：「虽然，当留吾面目。」文忠颔之，令署州视事三月，引退。及文忠薨，刘竟坐事降荆州同知，刘亦安焉。及李文忠公鸿章督楚，刘犹在荆。李为刘年家子，欲力为之地。刘辞曰：「公意极厚。卑职年七十余矣，精力万不足任事，闲曹薄俸，稍可自给，他不敢求。」文忠太息而止。

文祥阻金安清内用同治壬戌春，两淮盐运使秀水金安清谋内用，乃辇金入都，结纳奕匡。时匡年踰冠，为之运动权要，将以京卿内用矣。一日，文宗语枢臣曰：「金安清究可内用否？」诸臣皆力为揄扬。继询文祥，祥曰：「小有才，心术不端耳。」文宗曰：「心术不端，如何可！」遂罢。未几，漕督吴棠上封事，劾其营私舞弊四十余款，奉旨革职查抄，且永不叙用，交地方官严加管束。

袁州学官直言侯官沈文肃公葆桢抚江西，有年老袁州府教授某广文来谒，沈问曰：「袁州某守作官如何？」广文答曰：「某太尊为官尚好，惟其弟实不堪耳。」沈因详询之。广文乃将其弟招摇纳贿诸端，言之无隐。沈密派员查访，果然，遂撤某守任，而惩其弟如律。广文闻之，愕然曰：「吾实谓伊为官甚好，特其弟不堪耳。岂并此亦不能言耶？」

沈文肃诛胥吏沈文肃公被旨为本省钦差大臣，省吏皆畏且忌。藩署胥吏某，平日挟指上官，以刻蠹起家，与沈有连，而沈素恶之。一日，以饷故，忤沈，沈立逮之至，数其罪，以军法从事。布政为之哀请，不听。方坐堂皇，而封翁手书至，沈置书案隅，曰：「了公事後，治私事耳。」卒诛之。事讫，发封，封翁书果为胥缓颊也。

沈文肃不私同乡挚友沈文肃公性刚直，朝贵无敢有请托，有之，亦置之不答。某与沈同乡挚友，以知府需次山西，乞函於沈，致桂抚为先容。沈笑不应，徐检尺牍三四函示之，则桂抚关说未报者也。因晓之曰：「彼若受而应之，吾何从施面目？君第去，若无所事，吾当按月资给君。」遂以四百金赠其行。李元度与文肃夙称骨肉交，荐一族子至，留署数月，文肃忽召询之：「若家几人？岁需几何足资生？」对以百金足矣。文肃立出千金助之归，不予差遣。及薨於两江督署，方疾亟，忽手书一纸，下所司，以江西督销局海州分司二人，应行改调，方拟稿而薨矣。时洪都转汝奎总後事，以文肃遗令不敢违，即日檄行如例。西局分司，皆鹾政要地，任者不称，文肃择材易之，时无不诵其明者。而当临危时，神明不乱，尤为人所难能也。

李雨苍殴曾文正子汉军李雨苍，少慷慨，好奇节。以诸生走数千里，至湖南，谒曾文正。值文正他出，雨苍见其公子。公子以李衣敝而风尘满面，有慢色。雨苍直前殴之曰：「而父以礼士闻天下，若慢士如此！」公子谢之，始已。文正归，奇之，留幕下，授以一军，荐至参赞大臣，以回疆失事罢任。

张兆栋折丁日昌秀水沈玮宝，以知府需次江苏，资望未深，丁日昌遽使权苏州府事。旋受代，复使督濬昭文县白茆河工程。故事，属吏谒督抚司道，月有定日，日有定时，惟有要事待裁决者，得随时投谒，不格以成例。一日亭午，沈自工次诣抚院，有所陈说，语不逊，丁呵之，不受，反唇相抵。丁大怒，拍案碎茗椀，沈亦拂袖欲起。丁不许，使受申饬，沈遽免冠置几上，谓当听弹劾，迳出。丁饬巡捕留沈於外，立传令，召中军、参将，列队阶下，声言将斩沈以徇。府县闻报，齐集辕下，婉言譬喻，冀沈入谢罪。沈曰：「遭世承平，不必有断头将军，何妨有断头太守。欲杀，则竟杀矣，何谢为！」府县入谒，代缓颊，丁益咆哮不可止，有不杀沈势不休之说，命材官立传司道。时勒少仲廉访方宴客，立命驾。及至抚署前，甲仗森严，旌旗焜燿，若将决巨寇者。廉访惶遽入，让沈，沈出硬语，怨府县不善调停，府县白宪怒未息状。方抢攘间，粮储道亦至，丁又传催司道及中军、参将甚急。勒待藩司张兆栋来，同入见，而张久不至，命长洲令蒯德模速驾。张屏不见，传语蒯令，宜自回署理民事。蒯回报勒，勒不得已，偕粮道率府县先谒见，从容乞免。丁以张迟不至，为轻己，益怒，知中军亦违抗，明谓勒勿预此事。时已近酉，丁揖勒等令出，谕麾下武弁，踰三刻，藩司与中军不至，惟令是听，毋久待。勒踯躅廊庑间，又迁廷踰时，张始缓缓来。众官惶惶，视张意旨。张命召沈入司道官厅，问触犯状，沈一一缕陈，众始知其故。盖惶遽中惟知抚军将杀沈，虽廉访亦未暇问究竟，司道府县两次求免，亦但闻丁述沈玮宝藐抗罪应死，下固未敢叩其源，上亦未及示其详也。先是，沈报工竣，由水利局司道委员验工，禀复工坚料实，请开坝便舟楫，丁批准，沈即遵批开坝，而丁忽专札饬令毋许开坝。坝已开，不可复堵，面陈之下，丁谓沈不遵後命，沈谓後命至已在奉批开坝之後。丁谓工必草率，故仓皇开坝，以掩其迹。沈谓工经委员验报，坝系奉文准开，果有所疑，何不委员复验，而遽批准开之牍。丁怒其藐视上官，沈请参处，丁曰：「罪不止此。」沈请奏明戍边，丁曰：「戍边何足蔽辜！我誓杀汝。」沈乾笑，谓：「今日不杀我，不成丈夫。」事遂决裂。张既详询始末，复问：「前批以何日奉到？坝以何日开？第二次公文以何日到？」一一具答之，并谓有卷可稽。张曰：「奈何忘上下之分？轻上官，是轻朝廷也。假令汝之子弟据理悻悻与汝争，汝岂能堪？长官於属吏，犹尊属，汝亦曾权首郡篆，奈何冒昧至此？宪怒方盛，不可谢，姑反尔舍，静思己过，明日早谒我，同谢抚军。」沈犹欲有言，遽令退，并命速乘舆去。勒大惊，谓何可遽令归？张笑曰：「斩犯我自纵之，有我在，何患焉？」遂入见。丁曰：「相需甚殷，来何晏也？」张问：「今日果将杀沈某乎？」曰：「是何言？我志已决！」问：「沈某之罪，即以不遵二次公文擅开坝乎？」曰：「唯唯，否否，犹有藐抗不逊之罪。」张曰：「沈某已详询明确，令归，候公处分。公若必欲诛之，以示威羣僚，公之军令也，谁敢违！公可遣一缇骑，逮而诛之，亦殊易易。事後，公如不奏闻，幸甚；倘入告，某亦当另摺具陈。某不敢以一属吏抗公令，更不敢以非常事不自奏闻。日旰公勤，请速断。」丁默然良久曰：「终必有以处之。」张遂出，辕下亦解严，沈竟无事。

阎文介杖某弁官文恭公文督鄂时，阎文介公敬铭署鄂藩。有某弁为文恭娈童，文恭令带衞队，保副将矣。弁恃宠，势张甚。一日，率亲兵数人入民家，欲奸其处女，女不从，杀之而逸。其父母诣府县讼冤，府县莫敢问。文介大怒，亟谒文恭。弁固知文介知之而必不己赦也，先入求救，文恭匿之。有顷，文介果上谒，文恭辞以疾。文介谓有要事必待面陈，如不可以风，即就见於卧室。阍者出，仍固拒之。文介曰：「中堂病必有痊时，俟痊，必当传见，吾即居此以待可耳。」命从者自舆中出襥被，曰：「吾即以司道官厅为藩司行署矣。」卧起官厅者三日夜，文恭授意司道，劝归署，必不可。文恭窘甚。以新繁严渭春中丞树森、盩厔李太守宗寿与文介同乡，急延之至，凂为调人。严、李多方譬喻，文介出誓言，谓不斩弁，不还署。文恭乃自出见，即长跽。文介岸然仰视，不为动。严正色曰：「丹初亦太甚矣。中堂不惜屈体至此，独不能稍开一面网乎？」文介不得已，趋扶文恭起，与要约，立斥弁职，令健儿押归原籍，立启行。文恭诺，乃呼弁出，令顿首文介前，谢再生恩。文介忽变色，叱健儿执诣阶下，褫其衣，重杖四十，杖毕，立发遣。事讫，始诣文恭谢。文恭由是益敬惮之，密疏保奏，乃抚山东。周汉有铁老之称沩宁周汉性戆直，有「铁老」之称。初以知府需次於陕，左文襄公宗棠督陕时，见之曰：「人英也！」屡齗齗於长官，故为巡抚谭锺麟所憎恶。後文襄督师出关，因辟之至幕，宾礼甚至。新疆平，奏擢道员。久之，以争杀降回事，失左恉，告归。道出酒泉，谒唐韩愈庙，题联於楹曰：「百世之师，匹夫有志公可法；三书犹在，宰相无名鬼不灵。」盖其平日不满於文襄者，至是犹有弦外余音也。

孙衣言怒某令之谄英翰尝抚皖，一日，为太夫人祝七十寿。天长令馈一苏绣缎幛，以其美丽，悬之中堂，而移藩、臬两司所赠者於旁。臬司孙衣言见而大怒，曰：「监司不及县令耶？」知宾者留其与宴观剧，均不可，英大惑。太夫人知其事，翼日，命英设盛筵，为之道歉。孙却之。英固请，乃以见於直隶会馆相要。英如言，届期，张宴演剧。英以孙负重望，颇严惮之，特肃衣冠，迎於门。见孙将下舆，即长跪而言曰：「一时糊涂，乞恕罪。」孙亟下舆，扶之起而谢曰：「非敢傲中丞，特怒某令太谄耳。」

光绪朝之清流党光绪乙亥至己卯间，发、捻荡平，左文襄公宗棠戡定新疆，疮痍渐复，民气昭苏，中兴之业，号为极盛。沈文定公桂芬当国，务为安静。文定性矜慎而稍刻深，箝束士类，无一毫奋发踔厉之气，而才士之锐气阴消沮矣。

己卯，俄约事起，崇厚以葸苶丧权辱国，言路交章论劾，而清流党以起。清流风力，以张文襄公之洞为最着，而邓承修、张佩纶、盛昱、陈宝琛等皆知名健者，以文章节气着称。时文定以军机大臣总理各国事务衙门，当言路之冲，特以矜慎故，孝钦后终倚重之，迨以老病卒，未尝去位。而清流党之名大震，士气益发抒矣。

清流之盛也，李文正公鸿藻实主之。文正与文定同事孝钦，权不逮文定，而尚气，不甘为文定下，文定稍抑之，故不能平。清流以论劾大臣见风采，中外皆惮之。甲申三月，枢垣全体皆罢，势张甚。法越之役，名士皆主战，战不利，佩纶且败，名士气慑。会文襄以山西学政出，宝琛以会办南洋防务出，佩纶罣误於福建海防，承修入总理衙门，而清流党至是遂星散。以是而计，十年之间，前五年为文定守太平尚静谧之时，後五年为士大夫矜才气好言论之时。文定没，枢臣未尝膺艰钜，一无所可否，潘祖荫、翁同龢以金石文学唱导後进，宏奖风流而已。至恭王及文正、宝文靖公鋆、景廉、翁同龢等同时罢，醇王至军机处议事，而朝局为之一变。

先是，恭王长枢府，雅善文定所施为，犹有持重之风。孝钦欲有所兴作，辄谏沮之，惜财力，喜宁静，抑夸张也。迨醇王入枢垣，国库渐殷实，意稍恢张，锐意兴海军以致天下之财，而苑囿宫殿土木大作矣。醇王不常视事，皆倚任济宁孙文恪公毓汶。文恪父为醇师，故雅相亲重，权倾中外，以宠赂为时所訾，亦莫敢谁何。顾醇王主恢张，而是时掌户部者为阎文介公敬铭，又继之以翁同龢，皆主节啬，疆臣有言军备者，辄沮抑之，甲午之役，战具皆窳败不任用，职此之由。

己丑，德宗亲政，略无更张。中日事起，言官八十余人联衔劾枢臣，请起恭王主持军国重事，气势甚盛，两宫为之动容。故是岁枢臣先後罢，更易殆尽，与甲申相似，而朝局又为之一变，此甲午冬十月、十一月事也。

初，上命设督办政务处，以恭王、李鸿藻、翁同龢、荣禄、长麟为督办政务处王大臣。盖上意不信任军机，不欲以国之大政属之，又不可轻拂慈意而易军机也，故有是命。未几，又命庆王入。每日，上召见军机後，复召见督办政务大臣。未几，文正与翁入军机。又未几，恭王入军机。未及一月，督办政务处撤，而国之大政仍属之军机，於是而有戊戌之事。

乙未、戊戌间，无大举动，恭王与文正及翁支拄其间。戊戌三月恭薨，四月翁同龢罢，五月王文韶入直，八月崇禄入直，是为戊戌政变。

戊戌以後，刚毅颇用事，又援启秀、赵舒翘以自助，顾顽陋以为学，很愎以为治，无所树威信，则横决以求逞，於是而有庚子之祸。盖戊戌之事伏於甲午，庚子之祸生於戊戌，导源甚远，伏流甚细，而祸发最烈，国之凌夷，关系至钜，且至是而清流党亦尽矣。

彭刚直杀李文忠犹子衡阳彭刚直公玉麟，貌癯，如闲云野鹤，出语声细微，至不可辨。然每盛怒，则见之者皆不寒而栗。每年巡哨，必戮数人，所至之处，将弁士卒咸有戒心。其兵额常缺，自揣不能朦混者，多夜遁。佥呼之为「活阎王」。

彭以钦差大臣巡阅长江水师至皖，时合肥李氏势方盛，文忠犹子某素骩法，时出夺人财物妻女，官不敢问。一日，夺某乡民妻去，乡民诣刚直诉之。刚直留乡民，而命吏以刺邀某至，出乡民，谓某曰：「此人告若夺其妻，有之乎？」某自恃势盛，直应曰：「然。」刚直大怒，命笞之无算。而府县官皆至，悚息哀求，刚直不听。俄抚藩俱以刺至，请见，刚直命延接，而阴嘱吏曰：「趣斫之！」巡抚足甫登舟，而吏持头来缴令矣。刚直乃移书文忠曰：「令侄坏公家声，想亦公所恨也，吾已为公处置讫矣。」文忠复书谢之。

彭刚直斩管带彭刚直衣服朴质，类村叟，偶出行，一奚奴随之，亦村童也。一日，过浙江石门湾，石门湾故大镇，亦往来孔道，有水师管带驻焉。时将黄昏，命奚奴候镇外，自憩於茶寮。寮中每夜有说文书者，镇人羣集听之。正中一座为管带席，他人不敢僭，彭即据其座。寮主劝其移他次，彭婉谢之曰：「俟某大人至，吾当谨避之耳，此时无妨也。」寮主不得已，谆嘱之，彭曰：「诺。」俄而二弁舁大灯，导管带至，坐客莫不避席。寮主即趣彭，彭不听。管带大怒曰：「何物村人，大胆据吾座！」二弁亦大声嘷叱。彭徐徙他座，蜷伏无言，管带犹余怒未息，坐客莫不悚息。俄而彭潜去，立召管带。管带至，则见高坐堂皇者，乃适所斥坐上村人也，匍匐如死人。彭略叱曰：「一管带，威福至此耶！」命斩之。

彭刚直杀厘卡司事彭刚直巡阅长江，至某处厘卡，主之者监司也，司巡多不法，行旅寒心。一日，彭驾小舟至，命兵诣局，请騐行，司事不应。逾时又请，则哂曰：「汝心躁耶？奈我不乐騐何！」兵覆命，彭大怒，趋至，厉声曰：「请騐，所以遵功令也。今有意羁我，岂空舡亦索贿耶？」司事亦怒曰：「便羁汝，敢控我？」彭曰：「吾不控汝，直杀汝耳。」颐少动，兵遽拥至河干，杀之。观者失色，趋告监司。监司急出，见彭，大惊，长跪请罪。彭怒色诃责，良久乃去。自此沿途局卡司巡，淫威稍减，恒惴惴相戒，不敢如前之傲狠，水面为之肃然。

衞荣光惩旗丁光绪丁丑六月间，杭州有调自荆州之旗人，以与边福泰茶叶店口角，忽纠众滋事，殴伤近二十人。於是市人汹汹，自鼓楼至盐桥，皆罢布。仁和、钱塘两县令出为谢，乃始开市。时衞静澜中丞荣光方护抚院，曰：「狠戾如是，是不可长。」遂直奏其事，并讽杭人宦京者合辞揭参。於是朝廷震怒，命浙抚严办，乃将为首肇事之人革马甲，鞭若干下，以木笼囚之，自是旗人稍敛迹。袁忠节斥某总管桐庐袁忠节公昶微时，馆京师某相国邸第，一日，某总管来谒，至密室，袁在焉。谈未久，适有他要人求谒相国，相国趋出，留总管在室。总管偶执袁手，谑之曰：「十指何纤柔乃尔！」袁正色曰：「手虽好，惜不知要钱耳。」总管面红耳赤者有顷，不待相国至，即起身去。

易笏山停送乾修龙阳易笏山方伯佩绅任苏布政时，丰裁严峻，人皆侧目。凡前任所赠乾修之人，均持当道函来谒，欲仍旧贯，辄取朱笔书其後曰：「一国将军一国令，一朝天子一朝臣，停停停！」书毕，掷还之。

刘仁折刘秉璋刘秉璋督川日，有直隶副贡刘仁援例就教职，後复改就直州判，指省四川。初抵省，进谒，秉璋阅履历讫，大言曰：「汝系已就教职而改就州判者耶？是不甘为冷官而思作外吏发财耶？且必指分川省也何故？殆以为易於发财耶？」某直陈曰：「职之由副贡而或改教职，或改州判，均朝廷功令所准，初非骩法。至州判即可发财，则总督之发财当不可胜计。若四川州判果易发财，则总督所得当若何？惟明公有以教之。」秉璋语塞，愤然拂袖入。会藩司上谒，秉璋余怒未已，因言顷有直州判刘仁来见，言语挺撞，至为可恶。可即予以苦差，如稍贻误，即当登之白简。时适修建省垣，因委令监视工程。刘以直言犯督帅，方镇日惴惴，忽奉檄委，大喜过望。孑然一身，无室家友朋之累，遂日坐城上督察。年余，凡院司查工，刘咸拱立以侍。秉璋闻而大异之，谓宜酌予优差，以奖其劳。藩司承命，檄署盐茶道库大使。

额勒精额正直自矢额勒精额，字裕如，四川驻防旗人，以进士官农曹，正直自矢，不媕阿。与屠梅君、毛实君、朱蓉生辈讲求为己之学，清介绝俗。及出为广东按察使，清名益着。光绪甲午，中日事急，德宗下诏罪己，采人望，迁河南布政使。其讲学日记，原本儒先，力争上游，盖其树立者有素也。

周应麟斥布政光绪朝，鹿传霖抚汴，属吏宴之於江苏会馆，演剧焉。所演有《牧童乐》，花旦牡丹红方出场，忽有候补知县周应麟至，遽夺巡士手棍，跃登台，踢花旦倒，而语布政曰：「此何时也？两宫宵旰勤劳，何歌舞行乐，竟无心肝至此耶！」鹿闻之，大惊而逸。

欧阳友仙以身殉道新化欧阳友仙，名佺，性迂谨，以知县需次江苏。光绪丁酉，以解饷入都。既毕事，仍遵陆而归，所挈薪资旅费犹六百金，道曲阜，时在德占胶州之前数月也。以将谒孔林，寄其金於曲阜令。令欲留之饮，友仙曰：「吾往谒孔林，就道在即，不能饱德，且姑醉心耳。」谈次太息，极言孔教之衰微，世道人心之不可问，遂匆匆策骑去，信宿不返。令遣人詗之，则孔林某屋之正梁，赫然有友仙之尸在焉，盖就缢於此，而以身殉道矣。

夏涤庵守正不阿光绪朝，富阳夏涤庵主政震武，尝主京师大学堂讲席，守正不阿，笃守程朱学说。有以成见二字让之者，涤庵辄曰：「有定见而後可以无成见。」

李炳甫据理直言鄞县李炳甫大令景祥，以光绪乙未进士，为令於奉天，知广宁。一日，教士以讼事关说，李曰：「两造皆吾国人，何与君事？且曲在教民，吾不能宥也。」教士默然。李命役杖之二百。教士乞末减，李不可，决如数。杖竟，判枷六月，教士又为之哀请，李曰：「姑念其情有可原，当减为一月。」教士退，诉之将军，斥李之强项。将军旋召李入见，语之曰：「朝廷方坏柔远人，若何乃尔？」李对曰：「卑职惟据理直言耳。」将军亦无以难之。

荣禄持正光绪庚子，两宫幸西安，粤人某献石屏，绝新异，孝钦后将赏以知县，谋诸荣禄。荣不可，曰：「以进石屏而赏知县，更重於石屏者何以待之？」遂返其献。拳乱盛时，庄王、端王数矫旨，荣电李鸿章，谓五月二十四日後矫旨不可信，令转达各省。时召李入都，荣电江、鄂二督，谓李宜缓行，俟後命，盖是时庄、端二王方欲害李也。