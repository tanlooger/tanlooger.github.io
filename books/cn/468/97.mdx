---
---
---
title: 教育类
---



教育类

列圣重学顺治间，定国子监彝伦堂为视学御讲之所，本监堂上官，不得中堂而坐及中门出入，王以下文武各官，亦不得由中门出入。甲申，定八旗官学。康熙甲子，定琉球官学。癸巳，设算学於畅春园之崇养斋。雍正戊申，定入监读书俄罗斯学。 「 即会同馆设学教之。」 辛亥，奏准将毗连国子监街南官房一所赏给本监，是为南学。乾隆戊午，於钦天监附近设算学，唐古忒学亦归国子监。谕：「武英殿录书需人，着国子监於肄业正途贡生内，择其年力少壮，字画端楷，情愿效力者，选十人送殿，以备誊录。其在监每月膏火之费，照旧给与。」癸巳，谕：「《永乐大典》，其中每多世不经见之本，而外省奏进书目，亦颇裒括无遗，合之大内所储，朝绅所献，不下万余种，特诏词臣详为考核，厘其应刊、应钞、应存者，系以提要，辑成总目，依经、史、子、集部分类聚，命为《四库全书》。摛藻堂向为宫中陈设书籍之所，朕每憩此观书，取携最便，着於《全书》中，撷其菁华，缮为《荟要》，其篇式一如《全书》之例。」甲午，谕：「现办《四库全书总目提要》多至万余种，卷帙甚繁，自应於《提要》之外，另刊《简明书目》一编，只载某书若干卷，注某朝某人撰，则篇目不烦，检书较易。」乾隆庚戌，御制集石鼓所有文，成十章，制鼓重刻，鼓凡十，在戟门外左右分列。辛亥，谕：「我朝文治光昌，崇儒重道，朕临御五十余年，稽古表章，孜孜不倦，前曾命所司创建辟雍，以光文教，并重排石鼓文，寿诸贞珉。而《十三经》虽有武英殿刊本，未经勒石，因思从前蒋衡所进手书《十三经》，曾命内廷翰林详核舛譌，藏弆懋勤殿有年，允宜刊之石板，列於太学，用垂永久。」

世宗设宗学雍正中，特设宗学左、右翼各学於京师，简派王公专管，岁时，钦派大臣考其殿最，以为王公奖罚。左翼在金鱼衚衕，右翼在帘子衚衕，皆设宗室总管、副管各一人，以司月饷、公费等事。三岁考绩，授七品笔帖式。觉罗、八旗各设学一，其总管、副管，如宗学之制。满教习用候补笔帖式，汉教习用举人考取，皆月有帑糈，四时特赐衣缣。世宗设八旗官学雍正中，设八旗官学三於京师。咸安宫官学在京师西华门内，择八旗子弟聪慧者充弟子，月有帑糈，不计岁月，入仕後始除其籍，特派大臣综其事，教习用进士、举人。景山官学在景山内，皆内务府子弟充补，其制与咸安宫同，为内务府总管所辖。八旗官学，每旗各设学一，择本旗满洲、蒙古、汉军子弟充补，十年为期，已满期未中式者，除名另补，为国子监祭酒所司，亦附於太学之意。

国子监立经义治事斋孙文定公嘉淦管理国子监时，条奏大学事宜，令诸生於时艺外，各明一经，治一事，仿宋胡瑗立经义治事斋例，俾为有用之学。部议从之。

琉球遣子弟来学乾隆中，琉球遣其子弟来肄业於国子监，凡四人，四年一更，随贡使返。

汪文端训士汪文端公廷珍仕仁宗朝，在内则长成均，直上斋，洊充总师傅，在外则安徽、江西、浙江，连任学政，始终委寄，皆为文学侍从之任。尝选刊《成均课士录》，教学者以义法。三省试牍，皆曰「立诚编」，犹前志也。又尝撰《学约五则》以训士。一曰辨涂，谓喻义、喻利，人心之分尽於此，为己、为人，学术之分尽於此，有志者当立辨乎毫厘千里之差。一曰端本，谓士者四民之首，天下事皆吾分内事也，自公卿至一命之吏，皆读书人为之，故贵通古今，达事变，相期为有体有用之学。一曰敬业，时文者古文之一体，犹之碑、志、传、记、表、疏、论、序云耳，以摹拟剽窃者之不足言文，乃并时文而小之，过矣。一曰裁伪，谓昌黎论文，惟其是，吾论文，惟其真，盖必能真而後是非可得而论也；申、韩、庄、列，异乎吾道者也，而朱子以为先有实而後托之文，非以其真耶。一曰自立，文之不能不变者，时也，挽其变而归之正，或因其变而愈益神明於正学者，事也；苟非克自树立，随风气为转移，取已陈之刍狗，沾沾然仿效之，庸有冀乎哉。其因文见道，大恉不出乎此。宣宗在青宫，文端尽忱启迪，非法不道。登极後，献纳尤勤。道光癸未，宣宗降手敕，称汪廷珍於师道、臣道之义二者兼备。

山西大学堂英人以我国应出某教案赔欵，建山西大学堂，规模宏壮，为西北教育界之钜观，分中、西二斋，即由教士李提摩太董其事。中斋重国学。西斋重科学，仪器、书籍庋藏至富。山西青年多弃而就中斋。外省亦有附学者。计宣统辛亥以前，留日本学生三百人，大都为先肄业大学之西斋者。

水师学堂江宁水师学堂有驾驶教习，初开堂时，即延英人彭乃尔，月薪银四百八十两；管轮教习为英人何利得，月薪银三百六十两。光绪庚子，为第三期学生卒业期，已能制造陆地之机，海中之机，并鱼雷、水雷等件。学生初不惯力作，锤链终日，夜即大困，掌皮为裂，十日即如不觉矣。先是，预估须三月毕工，後仅二月，西教习咸大嘉奖。请驻宁各国领事观之，至拍掌称善，而华官反视如无事也。

蒙古教育蒙人不重教育，男妇老幼皆委身於游牧，虽各旗王公府中设有学校，然肄业者为王公、官吏之子弟，亦惟求识字能书，为将来服官之地而已。王公、官吏子弟而外，僧徒间有就读者，平民子弟不与也。其有志求学者，须就读富家，或由其父兄、戚友传授。学师辗转相聘，一学师可教数十人。初学，读《察汉脱鲁格》，汉名「十五头」，拚音法也。 「 字母类头仅十五，变化无穷，拼音与满文略同。蒙字多锯齿，满字多点圈。」 继习蒙文《三字经》、《名贤集》、《四书》等，程度至高，读至《安土林格》 「 《圣谕广训》。」 而止，盖皆奉《安土林格》为圭臬也。所读书籍，或自归化城土默特文庙中购之，或由戚友处借钞。缠生以入学堂为当差新疆各县，凡有回缠之处，必有回教阿浑教授回经。至回缠之读儒书者，则以为与宗教相反，辄相引为戒。光、宣之交，开办学堂，因学生难於挑选，遂向教授回经之学堂挑取学生。於是回缠不第不入汉学堂，并不敢入回缠教经之学堂，甚或向乡约纳贿，或投入外籍，以求免充官立学堂之学生。盖以缠民诵习回经，贸易登记赈项，田宅典卖，书写字据，兴讼告状，投递禀词，均用缠文，通缠文者无往不利，易谋衣食。至通汉文之回缠，则直同废人，竭十数年之力以为学，反不如通缠文者之有用。当新疆设省之初，开办缠民义学，缠民入塾者，谓之当差，其中亦有曾读《四书》、《五经》者，往往不通文义，不适於用。即间有文理明通者，又囿於风气，限於资格，毫无出身，不足以资鼓励。开省数十年，新疆汉人之服官外省者无一人，何论回缠。提学司杜彤乃将毕业之缠师范生，作为各县乡约，曾经奏咨有案。

川边关外学务川边关外学务分五区：鑪城、河口、里塘为东区；江卡、乍丫、昌都、盐井为西区；乡城、稻坝为南区；甘孜、道隖、德格、三岩为北区；巴塘为中区，学务局即设於此。至学堂办法，凡地方官所在，多系初等学堂，而地方官即为总理。乡间概系官话学堂，蛮头人充任校长。此外巴塘则有陶器、农业、警察、喇嘛等学堂，里塘亦有农业及喇嘛学堂，其余未有也。初等学堂之教授与内地同。官话喇嘛学堂则专授汉语，学生概系通学，所需纸墨、笔砚、教科书悉由公家供给。如当道或地方官所在之学堂，无论男女学生，均给操衣，遇有官员经过，则整队迎送，以壮观瞻而博赏犒。

云南土司辖境之教育沿边土司，除临安府属外，普洱镇边顺宁、永昌、腾冲各属，当宣统己酉，设立沿边学务局，已开办土民简易识字学塾百二十八所，卒无成效。其故一因学塾甫立，学务局即撤销；一因原定经费，年由边防要需项下筹拨二万金，为数有限也。

瑜妃论女学堂穆宗之瑜妃，聪慧能诗，解音乐，知欧美事，所居之屋甚隘，陈设简陋，仅宫女太监数人事之，藏书极富。诗多感伤之作。光绪间，尝语宫眷德菱女士，谓甚望开设女校，使国中女子读书，惟不愿以教会中人为教习。意谓教会设学，非徒无益，转使人有反对学校之心也。

台湾社师雍正甲寅，台湾南、北诸社熟番始立社师，择汉人之通文者，给馆谷，使教番童。巡道按年巡历南、北路，宣召社师及各童至，背诵经书。其後，有岁科与童子试，背诵《诗》、《易经》无讹者，作字亦有楷法，且皆薙发冠履，衣布帛，如汉人，惟有番姓而无汉姓。

南洋公学何梅生，毘陵名士也，为诸当道所倚重，最後於光绪丁酉、戊戌间，就武进盛宣怀之聘，筹建南洋公学於上海。草创经营，规模宏远，实开江南教育界之先声。辛丑春间，为某大吏代拟摺稿，以耗脑力过多，患脑充血而逝，年仅五十有九也。

叶成忠兴学慈谿叶成忠既以居积致富，自恨早岁失学，慨然有启迪童蒙之志。爰於上海张家湾捐地一区，都二十九亩三分八厘，值银十万两，并出现银十万两，谋建校舍，俾寒畯子弟咸来就学。方庀材，忽逝世，资用不给，长子贻监复出金十万续之。校舍始构，贻监弟六人，复出金十万，佽常年经费。即以成忠之字，名曰「澄衷学堂」。经始於光绪庚子九月，落成於辛丑二月。当是时，学部未立，风未开，人人以学校为诟病。有志之士，建学舍以奖励後进者，虽踵相接，以赀不继而卒垂成垂败者，又复前後相望。成忠独毅然决然，出钜款以导风气之先焉。

澄衷学堂创始之初，仅办蒙学，继增商学，又增师范生。继乃增中学，辍蒙学，又辍师范生并商学。其间又辍中学，专设小学。宣统辛亥，复置中学并置初、高等小学校，学生常数百人，历届毕业，为世効用者踵相接。

杨斯盛兴学杨斯盛，字锦春，川沙人，幼孤，业圬於沪。光绪中叶，江海关建新屋，税务司揭最新之西式招华人构筑，羣匠愕视，斯盛毅然应之。巍峨巩固，大为西人叹赏，业遂日盛。家本素寒，三代皆浅厝未葬，至是，始购地营窀穸，复葬亲族贫无後者二十七丧。旋建祠墓旁，置祠田四百五十亩，岁收租息，尽以賙恤族里。弟斯茂，生而瘖哑，斯盛为之营室娶妻，给田百亩，使终其身得温饱。常以识字不多，欲培植贫寒子弟，以弥平生之恨。先建义塾於祠中，又於川沙城内捐银六百元，置产以充义塾常年经费。壬寅，川沙建两等小学，捐银三百元充开办费。甲辰八月，上海蔓盘路新室成，即设广明小学於内。复慨然舍金十余万，议建校舍於浦东，以初等小学之未足也，议增中学；以初等教员之缺乏也，议设一年毕业之师范简易科。乙巳，购校地於六里桥南。丙午，筑校舍。四月，江苏学政来沪视学，奖给匾额，并奏请奖励，部咨饬县查取衔名，谢不复。丁未，浦东校舍落成。正月，行开校式，特悬「勤朴」二字为校训。戊申四月，订中学总章程，及校董会规则，戒後世子孙不得干涉校务。增中学基金额十二万两。盖先後捐充学费者三十余万金矣。性嗜义，知无不为。乙巳秋，海滨大风潮，居民溺死甚众，议修海塘，以工代赈，慨捐银三千元，又募得同业捐三万元，悉付经董，而不居其名。江浙将借外债筑路，斯盛斥万金购路股，徧劝同业，骤得数万股。又尝出资助义士邹容葬，尤为人所难为。至晚岁，养疴六里桥别墅，对於浦东公益，尤具热心。筑石路，自南码头迄艾家坟，长二千八百余丈。浦东乡民贪得重利，争以地售与洋商，沿浦洋栈林立，渐入内地。绅董议筑路以限制之，设路政局，抽渡捐以充费。舆情拂然，毁局所，碎官舆，且与兵抗，斯盛力疾登高阜，喻众使散。乃议止渡捐，而自筑洋泾至陆家渡路，以示大信。计路长十余里，费近万金，皆募自同业者，不取乡民一文。严家桥垂圮，谋新之，而自任经费银六千元。桥身纯筑塞门德土，以钢铁为骨干，日往工所指挥羣匠。未一月，积劳病故。羣匠奉承遗法，不半载告成，为我国新发明之建筑物。宣统庚戌，江苏巡抚程德全以倾产兴学专摺请奖，辛亥，赠盐运使衔，国史馆立传。

武训兴学武七，名训，堂邑人。家贫，乞食村落间，长而有力，恒为人转磨负绳。以己不识字，每伺儿童入学，随其後，羣儿争厌侮之，於是发大愿，欲广立义学。行乞所得钱，积不用，数年，得二百余串。有黠者为谋曰：「汝蓄钱无利，盍放母生子？他日不可胜用也。」武难其人，黠者乃自荐，愿为代。武尽以予之，仍作苦自食，不用一钱。黠者以其朴拙，从而乾没之。武屡索不得，愤极而病。同邑岁贡生杨树坊哀其诚，谓曰：「义学非可赤手办，此後有钱，我为代存，决不负汝，毋听匪人言，一再误也。」病痊，仍日行乞，且为人佣。又数年，积钱数百千，悉付杨，兼收子母，其数日增。杨劝令娶妇，为嗣续计，武不可，曰：「吾所志未一刻忘，今将以此钱设义学也。」杨议令设於本庄，武庄距柳林尚数里，武嫌本庄涉於私，且虑奸人侵蚀，不如柳林庄大，乃购腴田，建学舍。近庄闻其义举，皆捐助。储蓄既富，租粒出纳，均有定章。次第设经、蒙二席，蒙童延诸生训之，经席请举人主讲，修丰隆，礼待尤优异。入学日，武先向塾师叩头，次徧拜诸生童，具盛馔，请邑绅陪塾师饮，自立门外，屏息以俟讌罢，而啜其余沥，自以乞人不敢与塾师抗也。既开塾，武来往塾中，一日，见塾师昼寝，长跪床前，久之，塾师醒，见而惊起，自是不昼寝。或遇学生嬉戏，亦向之长跪，学生遂相戒不敢出位。人有乐施，无多寡，必叩头谢，口喃喃为祝词，俚而有韵，盖天籁也。邑令闻而义之，呼至署，问之，不言，与之食，不食而去。武之首常蓄发一握，蓄左则去右，蓄右则去左，貌寝身肥，蠢蠢然乡愚也。行乞，与之蒸饼，食碎者，留其整卖之，以助学费。延之入坐，不可。或命至明伦堂小憩，从之，俯仰四顾，逡巡出。所设义学，始於柳林，次临清、馆陶，凡四所。远近皆呼为武善人，年五十余卒。邑人感其义，为立祠於柳林，祀之。此光绪庚子以前事也。

李凤林兴学光绪末，济南有李凤林者，生而贫，为车夫以自给。顾性至孝，痛父母早亡，每与人言，辄流涕沾襟。继与其伯母杨氏同居，事杨如母，每出推车，必怀甘旨归，以奉伯母。伯母亦锺爱之，劬劳不啻所生。李虽目不识丁，然热心学务，尝以车资别储一分，缩减口腹，助购买学校用品，以奖学生之勤学者。某年冬，曾备书籍、笔墨等物，捐助济南西关简字学堂。後又捐备草帽、纸扇种种，以供奖品。事为山东提学使罗正钧所闻，大奖许之。及夏，李目覩无教育者之多，风气之闭塞也，乃创宣讲所。应用物品均备，顾难得讲师，乃亲跪请宣讲员沈公臣、张玉生等五人，每月按三、六、九日，分班莅所宣讲。跪与要约，且曰：「君辈既邃於学，宜出其绪余，以智众庶。众皆成材，以扞衞国家，御外侮，否则横目蚩蚩，不明理，国安赖乎？」言时，泪涔涔下。张沈等诺，李复为众叩谢。以诸事既办，惟须官保护，乃赴巡警道署，禀请立案出示保护。又於府学门前独创简字学堂，即以车资捐充常年经费，堂内诸事悉完备。其伯母杨氏，亦出十数年来昼夜纺织或为人佣作针黹所得资，备办学堂应用器具。然仍有余，乃交绅者为之经理，以备不足之需。亦禀县存案。县令批奖之，并给李凤林「见义勇为」、杨氏「急公好义」匾字各一方。

女尼诚修兴学扬州明月庵有田数十亩，女尼颇足自给，有诚修者主庵事，梵呗之暇，辄以兴学为念。言於某绅，愿以庵屋改女校，仅留西楹三椽为奉佛长斋之所，且以田租所入充常年经费，并任校长。某绅允之。及女校成立，诚修为之管理，规则严肃，遐迩称之。且於治事、奉经之暇，辄假朔望佛会日，邀集城内外老少妇女，演讲天足，听者颇多。

顺天书院金台书院明之首善书院在京师宣武门内，天启初，邹元标、冯从吾所建，及东林难作，遂废。其後西洋人借地修历，名曰历局，至国朝，称时宪局。圣祖御书门额，为「天文历法，可传永久」八字。道光间，西洋人不复来京师，无人居之。

自首善废，而七八十年，京师无复有书院。康熙庚辰，顺天府尹钱晋锡设大兴、宛平二义学以教士。宛平附於宣武门外长椿寺，大兴则僦屋於洪庄。洪庄者，洪文襄公承畴之赐园也，在崇文门外金鱼池。嗣是，宛平之学并归大兴，延王崑绳主其事，从游者众。顺天府尹欲市庄内隙地构堂，孙文襄公奕沔不可，乃上疏，托言奕沔愿割其地以建学。圣祖嘉其请，书「广育羣材」额以赐奕沔。孙闻之大惊，而无如何。王崑绳为之记，备叙其经营之始。乾隆庚午，改名金台书院，肄业生徒甚众，籍隶他省者亦附焉。

正音书院闽中郡县皆有正音书院，即为教授官音之地。雍正戊申上谕：「凡官员有莅民之责，其言语必使人人共晓，然後可以通达民情，熟悉地方事宜，办理无误。是以古者六书之训，必使谐声会意，娴习言语，皆所以成遵道之风，着同文之盛也。朕每引见大小臣工，凡陈奏履历之时，惟有闽、广两省之人，仍系乡音，不可通晓。夫伊等以现登仕籍之人，经赴部演礼之後，敷奏对扬，仍有不可通晓之语，则赴任他省，又安能宣读训谕，审断词讼，皆历历清楚，使小民共晓乎？官民上下，言语不通，必使胥吏从中代为传递，於是添设假借，百病丛生，而事理之贻误者多矣。且此两省之人，其言语既不可通晓，不但伊等历任他省，不能深悉下民之情，即身为编氓，亦不能明悉官长之言，是上下之情，扞格不通，其为不便实甚。但语言自幼习成，骤难更改，故必徐加训道，庶几历久可通。应令福建、广东两省督抚，转饬所属府州县有司教官，徧为传示，多方训导，务使语言明白，使人易通，不得仍前习为乡音，则伊等将来履历奏对，可得详明，而出仕地方，民情亦易达矣。」各处正音书院，上谕所建。无如地方官悉视为不急之务，日久皆就颓废，乃至嘉、道时仅存邵武郡城一所，然亦改课制艺矣。

雷翠庭创鳌峯书院副都御史宁化雷翠庭，名鋐，以乾隆癸酉督学浙江，专以表章正学为己任。尝访蕺山遗集於其後人，得而刊行焉。又刊陆清献年谱以教士，碣张杨园之墓，一再序其遗集而又为之传。盖自张清恪抚闽，刱鳌峯书院，以正学训士，蔡文勤公实主讲席，雷实少时肄业而有得焉。

叶南雪主讲越华书院番禺叶南雪，名衍兰，诗、古文、词、书画，皆名其家。以军机章京告归，主讲越华书院二十年，足迹不入官府。榜联於院之讲堂云：「吾亦澹荡人，常时不肯入官府；名岂文章着，诸君何以答昇平。」

唐确慎主讲金陵书院善化唐确慎公监，为理学名臣，宣宗登极，诏大臣各举所知，诸城刘文恭公鐶之荐起之，敭历外台，垂三十年。开藩江左，以疾告归。文宗践祚後，诏召赴阙，进对十有五次，时政利弊，靡所不罄。上以其力陈衰老，不复羁以职守，令还江南，矜式多士，时方主讲金陵书院也。其官京师，相从讲学者，为倭文端、曾文正、何桂珍、吴廷栋、窦垿数人。

黄彭年主讲莲池书院黄彭年主讲保定莲池书院，手定堂规，广置书籍，课以时文、经、史、词章，着弟子录者甚夥，乃请於李文忠公鸿章，以官赀购各省局刻书於院中发卖，仅加运费之半。暇时，即召诸生谈艺。黄无志出山，由文忠密保简放襄阳道，诸生入贺，黄笑曰：「吾守节多年，今日不免嫁人，奈何！」院地本元张柔故宅，规模宏敞，为北方书院之冠。继黄为院长者，武昌张廉卿裕钊、桐城吴挚甫汝纶。万刘主讲龙门书院上海龙门书院，创自应宝时，地在城西幽处，陂塘芦苇，颇似村居。讲堂学舍，环以曲水，规制亦甚严肃。学生名额限二十人，课程以躬行为主。万清轩、刘融斋先後主讲，甚负时望。每午，师生会堂上请益考课，寒暑无间。诵读之外，终日不闻人声。有私事乞假，必限以时，莫敢逾期不归。刘主讲最久，土论尤协。途遇其徒，望而知为院中人也。刘没後，一显宦告休寓此，大府荐主是院。学生执业以请，则告以生辈高材，何烦日课。乞假以出，则告以生辈植品，何烦定假。积日既久，院中出入无禁，日夕在外者有之，课试一事，等诸寻常校艺，昔之良法美意，荡然尽矣。应初意，欲驾学海堂而上之，专讲躬行，辅以文术。然学海堂定制，用意极精：以广东物力之富，道光全盛之时，而公费岁入不过五百金，仅可自给；但立学长，不立山长，学长若缺，即由学生推补。阮文达公当时创建，其俭如此，上以杜贵要挟荐，下以杜游间请托，而专为真读书之士，谋一下帷地也。龙门大旨与学海相类，而主讲者束修优厚，予人以觊觎之端，未及二十年，时移而事迁矣。

李胡曾建书院之用意李文忠公议建求忠书院於皖，聘侍郎吴廷栋主之，吴辞曰：「书院之设，从俗校文则可，别立名字则不可。」胡文忠公建箴言书院於乡，聘孝廉汪士铎主之。曾文正公议谓宜择精帖括制艺为师，不宜求古。

广雅书院广雅书院为张文襄公之洞督粤时所设。时粤士皆沈溺帖括，罕有留意经、史者。文襄为聘通儒主讲，复延名宿，令司分校，月课经、史、词章，旁及舆地、格致、算术，课程精密，膏奖优渥，士风为之一变。院在西城外数里，近彩虹桥，风景清幽，花木葱蔚。文襄政暇辄诣，与诸生论文。盘桓竟日。院有一池，未及种莲，文襄倚栏凭眺，偶言及之，为院中支应某员所闻，密为布置。文襄翌日再过，则数亩方塘，芙蕖盛开，文襄诧之。召某至，询以何策，某以实告。盖池水甚浅，某预收贫莲数百，投於池中，仅露其半，骤视之，几疑其为莲塘也。文襄大笑。

于荫霖演讲於敬敷书院光绪朝，于荫霖为皖藩时，省城敬敷书院为寒士肄业之所。于集诸生於堂前，娓娓陈说，多身心性命语，并命诸生於读书余暇，作杂志、日记各一本。定期赴堂校阅，按簿翻览，无一遗者。某生日记簿内，有「时已夕阳在山」等语，斥其过文，谓宜以时刻为记。又有某生杂志簿内，於宋儒语录，登记颇详，于极嘉尚，提作高才生。突问之曰：「「明德」二字作何解？」某生迟疑不能对。于详为解说，至千余言。

钦派孝廉书院山长长沙徐寿蘅尚书寿铭，曾面奏德宗，学堂不如书院之善，因力荐孔宪教，言其丰裁峻整，学问优长，如以为孝廉书院山长，於风俗人心，实大有裨益。旋奉廷寄，令湘抚以孔为孝廉书院山长。蒋果敏设义塾蒋果敏公益澧攻克杭州，自城及乡镇村落，无不为置学塾，一塾一师一仆，年费钱百千，村农子弟皆令就学，力不赡者，更予饮食。

王子江设义塾王子江，顺天人，自少业攻木之工。沈毅敏捷，长於决断，同侪咸敬服之。未几，即长其曹，因集资自设木厂，时值咸、同兵燹之後，陵寝、园囿大兴土木，木厂发达，而王之才识又为同业冠，不数年，遂拥巨资。因慨自幼失学，未能大展抱负，立誓捐产设学，普收贫寒子弟。京城内外，先後设立义塾数十所，各为置产生息，以给修脯，费逾巨万。而其终日孜孜筹画扩充推广之方法，十余年如一日也。光绪初，某京兆上其事於朝，当事者邀虚誉，将其所办各义塾收归官办，遂日见废弛矣。然庚子以前，各义塾尚有存者。

我邓先生赣州邓慕濂为当代名儒，家居时，有田在城南，秋熟，视获，挟小学书坐城隅，见贫人子拾遗穗者累累，招之曰：「来，吾教汝读书。能背诵书者，吾与汝谷。」羣儿争昵趋之，始导以识字。既使讽章句，又以俚语譬晓之，羣儿咸踊跃称善。既卒获，羣儿嗥曰：「获卒，先生且归，奈何？」有泣者。自是每秋获，羣儿则就学焉。故城南人无少长智愚，咸称之曰「我邓先生」。

北学南学关学孙夏峯奇逢讲学苏门，号为北学。余姚黄梨洲宗羲教授其乡，数往来明、越间，开塾讲肄，为南学。关中之士，则羣奉西安李二曲顒为人伦模楷，世称关学。学约戒约南海劳潼，字润之，号莪野，乾隆中，领乡荐，官国子监学正。家居奉母，绝意仕进，从学者岁常数百人。立学约八则，戒约七则，曰：「苟犯此者，勿入吾门也。」

施愚山讲学宣城施愚山，名闰章，任湖西道参议时，暇日，与诸生讲学，有具牒请质者，施曰：「此讲习地，听讼有官署。」令就坐。讲长幼有序，极陈兄弟之恩，且曰：「某少孤，终鲜兄弟，见友恭者固欣然慕，即见阋墙者亦心动，以为彼尚有同气，或犹可转乖为和也。」言下涕泣。忽末座二客相持大恸，各出袖中牒燔之，盖兄弟讼产十年不决者。曰：「吾小人，今遇贤贤而不洗心者，非人也。」遂让所争者为祀产。彭勤止讲学长洲彭勤止，名定求，学宗王阳明，晚年解组，家居讲授，益提倡「知行合一」之说。时有作书极诋阳明者，彭见而恫之，以为人谓阳明倡「良知」之说，病其为禅，则「良知」两言，出於《孟子》，岂并《孟子》将病之乎？又谓明之亡，不亡於朋党，不亡於学术，意以此归狱阳明，嗟夫！诚使明季臣工以致良知之说，互相警觉，互相提撕，则必不敢招权纳贿，则必不敢妨贤虐忠，必不教纵盗戕民。识者方恨阳明之道不行，不图诬之者，颠倒黑白，至於斯极也。

孙诒经授德宗读钱塘孙子授侍郎诒经尝入毓庆宫授德宗读。语人曰：「上之天亶聪明，真非常人所及，读书不三徧即成诵，能熟背；授之讲解，未尝或忘；其或有所疑而垂询者，则皆讲义之所未及，或与他篇有抵牾同异者也。」时圣龄才十四五耳。

贾桢课恭王大学士贾文端公桢，宣宗时傅恭王，甚严密，尝课读《通监》三过。及主试江南，宣宗手书与之曰：「自汝出京，六阿哥在书房，又胡闹矣。」後恭王翌辅穆宗，成中兴之美，皆由此也。

道人教年羹尧年遐龄有子曰羹尧，七岁时，遐龄辄携之游山。一日，遇道人，遽抚其顶曰：「是儿奇贵。惜欠後福。」又曰：「能从我学，或可变化气质。」遐龄遂延道人馆其家。既至，择高楼，与羹尧共居，索桌凳数十具置楼上，饮食便溺，以绳上下，约三年乃下楼。遐龄从之，有时至楼下窃听，但闻楼上步履声，踊跃声， 揶移桌凳声， 指挥进退声， 隐若演阵。 逾年， 则闻书声琅琅， 彻夜不息， 书语隐奥不可解。 又逾年， 寂然无声， 从他楼竀之， 则两人相对瞑坐而已。 会遐龄妻病剧， 亟欲见子， 遐龄不可。 妻搥胸哭泣， 不得得已， 觅梯呼羹尧。 道人张目曰：「败矣， 学备而飬未至， 他日必以气债命也。 」叹息辞去。 自後遐龄屡戒羹尧飬气， 羹尧不悟。 祸发， 并欲逮遐龄， 朱文端公轼争之而罢。凌晓楼为塾师凌晓楼名曙，嘉庆间江淮大儒也，治《何氏春秋》、《郑氏礼》尤精审。其少时读书之苦，有与牧豕、负薪相仿佛者。十岁就塾，年余，读《四子书》未毕，即去香作，杂佣保。然停作，辄默诵所已读书。苦不明了，邻之富人为子弟延经义师，乘夜，狙其轩外，听讲论数月。其师觉之，乃闭外户不纳。愤甚，求得已离句之旧籍於市，私读之达旦，而日中佣作如故。年二十，乃弃旧业，集童子为塾师。童子从之游，则书必熟，作字正楷，以故信从众，修脯入稍多。益市书，遂　博通嫥壹，学以大成。

秋水园改家塾伊墨卿名秉绶，福建宁化人，以名进士出守广东惠州，历官多称职。後遭父丧，还闽，营秋水园，供母夫人游憩。未成，母卒，改家塾，榜其柱曰：「未能将母园何用，且望成才塾有灵。」

太祖教训诸公主天命癸亥，太祖御八角殿，训诸公主以妇道，毋陵侮其夫，恣意骄纵，违者罪之。

高宗训十一阿哥乾隆丙戌，谕：「昨见十五阿哥所执之扇，题画诗句，款为「兄镜泉」三字，询知为十一阿哥手笔，此非皇子所宜。皇子读书，惟当讲求大义，有益立身行己，至寻常琢句，已为末务，何可效书生习气，以虚名相尚乎。十一阿哥方在童年，正宜涵养德性，尊闻行知，岂可以此浮伪淆其见识乎？朕在藩邸，未尝私取别号，犹记朕二十二岁时，皇考因办当今法会一书，垂询有号否，朕敬以未有对，皇考即命朕为「长春居士」，和亲王为「旭日居士」。朕之有号，实皇考所赐，末尝以之署款，此和亲王所知也。我国家世敦淳朴，所重在国书、骑射，凡我子孙，自当恪守，乌可效书愚陋习流入虚谩乎？设相习成风，其流失必至羽林、侍衞以脱剑学书为雅，相率入於无用，甚且改变衣冠，更易旧俗，所关非小，不可不防其渐。着将此谕实贴上书房，俾诸皇子触目儆心，勿忽！」

高宗教孙高宗之教诲皇孙、皇曾孙、皇玄孙也，严厉异常。然皇孙辈皆不喜读书，泰半旷课，而上书房各师傅遂有间六日不到者。高宗乃降旨申饬，略谓：「皇子等年齿俱长，学问已成，可毋须按日督课。至皇孙、皇曾孙、皇玄孙等，正在年幼勤学之时，岂可稍有间断？总师傅嵇璜年已衰迈，王杰兼军机处行走，情尚可原，着从宽交部议处。刘墉、胡高望、谢墉、吉梦熊、茅元铭、钱棨、钱越、严福、程昌期、秦丞业、邵玉清、万承风，俱着交部严加议处。至阿肃、达椿，身系满洲，且见为内阁学士，毫无所事，其咎更不能辞，均着革职，各责四十板，留在上书房效力行走，以赎前愆而观後效。」

宫训图乾隆间，绘历代后妃之有德者，为《宫训图》，凡十二帧：曰《燕姞梦兰》、《徐妃直谏》、《许后奉案》、《曹后重农》、《樊姬谏猎》、《马后谏衣》、《西陵教蚕》、《姜后脱簪》、《太姒诲子》、《婕妤当熊》。每岁终，张於东西六宫，平日收藏於景阳宫後之学诗堂。

孝钦后讲诗书孝钦后在宫，每日午後，辄集主位 「 宫中妃嫔也。」 及宫女等讲解史书及《诗》，旬考一次，有奖。小内监亦有受课者八旗家庭教育之礼法八旗之家庭教育，於礼法最严。子弟入诸长上之室，朝夕问安，皆侍立，命之坐，不敢坐；所命，耸听不敢怠；不命之退，不敢退。路遇长上，拱手立於旁，俟过而後行；宾至，执役者皆子弟也。其敬师也亦然。子弟未冠以前不令出门，不得已而出，命老仆随之，惧其陨越也。

张杨园家教之严桐乡张杨园名履祥，有子名维恭，字默斯，未冠时，命暂以幅巾御寒，默斯不欲。隆冬盛寒，囚首露顶，家人患之，托门人姚瑚告杨园，瑚难其辞。一日，寒甚，始致辞曰：「默斯头冻如此，恐或多疾，奈何？」则厉辞曰：「与之幅巾，彼既不肯，此头何妨冻落。」因言：「年前太福 「 仆陆慎乳名也。」 小时，出镇私买一帽戴之，予见之怒甚，投之於厕，可以待子不如待仆乎？」

朱竹垞析产时之家教朱竹垞晚年有析产券，其文如下：「竹垞老人虽曾通籍，父子只知读书，不治生产，因而家计萧然，但瘠田荒地八十四亩零。今年已衰迈，会同亲族，分拨付桂孙、稻孙分管，办粮收息。至于文恪公祭田，原系公产。下徐荡续置荡七亩，析荒地三分，均存老人处办粮，分给管坟人飰米。孙等须要安贫守分，回忆老人析箸时，田无半亩，屋无寸椽，今存产虽薄，能勤俭，亦可稍供饘粥。勿以祖父无所遗，致生怨尤。傥老人余年再有所置，另以续析。」

王匡庐教子王与敕，字匡庐，家居，不以时义程督子弟，诗、古文各徇其意。亲串或讽之曰：「诸郎君幸早露头角，何不令锐力场屋，顾为尔耶？」匡庐怡然曰：「君勿言，彼伏猎侍郎，讵是宁馨物耶。」

韩旭亭教子韩旭亭名是升，司寇崶父也。年四十，弃儒冠游四方。其语人曰：「天下事多矣，未有骄盈而不败者。」故谦抑自居，虽仆夫、老媪，必接以温颜。子任封疆而旭亭朴素如故也。尝寄书司寇云：「余今年秋收颇佳，所植菽粟，颇足酿酒，笔墨足以代耕，尽有余享。汝所获廉俸，养妻孥犹有余赀，切勿贪分外财，致使七十垂尽之翁被累也。」司寇谨守父教，故始终以敬谨受仁宗知遇。屡登高位，皆秉家范。老游燕、粤、吴、越，愈轻健，如三四旬人。甲戌春，寿八十，仁宗赐匾旌之。越二岁，无病终。郑板桥教子郑板桥尝诫其子曰：「一捧书本，便想中举、中进士作官，如何攫取金钱，造大房屋，置多田产。其不能发达者，乡里作恶，小头锐面，更不可当。」又云：「新招佃地人，必须待之以礼，彼称我为主人，我称彼为客户，主客原是对待之义。」又云：「一夫受田百亩，若再求多，便是占人产业，穷民将何所措手足乎？」

阮文达教子阮文达公元之子赐卿名福，生於粤督署，一时僚属馈献悉令却去。文达占绝句，书小红椾示之曰：「翡翠珊瑚列满盘，不教尔手一相拈。男儿立志初生日，乳饱饴甘便要廉。」

炳半聋教子炳半聋，光绪间，官都察院笔帖式，有子年十五，昼夜课之读。尽《十三经》矣，更以《国语》、《国策》、《史记》督责之，子不堪其苦，呕血死。妻痛子，亦殒。乃大悔，以所居在京师南城外龙树院之天倪阁，因绘《天倪阁图册》以悼亡。

万承苍受胎教雍、乾朝士，主张陆象山之学者二人：一临川李侍郎绂，一南昌万学士承苍也。承苍有贤母李氏，方孕时，每默祝於影堂曰：「不愿生儿为高官，但愿负荷先世之学统。」以万先祖如明刑部侍郎虞恺、光禄卿汝言，皆讲学於阳明、念庵之门，号为硕儒者也。承苍少入塾，果喜读宋人讲学之书，论者谓得之胎教。

崑山三徐受母教崑山三徐之太夫人，顾亭林女弟也，世称其教子极严，课诵恒至夜午不辍。三徐既贵，每奉命握文柄，太夫人必以「矢慎矢公，甄擢寒畯」为勖。太夫人未六十，立斋已登九列，持节秦中，所识拔多知名士，健庵以编修总裁北闱，果亭以编修典试浙江，皆母教也。

汪文端受母教山阳汪文瑞公廷珍， 年十二而孤，母程太夫人抚之成立。值岁凶，母子日一食，或终日不得食，太夫人终不肯使人知。曰：「吾非耻贫，耻言贫耳。言贫则疑有求於人，故不为也。」岁除无米，使仆索旧逋城外，抵暮归，无所得，各饮茗一瓯，尝盐菜数茎，就卧。及汪贵，风裁严峻，正色立朝，造次必於礼法，太夫人教也。

尹元孚母作女训博野尹元孚侍郎会一母李太夫人，悯民俗怙侈，尝作女训质言，为高宗所闻，因御制五言律一。堂额一、楹联一以赐之。

钱文端母夜纺授经嘉兴钱文端公母，知书，工绘事，自号「南楼老人」。贫时，尝鬻画以供饘粥。文端承母训，尝奏呈《夜纺授经图》，御题二绝句，有「嘉禾欲续贤媛传，不愧当年画荻人」句。又进呈太夫人画册，每幅有其父纶光题句，御题诗十二章，有「子昂题句仲姬画，颇有今人似昔人」之句。御制《怀旧诗》列钱於五词臣中，有云：「少年困场屋，贤母授之经。故学有渊源，於诗尤粹精。」

毕秋帆母训子诗闺秀之能诗词而学术渊纯者，当以太仓张藻为第一。藻字子湘，秋帆制府之母也。秋帆之抚陕也，留居山东，以诗寄之曰：「读书裕经纶，学古法政治。功业与文章，斯道非有二。汝久宦秦中，洊膺封圻寄。仰沐圣主恩，宠命九重贲。日夕为汝祈，冰渊慎惕厉。譬诸欂栌材，斵小则恐敝。又如任载车，失诚则惧踬。扪心五夜惭，报答奚所自。我闻经纬才，持重戒轻易。教敕无烦苛，廉察无苛细。勿胶柱纠缠，勿模棱附丽。端已厉清操，俭德风下惠。大法则小廉，积诚以去伪。西土民气淳，质朴鲜靡费。丰、镐有遗音，人文郁炳蔚。况逢郅治隆，陶甄综万类。民力久普存，爱养在大吏。润泽因时宜，撙节善调理。古人树声名，根柢性情地。一一践其真，实心见实事。千秋照汗青，今古合符契。不负平生学，弗存温饱志。上酬高厚恩，下为家门庇。我家祖德诒，箕裘罔或坠。痛汝早失怙，遗教幸勿弃。叹我就衰年，垂老筋力瘁。曳杖看飞云，目断泰山翠。」其卒也，高宗赐御书「经训克家」四字以褒之，故秋帆遗集以「经训堂」名。

洪稚存母机声灯影图洪稚存太史亮吉，幼孤贫，母夫人教之读书。一日，稚存从受《仪礼》，至「夫者妻之天」，恸绝良久，呼曰：「吾何戴矣！」遂废此句。稚存贵後，绘《机声灯影图》，徧求名辈题咏以表扬之。

张姜氏教子阳湖张蟾宾妻姜氏，年二十九而寡，即惠言及琦之母也。时惠言四岁，琦方在孕中，女已长，姜氏与女同作女工以自给。及惠言九岁，出依世父学，一日，归已暮，无所得食，遂寝。翌日，饿不能起，姜曰：「儿不惯饿，惫耶。吾与而姊弟时如此也。」夜作针黹，并课二子读，辄至漏四下始寝。事姑能得其欢。年五十九卒，时二子已皆知名矣。

鄂文端诫弟鄂文端公尔泰当国时，其弟鄂尔奇亦位跻正卿。一日，退朝，过尔奇书斋，见陈设都丽，宾从豪雄，甫掀帘，不入而去。尔奇急诣问故，庭立责之曰：「汝记我兄弟无屋居祠堂时耶！今偶得志而侈泰若是，吾知祸不旋踵矣。」尔奇跪泣谢罪，始已。嗣後伺文端往，先藏珍器，屏燕朋，乃敢见。然卒为李衞劾奏，以侈败。





隐逸类 谏诤类 箴规类