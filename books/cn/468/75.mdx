---
---
---
title: 地理类
---



地理类　城寨附　道路附　桥梁附全国环游纪程今欲环游本国，周历直隶、奉天、吉林、黑龙江、山东、河南、山西、江苏、安徽、江西、福建、浙江、湖北、湖南、陕西、甘肃、新疆、广东、广西、云南、贵州、四川二十二省及蒙古、西藏、青海等处，汽船汽车而外，所恃以为交通之具者，人与马骡所致力之舟车是也。

自江苏上海县至安徽怀宁县吴淞 「 属江苏宝山县。」 　汽船沿江苏境 「 江苏南北距四百里，东西距八百里，无高山峻岭，而有扬子江横贯其中。湖之大者曰洪泽、曰高邮、曰太湖。」 之黄浦江而下，水流浩瀚，东北行三十里，至吴淞口，为光绪间所辟商埠，两岸建礮台，海口有灯塔，以便船舶夜行。 「 有铁道通上海，并由苏州而达江宁。」

崇明县 「 属江苏太仓州。」 　既出吴淞口，有岛横扼扬子江 「 即长江。」 入海之处曰崇明县，盖江水自上流挟沙至此，积滞而成也。长一百八十里，广五十里，土宜植棉，岛民约百万。江阴县 「 属江苏常州府。」 　自吴淞入扬子江，由北口转西北，经狼山， 「 属江苏通州。」 以傍岸淤浅，下椗江心，行客至此，皆携装刺小艇以渡北岸之通州。其南岸为福山镇， 「 属江苏常熟县。」 江面宽广，沙滩深浅不定。少顷西行，至江阴县稍停，江之南岸有礮台，设兵驻守，盖此为扬子江第一门户也。江阴以西有圌山，江面至此颇隘，水流峻急。

丹徒县 「 江苏镇江府府治。」 　自江阴西行，至丹徒下椗，装卸客货，约半日之久，地为通商巨埠，往来扬子江、运河间者必取道於此，故船舶云集，贸易繁盛。租界临江，土名银山门，城东北有焦山，西南有金山。

江宁县 「 江苏江宁府府治，一称南京。」 　越丹徒而南至江宁，江苏省会也。商埠曰下关，在神策门外江岸，明太祖孝陵在朝阳门外。城中有秦淮河、莫愁湖、雨花台诸胜。

芜湖县 「 属安徽太平府。」 　自江宁泝江而上，过釆石矶， 「 属安徽当涂县。」 壁立千仞，最擅形势，盖已入安徽境 「 安徽界江苏之西，东西距七百余里，南北距九百里。西南境多山，余皆平衍。扬子江通其南，淮水贯其北，中有巢湖，水广而浅。」 矣。由此而西经东、西梁山，水受山束缚，江面骤窄，礮台夹江而守。至芜湖，地在扬子江南岸，形势便利，为安徽最盛之商埠。

怀宁县 「 安徽安庆府府治。」 　芜湖西上至大通镇， 「 属安徽铜陵县。」 以客货装卸颇繁，亦椗泊焉。俄而西行至此，地当长江北岸，为安徽省会，江水三面环城，西有众山高耸，地势雄壮。

鄱阳湖 「 属江西。」 　自怀宁泝江西行，入江西境。 「 江西东西距八百里，南北距千里，三面环山，惟省北地势开展，控引江湖，土质肥腴，近湖之区尤胜。西境萍乡县有煤矿，且有铁道二百余里西通湖南醴陵，以资转运。东北景德镇瓷业之隆，甲於世界。」 过马当山，遥望小孤山，高峯独耸，峭立江心，上有小姑庙，巍楼杰阁，下临无地，江流湍急，其西即湖口 「 内湖外江。」 镇。江水冲击，声如洪钟者，石钟山也。

自江西湖口镇至南昌县自湖口镇改乘小汽船南行，入鄱阳湖。湖长二百七十里，广六十余里，我国大湖当以此为第二。

南昌县 「 江西南昌府府治。」 星子县 「 江西南康府府治。」 　既至鄱阳湖，见有渔舟无数，知渔利甚溥也。过星子，则见庐山耸峙於前，山有白鹿洞。 「 宋儒朱子讲学之地。」 南行至吴城镇， 「 属江西都昌县。」 小泊，镇当赣江入湖之处，至此而舟入江矣。冬令水浅，汽船不易驶。由此而南，至南昌，江西省会也。南昌以南为赣江，水益浅，多滩，禾田两岸相望，时见古塔。

自江西湖口镇至湖北夏口厅九江县 「 江西九江府府治。」 　南昌之游毕，返湖口，复乘汽船上驶。江流迅疾，五十里至九江，地居扬子江上下游之中央，商务繁盛。租界在城西江干一带，遥望庐山环亘，约数百里，西人率於山上避暑。

黄冈县 「 湖北黄州府府治。」 　自德化西驶入湖北境， 「 湖北居扬子江西游，为中原要地，东西距千二百里，南北距八百里，东西北多山，南路平坦。江、汉交流，湖陂相属，故水陆运输最为利便。土质腴美，农业最丰，西境冈岭纵横，矿产尤盛，大冶之铁、夏口之煤皆已开采。」 至武穴小泊。过富池口，南北岸万山拱合，上流为田家镇，形势险要，自此而蕲州、 「 湖北黄州府蕲州州治。」 黄石港、黄冈皆泊舟片时。黄冈城西北之赤壁山，屹立江滨，石壁皆赤色。 「 东有宋苏轼故居。」

夏口厅 「 属湖北汉阳府。」 　舟过黄冈西北行，江流曲折，至夏口泊焉。地当扬子江北汉水东，为京汉铁道中枢，列肆之长约十里，水陆交便，贸易至盛，英、法、俄、德、日皆有租界。汽船至此，将仍沂江而下，以还上海。

自湖北夏口厅至武昌县武昌 「 湖北武昌府府治。」 　自夏口西渡汉水至汉阳， 「 湖北汉阳府府治。」 其地有专制铁板铁轨之铁政局。南渡扬子江，为武昌，湖北之省会也，面江而负山。汉阳门上有黄鹤楼，毁於火矣。

岳阳县 「 湖南岳州府府治。」 　自武昌复至夏口，改乘浅水汽船，西南溯江而上，过陆溪口 「 三国时，周瑜攻曹操之地，亦称赤壁。」 南入荆河口，洞庭湖、扬子江会合处也。入湖南境， 「 湖南当洞庭湖之南，东西距九百里，南北距千里，全境多山岭，其尤着者曰衡山，五岳中之南岳也。

省北近湖之处多平原，水之大者曰湘、沅、资、澧，湘最巨。地质腴厚，产米、麻、烟、棉、茶、纸、木材，矿产尤多煤。南境瑶、苗杂处。近自汉口敷设铁道纵贯本省之地，达於广东省城。」 至岳阳。地为湘省门户，租界在城北十五里，全省货物出入，皆由此。城有岳阳楼，俯视洞庭，夙推名胜。

洞庭湖　长沙县 「 湖南长沙府府治。」 　洞庭湖在湖南省东北，周九百余里，为五湖冠，多沙洲岛屿，君山尤大，近湖多沮洳之地。沿湖东岸行，入湘江，上溯，过湘阴县， 「 属湖南长沙府。」 附近有汨罗水。 「 楚屈原怀石自沈於此。」 南行至长沙，湖南之省会也。据湘江东岸，民物殷阜，後辟为商埠。

自湖南岳阳县至湖北宜昌县沙市 「 属湖北。」 宜昌县 「 湖北宜昌府府治。」 　由长沙折回岳阳，复乘浅水汽船溯江上行，西北至沙市，贸易繁盛，俗称小汉口，租界在镇之西。自此而上，江中时有沙礁，舟人驾驶惟谨。至宜昌，泊焉，汽船之航路止於此。再上，则江水湍急，数里一滩，改赁民船，乃可上达。楚蜀客货之转运，必於宜昌上下，故为巨埠。

自湖北宜昌县至四川成都县三峡　自宜昌赁民船入川，溯江上行，两岸石山壁立，烟雾缭绕，非亭午夜分，不见日月。前望众山，回环若瓮，舟行至近稍一转折，则豁然又开一境。过西陵峡、黄牛峡、巫峡，崖瀑飞流，破石堆聚，与风水相激，舟行偶不慎，则撞石粉碎。上行俱赖纤夫拖缆，至极险之滩，客必登岸步行，待舟过滩毕，始复登舟。

奉节县 「 四川夔州府府治。」 　过三峡至巫山，入四川境。 「 四川东西距二千余里，南北距千余里，地多山，雪山及北岭之脉周於四境。扬子江流其南，省中鸦砻江、岷江、嘉陵江、乌江诸大川并汇焉。西南境有盐井、火井。」 西有瞿唐峡，两崖对峙，中贯一江，急水回复。再上有灧澦堆，大石高十丈余，突出江心，以水之涨落为隐见，故舟行颇危。至奉节，江山高阔，地势较平。 「 有诸葛武侯庙、杜甫宅诸古蹟，城外沙渚有武侯八阵图遗址。」 自奉节而西，江流沸涌，又多石滩，然犹不若巫山、瞿峡之奇险也。舟至是，可泊万县城下。

万县 「 属四川夔州府。」 　地处冲要，商务繁盛，自此西上，滩险如前时。过忠州， 「 四川忠州直隶州，州治有陆贽、白居易遗蹟。」 西南为酆都县， 「 属四川忠州。」 以境有丰水、平都山得名。 「 小说家附会鬼山阴洞地狱阎王之说，可笑。」 至巴县，泊焉。宜昌、巴县之间，大滩二十一，小滩六十三，水势湍急，间有一二浅水汽船，辄多阻滞。

巴县 「 四川重庆府府治。」 　川东商埠也。地当嘉陵江、大江交会之处，而据其要道，三面临水，城就峭壁为之，依山之起伏为高下，城中商肆民居鳞次栉比。

宜宾县 「 四川叙州府府治。」 大江　自奉节溯江上驶，过七门滩，大石横江，其数七，望之如门。至泸州， 「 四川泸州直隶州州治。」 改赁轻舟，则以自此而上江流益狭，牵挽愈难也。西行至宜宾，泊焉。地当岷江、大江之汇，控扼通衢，盖自出江苏宝山之吴淞口，行四十余日入大江 「 大江发源青海，初名木里乌苏江，旋东南流改名金沙江，以水杂金沙也。又曲折东北流，会鸦砻江、岷江、嘉陵、汉水诸川，经云南、四川、江西、安徽、江苏诸省而入於海。」 至此乃止焉。

乐山县 「 四川嘉定府府治。」 成都县 「 四川成都府府治。」 　自宜宾北泝岷江至奉节，沿岸多盐场火井。峨眉县 「 属四川嘉定府。」 境有峨眉山，为着名胜境。北过眉州， 「 四川眉州直隶州州治。」 复北行，江山平远，风景如画。至成都， 「 三国时蜀汉建都於此，有汉司马相如、诸葛武侯故居，城外有薛涛井，水可造纸。」 土润而腴，民殷物阜，乃四川之省会也。

自四川成都县至西藏铁索桥居成都，定乘舆入藏之计画，雇驮马，延译人。既定，遂遵陆西南行，经邛郲九折坂二十四盘而飞越，岭耸峭盘折，势如螺旋。渡泸水，须步行过铁索桥。桥以巨铁索九条绷於两岸，长三十余丈，上铺木板，广九尺余。俯视洪流，令人目眴足弱，河西百余里，即康定县也。

康定县 「 四川康定府府治。相传汉诸葛亮征蛮时，曾遣将造箭於此，故一称打箭炉。」 　此为由川入藏之孔道，四园皆山，形势险峻。中有废涧，敞若平地，有土城。番人聚族而居，多叠石为碉楼，有大寺，喇嘛数千。内地人颇有往贸易者，川茶藏产，辄以此为交易之所。

里化厅 「 一称里塘。」 巴安县 「 四川巴安府府治。」 　由康定西行，渡鸦砻江，江窄流急，岸有戍兵，行客皆以皮船 「 以牛皮缝制，仅载一人一舟子。」 运渡。有大雪山，积雪常年不化。至里化，小住，所遇皆食肉衣皮之番人，惟土司衣冠尚遵国制。里化西行五百余里，至巴安，风土人情与里化相似。

昌都县 「 四川昌都府府治，一称察木多。」 　自巴安西行，渡金沙江，转西北，入西藏境， 「 西藏东西距五千里，南北距二千里，南境即喜马拉雅山，为世界第一高岭，西北有葱岭山，有崐仑山，皆高峻而有瀑布。故江河甚多，雅鲁藏布江最巨，自西而东贯全藏之境，东南流折入印度界。怒江、澜沧江皆发源於此。」 则见山巅终年积雪，冬夏皆奇寒。沿途多劫贼，土人称曰夹坝，商旅皆结队行，执兵自衞。行一千五百里，始抵昌都，为前藏门户。有土城，番民筑碉以居，毗连约数里，坡下建营垒，列市肆，颇有都会气象。

嘉黎县 「 四川嘉黎府府治，一称拉里。」 　自昌都而西渡澜沧江，旋经瓦合大雪山，五峯緜亘，天雪相连。复渡怒江上流，踰朔马拉山、鲁贡拉大雪山，其险峻视瓦合大雪山尤甚。至嘉黎，则已距昌都一千五百里。其地为藏之咽喉，有营寨，地苦寒，积雪多阴晦。

拉萨　自嘉黎西南行，经高山数重，既过鹿马岭，则地势平坦，路旁有温泉，自平地石罅中出，气蒸而沸，溅沫，色如硫黄。经墨竹工卡，有水西流，即藏河也。至察里， 「 俗传释玄奘西行自此至印度。」 风景和煦，山川平旷，多逆旅，皮船可径渡。由此西行，接近拉萨，已抵中藏地矣。拉萨为西藏都会， 「 设驻藏大臣於此。」 东西约七八里，南北约三四里，居民五万，率为喇嘛。主教者为俗称活佛之达赖喇嘛，兼握政权，居布达拉大寺，寺在高阜之上，环门砌石为墙，佛座最深密，羣僧侍焉。

甘孜州　自拉萨西行，路平地沃，乘木舟以渡雅鲁藏布江。南为厄木多克池，中有大岛，僧寺壮丽。西南行，至甘孜。又南行十余日，至亚东，其地为藏南要隘，南距英属印度界仅二百四十余里。附近有营汛驻守，筑边墙，曰镇西关。 「 光绪二十年开为商埠。」 游毕，仍还甘孜。

日喀则　甘孜西北行二百余里，至日喀则，即後藏也。左有当多汛，右有朋错岭，皆天然要隘。有大寺曰札什伦布，倚山面江，垣宇壮盛，班禅喇嘛居之。其远近瞻礼受法传戒者，与前藏布达拉寺相等，惟所属喇嘛较少。又由日喀则城西南行，曲折二千余里，至聂拉木，为西藏南疆要隘，有道通尼泊尔都城，商贾多由之而入印度。

西藏之游既竣，乃循旧路，沿扬子江而下，仍至汉口。

自湖北夏口厅至京师至是而定北游京师之计画，易汽船而为汽车焉。乃自夏口启程，乘京汉铁道汽车至滠口，陂塘相属，地势洼下。北经孝感县， 「 属湖北汉阳府。」 出武胜关，峻岭重冈，山脉雄厚。车行至此，穴山而过，约十余里，北入河南境。 「 河南古称中原，东西南北相距各约千里，地势西北多山，东南平衍。黄河横贯北部，洛河入之。东南有沙河、汝河，皆入於淮。近省之地当黄河下流，屡有冲决，民多苦之。」 至信阳州， 「 属河南汝宁府。」 过遂平、西平二县， 「 均属河南汝宁府。」 郾城县 「 属河南许州。」 而抵许州。 「 河南许州直隶州州治。」 地益平旷，与南方风土迥异。北至新郑县， 「 属河南开封府。」 其西为登封县， 「 属河南河南府。」 境有嵩山，五岳之中岳也。高六千尺，周百二十里，三峯最高，中有峻极，东曰太宝，西曰少室。

开封县 「 河南开封府府治。」 　自新郑北至郑县， 「 河南郑州直隶州州治。」 开封在其东，河南省会也。地近黄河，屡遭水患。城西二十余里，为宋故都， 「 有宋宫及艮岳故址，并唐时犹太教所建教堂遗蹟。」 城南有朱仙镇，为四大镇 「 湖北之汉口、广东之佛山、江西之景德及朱仙为四大镇。」 之一，旧时贸易甚盛。

黄河　郑州北行四十里，至荣泽县， 「 属河南郑州。」 地滨黄河。黄河发源青海，与长江之源仅隔一山脉，东北流过甘肃省，出长城外，作弧背形，复入长城。南流经山西、陕西之间，至潼关，水势寖盛。折而东向，横经河南、直隶、山东三省而入於海。河流挟沙，迁徙不定，每一泛至，泛滥数百里，辄成巨灾。

汲县 「 河南衞辉府府治。」 　黄河有铁桥，上铺轨道，以通汽车，长数百丈，铁柱深入沙中。渡河行数十里，入汲县界。旋见城郭壮丽，有衞河环其北，太行山 「 在河南省西北境，緜亘数千里，山东省在其东，山西省在其西。」 峙其西。出城，渡衞河， 「 有比干墓。」 过淇县， 「 属河南衞辉府，有殷三仁故里。」 至宜沟驿。 「 有周子贡故里。」

安阳县 「 河南彰德府府治。」 　自宜沟驿北行，经汤阴县， 「 属河南彰德府，有宋岳飞故里，祠中树枝皆南向。」 北至安阳。 「 曹魏曾都於此。」 城之西南有山，产白石。由东北之临漳 「 属河南衞辉府，有汉曹操铜雀台故址。」 而北渡漳河，入直隶境。 「 自元代建都，後明成祖由南京迁都於直隶之顺天，後因之。南北距六千余里，东西距千余里，背山临海。运河北流至天津，汇九河之水入於海。自北而西羣山重叠，有古北口、独石口、张家口，外制蒙古，屹然天府。其南湖泊至多，有鱼米之利，惟北境高寒，冬令多墐户以居。」 高阜累累，遥望之有七十二，或曰此曹操疑塚也。北行至磁州。

磁州 「 属直隶广平府。」 正定县 「 直隶正定府府治。」 　磁州盛产煤，多陶户，其地山明水秀，略似江南。由此北行，过邯郸县， 「 属直隶广平府，古赵国所都。」 经沙河县， 「 属直隶顺德府。」 四望平沙，或积成邱阜。北由邢台县 「 直隶顺德府府治。」 而至正定，自正定以西，别筑铁路达山西之阳曲县， 「 山西太原府府治。」 长五百里。

清苑县 「 直隶保定府府治。」 　自正定北行，过定州， 「 直隶州州治。」 其西山岭蟠曲，为北岳恒山之支脉。北至清苑，直隶之省会也，商贾云集。自京而西至晋、秦、陇、蜀诸省，皆由此。

涿州 「 属顺天府。」 　出清苑北行，渡易水，道左有碑，记燕太子丹送荆轲入秦事。北至涿州， 「 蜀汉昭烈帝及其将张飞故里。」 出城渡永济桥，桥跨拒马河，长可里许。北过良乡县， 「 属顺天府。」 经芦沟桥，其下即桑乾河，桥左别建铁桥，汽车行其上直达京师，穿西便门城缺处，至正阳门西车站止焉。盖京汉铁路，南起汉口，计程二千八百里，至此而尽。京师　京师在直隶省，别之曰顺天。居白河之西，分内外二城，外城七门，周三十八里， 内城九门，在外城之北，周四十里，皇室在焉。国子监在城东北隅，中贮石刻经文及周时石鼓。城东南有观象台，高十丈，仪器皆备，又有各国使馆。内城之中曰皇城，周三千六百余丈，皇城之中曰紫禁城。西华门之西通皇城南北曰西苑，中分南北中三海。神武门北有景山，煤石所成，颇高峻，其上有亭台。自京师至山西阳曲县当发轫之始，附乘京汉铁路汽车，南至正定，小住。旋易正太汽车西行，渡滹沱河，有汉光武帝麦饭亭，河流迅疾，深浅不常。过获鹿县 「 属直隶正定府。」 而西，山径回复，地势险峻。过井陉县， 「 属直隶正定府。」 县北有山曰井陉，亦太行山脉，其山四面高平，中下如井。

阳曲县井陉以西，为山西境。 「 山西北跨长城，东界直隶，南接河南，西邻陕西，东西约距六百里，南北约距千余里。近北地高山多而少雨，西南俱以汾河为界，中有汾河为本省巨浸，滨河之地平坦腴沃。」 西过寿阳县， 「 属山西平定州。」 至榆次县， 「 属山西太原府。」 北五十里即阳曲，山西之省会也。西临汾河，为往来秦、陇、蜀、藏之通道。

自山西阳曲县至新疆和阗县临汾县 「 属山西平阳府。」 　自阳曲西南行，傍汾水东岸，经徐沟县、祁县、 「 均属山西太原府。」 平遥县 「 属山西汾州府。」 而至介休县， 「 属山西汾州府。」 南有緜山。 「 晋介之推隐此。」 沿汾水而南，至灵石县， 「 属山西霍州。」 有古石，高六七尺，非铁非石，叩之有声。西南至临汾县。潼关　华山　越临汾西南行，至侯马，渡浍河，抵闻喜县。 「 属山西绦州。」 西南经永济县， 「 山西蒲州府府治。」 复沿汾水东岸，南渡黄河，入陕西境。 「 陕西古称关中，东西距七百余里，南北距千三百里，唐以前历代帝王多建都於此。地势南北皆山，中央平坦，秦岭横亘其中，渭水流其北，汉水流其南，黄河自长城外南流而为省之东界，渭水入焉。渭水流域东距黄河，南界秦岭，北绕长城，万山中有险仄之径可四达，故为西北扼要之区。」 两山夹流，黄河自北来，至此折而向东，所谓河千里而一曲也。至潼关，倚山据河，乃为天险。西至华阴县， 「 属陕西潼州府。」 其南有华山，即西岳也。洞壑峯峦，为五岳之冠，最着者为莲华峯，峯势相连，视泰华差小，故名少华。长安县 「 陕西西安府府治。」 　自华阴西行，过华州、 「 属陕西同州府。」 渭南县 「 属陕西西安府。」 至临潼县， 「 属陕西西安府。」 有温泉，出骊山下，即古华清池也。复西行五十里，抵长安，北环渭水，南屏终南，颇占形胜。城周四十里，濠广八丈， 「 本金、元旧址，明永乐时增修之。」 由东门入，见东北隅尚有小城周九里， 「 明秦王藩城。」 向西转南，则唐故宫之遗址，犹有存者。

咸阳县 「 属陕西西安府。」 平凉县 「 甘肃平凉府府治。」 　自西安西行，渡渭水，北至咸阳。西北行至邠州， 「 陕西邠州直隶州州治。」 有大佛寺，穴山为屋，有石像。循泾水西北行，入甘肃境， 「 甘肃居本部之西北隅，东西距三千六百余里，南北距二千四百里。气候甚寒，四月犹或飞雪。地多山岭沙碛，惟沿黄河两岸土壤腴美。黄河之外，有渭河、洮河，水急不便行舟。」 至泾州。 「 甘肃泾州直隶州州治。」 居秦、陇东西之冲，众山环峙，泾、汭分流，一咽喉要塞也。西北至平凉，西城有崆峒山。

皋兰县 「 甘肃兰州府府治。」 　出平凉而西，踰六盘山，沿途土人多穴处者。西抵皋兰，为甘肃省会，居黄河南，为通西域之咽喉。皋兰山环城而峙於南，人民汉、回杂处，富庶甲西部。

西宁县 「 甘肃西宁府府治。」 　出皋兰城西行，过黄河浮桥，以船为之。又西行，经碾伯县， 「 属甘肃西宁府。」 有四望山，道险狭， 「 汉赵充国略定西羌，以此为形胜之地。」 西至西宁。万山回合，近接青海，汉、番土产之互市在此。自此而西，踰日月山，即入青海境。 「 青海古为西羌，有湖曰库库淖尔，大如海，故名。东西距二千里，南北距千里。地势甚高，东有祁连、西倾诸山，山巅恒积雪，巴颜哈喇山麓高出，其东之鄂陵、札陵二湖约三百里，有噶达素老峯者，上有池水喷出，作金色，黄河之源也。其西犂石山，则扬子江之源也。地气沍寒，人民以蒙古族为多。」

张掖县 「 甘肃甘州府府治。」 　自青海复至西宁，东北行，经大通县， 「 属甘肃西宁府。」 北至永昌。 「 属甘肃凉州府。」 西北行，至张掖。西南有祁连山，产木，水草亦美。西行四百里，经肃州， 「 甘肃肃州直隶州州治。」 又西北七十里，至嘉峪关，为万里长城极西之端。

哈密厅 「 新疆哈密直隶厅厅治。」 　出嘉峪关，道左有天下雄关碑。更西行，沙碛浩浩，已入大戈壁。其地崇冈叠阜，高涧深沟，有九沟十八阪之目。经安西州， 「 甘肃安西直隶州州治。」 西北行山碛中，旬日不见草木，水卤不可饮，必携食水自随。至哈密，始入新疆境， 「 新疆为我国极西屏蔽，本西域回部，官军征而有之，光绪壬午置行省。东西距七千里，南北距三千里。地势高峻，大山东西横亘，分为南北两路，南路半属戈壁，间有沃壤，北路土脉较腴。川之大者，北有伊犂河，南有塔里木河。民族庞杂，除汉族外，有驻防之满洲及蒙古、缠回各族。缠回以布缠头，与内地普通装饰之回人异。又有哈萨克、额鲁特、准噶尔等人。而户口蕃广必推缠回，故称之曰回疆。」 为新疆之门户，城小而固，有大渠一道引而注之，产瓜极甘美，附近有回城，回人居之。

吐鲁番厅 「 甘肃吐鲁番直隶厅厅治。」 　自哈密循南路而西，折而北行两山中，以避风戈壁 「 风戈壁者在山之南，緜亘数千里，春夏多怪风。」 之险，经鄯善县， 「 属新疆吐鲁番厅，一称辟展。」 亦都会也，西至吐鲁番。再西南行，至托克逊，自此而西，用红钱。西行至焉耆府。 「 一称喀喇沙尔，与吐鲁番皆有戍兵。」

阿克苏县 「 新疆温宿府府治。」 　自焉耆西行，渡海都河，复西行，达库车州， 「 新疆库车直隶州州治。」 经拜城县， 「 属新疆温宿府。」 至阿克苏。峭岸如削，其上平衍，回城依其麓，县城在其西。

莎车县 「 新疆莎车府府治，一称叶尔羌。」 阿克苏以西，尤荒僻，无廛肆。西南渡葱岭大河，抵巴楚州， 「 属新疆疏勒府。」 复西南行，至莎车。为南路大城之一，周十余里，城内东南隅有古塔，周约十二三丈，中有盘道，至顶三十余丈，有市，长约十里。罪人之流戍新疆者，多居此城。

疏勒县 「 新疆疏勒府府治，一称喀什噶尔。」 　自莎车西北行，经英吉沙尔厅， 「 新疆英吉沙尔直隶厅厅治。」 有界墙，回民居南，戍兵居北。西北至疏勒，为回疆最西大城，城新旧各一，回民居旧城，新城在其西北，戍兵居之。其地为西域要津，是以村落繁密，贸易兴盛。

和阗州 「 新疆和阗直隶州州治。」 　自疏勒返莎车，东南行约六百里至和阗城。居崐仑山北麓，有和阗河、克里雅河之灌溉。自和阗南行，可达西藏，惟山路险恶，瘴疠逼人，故行旅绝少。

自新疆阿克苏县至京师南路之行既竣，折回阿克苏，策马北行，踰木苏尔岭。岭长百里，坚冰巨石互结而成，间有裂痕，其下无底，登涉必以冰梯，冬夏积雪，无鸟兽草木，徧山惟见马骨。

绥定县 「 新疆伊犂府府治，一称惠远城。」 　既踰冰岭，复经数山，渡伊犂河，即至绥定。其地山渠交错，土膏沃衍。自绥定东行，为天山北路，东经精河厅， 「 新疆精河直隶厅厅治。」 形势险要，多鹻地。又东经乌苏厅， 「 新疆库尔喀喇乌苏直隶厅厅治。」 水土清腴，东行至绥定县。城乡富庶，流水绕村，风景一如内地。

迪化县 「 新疆迪化府府治，一称乌鲁木齐。」 　自绥定东南行，经昌吉县， 「 属新疆迪化府。」 至迪化，新疆省会也，商业甚盛，富庶甲关外。城西有沙冈，城东南有博克达山，山极高，冰雪积岁不消。

自迪化东北行，至古城，亦繁盛，有要路可通蒙古。自此东行，经奇台县， 「 属新疆迪化府。」 地绝戈壁，居天山之阴，上无飞鸟，下无青草，所谓穷八站也。

镇西厅 「 新疆镇西直隶厅厅治，一称巴里坤。」 　过穷八站东抵镇西，亦在天山之阴。城西北有巴里坤湖， 「 古名蒲类海，後汉窦固追击呼延王至此。」 源出天山北麓，西北流汇为巨浸，天山以北之水泉，此为最大，绕湖多良田，亦宜畜牧。城东别有城，旧为满洲兵所居。南通哈密，北有要道可达蒙古。

科布多 「 科布多办事大臣所辖者，为杜尔伯特四旗，辉辉特二旗，明阿特、札哈沁各一旗，阿尔泰山办事大臣所辖者，为新和硕特、新土尔扈特各一旗，阿尔泰乌粱海七旗。」 乌里雅苏台 「 在外蒙古三音诺颜部之西。」 　自镇西北行，入蒙古境， 「 蒙古北接俄属西伯利亚，为大高原，东西距五千三百里，南北距二千七百里。大沙漠曰戈壁，西入新疆，水草俱绝，漠南曰内蒙古，漠北曰外蒙古。」 经札萨克图 「 在外蒙古。」 西部，踰巴彦达尔克岭，西北行抵科布多城， 「 科布多全部之首邑。」 与其北乌梁海部之地，并多湖泊。东行千三百里，抵乌里雅苏台，西北杭爱山， 「 相传即古燕然山，汉窦宪勒石纪功之处。」 高大际天，东接兴安、肯特诸山脉，附近川流多发源於此。

库伦 「 外蒙古土谢图部之东北。」 买买城　自乌里雅苏台东行，至萨伊尔乌苏，折向北行，至库伦。据土拉河之滨，土人多为喇嘛，活佛即居此。地当俄国商路，直北有买卖城，与俄境恰克图仅隔一栅。

张家口 「 直隶张家口厅治，一称张家口。」 居庸关　自库伦东南行，经车臣汗部 「 在外蒙古。」 之西，行戈壁中，而抵四子部落。 「 在内蒙古乌兰察布盟。」 复东南行，入直隶境，至张家口，是为北入蒙古西至山西之要道。东南行六十里，抵宣化， 「 直隶宣化府府治。」 地近边墙，为直北孔道。东南行，经土木堡、榆林堡，抵居庸关，巨石危崖，交耸互峙，中有沟涧，夏秋涨而冬枯。自此东南行，经昌平州， 「 属顺天府。」 还至京师。

自京师至东三省仍还京师天津县 「 直隶天津府府治。」 　自京师乘汽车，循京汉铁路西南行，踰南苑而东，过黄村、杨村， 「 均属顺天。」 有大铁桥长里许，沿白河东岸南抵天津。地为白河、运河会合之处，距海尤近，有各国租界。

塘沽　开平 「 均属直隶。」 　自天津沿白河东行，为京奉铁路线，其地盛产盐。抵塘沽， 「 汽船进口，当水浅时辄於塘沽下椗。」 其外即大沽口，形势扼要，为京津咽喉，口门向有坚固礮台，经光绪庚子拳乱而毁平。自塘沽折而东北行，所经者为芦台、唐山、 「 均属直隶，唐山有大煤矿。」 开平、山海关、 「 在直隶临榆县东，一名榆关。」 秦皇岛等处。自开平东北行，经滦州、 「 属直隶永平府。」 昌黎县， 「 属直隶永平府。」 抵山海关，为长城极东之始。其地乱山高峻，逼临海岸，关东北路甚狭，诚要隘也。其南曰秦皇岛，突出海中，冬不冻，便於泊舟，故亦开为商埠。

锦县 「 奉天锦州府府治。」 营口厅 「 奉天营口直隶厅厅治。」 　出山海关，循京奉铁路入奉天境。 「 奉天南北、东西相距各千里，长白山峙其东，医巫闾横其西，其巨川则西有辽河，流域之长直贯全境，东有鸭绿江，与日本之属地朝鲜画江而守，南部濒海之地尤多佳港，严冬不冰。」 东北经宁远县 「 属奉天锦州府。」 而至锦县，地临辽东湾，商业颇盛。铁路自此向东，随辽东湾之势，曲折而南，抵营口，地当辽河入海之左岸，汽船可溯辽河而上驶也。

大连湾　旅顺 「 两地向为俄人租借，俄败於日，日据之。」 　自营口东南行，至大石桥，附南满洲铁道， 「 为日本所有。」 车至盖平县， 「 属奉天奉天府。」 大野无际，迤西为辽东半岛，沿途皆日俄战争遗迹。南过熊岳城，有古时烽火台。至金州厅， 「 属奉天奉天府。」 其南即大连湾，金州西南为旅顺口，外有黄金、馒头诸山之险，内港广阔，可泊大队军舰。我国原有礮台船隖，俄人既租，益运礮筑台，天险人为，俱臻其极，故光绪甲辰日俄之役，日军猛攻数月，始能克之。

辽阳州 「 属奉天奉天府，辽京也。」 渖阳县 「 奉天奉天府府治，旧为陪京。」 　自旅顺复返盖平，北至海城县， 「 属奉天奉天府。」 商务繁盛。再北，道旁有温泉二，过鞍山堡， 「 日俄苦战之地。」 北至辽阳，当太子河南，为至营口、旅顺、朝鲜之要道。东北至渖阳，奉天省会也。东北有天柱诸山，嵯峨拱峙，而又西带辽河，北距浑河焉。

铁岭县　开原县 「 均属奉天奉天府。」 　出渖阳北门，则西北隆业山远望可辨，渡溪越邱而过懿路驿。 「 有古城址。」 北至铁岭，为奉天北路咽喉，自昔辽河水运，皆以其地为北端。再北则为开原城，商业亦盛，西南隅有塔，作八角形，角置佛像高十五丈。 「 相传为唐代所建。」 开原北通昌图县， 「 奉天昌图府府治。」 中隔威远堡门。长春县 「 吉林长春府府治，一称宽城子。」 吉林县 「 吉林吉林府府治，一称船厂。」 　出开原东北行，泝开原河，经叶赫站，北渡叶尔苏河，辽河之源也，北入吉林省境。 「 吉林古为满洲地，南北距千余里，东西距约倍之。山岭蟠结，大者为长白山，东自宁古塔西至奉天，诸山皆发脉於此山，巅有潭为鸭绿、混同、图们三江之源。混同上游曰松花江，自长白山北流，会嫩江、黑龙等江入海。他若图们之入朝鲜，鸭绿之趋奉天，皆尤着者。」 　由吉林省会而至长春，其地为伊通河左岸，西北直接内蒙古草地，市肆繁盛。东至吉林，则在松花江左岸，遥望长白山支峯，约略可见。

珲春厅 「 属吉林宁安府。」 　由吉林东行，出入山中，经诸窝集， 「 俗呼森林为窝集。」 则落叶积数尺，碍行路，泉水为之阻滞，至鄂赫穆站，地始平坦。南经敦化县， 「 属吉林宁安府。」 东南行，涉川越岭，即至图们江岸，与日属朝鲜夹江相望。至珲春，则我国与俄接界之要地也。

宁安县 「 吉林宁安府府治，一称宁古塔。」 依兰县 「 吉林依兰府府治，一称三姓。」 　自珲春北行，多山谷，越老松岭，长数十里，北至宁安，其地在瑚尔哈河左岸。自此北行，越东清铁道，沿瑚尔哈河左岸，道路俱铲削峻岭而成，经八站二十余栅，至依兰，则其地实临松花江。

滨江厅 「 属吉林双城府，一称哈尔滨。」 呼兰县 「 黑龙江呼兰府府治。」 龙江县 「 黑龙江龙江府府治，一称齐齐哈尔。」 　自依兰而西行，过宾县 「 吉林宾州府府治。」 以至阿城县， 「 属吉林宾州府，一称阿勒楚喀城，南有金黄龙府遗蹟。」 为西北都会，东清铁道经之。复乘汽车北行，抵滨江，地为东三省铁道中枢，故日见繁盛。北渡松花江，入黑龙江省境。 「 黑龙江东西距三千一百里，南北距千二百里，与俄属地接壤。兴安岭自西北入境，直贯本省全部而入蒙古。川之大者曰黑龙江，源出喀尔喀，汇集众流东入混同江。又有嫩江，源出伊勒古尔山，南流会诸小水入松花江。省城东北有嫩江县，即墨尔根城，为嫩江上流要埠。东北隅有爱珲厅，据黑龙江南岸，与俄境划江为界。漠河有大金矿，产金至盛。」 　经呼兰南， 「 有金时五国城，宋徽、钦二宗被羁於此。」 附近皆沃壤，西北经蒙古界而至龙江，为黑龙江省会，当嫩江左岸，分内外二城。

扶余县 「 吉林新城府府治，一称伯都讷。」 　自龙江沿嫩江南下，经蒙古草地，见东清铁路自西北来，直达滨江。沿嫩江一带，渔户弋人颇多，江中有小汽船行驶。过三河口，江流浩瀚，复入吉林省境。至新城，城滨松花江岸，商舶麕集，素称要地。东南行至陶赖洲，复附汽车，渡松花江，至农安县， 「 属吉林长春府。」 西门外有高塔矗立。南行，复至长春。

法库门 「 属奉天。」 　新民县 「 奉天新民府府治。」 承德县 「 直隶承德府府治，一称热河。」 自长春舍旧路，循边墙之西以行，入奉天省境，经怀德、奉化二县， 「 均属奉天昌图府。」 至昌图县。其南通江口，为辽河上游要埠。南行穿法库门，为满洲陆路贸易要道。西南沿辽河行，至新民，街市繁盛。自蒙古运进马匹甚多，欲至渖阳，则尚有约二小时汽车之行程焉。西南行经镇安县、 「 属奉天新民府。」 广宁县、 「 属奉天锦州府。」 义州， 「 属奉天锦州府。」 踰九台门，复入直隶境，至朝阳县， 「 直隶朝阳府府治。」 又西至承德。自此西行，经滦平县， 「 属直隶承德府。」 入古北口，西南行，经密云县， 「 属顺天府。」 返京师。

自京师南航运河至浙江鄞县通州 「 属顺天府。」 沧州 「 属直隶天津府。」 　出京师朝阳门，登舟，所过闸坝甚多，东至通州，水陆之冲要也。顺流南下，至河西务，为京津水陆之咽喉。南过丁字沽，至天津。自此西南行，泝运河，逆流而上，过杨柳青，津南沃壤也。至静海县， 「 属直隶天津府。」 南有太公钓台。过青县， 「 属直隶天津府。」 南至沧州，又南过南皮县、 「 属直隶天津府。」 东光县， 「 属直隶河间府。」 入山东省境。 「 山东古为齐鲁地，东西距千二百里，南北距七百里。东部滨海多山，黄河自西南来，横贯本省，东北流入海。运河纵贯本省，为南北通衢。有商埠曰芝罘，亦称烟台，与东三省相距海面仅百余里。其东曰威海衞，租与英国，为其远东海军屯戍之所。东南即胶州湾，亦良港也，德国租借之，并筑铁道至济南，经潍县、周村镇等地，商务亦甚盛。」

德州 「 属山东济南府。」 历城县 「 山东济南府府治。」 　沿运河以入山东，首至德州。自此赁车陆行，过平原县， 「 属山东济南府。」 旷野平畴，榆柳葱蔚。又过齐河县， 「 属山东济南府。」 渡大清桥，其下即黄河。自此而东，远山耸翠，皆泰山支脉也。至历城，为山东省会，城中掘地仅尺许即见清泉，所谓济水伏流也。有大明湖，杨柳芙渠，一望无际，或比之浙江之西湖。

泰山　孔林 「 均在山东曲阜县。」 　自历城至泰安县， 「 山东泰安府府治。」 则见泰山在其北，即东岳也。山多石，石罅有松，少杂树，其阳汶水西流，其阴黄河东流，最高之峯曰岱顶，岱顶之东有日观峯，日出时多奇景。复自泰安南趋，渡汶水，经徂徕、梁父二山，对峙若门阙，其南平畴沃衍，泗水西流。孔林在泗水南十余里，松柏森森，有蓍草生其下，即孔子之墓也。其南曲阜县， 「 属山东兖州府。」 城内有孔子庙堂，圣裔衍圣公世守之。曲阜之南为邹县， 「 属山东兖州府。」 孟子故里也。由邹县西行至济宁州， 「 山东济宁直隶州州治。」 复登舟，顺运河南下。

清江浦 「 属江苏清河县。」 淮安县 「 江苏淮安府府治。」 　自济宁东南行数里，一闸贯独山湖，过微山湖口，入江苏省境。南至宿迁县， 「 属江苏徐州府。」 为水陆冲衢，其南有黄河故道。 「 昔河流经此入海，後改北向，故名此曰淤黄河。」 又南至清江浦，盖南北冲要之大埠也，又南至山阳。 「 有汉韩信钓台遗蹟。」

江都县 「 江苏扬州府府治。」 武进县 「 江苏常州府府治。」 　舟经山阳，南过宝应县， 「 属江苏扬州府。」 至高邮州， 「 属江苏扬州府。」 地多湖，高邮以南始有田。南至江都，则地当南北水陆之冲，商业称盛。又南至瓜洲口，渡扬子江，见金、焦二山南北对峙。过丹徒县，南至丹阳县， 「 属江苏镇江府。」 有练湖之胜。东南至武进，民物丰阜，人称乐土。

无锡县 「 属江苏常州府。」 吴县 「 江苏苏州府府治。」 　自丹阳而东有山，緜延百余里至无锡，盖九龙山也。南峯曰惠山，惠山之东曰锡山，登惠山，饮石泉，清洌而甘。其南曰阳山，阳山以南，巍然而葱郁者，灵岩、穹窿、支硎、元墓、上方诸山也。灵岩之东，林木阴翳，其高出树杪而秀者，曰虎邱。虎邱而南六七里至吴县城，富庶为江苏之冠，所辟商埠，曰青阳地。

太湖 「 在江苏吴县。」 嘉兴县 「 浙江嘉兴府府治。」 　自吴县南行，有宝带桥横跨澹台湖上，其外即太湖地。 「 古号具区。」 周八百里，中多山，山之大者曰东、西洞庭。南出吴江县， 「 属江苏苏州府。」 过八坼、平望， 「 均属江苏吴江县。」 有莺脰湖，南入浙江省境。 「 浙江东为海，南接福建，西邻安徽、江西，北界江苏，东西约距六百里，南北约距八百里。西南多山，东北平坦，由西南而东北画为二域。钱塘江贯其北，瓯江流其南，运河自杭州流入江苏境。其辟为商埠者为杭、鄞、永嘉三县，而杭、鄞二关贸易尤大。」

绍兴 「 浙江绍兴府府治。」 鄞 「 浙江宁波府府治。」 　自杭州 「 浙江杭州府府治。」 东渡钱塘江至西兴， 「 属浙江萧山县。」 过萧山县， 「 属浙江绍兴府。」 至绍兴。山岩环绕，泉水清甘，地产名酒。由绍兴东经余姚县 「 属浙江绍兴府。」 至鄞，为通商大埠，租界在江北岸。

自浙江鄞县至福建马尾定海县 「 直隶厅治。」 普陀 「 属浙江定海县。」 　自鄞乘汽船东驶抵镇海县 「 属浙江宁波府。」 口，甬江入海处也，口外有山嶐然，曰招宝山。傍山右行，岛屿万千，岛之大者曰舟山，周百五十余里，其南为定海，孤悬海外之一岛也。舟山之东仅三里，曰普陀，满山佛寺，僧徒数千，山麓有潮音、梵音诸洞，海水激荡有声，西人至夏季辄往避暑。

永嘉县 「 浙江温州府府治。」 三都 「 属福建。」 　越定海而南，环舟有岛屿罗列，经三门湾，浙海之佳港也，南至温州湾。溯瓯江上驶，有孤屿山峭立中流， 「 宋高宗尝驻此。」 山麓有江心寺， 「 内祀宋文天祥。」 租界在南岸。自此南驶，入福建省境， 「 福建为古闽地，东西距九百里，南北约距千里，东南滨海。全境多山岭，武夷、梁山、天姥为名胜之最。川之大者曰闽江，源出南平县界，曲折东南流，至福州之五虎门而入於海，流急多滩。气候暄暖，罕见霜雪。民俗勤俭善贸易，多经营於南洋各岛。」 至三沙湾。湾有小岛，曰三都，周二十里，已辟为商埠。

自福建马尾至广东番禺县马尾 「 属福建闽县。」 闽县 「 福建福州府府治。」 　自三都南至闽江口，入江上溯至马尾，有船政局，两岸有礮台。其南小山之上，有六角大塔，曰罗星塔。由此改乘小汽船上驶，两岸岩石高耸，河面渐窄，抵南台岛，南有仓前山，租界在焉。有浮桥，达闽县，为福建省会，据闽江左岸，多榕树，故又号榕城，近东门有温泉。

厦门厅 「 属福建泉州府。」 汕头 「 属广东澄海县。」 香港 「 原属广东现为英属地。」 九龙 「 属广东香山县为英所租借。」 　由闽县出闽江口，南驶经台湾海峡，风涛至为险恶。至厦门，则北至辽海，南至粤海，皆有海舶往来，故贸易极盛。相距约三里曰鼓浪屿，亦辟为商埠。南行入广东境， 「 广东为古粤地，故又称粤省，东西距千九百里，南北距千三百里。山岭盘绕，北境大庾岭与江西、湖南分界，南境面海，西南一带伸出海外若鹅颈。有珠江汇东、西、北三江之水南流入海。气候温暖，壤地膏腴。南部菁华所萃，故商埠为上海之亚。」 经南澳岛西行，折入汀江口抵汕头。西行，抵香港， 「 英人历岁经营，商业隆盛，设府治曰维多利亚，有议政、定例二局。」 其对岸有九龙半岛。 「 九龙沿海水深可泊巨舟，英人筑礮台建船坞，与香港水陆防护均极严重。」

澳门 「 原属广东香山县，今为葡属。」 广州湾 「 属广东遂溪县，今为法租借地。」 琼山县 「 广东琼州府府治。」 北海 「 在广东合浦县南。」 番禺县 「 广东广州府府治。」 　自香港而西达澳门，西南行至广州湾。南行抵琼州海口，孤悬海外，贸易不盛。西北行至北海，外国货品之输入广西者，多由此埠运往。自此折回至澳门，入珠江口，虎门礮台在焉。至白鹅潭下椗，其旁曰沙面，租界也。与城隔一河，城北越秀山有镇海楼。

自广东番禺县经云南蒙自县至江苏上海县佛山镇 「 属广东南海县。」 苍梧县 「 广西梧州府府治。」 临桂县 「 广西桂林府府治。」 　自番禺循粤汉铁道，西抵佛山，为广东第二大埠，贸易兴盛。西至三水县， 「 属广东广州府。」 当东西北三江之冲，水陆便利。自此乘汽船泝西江上驶，抵高要县， 「 广东肇庆府府治。」 民物饶裕，为两粤往来要区。西行入广西省境， 「 广西为古桂林郡，故又称桂省，东西距千二百里，南北距七百里。东南万山参错，川之大者曰西江，发源云南，曲折流横贯本省，合桂、林二江之水，东入广东之珠江，惟地多烟瘴。山中有瑶、苗种人，皆太古遗民，风俗迥异。西南之龙州厅有镇南关，与法属越南接壤，为陆路通商要埠，左右石山高耸，形势雄险，有重兵守之。」 抵苍梧，地为桂省咽喉，全省贸易皆以此为枢纽。及西江通汽船，商业益盛。自此沿桂江北上，过恭城县， 「 广西平乐府府治。」 汉瑶杂处，行万山中，崖高湍急，北至临桂，广西省会也，当桂江东岸。

贵筑县 「 贵州贵阳府府治。」 　出临桂西北行，入贵州省境， 「 贵州为古黔中地，故又名黔省，东西距千余里，南北距七百余里。有南望、西望、板桥、石门、高连、宝阳、关索、飞云诸名山。川之大者有乌江，北流入大江；有沅江、盘江东南流入广西。湖南二省关隘重叠，菁密多瘴，设土司治之，分隶各县。民俗质朴，南部有蛮獠。」 行万山中，径路崎岖，榛莽蒙密。经都匀县， 「 贵州都匀府府治。」 黔南之藩篱也，西北至贵筑，为贵州省会。地近乌江，无祁寒盛暑，惟土地瘠薄。城东二里有铜鼓山，岭高百仞， 「 俗传诸葛亮征南，藏铜鼓於此。」 苗蛮杂处，以仲家苗、谷蔺苗为最凶悍。 「 明王守仁谪龙场驿丞，为修文县地，因俗化导，羣苗悦服。」 自此西南行，过关岭县。 「 贵州安顺府永宁县。」 渡盘江，经普安县 「 属贵州兴义府。」 即达云南省境。 「 云南有滇池，故又名滇省，东西距二千五百余里，南北距千一百余里，山岭徧全境，如点苍、鷄足、高黎贡、玉龙，其诸山并以名胜着。川之大者有金沙江、怒江、澜沧江、盘龙江，湖之大者滇池而外，曰洱海，曰抚仙湖。内而川、广，外而英属之缅甸，法属之越南，商贾懋迁，视为冲要，诚西南雄镇也。」

昆明县 「 云南云南府府治。」 腾越厅 「 属云南省永昌府。」 思茅厅 「 属云南普洱府。」 蒙自县 「 属云南临安府。」 　黔滇之交界处有永安坊，题曰滇南胜境，山径至此较平。西南经沾益州、马龙州， 「 属云南曲靖府。」 抵昆明，为云南省会。西行过楚雄县， 「 云南楚雄府府治。」 西北抵太和县， 「 云南大理府府治。」 其地居洱海之西，颇擅形势。西南行过澜沧江、潞江至腾越，当西南极边，为通缅甸之陆路商埠。自此东南行，复渡潞江、澜沧江至思茅，则商埠也。东渡李仙江，经元江州、 「 云南元江直隶州州治。」 石屏州 「 属云南临安府。」 至蒙自， 「 法人自越南东京所筑之铁道经此。」 为陆路商埠，颇繁盛。

至此，已至我国极南之境，周游全国之事於是告竣。乃由蒙自出越南之东京海湾，东北航，经南海而还上海县。 「 属江苏松江府。」

南北之见康熙己未，鄞县万季野预修《明史》，要蠡县李刚主为之审定。刚主婉言拒之，谓明宣宗尝称长才伟器多出北方，颇怪季野所撰，北士殊少，而深慨於南华北朴之异，是则贤者亦不免有此见，盖蔽於地也。

地域之有南北，不过辨正方位之一代名词耳。民生其间，心同理同，虽有不齐，亦不过习俗稍殊而语言或异。至於取舍大端，有如渴饮饥食，夏葛冬裘，岂曾有相背而驰之理。在昔交通梗阻，老死不相往来，性习或尚离歧，而好恶仍归一致。自风气渐开，政教渐明，舟车渐备，斯民相生相助之需要渐切，合羣进化之功效渐着，世界且日趋於大同，况在一国之内同种之民乎？乃亦较然划分南北，积不相能，偶或被征服，反抗不已，岂正轨哉。至此说之由来，皇古三代既未前闻，即春秋战国各野心家力政相攻，亦惟部分竞争，固无所谓南北之说。孟子教陈相而曰：「陈良楚产，北学於中国，北方之学者，未能或之先也。」此为修词者之衬托，无关地域。且在当时尚视楚为南蛮，而视邹、鲁、齐、晋为中国，故有是语。及三国分立，曹丕伐吴，曹之武力不足以取胜，始临江叹曰：「此天所以限南北也。」南北之说，职是大兴。已垦之土地各省已垦辟之土地，确已达二十亿一千六百九十八万二千亩：省别 垦辟亩数（以亩为单位） 省别 垦辟亩数（以亩为单位）

直隶 一三五&#8231；八○○&#8231；○○○ 山东 七五&#8231；九七○&#8231；○○○山西 一○一&#8231；八三○&#8231；○○○ 河南 八七&#8231；九四○&#8231；○○○江苏 五八&#8231；六○○&#8231；○○○ 安徽 七四&#8231；八一○&#8231；○○○江西 八九&#8231；四八○&#8231；○○○ 浙江 五六&#8231；六七○&#8231；○○○福建 六六&#8231；三二○&#8231；○○○ 湖北 九一&#8231；四一○&#8231；○○○湖南 一○三&#8231；三八○&#8231；○○○ 陕西 九五&#8231；二七○&#8231；○○○甘肃 九六&#8231；九六六&#8231；○○○ 四川 一六五&#8231；六五三&#8231；○○○广东 一二九&#8231；九七○&#8231；○○○ 广西 七一&#8231；四六六&#8231；○○○云南 一二七&#8231；七四六&#8231；○○○ 贵州 六四&#8231；七七六&#8231；○○○新疆 八一&#8231；一二○&#8231；○○○ 东三省 二四一&#8231；八○五&#8231；○○○总计 二&#8231；○一六&#8231；九八二&#8231；○○○田亩种类田亩分官民二种。其在直隶者，民赋田、 「 即普通民田。」 更名田、 「 即明代各藩所领编入民田者。」农桑田、蒿草籽粒田、苇课田、归并衙所地、河淤田。其在山东者，民赋田、更名田、归并衙所地、制盐地。其在山西者，民赋田、更名田、归并衙所地。其在江苏者，民赋田、山荡漊滩。其在河南者，民赋田、更名田、归衙田。其在安徽者，民赋田、水衙所管屯田、草山。其在江西者，民赋田塘、归衙田。其在福建者，民赋田、汲入田、废寺田。其在浙江者，民赋田、荡塘湖地、衙所田地。其在湖北者，民赋田、更名田、衙田地、屯田。其在湖南者，民赋田、更名田、屯田。其在陕西者，民赋田、更名田、屯地。其在甘肃者，民赋田、土司田、更名田、屯地、蕃地。其在四川者，民赋田、屯地、土司田。其在广东者，民赋田、屯地、地沟、车地。其在广西者，民赋田、瑶田、僮田。其在云南者，民赋田、马场、夷地。其在贵州者，民赋田、苗田、土司田、屯田。其在新疆者，民赋田、回田。其在东三省者，民赋田、皇室庄、宗室庄、八旗庄、驻防庄。旗籍田产旗籍田产，有奉朝旨赏给之田，曰恩赏地；有亲王子弟所授之田，曰贝子贝勒地；有皇室额驸所得之田，曰额驸地；有皇帝之女蒙赏之田，曰公主地；有亲王以功受田得以累世承袭者，曰世袭地。世袭之地，有原定世数，袭满应行交还。而因仍未交之地，有王府公主出聘後将原有田亩带去之地；有将所得之地带入内务府者；有因罪被革之王公应行交还而未交之地；有本为汉人投入汉军旗遂将其地带入旗籍者：种种轇轕，异常复杂。小江南天津城南五里有水田二百余顷，号曰蓝田。田为康熙间总兵蓝理所开濬，河渠圩岸，周数十里。蓝尝召闽浙农人督课其间，土人称为小江南。

无定河唐人诗：「可怜无定河边骨，犹是春闺梦里人。」无定河，在直隶固安县西北十里，国朝改为永定河，非陕西之无定河也。河水东奔，潮汐无定，故有是称。木兰木兰，在热河东北四百里，本蒙古地，康熙中近边诸蒙古所献，以供圣祖秋猕。後每岁行围，大约至巴颜沟即转而南，不复北往木兰矣。

伊緜谷乾隆戊寅，高宗巡幸木兰，举秋猕礼，布鲁特使臣来朝於布固图昂阿。先是乙亥，平准夷噶尔藏多尔济等；丁丑，哈萨克使臣根札尔噶喇等，皆来朝於此，爰赐名其谷曰伊緜。伊緜者，满语言会极归极也。

张家口张家口，东北通多伦经棚，以达中蒙各部；西北通库伦、恰克图以及阿尔太等口；西通归绥、包头、西蒙、伊乌两盟以及甘、新等省，实为贸易繁盛之区。盛京盛京一地，即奉天，明季称曰辽州衞。既而太祖收辖东南之蒙古，遂进窥中原，以辽於舆地上最关重要，乃於天命辛酉取其城，越四年，由辽阳移都其间。及顺治丁酉，改渖阳为奉天府，遂为行省。盛京城垣建於有明洪武戊辰，为方式，四面有门。其後则增而为八门，中有皇宫，乃天聪时所改建。城之高计三十五尺，周十里，有四城楼，六百五十一堞，以便置炮。方城之外有一套城，系圜形，城周三十二里，有八门，每间城墙约三里许。城中即为前皇宫室，已历百余年不用，钟楼鼓楼，则分峙於小东门小西门间。城东二十里，林木畅茂，太祖陵寝在焉，是为东陵。

洮南地势洮南在科尔沁右翼前旗，东部介於奉、吉、黑三省之间，去长春、齐齐哈尔均不过五百里，至奉天乃近千里，地势平衍。北部有洮儿、交流两河，至城东北五里许合流，仍名洮儿河，岸高水清，泥底面窄，发源於索伦山，东流二百余里由月亮泡入松花江。泡类湖泊，水势漫衍，淤泥堆积，致流不能畅，时泛溢为灾。城方五里，衢市严正。

兀良哈三衞兀良哈三衞， 「 福余衞为嫡酋所居，泰宁、朵颜为其别部。」 自明洪武季年已建置於辽河流域，及永乐内篡，从征有功，乃割大宁地畀之，三衞益强。兀良哈者，即西北极边之乌梁海部。塞外疆域地名，每随人种迁移而定，如前史所谓侨置者，明时兀良哈固逾辽而西即是，至国朝，则为极北藩盟，远在唐努山南麓矣。盖广宁 「 地即奉天广宁县。」 前屯至喜峰口外属朵颜，锦州、义州跨及远东属泰宁，铁岭、开元等衞属福余。按三衞为元裔， 「 辽王阿礼失礼降明，处其众於此。」 其迁至西北远塞，为避也先、俺答之逼，当在明正统、天顺间。东道奉天至吉林，大道三。自奉天东北走，出铁岭，踰开原，与东方铁路别，经叶赫赫尔苏诸站而至伊通州，折而东，越大水河以至吉林，是为中道。长七百六十余里，坦平宽广，为三道最。次为西道，蒙人往来最多，故又称蒙古道。自奉天而至长春而吉林，全途皆有吉长铁路之汽车通行，而车骑日少，凡长八百三十余里。盖长春扼哈尔滨上游，当蒙旗要冲，亦形势上必争之地也。其东道，则自奉天东绕海龙、辉发，折而北，掠磐石西鄙以趋吉林，长八百里有奇。此道出深山大林中，崎岖荦确，行旅不多，马贼之所潜藏，狐貂之所出没，盖行军之间道而用奇者之所必出也。

由吉林经新城而至龙江府，凡一千零八十余里，自东清铁道兴，人马车辆之往来殆倍蓰於昔日。自吉林北出，越乌拉至舒兰县，折西行，至於陶赖招驿，一小都会也，东清铁道出其东。自是更西北，经五家子站、三家子站而至新城，由陶赖招至此，凡二百十四里。沿途多村落，村之四围绕以树木，风景绝佳。新城者，旧日之伯都讷也。其城建於康熙癸酉，人口四万有余，有银行商铺，贸易殊盛。光、宣间，日益发达，盖地势既当冲要，而土性复肥沃，利於耕牧。自是西北二十八里有伯都讷站，松花江、嫩江之所合也。渡江至茂兴站，新城至此百余里矣。茂兴站烟户数百，一小都会也，四十五里至新站。新站之西南为柳官屯，户数四百余，蒙古大村落也。有大牧场，牧马三千余头，马市盛焉。自新站出百九十六里至多耐站，其东方有贝子村，蒙民数十户，杜尔伯特旗贝子所驻也。自多耐站二百十里有奇而至龙江府。

从滨江厅西北经呼兰府至龙江府，长五百七十四里，其大部分通东部蒙古之平原，自滨江厅及呼兰府、双庙子、龙江府外，皆小村落。冬期，人马车辆往来极盛。

从珲春厅西至临江府，长五百四十里，其大部分皆出山间谿谷中，居民少，马贼横行，去珲春厅不远始略平坦。珲春地沃，气候和燠，尤为吉、黑之冠。

从珲春厅经局子街至鄂穆赫，约六百三十里而近，盖即从珲春厅至吉林大道之一部。沿道居民以朝鲜人为最多，途通车辆，亦间有困难之所。

从延吉府经古洞河东行至夹皮沟，长七百一十里而弱。延吉府旧称局子街，自鄂穆赫至珲春厅中间之要地也，距珲春河约四百二十里。街衢以东西大街为最盛，海浪河经市街之中央，横断南北，中有渡船，水涸时可徒涉。各署皆在河南，商店在河北。居民三分之一为韩人，三分之一为山东人。自延吉府至夹皮沟，皆道出万山中，穿羊肠，走峻坂，下谿谷，森林覆地际天，午不见日。有时山涧奔流，遮绝道路，沿途人烟萧条，行旅之中此为最苦。

从延吉府东北经黄沟至东宁厅，不及七百里，大部分皆山间细径，不通车。自延吉府百四十里经张家塘子至龙湾，道宽广，便车骑，路旁田野相半，龙湾亦有旅店及商家。既过龙湾，遂入穆克特亨岭路，峻坂干云，深壑无底。其中王家塘子以北，道路至凹凸，甚至巨岩遮路，中容一人，侧身乃过，夏日降雨之际，行潦涨溢，行人裹足。沿道无他部落，惟二三猎人之茅舍而已。自龙湾百八十里至黄沟。黄沟一带，山下村落星散，处处见之，皆樵猎为生者也。北进越二涧，百三十里至绥芬甸子。绥芬甸子者，朝鲜侨民实居大部，华人三十余户耳，大率业农及业樵猎者，亦有二三旅店。道路亦出山谷间之细径，百三十里而近至老黑山，自此至东宁厅。道路虽在山间，然已修整完善，车马往来，得以自由，沿道人家，稍稍增加。汨汨之细流，经太平川、榆树川、大肚子川、佛爷沟百二十里达东宁厅。 「 绥芬厅。」 东宁厅者，当绥芬河、大小乌蛇沟河三流之会合点，故又名三岔口。城市为二十年前新建，商业尚盛。

从鄂穆赫至东宁厅，东行稍偏北，长三百五十余里，殆全不通车辆。自鄂穆赫出山间崎岖之小道，经凤凰店、烧锅屯至牛圈沟，鄂穆赫以来，盖百里矣。牛圈沟有特别之小车，以供旅客之赁者。东北道必尔腾湖，湖上渔船颇多，於窰店以东渡牡丹江， 「 宁古塔河、虎尔哈河。」 有渡舟一。更前行至松岭沟，牛圈沟以来百有五里矣。松岭沟附近有田亩，农人种二麦，其他沿道之大部悉为密树杂草所覆荫。松岭长四十余里，皆有森林。自是更百有五里，乃至厅治。

自鄂穆赫西南经敦化县、牡丹江至夹皮沟，凡长四百五十五里，一部分不通车辆，盖山间之细径也。自鄂穆赫至黑石头，中间山道稍广阔，冬夏皆通车，沿道村落无多。自黑石头行北三四里，得一湖，直径里余，为圆形，湖水不少。自黑石头经敦家店、亮白顶子、小石头河至敦化县，自此道路良好，中途有响水河，夏季水溢时，杜绝车马之往来。更行约五十米突，又得一河，架木为桥，仅通行人，渡河之地名曰香磨。又会於牡丹江之渡口，名红石磖子，桥梁渡船皆不备，惟有小石桥一条。自敦化县七十里，过官屯子、大石头河、黄泥河子、太平山、前马号至帽儿山。帽儿山者，一称梆棰营子，牡丹江上流山间之一村落也，中、韩两国民之所杂居。道路走山间溪谷，不通车，途中过牡丹江，江上架桥以通南北，沿道人烟萧条。自帽儿山七十里至牡丹岭之麓，牡丹岭中之道路上下於山脊溪坂间，赤松柞树一望无际，行人往来，皆穿林中，左折右避，仅行一人。途上柳树河有舟可渡行人，沿道人烟萧疏，惟柳树河之北岸有十余户，山腹山下有一二户而已。自牡丹岭七十七里过富儿河，道路仍在山间。次越富儿岭、金银鼈岭，金银鼈岭麓有农民十余户。越金银鼈岭，出山间之细径而上大道，稍广阔，然途中凸凹甚多，巨石散布於道，车殆不可过。自金银鼈岭七十里达夹皮沟。

从宁古塔东北经穆林河至蜜山府，凡六百五十四里有余，大部皆良好之道路，间有车难通行者二三处。自宁古塔出发，於呼石哈村东北行，过三家子、团山子之二村，至於南沟。道路自此向正西行，至磨刀石，其东北约三四里，有磨刀停车场。自磨刀石经过二三之寒村，至穆林河，自此百七十里不足至青沟子岭。岭上有古庙一，道路至此非常狭窄，山道至石头河始稍平坦，过黄泥河子、狭亮子诸小村。自青沟子岭行二百六十六里，抵蜜山府。 「 蜂蜜镇。」

从依兰府经蜜山府至俄国乌苏里州伊马驿，则九百十里不足，道上崎岖险峻相次，以幅尚宽广，无不通车之处，然至夏日溪流奔溢，行旅亦往往为之裹足焉。

自吉林鄂穆赫至临江府， 「 宁古塔。」 「 宁古塔。」 自临江府至依兰府， 「 三姓。」 行程为六百里，实不过五百五十里。道出山间，险恶难行，有数处仅容一人，不通车，盖光绪初用兵伊犂所特辟者也。自临江府至三姓，正北直行，傍虎尔哈河而倚白山，凡八站，此数字自一至八名之，头站起依兰府，八站则近临江府矣，每站各驻兵数人。

自吉林经土桥子至五常堡，凡三百二十里而近，人马车辆往来最多。自吉林北越乌拉，至黄山嘴子，东北进，道侧皆田园，桑麻翳目，遥望东方，连山重叠，相次而来。过东孤家子，始北行，平野宽广，时见墟墓数点，荫以丛树，零落如残星。自东孤家子至黑林子，则有四大逆旅，以便旅人寄宿，此一带町畦相连，黄绿无际。自此更北，溪流涓涓，时见道侧或横小桥，或利徒涉。近土桥子，遥望山岳皆在东北方，土桥子之东，有山河屯，乃乡镇也。过老山屯，渡拉林河，近五常府则民居渐稠。五常府者，山间之一都会，人口凡六千以上。自是更北行三十余里而至五常堡，堡为协领所驻，亦一小市集也。

自吉林经乌拉、榆树县、阿城县至滨江厅，凡五百八十五里，此道往来最冲繁。沿松花江东岸行，经乌拉街，於大坡东北行至榆树县，沿道村落甚多。至大岭，北行六十里渡拉林河，至拉林城。自榆树县以来，近百七十里矣。拉林城四方形，四面各辟一门，商业殷盛。更九十里达阿城县。阿城县又名阿什河，故阿勒楚喀城也。城踞阿什河左岸，商业极盛，农产亦丰。西北七十里，乃抵滨江厅。自吉林经两江口及万里河、帽儿山至朝鲜之厚昌县，计九百八十余里。自长岭子经两江口及头道流河至万里河，中间山中小道，仅通单人匹马，道中所见，惟山岳嵯峨，杂草畅茂，人家既稀，刍粮殆绝，山坳间仅一二窝棚，供旅人憩宿而已。至二道江，乃有舟以渡行人，渡江以後，沿道居民骤多，栽种玉蜀黍、粟米等，头道流河沿岸，时见淘金者往还其间。自万里河经汤河口至帽儿山，复有树木，苍郁成林，鼯鼪啸啼，数百里内殆无居人。大铺子汤河口之间，有二细流，涸时一跃可越。由万里河凡经三百三十里而至帽儿山，俯山而窥，临江县治在焉，县临鸭绿江，地虽小，山间之要道也。自此更百二十里而至日本属朝鲜之厚昌县焉。

发祥之地为建州女真帝室自称满洲为其部族之名，非也，其部族实为女真。女真起於辽世，或谓即古肃慎之转音，历辽、金、元皆称女直，至明而复称为女真。康熙己未，诏修《明史》，乃尽去之。《满洲源流考》徧详东夷各部族，而独无女真专条，盖讳之也。其世系实为建州女真，地在吉林之兴京附近。肇祖始受明之衞职，为建州左卫指挥，即爱新觉罗氏猛哥帖木儿也。

吉林为船厂吉林一名船厂，以其地有修造水师战船之厂得名。厂滨松花江，光绪庚子前犹存战船无数，皆康熙间征罗刹时所用，罗刹即俄罗斯也。定例每年必修理一次，如是者几二百年。庚子俄兵入吉林，取以为柴烧之，不数日尽矣。

圣水渠长白山有圣水渠，澄澈异常，较之七星湖水每斤轻二两有奇。

黑龙江黑龙江水波澄澈，视辽河之浑浊者迥别，而独以黑名，未知其义安属，顾名称已古，历千数百年矣。《唐书》东夷之靺鞨，分黑水、粟末两部，粟末为松花江松字之转音，黑水则音训相沿，尚仍其旧。满语本称为哈萨连乌拉，哈萨连云黑，乌拉云大水也。古今名称直不稍差，特不知中间忽加附一龙字缘何起义，且明以前地理志亦未见有此。自康熙以还，朝旨及奏章始悉书是名，渐且数典忘祖矣。

察哈延山黑龙江之西有山曰察哈延，其穴窍中白昼吐焰，晚则出火，经年不熄。近嗅之，气味如煤，其灰烬黄白色，如牛马矢，捻之即碎。

宁古塔宁古塔，历代不知何所属，数千里内外无寸碣可稽，无故老可问。相传当年曾有六人坐於阜，满语六为宁姑，坐为特，故曰宁姑特。一譌而曰宁姑台，再传而为宁古塔矣。固无台无塔也，惟一阜如陂陀，殊不足登。本朝控制诸番，受貂狐皮贡，爰留卒以戍之。有逻车国者嬲诸番，使不得贡，敌之不胜，乃动大众，勤舟师，遂择八旗，旗八十人，长戍焉。复立牛禄章京，梅勒昂邦，以重其任。逻车亦不知其国在何所，云舟行万二千里，不得其疆。其人皆长於鸟枪，世遂譌鸟为老，譌枪为羌。康熙间，其地无城郭，实枕河而居，树短柴栅，环三重，辟四门，而命之曰城。中以碎石甃埤丈余，辟东西门，置茅屋数椽，而命之曰衙门，章京行政地也。埤雨即圮，圮随甃，栅内即八旗所居。当事者厚待士夫，请旨居士夫於城内，余人则散居诸屯，有数屯焉，随所居多寡而大小之，无旧址，无定居。如曰牡丹者，满言一日还也，曰沙儿虎，曰沙岭，曰泥浆，曰要罗，皆类是。山川不甚恶，水则随地皆甘冽，或曰葠所融也。有大川，汇众川而达於海，可以舟。有东京者，在沙岭北十五里，相传为前代建都地，远睇之蓊郁葱菁，若城郭鸡犬，可历历数，马头渐近，则荒城蒙茸矣。有桥，垛存而板灭；有城闉，轨存而国灭；有宫殿，基础存而栋宇灭；有街衢，址存而市灭，有寺，石佛存而刹灭，譌曰贺龙城，其慕容耶？

哈汤宁古塔有哈汤之险，又曰虾汤，淖也。数百里俱为泥淖，其深不测，土人呼水在草中如淖者曰红锈水。人依草墩而行，略一转侧，则人马俱陷於红锈水中。冬则冰。

扬子江扬子江之名由来久矣。盖江苏扬州府城南十五里有扬子津， 「 後称扬子桥。」 隋以前津尚临江，不与瓜洲接，故江面阔至四十里，北人南渡者悉集此津，而江亦以是名焉。及唐时，江滨积沙至二十有五里，瓜洲遂与扬子津相连，江面乃隘至十八里，於是渡江者，南岸则济自京口之蒜山渡，北岸则济自瓜洲，扬子津之名由是不着，而江竟千古矣。

瓜洲故城瓜洲旧在江中，形如瓜字，故名。唐时始与陆路相连，宋乾德间，因以筑城其上，遂恃为滨江一重镇焉。年代湮远，地势变迁，至道光时，则故城复陷落江心，瓜洲乃名存而实亡矣。惟每当风日晴和，渡江之客，犹时於波光澄清中见堞垣痕影也。

溧阳改隶镇江溧阳相国史文靖公，雍正己酉以山西巡抚署福建总督。明年，调署两江，以本籍疏辞，诏勿许。其时溧阳正属江宁府，适在总督驻所，是年六月，遂奏请以溧阳改隶镇江府，从之。

丹徒沙田江苏丹徒县境东北滨江，各地多为沙田，名曰洲圩，如顺江、御隆、大港、高资、永固、平昌、圌滨各市乡沿江一带，沙田有二十余万亩。十年一清丈，计坍塌若干，涨沙若干，招乡人缴价承领，此常例也。

仪徵改扬子仪徵县，因避宣统帝御名，改名为扬子县。有人出一联云「扬子云渡扬子江到扬子县」，或对以「端午桥逢端午日出端午门」。

上海之昔日上海一埠，始仅一黄浦江滨之渔村耳。咸、同粤寇之役，东南绅宦及各埠洋商避难居此者日多，税源日富。华尔、戈登常胜军之编制，亦起於是时，李文忠公鸿章因以奏平吴之大业。而当时如龚橙、王韬、容闳之徒，亦多起於上海，时献奇计於粤寇也。

上海租界之解释海通以後，外人至沪经营租界，在当时定议之初，并不名为租界，不过我政府划定一地，准於此租地建屋耳，故租界之租字，乃系租地之租字移换而来。自我国统治权日渐放弃，於是外人始设工部局以理市政，设巡捕房以总警政，而商埠之上海，乃成为租界之上海矣。观法大马路名公馆马路，则以法领事署在此而名，而当时领署不自居衙署之列可知。巡捕房普通称之曰行，福州路之巡捕房称老行，南京路之巡捕房称新行，行为买卖交易之称谓，则当时巡捕房亦不列於衙署矣。其後，洋文之公共租界为公共殖民地，法租界则更进而为市乡。宣统辛亥九月，工部局发贴告示，竟大书曰「各国驻沪公地」，是已悍然将租字剔去矣。今则即我华人自称，间亦省字作法界、英界也。又上海外人势力，以英、法、美、德为最钜，故居留人除日本外，亦以四国为最多。惟沪人之称四国人亦复各别，称英人曰大英人，颇符国际上互相尊敬之义，称法人则曰法兰西人， 「 间有音讹作拔兰西者，与洋文原音相去更远矣。」 称美人则曰花旗人，称德人则曰迦门人。 「 迦门系日耳曼之省音。」 此种称谓，稍一移易， 「 如直称德人、美人是。」 中下社会即不知所对，盖此事各有其历史上之缘因也。惟花旗之称，则当时以与英人语言、文字、种族一一相同，无他标异，故以国旗名其人也。

租界各马路，在公共租界者，大率以我国行省及内地着名城市命名，在法租界者，大率以该国着名人物命名。而吾人对於两租界之马路，亦各有习称之名，如南京路曰大马路，公馆马路曰法大马路，此等不胜屈指。惟彼之命名由於人为，我则并未命名，偶沿有惯称而已，故新筑之路，若爱而近路，若卡德路等，则已无我国之名矣。

上海租界之沿革上海公共租界面积，凡三万三千余亩，习俗所称英租界、美租界者是也，惟英租界、美租界为光绪己亥以前相传之名称。至光绪己亥，西辟泥城桥以西至静安寺路，东北辟虹口迤东之地以迄引翔港，由各国公使议决，将旧时英美租界并东西新辟之地，统名曰公共租界，此租界名称之沿革也。吾人不察，仍称苏州河以南洋泾浜以北为英租界，苏州河以北迤东为美租界，泥城桥以西公共租界或新租界者，误也。

济南山水天下无山东济南形势，南起泰山之麓，蜿蜒北来，而龙洞，而玉函，而历山，陡然跌落平地，而为省城，东西山岭回环，以黄河为门户，以鹊华为关锁，海岱间一大都会也。其地本汉济阴郡，文帝丁丑年为济南国，景帝初复为郡，历代屡有改易，明仍为济南府，国朝因之，改为历城县。周二十余里，其门四，东曰齐川，南曰历山，西曰泺源，北曰汇波。後复开便门四，东门之南曰巽利，南门之西曰坤顺，西门之北曰乾健，北门之东曰艮吉。其外城为咸、同间所筑，三面屹然，而独缺其北，以汇波门为城内出水总口，且外无居民故也。其池，则自南关黑虎泉涌出一脉，劈分两派，东会珍珠泉，西会趵突泉，泺水相抱而为护城河，虽久旱，色不浊，量不竭。城西北隅有大明湖，会合十数名泉，汪汪而为巨浸，远山倒影，清流见底，舟穿荷柳，游鱼可数。古人云：「济南山水天下无。」又云：「济南潇洒似江南。」信不诬也。

鸡鸣岛鸡鸣岛，属山东登州府荣成县，孤悬大海中，明代曾置卫所，大兵入关，农夫野老不愿薙发者类往居之，岛田腴甚，且税吏绝迹，俨然一海外桃源。光绪甲午中日之战，海军中人有巡至其地者，岛始发见。骤睹居民之褒衣广袖，争呼之为道士岛，惜居民无读书者，不能道其详也。

小邾子故城峄山之间为春秋邾国故地，邾入於鲁，其後乃迁於邹。宣统辛亥春，建筑津浦铁路，掘地见故城址。据《兖州志》考之，知为小邾子故城。

开通太行北道山西潞安、泽州二府在万山中，唐以前，有孔道可通车马，宋後久堙塞，行旅苦之。光绪丙子丁丑间，秦、晋、豫大旱，山西灾尤重，至有一村数百户馁死不留一人者，而泽、潞二郡乃大有年，谷贱，农为之伤，而运道梗阻，竟不克输出山外。於是朝邑阎文介公以工部左侍郎家居奉命为山西赈务大臣，巡抚曾忠襄公方派员购米湘、鄂，隔越数千里，不得时至。文介谓：「唐会昌中用兵昭义，曾敕石雄率朔方军由平阳东南，取道曲亭进兵，径指上党。既可行军，其轨道必非甚隘，上下未及千年，不应遽无踪迹可寻」。乃与忠襄谋，派员往勘，往来月余，得曲亭故址，遵此入山，直抵潞安城外，则旧迹宛然，且广阔，能并行两轨，不必凿山堙谷，仅平夷险阻，即可通车马。文介大喜，因奏请以放赈余款兴工。未竣，而文介解赈务，忠襄亦调任去，张文襄继为晋抚，乃始成之。

望都县望都县，旧名庆都，庆都者，尧母名也。乾隆丙寅，谕曰：「朕自正定回銮，固城、祁水之间有县名与尧母同名，义虽述古，於意弗安，其易为望都。」

归化城归化城设官镇守，南关颜额上为蒙古书，下横书「翁阿洪」三大字，亦左行，用蒙古式也。城中惟官仓用陶瓦，甎壁坚致，余皆土室，空地半之。城南民居稠密，视城内数倍，驼马如林，间以驴骡。其屋皆以土覆顶，楹联皆汉字，窗户精好。

黄河水信黄河水信，清明後二十日曰桃汛，春杪曰菜花水。伏汛以入伏始。四月曰麦黄水，五月曰瓜蔓水，六月远山消冻，水带矾腥，曰矾山水。秋汛始立秋，讫霜降。七月曰豆花水，八月曰荻花水，九月曰登高水。冬曰凌汛。十月曰伏槽水，十一月、十二月曰蹙凌水。河上老兵能言之。

伊河洛河瀍河涧河伊、洛、缠、涧四河为夏禹治水所开。伊河之水，发源於西南，经过龙门，斜入洛河，离南门七八里。洛河水由西至东，瀍河水由北至南，两河皆逼近城垣。涧河水由西而湾南，此河离城七里。伊、洛、瀍、涧四水，皆达黄河。伊、洛水深河宽，有船往来。瀍、涧则不及伊、洛，河道隘狭，非在发水时，直同涧流，故难以舟楫。

郑州郑州为上大道一州县，初无重要之位置，其风土亦至荒凉。自京汉、汴洛铁路相继通行，此为交点，而郑州之名乃盛传於世，当道亦因时势之需要，由散州而升为直隶州。 「 由开封划三县属之。」

邠州陕西之邠州，距西安三百二十里，即周太王所居地，皇涧在东门外，过涧在西门外，皆为驿路所必经。州境梨枣弥繁，绿阴数十里不断，盖陕省之上腴也。

明砠山距邠州西门十里，乃石山，俗名花果山，在大道旁。是山中空，有七十二洞，曲折相通，总名曰水帘洞。缘山皆凿佛像，多而且工，大小毕具，年深渐隐，须谛视始辨。摩崖有「隆庆元年创造」六字，隆庆，明穆宗年号也。

天生墩朔方戈壁，以嘉峪关外为巨，其径长百二十里，平沙无垠，风色惨黯。其中一阜名天生墩，恒有戍卒据守，至冬夏皆储积水草，以备兵马往来之用。先是，岳威信公锺琪西征过此，疑是墩为土山，飞沙日积，故没其半，山为发水之源，苟就其顶而深掘之，当有所见，以视储蓄水料，其劳逸殊矣。因命步卒穿之，竭一日夜之力，至数十丈，在下兵卒忽堕无迹，穴上人俯听之，惟闻风声雷吼而已。岳立命辍是役，问之幕师，仅据佛氏地风水火之说解之。可知盘旋大气，斡运地中，阴阳生克，归诸造化，不能以为异也。然徐舍人蒸远曾云：「戈壁虽积沙无水，草木不生，倘择老树本下深凿之，当有水泉。」在昔乌鲁木齐筑城时，曾用此法以引水，盖亦木以水活之意也。

河套河套夹岸，沃壤千里，冈阜衔接，旷无居人，舟行数百里，始一逢村落。是地沙土杂糅，投种可获，岸旁衰草长二三尺，红柳短柏，随处丛生。红柳高四五尺，春晚始萌芽，叶碧似柳，枝干皆赤色，柳条柔靭，居人取织筐筥，色泽妍丽可爱。

甘肃少水甘肃少水，水甚珍，有至臯兰者，每宿旅舍，有一盂水送客盥面，盥毕，不可泼去，澄而清之，又供用矣。凡内地诸水不通河者，谓之死水，久则色变，臭秽不可食。甘省独不然，土井土窖，绝不通河流，但得水即藏入，虽臭秽不顾也，久之，水得土气，则清澈可食矣。甘省各处，以得雨为利，惟宁夏不惟不望雨，且惧雨，缘地多鹻气，雨过日蒸，则鹻气上升，弥望如雪，植物皆萎，故终岁不雨绝不为意。然宁夏稻田最多，专恃黄河水灌注，水浊而肥，所至禾苗蔬果无不滋发，不必粪田也。田水稍清则放之，又引浊水。

金满县唐代极北之县治，以金满县为最远且广，尚有残碑没藓，摩挲可读。地学家谓其县即特纳格尔，相近为吉木萨地，唐时所设北庭都护府故城基址犹有存者，盖即李衞公莅治时所筑也。是城圆径外线约四十里，层累俱土块叠成，每块厚一尺，广一尺五六寸，长二尺七八寸，坚重逾於窰砖，叩之能作铿锵声。城中有古寺一，殿廊圮败，仅余石槛断柱，约略可辨为旧宇，以供佛多石质，腰以下尽陷入土，然半截犹高约七八尺，当年金碧崔巍，可想见矣。旁有铁钟，高亦七八尺，边廓有铭锈错落，然漫灭莫可辨，审其棱角，意似八分书耳。城以东有小城一，峙岗上，与此若成犄角。土居父老云：「乾隆以前，有攻其故城者，以小城阻力，迫而用火，四围礮台遗址即其蹟也。」纪文达公奉檄赴乌鲁木齐时，尝与永余斋筹画驻兵地点，时永为迪化城督粮道，接人论事，极见虚心，惟以是处山杂路纷，非屯营善地，磋商於文达，至数日不敢决。文达谓：「是地沿革，前曾略得於父老传说，徵之古籍，甚为可凭，即援李衞公所筑之遗址。重度形势，确可断为要隘，後人所见乌足胜之，莫若因其旧而用之，较有把握。」永然其说，因决议修筑，名为破城，後为温大学士改为古城营。其城孤悬天半，然山峦高下，蹊径错杂，非过此城不能飞度也。

关西之行路难出嘉峪关西行，抵安西州，其地荒沙满目，砂石纵横，高下难行，西北阻天山，南接青海，幅员为全陇府州冠。行者出关，多驾车马骆驼，乘暮夜西征，其故有二：一则日间四望无边，牲畜急欲奔站，易於疲困；一则途中无水，夜凉不至大渴。若当夏季，日中尤不敢行，向晚起程，天明送站，乃行西域之不二法门。遇流沙时，马行辄退，沙拥轮胶，其俯喷仰鸣之情状，更可悯也。

迪化新疆省城治迪化，即汉车师後王庭、唐可汗浮图城。地势北阻戈壁，接科布多之防；南凭天山，达土鲁番之道；东达巴里坤，通蒙古之捷径；西带阿尔雅，据伊塔之上游，西域有事，必争地也。

准噶尔山河康熙戊申，准噶尔酋策妄阿拉卜坦来犯边，圣祖亲征，至各多里巴尔哈孙西北望鄂里鸡图有山如案，平衍长百余里，赐名玉几山。策妄阿拉卜坦败衂，遁居窝克阿拉里，经年，湖译名慈母湖，距科布多二日程，所部至食鱼为活。既死，其子策凌袭为台吉，杀其异母弟舒鲁达瓦，阻伊里河而居，其河深广，须舟筏乃渡。西路自巴尔库军营至其地，二千六百余里，较北路为近。

青海青海，古曰西海，阚駰曰「西海东去西平郡二百五十里」是也。曰卑禾羌海，阚駰曰「金城临羌县西有卑禾羌海」亦是也。曰零海，郦道元曰：「古西零之地也。」曰鲜水，曰羌谷盐池，汉神爵初，西羌叛，酒泉太守辛武贤请击■〈罒上干下〉幵在鲜水上者；又赵充国请治隍陿以西道桥，今可至鲜水左右；汉元始甲子，王莽诱塞外羌献鲜水海允谷盐池置西海郡是也。青海之名，则见於西魏，时凉州刺史史宁与突厥分道袭吐谷浑还会於青海是也。蒙古语称库可诺尔，又曰库克淖尔、诺尔淖尔，状音字之异，总之言海也，其水高出海面九千八百五十尺。上古时，海水极广，盖北接蒙古瀚海，合渤澥、南溟成我国四海之名者也。北魏时周千余里，唐时尚八百余里，其後东西径二百里，南北一百三十里，周围尚六百六十里，面积二万七千二百方里。一曰周五百八十里，面积约一万九千三百方里；一曰周五百五十里，面积一万八千五百方里。测其东岸，其势逼仄，不及百三十里也。全海之形如鯿鱼，口向西北，四岸羣峯环绕。海中二岛，自海面准望，则偏於西岸，东一峯名奎逊托洛亥，峯峦纯白，上有石洞；稍西一峯，名察汉哈达，蒙古犹言白峯也。二岛周九十里，高二百七十仞。岛中约有僧寺十余处，番名刺萨札尔，梵语剌萨，犹汉言佛地也。札尔应作招尔，梵语庙为招，札尔其转音也。番僧习禅定者，於冰合时裹粮而入，或返或不返。岛番或插帐或岩居，约二万人，或云五万人，亦於冬时渡冰入口，购办粮茶，足一岁之食。岛陆往来，一日不得达岸，必在冰上经一宿也。沿岸沙石草湖约宽十余里，有水涨痕，畜牧不至其地，平时人迹稀绝，惟野兽奔突而已。

环青海多高峯，东自察汉托洛亥山、赛前山起，西而复东，至卡里盖山止，内喀喇什罗山本与希拉朵山同为一山，哈立盖山又与卡里盖山同为一山，合之凡十三峯，皆分列於各旗族山川之次。海岸洼地小湖泊密如峰房，草湖结草如球，履之而渡，失足则陷，海水涨时，浑而为一。最大者曰巴&#62822；&#63140；今泊，汉人呼为海耳子，附青海西岸，如海口之衔珠。四面河流瀦於海者，大小数十道，以布喀河为最巨。布喀河上源有数处，中曰英额池，池分河道二，东流者为哈拉西纳河，东南流者为布喀河。右曰沙尔池，分流为河，东下百里与布喀河合。左曰西尔哈河、罗色河，两水迳南流，合吉尔玛尔台河与布喀河，会合於胡胡色尔格岭吉尔玛勒台山两山之中。至此，数支合为一干，东南流七十里入於海。河流宽而味咸，产鱼最佳，世所称青海无鳞鱼者是也。

青海戈壁青海和硕特南左翼次旗千格和之西，为朵巴搭连围墙，围墙之南为戈壁。戈壁满语谓沙漠也，蒙语曰额伦，西羌语曰额济纳。戈壁斜长百数十里，宽三十余里，面积逾五千方里。沙粒微细，间杂碎石，风吹之成浪纹，色纯白，莹然如银屑。 「 地学家言戈壁地质本花岗石，以日间酷热夜间严寒涨缩之度过烈，石质霉烂而为微细之沙粒，被风吹散遂成不毛之地，惟间有小沙陀略生水草而已。且多咸湖，故知为前代内海遗迹，名之曰瀚海允矣。」 青海之柴达木及黄河附近诸戈壁占地颇宽，上古时，青海水面本极广阔，观於海岸戈壁，及附近戈壁之盐泊，为古时之海底无疑也。戈壁有石，巨者如卵，小者如豆，沙石下有潜水，沙愈深而质愈粗，其上浮沙最细，下层沙粒如米，泉水即潜其中，至深五六尺。能识沙中泉脉者，莫如骆驼，是以蒙、番行沙漠者，无不以骆驼随行。夏月，无论昼夜尤为气燥易渴，驼更不可缺少。驼行沙漠，随地乱嗅，以前蹄抉沙而鸣者，就其处挖下必得泉眼。其法，张布帐於上风，以障飞沙，挖坎长数尺宽只尺许，挖去乾沙，再将湿沙挖至见水，约候十分钟时，泉水即溢，取之不竭。浅者，牛马驼皆屈前蹄而饮；深者，掘坎之半为斜坦形，以牲畜能下饮为度。饮毕撤帐，须臾，坎为飞沙填满矣。至泉眼最巨之处，驼羣必围而长鸣，叱之不肯行，一若待人挖验以显其能者。

青海漠市青海巴颜山之北，大沙漠共三处，沙性各有不同。黄河岸之大沙滩，其质为湿沙，枯棘布满，风力不能簸扬。虎山北之戈壁，其质为沙粒，大如米，中含碎石，风吹之，飞扬不高。惟柴达木北部之大戈壁，东西横亘二三百里，南北亦百数十里，其质为最细之沙，中杂沙粒，与大漠同。漠中空气乾燥，有小沙陀，略生水草，人畜入其中，茫然不辨南北，犹在大海风浪间，风扬沙起，则陷沙不得出。倘或风晴日煖，早晚远望沙中，山冈矗起，结为城郭宫室楼台殿宇，中有旌旗，有刀剑，有寸马豆人，各相驰骤，瞬急忽更为树木，为骆驼牛马狮象虎豹，又为内地人、塞外人，男女衣服悉如其制，及迹至之，都归於乌有。古书称崑仑之山有五城十二楼，即此种云气，谓之漠市。蒙、番见者，诧谓佛国显灵，羣焉膜拜而不忍去。其余零畸之沙碛沙窝，散乱飘忽，均无此壮观也。

青海柴达木青海柴达木，土壤辽阔，行程荒远，然村居相望，一路有停骖息迹之所，循大道而进，各站皆有屋，犹如新疆之官店，旅客实称便焉。在柴达木南部者，有古城、都蓝寺、巴伦、哈多、桑托洛亥、达巴苏图、巴彦托怀、哈拉呼逊等处，系由海南西行之路，中以巴伦、巴彦托怀为市镇，巴彦托怀、桑托洛亥且有温泉可浴。在北部者，有都蓝奇特、库车、哈顺、摩将悉、苏开、琛如等处，系由海北至安西、新疆之路，摩将悉一站略形寂寞，余皆市镇也。在西部者，有清喀利、朱古尔、图格尔、苏夹、呼耳托古尔、葛摩耳、哈治格尔、租哈、赛罕托哈、失亚耳托、乃什、什来、拜巴、那林租哈、阿尔善特、潮湃、托罗伊、得布特里、哈雅阿鲁、托拉塔拉林、那玛噶、卓卡、托克多浑、哈尔马冈、巴尔玛、那谟克、察汗托辉、巴尔、梯克、哈尔西、马格来、巴戛伊吉、乌勒尔等处，系西藏、新疆、安西出入之路，内以图格尔、苏夹、托克多浑、租哈、察汗托辉 「 旧册均称察汗辉托。」 为市镇。托拉塔拉林，从前林木百余里不断，屡经野烧，千年古树，火烬数月不灭，後惟一片焦土而已。三部村市约有四五十处，每处住数十家，少则十余家、数家，村外围以小圩墙，亦有有窰屋而无人烟之处。土着自蒙古以外，汉、番两种所至皆有，西部则缠回居多。所居有窰洞，有土舍，以茅茨木板为墙，而毡幕穹庐，常附近以为居，人畜麕聚，即数家村落，有时亦顿成市集也。

青海巴颜喀喇山及诸山脉青海之巴颜喀喇山，译言大雪山，西面高度平均约一万八千尺至二万尺，上接中崑仑，东入青海境，曰巴颜喀喇得里奔山，纳木齐图乌兰木伦河导源於此。又东为阿木屯巴尔布哈山、巴颜喀喇乌拉山、匝巴颜喀喇山，匝犹言中间也，巴颜喀喇山横贯青海，至此适中。又东南跨鄂格布拉格河，即小金沙江上源而下。南曰巴颜喀喇札拉山，北曰仄胡尔巴颜喀喇山、择巴颜喀喇山、巴颜托胡穆岭、公噶察哈拉岭、 「 汉名大雪山。」 郭洛克山。 「 汉名银坑山。」 自此入西藏界，为玛穆巴颜喀喇山，连峯万里，诸峯拥护而东。其间巴颜喀喇乌拉山东北冈峦重叠，衍为六七支。最北一支为那木山，即那木洪河发源之谷。一为阿拉克沙尔山，即柴达木河发源之谷。又南一支为布呼集鲁肯山，一支为巴尔布哈山，一支为固尔班图哈图山及乌拉得锡山，一支为奇尔萨托罗亥山 「 汉名牛头山。」 及硕罗鄂剌岭、木素鄂剌岭。其最近一支则为噶达素齐老峯、硕罗者石、 「 蒙语石又曰七老。」 鄂剌者山， 「 犹言鄂博。」 即古积石山也。木素鄂剌，汉名雪山。噶达素齐老，译言为北极星。诸山之间，则黄河重源出焉。噶达素齐老峯下，飞泉百道，旋洄乱石间，曲折而下，汇於鄂敦挞剌。蒙语鄂敦谓星，挞剌谓平川，即古星宿海也。凡山水涌溢之谷，必有乱石堆积，巨川之源，石更纷铺数十里。星宿海南北仅宽二里许，东西长五六里，怪石嵯峨，水行石罅中，忽隐忽现，无汪洋之势。登高俯视，似一片黄砂碛，谓为石中海可也。上古时必系一沙石山，其石质不坚，山水湍激，岩穴洞壑石根为水穿啮，崩颓坼裂，遂陷为深谷。宣统中，岸边颓石尚有为水冲击者，细砂浮落，如砂质之抟成者然。

青海大雪山青海倒淌河之东为大雪山，山後为东科寺地，山之阴陡削不可上，而山之阳则斜坦而袤长。日光暴暖，一山耳，阴阳分位，寒暖判然。倒淌河即发源於其麓，虽有数沟入注，而流尚缓弱，气阴寒，或曰大雪山产大黄，水为药气薰蒸也。西北有地名阿什汉，为哈拉库图至察汉托洛亥适中之地，形势便於控制。又北为察汉托洛亥山，蒙古言察汉为白，托洛亥为头，谓白云覆於山头，故邵阳魏源直译为白云山也。山前为察汉城，圣祖亲征噶尔丹，遣使宣谕青海诸部落集盟於察汉托罗亥。又罗卜藏丹津之乱，诱诸部盟於察汉托罗海，即此。道光癸未，以其地当孔道，凡诸番入口办粮，及海番度冰上岸者悉由此道，匪案迭出，乃就其地以建城堡。在陇西各镇标内调军弁二十四员、兵千名驻此，以便弹压而资防护，期限一年更换，咸丰间裁。青海长官每年秋季莅此祭海，会集蒙、番各长目举行会盟典礼。光绪丁未，建海神庙於城外，两山之间可望见青海，迤西为将军台，驻兵时为演武场将台，自此得有汉名。西望青海，水色浓绿如濯锦，天半落霞，又如金蛇万道游泳中流，岛屿若隐若见，不可逼视。须臾，薄雾混合，海景卷藏，海心山更虚无缥缈而不可望焉。

青海雪岭青海有雪岭，雪深盈丈，长里许，阴风如刀割肤，噤不能声，人少冻且死，人多则冰凌水溜，下山陡绝处，泥滑失足，杳无踪迹。雪花随风飘洒，四时不辨阴晴。

台湾渡海开禁台湾自古不通内地，名曰东番。明天启中，荷兰人居之。顺治己丑，郑成功据之而逐荷人，置承天府，名东都，设二县，曰天兴，曰万年，其子锦改东都曰东宁省，升县为州。康熙辛酉，圣祖用姚启圣议，授施琅为靖海将军，征之。癸亥，琅率舟师由铜山进，入八罩，直抵澎湖，歼其精锐。郑克塽穷蹙归命，台湾平，改置府治，领县三。雍正癸卯，复添设一县。初，私渡之禁严，闽、粤人利其土地肥美，辄偷往开垦，久之，欲归则不忍弃业，归则干例禁，其父母妻子之在内地者亦不得往。大吏悯焉，曾奏宽其禁，未几，复停罢。乾隆己卯，光山吴士功抚闽，特奏恳饬部定议：「嗣後除内地只身无业之民，及并无嫡属在台者，仍遵例不许过台，有犯即行查拿递回外；若在台有业良民，果欲迎其祖父母、父母、妻妾、子女、子妇、孙男女等及同胞兄弟过台者，许赴台地接管官报明籍贯、眷属姓氏、年岁，册移原籍核覆给照，回籍搬接；其在内地眷属，欲过台完聚，报明该管地方官，移台核覆，申督抚给照亦如之。过台时，验照放行，如人照不符而放行，及滥给路照，各该管官司均分别议处，其余偷渡人，仍如旧例严禁。」疏入，下部议行。

台湾置郡县康熙癸亥，台湾初定，提督施襄壮公琅请设官镇守。有谓宜迁其人弃其地者，圣祖召问阁臣，高阳李文勤公霨奏云：「弃其地，恐为外夷所据；迁其人，恐奸宄生心，应如琅议。」上韪之，遂置郡县。宋村浙江开化与遂安交界处，有地名宋村者，环村皆山，惟一谷可通往来。村之大小，民之众寡，无由知悉，但闻自宋以来，历元、明迄国朝，村人曾无斗粟尺帛之供，而地方官以其负嵎，不易征剿，亦竟纯事放任不加干涉。

茅麓山茅麓山在湖北郧阳界，毗连三省，广数千里，明末流贼余党郝摇旗等窜入，明疏宗某继至，郝等奉为主，恃险假息。康熙初，命图海督师与川督李国英、护军统领穆哩玛率三省兵会剿。诸将皆於层岩陡壁间，攀荆援葛而进，逾年，始荡平巢穴。故京师谚语，有险难事则曰「又上茅麓山耶」，则当日之形势可知。

长沙湖南长沙，在洞庭湖之南，水道以岳州为第一门户，临资口为第二门户，靖港为第三门户。其陆路，北连湖北，南连粤东，亦寰中形势之区也。湘江中有沙坟起，若新筑之马路，长短不等，最长者曰老龙沙，长至六七里，长沙命名或以此耳。通商口岸在小西门外，风俗朴厚，人物繁庶，巨大商店罗列如林。

入蜀之路入蜀之路，可由秦阶经桔柏渡而至剑关，亦可由凤翔、宝鸡经汉中以至宁羌。陆路不同，若取道归州，穿夔巫入成都，即吴汉伐公孙述之路，其地虽皆属天彭井络，而山川形势迥殊。

入蜀有三谷四道入蜀有三谷四道，西南曰褒谷，从褒入；南曰骆谷，从洋入；东南曰斜谷，从郿入。其所从皆殊，谓首尾一谷者非也。其栈道有四，从成、和、阶、文出者为沓中阴平道，邓艾伐蜀由之；从两当出者为故道，汉高帝攻陈仓由之；从褒凤出者为连云栈，汉王之南郑由之；从城固洋县出者为斜谷道，诸葛武侯屯田渭上由之。

棺材峡三峡有名棺材峡者，高百余丈，上有棺，不知何年物也。光绪中，有夔州府幕遣人沿缘而上，取棺之木为琴，果取木数片下，木质苍坚，不知其名。

温泉四川关外温泉，处处有之，其水自岩隙流出，就地贮池，以供人浴。外建屋宇数椽，为官厅寝室厨房诸所，且置役看守，并司洒扫，故凡宴会者，祖饯者，多假坐於此。然屋宇之宏敞清洁，以鑪城为最，里塘次之，巴塘又次之，余则仅一池耳。泉有硫质，初浴多晕者，再浴即安。水中有微虫，由皮肤吸人血，吸饱即去，土人云此吸人毒也。凡有疮疥，一浴立愈，故关外汉、蛮两族人，鲜有疮疥者。泉最温煖，仅能浴一二十分钟，纵身体健全者，亦不得过三十分钟，久则汗涔涔，令人难耐，故有寒疾者一浴亦愈。或浴已酣睡，亦妙。泉能消食，必食而後浴，否则初浴即饥矣，故此泉又名消食泉。泉可饮牛，牛饮之，力倍增，故蛮民往往率数十百牛饮焉。泉水散漫，凝结如白雪，蛮民扫之，用以熬茶磋面，或糊墙壁，如内地之用石炭石硷也。

川边番地出汶川城五里，珉江从北来，索桥界其上，长可百余丈，编竹为索，横亘空中，人行辄荡漾颠簸，心目晕眩。久之，渡桥沿草坡河折而南，即兴文坪桃关，对岸路尺许，下临千仞，雪後冰冻，控马行殊可畏也。是河，一源於沙派沟，一源於龙潭沟，下流入岷江。又三十里过碉头，始见所谓碉者，其围墙以碎石垒成之，上施木梁，以石板平其顶，可行可坐番人家其间。中崒而高者为战碉，高至二十余丈，盖了望之所也，旁插旗，大小以百数，用唐古忒旁行字体，书梵经於上。沿途有转经楼，其制，於水石湍急处架屋，屋中书经於旗，插旗於轮，寘轮於水，使水激而转之。又三十里抵草坡瓦寺土司行署。自汶川徼外，皆加渴瓦寺安抚使地，西讫於斑斓山，与沃日接壤。

宁远倮夷之区域四川宁远为蛮疆，山谷幽阻，水泉泛滥，无道路可纪载，约计之，则在大渡河以南，叙州府上游之金沙江以北，小金沙江以东，峨马雷屏之西，度其方面，不过千数百里。若分按之，自大渡南涉，其中除去越嶲、冕宁、盐源、西昌、会理之内地，蛮族所据之山川，亦不过千里而已。

康藏衞分三区康、藏、衞实分三区，盖打箭鑪以西、丹达山以东为康；丹达山以西，如拉萨等处，凡达赖喇嘛所属者为前藏，班禅喇嘛所属者为後藏。藏，即唐古忒也。藏之外乃为衞。今者衞已亡矣，藏已与英人立有条约矣，完全者仅一康而已。世人不知有康，一出鑪关即谓之进藏，殆以其语文风俗相同，即视康为藏耶。抑以只设驻藏大臣而无驻康大臣，即统名为藏耶？以风俗论，西宁、金川亦与藏同，固不得谓西宁、金川为藏也。

西藏西藏，古号乌斯，唐为土番，在青海西南，处万山之中。其地纵横连属者，南界云南怒江，北界西宁河源，西极後藏业尔钦之沙漠，东达打箭鑪。後藏可分为二，曰喀齐，曰阿里。

由成都起程至打箭鑪九百二十里，层峦峻岭，削壁悬崖，隔泸河势最险要，天时多寒少暑。打箭鑪东一百三十里有泸定桥，即泸水也。初以铁索桥为渡，後亦有以木船渡人者，水涨则不可过，仍行桥上。桥长三十一丈一尺，宽九尺，施索九条，覆板於其上。水颇险恶，有大风，亦不可行，为通鑪要隘。

郭达山在打箭鑪东北一里，高七百余丈，时有青羊绕山而行。相传汉诸葛武侯七擒孟获时，命郭达至鑪，於沙畦纳安鑪造箭，故名。山上有郭将军庙，将军郭达也。

里塘在打箭鑪西六百八十余里，天寒多雨雪，昔隶青海部。层峦叠障，道路纡回，为西藏要地。

巴塘在里塘南五百四十五里，土地饶美，气候暄妍，凡游边藏者，莫不停骖於此，几若上海，故有「内地苏杭、关外巴塘之谚」。然其地无城郭，无街道，汉、蛮杂处，寥寥百余户而已。其所以得此美名者，盖以地当冲衢，百货齐备，饮食衣服备极奢华，而又有种种名胜之区，供人游眺故也。山则峻标甲噶，水则流合金沙，昔为拉藏罕所属。去巴塘九百余里，地名乍丫，一大部落也。

金沙江之源，自达赖喇嘛东北乌泥乌苏流出，乌泥乌苏，译言乳牛也。其水名乌鲁乌苏，东南流入察木多，又东南流迳中甸，入云南境塔城关，名金沙江；至丽江府，名丽江。

巴塘至察木多一千四百又五里，中隔乍丫，路出西北，天时无异里塘，三山环偪，二水合流，为西藏门户。界通川、滇，北河有四川桥，南河有云南桥。

澜沧江有二源，源於察木多之噶尔机杂噶尔山，名杂楮河，一源於察木多之济鲁肯他拉，名傲木楮河，二水会於察木多江巴林寺之南，名拉克楮河。流入云南境，为澜沧江，南流至车里宣抚司，为九龙江，流入缅甸境。

澜沧之西为哈拉乌苏，即禹贡之黑水，今云南所谓潞江也。其水出自达赖喇嘛东北哈拉诺尔，东南流入察木多，又东南入云南，为潞江。

拉哩在达隆宗西北，距察木多一千五百余里，天时严寒，山势陡险，无城郭，所属寺院，有堪布喇嘛主掌，兼第巴事。又有工布、江达在拉哩西南，工布僻处一隅，而江达则为西藏孔道。天时和暖，产稻米，有水田，绝域中之沃壤也。

黑水源出西藏之喀喇池，入潞江，至缅甸入海。渡黑水，行十余日，至乌思藏。乌思藏西南二千里，悬崖峭壁，积雪凝冰，山之巅清泉百道，奋涌争流，而四面羣山环峙，有如儿孙。西北走喀齐，西南走天竺，东北走甘陕，东南走川滇，为名山五千二百七十，奉为鼻祖，则崑仑山也。

渡析支，泝洄而上，四山中有沮洳场，约二百余里，泛滥不可数计，土名苦敦脑儿，译言星宿海，黄河发始之源也。

前藏东拉哩西一千零十余里，有达赖喇嘛坐牀之所，曰布达拉寺，在布达拉山。布达拉山四面皆崇山峻岭，不生草木，殆古所谓铁围也。其中原隰平衍，南北约六七十里，东西约二百余里，中通藏江，自东北绕西北流。藏江之北北山之南，平地突起一石，其周五六里，高一里许，依山叠砌高楼十三层，形势庄严，则布达拉寺也。

罗卜岭岗，在布达拉西南十五里，为达赖喇嘛沐浴之所。水自藏布江引入池中，池有榭，壁绘诸佛像及青石梯，六佛昇天之遗迹也。

由前藏行八日九百余里至後藏，地曰札什伦布。翁结巴寺则为班禅额尔德尼坐牀之所。

三瞻西藏三瞻之地，两山抱护，形势险固，土肥产丰。道光中，工勒布盘踞其间，以劫掠行客为事，藏路不通。同治癸亥，蜀督骆文忠以内地兵丁不服水土，借藏兵攻破碉楼山寨，生擒工勒布，并剿其党，惟藏中垫军饷五十万，乃以其地偿於藏，仍由藏中派土司治理之。光绪丙申，瞻对土司有离心，蜀督鹿传霖调兵四营往剿，夺碉楼要口，藏中所委土司子重，以余党逃。官军报捷，鹿督乃改其地为州治，名曰定瞻州。

察木多察木多，旧名喀木，为西藏之头藏，据澜沧江上源萨楚河、鄂穆楚河会流之地，当打箭鑪至前藏之中央，滇、蜀、羌、陇之孔道，藏东第一要隘也。番人所居，背倚南山，碉房深邃，洞宇萦回，坡下建营垒，筑市肆，商业殷盛，无异都会。有二桥，跨南河路通云南者为云南桥，跨北河路通四川者为四川桥，实往来通道也。

西康西康，古康、藏、衞三区之一也，东起打箭鑪，西至丹达山，凡三千余里；南与云南之维西、中甸二厅接壤，北踰俄洛已达野番与甘肃交界，亦四千余里。其西南隅，过杂瑜外经野番境数日程即为英属。 「 宣统辛亥春，英人踰野番境在压壁曲陇树旗；是年夏，英国游击贝尔立由杂瑜取道野番境回国，均经边务大臣赵尔丰电政府与英交涉在案。」 西北隅毗连西宁，东南隅抵四川宁远所属各州县之境，东北隅为四川、甘肃之交。幅员辽阔，倍於川，等於藏，为西藏廓尔喀朝贡之大道，驻藏大臣出入之通衢。

历代不知经营，以地界於酋长，官为土司而自治者十之五，畀於呼图克图者十之一，流为野番者十之三，赏给西藏者十之一。光绪丙午秋，诏设边务大臣，渐将土司、呼图克图之地改土归流；野番之地征讨投诚；赏给西藏之地，如江卡、贡觉、桑昂、杂瑜、瞻对次第收回，均奏明设官，类伍齐、硕搬多、洛隆宗、边坝四部落亦以兵力收回之。此实宜由康设官，仍以丹达山巅为康、藏分界，则西康之疆域全矣。

西康之山康境之山甚多， 年终积雪， 人迹不能到者， 山虽高而无名， 统而名之曰雪山， 无地无之。 其人力所通之处， 山高有道路者番人名之曰拉， 无道路者名之曰热， 犹内地之山有穴者曰岫， 出脊者曰冈， 大而高凸曰嵩， 小而高曰岑， 锐而高曰峤， 卑而大曰扈之类也。 康为川， 藏通衢， 沿途大山与川交界者曰折 山， 自此前进则有高日山， 博浪工山， 三坝山， 大朔山，宁静山， 昂地山， 王卡山， 恩逹山， 瓦合山， 与西藏交界者曰丹达山。 此数山者， 盛夏之时， 天阴则雪； 秋冬及春， 有时大雪封山， 不能行路， 驿站亦有阻雪之日， 此指大道而言也。 小路之山如甘孜赴德格之濯拉， 德格赴昌都之热垭， 巴塘赴盐井之觉陇， 白玉赴德格之恩作拉， 登科赴召渠之恩科， 亦皆高而积雪。 此外尚多， 不能历数， 惟登高一览， 则众山俱小矣。

腾吉里湖腾吉里湖为西藏第一大湖，在拉萨西北，高於海面四千六百四十米突，东西长而南北狭，四周约七十七里。湖水极净，与雪峰相映，最为奇观，水含多量盐分，带苦味。以气候寒冷，湖水易冰，际严冬则湖面如镜，土人常往来於冰上。每年五月始裂，声闻於四远。岭左地势梅江， 韩江为广东通渠， 江岸名城有潮州， 嘉应州。 梅江下流会韩江以入海， 而锁钥於汕头， 连山由南条分支， 蜿蜒北走， 濒海揭阳， 潮阳诸山尾闾於是， 如神龙舒爪， 左右拱绕， 两端兀峙， 成马屿口， 口外则云飞波走， 莽无涯涘矣。 口内水深且无沙线， 故为南方之良港。 口内有崎碌（去石改山）礮台， 形势颇利， 近则渐废， 礮亦寙陋， 石磴苔荒， 大旗风冷， 寺台老兵种菜煨芋而外， 无所事也。

榆林港广东崖州有榆林港，最深，可泊大兵舰，为我国第三船澳。某督在粤时，拟於琼州府城外设守，经营榆林港，筹有定款，购有极巨之礮数十尊。及李瀚章继任，则以台礮无用，尽举以赠直督。

粤西异境天开粤西山水奇特，往往异境天开。相传某邑乡人樵采，至一峭壁，无可攀跻，其下忽露洞口，蛇行而入，屈曲十余丈始见天日，高山平原，清流嘉荫，靡所不有。出以语众，且撷幽花异果，以证其实。好事者入而迹之，则有宫室废址，及汉篆碑版，不知避秦世外者，何以入而复出也。厥後，邑人往游者繁，宰官迷信最深，以为必系鬼神之域，惧干幽谴，固以泥丸，日久遂失所在矣。

广西省城形胜广西省城居全省之北，与湖南接境二百余里，形势雄劲。将至城垣，羣峰攒簇，仅一线通路，南则面对府江，对岸亦环以诸山。其陆程，至边关二千余里，极崎岖，间无宿店。水程则由府河下梧州，绕上左右江过浔州、南宁，亦在三千里外。滩石阻梗，水浅时，月余始达，一遇江涨，则立须停舟，更多危险。光绪壬午，法越事起，转运维艰，即文报急递，动须半月，当路颇以为忧。以全境四至论之，改省南宁，则要害适中，於边防大计，呼吸可通。且市廛繁盛，舟楫四达，实为水陆冲途，滇、广、越南百货出入，与梧州相等。边地戍兵，转饷轮班，皆必由之路，开府於此，真足控制中外也。其後省垣仅通湖南一路，荒陋之状，不可名言，世号为第一瘠省，信然。

云贵山水云南山多平坦，多高厚，水多清冷，土多黄。贵州山多槎枒，多深阻，水多湍悍，土多沮洳。

滇省水道滇省水道甚稀，每有一溪一川，皆以江或海名之，大理之洱海，漾濞之漾濞江与澜沧江，不过大山间一百余尺阔之巨流耳，以视江浙之太湖，不知当以何物名之。顾江浙人之视丘为山，要亦与滇人之以川名海，同一浅见也。

坝子滇人称平原为坝子，坝子有数方里者，有十余方里者，有数十方里者，大小不等。至其所谓坝子，非从前之府治，即州县治，或大村落。盖云南全省，本属岭地，山岭居十之七，一遇平原，即相其地势，以为府治，以为州县治，或人民集居，因成村落。至若居民数户，依稍平之坡筑室而居，以种玉蜀为生者，则名之为铺，而不名之为坝子。且坝子多在两山之间，往往将至一县或一大村，当下坡时，即先见万山围绕中平地一片，惟其形几如釜底，推以理想，千百年前或本一大河也。

大理下关大理下关，为云南迤西门户，苍山绕其左，洱海临其右，诚天然之形胜也。苍山高度约距地平线七千余英尺，终年积雪，风景绝佳。至下关西一里许，石城巍峨，古垒高矗，关前有石碑一，书「汉丞相诸葛武侯擒孟获处」十一字。关以外水声淙淙，如飞马奔驰，白浪四溅，诚洱海西流之大观也。

云南土司辖地临安府属土司，惟纳楼、长舍二舍情形略近内地，江外猛丁一带，间有平原，其余多属硗瘠。普洱府属，平原颇多。镇边厅属，惟孟连、猛滨平原较大，余则山多原少。顺宁府属，平原广漠。永昌府属，如保山所辖四土司，特苦硗瘠。腾冲府属，平畴万顷。盖沿边各地，山多者恒瘠，原多者恒肥也。

倮塞山河口为滇边要塞，顾瘴气甚重，附近有倮塞山，山地高，气候甚寒，铁道盘旋其上，守路防塞，两可兼顾。

腊耳山腊耳山介楚、黔之间，其山自贵州正大营起，北界老凤、芭茅、猴子诸山，东接栗林、天星、鸭保、岑头诸坡，故苗之介居三厅及松桃、铜仁间者，旧史统谓之腊耳山苗。

月崖贵州思南沿河司东岸有月崖，苗人以漆画一月於上，夜有光，而日间黯然，周三丈余，拜之为神。汉人既有是地，相聚而谋曰：「是苗人之以术制我也。」遂圬之。今惟白色一团而已。

蒙古道路由张家口至库伦都凡三千六百里，出张家口，一望皆沙漠，淡水殊少，每二三十里始有一井，非土人之拙於垦濬也，其土深厚不易掘耳，往往有掘数百丈尚不得涓滴者。人马经此，逢井必憩，有时人尚可支持，马则已渴甚，辗转必需饮矣。故蒙古交通，除台站外，其所有道路，惟游牧之径途耳。无水可饮，无柴可取，又无村落可寄宿，一片荒凉，极目不见一人。

多伦多伦居内蒙中枢，夙为重镇，犹外蒙之库伦也。自张家口至此，凡四百八十里，实则口外里数，每里足抵内地二里焉。昔为蒙人游牧之场，康、乾以来，均由汉人陆续开垦，时移业进，渐成钜镇矣。

库伦库伦为外蒙总汇，位置在西经九度、北纬四十八度，居喀尔喀土谢图汗东北部，游牧地最广。库伦者，蒙语城栅之意，以四围皆木栅，故名。城南十余里有汗山，绵延高耸，茂林苍翠，蒙人尊之为神山，四时致祭，禁止樵采。自京师正北偏西行，过居庸关，出张家口，西北行三十站，转北行十四站，至库伦，距京师四千余里。更由库伦北行十一站，至恰克图，即买卖城是也，再北行，即为西伯利亚。由恰克图北行五百余里，即为上乌丁次克，沿铁路至贝加尔湖，北即伊尔库次克，与恰克图相对，一为西伯利亚之大商场，一则蒙古之大商场也。故由上乌丁次克至库伦，实不过平常十八站地，而至京师，则须四十四站。以军邮计，八日始达库伦，即草青马肥之时，亦须六日。

国朝设库伦办事大臣，辖土谢图汗、车臣汗两部，车臣汗部西界黑龙江，南界内蒙东盟，以乌珠穆沁旗为界。库伦办事，并兼辖恰克图贸易事宜，凡四十七卡伦，恰克图东卡伦二十八，属土谢图汗、车臣汗二部，恰克图西卡伦十九，属三音诺颜、札萨克图二部，此四十七卡伦，皆归库伦办事大臣管辖，至三音诺颜、札萨克图二部事，则归乌里雅苏台管辖。土谢图汗部地势平坦，水草广茂，北部多山，南部多沙漠，库伦即在土谢图汗部北偏东，察乌罕盖山亘其南，色楞格河绕其东，自左翼右末旗分之，北则高山细流，纵横蜿蜒，南则平沙广漠，草木不生，外蒙中部最险之域也。每卡伦，驻库什固尔兵二百人。库什固尔者，保安之意，犹汉语保安军也。然此种兵皆非能战者，且训练无方，器械窳旧，亦徒有其名而已。

库伦佛山库伦多山，有名佛山者，禁地也，徧山皆绿叶松。

哈萨克哈萨克地居新疆，其种族为蒙古，元之後裔也。当元之盛时，分封於哈萨克，故以哈萨克人呼之。其後子孙蕃衍，有徙居东土耳其斯坦者，有徙居伊犂、科布多、塔尔巴哈台者。其在外蒙哈萨克之哈民，以雍正丁未恰克图界约及咸丰庚申中俄续约，划归俄罗斯，乃不属於我国。哈人善骑，故俄之哈萨克马队颇着名。然因地近寒带，冬日严寒，以南方较为温煖，颇思内向，往往潜行越界，借地游牧，名曰潜哈，曾经奏明有案。然不敢以原属我国之蒙、哈、令其为我国之国民者，恐俄人以哈萨克既归俄国，即指哈人所借之地为俄国之领土也。光绪壬寅、癸卯间，科布多参赞瑞洵及志锐等先後奏请收回借地，迭经谕令潘效苏会同瑞洵妥筹办理，并有不得以借地为已成之案惮於更正之谕。然边疆大吏，皆以为多一事不如省一事，原奏者非欲认真办事，不过藉此以邀功，查复者则更畏难苟安，不惜饰词以罔上，故迄未查明借地实行收回。

京师城门京城周四十里，高三丈五尺五寸，门九，南曰正阳，南之左曰崇文，右曰宣武，北之东曰安定，西曰德胜，东之北曰东直，南曰朝阳，西之北曰西直，北曰阜成，明永乐己丑所建，顺、康以来，修整宏壮，其名则仍旧贯。

阜成门又名平贼门，平闯贼也。当明末时，闯贼从此门遁出，其南壁上尚有手印之莲花迹。城内有一胡同，曰追贼胡同，乱定後，居民恶其名，改追贼为锥子，而书平贼为平则。正阳门门禁京都城禁綦严，向夕即闭，正阳门外城有门三，中央者正对天桥，为驰道所经，故终年不启，车马往来咸取道於左右两门。旧例，京朝官吏除宗室亲贵旗人外，皆居外城，每日哺则两门皆闭，至三鼓时，左右两门启一次，以备各官入朝。内城居人之偶留於外城者，即乘此时随入，故俗有倒赶城之说，又谓之赶夜城，然只许入不许出，防宵遁也。自光绪庚子拳匪肇祸後，外人以此门密迩使馆，时闭时启，出入不便，要求弛禁，许之。顾初犹左右虚掩，继乃虚掩一门，至光、宣间，则上半夜启左门，下半夜启右门，於是车马杂遝，终夜有声，而交通大便矣。

左门中有观音殿，殿址始於明，松山之役，思宗闻洪承畴殉国，既赐祭十六坛，复建祠以表其忠。祠成而闻其生降，遂罢，後乃塑大士像以奉之。右门中有关帝庙，庙貌如生而甚短小。相传像初塑於明宫中，尚有一巨者，同时以塑成之年月日时召术者推算，术者素以神术闻，谓：「大者身且不保，小者则香火可数百年。」语闻於思宗，特留其大者而舁小者於正阳门侧。崇祯甲申难作，大内灰飞，像亦同烬，而在门侧者，果无恙，至国朝而奉祀如故。

京师五镇永定门外烟墩为南方之镇，大钟寺为西镇，鷄狮潭为北镇，黄木厂为东镇，煤山为中镇。

带衞归海天津之建治营城，昉自明末，国初时，邑人周姓又曾以私财修之者也。城周九里，辟四门，北带河，西衞安，南归极，东镇海，命名之始，审势象形，具有深意。光绪庚子，联军破天津，八国分兵据其地。和约既定，外兵遵约撤退，而郡城与大沽礮台同在毁弃之列，爰就圜城旧址筑马路，而所有碑石，则全为英人移往威海，为建造港坞之需。故津人迷信者，羣谓四门之名适有「带衞归海」等四字，物之成败有定数也。

古长城自木兰北数百里，有土堆巍然，东至俄罗斯，西抵准噶尔，蜿蜒数千里。道光以前，屯戍墩堠犹有存者，土人云古长城也。

万里长城长城东起临榆之山海关，跨直隶、山西、陕西、甘肃四省，蜿蜒屈曲，约长五千余里。东半内外均砌巨砖，黄河之西则筑以泥土。

蔡元请修筑边墙康熙辛未，总兵官蔡元疏请修筑边墙，上初命阁臣集九卿於阙门外，面询可否以闻。羣臣未及对，上复召大学士谕曰：「朕思众志成城，岂在边墙。」诸臣叩首曰：「大哉王言，臣等见不及此也。」所请遂不准行。

上海县城沿革光绪中叶以前，上海县城仅七门，曰大东，曰小东，曰大南，曰小南，曰西门，曰老北，曰新北，戊申、己酉间，南市渐兴，邑绅有以城垣之阻为不便交通者，乃倡拆城筑路之说。事为固执者所闻，大倡非议，遣人持籍四出，迫令居民签名以为抵制，於是遂有拆城保城二党，私哄不已。禀之有司，有司莫能袒，则请议於文庙之明伦堂。冲突久之，卒不解决，於是模棱者谓不如不拆城而别辟高大之城门三五以利交通，二党莫能难也，议遂定。於是复辟新东、小北、小西三门，又别拆小东、新北二门而高大之。

广州城广州有旧城、新城、外城之分旧城，昔为尚可喜驻镇；新城，则其子侄及汉军藩属官僚大小衙署在焉；外城，乃咸丰中粤寇萧朝贵增筑，以资防海，今仅存土基。粤寇既平，官署尽在旧城，汉人居东，旗人居西，中以旗望街分之，抚署为可喜第，最宏敞；将军署为之孝第，尤壮丽，堂前拜台石，阔六十方尺，深半之，门前狮子二，耿精忠自肇庆取石镌成，高大无匹。出西门三里，曰宝珠礮台，曰白鹅潭，曰沙基，曰十三行，曰濠畔街，曰一约，曰二约以至七约，皆各国通商立埠之所也。

台湾不建城台湾平後，雍正年间有请建城垣者，世宗谕云：「台湾非内地比，此次之易於收复，亦因贼无险可据。设有城垣，贼必负隅抗拒，更费兵力矣。」故台湾郡县不建城，而用刺竹。

洛阳之寨距洛阳城五里有墩，十里有铺，十里以外，每五里设墩台。乡村之烟户稠密者公同筑围，形式若城，亦有门有楼，特较城稍小，其名曰寨。

湖南苗寨镇筸五寨而外，苗寨以土为之，统分十里，上六里即永绥厅，下四里即乾州厅，外更有筸子长官司所辖之苗寨数十处，镇溪所千户东南附近之苗寨数十处。苗寨在上六里下四里，初为所官管辖，後隶保靖宣慰司，其性犷悍，土官亦羁縻之而已。千户长官司所辖，边墙内者居多数，土官尚能弹压之，颇知畏法敬官，边徼有事，挞伐甫及，辄争先投诚，其风较十里为驯。达围寨四川边外番人居达围寨，寨凡三层。其制，下以栖人；中之右，土司居之，左为喇嘛诵经所，中供佛，其上则土司妇女所憩。

安娘坝番寨安娘坝番寨，叠石三层，入门拾级而上，四周约数十间，中一楼最高，有金顶，为供佛之堂。廊下环小牛皮筩十数，中贯以柱，男妇拽而转之，筩内皆皮纸所写各部佛经。番人聪俊者，诵经於佛堂，不能，则日夕转此经筩，以当课诵。京师道路京师街市秽恶，初因官款艰窘，且时为董其事者所乾没，继因民居与店户欲醵资自修街道，而所司吏役辄谓妨损官街，百般讹索，故亦任其芜秽。又京城例於四月间於各处开沟，盖沟渠不通，非此不能宣泄地气也。是时秽臭薰人，易致疫疠，人马误陷其中，往往不得活。开沟之处，闹市独多，差役因从而渔利。又开沟者，每故意择大店门口居中开挖，店主以贸易不便，必重赂之，乃稍移偏。光绪中，潘文勤公在工部时，有司员某锐於任事，以开通沟渠平易道路为己任，铺户闻之大喜，亦愿醵资助费，而文勤执不可。某叩其故，文勤曰：「汝以通沟平道为美，然一时之利也。汝之後，安得复有汝！将至路仍不修，而年年勒令店户出资，是贻无穷之害矣，不如其已。」遂止。

胡同本为火弄京师称巷曰胡同，其义无所出。盖闽中方言，家中小巷谓之弄。《南史》东昏侯遇弑於西弄，即巷也。元《经世大典》谓之火弄，後因讹为胡同。

京师八大胡同京师八大胡同，名称最久，皆在正阳门外，即石头胡同、臙脂胡同、大李纱帽胡同、小李纱帽胡同、百顺胡同、皮条营、陕西巷、韩家潭是也。韩家潭初为伶人专有，其家宅俗呼下处，豪客辄於此取乐。光绪庚子乱後，南妓麕集，伶人失业，始有妓女踪迹，而入八大胡同之列。或谓有十条胡同，则益以王广福斜街、樱桃竹斜街也。

京师王广福斜街京师有王广福斜街，始人竞称为王寡妇斜街，後则易为王广福三字，地名稍雅，而失其真矣。此与麻状元胡同可以作对。

上海租界之路上海公共租界马路之建筑，除南京路、四川路用铁梨木火砖铺设外，其余普通为两式，一以沙与石子拌和平铺者，普通名之曰马路。一以碎石大小叠砌者，普通名之曰石路。

铁路桥津浦铁路之桥，河身偪仄，且河底少沙，故其桥亦普通制造。京汉铁路之桥，河水漫溢八九里，底多沙土松苏，不易建置，脚用螺旋深入数十丈，诚为世界所未有。正太铁路越固关井陉之险，汽车行飞崖间，易致颠陨，其轨两端不等，一端宽四尺八寸半，一端宽三尺三寸，车至宽处，其轮轴自由伸展，至狭处，其轮轴自由收缩，此系我国某工程师之所新发明也。

芦沟桥芦沟桥，在京师广安门外。沟本桑乾河故道，因其水浊而黑，故曰芦沟，又曰浑河，国朝改名曰永定河。桥始建於金大定己酉，长约二百余步，石栏双锁，上镌狮像百余，姿势各异，亦前代美术之一种也。在昔为南北往来冲要，骚人墨客过此，必流连题咏，故燕京八景中有「芦沟晓月」，与「长亭灞桥」同为胜蹟。明顾元起诗云：「西山笼雾晚苍苍，一线桑乾万里长。最是征夫望乡处，芦沟桥上月如霜。」自京汉铁路开车，此桥遂寂寞矣。

船桥兰州北门外桥名镇远，以船为之，横排二十四艘，自南岸达北岸，每船相离寻丈，船填土石，头尾用大铁索囊砖石沈河底，复用大铁练连贯之，练环大如盘，两岸均有铁柱，插沙土中，大合抱，出地约丈余，相传为明初所铸。船面铺大木板数层，以草土填平，沿河联以红栏。凡往来甘凉口外者，悉由此桥，车马日以千计，谚所谓「天下黄河一道桥」是也。冬河冰合，甘督率僚属祭河神，始拆船桥，车马皆行冰上，正二月间冰泮，仍驾以桥。

台湾藤桥台湾诸罗有游八社，其第五社曰藤桥。高山对峙，中夹大溪，深数千仞，番人剖大藤为经，系於两麓大木上，以小藤为纬，横织如梁，翼以扶阑。行则摇曳如欲坠，过者股栗目眩，不敢俯睇，而番人以头顶物，往来如飞。成都长春桥四川成都东门外之长春桥，俗呼东门大桥，一名濯锦桥。光绪癸未间修筑时，发现宋碑一方，则此桥犹为宋代所建者也。

溜渡溜渡者，居澜沧江上岸，至峭削，江宽二三十丈，无可施铁索，土人细竹为巨缆，两端缀以石碣，更取藤作三圈，贯缆上，名曰溜筩。渡者自缚筩内，岸人举缆力送，须臾达中途，缆受重下垂，曲如弓背，渡者以两手攀缆递进，始达彼岸。缆有二，以通往来，其运物亦如渡人之法，别以细索系圈上，中路停滞，则振其索，圈动缆升，久之亦抵岸矣。以用溜渡，故称此江为溜筩江。

云南铁索桥云南铁索桥，在响水关侧，两岸壁立，下临深谿，乱石壅流，飞涛百丈，以不能累石为柱，则以铁索大如臂者，贯於两岸之崖石，或十余条或二十条，用木绞使直，铺板作地平，翼以栏杆。桥长者或数十丈，望之，如飞楼虚阁，往来者不知行於空中也。

滇中以澜沧江为最。明李定国烧断以拒大兵，吴三桂用竹筏过兵至永昌，既逐定国，始动帑三千金修之。

贵州盘江之桥黔中盘江一桥，视云南澜沧江更胜。鄂尔泰节制三省时，改驿路於此，今为通大理之沿边要道。