---
---
---
title: 廉俭类
---



廉俭类

吴兴祚廉俭

山阴吴督部兴祚仕宦四十余年，位一品，所得禄赐尽以养战士，遗亲故，而居无一廛，囊无赢金。及以粤督解任还京师，与无锡秦谕德遇於瓜洲，一日，会食，脱粟枯鱼，酸寒相对，谕德曰：「公贫乃至此乎？」明日与别，吴喜见眉宇，告谕德曰：「适有饟米数十石者，不忧馁矣。」

田山姜廉俭康熙己未开博学宏词科，一时名士率皆怀刺跨马，日夜诣司枋者之门，乞声誉以进。德州田山姜侍郎雯方以工部郎中膺荐辟，屏居萧寺，不见一客。比督学江南，舁以肩舆，从两驴，载衣裳一箱、《五经》子史两方厨，苍头奴二人，踽踽行道上，戒有司勿置邮传给供张，自市蔬菜十把、脱粟三斗，不为酒醪佳设，惟日矻矻以文章为事。

陈清端廉俭陈清端公璸释褐归里，讲学五年，足蹟未尝入公门，每谓贪不在多，一二非分钱便如千百万。後尝举此入对，圣祖嘉之。旋令古田，调台湾，督川学，巡台、厦，开府湖南、福建，孑身在外，几二十年，未尝挈眷属，延幕宾。公子旷隔数千里，力不能具舟车一往省视。傔从一二人，官厨以瓜蔬为恒膳，其清苦有为人情所万不能堪者，陈晏然安之，终其身不少更变。圣祖目为苦行老僧，又曰：「从古清官，无逾璸者。」

于清端廉俭于清端公成龙令罗城，拊循残氓，悉除诸禁，诚意感人，民皆以田赋亲输清端手。或留数钱置案上，问何意，曰：「阿耶不纳火耗，不谋衣食，宁酒亦不买乎？」清端感其意，留数钱。计得酒一壶而止。

清端居罗城久，从仆或散去或死，罗人益怜之，每晨夕，集问安否，间歛金钱跪进，云：「知阿耶清苦，我曹供些少盐米费耳。」笑谢曰：「我一人，何须如许物，可持归易甘旨，奉汝父母，如我受也。」民怏怏持去。一日，闻其家人来，民大喜，奔譁庭中，言：「阿耶人来，好将物安家去。」又进金钱如初。又笑谢曰：「此去吾家六千里，单人携赀，适为累耳。」麾使去。民皆伏泣，清端亦泣，卒不受。比迁知合州，罗民遮道呼号曰：「耶今去，我侪无天矣。」追送数百里，哭而返。一眇者独留不去，清端问故，曰：「民习星卜，度公橐中赀不足行千里，民技犹可资以行也。」清端感其意，因不遣去。会霪雨赀尽，竟藉其力得达。其後清端薨於两江总督任所，先一夕，微觉体中不适，晨兴，坐内堂判事，少顷，瞑目不语，遂薨。藩臬入内寝，检遗囊，为棺敛计，见其衾帏敝陋，笥存白金三两、旧衣数袭、青钱二千、粟米五六斗，相率太息而出。性廉洁，俭於自奉，不为妻子计，恶衣粗食，安之若素。圣祖亦信之弥笃，以为廉吏第一。

岳起廉俭少保岳起，满洲人，以孝廉起家。初任奉天府尹，前任某以贪着，岳入署，命人於屋宇器用皆洗涤之，曰：「勿染其旧也。」後与将军某抗，罢官，仁宗用为山东布政使。未几，擢江苏巡抚，生平清介自矢，夫人自掌签押。出门驺从萧条，瘦骖敝服，禁止游船妓馆，无事不许讌宾演剧，吴下奢风为之一变。夫人尤严正，岳尝往籍毕秋帆尚书产，归时已薄暮，小饮，面微醺，夫人正色告曰：「秋帆尚书以耽於酒色，致有今日，相公触目警心，方谨戒之不暇，乃复效所为耶？」吴民有《岳青天歌》，以为汤文正公後一人。

顾琮廉俭顾琮在京师守制时，每出门，小车敝帷，不知者以为厮养也。奉命治漕，治南北河，皆久於任。及老病罢归，至不能僦一廛以居，其廉可知。

戴简恪廉俭开化戴简恪公敦元，尝以江西按察迁山西布政，方入觐，途中日以面饼六枚供饔飱，不解衣，不下车。五更，趣车夫起，驱之行。凡上官过境，州县例设供亿，具迎送礼。简恪独行数千里，而舆夫馆人莫知其为新任藩使者。抵京师，客至，屏仆户外，煮茶漉酒，辄躬为之。山西藩署有陋规，曰厘头银，上下皆取资焉。简恪曰：「官有养廉，仆御，宦所豢也，何赢余之有！」遂革之。

未几，内召为刑部侍郎，居京师，同僚非公事不得见，所治狱无纵无滥。莅部事毕，归坐一室，家人为设食饮，暮则置烛对书，坐倦而寝，否则坐暗中，倦亦寝，虽饥甚，不自言也。假归浙江时，大府讌之，雨，着屐往，终饮，羣官拥送，鼓吹启戟门，呼舆马，乃笑索繖，自执之，扬扬出门去。

王应辰以廉俭贾祸常州王应辰以嘉庆辛酉进士，选四川新繁县知县，性廉俭，到官，颇得士民心。新繁素号饶邑，王绝苞苴之私，不能饰厨传，供过客，故上游及同列皆不喜之。戊辰冬，举计典，有素识之日者，往来於藩司之门，自省中遗书云：「方伯将以计典黜君矣，得金若干，乃可免。」缄其书，以方伯印封发之。王得书笑曰：「鬼蜮乃敢白昼见！」藏其书，而以其事白制府。制府以为胁持也，怒，以才力不及填计典入奏，立委员摄印署理。委员至，王拒不见，委员噪於庭，乃出，索其委牌，而委员以制府督促，不及待司文，无以应。王笑曰：「此亦可诈耶？」呼驺械之。委员恐，驰去，诉制府，谓某敢抗制府命，且辱之。制府大怒，命中军提兵，随成都府知府往捕，围其署，大索，获日者所致书，毁之，缚王归於省，置诸狱，以抗不交印奏，祸且不测。於是四川诸州县大譁，腾谤书徧於道路。顷之，闻於朝，御史或摭以入告，奉旨查办，然後出王於狱，放之归，而以病风覆奏焉。

额勒布廉俭乾、嘉以前，淮纲繁富甲天下，视鹾使者骄贵简出，出则舆从华盛倍封圻，金钱挥霍，一斥钜万。额少农勒布尝官两淮，力矫积弊，常从二三骑，自策赢，穿街巷。祷雨甘泉山，辄步烈日中，往返三数十里。

旧例，别库岁徵几千万，乃鹾贾结交势要，弗听使者主持。额壹不问，游客来谒，自馈肴疏果饵数器而已，曰：「吾为扬州别开生面也。」嘉庆戊辰，被议入都，鹾贾送至王家营，环跪，纳会子四纸，纸各镪十万。诘何为，佥曰：「公节官费岁数十万，又奏增盐息至分半，岁溢且二百万，公按临六载，众商所受恩且累千万，区区者诚不足言报称。」额曰：「我前节官费，而以为今日地，是攫寮寀所应有也。请增盐息者，为岸猾持若短长耳，若等竟以作市价，是捊民以益商，我负疚滋重，况分若肥耶！必不听者，以状上闻矣。」是年秋，额故当觐圣，例以珍玩为面贡。额阅实制备物，仅值十六万，先期贮京邸。及至都，部议供差热河，不得面，无用贡，将赴戍，遣使悉送还扬州，费脚价银六千，实己资也。

徐杉泉廉俭钱塘徐杉泉大令鼐，性廉俭。嘉庆中，官南汇令。其地素称沃壤，财赋饶衍，甲於三吴，居是官者，靡弗优渥。大令悉以所入加书院之膏火，助善堂之经费，斋厨萧然，至不能自给。去官日，无所赢，有所负，鬻田不足以偿，并图籍书画鬻之以偿官钱。戴一夫廉俭戴山人名尧，字一夫。嘉庆末，流寓湘潭，後居澧州之津市，冬夏常衣一灰布袍，白布带，日啖米半升，不御酒肉。精奇门遁甲术，尝榜其门，课金一两。一日，有亡其幼子者，賷金往，求占课。山人曰：「明日午刻，有一老人携篮，中贮母鷄、腊肉，并送此子至家。」已而果然。於是求占者纷集，山人挥之出，曰：「吾岂能作卖卜人乎！」以市膏药为生，间为人书市招，字仿率更体。有所获，悉以施贫人，见乞儿之有疾病者，即予药饵，为医治之，不稍厌倦，富贵之家，虽酬千金，不顾也。津市有吴醉碧者，拥赀巨万，母病，不敢启请。一日，江涨，饥民嗷嗷，栖息无所，山人曰：「吴君若能出白米五百石，建芦蓆篷数十座以施赈，吾当破戒，治富人病矣。」醉碧如其言，再拜邀至家，诊数月，疾愈。

山人在潭时，偶至万寿官，僧人留宿，不允，曰：「门已扃，先生何能归？」未几，如厕，久不返，迹之，则已回寓矣。墙高数仞，不知何以超越也。王菽原方伯莅湘，嘱澧牧物色致之，方知其为通州拔贡生，与方伯旧同学，杀人亡命，浪游数十年不归，其终日布衣蔬食者，以不得奔父母之丧耳。时世难方殷，方伯欲荐之军中，不从，欲留住，与以千金，供施济之用，亦不从。数日辞去，所赠衣物银钱悉却之。时郭筠仙、意城兄弟，周杏农、孙芝房均在方伯所，山人都不为礼。至澧州，独与一煮豆者昵。或问其故，曰：「此剧盗也。吾劝其改行，终日作小贸易，得百钱以养母，自噉粥度日，其纯孝如此，吾故重其人。」後终於澧州，年七十余。姚镜堂廉俭归安姚镜堂兵部学塽，学问赡博，品尤高卓。官京师数十年，寓破庙中，不携眷。公暇，以文酒自娱，朝贵罕识其面。曾典贵州乡试，门下士馈贽金者，力却之，惟赠酒则受。因是贫特甚，出不乘车，随一僮持衣囊而已。所服皮衣冠，毛堕，半见其鞟，每彳亍道中，羣儿争指笑之，夷然自若也。

裴荫森廉俭裴荫森以清介着，尝官湖南辰沅道，冬日所衣之袍，其质纱也。出巡所经，戒勿供应。恒语属吏曰：「凡得德政碑、万民伞之最多者，其政声之恶可知矣。」

多忠勇廉俭同治癸亥，多忠勇公隆阿视师盩厔，以受伤薨於军。方受伤时，穆宗命发内府珍药敷治，并命黑龙江将军传其子双全驰驿往视。而多本无家，双全依戚族以居，身无完衣，将军怜骇，赠以行资，始得驰往，已不及见。遗疏有云：「不使家有长物，身有余财。」其廉俭盖出自天性也。

沈文肃廉俭沈文肃公葆桢薨於江督任，事闻，上命苏抚吴元炳为之办理丧事，且摄督篆。吴至金陵，见沈身後萧然，仅於枕畔得银币五十元，此外则无长物，搜其箧，惟布衣数袭、旧书若干卷，乃深叹其廉俭焉。

徐枋廉洁自好长洲徐枋为明遗老，工画，生平廉洁自好，卜居灵岩山侧，渲染丹青，世称绝妙。将军蔡毓荣督武昌，尝遣使通书，馈兼金求画。枋笑曰：「明府正是殷荆州，特吾薄顾长康而不为耳。」

彭了凡却人馈粟国初，蠡县彭了凡、容城张果中、西华理鬯和并着奇节，皆与孙徵君奇逢友善，王文简公士祯谓之「苏门三贤」。了凡，明诸生，乱後游河朔，依孙以居，贞介绝俗。土人馈之粟，不受，饿死啸台傍，徵君为题碑曰饿夫墓。

温秋香一介不取温毓桂，字秋香，晋之高士，一介不取。执亲丧，居庐三载。尝曰：「昔与傅青主、梁小素游，文章道义，相为切磋。自二公作古後，不数十年而士风日下，典型无存，缅想风规，如东京梦华，邈焉难再矣。」

高愈世仍廉白高愈为攀龙从孙，世仍廉白，守静不苟。晚岁清窭至极，某年，啜粥七日矣，方挈其子临城瞩眺，不改其乐。尝曰：「士求自立，当自不忘沟壑始。」

周釜山廉能感人华亭周釜山，名茂源，守处州三年，行廉政清，士民化之。有篙工拾遗犀一簏，不忍取，白府以归遗者，盖感於周之廉也。

侯抒愫却金河南侯户部抒愫尝令潍县，清操绝人。大贾郭某陷於讼，荐绅怀金往请者以十数，辄闭阁不与通。同年某方守莱州，移书惩责，侯佯为不解，复曰：「滥竽作吏，旷职怀慙，苟有可以报朝廷爱百姓者教之，敢不惟命！」守意沮。

王次山却赂王次山侍御峻，常熟人，在台垣，志气岳岳，到官三日，劾罢都御史彭维新，称其很忮无学术，时论向之。退归，修《苏州府志》，有明季大僚曾污伪命者，其子孙乞为之讳饰，侍御不可，赂千金，不受；介要津求更一二字，终不许。杜文端不贪一钱宝坻杜文端公立德尝入对，既出，世祖顾左右曰：「尔等识此人乎？此新授刑部尚书杜立德也，不贪一钱，亦不妄杀一人。」圣祖尝论左右阁臣，谓如杜立德者，真不愧古大臣。

顾景范不取非义一钱顾景范，名祖禹，性廉介，不取非义一钱，以授徒自给，不求闻达，常落落人外。当事闻其名，欲罗致之，终不可得。其子亦鬻薪为生。

陈太君勖子以廉江都宗定九，少时奉母陈太君家居，值岁凶，啼饥号寒，初不向宗族借贷，尝曰：「饿死事小，遣十岁童子汗颜面以求人，使从此不知有廉耻，事大。」时以为名言。

钱瑟瑟不爱千金钱塘汪魏美孝廉渢，隐居不出，其内婣欲强之试礼部，出千金视汪妇。曰：「能劝夫子驾，则畀汝。」妇对曰：「吾夫子不可劝，吾亦不爱此金。」其人惭而止。汪妇为钱瑟瑟，建宁守飞卿女也。

宋文恪却四十金长洲相国宋文恪公德宜官户部侍郎时，龙江关大使李九官解铜入京，尝於中夜报谒，馈银四十两，求给门票。宋斥出，立劾之。圣祖谓宋自首馈遗，不负简任。褫九官职。

张文端不妄受一文钱国初各省学政，沿明旧习，多徇干谒，行苞苴，圣祖深嫉之。时大僚中清誉久着者莫如浙抚张文端公鹏翮，各省积弊最深者莫如江南，遂特简文端视江南学。文端信心直行，矢慎矢公，不妄受一文钱，终其任无一幸进者。声华之士，偶得京函，踯躅逡巡，不投而去。

宋牧仲乃以清廉着称商邱宋牧仲尚书荦抚江苏，阁臣伊桑阿奏称其清廉为天下抚臣最。未几，圣祖南巡至苏，手书「怀抱清朗」四大字以赐之。後擢大宗伯，内迁吏部尚书。越三年，致仕归，濒行，帝赐诗，有句云：「久任封疆事，苏台净点尘。」

王东皋却例馈康熙朝，王文简公论盐法，尝言但以两淮付王东皋，两浙付魏环老，而久於其任，何患不肃清。陆清献公陇其亦称王东皋在吏部，壁立千仞。东皋，盖汤阴王御史伯勉字也。少贫，借榻枯寺，忍饥读书。顺治初，通籍谒选，授行人，充山东诏使，却例馈，不干有司一语。迁吏部郎，掌选事，清介日有名。尝语人曰：「岳忠武，吾县人也。文官不爱钱，武官不怕死，吾生平惟诵此二语，求无媿耳。」

王东皋却金及裘帽王东皋有同年范印心，以山西平阳府知府入觐，知其贫也，怀金将贻之，谒其庐，语久之，卒不敢出而退。一羊裘十年，毛尽脱，同官醵金制裘一帽一遗之，东皋曰：「伯勉生平未尝受人一钱，何敢烦公等！」固劝之，乃受。

李天植一介不取平湖李因仲，名天植，隐居蜃园，一介不取。魏叔子属曹秋岳侍郎溶、周青士布衣篔纠同志为之继粟，徐昭法曰：「李先生不食人食，听其饿死可也。」未几卒。乍浦有郑婴垣者，与李称石交，先二年，冻死雪中，李临殁，曰：「吾无愧老友矣。」

窦静庵却八百金柘城窦静庵检讨克勤以理学名，持躬端谨，不修边幅，敝服破帽，周旋公卿间，意气自若。寓庐湫隘，不足蔽风雨，从者不能甘，相继辞去，诸子亲为应门。有维扬贾人子游京师，闻江南学使者与静庵有旧，挟八百金赂静庵，求通於学使。静庵曰：「以此滥入胶庠，奈屈抑寒素何！」力绝之。其人恨恨去。崑山徐健庵尚书闻之，曰：「真古君子也。爱一言而掷八百金，尚有他事可移其志操乎？」

衞立鼎饮卢龙杯水阳城衞慎之太守立鼎知卢龙，魏敏果公象枢偕吏部侍郎科尔坤巡察畿内，至卢龙，已治具，不食，但啜茶一瓯，曰：「令饮卢龙一杯水，吾亦饮令一杯水。」巡抚格文清公疏荐其治行第一，灵寿令陆清献公次之。

文与也却亭户金文与也，名君点，长洲人，工绘事。尝有富人子具兼金求画，期以三日走取，文恚曰：「仆非画工，安得受促迫！」掷金於地。其人再请，不顾。汤文正公斌抚苏，器之，时与过从。一亭户拥厚赀，以千金为文寿，请通姓名於汤。文曰：「汤公以道义交我，我岂负之！若既伤惠，吾复伤廉，奚取为！」亭户慙而退。

郭琇自洗堂庑汤文正公斌抚吴，以清介自励，下属有贪酷者，皆善为劝勉，不改，始惩之。郭总宪琇时任吴江令，以贪黩闻，文正檄至省，励以贞廉。郭曰：「琇所以贪者，以供前任某抚军之慾也。今公既清廉自矢，请宽一月期，如犹昔，请立置典刑。」归，自洗其堂庑，曰：「前令郭琇已死，今又一郭琇也。」政为之一变，文正因荐於朝。

万氏叔侄却金康熙己未，圣祖诏修《明史》，所网罗者皆一时名士也，万季野与其兄子言皆与焉。一日，有运饷官遇贼，走死山谷，其孙怀白金请附《忠义传》後。万曰：「将陈寿我乎？」斥去之。後言独成《崇祯长编》，故国辅相家子弟多以贿入京，求减其先人之罪。言峻拒曰：「若知吾季父事乎？」季野，名斯同，为斯大弟，学者称石园先生。博通诸史，尤熟於明代掌故，《明史稿》五百卷皆其手定。卒後，门人私諡曰贞文先生。

赵良栋秋毫无犯康熙己未平滇之役，赵襄壮公良栋实为首功，其操守尤不可及。城破时，诸将争取子女玉帛，赵独戒所部营城外，秋毫无所犯。又访得吴三桂司筦库之人，以藩宫簿籍进呈，於是诸将所乾没尽发觉。而三桂宠姬二人，一归将军穆占，一归总督蔡毓荣者，事亦上闻，遂独以廉洁蒙圣祖褒奖。

李雪木不欲受人惠康熙己未，李天生以应宏博之徵至京师，数称李柏贤，都人始有知柏者。柏家贫，居山中，着书乏纸，以槲叶书之。或欲有所周，辄峻拒曰：「吾不欲受人惠也。」尝一日两粥，或半月食无盐，忍饥默坐，洒如也。自诵曰：「贫贱在我，实有其门。出我门死，入我门存。」柏，字雪木，自号太白山人。

格尔古德却万金格尔古德抚直隶，岁却馈金以万计，圣祖尝曰：「格尔古德为巡抚，殁後人犹思慕称颂之，居官苟善，岂有不致声誉者乎！」

恒鲁无沾染辅国公恒鲁以廉洁着，任吉林将军，仅领俸，绝无沾染。尝坐小阁，以每岁出入之帐手录封存，人问之，曰：「为籍没时之证。」吉林产参甚旺，无敢私贩者，国家岁销参票数千纸，辽饷赖以济。当事者索貂袿，恒乃售辽东旧产购以与之，初不索之商贾也。

萧永藻仆洁如其主康熙时，萧永藻为广东巡抚，在官日一介不取。其纪纲之仆张二，洁如其主，以赂进者，亦正色峻拒之。

德格勒却明珠千金康熙朝，德格勒官侍讲，李光地尝荐其学行，屡召见，论经义。性骨鲠，不附权势。偶扈驾巡行，明珠见其将向用也，使人累千金为装，却不受。会久不雨，圣祖命德筮之，遇夬，曰：「泽上於天，将降矣。一阴居上，天屯其膏，决之即雨。」上愕然曰：「安有是？」以明珠对。明珠闻而大恚。丁卯冬，坐私删起居注论死，遇赦，以谪籍终。朱竹垞却豆粥朱竹垞，名彝尊，秀水人。康熙己未以宏博授检讨，归田後，居节廉桥。时值岁凶，比邻王氏有老仆，讶其日午无炊烟，而书声琅琅不辍，因叩门馈以豆粥。竹垞却之，忍饥读书自若也。

王君监不受田宅王范，字君监，成都人。肆力经史，工诗古文词。康熙辛未成进士，为丹阳令。治漕有功，擢御史，会遭母艰。时噶尔丹入寇，四川不靖，遂移家入吴。阳人闻其至，争愿割田宅授之，谢弗受。时出游，散步阡陌间，与农家父老相过从，见者初不知为旧令也。

张清恪檄止馈赠仪封张清恪公伯行之任督抚也，尝传檄属吏，禁止馈赠。檄云：「一丝一粒，我之名节；一厘一毫，民之脂膏。宽一分，民受赐不止一分；取一文，我为人不值一文。谁云交际之常，应耻实伤。傥非不义之财，此物何来？」

汪灏廉节着闻山左汪灏以侍读督学山右，屏绝竿牍，廉节着闻。圣祖西巡，俯察迩言，采及清望，温旨褒奖，特命超五阶为内阁学士兼礼部侍郎。复调陕西学政，旋命巡抚河南。

徐元文为清官崑山徐相国元文致仕回籍，舟过临清关，关吏大索，虽酱瓿之属皆发视，舟中仅得图书数千卷、光禄馔金三百而已，人皆啧啧叹为清官。

汪舟次却琉球馈赆休宁汪舟次方伯楫，以诸生召试一等，授检讨。康熙己亥，奉命册封琉球，为其国王撰《孔子庙碑》，馈赆极丰腆，力却不受，琉人为建却金亭。

额勒布廉能第一索佳氏约斋侍郎额勒布官户部郎中时，以管部王大臣密荐廉能第一，特旨擢本部侍郎管钱法堂事务。

李皭以俸金外为赃李皭为福建将乐令，春秋行乡饮酒礼时，至邨落间问民疾苦，牧竖妇女皆环集，导之以善，肫然如家人。期月，邑人悉向化，境无盗贼，讼庭稀鞭扑声。皭初至官，与家人约曰：「在官，俸金外皆赃也，不可以丝毫累我。」官廨有桂二株，方花开，李指之曰：「此亦官物也，擅折者必治之。」自是家人不敢簪桂花。尝出郭省歛，从仆摘道旁一橘，顾见之，责曰：「岂可坏法自汝始！」立下马杖之，命偿其直。居三年，上官有索馈者，无以应，遂去官归。涂天相以规银归公孝感涂玉生尚书天相尝督仓场，赴任日，以一棺自随，观者惊诧。例有规银数千两，奏请归公，不自私也。

杨文定操守江阴杨文定公名时在词馆时，萧然如穷诸生。一日，圣祖问李文贞公光地曰：「朝臣操守有如张鹏翮、赵申乔者乎？」文贞以文定对，遂命提学直隶。直隶学臣以检讨任，前未闻也。迁侍讲，丁艰，服满，自河工还朝，未补官，有旨令主陕试，亦出特恩。雍正间，以云贵总督兼云抚，时於奏牍中言存诚主敬之学，世宗手批答之云：「吾君臣万里谈道，不亦乐乎！」

张文和廉正自守世宗御宇时，桐城张文和公廷玉渥承恩遇，然廉正自守，不争权利。各省督抚入京，以同年宿谊馈文和，不过葛纱二事。文和笃爱长子阁学若霭。阁学少年科第，书画皆精妙，尤善鉴赏。一日，文和至庶僚家，见名人山水画幅，归语阁学，称善者再。既逾日，则悬阁学斋壁中。文和审视毕，语阁学曰：「我无介溪之才，汝乃有东楼之好矣。」阁学跪谢良久，旋归画其主乃已。

蔡珽辞金银绫绮雍正乙巳，世宗赐年羹尧死，籍没其家产，乃以其京都房屋一所、奴婢二百二十五口、金银绫绮衣物器皿赐左都御史蔡珽。珽奏言：「房屋乃国家旧赐羹尧者，奴婢则内府所隶之人，既蒙恩赉，臣不敢辞。若金银绫绮等，皆不可问之物。释氏有言：「审己功德，量彼来处。」臣不敢受。」

赵恭毅自革陋规武进赵恭毅公申乔，起家牧令，刻苦自厉，清不近名。当开藩浙江时，尝谓欲令州县无亏帑，当先革藩司陋规，故有之钱粮加平、时节馈送、兵饟挂发、奏销部费诸款，一切禁绝。僚属凛凛奉法律。及由浙抚调湖南，禁州县额外加派，裁輭擡硬驼、公费脚价诸名色。时苦盐贵，乃谕商人尽革诸衙门陋规，自巡抚始，司道以下视之，毋得更高价累民。旋入长台垣，因万寿恩诏，请免官地民房新旧租税。奉使陕西，请蠲潼衞、大同府本年应徵米豆草束。皆报可。

黄静山却珠乾隆时，广昌黄静山永年官刑部主事，矻矻治案牍，於疑狱多所平反。有广东客谒之私第，阍者入刺，弗识也，及见，伏地叩头谢，问其故，曰：「顷以事陷冤狱，非公已入鬼籙矣。」徐出珠一盒献之，曰：「谢公大德。」黄变色曰：「我为刑官，知守法耳，期无负职也。何比於汝，而乃污我为？」客大惭，逡巡去。

程易畴不取嘉定一钱程瑶田，字易畴，徽州人。官嘉定教谕甚久，斋规严整，踵法苏湖，士习为之一变。乞病归，邑人购忠烈名流手蹟赠之。程曰：「乡贤手蹟，宜藏於乡也。」对曰：「先生不取吾邑一钱，岂破纸亦不受耶？」乃受之。王西庄诗曰：「官惟当湖陆，师则新安程。」此语诚不诬也。

钱文端撤帐归所司乾隆辛酉，秀水钱文端公陈羣视学畿辅，有《题帐》诗，诗序云：「往年学使者下车，供张甚盛，厥後相继简任於此者，多清节素着之前辈，以次删除，惟卧室内设一帐，寒则御风，夏避蝇蚊。余前後视学於此，凡七年，莅瀛郡者四，将行，必撤帐归所司，曰：「明年来，无烦改作也。」辛酉春复来，见帐极新，因识数语，并缀以诗。继余而役於此者必朝右君子，慎乃俭德，有同志焉。」诗云：「不寝常如枕有警，屏私直似镜无尘。题诗自有纱笼护，留伴他时绦帐人。」

杭大宗掷鹾商金钱塘杭大宗0来讨世骏有钱癖，馆俸所入，必罗列官板制钱，权其重者，贯之以索，累累积下，或至久许，其么麽破碎及私铸者，方以市物。故杭在家，舍作书外，时效姹女之数钱，偶出见客，两手非墨污，即铜绿盈指。然性廉，一日，有鹾商获罪鹾使，夜半走伻乞救，袖重金置於几，掷而出之门外不一顾也。

范西屏却千金海宁范西屏，名世勳，乾隆时弈国手也。遇显者及窭人子，面不改色。受人礼聘而弈，弈以外，有所干请，虽贻以千金不顾也。

钱孔却某藩使金某藩使殁，其子以千金求钱竹汀学士天昕作传，复以千金求孔东山孝廉书丹，皆不允。

秦大士却厚币侍讲学士江宁秦大士，乾隆壬申殿试第一人也。精篆隶行草。未贵时，尝卖字以自给，求者踵至。客有知其贫，以厚币请者。微察其有德色，遽还之。客谢罪至再，终不许。游两淮鹾使幕中，闻前辈箴规语，亟拂袖归，闭门竟其学。阿文成取安南王一二物安南国王阮光平至京，遣其臣馈阿文成公桂土仪。阿取一二物，语使人曰：「中朝相公问陪臣好。汝国王既诚心朝觐，其优赉厚宠皆出自皇上体恤远人之意，莫谓中朝相公不识顺逆二字也。」陪臣汗流浃背，谓人曰：「此诚宰相语也。」

陈稽亭却别敬元和陈鹤，字稽亭，尝官工部，平居取予不苟。同邑吴臬司俊由粤东入觐，将出都，以例馈同乡官，俗所谓别敬者是也。陈谓其使者曰：「吾於尔主人未尝有交旧也。」却之。然陈甚贫，是日日高尚未爨也。在部，与栖霞牟昌裕、山阳郑士超交，相善，京师谓之「工部三君子」。

徐士林不名一钱文登徐中丞士林，居官清洁自励，不名一钱。以贤劳没於苏松巡抚任所，同官赙赠千金，其弟士楹却之曰：「兄素矢清白，恐拂初心，不敢纳。」高宗闻而嘉之。时士楹以孝廉家居，一日，忽奉旨赐进士，授粤东某邑令。

朱文正假资立券吴孝廉重光，江都人。乾隆间，令山西阳曲。时大兴朱文正公珪方任布政使，吴善属文，朱时招至署，论文赋诗。吴为之搜葺金石古蹟，访修晋祠，树碑石，极讙。一夕，急呼吴，吴趋入，朱手一券谓吴曰：「吾奉命入朝，计行李资需二百金，特立券与君谋之。」吴唯唯，不敢受其券。朱正色曰：「不受券，是以贿交我也。」吴唯唯受券返，明日面致二百金，朱欣然。

朱文正不取平余朱文正居官廉洁，尝布政数省，平余银钜万悉不取。乾隆中，抚安徽，裁芜湖关陋规。某年，闽省洋商陋规事发，朱独不受一钱。长牧庵不纳公费长牧庵相国麟抚山东时，每岁，临清关有解巡抚公费若干两，长不受，欲奏归公。其长公子怀新方十余岁，以为不可，曰：「大人不取此项，不足为廉，若一奏入，瓜代者至，将必仍旧贯，是令司关者倍出之矣。」不听。後果如公子言，长亦自悔所见之不远也。

杨勤悫却长生果清江杨勤悫公锡绂尝抚广西，属吏有以人参馈者，讳其名曰长生果。怒却之，以入告，高宗曰：「汝真不愧四知者矣。」

庄存与却珊顶武进庄方耕侍郎存与，性廉鲠，尝典浙江试，巡抚馈以金不受，遗以二品冠受之。及途，从者以告曰：「冠顶，真珊瑚也，直千金。」怒曰：「何不蚤白！」亟驰使千余里返之。其为讲官日，上御文华殿，同官者将俟上起，讲仪毕矣，庄忽奏讲章有舛误，臣意不谓尔也。乃奉书进讲，琅琅尽其恉。同官大惊，上为少留，颔之。

孙文靖以廉着仁和孙文靖公士毅，虽有交结权要、殒师安南之咎，然独以廉着，每出巡，轻车减从，不择饮食。尝乘传至江西，时程蓉江方为县令，往谒之，孙即呼与对食，则蔬食数簋而已。

阮湘圃耻苟得阮文达公之父湘圃封翁，承信居贫，洁身自守。偶至某渡口，获一囊，启之，皆白金，而有官牒在其中，怆然曰：「此事上关国务，下系人民，宜守此以俟之。」日暮，果有一人来，将投水，诘之，对以失金，且泣曰：「自累累本官，不如先死。」封翁亟出囊付之，不告以姓名。

文达既贵，督学浙中，一日按部驻绍兴，有乡中故人谒封翁於省署，接以礼，故人曰：「清贫若此乎？」翁曰：「家本寒也。」其人徐出二纸曰：「契值千金，为先生寿。」封翁艴然，白髯翕张，斥之曰：「吾生平耻苟得财，故贫耳，君奈何无故为我寿，不恤千金！若曰有乞於吾之子，吾子受朝廷重恩，清廉犹不足报万一，而以此污之乎！君以礼来，吾接君以礼；君以贿来，恐今不可出此门阈也。」其人愕然，叩头谢罪而退。

刘文正却千金刘文正公统勳久居相位，颇为高宗所倚任。尝有世家子任楚抚，岁暮，馈千金。刘呼其仆入，正色告之曰：「汝主以世谊通问候，名甚正。余承乏政府，尚不需此。汝可归告汝主，留赠故旧之贫窭者。」有赀郎昏夜叩门，拒不见。翌晨至政事堂，呼之至，责之曰：「昏夜叩门，贤者不为。汝有何禀告，可众前言之。虽老夫过失，亦可箴规。」其人嗫嚅而退。薨时，高宗亲奠其宅，门闾湫隘，去舆盖然後入。上归告近臣曰：「如刘统勳者，方不愧真宰相，汝等宜效法之。」

陆朗夫却白金三万两吴江陆朗夫中丞燿巡抚湖南，初莅任，鹾商以白金三万两进，问其故，商曰：「此旧规也。先进此，後当以时继。」不受，并绝其再进。商曰：「公不受，此金无所归矣。」乃命以其数平盐价，价为之顿落。时各省督抚皆有贡献，争以珍奇自媚，陆所贡者，寻常土宜而已。高宗知其廉，必受之，以慰其意。而和珅方用事，官吏重赂，习以为常，陆未尝致一物，虽知其能为祸，不惧也。故事，巡抚岁决狱，有失入者，部臣以轻重议罪；有失出者，议罚之。会廷臣言失出之罚，使巡抚自议当罚几何，乃私忧曰：「岁岁决狱，难保无失出之误，自议所罚，则不可从轻，而我惟有旧宅一区、田百亩在，将何以胜之？」

鄂文端署券偿和珅乾隆癸卯，鄂文端公尔泰以吏部尚书协办大学士。甲辰七月，授东阁大学士。越二月，和珅亦以冢宰拜参知矣。世多以鄂为珅之外祖，以年辈论之，似不甚符，或文端女为珅之继母耳。相传文端家有急需，公子辈贷二千金於珅，文端闻之，语公子云：「既已向贷，退还不情。」命取契之价值相当者，署券归偿。珅力辞，使者三返，始勉受。

夏家瑜却十万金新建夏家瑜，字润堂。初丞广东，以获盗功，迁令新安，擢广州通判，所至有循声。乾隆癸卯，守宝庆，邵阳民石再书者，豪富也，尝以事斮石魁五、周会友胫，同时县民李步周亦斮杨茂则、茂盛胫，五日连毙四人，无过而问者。茂则无亲属，魁五犹子秀和以其事上控，大吏饬县鞫之，前守李心耕已据知县鲁大治取具秀和悔状，拟杖详转矣。家瑜抵任，诧曰：「此大本薤也，可勿拔耶！」乃请提府确讯。会以荆门州违例应付云南差弁案他调，将行，再书知家瑜清贫，且有官累，使人啗以重利，至十万金，求毁稿。家瑜曰：「斗金可弃，此稿不可毁也。」去之日，囊橐萧然，父老相携送至百里外，为建却金亭。继之者为天津沈名掞，仍照县详结。杨锐志者，前所毙四人中杨茂则之同姓也，诡称茂则与魁五同案，赴大府控告。按察使郭世勳提省检验，皆实，讯悉前状，乃置再书等於法，而夺名掞、大治职。家瑜以一稿存，得免议。至是，人重其刚正，且服其先见也。

梁山舟却砚钱塘梁山舟学士同书之父文庄公诗正，官至大学士。文庄未达，居凤凰山麓，夫人夜织；儿嬉於旁，虎突入户，夫人惊绝，山舟戏如故，神色自若。亟问之，曰：「有大兽来，四顾而去，亦不知为虎也。」其後乾隆庚戌，以在籍侍讲入都祝厘，不肯诣时相门，有以祸福怵之者，勿顾也。其威武弗屈，已於幼不畏虎时徵之矣。毕秋帆尚书沅尝自楚赠大砚，不纳，使人委之而去。越数年，友有宦於楚者，仍附以还之。

桂香东却门生贽觉罗香东侍郎桂芳，嘉庆己未进士，上召见曰：「奇才也。」日见信任，不数年，登九列。家素贫窭，然门生有馈纳者，桂曰：「以束修贽先生，谊甚古，然某方任司农，岁入有俸，差足自给，不敢受。」悉封还之。

舒超铎却人参舒超铎任黑龙江将军，有馈人参者，笑曰：「吾日啖粟数升，自强健，安用是物！」取小者啖之，曰：「已领盛意矣。味甚苦，无所取也。」

姚姬传却重币桐城姚姬传郎中鼐，居乡循古礼，日讲政书於塾。有贾人子以重币聘，力却之，曰：「鲰生虽贫，不能受无义财也。」年八十余，犹着述不休。嘉庆庚午，重赴鹿鸣，赐四品章服。又数年，始卒。论者谓其品望为桐城第一。

帅仙舟不取供应嘉庆末，帅仙舟侍郎承瀛奉命谳狱陕西，地方官供应过奢，有以五彩丝线塞枕与坐褥者，其他可知。乃晓之曰：「予在家，铺垫用草，居官亦然。如此暴殄，尚识民间疾苦物力艰难耶？一夕之安，需数十金，劳民伤财，吾不忍也。」因诫员仆，丝毫不得擅取，面谕馆人搜检。有奴某，素持斋诵经，颇诚实，携备使令，觊觎一古铜香炉，思以供佛，馆人在马鞍下检出，帅怒，杖四十，逐之，赏馆人银一两，从者咸檩然。

阮文达遗产仅芦洲阮文达公元以翰林起家，敭历中外垂二十年，生平廉谨自持，而於嗜古、爱才两事，罄所入，差自给，家人生产事弗问也。晚岁，甫以三千金置一芦洲，越三十年，洲忽大涨，岁进万金。

夏修宪却万四千金新建夏修宪官元和主簿，尝奉藩司檄查办宝苏钱局，炉匠某欲谋私铸，约每卯贿以千金，计十四卯可得万四千金，总捕同知某已诺之矣，夏力持之而止。

朱为弼不受属官供张道光甲申，平湖朱茮堂漕帅为弼，由顺天府丞擢府尹，时境有蝗孽，单骑驰视，属官备供张，朱曰：「吾为蝗来，若乃蝗我耶？」

曹文正廉澹道光朝，曹文正公振镛当国，陶文毅公澍督两江，兼盐政，时以商人籍引贩私，国课日亏，私销日畅，至有根窝之名，谋尽去之。而文正世业鹾，根窝殊夥。文毅又出文正门下，投鼠之忌，至费踌躇，因先奉书取进止。文正覆书，略曰：「苟利於国，决计行之，无以寒家为念，世宁有饿死宰相乎？」文毅遂奏请改章，尽革前弊，此其廉澹有足多者。

李龠通却鹾商重赆两淮运使拥东南财赋之雄，此席得人，於库储、鹾政均有裨益。道光中叶，陶文毅整理淮纲，选江宁守平罗俞德渊为运使。俞初至扬，运库若洗，次年遂有三百万之储。稍後则为高阳李廉访龠通，亦能一尘不染，诸务肃然。去任时，鹾商例有重赆，李力却之。陈臬两浙，卒後灵榇过邗，商家仍申前请，其妻子仍力却之，谓遗命然也。

张亮基却河弁馈金铜山张督部亮基，初以中书从王文恪治扣工，适林文忠谪襄河务，见而契之。时张尝却可弁馈金三千，文忠密识诸简，未以告人也。逮张为永昌守，文忠方由西域赐环，授滇督，道谒焉。文忠懽甚，出手籍示之，则记有却金日月也。张（　双）然异之，盖不复省记矣。

林文忠却赎锾林文忠戍西域时，南中绅民有募集赎锾之举，不期而会，集白金至钜万。林闻之，邮书婉谢，而公子汝舟言尤切至，遂不果行。未几，即赐环，且重膺节钺矣。

何子贞受水返银何子贞太史绍基为湖南道州人，道州产荷花，何每携其种分赠友人。或报之金，则怒，某太守馈白银二百、惠泉水一瓮，何乃受水而返银。柏静涛却五千金柏静涛相国葰，以咸丰戊午科场事被戮，世皆知肃顺、端华之修夙憾也。柏尝於道光朝以少宰使朝鲜，朝鲜国王馈五千金，却之，请益坚，携归奏闻，请存礼部，还其使臣。

钱晓庭不妄受人惠秀水钱晓庭教谕聚朝为箨石宗伯曾孙，早岁綦贫，而性甚介，不妄受人惠。一日，尝语人曰：「昨晚断炊，仅余白米少许，供老母饘粥，而我则以炊饼二枚度一日。」然意气自如，绝不露寒乞相。及举於乡，家稍裕。大挑，得淳安教谕，未满任，即弃官归。归後以书画自给，不问外事。

罗忠节行军不取银谷罗忠节公泽南尝率师过江右某县境，有秀才某故与令稔，因往询罗之行军状况，令叹曰：「罗公真圣人，吾见行军者多矣，未见有如是整肃者。」某因往谒，将至营，适有数营兵牵一牛至，曰：「秀才来，甚好。适有民来营，愬牛为他营兵盗去，帅命吾等往索，他营兵不服，与鬬，胜之，遂以牛归。而牛主闻鬬，惊惧逸去，吾等无所归牛，今当请秀才代交牛主。」忠节克复某城，某又与他绅往谒，忠节曰：「君辈来，甚佳。今寇未受重伤，虽得城无益，吾须即往，此间现存银谷甚多，吾已命兵运置一处，汝辈可即以此办保甲团练也。」语讫，即驰马去。已而他将所带录营兵至，掠取存物，无一存者。

吴养源却鹾商赙金吴文节公熔抚浙时，鹾商献羡余八千金，却之。及殉难湖北，家无余赀，商人感其清德，欲以此为赙。公子养源曰：「若义也，先公早受之矣。先公却而某受之，是堕先公之德也，敢辞。」强之，卒不受。

吴文节检视供张吴文节督云贵时，於到省先二日，发传单，内载柴炭若干，米肉蔬果若干，余概不必备，并亲笔标识，到馆亲验。到日，乘舆至馆，於内外各室供张一一检视，次至厨，按单中所载一一收讫。次晨将行，饬所随员役皆先出，复至馆内外各室及厨覆视一周，无短失，乃登舆去。一宿所费，仅数十金而已。

姚学塽不取印结银归安姚镜塘，名学塽，居官端谨，不履要津。部曹每月有印结银，姚独不受。旧制，中外大小官员引见验看，须同乡京官出印结，结费之多少，视品位之崇卑，既出结，得分结费，輭红薄宦恃此为樵米资矣。京曹有印官可出结者，为六部郎中、员外郎、主事、宗人府起居注主事、光禄寺署正、顺天府治中粮马通判、大兴宛平两县知县。而五六品京堂、给事中、御史弗与，体制崇也。翰林院修撰、编检、内阁中书亦弗与，无印也。某省印结事务，由本省出结官分年轮管，结费即由管结官分送。

李雨苍自谓所用无毫发私李雨苍都护云麟为汉军世家，性豪迈，有奇略。同治初，官新疆，以领队大臣驻塔尔巴哈台。回人犯境，募兵讨平之，用银三十万两，上计户部，部臣奏驳，下使核减。李抗疏曰：「臣所用实无毫发私，部胥索臣资，臣无以应，故为是难臣耳。臣即复上，度终不能中程式，请径下臣刑部，以盗帑律斩臣头以谢户部，不能复上计也。」穆宗知其忠，诏勿问。

吴廷栋清操绝俗吴彦甫少寇廷栋幼时欲着好衣，又欲以功名显，太夫人训之曰：「人以衣服爱汝慕汝，是汝徒以衣服重矣。功名者，傥来之物，无学以济之，何贵乎功名耶？」吴恍然曰：「儿知之，天爵为贵。」太夫人曰：「然。」邻有质库，吴尝嬉戏其中，司事某欲试之，闻吴来，以碎金散置於地，自匿帐中。吴入门，见之，即扬声止步，不入。某起，询之，吴谓金在而不见人，脱遗失，岂能自白，某大惊叹。其後敭历中外四十余年，清操绝俗，引疾後，归无一椽，日食不给，处之晏然。时曾文正公国藩督两江，念吴贫，值中秋节，欲以三百金赠之，携以往。晤对良久，微询近状，吴答曰：「贫，吾素也，不可干人。」文正唯唯，终不敢出金而去。

翁文端母却州牧金海州学正翁咸封之夫人，文端公母也。学正尝奉檄查赈，海州牧某欲更饥民册，馈重金於夫人，请补印，夫人峻却之。

曾文正愿法林文忠之廉曾文正尝致其弟忠襄公国荃书云：「闻林文忠三子分家，各得钱六千串，督抚二十年家产如此，真不可及，吾辈当以为法。」

庞佑还金珠长洲庞佑，字申甫，性严介，取与不苟。有卖珠妪过其家，遗金珠一箧。妪归，暴病死，物主向妪家索金珠不得，讼之官，责鬻产以偿。申甫迹知之，还其箧，封识宛然，讼得解。谢以金，不受。

罗鹤山却席敬曾忠襄督两江时，幕有罗鹤山者，总角交也，性刚介，忠襄待之独厚。留连旬月，将归，忠襄语之曰：「君乏政治才，久苦无位置，奈何！适有城守营兵，照章应遣人巡视一周，即以劳君可乎？」及莅事，鹤山奉职惟谨，凡城中走倅贩夫为各营朦补行列者，术艺窳败，斥责尤厉，各营惶恐，军政为之一肃。事毕，诸僚举酒相庆曰：「君可归矣，行囊当富。」鹤山愕然曰：「余奉檄时，各营有假席敬名义相馈遗者，暮夜投金，古人所愧，悉屏斥之矣。」诸僚变色起敬。事为忠襄所知，自是视鹤山益重，及其行，以二千金赆之。

陈国瑞不受无名钱陈国瑞因事被谪，时有某侍臣重其人，怜其遇，赆以兼金。国瑞性直率，恒自称老子，乃大声谓来使曰：「老子向不受人怜，亦不受此无名钱。」力却之，来使乃怀金而退。某侍臣闻其言，因喟然曰：「国瑞固佳，然亦太野矣。」

苏老五不受贵人金光绪朝，杭州驻防旗人有苏老五者，能左手按三弦，右手拨琵琶，调合而声圆，绝技也。尝至京师，贵人试其技，予金，不受，岸然而归。吴某不没人之金囊光绪朝，吴人某甲习商於上海租界某洋货肆，主人嘉其诚，信任之。端午前数日，使携小革囊收款南市，晨出至日中，得银币千八百余元，匆匆饮於十六铺茶楼，归而失其囊，仓卒莫省所失地。主人疑其诈，皆申申詈，且谓不立返者，必送之官，甲百口莫能辨，遂大哭。

有浦东人某乙者，亦习贾租界中，方失志懊丧。是日，将渡浦归，与甲差一二分时，同过十六铺，登楼茗饮，适见有囊遗於案，取而启视之，则巨金也，既惊且喜，旋又自忖曰：「此累累者，吾若取以归，宁不足疗吾贫，且半生温饱有余矣。顾物各有主，彼或以是金故，丧名誉而殒身命，於吾心奚安！贫富，命也。吾今既见之，宜尽吾责，坐待其主者来，得归乃已耳。」於时亭午，座客仅八九可数，遍视颜色，无一似失金者，乃忍饥坐，目炯炯注人丛中，卒无得。至夕照横江，疏灯点水，楼中人尽鸟兽散，甲面色凄白，随二人仓皇至，盖甲几费唇舌，其主人始牵率以出也。乙察其真，笑迎之曰： 「子岂失金囊者乎？吾望子久矣。」言已，以革囊示之。甲感激涕零，不知所以谢，且告之曰：「非子，余今晚欲自缢。」既相叙姓名，甲以五之一为寿，不可；则十之一，又不可；则百之一，乙峻拒勿受。乃曰：「然则饮乎？」乙仍坚辞。三人者，约明日必枉顾而去。

翌晨，乙果赴约，谢曰：「吾赖子失金，得免葬江鱼之腹。昨吾将以午後一时渡江，讵渡者二十三人，中流遇急浪，闻皆溺死矣。」以一举而全两人，皆啧啧称贺。甲之主人谓乙有至性，更留与谈，俾管领簿记。女年十九，美而慧，主人契乙甚，数月，遂置甥馆。乙得凭藉，致力商业，竟拥资数十万，为富家翁。

黄土老爷却四百金黄土老爷者，满人也，谈者不言其名。光绪乙酉，选授湖南靖州吏目，家故贫乏，独行至楚，不挈僮仆。至，将纳部文於布政，乃徧谒台司，上谒，谒者索钱，不与，遂不为通。久之，不得之官，资用乏绝，衣装俱尽，流落廛市间为人担荷黄土，日得钱数十以餬其口。一日，因所与佣值不足其数，齗齗与争。时涂朗轩中丞宗瀛方为布政使，适出而见之，驻舆问故，其人以告，自称卑职。涂疑其人有心疾，置不问，麾使去。又久之，益困，至代行夜者击柝。有某官者，实主夜禁，闻柝声而不见其人，使人呼之，则自棚中出。怒曰：「汝职行夜，乃高卧欤？」将笞之。其人呼曰：「不可，吾乃官也。」某官异其言，转怒为笑，问：「汝何官？」曰：「靖州吏目。」某官大惊，而察其声，则北音也，乃曰：「信乎？」曰：「信。」「信则明日可於公廨见。」曰：「诺。」及明日，不至，问之，曰：「吾短布单衣，仅至骭耳，可以行夜，不可以见长官。」某官曰：「此吾之疏也。」以衣假之，其人乃至。审其家世及官秩次第履历，则真靖州吏目也。遂以见长沙太守。太守言於涂，涂唶曰：「然则曩称卑职者，即此君欤？」召而见之，曰：「君良苦矣。」命吏稽籍，「今靖州吏目谁也？」则摄事者瓜期久满，以代者不至，未得交卸。涂命吏趣治文书，俾靖州吏目之官，已而又谓太守曰：「此君良苦，宜稍佽助之。」乃共醵金得四百两，以资其行。

居数日，靖州吏目入辞，涂又见之，语曰：「吾前命太守以四百金为赆，小助行色。君久历艰苦，宜益刻励，勉为好官。」其人顿首曰：「敢不奉教。然所赐四百金实未敢受，已寄之长沙县库矣。」涂问其意，曰：「一官虽瘠，终胜担荷黄土时，布衣蔬食，岂不足自给，何用多金！谨存县库，备公家一日之用。」涂大嗟叹曰：「君异时必一好官也。」於是其事徧传三湘间，称为黄土老爷，而其名转不着。以都下所刊《爵秩全函》考之，则靖州吏目名寿嵩，或即其人欤？

奎乐峯却金八仙光绪朝，满洲奎乐峯制府俊抚苏日，值太夫人八秩寿辰，某令以金八仙献，立饬巡捕屏还之，曰：「是铜物，乃亦赠人耶？」人乃服其廉，更多其智。盖若明言为金，即当以通贿论，不得仅以不受置之也。

崧镇青宦囊六百金崧镇青中丞骏廉介自持，抚浙时，值六旬寿辰，不纳僚属一物，闭辕门不受贺。後卒於任，箧中仅余养廉银六百金。

炳半聋不受故旧金炳成，字集之，以左耳重听，五十後自号半聋，觉罗也。贫甚，幼好学，嗜金石书画。尝随父桂昌於浙江粮道任，从桐城吴康甫习篆隶镌刻，识钟鼎字。嗣返京师，居宣武门故第，遭母丧，货其宅，赁居南城外龙树院之东偏天倪阁。炳之为人也，能饮健谈，尤熟於国朝掌故。一介不取，故旧资以金，皆不受。以廕为都察院笔帖式，四十年不迁，岁入俸仅四十余金，不足，恒鬻书画以益之。

翁叔平不受借款回扣常熟翁叔平相国柄政时，借某国款，有司以回扣进。翁怒，却之，翌晨奏闻。德宗大怒，命密查分此回扣诸人之姓名。越日，翁入直，上曰：「昨日之事不必究矣。」言讫长叹，盖孝钦后於此亦有所受也。

翁叔平却赆金翁叔平被斥，荣文忠公禄知其贫也，赆以千金。翁不受，荣遂以翁为与有隙，而悻悻矣，实则翁欲自示以廉也。

高啸桐虑林琴南却金光绪丁酉、戊戌间，林琴南孝廉纾居杭州，甚贫悴，自言橐中赀不足四百钱者盖五年。而高啸桐太守凤岐方居杭，知之，语人曰：「林先生窘迫已甚，我欲资以金五百，顾虞其弗受，至今未敢自陈也。」

刘光第却炭敬刘光第以光绪戊戌政变罹於难，六君子之一也。生平一介不与，一介不取，古之狷者也。京官每以外省炭敬为挹注，刘独不然，有馈之者，必受呵叱。礼服仅一夹袍，一纱蟒衣，无他衣也。被逮日，出拜客，逻者返，翌晨，自缚赴刑部投到。张文襄闻其罹难之信，涕泣不能仰视，立电王文勤曰：「刘光第本即出京，之洞留之，如必见杀，则之洞杀之也。」词甚哀切。然孝钦后方盛怒，王不敢进言也。

王半唐自谓恐伤吾廉临桂王半唐黄门鹏运，清通温雅，饶有晋人风格。尝官礼科掌印给事中。某年，截取道员，旋奉旨以简缺道员用。向例，京曹截取道府，皆以繁缺用，以简缺用者，不用之别名也，为自有截取之例以来所仅见，半唐泊然安之。是岁，薪米所需至艰绌，或馈以金，辄却之。未几，复严劾某枢相，不见容於朝列，襥被出都。有载米酒及书画贻之於苏州逆旅者，留书画，返酒米。其人再三慰劝，半唐曰：「君毋尔，恐伤吾廉也。」卒不受。

李超琼却万金李超琼，字紫璈，以名孝廉仕江苏，历宰上元、长洲、武进诸县，所至皆有声。登上上考，以卓异荐，最後宰上海。殁无余资，几无以敛，上海士绅为敛资恤其遗族。其宰上海时，有侨商某积资累千万，为匪人所涎。枭酋范高头者，为省吏所获，鞫讯时诬供某窝赃。李廉知其冤，密招某，告以危。某具陈生平，李曰：「吾固知尔无与，行且穷鞫范。」再讯之，知其诬，范亦自服。某感李，以万金为寿。李曰：「是货也。吾问心，固不敢诬人为盗也，何德为！」悉返其资。然其时李已亏负累累，某再三请，力拒之。

杨奎廉洁杨奎，奉贤人，年十六，为某家仆，性勤慎。主人应试棘闱，前後凡七次，奎靡役不从。已而命司帐籍，历二十余载，未尝有废事。一日，主人嘱某戚赴某地收债，而以奎为之副。戚谓负债者曰：「尔与吾金若干，吾归言之，为缓其偿。」负债者喜甚，以金与二人，奎曰：「主人遇我厚，乃受贿以败彼事乎！」卒不受。

丐拾金不昧丐某，燕人也，恒行乞於宝坻之市。一日，有策马而驰者，颠播，裂其囊，囊中金宝散於道侧。丐呼之，不应，狂奔而去，丐乃起而拾之。自忖曰：「吾其以此易钱乎？彼市主必疑吾为盗，吾无以自白也。且缉捕者见之，必为所攘。即不然，同侪艳吾多金，鲜有不谋而夺之者。然则此祸基也，不如献诸官，以脱吾祸，非旷然自得之道乎？」遂投献邑宰。宰奇之，曰：「得遗失物者给之半，律有明条，汝其受诸。」丐叩首曰：「小人无罪，怀璧其罪，知之审矣，非所愿也。」宰益奇之。既而金主驰归，呈诉邑宰，宰语之故，还其宝物。金主再拜曰：「小人何幸而值此义士！渠之所虑者，无宅以庇身耳。愿助之置宅。」宰曰：「能如是乎？余当给以资本，且旌其善。」乃呼里长为之谋宅於市廛，置货立业，且表其额曰「拾金不昧」。

太祖躬行节俭太祖尝出猎，雪初霁，虑草上浮雪沾濡，撷衣而行。侍衞辈私语曰：「上何所不有，而惜一衣耶？」太祖闻之，笑曰：「吾岂无衣而惜之，吾常以衣赐尔曹，与其被雪沾濡，何如鲜洁之为愈。躬行节俭，汝等正当效法耳。」自是八旗臣民无敢以褕衣华服从事者。

京官策驼入署国初风气淳朴，京朝官多有策驼而入署者，後易骆驼为马，最後易马为车。

圣祖宫中费用少於明康熙己巳，大内发出明代宫殿、楼亭、门名摺子，又宫中所用银两及金花铺垫并各宫老媪数目摺子令王大臣等察阅。诸臣等覆奏：「查得故明宫中，每年用金花银共九十六万九千四百余两，今悉已充饟。又故明光禄寺每年送内所用各项钱粮二十四万余两，今每年止用三万余两。明每年木柴二千六百八十六万余斤，今止用六七八万斤。明每年用红螺等炭共一千二百八万余斤，今止用百余万斤。各宫床帐、舆轮、花毯等项，明每年共用银二万八千二百余两，今俱不用。又查故明宫殿楼亭门名共七百八十六座，今以本朝宫殿数目较之，不及前明十分之三。至故明各宫殿九层，基址墙垣俱用临清砖，木料俱用楠木，今禁中修造房屋，出於断不可已，凡一切基址墙垣俱用寻常砖料，木植皆用松木而已。」

庚寅，圣祖谕大学士等曰：「明季事蹟，卿等所知，往往皆纸上陈言。万历以後所用太监，有在御前服役者，故朕知之独详。明朝费用甚奢，兴作亦广，一日之费，可抵今一年之用。其宫中脂粉钱四十万两，供应银数百万两，至世祖皇帝登极，始悉除之。紫禁城内一切工作，俱派民间，今皆现钱雇觅。明季宫女至九千人，内监至十万人，饭食不能徧及，日有饿死者，今则宫中不过四五百人而已。」又谕户部曰：「国家钱粮，理当节省，否则必致经费不敷，每年有正额蠲免，有河工费用，必能大加节省，方有裨益。前光禄寺一年用银一百万两，今止用十万两；工部一年用二百万两，今止用二三十万两。必如此，然後可谓之节省也。」

王文靖祭墓用蔬果宛平王文靖公熙尝训其子云：「祭墓无以牲牢，以蔬果代。」人有言其过俭者，王曰：「今以宰相祭墓，诚为太俭，日後子孙侪於庶人，则易於措办，若敖氏之鬼可不至馁也。」

汤文正有三汤之称汤文正公斌尝官岭北道，赴任时，雇一驘，载襥被出关。移疾受代，衣物了无所增。及抚江苏，日给惟菜韭。一日阅簿，见某日市只鸡，愕问曰：「谁市鸡者？」仆叩头曰：「公子。」大怒，召公子，使跽庭下，责之曰：「汝谓苏鸡值贱如河南邪？汝思啖鸡，便归去，恶有士不嚼菜根而能自立者！」并笞其仆而遣之。

某日，遇寿辰，荐绅知汤绝馈遗，惟制屏为寿，辞焉，启曰：「汪琬撰文在上。」乃命录以入，仍返其屏。

内擢去苏，敝簏数肩，不增於旧，惟二十一史则吴中物。汤指谓祖道诸人曰：「吴中价廉，故市之，然颇累马力。」其夫人乘舆出，有败絮堕舆前，见者为泣下。至京，贫益甚，赁居委巷，御寒仅一羊裘。冬月入朝，衞士识与不识，咸目之曰：「此羊裘者，即汤尚书矣。」

吴人於汤有「三汤」之称，三汤者，豆腐汤，黄连汤，人参汤。盖人参虽亦如豆腐汤之清，黄连汤之苦，而有益元气也。

汤文正贫无以殓汤文正殁於京邸日，同官唁之，则卧板床上，所衣为敝蓝丝袄，下着褐色布袴。检其所遗，竹笥中有俸银八两。崑山徐尚书乾学赙以二十金，乃能成殡。

于清端有青菜之称于清端公成龙自江防迁闽臬，舟将发，趣人买萝卜，多至数石。人笑曰：「贱物耳，何多为？」于曰：「我沿途供馔赖此矣。」其自直隶赴江宁也，与幼子赁驴车一辆，各袖钱数十文，投旅舍，未尝烦驿递公馆也。在制府署，日惟啖青菜，佐以菜把， 「 即咸菜之缚而成把者。」 江南人咸呼为「于青菜」。仆从无从得茗，则日采衙後槐叶啖之，树为之秃。诸子冬衣褐，或木棉袍，未尝制一裘。年饥，则屑糠杂米为粥，举家食之。客至，亦以进，谓曰：「如法行之，可留余以赈饥民也。」

官楚时，长公子将归，署中偶有腌鸭，刳半与之。民间有「于公豆腐量太狭，长公临行割半鸭」之谣。清端卒之日，僚吏入哭，见牀头敝笥中惟绨袍一袭，靴帯二事及粗米数斛，盐豉数器而已。

赵恭毅购物武进赵恭毅公申乔尝令商邱，时白太夫人就养官署，寄家书购物，仅红头绳一两、胡粉一匣。由偏沅巡抚迎驾清江，往返所用仅白金五十两耳。

张伯行以节俭率属仪封张清恪公伯行历官二十余年，所至以节俭率属。莅闽时，官廨帷幕皆锦绣，悉命撤去。比移吴，先檄所属禁陈设，奢侈之风为之一变。

朱文端以崇俭为政高安朱文端公轼尝抚浙，以崇俭为政，谕民嫁娶之节，里党宾蜡、宴会止五簋，俱有常品，人呼为「朱公席」。偶出行，见一妇盛妆，问其夫，为卖菜者。命入署，使人导之至厨下，问谁为夫人。时夫人与女奴杂作，妇莫之辨，指示之曰：「炊者夫人也。」命留侍夫人午饭，馔惟蔬菜，食毕，命之出。

汪周士不侈衣食汪文桂，字周士，桐乡人。康熙戊子、己丑间，邑中旱涝相继，设粥厂，立药局，全活甚众。丙午，被水灾，首倡振济，以食饥民。性俭约，有质库在苕溪、云间，晚年犹往来按行执事。人有衣美衣服者，闻汪至，必易布素而出。姻党具常馔，欣然一饱；或盛筵，则不乐。尝曰：「财当为有用，徒侈衣食，是委诸壑也。」

来成夫敝衣缕裂来成夫，名蕃，萧山人。十岁出试，辄冠军。精六书，能作古文、鱼籀、大小篆、殳隶、八分，第不轻作写。好立名节，人有以东汉人物相拟者则喜。家贫，敝衣缕裂，所储图史外，惟缾盎十余，实米盐、紵絮於中。每出行，书衣笔袠，手自持抱，至两肘累累，蔽以博袖，俨如五石匏也。

高宗俭德高宗自少至老，衬衣及裤皆以高丽布为之，寒暑无间，尝谓民间之着纺绸裤者为暴珍天物。其冬夜煖足，不用汤婆子，恒以大鹅卵石置炉火中，煨至极热，裹以旧絮，置於衾。

高宗废躬耕彩棚先农坛在京师永定门内之西，周六里，缭以周垣。岁三月，上率王公九卿躬耕。旧制，设彩棚於田。乾隆戊寅，上谕：「耤亩所重劝农，黛耜青箱，畚锸蓑笠，咸寓知民疾苦之意。而设棚悬彩以庇风雨，义无取焉。吾民凉雨犂而赤日耘，虽襏襫之尚艰，岂炎湿之能避？且片时用而过期彻，所费不啻数百金，是中人数十家之产也。其饬除之！」此後遂为定例。至耕耤之乐，不同他典，所用有腰鼓、拍板，所歌皆御制禾词，每歌一句，偃旗一次，上四推毕，诸王及诸臣始耕。

孝贤后俭德孝贤后富察氏，传文忠公恒姊也。性节俭，平时髻插通草，织绒花，不御珠翠。珍惜金银线索，岁时进呈高宗荷包，惟以鹿羔（毛蒙）毧缉为佩囊，仿先世关外之制，寓不忘本也。

邵学址自奉之俭鄞邵学址，名基，为康、雍、乾三朝近臣，久以卿贰参匦司，先後侍直两书房，出抚江苏。方贵盛时，妻不衣帛，旁无姬侍。客至，鱼菽萧然，人多议其矫。及卒，谕祭使者至门，隘巷不足容肩舆，则步以入，矮屋不足以容广筵，则毕事於檐溜之下。

甘庄恪月用银十六两乾隆初，高宗坚意复三年丧，诸臣莫详其制。吴江甘庄恪公汝来时官礼部，依据经注，参定大礼，繁简悉当，後皆遵之。一日，暴薨於署，同事者为讷亲，自至其家告之，见老妪缝纫於庭，讷呼曰：「传语夫人，君家主暴薨於署矣。」妪愕然曰：「汝为谁？」讷备告其故，老妇大哭，始知即夫人也。讷问：「有余赀否？」夫人曰：「有。」启囊，出银八两，曰：「此志书馆月课俸也，俸本十六金，计日以用，此所余半月费也。」讷因感泣，代具衣衾殓之。奏於上，上亦感动，命内务府理其丧，入祀贤良祠。

陈文恭裁纸临桂陈文恭公宏谋为冢宰时，掾吏日呈小摺，陈於其无字处，皆裁取之。时方修则例，每卷批駮之小签，皆此纸也。又外僚书禀，率用红纸手版，陈答书讫，裁其衔名还之，余纸留作别用。

李清时葛帐布衾李清时抚山左，薨於任。病笃时，羣僚咸诣卧榻致问，见其葛帐布衾，宛然穷秀才风。口授遗摺讫，勖属吏以作好官延世泽为词，遂坦然而化。

金会川好俭吴县金会川按察祖静，平居多礼而好俭，尝语人曰：「惟俭可以惜福，惟俭可以养廉。」起居饮食，澹泊寡营，溽暑祁寒，不炉不扇，每日早起晚罢，向夜砚火荧荧，苦志明经不逮也。

朱文正新年着棉袍褂朱文正公珪崖岸峻绝，一介不取，历官中外，无敢以苞苴进者。及陟正卿，清贫若寒素。某岁新年，值大雪，往贺裘文达公曰修，文达见其所衣为棉袍褂，乃曰：「范叔何一寒至此？某欲效古人以绨袍赠君。」即呼仆入内，取貂裘一袭奉之。急辞谢曰：「良友多情，固所深感，然朱某固一介不取，生平未尝失节。且貂裘亦仅壮观，若云御寒，则已着重棉矣。君不见道旁雪中尚有多数赤身僵卧者乎？彼与某，皆人也。某较彼已有天堂地狱之别，敢不知足！君盍以赠我者移赠若辈乎？」文达急谢过，曰：「君真道德士，当谨遵仁人之言。」急呼仆持貂裘付质，以质价购棉衣数十袭，至市给贫民。

刘文定自叹俭陋刘慎涵，名纶，諡文定。少在尹文端公继善幕府，旋以乾隆丙辰宏博第一入词林。汪文端公由敦爱其才，兼重其度，晚年尤与相契。或尝以要事缮奏稿，夜半诣文定，请阅，文定起难　火烛，操笔点定。时仲冬寒甚，文定呼三公子具酒脯，而厨传已空，仅有白枣十余枚以侑酒，文定亦自叹俭陋焉。

王文肃饼饵充饥王文肃公安国性刚毅，操守廉洁，屡历膴仕，贫如故。每早登朝，家不举火，偕幼子同舆往，入内进餐，惟市饼饵数枚，令其子坐舆中食之充饥而已。履懿王与之善，尝佽助之，辞不受，曰：「忝在九列，不敢与王有所交结也。」

嵇文恭膳无兼味嵇文恭公璜，晚年予告，常膳至不能具兼味。薨未一载，京师宣武门外嬾眠胡同第宅属他姓矣。

尹均饮豆汤乾隆朝，内阁典籍尹均性好俭，子内阁学士壮图，均好饮豆汤，月必数设，呼子若孙共啖，曰：「此吾乡味，若曹即富贵，慎勿忘。」与阁学同朝，父子入直，常共载一车。诸城刘文清公墉尝叹曰：「尹舍人可谓以清白遗子孙矣。」

戴简恪粗服敝车戴简恪公敦元官司寇日，朝士呼为「破败书厨」，以其万卷罗胸而粗服敝车，外观极寒俭也。

王述庵出无仆青浦王述庵侍郎昶读《礼》家居，以事赴姑苏谒巡抚，无从仆，至市雇肩舆。欲令舆夫投刺，舆夫呼之曰「老伯伯」，且曰：「此乌可胡乱为之？汝青浦人，大不知法纪。昨岁丁獃子到此，通报者皆获罪。谁则以几十文钱受谴责乎！速去，毋相累！」王因自赴号房通报，既见巡抚而出，舆夫遁矣，乃徒步回。

翟咏参性俭而厚泾县翟咏参，字星文，家久落，轻财如故。性俭而厚，虽囊无一钱，时恻恻具嗟闵惸独意。父授狼裘一，严冬弗御，问之，曰：「见村人无絮袄者众，滋不安耳。」

德瑛不具驷马尚书德瑛年六十余而官太常寺卿，又二十年始擢户部尚书，已八十余矣，与朱文正、王文端等作五老会，时人荣之。德貌清癯，性俭，官至司徒，家不能具驷马，人比之公孙弘。尝入直枢庭，其属吏告人曰：「他费不具论，即四时衣冠之赀，我公即未能具也。」

李恭勤以俭矫俗乾隆辛卯，李恭勤公继福康安而督四川，时方用兵大小金川，思以俭矫俗，乃与僚寀约，府州县无事，非公事不得至省，至亦有期限，届期必归，不得蓄音乐，不得侈宴会，不得饰舆马衣服。

在官数年，未宴一客，属吏亦无置酒饮之者。一日，有新简成都将军抵任，则俟其眷至，馈以烧羊蒸豚，为佐家宴而已。署中届除夕，惟制饽饽无算，俟元旦朝贺毕，自布政司以下皆享之，佐以四肴，且同食焉。

徐司马务为省约钱塘徐石船司马绍基为文敬公潮曾孙，文穆公本孙，润亭宗伯以煊子。乾隆中叶，官淮安同知。时江南全盛，淮上为河工人员所集之地，风俗浮夸，服食奢侈。司马体晏子国奢示俭之意，务为省约。尝与同僚会话，或言其鞾敝，则笑曰：「帮虽敝，底子佳也，且不犹胜於徒跣而行者耶？」

董文恪力矫华侈上元董文恪公教增以翰林入直军机，出为外吏，强毅不阿。任川藩时，俗尚华侈，董力矫之，务为俭约。每公宴，诫不用优伶。总督勒保以春酒召，董至门，已通刺矣，闻音乐声即返。勒为之撤乐，乃复至，饮尽欢，风尚为之一变。

陈思敬不衣绮纨陈思敬，字泰初，同安人，乾隆某科副贡生。自奉至俭，生平未尝衣绮纨。晚年，用稍窘，或劝其为子孙计，则叹曰：「自古岂有丰啬常在一家者耶？子孙宜自振，吾知行吾意而已。」

刘文清敝衣恶服乾隆末，和珅当国，穷极奢侈，翰苑部曹多效所为，衣袿袍褶争妍鬬奇，其悃愊无华者皆视为弃物。惟刘文清公敝衣恶服，周旋班联中，曰：「吾自视衣冠体貌无一相宜，乃能备位政府，不致陨越者何也？寄语郎署诸公，可憬然矣。」

刘全母不忘旧日景况和珅之奴刘全，幼时为人执鞭，家甚贫。和揽权时，甚倚任之，屋宇深邃，至百余间，士大夫不肖者争与联婣。而其母甚贤，全富时，其母必日索腐豉下餐，曰：「昔日思此而不易得，今虽豪富，敢忘旧日景况耶？」故全禀受母教，罔敢干犯国法。子某甚不肖，致有京师南郊私毙人命事，遭刑诛，而全母卒善终。王培铸终身素服三年之丧，人子为父母持之，或父已前卒而祖父母亡，为长孙者亦持丧三年，为承重服，皆谓之曰丁忧。常服色黑或白，以布不以帛。乾隆末叶，山阴有申韩家王培铸者，年二十一即幕於外，至四十五岁而返，凡官幕之与相识者，绝未见其身有衣帛之一日也。盖培铸逾冠即丧母郑氏，期年，父穑文续娶寿氏，方二年而寿卒，卒未半载，父又续娶孙氏，一年半又卒，是培铸已持丧九年矣。方孙氏之丧及禫，而穑文卒，服除，则又丧其兼祧母温氏。温卒将二年，而兼祧父酉俊续娶木氏，未一年木卒，甫释服，而酉俊忽以疫卒。於是培铸又持丧十二年。时祖母杜氏犹在堂，痛其两房子媳之相继物化，仅有一孙培铸而又频年远游不得见也，日夕哀伤，遂致疾，距酉俊之殁方三年而亦卒。培铸至是，盖服三年之丧二十有四年，而亦老矣，以积棺未葬，遂辞馆归。或曰：「培铸亦尝数持三年之丧，特未必緜緜延延缟素相续，至二十四年之久耳。其殆天性俭约，饰言丁忧，可不衣帛。」至谓其假此名义以纳赙金，则苛论也。

胡光北衣食之俭乾、嘉间，浏阳胡光北尝肄业长沙岳麓书院，其後同学者宦蹟半天下，交游奔趋，俨如朝市，不与之通只字，虽於夙所最契之罗麓西太守、严乐园按察亦然。性好俭，浏阳土产有葛绸、夏布二种，葛绸薄如蝉翼，一名银葛，以其有白光如银也，其值倍於夏布，胡终其身未尝一御也。食无兼味，佐脱粟者野菜而已。炊时，邻人闻其庖中有肉香，则必曰：「今日胡先生祀祖矣。」光北，字楚良，号学山。

仁宗禁止万寿演戏仁宗五旬万寿，御史景德奏请於万寿节令城内演戏，设剧十日，岁以为例。得旨以景德冒昧陈奏，照溺职例革职，并发往盛京差遣，充当苦差。

朱文正身後萧条朱文正公薨日，卧处仅一布被布褥，其别舍则残书数箧而已，见者莫不悲感。仁宗亲赐奠，甫至门，即放声大哭，赐以挽诗，有「半生惟独宿，一世不言钱」之句。

汤文端宦京无安宅汤文端公金钊，萧山人，嘉庆己未进士，出朱文正门，朱甚器之。性质朴，悃愊无华。官词林时，寓光明殿左廊房，为童子师，及任祭酒，尚居地安门外文昌宫，无安宅也。及视学江南，仆从惟数人，自阅课卷，暇日携书至江阴君山上，诵读终日，自笑曰：「此亦可谓玩物丧志矣。」

文端官卿贰日，不蓄车，入朝则赁诸市，一仆跨辕而已。京官子弟多从阅文，一日退食後，至某徒所，谈文稍久，为具小食，知汤不喜丰，肉一柈，胡饼数枚，汤问曰：「食肉乎？」对曰：「然。」问几何，曰：「不过一斤。」攒眉摇首曰：「此胡可，未免费矣！」有缓急求助者，视亲疏量为应之。最恶装饰。来子庚观察入都，见其冠有饰，故问何物，答以宝石，曰：「宝当藏之於心，不在冠也。」

周子西之俭为吝青浦周子西富而俭，实吝也。当暑，曝水於日中，俟其热，以为盥澡之用。夜捣米，不燃灯烛，辄坐其旁，默识舂数，以验糙白。竈下灰积久，见少，持筛簸扬之。又恐妨妻女纺绩之日力，治繲提汲皆亲任之。遇病服药，将生者咽嚼，谓弃其渣可惜，且省薪炭也。嘉庆丁丑秋，忽大病，不服药，遂卒。

姚祖同嫁女不用鼓乐姚祖同抚直隶时，嫁女日不用鼓乐，潜送之出城。

裕庄毅自奉菲薄裕庄毅公泰髫年时，考取繙绎中书。家贫，日趋内阁必徒步。母李太夫人与钱买小食，每归，多不用，故既贵显为督抚，於民生之困苦莫不洞知，而自奉菲薄，澹然如老书生。

许子位食脱粟许子位尝知闻喜县，携一子、一仆至官，食脱粟饭，佐以青菜。往来郡省，策蹇而行。贽上官者，诗扇而已。

黄蛟门不裘不帷黄蛟门，名以旗，嘉庆朝之江宁增生也。父有遗产，殁後，五子均分，蛟门以长男独不与。既贫甚，常为童子师以自给，盖冬不裘、夏不帷幕者三十余年，冠履虽垢敝不易也，时有补缀痕。有笑之者，惟以一笑为答。常膳不具兼味，人或招与饮食，必坚拒逃匿，须要觅牵持，不得已而後至，经数日，辄相酬，其丰腆恒倍之。

宣宗节俭宣宗中年尤崇节俭，尝有御用黑狐端罩，衬缎稍阔，令内侍将出，四周添皮，内府呈册需银千两，乃谕勿添。明日，军机大臣入直，谕及兹事，自是京官衣裘不出风者十有余年。

宣宗所服套裤，当膝处已穿，辄令所司缀一圆绸其上，俗所云打掌是也。於是大臣效之，亦缀一圆绸於膝间。一日，召见军机大巨，时曹文正跪近御座，宣宗见其缀痕，问曰：「汝套裤亦打掌乎」？对曰：「改制甚费，故补缀。」宣宗问曰：「汝打掌须银几何？」曹愕眙久之，曰：「须银三钱。」宣宗曰：「汝外间作物大便宜，吾内府乃须银五两。」又尝问曹曰：「汝家食鸡卵，须银若干？」曹诡对曰：「臣少患气病，生平未尝食鸡卵，故不知其价。」

孝贞后崇俭孝贞后圣德巍巍，尤崇俭朴，宫中器用，一切用银，起居饮食皆有常节，所役内监亦仅七十余人。

散秩大臣之俭有入都应试者，赁一巨室，主人为一老者，酬应颇周，时出闲谭，常日每服短後衣，拖双屦，携长柄篮，躬自出外市物，羣以其寒俭也，不为意。一夕，漏方深，众已睡，忽闻堂上諠譁声，仆从纷纷然，似出入甚忙者，又似有踶啮声在中庭踯躅不已者。应试者潜披衣起，自窗隙窥之，则堂上下镫火烂然，老者已蟒服补褂，戴孔雀翎，冠绯顶，自内出，即乘舆去，灯烛遂灭。因急起同伴，具告之。久之，将复睡，忽隐隐闻马嘶声，未几，其声益近，似将入门者。时天微明，果见老者朝服自外入，至堂前降舆，从容进内去，仆从均伺主人入，乃扰扰牵繮挽舆出。众乃大怪，方猜度间，忽有人叩门，启视，则一仆也，入内私问曰：「君等顷有所见否？」皆曰：「然，敢问何也？」仆遽摇手曰：「慎勿声。此某宗室也，以与皇帝渐疏远，故非遇大事不朝，仅居家食俸，为散秩大臣而已。今以令节，故特往朝。惟主人以贫故，深自讳匿，慎不可问，否则必遭逐也。」既而天大明，主人出，仍蹑双屦，服短後衣，携篮市物如平时。周天爵夫人无命服东阿周天爵初任怀远令，单车赴任，久之，始迓其母妻至署。夫人事纺绩，官舍萧然。适度岁，僚眷相往还，而夫人无命服，怀远地僻不易购，周又不欲假诸缙绅家，典史孔某，平阳世家也，检笥中旧七品服献之，始得贺岁成礼。曾文正夫人纺棉纱曾文正公国藩驻师安庆时，其夫人及其冢妇刘氏在署中，每夜同纺棉纱，以四两为率，二鼓後即止。一夜，不觉至三更，长子惠敏公纪泽已就寝矣，夫人曰：「今为尔说一笑话，以醒睡魔可乎？有率其子妇纺至夜深者，子怒詈，谓纺车声聒耳不得眠，欲击碎之。父在房应声曰：「吾儿可将尔母纺车一并击之为妙。」」翌日早餐，文正为笑述之，坐中无不喷饭。时有邓伯昭孝廉者，性古执，在江达川方伯幕中，闻之赞叹，谓可以破除官场家人骄惰之习，力劝方伯制纺车，强其妻效之，终日不能成一丝，人笑以为迂。

左文襄絮裘木案左文襄公宗棠刚果强毅，至耄年，精力不衰，虽兵间积苦，未尝以况瘁形於辞色。边塞苦寒，雪压行帐，惟拥缁布絮裘，据白木案，手披图籍，口授方略，自朝至於日中昃，不皇暇食，军事旁午，官书山积，亦必次第省治之不稍休也。

萧敬孚自买菜桐城萧敬孚学渊博，曾文正公尝荐之，馆於上海之江南制造局，垂三十年。赁居城西，辄自提篮入市买菜，居停主人坐马车遇之，曰：「此萧先生也。」亟与为礼，命仆代携之行。

彭刚直崇俭衡阳彭刚直公玉麟力崇俭朴，偶微服出，布衣草履，状如村夫子。巡阅长江时，每赴营官处，营官急将厅事陈设之古玩及华焕之铺陈一律撤去，始敢迎入。副将某方以千金得玉钟一具，一日，闻彭至，捧而趋出，忽失足，砰然堕地。彭适入，见之，微笑曰：「惜哉！」副将慴伏，至不敢仰视。又尝饭友人处，见珍馔必蹙额，终席不下箸，惟嗜辣椒及豆豉酱。又有人尝谒之於退省庵，时岁首，彭衣茧绸袍，加老羊皮外挂，已裂数处，冠缨作黄色，室除笔砚外，竹簏二事而已。久之，命饭，园蔬数种，中置肉一盘。饭已，出，或告之曰：「此已优待君矣。」

刚直赴苏，适楚南会馆举行团拜，预焉。是日召优演剧，午後在阶下闲立，见一人帽缀披霞宝玉，衣品蓝漳缎袍，昂然入，意必同乡子弟也，颔之，与为礼。其人置不理。乃询左右，则唱花旦之吴兰仙也，大怒，立命缚之出，呼杖，将毙之。兰仙膝行至织造前，乞缓颊，织造再三陈请，众亦环求，怒始已，仅命褫其服，逐之出。兰仙自是声名顿落。

德宗崇俭恶奢德宗崇俭恶奢，每遇进膳，便云：「诏书屡有卧薪尝胆之语，而朕终日所尝者为何？朕心殊不安。以後进膳，不得过事肥美。」

德宗尤恶机巧玩物，其崇尚西法，纯出於保国救民之念，外间所传某侍郎入对，必怀西人玩物以进而得邀圣眷者，皆蜚语耳。秀水沈淇泉学使衞於光绪甲午殿试前，补行覆试，其诗结联颂圣处曰：「圣朝崇本务，奇技绌重洋。」阅卷大臣原定一等第十名，及进呈，特以朱笔密圈，拔置第一人，观此可知德宗之俭德矣。

孝钦后禁宫人滥费孝钦后好货财，然亦恶人滥费。一日，宫眷启一裹，欲断绳，不许，既解之，命将纸摺叠，与绳同置於屉。孝钦有时赏官眷钱，每人与一小簿，宫眷用钱皆须记载於上，至月杪则躬自查阅一次，费则责之，俭则奖之。

天下俭一国俭光绪初年，有「天下俭一国俭」之谣。「天下俭」者，为李用清，其自江西原籍起复入京时，徒步三千余里，未雇一车骑。及抚云南，则日坐堂皇理事，夫人即居其旁之小室。将产时，不雇接生媪，既产，遂毙。其仆怜之，为市棺，稍昂，以为费，令易薄者。已而子亦死，仆又为市小棺，叱曰：「安用是！」乃启夫人棺纳之。「一国俭」者，为李嘉乐，其为江西布政使也，常薙发，每次与二十文，已而询其仆曰：「薙发匠得资，亦得意否？」仆曰：「外间薙发皆四十钱，今殊不满所望，已垫付数十文使去矣。」李怒曰：「吾家中薙发才须十二文，今多与之，已大过，汝乃更益之乎！此後不须彼矣。」盖李之夫人亦能供待诏之役，不假他人手也。後二李均被劾。

阎文介崇俭阎文介公敬铭官部曹时，胡文忠公林翼奏引办湖北粮台，崇尚俭朴，风为之变。及抚山西，则躬御布袍，所着鞾下缎上布，其夫人纺绩於大堂之後，僚属诣谒者，惟闻暖阁旁机声轧轧而已。冬月衣縕絮袍，出示僚属曰：「此中之絮，内人所手弹也。」

文介将至晋，语其戚某曰：「宜多携搭连布。」此布至粗且厚，抵任，首制以为袍褂。属员有用摹本缎者，辄斥之，谓：「方今兵书旁午，汝辈何尚奢侈。审如此者，必多财，可捐资充军饷。」属员等乃皆以搭连布为袍褂。戚所携布且尽，价大涨。有知县某以进士即用，尝徧假贷华贵之衣及诸佩物，服以入见，文介责其奢，对曰：「卑职需次此间，所得宦囊仅足制衣物，实再无此多金购搭连布，故服旧衣入见，虽被参劾，亦无可避。」文介惭不复语，自後虽有着摹本线绉者，亦不复致诘矣。

文介所御肴馔极粗恶，尝招新学政饮，所设皆草具，中一碟则为乾烧饼也，文介擘而啖之，若有余味。学政终席不下一箸，故强之，勉尽白饭半盂，归语人曰：「此岂是请客，直祭鬼耳！」

李用清为文介门生，守苏州时，访知陆稿荐薰腊店卤锅外围之面饼，价廉而味美， 「 卤锅上用蒸桶，汁易侵出，围以生麦面，汁渍入，卤锅熟而饼亦熟，贫家购以当肉食。」 告其中丞，因共令其店分进此饼以为常，苏人传为笑柄。及擢陕西布政，署中不具厨传，宴客则取之旗亭。有某酒楼以方伯初次定席，殽馔精美，计值甚廉。其後宴客，皆责如前例，酒楼主人遂移他处以避之。李在签押房，见仆抱衣出澣，云：「何不交太太洗之」？仆言：「太太今无暇。」则云：「俟明日。」陕抚叶伯英後因事劾李去，文介在枢府力争，失上意，乞罢。光绪壬辰，文介薨於解州，遗摺入，初拟恤典甚渥，後悉改常例，独谥以文介。孝钦后常语人曰：「可恨阎敬铭骗一好谥法去。」孝钦好侈，文介管户部，阴加裁节，故有此语也。

阎文介恶华字阎文介管户部日，临桂谢春谷启华官主事，充云南司主稿，兼北档房。一日，文介谓谢曰：「取名何必用华字？」谢固别有奥援者，从容对曰：「中堂以华字为嫌，然则取名当用何字耶？中堂异日若奉命转文华殿，抑亦拜命否耶？」文介默然，不以为忤也。

衞荣光之俭光绪朝，浙抚衞静澜中丞荣光以节俭着称，其便服多补缀痕。蓄一羊裘，鞹矣，衣以见客，不怍也。夜於签押房阅文牍，案仅竹灯檠，荧荧如豆而已。尝召客晚餐，肴三簋，客出，方呼灯送，仆以无烛对，客逡巡去。一日，其仆购烧饼油条二大盘，幕僚问之，则曰：「今为中丞夫人诞辰也。」

钱塘丁氏之俭钱塘丁竹舟主政申、松生大令丙为同怀兄弟，家充殷盛，而性好俭，恶衣恶食，惟志於道。凡撰拟文字，所用纸，每就残余者墨之。外来书函之封套，或翻用其里，或加签其上，不浪费也。杭城慈善事业，主政、大令主持者有年，大府倚重之。大令谒大府，辄徒步而往，使人挈礼服，至官厅易之，其俭如此。然俭而不吝，睦婣任恤，着於里闾。主政之子修甫舍人立诚，大令之子和甫舍人立中，亦皆有父风，每敝衣冠行於市，见者不知其为富人子也。

李秉衡之俭李秉衡巡抚山左时，颇以俭德着，居恒衣冠闇敝，与赵舒翘同。所衣棉袍，缝裂，絮缕缕然漏於外，或睨之而笑，则须发怒张，厉声曰：「此出风也，汝不识耶？」一仆戴新红雨缨帽，李见而大恚，发县，笞数十，逐之去。自是属吏多有鹑衣百结而行庭参礼者，李则极口称之为廉吏。

杨古酝之俭娄县杨古酝大令葆光，名宿也，性俭约。自浙罢官归，出必徒步。年七十九时，腰脚犹健，尝与徐珂游苏州，步行至虎邱，登千人石，珂喘息甫定，倚石小坐，杨犹徘徊赋诗，不觉其劳。归途饮於花步里之酒楼，食前方丈，杨下箸者二簋而已。珂诧问之，杨曰：「晚年宜戒饕餮，餐廑兼味，虽宴会亦如是也。」

赵廉昉李审言之俭赵能官，字廉昉，与李审言详为中表兄弟，少时居审言家读书。审言妻赵氏为廉昉女兄。廉昉与审言各健饭，酸虀尺韭，率尽数盌。釜罄，赵氏每食铛底焦饭，或竟忍饥，诡云已食。以是有怨訽之者，并及赵氏，审言与廉昉若不闻，而互厉於学。二人恒共亵衣一袭，赵氏递澣之，计日以易，不失先後。

朱吉甫待客至俭朱吉甫，光、宣间人，待客至俭，菜则园蔬，鱼必亲钓，曰：「是有真滋味，市品远弗逮也。」







明智类 雅量类