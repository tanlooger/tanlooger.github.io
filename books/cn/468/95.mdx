---
---
---
title: 知遇类
---



知遇类

汪钝翁知宋既庭畴三宋既庭与宗弟畴三俱以孝廉知名，时称大宋、小宋。或问汪钝翁曰：「大宋何如人？」汪言阮思旷都不及真长、逸少，而能撮有诸人之胜。

赵千门知王丹麓王丹麓早年高隐，甚负才望，莱阳赵千门司李亟称之，喻以天地私蓄。丹麓名晫，杭人。

应嗣寅知张元时辞奇杭人张广平，名元时，少与弟辞奇同执经於应嗣寅之门，应亟称赏之，赏赠广平以诗云：「子既张目无不识，弟亦下笔如有神。儿如亚子真可畏，元方季方安拟伦。」後果以诗文着称於时。应名撝谦，仁和人。

查伊璜知吴顺恪海宁查孝廉培继， 字伊璜， 明崇祯时名士也。 家居岁暮， 值雪， 偶步至门， 见一丐避雪庑下， 强直而立， 心异之， 因呼之入， 坐而问曰：「闻市中有手不曳杖， 口若衔枚， 敝衣枵腹， 而无饥寒之色， 人皆称为鐡汉者， 汝耶？ 」曰：「是也。 」问：「能饮乎？ 」曰：「能。 」因以壶中余酒倾瓯与饮， 丐者举瓯立尽。 查复炽炭发醅， 与之约， 曰：「汝以瓯饮， 我以 酬， 竭此醅， 乃止。 」丐尽三十余瓯， 无醉容， 而查颓卧胡牀矣， 侍童扶挟入内。 丐巡出， 仍宿庑下。 达旦雪霁， 查酒醒， 使人以絮袍与之， 丐披袍而去， 亦不求见致谢。明年，查至杭，暮春之初，遇丐於西湖放鹤亭侧，露肘跣足，昂首独行。复挈之归寺，询以旧袍。曰：「时当春杪，安用此为，已质钱付酒家矣。」因问曾读书识字否，丐曰：「不读书识字，不至为丐也！」查悚然心动，薰沐而衣履之，徐谂其姓氏里居，丐曰：「仆系出延陵，心仪曲逆，家居粤海，名曰六奇。只以早失父兄，性好博弈，遂致落拓江湖，流转至此。因念叩门乞食，昔贤不免，仆何人斯，敢以为污！不谓获遘明公，赏於风尘之外，加以推解之恩。仆虽非淮阴少年，然一饭之惠，其敢忘乎！」查亟起而捉其臂曰：「吴生，固海内奇杰也。我以酒友目吴生，失吴生矣。」仍与痛饮，盘桓累月，赠资遣归。六奇世居潮州，为明吴观察道夫之後。略涉诗书，耽游卢雉，失业荡产，寄身邮卒。时王师由浙入广，舳舻相衔，旌旗钲鼓，喧耀数百里不绝，所过都邑，人民避匿村谷间，路无行者。六奇独贸贸然来，逻兵执送麾下，因请见主帅，备陈粤中形势，传檄可定。奇有义兄弟三十人，素号雄武，苟假奇以游劄三十道，先往驰谕，散给羣豪，近者迎降，远者响应，不踰月而破竹之势成矣。如其言行之，粤地悉平。由是六奇运箸之谋，所投必合，扛鼎之勇，无坚不破，征闽讨蜀，屡立奇功。数年之间，官至通省水陆提督。康熙初，开府循州，即遣牙将賫三千金存问查家，别奉书币，邀之至粤，舟舆供帐，俱极腆备。居一载，军事旁午，得查一言，无不立应，义取之赀，几至钜万。其归也，复以三千金赠行。

先是，苕中有富人庄廷鑨者，购得朱相国《史概》，博求三吴名士，增益修饰，刊行於世。前列参阅姓氏十余人，以查夙负重名，亦借列焉。未几，私史祸发，凡有事於是书者，皆论置极典。吴力为查奏辩，得免。後吴卒，赠少卿，兼太子太师，諡顺恪。

龚芝麓知马世俊马章民世俊下第留京，落拓殊甚，以行卷上合肥龚芝麓尚书鼎孳。龚读至「而谓贤者为之乎」题，至後比「数亡主於马齿之前，遇兴王於牛口之下」，「河山方以贿终，而功名复以贿始」，「七十年以前之岁月已沦，七十年以後之星霜复变」，「少壮未闻谏书，而衰龄反同贩竖」云云，泪即涔涔下，曰：「李峤真才子也！」岁暮，赠诸名士炭金，章民得白金八百两，明年遂及第。

张自由识拔白谦陈州环城皆水，产佳鲫。康熙初，张自由抚河南，陈州牧以鲫馈之，摺书鮓鲫百头。张甚骇愕，促召中军以手摺视之曰：「送鱼者称尾，此独称头。陈州牧由进士得官，当必有说。」中军曰：「职有知书之胥白谦，可令入对。」须臾，谦至，跪而言曰：「小人尝读《诗经》，有《在藻》之篇，其首章云：「鱼在于藻，有颁其首。」其次章云：「鱼在于藻，有莘其尾。」故鱼有称尾，亦有称首者。今州牧之称头而不称尾，正见其尊上之意。」张大惊喜，手扶谦起曰：「汝有此大学识，岂可屈居下役！汝即入我幕府，专掌书记可也。」自後事必谘谦，谦行则行，谦止则止，不踰年，拔为本省提塘，复改文职，旋以同知解秩归。颜习斋知朱越千博野颜习斋，名元。曾於开封市上见一少年甚伟，问其姓字，知为朱越千也，沽酒与饮，叩其志不凡，半醉起舞，为之歌曰：「八月秋风凋白杨，芦荻萧萧天雨霜，有客有客夜旁徨。旁徨良久鸜鹆舞，双眸炯炯空千古。纷纷世儒何足数，直呼小儿杨德祖。尊中有酒盘有餐，倚剑还歌行路难。美人家在青云端，何以赠之双琅玕。」

汤文正知冯山公钱塘冯山公景条陈淮扬民困於江苏巡抚汤文正公斌，因万季野以上之。文正见书三叹息，语季野致意，谓宜勉立德功，不在徒言也。又尝语沈昭嗣曰：「令友冯山公固是不朽人。青史名长，不在暂时科第也。」

尤悔庵知宋荔裳宋荔裳标格意气，风流文采，并足推倒一世，尤悔庵目为东海伟人。悔庵名侗。

尤悔庵知王西樵阮亭新城王西樵阮亭昆仲之出游也，每过邮亭野店，辄题诗於壁，诗既惊人，使笔斗大，龙拿虎攫。尤悔庵道经燕齐，见之，解鞍造食，坐对移晷，不能去。阮亭名士祯，官至刑部尚书，諡文简。

王阮亭知吴天章吴雯字天章，蒲州人，进士允升之子，授临颍县知县。康熙己未，举博学宏词，放归。有《莲洋集》。初至京师，未知名。王阮亭亟赏其诗，谓为天才。一日，待漏朝房，诵其句於叶訒庵云：「泉遶汉祠外，雪明秦树根。浓云湿西岭，春泥沾条桑。」又「门前九曲崑仑水，千点桃花尺半鱼。」叶大惊异，下直，即命驾访之。自是吴之诗名大噪都下。

王西樵知林铁崖王西樵尝称林铁崖有异人者三：须眉奇古，畧如李伯时所画罗汉相，则异在容貌；下笔落落，能为峍屼俶诡之词，出入於孙樵、刘蜕之间，则异在文笔；每当讌会，竹肉间作，或值徜徉山水之际，时而意得忘言，如释迦拈花，达摩面壁，时而快论斗发，又如春雷奋蛰，奇鬼搏人，则异在性情言语。吴庆百知毛季莲吴庆百以应康熙己未博学宏词之荐入京，止竹林寺。毛季莲尝偕其叔大可过吴庑，坐甫定，辄据柳林，自吟其宴集及登临诸作，大声撼四壁。吴顾大可曰：「君家阿咸，正复不减，将不使卿单行。」

毛大可知史讷斋毛大可尝谓史讷斋雝睦居家，事父怡愉，不闻嘻嗃，似陈季方；把臂堪托以妻孥，似朱生；见利思义，不因人炎热，似童子鸿；嗜酒疏脱，每一饮，必陶然尽醉，而诸务不失简则，似张黄门；训诸经百氏，钩深致远，可使担囊负笈，执经问字者不绝门舍，虽倾筐倒箧，随叩随应，犹鼠壤有余物，似马季长。史名廷柏，与毛皆萧山人。

彭羡门知沈去矜董文友海盐彭羡门尚书孙遹在广陵，见沈去矜、董文友词，笑谓邹程邨曰：「泥犂中皆若人，故无俗物。」

黄俞邰知周栎园晋江黄俞邰，名虞稷，尝谓周栎园吏事精能，抚戢残暴，如张乖崖；屡更盘错，乃别利器，如虞升卿；文章名世，领袖後进，如欧阳永叔；博学多闻，穷搜远览，如张茂先；宏奖风流，座客恒满，如孔北海；心好异书，性乐酒德，如陶渊明；敦笃友朋，信心不欺，如朱文季；孺慕终身，友爱无间，如荀景倩、李孟元；登朝未久，试用不尽，如范希文；遭谗被谤，坎壈挫折，如苏长公。栎园名亮工。

丁药园知李湘北丁药园仪部澎尝典试河南，在闱，搜采玮异，得一卷，奇之。同考官以波澜简质，度其人已老，请置於乙。丁曰：「才与胆峙，岂老生所办，此必年少知名，终为大器者也。」榜发，乃永城李湘北天馥也。同考官出语人曰：「吾以世目衡文，几失此佳士。」李年方弱冠，名振西清，以文章道谊有声於世，後官侍郎。

许原孝知许彝干许彝干少而岐嶷，总角时，偶诣从祖原孝。原孝冠见之，左右曰：「孙见祖，何必冠？」原孝曰：「此子是许氏南来之秀。」

万季野姜西溟知方望溪古文大家， 必推桐城方侍郎苞为正宗， 裁成而引掖者， 实赖一二先 吉。 侍郎少游京师， 下笔为古文。 辄工。 万季野奇之， 告之曰：「勿读无益之书， 切为无益之文。 」侍郎终身诵之， 遂一心穷经。 後读徐所雕九经解三过， 为文益峻洁。 时姜西溟方以古文伏天下， 扬於众曰：「後来之秀也。 」侍郎名遂大起。

陈筠受知於海外国王吴县陈筠字友石，幼孤，善书，能琴棋，独不能治家。年长未娶，父产已荡然无存，乃挟三十金入山贩笋，至崑山王彦修家卖之。居数日，彦修语之曰：「天气蒸热，笋包宣开矣。」开则笋已腐烂。囊余二金，乃贩时宪书数十本，卖以度日。既而鬻字於苏州阊门，为扇肆写扇。一日，有满洲大员奉旨封王至海外者，方南下，泊舟阊关外，令家人买扇，筠为书之。满洲大员阅之称善，酬白金一两，邀至舟。茶罢对弈，欢若平生，谓筠曰：「我奉旨航海，倘不弃，与我同行，则幸甚。」筠诺之。馈三十金为安家资，筠以十金奉母，十金制衣，更以十金买肴馔，徧款同舟之人。既而舟至琉球、安南诸国，其王尊天使，并及同来之客，所至分庭抗礼，各求其字，一小字酬一小银钱，一大字酬一大银钱。舟至高丽，高丽王太子好音律，与筠鼓琴，乃授以新声数曲。太子喜，谓其侍官曰：「我国僻处海中，得陈先生至此，天赐也，宜厚赠之。」於是所赠金银珍宝象犀珠玉之物，不可数计。归舟至大洋，舟重不能行，柁工命以所载金银撒入海中，约存二三万两，舟始能行。趁风至福建漳州，值漳、泉大荒，筠所至赈饥，费万两，而自以二万金归家娶妻。後与其妇兄贸易，不数年，复荡尽，为窭人。晚年卖药於阳澄湖之滨，跌损一足，然兴甚豪，犹不肯作寒乞相也。

高丽使臣购徐成顾词吴汉槎戍宁古塔，行笥携有徐电发釚《菊庄词》、成容若德《侧帽词》、顾梁汾贞观《弹指词》三册，会高丽使臣仇元吉、徐良崎见之，以一金饼购去。元吉题《菊庄词》云：「中朝寄得《菊庄词》，读罢烟霞照海湄。北宋风流何处是，一声铁笛起相思。」良崎题《侧帽》、《弹指》二词云：「使车昨渡海东边，携得新词二妙传。谁料晓风残月後，而今重见柳屯田。」以高丽纸书之，寄至我国。王阮亭《渔洋续集》有「新传春雪咏，蜚徼织弓衣」句，即指此。

蔡文勤知张鹏翼连城张鹏翼耄而好学，尝曰：「考亭易箦之年，乃我下帷之始。」所居乡曰新泉，男女往来，分二桥，道不拾遗，市中交易，先让外客，皆服其教也。漳浦蔡文勤公世远甚器之，尝书「醇学」二字以表其闾，语人曰：「吾知蔡君甚深也。」

方观承一生知遇桐城方氏以《南山集》一案，牵连遣戍者十余人，观承之父亦与焉。於是方观承岁恒只身徒步，省亲於塞外。尝转徙至浙之宁波访戚某，比至，岁已逼除，见其戚倚门诸奴，皆貂帽狐裘，甚豪倨，自顾褴缕，往谒恐遭逐，乃於其巷中赁屋以居。惟以资斧将尽，进退两难，日於门檐下探听其戚居乡状况。对门一屠奇方状貌，询邦族，诘来意，曰：「我与之同巷二十年，未见其恤一亲族，去恐无益。」方闻言，深悔轻至。屠曰：「先生既士族，必能书，亦解算否？」方曰：「略谙之。」屠曰：「时将度岁，我有帐目，烦一结，代开帐单，以便索欠。寒舍伊迩，便请下榻，何如？」方遂往。屠呼妻出见，款接甚殷。方持筹握算，半日已毕。屠出索逋，得钱较往岁为丰。除夕，具酒肴，延方上坐，作守岁宴。屠女五岁，亦随母侧坐。元旦，方欲行，屠坚留之，并嘱其妻为制絮袍相赠。至六日，屠捧絮袍，妇携袜履至，奉方服讫，见方帽破碎，乃脱己毡笠易之，并赠钱二千为路费，遂别去。

方至杭，偶游西湖，见数十人围星士而谈相。星士瞥见方，遽离案出揖曰：「贵人至矣。」方疑其揶揄，正色曰：「我不求相，何遽相戏！」星士谛视曰：「此非深谈处。」遂收卜具，邀入小庙，揖之坐，曰：「予跋涉江湖数十年，阅人多矣，无一失者。子某年为何官，某年至总督，惜不能令终耳。今官星已透，可速赴都，以应机缘。」方曰：「无论罪人子无仕进路，即有机缘，徒手何由北上？」星士取二十金赠之，并出一名条，嘱曰：「他日节制陕甘，有总兵迟误军机当斩，千万留意拯之，此即以报我也。」叩其姓氏，枝梧以对。遂行，至直隶，行李为盗掠。将至保定，访其素识某，至白河，遇大雪，冻毙古寺外。僧启户，见方僵卧雪中，掖入灌救，始苏。颇相契，留数月，始行。

先是，寺中有老僧，蓄金石极多，老僧圆寂後，无讲此者，因悉出所蓄，浼方鬻之，捆载至保定，就督署前设行肆焉。制府出，前导嗔方收肆迟，横加鞭扑。方愤甚，弃去，赴都，至东华门，以测字资旅食。适平郡王舆过，见招帖，善之，呼问，知为方书，延归，掌记室，备蒙礼遇。久之，藩邸楹帖尽出方手，世宗临幸见之，询何人笔，王以方对，即召见，赏中书，从此受知。由监生至建节，不过十年。方既贵，招屠至，赠以三千金，令改业，并为其女择佳婿。遣人至白河，修古寺。後果总制陕甘，督饷嘉峪关外，总兵某违误军机当斩，力为开脱，则星士乃其父也。方思晚节不终之语，恒惧不免，及总制直隶，迎星士至署，求解免法。星士曰：「定数也。惟作大善事，救千万人命，或可感动彼苍。」方徧检案牍，见直隶通省报流民路毙者，岁多至数百起，思设留养局以拯之，方定见而未发也。翌晨，往见星士，星士遽贺曰：「公满面祥光，必已有莫大功德，不特获免刑戮，并可望累代贵显矣。果何事而至此？」方详告之，遂奏行焉。後陕甘军营事发，两督抚、一将军皆罹法，方亦应坐，奉特旨原免。

鄂文端知孙文定世宗朝，合河孙文定公嘉淦被诬有焚赃，据以入告者，某亲王也。上询鄂文端公尔泰，文端曰：「孙嘉淦性或偏执，若操守，臣敢以百口保之。」上意解，即命文端弟讯问。事白，抵诬者罪。文端弟名尔奇，时与文定同以少司空兼祭酒，亦贤者也。

梁文庄知侯夷门台州侯元经，字夷门，才士也。词赋敏赡，屡踬场屋。年五十，官县佐，解饷至户部，筦库之吏有所需，不即予批回，侯末僚而贫，大窘。时钱塘梁文庄公为侍郎，见侯名曰：「此夷门也。」语司官：「某尚书祭文，诸公谦让不作，盍以属之？」即召至户部後堂，给笔札。不移晷，成骈体，极庄丽。某司官复进曰：「此堂官公祭文，诸曹司尚需一首，亦以相属。」侯磨墨濡笔，复成四言韵文，於是堂上下啧啧称赏不已。彼筦库者已袖批回，俟侯出而付之，明日，束装行矣。後镇江黄太守永年试童子，延至署阅卷，後如厕，陷而卒。身後萧条，无一长物，江宁令袁枚以百金资之，始归其丧。

尹文端知程镜涛程镜涛尝为尹文端公幕客，宾主甚契。初，尹下车江南，微行巡郡邑，至嘉定城隍庙灵苑中。时方春游，士女杂遝，尹踞坐磐石，镜涛适至，遇妇女，侧身避之。有遗钗者，镜涛拾得，亟访其夫，还之，其夫感谢，且叩姓氏，不以告，拱手遥去。尹追而擥其袪曰：「先生一举有三善焉：不目色，一也；不拾遗，二也；不徼名，三也。观子於微，知非矫饰所致。某阅人多矣，未有高谊如先生者。」遂与订交，已而延之幕府。尹督两江，贤声大着，章奏悉出其手。

纪文达知朱子颖试帖初兴，多尚典赡，纪文达公始变为意格运题，馆阁中人辄呼此体为纪家诗。乾隆丙子，文达以扈从道出古北口，偶见旅壁一诗，剥落过半，中有「一水涨喧人语外，万山青到马蹏前」二句，奇赏之。壬午，顺天乡试，文达充同考官，得朱子颖运使孝纯，投诗作贽，则是联在焉，因叹鍼芥之契，果有夙因。後出督闽学，道浙，尝於严江舟中赋诗云：「山色空蒙淡似烟，参差绿到大江边。斜阳流水推篷望，处处随人欲上船。」尝语子颖，谓此诗实从「万山」句脱胎。人言青出於蓝，今日乃蓝出於青矣。

金冬心感惓知己钱塘金冬心名农，续集自序，多述其自少至七十所遇前辈诗老闻人评诗赞美之语，文颇诡玮无绳幅，而感惓佑己，真气在胸。节录数段，以存逸事。南山之南吴庆伯徵君，隐居闭关，却轨着书，比牛腰粗。隔月，舁輭舆过谈亦谙 「 亦谙，杭诗僧。」 禅窟，见予《林逋墓上作》，谓亦谙曰：「吾新营生圹，宜乞此子寒瘦诗，阿师为吾乞之，吾以高辛氏铜盘、太康玉辟邪相报。百载後，幽光藉之不泯也。」又乾隆丙戌，渡罗刹江，访九十一翁毛西河太史，至会稽禹穴，观窆石，作九言诗。太史激赏，夸示宾坐曰；「吾年逾耄耋，忽覩此郎君，紫豪一管，能颠狂耶！」又读书吴中，秀水朱检讨在慧庆寺主东南诗盟，怀刺往谒。检讨出迎，笑曰：「子非秀水周林张高士宅赋木莲花钱塘金二十六乎？吾齿虽衰脱，犹能记而歌也。」又辛丑游扬州，谢秀才前羲驰誉江表，不可一世，见予《景申集》雕本，槌壁发颠曰：「吾目如炬，不轻让第一流，何来狂夫，夺吾赤帜！」又予赴莱东，道经临淄，邂逅赵秋谷詹事，索予诗，哑哑抚掌曰：「子诗造诣，不盗寻常物，亦不屑效吾邻家鸡声， 「 邻鸡即指王文简公士祯不忘谈龙旧隟也。」 自成孤调。」又客泽州陈幼安学士四载，相国午亭，留咏殆遍，中条、王屋，无处不放胆题诗，学士叹曰：「吾不幸十六中进士，翱翔禁庭十年，罢归，不深读书。今夜镫相对，受益良多。君乡查翰林兔园挟策，吾最薄之。君诗如玉潭，如灵湫，绠汲不穷。非吾友，实吾师也。」从此执业称诗弟子。又华亭张得天尚书， 「 即文敏公照。」 曾屏车骑访予樱桃斜街云：「昨见君《风氏园古松歌》，病虎痴龙，造语险怪。君善八分，遐陬外域争购，极类建宁、光和笔法，曷不写五经以继鸿都石刻，吾当言之曲阜上公。」又予在新安，临川李侍郎来游黄山，乃云：「君刻集自称冬心先生，吾谪官时，曾诺君作记，记古人自称先生四十九家，今可偿夙愿矣。若君诗，凌颜轹谢，含任吐沈，久播人口，吾不复称说也。」

阿文成拔擢人材阿文成善拔擢人材，每遇散僚卒伍，一二语，即知其器识，辄登荐牍，故人乐为用。尝识兴奎於军校，奇其状貌，令攻某寨，即日授副将。海兰察权奇自负，同时无一当其意，独服文成驱使，辱骂惟命，遇他帅，虽礼下之，不乐为用。

桑调元推器卢抱经余姚卢抱经学士文弨，少传父业，敦笃翫古，妇翁桑调元甚推器之，以为风韵似其外祖冯景，其湛深乃过之也。学士父藏景遗藁於家，有示抱经诗云：「外祖冯山公，文章惊在宥。衣鉢无後人，瓣香落汝手。」抱经谨识之，晚乃出景《解春集》，请长洲彭绍升别择锓行。

塾师赏钱大昕之破题钱大昕幼时，塾师以「至则行矣」命作破题，大昕援笔书曰：「入其室，阒无人，但见鸡毛一堆而已。」盖从上文「杀鸡为黍」而言之也。塾师见之，大激赏，谓文思迥不犹人。此足与郑成功幼时作「当洒扫应对进退」题文：「尧舜之揖让，一洒扫应对进退也；汤武之征诛，一洒扫应对进退也」数句，并传不朽。

李穆堂知刘海峯刘海峯名大櫆，桐城人，古文名家。少以文谒临川李穆堂侍郎绂，李惊曰：「五百年无此作者，欧、苏以来一人而已。」

纪文达知陶文毅陶文毅公澍某年会试下第，无力出都，不得已，鬻谢石之术於某胡同。其地近纪文达公昀寓邸，文达出入，习见之。一日，询阍者，以湖南举人对。命延入，索阅其文，亟赏之，属假馆余屋，善视之，俾俟再试。陶自是德纪甚，及贵，则厚恤纪之诸孤，两家往还如族姓。

阮文达知蒋徵蔚乾、嘉间，元和有三蒋：伯莘，字於野；仲徵蔚，字蒋山；季夔，字希甫。皆工诗，人各一集。蒋山尤渊博，治经史小学，兼通象纬，着述甚精，诗文才力雄富，无所不有。弱冠游浙，阮文达公元方督浙学，一见倾倒，留之署，约为异姓兄弟，复序其《经学斋诗》，谓研精覃思，梦见孔、郑、贾、许时，不失颜、谢山水怀抱也。

王兰泉得淮海四士青浦王兰泉侍郎昶尝曰：「吾於淮海得四士焉：给事中王念孙及子引之善苍、雅之学，汪中为杨、马之文，刘台拱有曾、闵之养。」时谓四士三美，宜矣。

巨室识林文忠福州林文忠公则徐之父，以卖柴为生。幼时，辄随父力作。有巨室某，见其器宇非凡儿，颇以为异，试与语，应对有序，聪颖殊常。计其必有成就，乃谋於其父，令伴诸儿读，时仅十二龄也。由是遂得通显，历任巡抚总督者十三省。

汪文端知姚石甫山阳汪文端公廷珍尝督学安徽，闻姚石甫乡试中式，语萍乡刘金门侍郎凤诰曰：「吾昔於皖中佳士，无所遗，独惜未得姚莹，今君暗中得之，何快也。」及姚成进士，为福建平和县知县，赴官，过钱塘。时汪督学浙江，姚谒之，纵谈三日，索观诗文，为题诗卷首，有「众鸟啁啾中，独见孤凤皇」之句。石甫名莹，桐城人，後官台湾道。

何文安知李文恭湘阴李文恭公星沅尝以编修督学广东，时道州何文安公数主文，所在有清望，文恭叩以利弊，笔识之。文安敛手曰：「子能虚心问，实心行，吾不独为粤士庆，为异日封疆幸矣。」

李文恭知曾文正能办贼李文恭为钦差大臣时，曾遇曾文正公於逆旅。时粤寇方起，殊以为忧，谈竟夜。明日，李出京，临去时，按曾於坐而拜之曰：「吾视天下人，惟君真能办贼。星沅老矣，无足言者，此一拜，所以寄此任於君也。」

林文忠知左文襄左文襄微时，为林文忠所知。道光戊戌，林起自原籍，督师广西，胡文忠腾书荐左。林过湘，使县令觅左，时岁晚，将归家，拏舟江岸，县吏从小舟中大索得之，与共登林舟，忽失足落水，衣履尽湿。登舟，叙礼毕，即谓林曰：「闻古者待士以三薰三沐之礼，今三沐，已拜领之矣，若三薰，则犹未也。」林笑曰：「子犹作文语耶？速易衣，防中寒也。」是日，即宿舟中，为竟夕谈。谈次，及新疆边事，忽举手拍左肩曰：「他日竟某之志者，其惟君乎！」左亦殊自负，後卒如林言。左晚年尝引以语幕僚，谓一生荣幸，此为第一。是时，林即於舟中手书一联赠左，联云：「此地有崇山峻岭茂林修竹，是能读三坟五典八索九邱。」上款书「季高仁兄先生大人法正」，下款署「愚弟林某某」。左极感之，晚年，犹悬此联於斋壁。

陶文毅知左文襄左文襄礼部报罢，回籍，侘傺甚，充醴陵书院山长，修脯至菲，几无以给朝夕。时安化陶文毅公澍方督两江，乞假回籍省墓。当时轮舶未通，吴楚往来，皆遵陆取道江西。文毅奉优诏，驰驿回籍，地方官吏供张悉有加。醴陵为赣、湘孔道，县令特假书院为行馆，嘱文襄撰书楹帖，其上房联曰：「春殿语从容，廿载家山，印心石在，大江流日夜，八州子弟，翘首公归。」印心者，文毅家有古石一，其形正方，名之曰「印心石」，故文毅斋名即以印心石屋命之，召见时宣宗尝从容询及也。文毅覩楹帖，激赏不已。问县令孰所撰，令具以文襄姓名对，即遣舆马迎之至，谈一日夜，大洽，即延入幕府，礼为上宾。文毅得子晚，其公子尚在髫龄，而文襄有一女，年与相若。文毅一日置酒，邀文襄至，酒半，为述求婚意。文襄逊谢不敢当，文毅曰：「君毋然，君他日功名，必在老夫上。吾老而子幼，不及覩其成立，欲以教诲累君，且将以家事相付托也。」文襄知不可辞，即慨然允诺。未几，文毅骑箕，文襄经纪丧事，挈公子归里，亲为课读，且部署其家事，内外井井，如文毅在时。陶氏族人欺公子年幼，羣谋染指，赖文襄之御侮，得无事。文毅藏书綦富，文襄暇日皆遍读之，学力由是日进，一生勋业，盖悉植基於是时也。

骆文忠信任左文襄咸丰初年，左文襄以在籍举人，就张石卿中丞亮基之幕。张去位，骆文忠公秉章继之，信任文襄尤专。文忠每公暇，适幕府，值文襄与幕僚数人慷慨论事，援古证今，风发泉涌，文忠静听而已，未尝置可否也。

胡文忠知鲍武襄鲍武襄公超，四川奉节人。微时在蜀，拐某民家妇，遁而至湘，寄其妇於长沙理问街某刀店。刀店主妇收养之，武襄乃呼为乾阿嬭，只身赴鄂，谒鄂抚胡文忠公。文忠一见器之，曰：「汝诚将才，若统一二营，必为出奇制胜之偏师也。」武襄大喜，亟还湘，召募湘人两营，率以见文忠。文忠讶之，意谓实未给劄令募兵，然既来，姑给游饷。自是遂率师剿寇，然以无的饷，故每克一城，许部曲掠三日，三日後则严戒秋毫无犯。

朱伯韩知张忠武临桂朱伯韩观察琦尝居谏垣，与苏廷櫆、陈庆镛齐声，号称三直。粤西寇起，方在籍办团练。张忠武公国梁之来归也，官吏多疑之，观察独谓忠武可任事，毅然以十口保其无他，忠武卒为名将。

邓保之知王闓运邓绎字保之，湖南武冈人。少有大志，不屑屑章句，喜访求才俊，尝谓求才为经济第一事。湘潭王壬秋检讨闓运幼时读书村塾，绎闻人诵其诗，有「月落梦痕」之句，喜曰：「此妙才也。」即往访订交。王故贫，绎资之，使学於名师，又逢人誉荐之，由是闓运学益精，声名大昌。

锺建霞受知於司帐者咸丰朝，有广东运使锺建霞者，起家寒微，以卖油为业。时漕运方盛，必担油赴粮艘求售。一日，以索值往，适司帐者方句稽款目，盘珠格格不已，锺睨其旁。久之，司帐者问何人，以索油值对，并谓君帐於某某处有误，故不符合。乃属锺代算，数悉符，则大喜，询姓名里居，留之舟中，相助为理，月酬以金，视担油丰且逸矣。

越数年， 粮艘裁， 司帐者谓：「吾今亦无所事， 我二人盍业贾。 」遂托以三千金往来贩运， 赢利倍蓰， 其人欲与分， 钟不可， 但计月取辛赀， 固与而固辞焉。 因为纳粟， 得巡检， 选授湖北鬲 底司。 未几， 胡文忠驻兵新堤， 饟糈支绌， 钟以随办捐输， 保升沔阳州州同， 旋擢知州， 积官至广东盐运使， 以精明综核见称。胡元炜捐官之奇遇胡元炜之初仕也，告贷戚友，得数百金，将入都捐从九杂职。方在渡口僦舟，忽有一人来共渡，与语甚洽，因结伴同行。入都，僦屋同居。月余，其人忽问胡曰：「子来何事？」曰：「将捐官。」曰：「盍将履历示我。」胡示之。数日，忽谓胡曰：「吾已为子上兑，捐知府矣。子携来之物，即可作归费。大丈夫生当斯世，何必龌龊为小官。且朋友有无相通，我有余财，敢不为子图耶？」胡惊喜拜谢，云不敢忘德而已。

胡出都，到省未久，即奉檄置庐州府。时为咸丰癸丑，粤寇悍党方攻庐州也。胡资望浅，忽权守雄郡，盖亦其人为之经营，胡初不知也。及在围城中，一日，忽有人持名帖入署，胡视之，大惊，盖即代捐知府之人也，出都後已久不相闻矣。属胡毋衣冠相迎，恐涉张皇，令外人知也。胡迎入，拜述前德。其人曰：「子毋然，吾将以十二月十七日下庐州，子能迎降，必受封王之赏；不然，则命在今日矣。且子受我德甚大，今庐州兵饷两绌，决不能守，与其执迷而自速厥死，孰若报德以取富贵乎？」胡踌躇良久，决意从寇。届期，寇由胡所守之门入城。庐民闻胡通寇状，至城破时，相率入府署灭其家。胡降，寇使担水执爨，旋授以职。後官军克安庆，执而戮之。

谭绍洸待士人粤寇谭绍洸据苏州时，有一士人为其徒所掳，拥之入见。谭见其温文尔雅，体羸甚，谓之曰：「知书否？」士人曰：「十年窗下，苦读未成，今不幸见获，家有老父，当倚闾而望矣。」谭曰：「姑居此，吾当送还家也。」因与谈《左传》，刺刺不休，士人亦背诵如流。谭大喜，抚其背，知其寒，解衣衣之。士人素佞佛，夜静无人，辄礼斗。谭偶见之，戒曰：「此间以拜偶像为例禁，幸余见之，尚无害。营中有墨面大汉，最粗暴无礼，苟为所见，则汝颈不足血彼刃矣。彼故渡僧桥恶丐也，以军功擢大将，幸自注意，勿撄其怒也。」居数日，谭曰：「吾见汝身躯孱弱，此间不可久居。今派小队，送汝归家矣。」士人称谢而归。石达开知熊倔熊倔字屈人，尝挟策金陵，干粤寇洪秀全，不能用也。石达开与语，奇之，告秀全曰：「熊某，奇才也。若用之，天下不足平矣；不然，即杀之，勿以资敌。」秀全犹豫未决。寻某酋被收，倔以书告达开，劝速遁。达开就其馆访之，已不知所之矣。

李文忠知王韬咸、同间，吴县王紫诠广文韬曾上书於粤寇之号称忠王者，洋洋数千言，皆足致官军於死命，而不见用，乃走南洋，历诸岛，息影於香港百步梯。初亦曾客忠幕，多所擘画，忠於是书乃交臂失之，不可谓非朝廷之幸也。盖粤寇不能善用五人，故致颠覆如是之疾。五人者，石达开、李秀成、钱江、容闳与韬也。韬名籍甚，斯时李文忠拟以上宾待之，聘使交至，胥逊谢，其答书有「此心久灰，老朽难用。同根相伐，敢再加厉」等语。文忠得书，数叹息曰：「张元不为宋用，谁之过欤？」

曾文正知杨毓柟拔贡朝考，得知县，以到省先後为补缺之序，授职後，即诣吏部领凭，既领凭，未有不即时遄往者。曾文正为侍郎时，有两门生，皆得直隶知县，同时往谒。问行期，其一为杨毓柟，遽对曰：「已雇车，即行矣。」其一则某，曰：「方待束装。」文正疑杨为巧宦，已而闻先去者乃某也，因叹曰：「人固难知哉！杨向者之对，正其拙耳。」文正後颇遗书直隶大吏，言杨之贤。及杨复至，文正问相待如何，杨曰：「上官待属吏皆好，待毓柟亦好。」文正大笑曰：「若真老实矣，好，好！」杨後官至大名府知府，某竟以事被劾，如文正言。杨澹於宦情，文正督直隶时，欲委署道缺，竟辞归。乃赠以联云：「已喜声华侔召杜，更看仁让式乡闾。」

曾文正知江忠烈程忠烈江忠烈公忠源初谒曾文正於京邸，既别去，文正目送之，曰：「此人必名天下，然当以节烈死。」时天下方无事，众讶其言之不伦。後十余年，忠烈果自领偏师，战功甚伟，嗣殉难庐州。

文正东征时，沪上乞师，乃奏请以合肥李文忠赴沪，而以程忠烈公学启从。临发，文正送之登舟，拊忠烈背曰：「江南人誉张国梁不去口，君去，亦一国梁也。行闻君克苏州矣，勉之！」李至沪，由下游进兵，自青浦、崑山转战，拔名城，殪大憝。虽尝借助英、法兵，而西人独推忠烈功为淮军诸将最，其声威殊不出张忠武下。嗣克嘉兴，先登，中枪仆地，卒不救。其以死勤事，亦与忠武同。

曾文正重罗忠节塔忠武曾文正生平所最器重者二人，曰罗忠节公泽南，曰塔忠武公齐布，分兵杀贼，屡建奇勳。後罗、塔同时殉难，曾臂援顿失，东西南北，往来无定。湘人为之口号曰：「拆掉一座塔，打碎一面锣，穿烂一部□。」盖纪实也。

曾文正识拔杜文澜秀水杜小舫方伯文澜始以钱幕入仕，曾文正至金陵，颇不然之。适由行台移节府，见堂室所揭楹联，於人地事事切合，奇赏之。询为杜之手笔，即延见，谭至盐务、洋务，尤指画详明，并条陈利害，灼然可行，叹为奇才。旋奏署江宁藩司，由是徧历三司五道，然未曾引对入都也。及沈文肃公葆桢莅任，乃以嗜好太深，劾之去职。

曾文正知容闳容闳字纯甫，香山人。年七岁，即学於英教士。十三，从美教士普拉温。普爱其才，携之至美，使肄业於叶尔大学，时年十九。後七年，毕业回国。又十年，始受知於曾文正。同治中，奏设机器制造局於上海。文正使容赴美购料，容乃建议，遣聪俊子弟游学於美。文正从之，使为监督，兼充驻美副使。适华工在秘鲁、古巴诸国受虐待，事闻，中朝使容就近往查，属实，遂禁止移民秘鲁。已而文正薨，李文忠悉召游美学生回国，皆未毕业。容大失意，遂留美二十年，不还。

先是，容娶美妇，举二子，皆三十余岁矣。光绪甲午中日之役，虽在海外，然仍不忘故国。时张文襄主战，幕客某与容识，容因献策於张，其一曰：「请亲赴伦敦借款一千五百万元，购办现成铁甲舰三四艘，招借洋兵五万，由太平洋出拊日本之背，以阻其西侵之势。」其二曰：「借款欧洲某国四亿元，以台湾为抵押，九十九年还，大兴海陆两军，以挽颓势。」张纳第一策，飞电促赴英。容急诣伦敦就富商谋之，富商咸欲以海关作抵，文忠与赫德皆不欲，议垂成而寝。

後数年，日皇简儿玉大将为台湾总督。一日，有白发短躯者来，投剌，书「容闳」两字。儿玉出见之，极道倾慕之意，已而曰：「今窃为足下危者一事。」容不解，促膝问之。儿玉曰：「前者闽浙总督致书，言容闳苟来，请捕拿解交。」盖谬传容为康党也。容泰然曰：「公欲捕我，固无所逃。虽然，我为祖国谋，为忌者所中，此士之荣也。」儿玉笑曰：「我不为贵国捕吏，请足下勿虑。」因出报纸示之，日：「此事为何人提倡？」盖所录者即容向所建第二策也。容受之读竟，曰：「此非他人，即我之策也。」举右手叩其胸者三，乃继语曰：「此言借款亿元，非事实也。吾欲借者，特其半耳。」儿玉笑而颔之。容曰：「他日苟临国难，吾将复建此策，人不能夺吾志也。」时儿玉将东归，劝容俱往。容适患喘，不果行，居数日，遂诣香港。儿玉派兵四人昼夜为之警护焉。

曾文正知李芋仙李芋仙名士棻，四川忠州人。尝为江西南丰令，刘仲良中丞秉璋劾罢之。初，芋仙客曾文正所，使酒嫚言，文正以方外蓄之，不甚重也。然时怜其才。文正官江南日，芋仙屡有干请，戒门者勿通，芋仙乃以四诗。用禀封达之文正，读之称善。次日，梅小岩方伯启照入见，文正曰：「李芋仙终是才人，务为之地，勿使失所。」於是芋仙得以温饱数年。文正卒，乃流落上海，教一二女伶度曲以自给。所藏书钤有「忠州李芋仙随身书卷」一印。其上文正诗有云：「怜才始信得公难。」文正为之动心者此也。

曾文正李文忠识刘省三刘铭传字省三，怀远人。自幼喜弄棍棒，粤寇据金陵时，刘纠合数百人练之为团，以衞地方。然以经费支绌，尝遣其所部刦资以为助。邑人大忿，控之於钦差大臣向忠武公荣，向命邑令就地正法。令使入站笼，将毙之也，然刘无所苦。守役奇之，与之谈。刘谓：「因公获罪，自问为全大局计，无所怼。惟吾死恐邑亦陷矣。」役心善之，乃与偕亡，中途，守役别去。

刘乃至苏州，以乡谊谒李文忠公鸿章，李畀以帮哨。未几，曾文正公国藩阅兵至苏，命传见，且纳为门生，旋令统领四十营，去待罪时仅十八日耳。其後洊至提督，改巡抚，遂开府台湾。

程忠烈感曾贞干合肥程忠烈公学启初从粤寇，後降於官军。降时，与所部数百人俱，严装持满，叩曾文正之弟贞干壁门，大呼曰：「我来降，追者在後，故不能释兵。信我，可开壁相迎；不信，亦请发礮相击，免使我死贼手也。」曾闻之，遽倒屣出视，传呼开垒门纳之。程以此感曾甚，誓效死以报。

酒家叟识王筱岚黔阳王筱岚，同、光间以诗文名。少时家贫，为村塾师，三应童子试，不售，人咸藐视之。王郁郁不乐，奇怀於酒，日持百钱至村店沽饮，必醉而归，醉则益詈人，或痛哭大叫不已。酒家叟独敬之，待遇不与常人同。王怪之曰：「汝酒家佣也，岂知我哉！何厚我？」叟曰：「君举止非碌碌者，何困於是？」王曰：「汝岂知，贫家子岂有读书分耶？终岁辛苦，得馆谷，不足买一书。富人图书满家，子孙窃出易狗马，然不得入寒士手。若吾，岂有福读书者？已矣，吾其醉死矣！」言已，掷杯，狂叫而起。叟曰：「君不闻映雪凿壁事耶？士岂患贫哉！虽然，老夫当为君助。」乃延王至家课子，兼督其自学，有所需，力为之谋。王感其意，肆力於学，数年乃大进。後王与叟子皆成进士，为诗古文辞，有名於时。时叟年七十余，犹亲见之，王尊为师。叟曰：「君力学之功也，老夫何与焉。」

左文襄知英果敏左文襄公在西疆时，湘军而外，旗营勇营，林立其间。遇有饷项支绌时，无不立予协济，以是人服其公。然意气甚盛，虽有与文襄官秩相等者，而言语酧酢，书函往复，若自处於卑下，则遇有所求，无不如志。英果公翰时任乌鲁木齐都护，一见倾倒，派兵派饷，以供使用，概辞不受。嗣奏陈边事艰难情形，极推文襄之功，遽得月协八万钜饷，情好以是日密。将军金顺颇不能事，将奏荐代领其众，未及，而英卒矣。英疾亟时，以寸纸手书告诀，文襄为之痛哭，告僚友曰：「西边少一替人，吾且伤一知己矣！」飞章表其夙勤，为理身後事。甚备。文襄向论旗员习气重，解事少，遇金顺，犹以部曲等之，至果敏，则称为有用才，同时督抚罕有其比也。

张文襄待遇僚属南皮张文襄公之洞督鄂，勳绩颇着，然颇有僻见。僚属以事晋谒，或上条陈，甫接见，张默坐无语，若倦而假寐者，久之而发言，果为所称许，当视为循例套语之敷衍而已；或摇首蹙额，未几且呵叱之，则其人不出数月，必再被传见，为所用矣。

张文襄待士张文襄博学强识，口若悬河。或有荐幕友者，无不并蓄兼收，暇时，则叩其所学，率不能对其十一，多有知难而退者。督鄂时，一日，有狂士某投刺入，命见。见已，遽曰：「我某某也。我通测绘学，公知否？」文襄命人授以纸笔，欲面试以穷其技，狂士一一胪列，了如指掌。乃大叹赏，即檄充画图局教习。某出，谓人曰：「某公固易与也。」

张文襄为某令之知己张文襄入赞枢密，出任封疆，久镇两湖，政绩卓着。其平日，凡僚属秀异者，罔不加以青眼。某令者，历任剧邑，号能员，适解任，侨寓省垣。一日，谒文襄，以楹帖进。文襄见而叹赏，立委某邑篆。句云：「师事几人心北面，感恩知己首南皮。」

张文襄赏梁崧生张文襄督鄂时，督署电报房领袖学生梁敦彦後为尚书字崧生者，时方专司译电报事。向例，朔望行礼，文案委员与电报学生皆分班行礼，梁在诸生之列，文案委员无一与谈者。一日，文襄瞥见之，自曳其手，使厕文案委员之列，曰：「汝在此。」众大愕。此後文案委员见梁，皆刮目视之矣。

潘文勤知赵舒翘长安赵展如司寇舒翘以寒素起家，致位六卿。晚节不终，失身奸党，论者辄诋诃之。然其历官治事，实有过人之才，不可没也。

赵初通籍，观政刑部。京曹本清苦，刑部事尤繁重，俸入又最廉。赵聪强绝人，耐艰苦，恒布衣蔬食，徒步入署，为常人所不能堪。秦士官秋曹多有声，赵尤冠其僚，论者谓薛云阶尚书允升以学力胜，赵则以天资胜，自二人外，前後数十年，无第三人也。吴县潘文勤公祖荫官大司寇时，尤器其才，奏留，未五年，即以提牢厅补主事缺，总办秋审，旋擢员外郎，外保京察一等。胡体安狱起，李鹤年为汴抚。初以王树汶代体安死，暨树汶临刑呼冤，则又援强盗不分首从立斩律，当树汶大辟，卒置体安不问。汴京官联衔参奏，文勤力主提案至京，委赵主其事。谳垂定矣，文勤忽入李鹤年客某言，欲寝其事弗究，而仍依汴中原谳定案。赵持稿，上堂力争，声色俱厉。文勤不能堪，然心亦知赵所持正，顾未欲於众司官前显示诎伏。方犹豫，赵遽拂衣出，归家缮呈，乞开缺回籍修墓，拟翼日入署呈递，而文勤以是夕丁外艰矣。继任者为南皮张文达公之万，文勤於倚庐中手书致文达，略谓「赵司官学问才品皆不居第二流，荫於五年中超擢其人，由筦股至律例馆提调。前日之事，曲实在荫。丈既接任秋卿，乞仍照赵君所谳定槀。赵君刚烈过人，尤望吾丈曲意保全之也。」时赵去志已决，文达以文勤手书示之，始已。是时赵名震中外，而人尤服文勤之勇於改过、笃於爱才也。

翁叔平知康长素光绪戊戌，常熟翁叔平相国同龢尝於德宗前言及南海康长素主政有为，赞其才。盖德宗奋发自强，欲求人才，一日，以康询相国，相国对以「才胜臣十倍」。

宝廷识吴武壮光绪乙亥，吴武壮公长庆授真定镇总兵。入觐，宝竹坡侍郎廷邂逅与之言，既定交，退而语人曰：「中兴名将，吾见多矣，未见有气度高朗若吴筱轩 「 武壮字」 者。异时国家有事，建功者必斯人也。」

张翼受知於醇王张翼字燕谋，顺天通州人。父为诸生，贫甚。父殁，母姊藉针黹以度日。张为人牧马，展转至醇王邸。一日，王出，见张怜之，召问焉，应对有序。王喜，令充近侍。一日，王忽病，几殆。羣医会商，非大黄不为功，顾以药力猛，未敢用。张瞰知其故，毅然曰：「汝曹第开方，别将药名重量，书条与我，我自购之，杂他药中。脱有他故，我负其责，与汝曹无涉也。」药进後，王病良已，问此方出自谁某，张直告之。王大称叹，曰：「不料汝竟有此忠心，且有此胆。」次日，孝钦后及德宗往视疾，王具告之。孝钦亦称赏，且曰：「俟张至二十岁时，可令其作官。」时张甫成童也。张及冠，纳资得道员，指省江苏。时左文襄公宗棠督两江，王於左陛辞时面托之。历供要差，旋返直隶，督采开平煤矿，累迁至礼部侍郎，以开平矿事镌职。张性孝友，年五十，母怒时，辄长跪不起，待其姊甚厚，奁资达数十万金，姊有所求，无弗应。

醇王信任许恭慎光绪癸未法、越之役，醇王以事关交涉，非寻常外侮可比，将发神机营出征。许恭慎公庚身不韪其策，乃委婉其词，以书达之，略谓：「以王之训练有素，自必所向克捷。惟虑南北水土异宜，且闻彼地有瘴，倘兵士遘疠，有所挫折，不特有损天威，且於王之神武亦有所碍。」王大悟，谓许为知言。翌晨，要许於朝房，语之曰：「昨君书大是，见识远到，匪急性人所思。且兵士战死固为本分，若死於瘴，势必挫损，岂不贻笑外人。吾昨已止前命矣。後有磋议事，还当不我遐弃耳。」由是王信任之弥笃焉。

袁忠节知施洛笙施洛笙名亦爵，吴县人。年十六，从父贾於沪，执业之暇，辄就娄县沈约斋习诗文，且工六法，似董香光。初主计於钱肆，继司招商局笔札，有肆应才。时董局者为严芝楣，器之，及老病，荐洛笙自代。袁忠节公昶见其诗札，与订交，语人曰：「此吴下後来之秀，非阿蒙也。」

希将军悦罗某湖北拔贡罗某，屡应乡试不售，喟然叹曰：「人身在世，能几何年。大丈夫欲立大事，成大名，必欲藉手於科举，则终老泥涂耳。」时潘文勤公在朝，酷好金石，博收古代遗物。罗因以旧藏汉砖及最大之同缸载以北上，趦趄燕京者久之，得识同仁堂主。同仁堂者，燕京药肆，着称於时，王公大臣所常藉以休息之地也。同仁堂主暇辄以罗意告潘，潘延罗入私邸，颇赏其所携金石，问何所欲：「金耶？官耶？幕府耶？抑推荐他处耶？」罗曰：「他皆非所愿，愿得一书投吴大澂麾下，得行吾志，以报国家，则幸甚矣。」潘壮其言，作书命往投之。

时吴方驻天津，罗至，则吴已出关，罗孑身往从，裘敝金尽，困於逆旅。一日，有同寓之某见而问焉，罗悉告无隐。某曰：「惜哉，失此机会。顾吾子之意奚若？」罗曰：「吾仍愿达吴帅处耳。」某曰：「关外险阻，非孑身可行也。吾向隶希将军麾下，将军方招致南方士子，君能从我往，川资不足计也。」罗大感之， 因偕行谒希。 希与语， 大悦， 因以转运之职托焉。 凡三年， 无过失。 希曰：「今俄人野心勃勃， 君为我侦之， 可乎？ 」曰：「奚不可！ 」希曰：「俄近与吾国有隙， 吾国人之履其境者颇危， 君其珍重。 」罗乃饰酒贾装， 操俄语， 往西比利亚鐡路详侦之。 归， 以所得告希， 上其所着见闻录。 希欲荐之， 使得大用也， 乃为达之部， 部臣置不问， 乃回里， 时已保至浙省候补知县矣。