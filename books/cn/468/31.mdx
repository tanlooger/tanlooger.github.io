---
---
---
title: 才辩类
---



徐竹逸自谓无隐恶宜兴徐竹逸司李喈，顺治戊戌进士，某年丧子，客有议之者曰：「徐君必有隐恶，故罚及其子。」竹逸闻之，曰：「昔仲尼有何隐恶，而伯鱼殀乎？」

陈散木健辨论通州陈散木，名世祥，性狷介，不为苟容。素健辨论，客或不合，必与抗争，不少迁随，或憾焉。散木闻而言曰：「我之所嫉，怒我固然；即尔见喜，正复何益！」

徐敬舆解释裘尽金敝仁和徐敬舆，名敬直，尝与人闲谈，误「金尽裘敝」为「裘尽金敝」，客笑之，徐曰：「皮之不存，毛将焉附，非裘尽乎？何意百链刚，化为绕指柔，非金敝乎？」客无以难。不打尔打佛华亦祥为顺治己亥进士第二人，圣眷甚优。康熙初，尝扈跸至京外之香山，有某寺僧者，圣祖礼之，如拜佛然，僧箕踞自若也。亦祥含怒未发，顷之，车驾出门，亦祥遂取所持锡杖痛殴之，谩骂曰：「尔何人，敢受天子拜耶！」僧曰：「不拜我，拜佛也。」华亦曰：「我不打尔，打佛也。」僧乃合掌曰：「阿弥陀佛善知识。」

史立庵论孝子节妇廪给康熙朝，鄞县史立庵侍郎及超官少宗伯时，同官议裁孝子、节妇廪给，曰：「彼自分内事，何与朝廷！」史曰：「为子不孝，为妇不节，亦何与朝廷，而必以法绳之耶？」议遂寝。

沈去矜发辩议沈去矜弱不胜衣，而骨性刚挺。平时与人语，气才属，及发辩议，则电闪霆激，摧屈一坐。

靳文襄论治河汉军靳文襄公辅任河事最久，其受人倾轧亦最多。康熙乙丑，上念高邮、宝应诸州县湖水泛溢，民田被淹，命安徽按察使于成龙经理海口。旋召靳及于至京汇议，于力主开濬海口故道，靳仍初议筑长堤束水敌潮。时大学士九卿从靳议，而通政司参议成其范、给事中王又旦、御史钱珏均韪于说，宝应侍读乔莱亦奏靳议非是，乃命尚书萨穆哈等勘视，奏称海口不必开。会汤文正公斌以巡抚入为尚书，独奏下河宜濬。卒以廷臣异议，命侍郎孙在丰往董其役，未尝专从靳策也。丁卯谕，又询下河田亩可纾水患之策，靳仍主筑堤减水之说。时于抚直隶，上以靳疏示询，于仍言下河宜开，重堤不宜筑。诏遣尚书佛伦、侍郎熊一潇与总督董讷、总漕慕天颜、孙在丰会勘，惟佛伦奏应从靳议，天颜、在丰议均与靳左。戊辰正月，御史郭琇劾靳糜费帑金，攘夺民田，横取米麦，越境货卖，科臣刘楷、台臣陆修祖复交章劾之，天颜、在丰亦疏论靳屯田累民及阻挠下河开濬事。靳自请入觐。上御乾清门，命辅、琇及于各陈所见，卒允九卿议，停筑重堤，革靳职。後又命学士凯音布、侍衞马布、尚书张玉书、图纳等先後往勘，均称靳治河功。己巳正月，上南巡阅河，靳从行，上亲见堤工河道，始褒靳实心任事，劳绩昭然，复原品。壬申，复任河督。逾年，召见于及原署河督董讷，责其排靳，谕大学士曰：「于成龙曾奏河岸未见靳辅栽柳，及朕南巡，指询成龙，无辞以对。董讷亦曾言之。彼时九卿皆言靳辅当从重治罪，若即诛辅，则死者可复生乎？」成龙、讷皆叩首。

周栎园上下今古周栎园嗜饮好客，客日满坐，坐必设酒，谈谐辩难，上下今古，旁及山川草木、方名小物，娓娓不倦，觞政拇阵，叠出新意，务使客极懽而去。

邵稼轩举&#63150；手口口&#63151；字康熙时有邵稼轩者，强识多闻，性喜诙谐。值《康熙字典》初成，读三月而毕，不遗一字。有难之者，造「&#63150；手口口&#63151；」字以请，邵曰：「此字六书所不载，人不能识而我独能识之。一手提两口，当为亨 「 去声」 鼻涕之亨字。」难之者不能辩。王丹麓解口字着人地师沈六如尝过王丹麓，语以庭前不宜种树，谓口字着木为困字，不佳。王曰：「诚然，君亦未宜立於此也。口字着人，岂不成囚字乎？」沈默然。

宗举儿谓月中桂树不奇宗定九子举儿，名学诗，喜读书，善言辞，六岁而殇。年五岁时，曾偕诸儿戏於庭，一儿指月而言曰：「月中那得有桂树！」举儿曰：「汝谓月中桂树为奇，彼天地间之有树，亦当奇耶？」

王用和谓孔子无眉王丹麓好客，裙屐纷集。一日，有客谓孔子无须，众诘其说，客曰：「见之《孔丛子》。子思告齐王曰：「先君生无须眉，天下王侯不以此损其敬。」故知今像多须误也。」时丹麓子鼎在侧，方六岁，应声曰：「然则孔子亦无眉耶？」客语塞。鼎，字用和。

王小能谓风亦畏寒王丹麓病起畏寒，每当雪夕，辄楗户御风。其第五子小能方五岁，适坐於膝，曰：「大人寒，故畏风，抑知风亦畏寒乎？」王问故，答曰：「风不畏寒，何由喜扑人怀。」

吴威卿谓有孤独连文吴锦雯有子名廌，字威卿，幼慧好学。七岁，尝侍客座，客论诗，谓无孤独连文者。吴应声答曰：「孤云独去闲，非佳句耶？」一坐惊叹。虞景敏作辞巧文石门虞景敏，名黄昊，康熙丙午举於乡，十岁即善属文。尝阅唐柳宗元《乞巧文》而斥其谬，更作《辞巧文》以辨之。

高宗谓三藩司皆督抚才乾隆时，有浙江、山东、甘肃三藩司入觐，同时召对。高宗问：「汝等皆历任藩司，在任时亦畏督抚否？」东藩对曰：「不畏。」问其故，对曰：「皇上既放督抚，又放藩司，本属互相纠察，若一味畏惧，不敢争论，则藩司为虚设矣。」浙藩对曰：「臣公事不畏督抚，私事畏督抚。」问何谓，对曰：「公事，督抚有失，必当争执，如畏惧默默，必致逢迎迁就；至私事，稍涉营私不公，督抚即当奏劾，安敢不畏。」上以为然。又次，甘藩对曰：「臣甚畏督抚。」上曰：「尔何以独甚？」对曰：「督抚以下即藩司，属员视藩司如视督抚，藩司不畏督抚，属员亦相率不畏藩司。属员无畏惧心，公事必致棘手，臣不敢不畏。」上亦以为然。次日，召见军机大臣，谓昨见三藩司，皆督抚才也。未几，皆擢疆圻。

梁相国释佛之笑梁相国，即《贰臣传》中某。国初，父子相继入枢垣，权势张甚。高宗南巡时，其子已退老，或以其不法事上闻。会梁迎驾游大佛寺，至山门前，高宗怒指弥勒佛问曰：「佛见朕笑，於意云何？」梁以佛见佛故笑对。高宗复返顾问曰：「然则见汝亦笑，何欤？」梁免冠顿首曰：「佛笑奴才不成佛耳。」

金寿门为鹾商解围钱塘金寿门客扬州，诸鹾商慕其名，竞相延致。一日，有某商宴客於平山堂，金首坐，席间以古人诗句飞红为觞政。次至某商，苦思未得，众客将议罚，商曰：「得之矣。柳絮飞来片片红。」一座譁然，谓其杜撰。金独曰：「此元人咏平山堂诗也，引用綦切。」众请其全篇，金诵之曰：「廿四桥边廿四风，凭阑犹忆旧江东。夕阳返照桃花渡，柳絮飞来片片红。」众皆服金博洽。其实乃金口占此诗，为某商解围耳。商大喜，越日以千金馈之。寿门，名农，乾隆丙辰尝以布衣举宏博科而不就。

杭堇浦有谈天口仁和杭堇浦，名世骏，字大宗。生平博闻强记，口如悬河。时方灵皋以文章负重名，堇浦独侃侃与辩，灵皋逊避之。袁子才有挽诗云：「横冲一世谈天口，生就千秋数典才。」盖纪实也。

戴姚成微言息争戴东原太史与钱箨石宗伯，乾隆中同官京师。钱素不喜戴。一日，钱之乡人会饮，同馆後辈某纵谈至於戴，钱力诋之，某与之往复辩论，钱愤，责某诋斥前辈。越翼日，乡人又会饮，钱与某均在座，有言及钱之同馆前辈杭大宗者，颇致不满，钱和之。某又抗论，钱不怿，因以某言质之末席戴舍人姚成，姚成曰：「小子不敏，於先生所操月旦，实未敢置喙也。所不解者，先生前有一语耳。」钱大愕，询之，姚成则曰：「先生不尝以某之排斥前辈为无礼乎？先生之於大宗，亦前辈也，今亦排斥之，宜小子之不解也。」钱乃肃容起立而谢曰：「君言良是。老夫不敏，愿安承教。」

李复堂题佛像李复堂鱓、郑板桥燮，书画皆精绝。复堂尝为人题观音大士像云：「巧笑倩兮，美目盼兮。」或讶其儗於不伦，复堂奇窘。板桥即应声而言曰：「何不云彼美人兮，西方之人兮。」

和尚惧内不敢娶广州某寺住持僧某，名衲也，平日不事文字，而语言超妙。一日，招集诸名流小饮，座有戏问我辈何人最惧内者，众未及答，僧亟应曰：「惟老僧最惧内。」众笑其不伦，僧徐徐而言曰：「惟惧内，故不敢娶耳。」

袁子才释园字袁子才居金陵，尝畜一羊，逸入邻园，食其所种之菜。园叟来告，袁戏叟曰：「汝知园字乎？必筑围而後可。」叟固风雅士也，闻之，亦戏曰：「汝亦知园字内为何字乎？筑围仅能防围外，不能防围内也。」袁亦为之绝倒。

一朝天子一朝臣秦殿撰大士尝侍高宗，一日，高宗偶问曰：「汝果秦桧後人乎？」秦无他言，但对曰：「一朝天子一朝臣。」

梁文庄召对得体钱塘梁文庄公诗正在政府，一时援引如陈句山太仆兆仑、孙虚船通议灏，皆杭州名宿也。或有以文庄庇护乡人为言者，一日，高宗召文庄谓之曰：「人言尔庇护同乡，自後有则改之，无则加勉。」梁顿首对曰：「臣领皇上无则加勉之训。」时服其有体。熟梅天气半阴晴乾隆末，桐城有方、姚二人，同负时望，而议论辄相抵，每因一言，辩驳累日，得他人排解始息，久竟成为惯例。一日，同赴张某家小饮，酒後闲谈，偶及时令，方谓黄梅多雨，姚谓黄梅常晴。方曰：「唐诗「黄梅时节家家雨」，子未知耶？」姚曰：「尚有「梅子黄时日日晴」句，子忘之耶？」方怒之以目，姚亦忿忿，张急劝解曰：「二君之言皆当，惜尚忘却唐诗一句，不然可毋争矣。」方、姚齐声问何句，张曰：「「熟梅天气半阴晴」，非耶？」於是皆大笑。

僧问毕秋帆以子曰毕秋帆制军抚秦，赴任时道经某刹，因往随喜。一老僧迎入，毕曰：「尔亦知诵经否？」僧答以曾诵。毕曰：「一部《法华经》，得多少阿弥陀佛？」僧曰：「荒庵老衲，深愧钝根。大人天上文星，作福全陕，自有夙悟，不知一部《四书》，得多少子曰？」毕愕然，深赏之，遂捐俸置田为香火资，并新其寺。

某生论金顶嘉庆初年，厘正品级，凡生员帽顶，必循例用银而不得用金。河南汲县某生，以事至县署，戴金顶，令指其顶而嗔其违制。生曰：「生员家贫，无银，故用铜。若以此为违制，则老父台已先之矣，何责生员！」令大怒，曰：「吾何尝违制？」生曰：「按例，老父台之顶宜照七品例用金，今果金也者，以责生员可也，否则生员不独任违制之罪也。敢请以顶俾生员验之。」令语塞。

龚宝宝问难嘉庆中，江苏诗人龚光瓒以事戍黑龙江，历任将军至，皆待以宾礼，不以流人视之也。光瓒有子宝宝，幼慧，嗜读，年九岁，已毕《五经》，人咸称之曰圣童，将军那启泰常命苍头负入节署中说经。宝宝，庶出也，一日，讲《易》大义，问将军曰：「乾为天为父，坤为地为母，天地父母，一而已。我乃一爷而二娘，然则地固可多於天欤？」将军无以应之，漫曰：「在江苏为江南地，在黑龙江为塞北地，地虽多，其实一也。若有两母，将毋同。」宝宝亦漫诺之。

某明经谓徐令无规矩长兴县令徐某初下车，颇锋利，每收呈，必摘呈中语面诘之，倘所对稍有参差，轻则掷还，重且扑责，其意盖以示能也。有明经某者，平日把持邑中事，吏胥咸畏之。令亦知其人，思痛惩之，而未有间。明经亦知令将与己为难。会有事，讼之县，乃自怀呈往。是日具呈者殆百余人，吏胥以明经呈置第一，意令出先诘数语，即可纵之去，以免滋事也。俄而令升堂，人皆跪而待命。令见明经呈，即置之末，而每阅一呈，必呼一人前，絮絮问不休，欲令久跪以挫之。明经颇不耐，然尚无隙可乘也。少顷，令摘冠置案上，以手搔发际。明经见之，即蹶然起。令怒曰：「汝衣冠中人，奈何不知规矩？公堂之上，容汝长立不跪乎？」明经乃以手指其头曰：「汝先无规矩矣。世岂有不衣冠而临民之官耶？」言已，掉臂出，令竟无如之何。

良相是长麟某部司官马某，为长麟所劾。某日，与某中翰等在陶然亭讌叙，纵谭及此，中翰高吟曰：「司中无小马，堂上有长麟。」盖讥之也。长突然至，微闻长麟二字，严词致诘。中翰笑曰：「吾辈方以公名作对耳。曰名医惟扁鹊，良相是长麟。」长始欢然而去。

贼诘周焘嘉、道间有周太守焘者，尝牧通州，治贼严，每获贼，即断其脚胫。有一贼，甚强项，谓周曰：「小的虽作贼多年，亦颇知《大清律例》，割脚胫在何条？」周笑曰：「汝言甚是。惟吾亦问汝，三百六十行，行行吃饭着衣裳，汝为何行？」贼不语，遂割之。

孙制府以片言解纷道光癸未冬，裘安邦任南河中军副将时，以兵丁鼓噪，禀请河督究办，而河督不允，遂至龃龉。值江督孙某莅浦，询裘曰：「是日演武场中，仅人语喧譁乎，抑有击鼓者乎？」裘曰：「无鼓声。」孙笑曰：「鼓者，伐鼓渊渊；噪者，人声嘈杂。必兼之，乃为鼓噪，此殆非也。」其狱顿息。

罗文俊不违天威罗侍郎文俊有才辩，素短视，寻丈外即茫无所覩。宣宗尝於召见时笑问：「卿见朕否？」叩首曰：「天威不违颜咫尺。」盖罗实一无所见也。

康泰直呼县令姓名上海庠生康泰，以强索漕规岁千元事被控，上海令许乃大提之到案。康甚辩，许怒，语之曰：「尔既为庠生，当知礼法。尔为何学使所取进？」康期期言曰：「周周周。」许曰：「岂周系英耶？」康遽应曰：「许乃大所言是也。」许怒，拍案曰：「尔何直呼本县姓名？」康曰：「老父台可直呼学使姓名，生员自可直呼老父台姓名。」许大怒，详请学使斥革衣顶，学使斥不准。

钱东平谈锋长兴钱东平布衣，名江，负不羁才，遍读异书，足迹满天下。少入京师，上万言书，言时政，请迁都江宁，废时文，罢乡会考试，令各省选录人才。书上，奉旨严逮，遂发乌里雅苏台为奴。旋赐环，再入京师，与李文忠公鸿章、何子贞太史绍基友善。未几，粤寇洪秀全陷鄂城，东平星夜往奔。洪一见器之，令掌机要。上书劝洪直趋京师，洪不听，迳取江宁，遂弃洪而逃。乃谒曾文正公国藩，阍者延入，文正雅重其名，降阶迎之，握手入中堂。东平岸然，拱手就坐，与文正论海内大局及安危所系，纵横辩论，索笔绘图，指陈得失。文正唯唯，不敢稍阻其谈锋也。

沈文定为殷谱经饰辞吴江沈文定公桂芬直军机时，对於宦京乡人，每极意周旋之。殷谱经侍郎方行走南书房，遇文定，岸然以乡先辈自居，文定恒下之。侍郎性峭直，出言不顾忌讳，文定时弥缝之。一日，待漏朝房，百司咸集，有某大臣询侍郎曰：「闻圣躬违和，果何症也？」侍郎遽喟然曰：「小儿好色所致也。」文定闻言大惊，幸侍郎语时微带吴音，故闻者不甚了了，文定遂亟以京语从容顾侍郎曰：「老前辈所云，非宵衣旰食所致也欤？」於是闻者释然。盖京语宵衣旰食四字，其昔与小儿好色本绝相似，故遂无觉者。

金安清口若悬河同治初元，秀水金安清以两淮盐运使褫职，乃游说於湘淮军诸帅，求起用。七谒曾文正，不见。文正语人曰：「我不敢见也。此人口若悬河，江南财政了如指掌，一见必为所动，不如用其言不用其人之为愈也。」同治壬申，遂从金说，得增淮南票盐八十万。曾忠襄抚某省时，金往说之，大为所惑，专摺奏保请起用，大受申斥。文正闻之，叹曰：「老九几为其所累矣。」久之，郁郁死。

孝哲后为穆宗争立嗣孝哲后与穆宗伉俪綦笃，而不得於孝钦后。穆宗病革时，本拟令贝勒载□承大统，孝哲亦以为然。及李文正公鸿藻泄其事於孝钦，孝钦震怒。穆宗崩，孝钦议立德宗，后复争之，谓不可使大行皇帝无後。孝钦曰：「有相予得佳妇者，大行皇帝有後久矣。」意盖诮后无出也。后顿首曰：「儿德薄，负先帝恩，万死莫辞。然後宫某氏已有身，宗社有灵，或诞降皇储以承丕绪也。」孝钦曰：「国不可一日无君，且能预卜其所生为男耶？」后曰：「请先立贤王监国以待之，所生果女，然後即真，似未晚也。」孝钦怒后哓辩，厉声曰：「此事有余暨慈安后主之，安有汝置喙地！再多言，当论死。」慈安后，即孝贞后也。后素和婉，事两宫有礼，是日忽愤不可忍，泣而言曰：「死从先帝，儿之志也。儿以皇嗣未定，故隐忍须臾耳，今已矣。然儿死尚能自大清门出者，则请为先帝立後，固儿之分所当言，安能以是为儿罪耶？」孝钦大怒曰：「汝谓我死不能自大清门出耶？」立呼内监批后颊。孝贞力为之请，始叱后退。后遂绝粒。久而未绝，卒乃服碎磁屑而崩。奉安时，孝钦憾其前言，欲使后金棺自便门出，孝贞曰：「我朝家法，后崩，金棺必出大清门，历代相承，不可改也。」孝钦默然，乃止。惟后所言後宫有身者，竟不知所终。彼此以何相诘朱九江有犹子，酷嗜钱，一日，九江谓之曰：「钱之为物，有何佳处，汝顾爱之若是？」犹子者亦质问九江曰：「钱之为物，有何不佳处，叔顾不爱之若是？」

桂林清议绝可畏。况东桥所居，距其弟夔笙太守周颐之庐不数武。某日向夕，诣兄，值盛暑，未易长衣，甫出门，遇一友，遽诃太守曰：「汝何故着短衣出门？」太守亦笑诘之曰：「汝何故着长衣出门？」

左文襄俊辨左文襄大拜，至翰林院受职。诸翰林意存蔑视，文襄危坐清秘堂中，曰：「适从何来，遽集於此？」诸翰林肃然起敬。已而请书匾额，文襄大喜，谓：「诸君皆擅长八法，今乃推一麤鄙武夫作此，足徵引重之心，遂有入学蒙童乍临影帖为塾师所激赏动笔加圈之乐。」诸翰林皆服其俊辨。盖左以举人补赏检讨，为入阁地也。既官东阁，往往一人在室中摇首自语曰：「东阁大学士，东阁大学士。」

王惟清谓举人尚左文襄以孝廉从军，立跻通显，居尝高自期许，以为秀才能任天下，布衣可佐王业，雅不欲以甲科中人为评隲之定监，此盖有所激而然也。光绪甲申法越之役，帅军由江苏至福建，道次九江，官吏呈刺谒见，左视九江道履历，乃进士出身，未延见，仅传见九江府。继而德化等县皆进士出身，不得已，皆见之。後有同知王惟清，以举人需次者，持刺来见，左视之若大宾，肃衣延之入，即纳之上座，於後谒者概令谢绝。候辕诸人疑之，密贿持帖者探左意。未几，柬房人云：左见惟清时，颇谦抑，进茶後，问惟清出身，惟清以举人对。左问举人与进士孰尚，惟清曰：「举人尚。」文襄佯示疑讶，诘之，惟清正对曰：「凡人作秀才时，仅经营於八股试帖，以外无暇他及。通籍後，又有大考试差，纷纠於内，不得不於小楷诗赋昕夜研攻，犹必出习世故，奔走於酬酢应答之间。惟至乡榜告捷，胸襟始展，志气甫宏，经世文章，政治沿革，乃稍稍有暇究治焉。幸而出仕，及膺任显要，皆其平日所营治者，尚得有尸位诮耶？故卑职窃谓举人尚。」文襄拍案叫绝，称是者久之，曰：「一篇好议论，今何幸闻之！足下在晚近中，真不愧为佼佼矣。」语毕，送惟清出，时道府方站班，文襄顾左右曰：「此间好官，仅一王丞，奈何使之屈抑如此？」道府耸然受教。文襄行後，道府问惟清与文襄感洽之故，惟清详述之，与阍人所道同。

陈树屏善解纷张文襄督鄂时，与抚军谭继洵意见不合，遇事多龃龉。一日公宴，集黄鹤楼，宾主酬酢，咸有酒意。座客某询及汉水江面之广狭，谭答以五里三分，曾见某书。张沈思有顷，乃顾客而言曰：「其言不实。实广七里三分，有某某书可考。」谭不屈，仍争为五里三分，互争执不相让。张、谭盛气之下，急欲一竞胜负，然又无所取决。张乃遣弁飞骑召江夏县，时知县事者为望江陈树屏，名进士也，闻召，亟肃衣冠飞骑往。比至，甫入门，未及开言，张、谭皆同声问曰：「君知江夏县事，汉水在汝辖境，亦知江面七里三分乎，抑五里三分乎？」陈应声曰：「江面水涨，即广至七里三分；水落，即狭至五里三分。制军就水涨言之，中丞所言，就水落言之也，知县以为皆无讹。」张、谭闻之，皆大笑，争乃解。

康广仁辨才无碍南海康广仁为有为胞弟，辨才无碍，每申驳议，层出不穷，谭嗣同辈咸畏服之。有封事，广仁直达黼座，德宗即与之计画，他人不知也。光绪戊戌被难，由京师广仁善堂收殓，葬於义塚，南海会馆为立一碑，无字。庚子联军入京，始有人镌字其上，曰「南海康广仁之墓」。後以沈荩之力，始返其骨於故乡。李文忠拒革命光绪庚子，拳匪肇乱畿辅，八国联军踵至，南北隔阂，举国不统一，势岌岌如累卵。时李文忠自粤至沪，寓刘学询家之沧洲别墅。革命党将於沿江起事，因举某某二人往说文忠，意将推为首领。文忠若已早知某某来意者，立延见之，方通姓名，遽曰：「君等欲称兵乎？惜我年老，不能相助。亦恨君等迟生五十年，当时不能助我也。」其言明亮痛快，使人更不能再进一语。某乃询兵事利钝，文忠曰：「我国用兵，本无奥妙，亦惟一哄而已。」言时，举手作哄势，复续言曰：「哄得过去即胜，胜即成事。」言至此，仰屋大笑，拄杖起立矣。

偷儿自称刘坤一光绪中，刘忠诚公坤一任两江总督时，一夕，署中获一偷儿，亲鞫之，询姓名，偷儿曰：「小的姓刘，名坤一。」刘拍案曰：「岂有刘坤一而作贼者乎！」偷儿顺口改曰：「小的本不作贼，实为差役误拘。」刘曰：「然则何为暮夜入署中？」偷儿曰：「大人与小的姓名偶同，窃欲一觇大人颜色耳。」时有幕友某在旁，谓宜改名刘坤二，偷儿颔首曰：「小的与大人，本一而二、二而一者也，赐名坤二，亦何妨！」刘服其辩，笑而释之。

钱念劬论请安归安钱念劬，名恂，尝以道员需次江苏，每见司道，辄随俗请安。或以奴性讥之，钱笑曰：「人之一身，手在上，足在下，手尊而足贱，若辈敢受我长揖乎？不如以足与之行礼，但弯腿而已可也。」

王文勤设辞拒人仁和王文勤公文韶在枢垣峙，有浙人某以知县引见，将出京，谒王，丐八行书，以介绍於当道，王曰：「如君之才，必为上游所赏，老朽之言不足增重也。」某无辞而退。又有谋出洋随员，乞其言於驻美公使者，王曰：「出洋路险，中途若有疏虞，若家中人转而诘我，我将何以复之？敢谢不敏。」

张氏女慷慨陈说湖北张氏女有干才，已嫁而孀矣。其父仕於闽，为县令，资财巨万，惟挟二妾以从，弃妻於家不顾也。族人咸不平，怂惥其妻，使如闽，辞无资，则为醵资，又惧不礼於夫，女乃曰：「母无惧，我侍母以行，然须具来往之资，合则留，不合则返耳。」於是母女俱如闽，未至其所三十里，使人以告。父闻妻至，将不纳，闻女与俱至，始大具车徒迎之。既至，果相安。居数月，女辞欲返，母留之，女曰：「家有尊长，岂能居此长奉母乎！」母泣曰：「汝在，故我无苦；汝去，彼将鱼肉我矣。吾从汝归耳。」遂与俱返。其後，父以赃败，诏下原籍，簿录其家财。县官奉檄至门，母皇恐伏竈下，余人悉走匿。女盛服出见县官，言父平时弃母不顾状，且曰：「父盛时，母不同其乐；今父败，母岂得同其忧。请公入视，如有铢金寸锦之储，甘受隐匿之罪。」声情慷慨，县官为之动容。入视之，破屋数椽，疏帐缥被而已，叹曰：「诚如汝言，诚如汝言。」遂去。

董成妻善遣张姓女董成，山东人，少无行，以博负债，潜逃至京师，佣於某商店。性伶俐，能得主人欢。主人与某王交，王时至商店，拂巾瀹茗，皆令成充其役，便捷机巧，无不如意。王悦之，与主人商，召之邸，供杂役。谨慎将事，与人无忤，邸中上下，无不交口称成，王因委以管钥焉。邸侧有张姓者，养一女，年与成相若，而贫，以十指自给。成时以缝纫事至其家，渐与女狎，女父母知之，亦不之拒。越二年，王以成朴实，赐以邸中婢，且为治外宅。婢颇慧，口齿伶俐，为成治家政，毫厘无所失。以是成无余资复赡女家，张之门绝成迹者数月。女渐闻成纳婢事，与母计，欲觅成，母曰：「吾家以贫故，得成赡助，赖以免冻馁，彼已成家，谅无兼顾力。且渠妻为贵人婢，与之争，必不胜，子安之可也。」女曰：「否，渠与儿有前约，寒盟不可。」遂偕往。抵门，值成出，婢邀入室，询家族，女母始叙来意，并言送女来，无再返理。婢曰：「兹事颠末，予概不知。既有前盟，而渠背之，诚为非是。但予系贵人赐，而彼无家产，居室饮食惟主人是求，多一人尚虞不给，宁容有二乎？况汝年方少艾，私约无人知，宜及此时别觅佳壻，愿三思之。」女曰：「予所以蒙羞而来者，以息壤在前，已如倾出之水不可复收耳。苟相爱，奴婢犬马皆所不辞；若不见纳，请即以颈血溅汝身。」婢笑谓之曰：「勿尔，鸿毛之死，智者所羞，况戕生於此，秽名益彰。」复为之画策曰：「渠执役数年，识人颇夥，汝可认予作义妹，姊为择一俊壻，奁费予为代办，即二老亦得娱天年，妹以为何如？」女沉思良久而归。数月後，为女介绍一山西贾人子，悉出所蓄为购奁具。届期，以鼓乐迎，女登车去，成与婢相处以终。氏有子姑有孙某姓姑妇孀居，家仅中资，姑欲为己嗣子，妇亦欲为己嗣子。族党中有助姑者，有助妇者，呶呶纷争，竟至涉讼，久仍不决。妇特投一老讼师，欲求必胜，讼师曰：「易事耳。」遂为拟一词，中有句云：「为姑立嗣，姑有子而氏无夫；为氏立嗣，氏有子则姑有孙矣。」问官阅此数语，乃判令族党为妇立嗣。

崔李辨难崔、李为六朝着姓，有崔鸿者，字初民，李元者，字赤萌，居同里，学同师，而少相狎也。一日，李访崔，坐定，谈谑间作，李嘲崔曰：「君名鸿而字初民，初民即原人，产生於鸿蒙甫辟之时代，野蛮二字之徽号殆难免矣。」崔曰：「君既目我为原人，则我为人之鼻祖，君独非我之云仍乎？君以元为名，以赤萌为字，赤萌者，赤子之萌芽，即精虫也。精虫一名生原，原与元音同。 「 精虫体甚小，为蝌蚪形，行动活泼如虫，在男性生殖器之精液中，故名。须用五六百倍之显微镜始能见之，与女性生殖器所生之卵珠同为生殖之原。」 况元龟为古之宝物，见於《诗》，龟又尝被老桑称为元绪，《述异记》曾载之，元之时义大矣哉。」李曰：「元者始也，凡数之始，多曰元，如元年、元月、元日是也。又善也，子元元，民之类善，故曰元，则见於《国语》。吾名之元，元气之元也。《白虎通》曰：「地者元气所生，万物之祖也。」又道教之神曰元始天尊，晁氏《读书志》尝纪之也。且吾即为精虫，则人类皆吾所化生，君亦托始於吾也。」崔曰：「君休矣，精虫尚未成人，岂能齿於人类耶！」