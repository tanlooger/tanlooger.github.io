---
---
---
title: 钱小谢听琴
---



钱廷烺，字小谢，仁和人，枚子，尝为崑山令。上承门荫，文采风流，倾动京国。尝为英煦斋侍郎招饮於恩福堂，听李云华太史弹琴，因作歌曰：「侍郎饮酒人中豪，高谈挥麈真风骚。井中投辖门反键，座中之客毋许逃。我辈追陪亦何幸，忘形略迹风怀骋。官烛高燃列两行，笙歌鼎沸华堂静。花枝飘拂绣帘前，忽地临风厌管弦。思听雍门歌一曲，酒边时有李青莲。金徽玉轸锦囊古，《广陵》可惜今无谱。不作声声时世弹，指下风生一再鼓。音韵铿锵迥不同，高山流水听淙淙。东华尘土全忘尽，身到长松大壑中。越女燕姬悄然立，天街不觉更筹急。弦索泠泠调愈高，有人暗向花间泣。侍郎执笔赋新诗，黄绢重观幼妇词。纸出澄心催客和，明窗留待月迟迟。年华座上惟吾少，挥豪敢自矜神妙。争及诸公到玉堂，朝衣夜待金门诏。翩翩笔底净无尘，对酒吟成别样春。落拓江东应似我，人人杜牧是前身。酒阑灯炧归孤馆，寒衾便是同心伴。一天愁思似云飞，今宵服得清凉散。天涯久已苦风尘，回首家山似画屏。安得他时携绿绮，白芦红蓼伴渔人。」