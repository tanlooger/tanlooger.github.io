---
---
---
title: 陈彦衡善胡琴
---



陈彦衡，蜀中世家子，曾为吏，善鼓琴。自幼往来京师，即注意於唱，以喉短，遂师梅雨田，习胡琴，多传其法。而手音亦与之相亚，凡唱法、读字法、弄琴法，用力颇勤，均得梅之衣钵。梅死，首推陈，伶界、乐界均尊上之。陈亦善於指导，经其教授，无作门外唱者。名伶谭鑫培至沪，以琴师无当意人，重值聘陈往，以其曾为吏，故尊视之。惟陈本纨袴子，性骄亢，与谭等，致不能终其交。

瑟

瑟，前广後狭，面圆底平，中高，首尾俱下。通长六尺五寸六分一厘，为九倍黄锺之度，弦长四尺三寸七分四厘，为六倍黄锺之度，弦凡二十有五。通体桐木黑漆，身绘云龙，首尾绘锦，边绘云。梁用紫檀，弦孔用螺蚌为饰，以漆金架二承之。