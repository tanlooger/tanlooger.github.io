---
---
---
title: 唐青照为塞晓亭鼓琴
---



唐青照，名唐明，长白人。食贫而不累其天，天乎琴。妻关氏，国色也，操缦以和之，亦造微，家人化焉。客尝问之曰：「子何得於琴？」青照曰：「我何得乎？举凡天地间虚牝玄窍于喁吸嚊及乎芒芒瞢瞢，行诸太空，若无所闻，而悬寓乎其中者，悉协之以吾琴而中其微。当是时也，晏晏然，閈閈然，返我心之危，冰释猋灭，如其初而已矣。我何得乎？」塞晓亭侍郎尝物色之，踵门，铿然作，止不进。久之而後通，则鼓琴者其竖徐海也，晓亭惊。比入，所居屋裁二楹，青照笃爱妻，界其半使居之，半给炊，且坐客。晓亭至，方淅米，地罏火郁攸，而镬中浡浡汤适沸，凝尘满席，膝屈而复安。坐良久，青照抚琴曰：「客欲有闻乎？」曰：「欲之。」於是正襟坐鼓之，一再行，风琅琅走，泠然而秋生，晓亭悚气息如游丝。少选，又再叠之，则羣阴辟，真灵昌，一物一尘，窅然而亡。晓亭蹶然起曰：「止。子天游，琴，寄焉耳。」