---
---
---
title: 杨至轩听琵琶
---



康熙某岁九月望日，吴维贤招海宁杨至轩上舍观诚，及金圣修、陈知载、黄右公、陈玉禾小饮，酒後听琵琶，至轩乃作诗曰：「今秋云气多沈緜，牀牀屋漏难安眠。遥山久失烂漫皱，远树时带橅糊烟。濮阳先生最爱客，折柬书破桃花牋。立心精诚感碧落，吾辈遂得神明怜。扫除阴霾补天漏，爽朗开豁分坤乾。近来晴日颇难得，况逢明月今宵圆。酒徒入门高兴发，促迫趁早陈华筵。分湖郭索肥且鲜，京口名酒藏如泉。持螯把琖对蟾魄，快意无不当吾前。谈深银烛屡见跋，楼头已报三更天。主人情绪犹未已，徵歌声与青云缘。曲终客醉皆欲去，忽闻妙手徐调弦。拢捻抹挑见指法，神技似向呼韩传。崑山玉碎珠琲散，铁马檐际当风悬。轻雷出地绕堂辊，怒瀑欲泻仍回旋。芙蓉泣露菊花笑，老蛟起舞鱼浮渊。醉中世界昧南北，此身疑在浔江边。人生悲欢宁自主，念此不觉心茫然。黄花插头杯在手，逢场取醉仍年年。惊秋双鬓那肯换，白日无奈羲和鞭。青衫泪湿伤老大，好景易过难留连。众宾起别主送客，皓月尚在天西边。归凭余醉支枕卧，梦中犹觅江州船。鸡鸣酒醒睡初觉，又听檐溜声潺湲。」