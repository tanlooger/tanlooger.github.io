---
---
---
title: 舒铁云瘗笛
---



舒铁云尝蓄一笛，四年矣，雅有云石之韵。一日，堕地緪脱，遂折其半。既埋之墙阴，且仿毛西河《水盏子铭》，作《瘗笛》诗，诗曰：「纵二尺余围寸许，中有宫商角徵羽。一朝掷地金石声，雄凤雌凰不相语。忆昔截云归笛家，一枝吹破《江梅花》。年来与我周旋久，锦囊南北随诗走。既不若筇枝九节化作龙，又不若翟竿七尺垂为虹。紫云回奏广寒殿，昭华琯弄咸阳宫。但向人间传一曲，苇绡霏霏贴寒玉。惹得楼中黄鹤飞，吟残水底苍龙宿。错来不铸六州铁，猿臂鹤胫杨柳折。合之则美离则伤，两头纤纤太愁绝。此时无声忆有声，此物无情却有情。一丸泥当封嶰谷，万户侯犹唱渭城。可怜黄竹埋黄土，响绝音沉悄终古。珠堕楼头玉倚墙，夜深谁《按霓》裳谱？」