---
---
---
title: 刘培珊为老伎师
---



刘培珊，金陵人，秦淮老伎师也。同治初，粤寇乱平，重理旧业，句栏中人大半称女弟子。花白髭须，老而不俗，是丁继之一流人物。善吹笛，女郎度曲，律吕稍有不合，辄委曲成全之。弹筝摘阮，尤擅绝技。每值踆乌西坠，顾兔东升，烟水迷漫之会，辄坐一小七板，往来於利涉桥、大中桥一带，为羣弟子按拍。才离西舫，又上东船，真点水之蜻蜓，穿花之蛱蝶也。有嬾云山人者赠联云：「九曲青溪，一声长笛。大江东去，孤鹤南飞。」又出素扇求诗，山人赠以四绝云：「魁官笛子卯官箫，往事苍茫话板桥。各有宗风尊护法，彩云仙队领娇娆。」「新栽杨柳碧芊绵，几辈王孙系画船。天宝诗人多感慨，江南偏遇李龟年」。「十番子弟各翻新，只有何戡是旧人。我醉扣舷歌水调，可能擫笛付真真」。「祭酒诗编楚两生，南朝狎客并知名。暮年冷淡无吟料，借尔筝琶遗我情」。