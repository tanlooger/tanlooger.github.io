---
---
---
title: 堂名
---



堂名，乐班也，亦称清音班，昔之江宁，今之苏、杭等处皆有之。以尝自称福寿、荣华等堂，故以为名。每班用十岁至十五六岁之童子八人，服色皆同，领以教师管班，佐以华丽装饰品及九云锣诸乐器，喜庆之家多雇用之。

乾隆时，江宁之清音小部，有单廷枢、朱元标、李锦华、孟大绶等。至末叶，次第星散。後起者为九松、四松、庆福、吉庆、余庆诸家，而脚色去来，亦鲜定止，而以庆福堂之三喜、四寿、添喜，余庆堂之巧龄、太平为品艺俱精。挟妓之游客辄携之，使并载於舫，无嫌竹肉纷乘也。未几，而亦饰以玻璃灯球、灯屏，析木作架，畧如荡湖船式。有招之往者，日间则别庋一箱，向晦乃合橁成之，绦蜡争燃，碧箫缓度，模糊醉眼，几疑陆地行舟也。