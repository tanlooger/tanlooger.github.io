---
---
---
title: 喀什噶尔音乐
---



回部喀什噶尔之俗，岁於十月朔日、十二月十日，大伯克率众张鼓乐，赴寺拜天，并庆贺宴会。回民吉礼，用鼓二，胡琴一，三弦二，筝一，乐人席地而坐，以手拍鼓，众乐从之，声音和翕。乐人歌曲，妇女数人起舞，踏步旋转，皆能应节。

城中筑高亭一座，日入时作乐以送日。辟展每岁二月，谓之年头，彼此宴会，幼子幼女相率歌舞。其乐器，有大鼓、小鼓、铜号、铰子、唢呐、喇叭、三弦，哈龙、乌什各城阿奇木，每日用鼓吹一次。回民吉礼用乐，男女歌舞。叶尔羌、和阗乐器，有筝、三弦、琵琶、胡琴、管、喇叭、唢呐、鼓钹，日入时亦作乐送日。库车、沙雅尔乐器，有大鼓、小鼓、喇叭、唢呐、三弦、筝。阿克苏、赛哩木拜乐器，有三弦琴、手鼓，每日申刻以後，亦作乐以送日。

回部乐曲，一名《斯那满》，为爱慕其人之辞；一名《塞勒喀斯》，为拊掌行乐之辞；一名《察罕》，一名《珠鲁》，为马前鼓吹之辞。凡按工尺字一周，终而复始，节以人声，随其长短以成曲调。