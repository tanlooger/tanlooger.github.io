---
---
---
title: 三弦
---



三弦，斲紫檀为之，修柄，方槽，圆角，冒以虺皮。柄下曲，贯槽中，上直，与槽面平。通长三尺三寸有奇。柄末穿直孔，贯以三轴，左二，右一，纳弦，以三轴绾之。山口及轴用象牙，柱用竹，槽面设柱，架弦微起，以指甲拨弄发声。

三弦定弦以取声，各随宫调。其制起於秦，本三代鼗鼓之制，而改弦易响，谓之弦鞉，故虽能倚歌曲折，而仍以节制辐辏其间。《唐书》有龙首琵琶、云头琵琶，皆三弦。饰以虺皮，则似亦唐制也。