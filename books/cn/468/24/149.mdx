---
---
---
title: 陆君阳善三弦
---



疁城陆君阳初尝学吴弦於吴门范崑白，得其技，已而尽弃不用。以为三弦，北音也，自金、元以降，曲分南北，今则有南音而无北音。三弦犹饩羊也，然而吴人歌之，而只为南曲之出调之半，吾将返於北，使撩捩之曼引而离迤者，尽归激决。尝谱金词董解元曲，又自谱所为《两鸽姻缘》新曲，变其故宫，独为剌促偪剥之音，名《幽州吟》，骇然於人。然其时故有知者，周延儒请与游。累致千金散去，终自以不知於时，尝着《三弦谱》，欲传後。会大兵入吴，遯於三江之浒者若干年。世祖闻其名，御书红纸曰：「召清客陆君阳来。」既入，御便殿赐坐，令弹。陆乃弹元词《龙虎风云会》曲，称旨，赐之金。自是，贵邸巨室争邀致之，无虚日。或欲使隶太常，弗屑也。年七十，尚能作遏云之逸响。宋荔裳按察琬赠以诗云：「曾陪铁笛宴宁王，吹笛梅花满御牀。几度凄凉春草碧，不堪重过鬬鸡坊。」

时松江提督马进宝亦缿首下狱，人不敢问。进宝故善君阳，君阳任侠，直入狱具饷。台臣闻者皆大駴，各起谋劾之。华亭张法曹急往告，君阳忼忾曰：「吾何难仍遯之三江间耶！至尊若问我，道我病死。」言讫竟行。後上果问及，如其言，上为叹息。当是时，君阳名藉甚。初本名曜，君阳者其字。至是，以上称君阳，遂以字行，凡长安门刺往来奏记，皆得直书陆君阳以为荣。君阳後复不得志。尝过上海。上海名家子张均渌慕其技，君阳亦独奇均渌，谓均渌知己，尽授其技，作《传弦序》一篇。君阳多门徒，然皆不及均渌也。吴中三王之中有曰稚卿者，君阳弟子也。