---
---
---
title: 程春堂善琵琶
---



程春堂居南汇大团镇南，工画兰及设色花卉，琵琶尤为绝技。晚岁，充场大使署总书，与唐晋卿善。唐亦家於大团，其壻黄祉安至，必邀共杯酌，酒後辄弹琵琶数套以为乐。黄听至《夕阳箫鼓》、《平沙落雁》，辄神为之移。

程性和易，年近七秩，精神甚健。黄尝询以搊捻之妙，何由至此。程曰：「余少受邑城鞠士林之传，专意练习，至忘寝食。每晨起，披衣坐牀上，先弹二三套，然後下床。如是者约二十年，始觉得心应手，纯任自然。」

时南汇善弹琵琶者有二，一为程，一为陈子敬。子敬常旅食於外。光绪丁亥，黄肄业於上海之龙门书院，偕松江尹鹿笙明经至东门内王家，适子敬在座，见指套铜甲，弹《霸王卸甲》，声调洪亮，令人想见拔山盖世气象。人谓陈善武套，程善文套，程之品格高於陈。每岁沪上开琵琶会，必招程往，执牛耳。既作古，南汇大套琵琶为广陵散矣。