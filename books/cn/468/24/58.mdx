---
---
---
title: 徐痴唱盲词
---



崑山徐某，佚其名，大司寇乾学之玄孙也。父某，为邑诸生，放诞，不善治生，家资荡然，生徒亦散尽。某年十三，受佣於县胥，为之钞书，得值以奉父母。父故嗜酒，每饭，无三爵不能举箸。某力不给，贳於肆。久之，不能偿，恐市侩之怒己也，日过肆，效柳敬亭抵掌谈三国、隋唐演义，声色俱肖。市人悦之，遂不问酒值。已而遂佯狂歌唱，藉以易酒肉甘旨，本无阙。父殁，母病，某又苦目眚，不能作书，居然抱弦索唱盲词以为业矣。

崑山於雍正壬子，分设新县曰新阳，别建城隍庙於城东之罗汉桥，即叶文敏公半茧园故址也。某日，歌於斯，听者云集，日将午，辄告归。强留之，则泣下，众异之。或尾之去，则以所得金钱，市食品归。母饭已，食其余，复来，率以为常。或询其家世，则伪为聋状，憨笑而已，盖以操术既卑，不欲污先人门阀也。其母死，遂不见，或曰自沈於河矣。众呼之曰徐痴。