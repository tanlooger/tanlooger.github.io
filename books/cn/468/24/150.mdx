---
---
---
title: 王玉峯善三弦
---



王玉峯，字正如，汉军正黄旗人。生而盲，九岁丧父，随母为人佣。以废视，无所得食。年十三，学於张治平。治平工歌曲，善胡琴，玉峯从之十四年，尽得其术。既成艺，以弹唱自给。光绪庚子之变，洋兵闻歌者辄嬲之，遂不复歌，而专力於三弦，冥心渺虑，体物肖声，自曲本杂剧、铙歌军乐，下至男女媟亵之辞，皆心摹手追，运指应节。名伶谭鑫培、龚云甫辈每登台度曲，必往听焉。时或踯躅营门，听步伐口号及行军布阵之曲，归而谱之，不爽絫黍。闭门独坐，则手援三弦，凡小儿声、妇女声、行人车马声，与夫禽兽、飞鸣、候虫、振羽一切音声之不可以口舌传者，莫不揣其性情，穷其微妙，意有所会，悉於弦间传之，听者忘其为三弦也。

乙巳、丙午间，玉峯之名始起，王公贵人争相招致，然深自矜重，不轻徇人。京师贵游喜为里巷淫冶之声，以强玉峯，诡曰洋二黄，玉峯虽应之，心弗善也。那琴轩相国桐当国时，尝以母寿召玉峯，使弹风流焰口，玉峯不肯，曰：「不祥之词，奈何寿太夫人乎？」那瞿然曰：「微子言，吾念不及此。」玉峯出谓人曰：「那中堂不孝人也，母寿而乐闻不祥之声。」自是，虽召不复往。载澧、弈匡闻其名，招之，玉峯固谢，谓载澧喜近小人，弈匡排斥异己，皆非正道也。戊申国恤，定制，民间不得演剧，诸伶请於警厅，愿延玉峯，以所入助贫儿院，警厅许之。

玉峯自言，能奏旧剧二十余出，尤善者，为《空城计》、《二进宫》、《韩琪杀庙》诸剧。或曾邀玉峯依次为之，玉峯乃首演《空城计》，初出场时唱摇板，疾徐抑扬，各得其宜；坐在城楼，转唱西皮，继转二六，莫不曲折如志，而狂笑尤得神。次演《二进宫》，生旦净互唱二黄，字字宏亮。又次演《韩琪杀庙》，则奏腔矣，声之尖利，韵之流宕，其悲哀处，自足引起听者一种凄楚之态。既毕，座客欲一闻反二黄，乃令续演《牧羊卷》一出，亦复高亢可听。盖其用指之，度视发音之繁简而别，音简用指少，音繁用指繁，简时用指仅一二，繁时则胥十指而并用之，故其发音之复杂，诚有不可思议者矣。