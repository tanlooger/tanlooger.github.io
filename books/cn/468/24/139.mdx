---
---
---
title: 赤陵姐善琵琶
---



康熙时，喀尔喀部有善弹琵琶名赤陵姐者，能弹　车鐡马之声，弹时朔雁俱落，彍骑环听，肃然无声。隣部厄鲁特部噶尔丹汗遣使求之，喀尔喀怒，不与。汗起兵伐之，寖灭其部，以赤陵姐归。喀尔喀部遗臣款塞求救，圣祖亲统六师征噶尔丹。丹战败，其妻阿弩戛吞率突骑略陈，被殪於军前。旋系噶尔丹以归，赤陵姐随入京师，犹奏技於王公家，闻者至有绿珠，杜秋之叹。乾隆时，徐芝仙游京师，从故侍衞闻此，因作《赤陵姐琵琶歌》，歌曰：「逻娑檀上红纹蹙，龟兹国唱无愁曲。尤物皆从气运生，天教色艺空金屋。千年沙漠藏龙蛇，化为女子颜如花。生长赤陵呼作姐，能将蕃曲谱琵琶。琵琶宫调八十一，别有新声缓挑出。韵并风生乐万方，国王一见加诸膝。其王分地跨兴和，西与山戎 「 厄鲁特。」 接壤多。闲起侵陵缘互市，终修和好悔操戈。鼓声坎坎冰天裂，艳妆正踏山头雪。一枝春色照黄沙，两国兵端从此结。虎夺龙争秋复春，朝为楚媵暮为秦。掌上青娥偏解舞，原头战骨几生尘。皇皇天子修文德，频遣行人颁玉册。蠢兹豸？契窬恶浮天，为一妇人灭一国。旌旗出没黑山陬，风雨凭陵青海头。尘起百灵争语帝，霜高属国尽防秋。维时五月三日暮，至尊驻跸香泉戍。寇骑仓皇走大荒，龙骧浩荡来西路。羽林老将为余言，亲见阏支阵前仆。四寸文綦么凤飞，周身细铠黄金镀。芙蓉十队化寒烟，賸有残英泣断弦。鬓点雪霜亡赞普，命余锋镝出祁连。理藩院里秋槐老，阶墀犹把琵琶抱。宛似虾蟆陵下人，浔阳江上伤潦倒。听弹一曲别郎官，弦上传来意万般。未死若怜胡地隔，得归终恋汉恩宽。曲终上马风萧索，风吹泪逐哀弦落。何须泪逐哀弦落，禾麦油油满沙漠。君不见倾城倾国代有人，若个老归生处乐。况尔归时国有君，太平无复强侵弱。」