---
---
---
title: 董福祥因唱得官
---



左文襄公宗棠用兵西陲，收抚镇靖诸堡。董福祥最後降，文襄怒，且患其跋扈难制，命斩之。已解衣辫发矣，福祥忽高唱《斩青龙》 「 即《锁乌龙》。」 一剧，盖隐以单雄信自况也。所唱秦腔，声情激越，至「雄信本是奇男子」一句，冲冠怒目，尤有凛凛不可犯之概。文襄壮之，命释缚，并赐酒食，曰：「吾与单将军压惊也。」旋奏赏副将，令统率部众，随老湘营赴前敌。後克新疆，董功为多。