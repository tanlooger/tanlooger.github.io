---
---
---
title: 铁制之口琴
---



口琴，以铁为之，一柄两股，中设一簧，长与股等。簧端点以蜡珠，衔股鼓簧以成音。亦有以之为儿童玩具者，特较小耳。

蒙古亦有口琴，制如铁钳，贯铜丝其中，衔齿牙，以指拨丝成声，宛转顿挫，有筝琶之韵。

台湾番人亦有口琴，削竹为片，如纸薄，长四五寸，以铁环系其端，衔於口，吹之。又有类琴者，大如拇指，长可四寸，洼其中二寸许，钉以铜片，别系一柄，以手按循唇探动之，铜片间有声，娓娓相应。男子辄於朗月清夜，吹行社中。番女悦，则和而应之，潜通情款。