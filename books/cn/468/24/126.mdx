---
---
---
title: 孔小山受绐鼓琴
---



曲阜孔氏以雅琴传世，有名小山者，尤擅长，然性僻而忮，不为人一弹，尤恶人窃听。亲知或百计供酒食进美妓以媚之，亦酬酢如常人，顾一言及琴，则怫然不答，甚者且拂袖去。一日，饮酒楼，座客泰半与孔识，纵谈及於琴，盛赞其技。座中有褚姓者，勇武有力，尤滑稽多智，因曰：「吾能令孔某为我奏之。」众曰：「果然，当以酒筵为君寿。」褚请约期而散。

孔生平好山水，尤慕泰山之胜，时当春日，山花方吐，绿荑竞荣，偕僮负琴涉天门，上日观，僮憩山畔。孔抱琴登绝顶，红日欲坠，斜射济河，爗煜作金色，南顾徂徕、梁父、洙泗，如线如砺，如砖墼，顾而乐之，不觉试弄一声。声未转，忽一巨人飒然自林中一跃而出，手巨鎚叱曰：「若何人，敢辄为窥伺耶？」孔大惊，未及答，而巨鎚轰然下，击坐前大石，石立磔为碎块，石屑四扬，簌簌扑孔身。孔大骇，方欲行而不成步。巨人叱曰：「止，止，动者毙鎚下！汝贪生者，速以资献。」孔哀求，谓实游客，未尝携行囊，安所得资。其人叱曰：「不得资，即以汝命抵。汝不有衣服乎？」孔伏曰：「告大王，此布衣，不值数钱。」其人愈怒曰：「汝无钱，安得有此玩好之物，此非有钱之证耶？狡赖何为者！」孔曰：「此琴也，贫寒下士，调此自娱，此实亦不足当玩好者。」其人曰：「既如此，可为我调之。若不佳者，我一鎚，令汝人琴俱碎。」孔无如何，则跪而抚焉。抚未及半，其人曰：「此声不佳，为我易佳者。」孔为弹一曲。时月初上，四山为薄雾所幂，一受月光，如鲁缟齐纨，明净纯洁，殆无其比。琴声自月中出，晚风送之，荡入四山，飞鸟皆惊起，绕枝翔且鸣，若与琴韵相和也。曲将终，忽林际数人，连袂欢笑而前，揖孔曰：「君受惊矣。不受大刀阔斧，何得便闻流水高山。」握鎚者亦掷鎚拱手曰：「恶作剧，恶作剧。」因自道姓名，并述前语，孔始恍然。他日，其友语人曰：「不图真名士乃畏假强盗也。」