---
---
---
title: 张心孟好吹箫
---



祥符张壮行，字心孟，为明天启甲子举人。尝以计偕入都，逆旅之邻，有吹洞箫者。闻其声特异，往叩之。吹者与言，赏其妙悟，於是尽其所得之师者授焉。心孟精究之，至忘寝食。一旦，恍然悟曰：「此七韵正声也，失传久矣，何幸於兹遇之！」倚节而弄，无不合。因而面壁自语，或时起舞姗姗，从者以为狂矣。春试之前一日，仆为理场具，告曰：「诘朝当入闱。」心孟曰：「我不知也。至音之沦坠，向千载，今者於一器之微，古人之神奇寓焉。孔子所叹为不图至斯者，我幸遇之。不特耹之於耳，且能会之於心；不特会之於心，兼能传之於器，此来所得多矣。我方乐此，惧勿及也，遑问其他。」言毕，辄搦管呼呼然吹不休，锁院门扃，音犹嫋嫋也。仆复白曰：「试误矣。」张目曰：「束装！」不顾而归。归後，时时绝人事而为之，或值可喜可愕与一切无聊不平之感，率作一弄以消磨之。久之，流寇攻汴，获之，驱使去，犹佩所吹箫於身。至砦，踞地而吹之，凄惋幽郁，呜咽动人。环听者众，始而喜，继以太息，忽不觉思乡怀土，悲从中来，为之涕下沾襟。於是羣相妪煦护爱，卒纵之归。明亡，入国朝，按籍授官，邑宰迫之往，心孟横箫长揖曰：「壮行为亡国废物，顾可污清时耶？」令曰：「奈无辞以脱公何？」曰：「以死报，必免。」於是心孟不复列士籍矣。自是，益复以吹箫自娱，饥寒之戹，践更之呼，闻则疾其声以胜之。毕曲，语家人曰：「试听吾箫，困自忘也。」编户之役，则次第往应，绝不匃免，惟科场令作守号军，则笑曰：「我故诸生，重入此，似有嫌。」乃出百钱雇代者。晚为上官所知，行乡饮宾酒礼，亦弗却也。年八十余，病革，犹理箫，然不能成声，遂置枕旁，曰：「人琴俱亡，吾其死矣。」遂瞑。