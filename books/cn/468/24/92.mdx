---
---
---
title: 金赤泉听洋琴
---



乾隆时，钱塘有金赤泉典簿焜有，好音乐，尝听洋琴而作歌以纪之，歌曰：「云和之琴空桑瑟，至人摅思中音律。庖牺不作古乐亡，杂沓筝琶始竞出。此琴来自大海洋，制度一变殊凡常。取材讵用斲桐梓，发声亦自循宫商。图形宛然如便面，中絙铁弦经百链。钿钉栉比排两头，二十六条相贯穿。携来可击不可弹，双椎巧刻青琅玕。琴师举手指未落，满座肃听生心欢。初持孤椎只轻打，秋树寒蝉饮霜哑。旋舒双腕着意敲，淅沥雨飘青竹瓦。左击右击无雷同，疏槌密槌相间工。五音和会含众妙，节奏宛转包纤鸿。琮琮琤琤盈耳注，碎佩丛铃满烟雨。檐前玉砌堕冰簪，洞里春泉滴山乳。忽然止椎弦不鸣，反舌入夏愁无声。中心一击复成响，地底阴雷破蛰轰。有声无声相杂揉，变化在心兼在手。以心运手手运心，小技入神希匹偶。座中听者皆忘疲，共道此琴铁胜丝。柳公双锁未为巧，李氏百张胡足奇。我闻古人作乐各有取，旧典至今存册府。闲邪纳正是为琴，如此曼淫同郑妩。请君举手绝其弦，靡靡自古不在悬。锦囊出我龙湫瀑，追取希声太始前。」 「 自注：余在家藏古琴，背有文曰龙湫瀑。」