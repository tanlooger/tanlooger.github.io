---
---
---
title: 江慎修通音律
---



婺源江慎修，名永，通音律。其论黄钟之宫，则据《管子》、《吕氏春秋》以正《淮南子》。《汉书？志》曰：「黄钟之宫。」黄钟，半律也，即後世所谓黄钟清声是也。唐时风雅十二诗谱，以清黄起调，毕曲，琴家正宫调黄钟，不在大弦而在第三弦，正黄钟之宫为律之遗意。《国语》：「伶州鸠因论七律而及武王之四乐，夷则、无射曰上宫，黄钟、太簇曰下宫。」盖律长者用其清声，律短者用其浊声。古乐用均之法虽亡，而因端可推。《韩子？外储篇》曰：「夫瑟以小弦为大声，大弦为小声。」虽诡其辞以讽，因是知古者调瑟之法，黄钟、大吕、太簇、夹钟、姑洗、仲吕、蕤宾用半而居小弦，林钟、夷则、南吕、无射、应钟用全而居大弦也。《管子》书，五声徵、羽、宫、商、角之序亦如此。慎修此言，实汉以来所未寻究者也。