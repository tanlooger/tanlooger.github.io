---
---
---
title: 粤人好歌
---



粤人好歌，谓之粤讴。凡有吉庆，必唱歌以为欢乐，以不露题中一字，语多双关，而中有挂折者为善。挂折者，挂一人名於中，字相连而意不相连者也。其歌也，辞不必全雅，平仄不必全叶，以俚言土音衬贴之。唱一句，或延半刻，曼节长声，自回自复，不欲一往而尽。辞必极其艳，情必极其至，使人喜悦悲酸，而不能已已，此其为善之大端也。故尝有歌试以第高下，高者受上赏，号歌伯。其娶妇而亲迎者，壻必多求数人，与己年貌相若，而才思敏给者，使为伴郎。女家索拦门诗歌，壻辄握笔为之，或使伴郎代草，或文或不文，总以信口而成、才表华美者为贵。至女家不能酬和，女乃出阁。此即唐人催妆之作也。先一夕，男女家行醮，亲友与席者，或皆唱歌，名曰坐歌堂。酒罢，则亲戚之尊贵者，自送新郎入房，名曰送花，花必以多子者，亦复唱歌。自後连夕，亲友来索糖梅啖食者，名曰打糖梅，皆唱歌，歌美者，得糖梅益多矣。

讴之长调者，如唐人《连昌宫词》、《琵琶行》等，至数百言千言，以三弦合之，每空中弦以起止，盖太簇调也，名曰摸鱼歌。或妇女岁时聚会，则使瞽师唱之，如元人弹词曰某记。某记者，皆小说也，其事或有或无，大抵孝义、贞烈之事为多，竟日始毕，可劝可戒，令人闻而感泣。

其短调蹋歌者，不用弦索，往往引物连类，委曲譬喻，多如《子夜》，《竹枝》。如曰：「中间日出四边雨，记得有情人在心。」曰：「一树石榴全着雨，谁怜粒粒泪珠红。」曰：「灯心点着两头火，为娘操尽几多心。」曰：「妹相思，不作风流到几时。只见风吹花落地，那见风吹花上枝？」《蜘蛛曲》曰：「天旱蜘蛛结夜网，想晴只在暗中丝。」又曰：「蜘蛛结网三江口，水推不断是真丝。」又曰：「妹相思，蜘蛛结网恨无丝，花不年年在树上，娘不年年作女儿。」《竹叶歌》曰：「竹叶落，竹叶飞，无望飜头再上枝。担伞出门人叫嫂，无望飜头做女时。」《素馨曲》曰：「素韾棚下梳横髻，只为贪花不上头。十月大禾未入米，问娘花浪几时收？」凡村落人奴之女，嫁日，不敢乘车，女子率自持一伞以自蔽。既嫁，人率称之为嫂，此言女一嫁不能复为处子也。梳横髻者，未笄也。宜笄不笄，是犹不肯在花棚上也。稻十月熟者名大禾，岁晏而米不入，花浪不收，是过时而无实也。此刺淫女也。有曰：「大姐姐，分明大姐大三年。担櫈井头共姐坐，分明大姐坐头边。」言女嫁失时也，妹自愧先其姊也。有曰：「官人骑马到林池，斩竿筋竹识筲箕。筲箕载绿豆，绿豆喂相思。相思有翼飞开去，只剩空笼挂树枝。」刺负恩也。有曰：「一更鸡啼鸡拍翼，二更鸡啼鸡拍胸。三更鸡啼郎去广，鸡冠染得泪花红。」有曰：「岁晚天寒郎不回，厨中烟冷雪成堆。竹篙烧火长长炭，炭到天明半作灰。」有曰：「柚子批皮瓤有心，小时则剧到如今，头发条条梳到尾，鸳鸯怎得不相寻？」有曰：「大头竹笋作三桠，敢好後生无置家。敢好早禾无入米，敢好攀枝无晾花。」敢好者，言如此好也。其蛋家女，荡髻如吴下唱杨花者，曰绾髻。有谣曰：「清河绾髻春意闹，三十不嫁随意乐。江行水宿寄此生，摇橹唱歌桨过滘。」桨者，摇船也，亦双关之意。滘者，觉也。若此者不可枚举，皆以比兴为工，辞纤艳而情深，颇有风人之遗，而《采茶歌》尤善。

粤俗岁之正月，饰儿童为彩女，每队十二人，人持花篮。篮中然一宝灯，罩以绦纱。以絙为大圈，缘之踏歌，歌十二月采茶。有曰：「二月采茶茶发芽，姊妹双双去采茶。大姊采多妹采少，不论多少早还家。」有曰：「三月采茶是清明，娘在房中绣手巾。两头绣出茶花朵，中央绣出采茶人。」有曰：「四月采茶茶叶黄，三角田中使牛忙。使得牛来茶已老，采得茶来秧又黄。」是三章，则几於雅矣。

东莞岁朝贸食妪所唱歌头曲尾者，曰汤水歌。寻常瞽男女所唱，多用某记，其辞至数千言，有雅有俗，有贞有淫，随主人所命唱之，或以琵琶，秦子为节。儿童所唱以嬉者，曰山歌，亦曰歌仔，多为诗余音调，辞虽细碎，亦绝多妍丽之句。大抵粤音柔而直，颇近吴越，出於唇舌间，不清而浊，当为羽音。歌则清婉浏亮，纡徐布情，听者亦多感动。而风俗好歌，儿女子天机所触，虽未尝目接诗书，亦解白口唱和，自然合韵。说者谓粤歌始自榜人之女，其原辞不可解，以《楚辞》译之，如「山有木兮木有枝，心悦君兮君不如」，则绝类《离骚》也。粤固楚之南裔岂屈，宋流风，多洽於妇人女子欤？

潮人以土音唱南北曲者，曰潮州调。潮音似闽，多有声而无字，或一字而演为二三字。其歌轻婉，闽、广相半，中有无其字而独用声口相授。曹好之以为新调者，亦曰輋歌。农者每春时，妇子以数十计，往田插秧，一老挝大鼓，鼓声一通，羣歌竞作，弥日不绝，是曰秧歌。南雄之俗，岁正月，妇女设茶酒於月下，罩以竹箕，以青帕覆之，以一箸倒插箕上，左右二人摙之，作书问事吉凶，又画花样，谓之踏月姊。令未嫁幼女，且拜且唱，箕重时，神即来矣，谓之踏月歌。长乐妇女，中秋夕拜月，曰椓月姑，其歌曰月歌。蛋人亦喜唱歌，婚夕，两舟相合，男歌胜，则牵女衣过舟也。黎人会集，则使歌郎开场，每唱一句，以两指下上击鼓，听者齐鸣小锣和之。其鼓如两节竹，而腰小，涂五色漆，描金作杂花，以带悬系肩上。歌郎毕唱，歌姬乃徐徐唱，击鼓亦如歌郎。其歌大抵言男女之情，以乐神也。