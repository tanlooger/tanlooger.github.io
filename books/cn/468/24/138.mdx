---
---
---
title: 白璧双之琵琶第一手
---



白璧双，名珏，苏州人。顺治初，琵琶称第一手。尝售技於南北，吴梅村《琵琶行》，为白作也。当时名流多有赠诗，王西樵曰：「四弦谁破夕烟昏，恰是香山老裔孙。国手那推贺怀智，妙音直压康崑仑。移时寂历鸣沙雁，一摘崩腾断峡猿。不是狂奴能作达，此中应有泪千痕。」陈其年曰：「玉熙宫外缭垣平，卢女门前野草生。一曲红颜数行泪，江南祭酒不胜情。十载伤心梦不成，五更回首路公明。依稀寒食秋千影，帘幙重重听此声。纵酒狂歌总绝伦，曾将薄艺傲平津。江南江北千余里，能说兴亡賸此人。醉抱琵琶诉旧游，秃衿矫帽脱梢头。莫言此调关儿女，十载夷门解报仇。」邓孝威曰：「北极诸陵黯落晖，南朝流水照乌衣。都来写入《霓裳》里，弹向空园雪乱飞。白狼山下白三郎，酒後偏能说战场。飒飒悲风飘瓦砾，人间何处不昆阳。」