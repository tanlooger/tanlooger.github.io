---
---
---
title: 弹词
---



弹词，以故事编为韵语，有白有曲，可以弹唱者也。宋末有《西厢传奇》，止谱词曲，犹无演白。至金章宗时，有董解元者，作《西厢搊弹词》，始有白有曲。《倭袍》、《珍珠塔》、《三笑姻缘》，皆弹词也。昔柳敬亭以弹词名，说左宁南、法武侯，为侯朝宗送桃花扇，其忠忱侠骨，有足多者，宜吴梅村为之立传也。其後以弹词名者四家，曰陈、姚、俞、陆，俞则俞秀山也。四家中俞调独传，或讹为虞调，谓出自虞山，非也。厥後又有马调，马名如飞。弹词为盲词之别支，其声调惟起落处转折略多，余则平波往复，至易领会，故妇孺咸乐听之。开场道白後，例唱开篇一折，其手笔多出文人，有清词丽句，可作律诗读者。至科白中之唱篇，半由弹词家自行编造，品斯下矣。

苏城操弹词业者之出游也，南不越嘉禾，西不出兰陵，北不踰虞山，东不过松泖。盖过此以往，则吴音不甚通行矣。弹词业之不能发达，职是故也。

弹词家之能持久与否，不知者辄谓其必视听客之多寡以为进退，而不知非也。说部若去头脚，篇幅顿小，艺之善者，时出新意以延长之，而听者犹嫌其短。反是，则一说便完，虽十余日，亦觉枯坐片时之无谓。昔人谓善评话者，於《水浒》之武松打店，一脚阁短垣，至月余始放下。语虽近谑，然弹词家能如是，亦岂易耶！

戏剧有配角，而弹词无之。

弹词之插科，彼业谓之倏头。倏头之佳者，其先必迟回停顿，为主要语作势，一经脱口，便戛然而止。科白之能解人颐，非简练揣摩不可，其妙处在以冷隽语出之，令人寻味无穷。然亦有过於刻画，尚未启齿，而已先局局者，下乘也。

弹词家开场白之前，必奏《三六》、《三六》者，有声无词，大类《三百篇》中之笙诗。《三六》每节为三十六拍，不得任意增减，音节紧凑，无一支蔓。自业滩簧者增加节拍，使之延长，弹词家亦尤而效之，古意益荡然无存。或曰，《三六》，即古之《梅花三弄》也。

善弹词者之唱篇科白，悉视听客之高下为转移。有名书场，听客多上流，吐属一失检点，便不雅驯，虽鼎鼎名家，亦有因之堕落者。苏州东城多机匠，若辈听书，但取发噱，语稍温文，便掉首不顾而去。故弹词家坐场近城东，多作粗鄙狎亵语，不如是，不足以动若辈之听也。然有时形容过刻，语涉若辈， 「 彼业谓之千。」 则揶揄随之，甚且饱以老拳。

书场口碑，多出之听专 「 疑为站之譌。」 书者，中以轿役为多，倒面汤， 「 逐客令也。」 捉漏洞，冲口即出，不稍假借。而且场地愈合宜，则听专书者亦愈多，弹词家於此等处，必兢兢惟恐失若辈欢。若辈又好与说书先生兜搭，得其欢心，则招呼尤殷勤。所谓先生者，亦必笑颜承迎，与之酬答，此辈之势力可知。上海髦儿戏场，遇旦角登场，则怪声四起，有猫叫声，有狗吠声，有如怨如慕如泣如诉声，场上女伶，於发声之尤怪异者，亦必回眸以一笑报之。盖此种怪声，多发自看白戏之马夫、龟奴。近则每况愈下，有貌似上流之儇薄少年，亦不屑降尊而效马夫、龟奴之颦也。

弹词家之应外埠聘也，场主必先订定银若干，名曰带挡。负时名者，此处未及往而彼处带挡又来，张步云之奔波至死，以带挡为累。故其甫经学成及名不甚着者，多倩师友为之代揽带挡。

弹词家应聘外埠，谓之出码头。出码头时所开书，多择生涩脚本。名家之所以说部多而且熟者，练习之功候深也。亦有借码头为试验及殖财地，回苏始拜师者。每拜一师，非六七十金不办。彼业规例綦严，说一书必奉一先生，否则不能接受盘洋。然码头不尽苏人，嘉、湖及常熟、无锡籍者，亦间有之，其艺亦有高出苏人上者，特少数耳。

业弹词者，於码头上遇非苏州人而同业者，皆谓之外道。嘉善有一外道曰李文炳者，海宁硖石人，所说书为杨乃武，近代史也。映带周密，不脱不离，非略解文义者不办。其弦索之圆熟，则雅近吴陞泉。

弹词为吴郡所有，而越有平调，粤有盲妹，京、津有鼓词，其声调有足与弹词相颉颃者。然弹词亦有派别，今即俞调、马调比较言之。俞调音节宛转，善歌之者，如春莺百啭，竭抑扬顿挫之妙。其调便於少女。如飞出，一变凡响。以科举时代之八股例之，俞调犹管韫山，而马调则周犊山，亦弹词家之革命功臣也。

弹词名家多与文士游，非丐其揄扬也，以操是业者多失学，略沾溉文学绪论，则吐属稍雅驯。同治初年，吴门弹词家之着名者，为马、姚、赵、王。马即如飞，姚字似璋，赵字湘舟，王字石泉。姚所演讲者为《水浒》，余三人所擅长之说部，马为《珍珠塔》，姚为《玉夔龙》，而王则《南楼传》也。他若顾雅庭之唱白，田敬山之诙谐，亦俱负一时盛名。雅庭之唱篇，多出自苏人江听山之手，所说为《三笑》，插科道白，非他书比。要须出以文士口吻，得江编定，声价十倍，江之深於此道可知。

如飞之子曰一飞，说唱尚有父风，而名不甚着。石泉之子曰绶卿，能览书报，彼业中有争执事，得绶卿片言立解，以学识为业中冠也。惟以嗜烟致倒其嗓，识者惜之。

敬山之子曰少山，落拓不羁，佯狂自恣。每坐场子，有时座为之满，有时听者几绝迹。盖其性颇僻，听客少则振作精神，不稍轶本书范围，不如是，将受场主摈斥也。听客一多，则狂病复发，而语多不经矣。然其科白之娴熟，心思之敏活，且能於背上弹三弦，传其父技，皆为人所称道者也。

说《描金凤》之钱玉卿，亦苏州弹词家之铮铮者。玉卿为张步瀛之外舅，步瀛之技，即授自玉卿。玉卿晚年登场，辄与其子幼卿俱，善诙谐，与步瀛相彷佛。

说《三笑》之谢少泉，与步瀛为亲家，生涯鼎盛，而其景况之拮据，殊不减於步瀛。弹词家普通所用乐器，为琵琶与三弦二事，间有用洋琴者，则以年齿尚稚，而发音清脆也。晚近彼业中之善琵琶者，首推步瀛。步瀛坐场子，逢三六九日，例必於小发回时，奏大套琵琶一折。侪辈咸效颦焉，然终不能越步瀛而上之。步瀛天资优美，又习闻金春龄绪论。春龄曾充县吏，为苏州琵琶圣手。每岁之春，支硎山、狮子林例设琵琶会，四方之善琵琶者咸集，春龄必坐首席焉。

步瀛手法之熟，不可与率尔操觚者同日语。琵琶本西域乐，入中土独早，有钩、弹、磕、拍、摘、打、扫、轮，种种手法。最流行之大套，为《平沙落雁》、《霸王卸甲》，调名繁不胜举。步瀛弹时，以《龙船锣鼓》为多。《龙船锣鼓》，亦惟变换手法，随意加入种种小调，间以疾徐高下之锣鼓声而已。

步瀛所说为《玉夔龙》，是书含有义侠性质，俗谓之大书小说，湘舟即以是见重於时。湘舟故後，有丁似云。似云之书太落静功，听之，嫌索索无生气。步瀛素滑稽，书中角色虽多，能秩然不紊，各如其身分而止。盖步瀛客游久，致力於是书者专也。步瀛说《描金凤》最熟，朱耀庭辈虽畧负时名，终无以夺之。

陞泉之父业卜筮，盲人也。子二，曰西庚，曰陞泉。及长，即执贽於王秋泉之门。秋泉无赫赫名，而吴氏昆弟早岁即以善歌闻。西庚说唱亦佳，特好作下流社会语。陞泉无之，恂恂儒雅，无浮薄习气。能作画，且善鼓琴。陞泉之长子号九芗，次号品泉，其短命亦相类。