---
---
---
title: 梅雨田善胡琴
---



梅雨田，名大锁。精於乐，初以笛名，能吹崑曲三百余套。以崑曲不盛於世，乃改习胡琴。胡琴以手能发音者为佳， 「 俗谓之手音。人之指肉有厚薄，故音有高下。琴瑟贵甲肉之音，胡琴则纯贵肉音。」 梅体肥而肤润，故发音为天下第一。又性聪，闻声，辄能摹效， 「 俗谓之耳音。」 深得神趣。丝竹到手辄善，有孔能吹，有丝能弹，天生佳质也，而尤工者为锁呐、胡琴。

胡琴本无奇声，自梅弄之，凡喉所能至，弦亦能至，柔之令细则如蝇，放之令洪则如虎，连之令密则如雨，断之令散则如风，呼吸通神，清脆高响。他琴师皆板板数调，取足和音而止。梅自开板， 「 俗谓之过门。」 即出新声，至唱处，更丝丝入扣。大抵人之喉音，能密能久，丝则一响即杀。梅鼓之，尺寸加密，凡一隙，均加一音，节节填满，不令有丝毫空漏。手指上下，急如风轮，密如蛇足，而某音应深按使切，某音应浅抚令泛，虽繁不胜记之中，而以耳会，以神通，无不入妙入微，曲尽其趣。其二黄开板，迥不犹人，不独倜傥舒和，而煞尾处撮六七音於一轮指之中，如联珠并流，如轻环急转，紧处加密，而余处仍故放令疏，戛止徐来，界限清楚。其取径皆大方家数，又非徒以繁弦急管见长，唱调无穷，弦亦复无穷。每换句调，则易其法，每弄过门，则更其声，五花八门，层出不已。他人虽拾得一二，莫能窥其涯涘也。