---
---
---
title: 铜鼓
---



铜鼓，边有二孔，以黄绒縧悬而击之。陈阳《乐书》谓昔马援征交趾，得骆越铜鼓，铸为马式，此其迹也。宋范成大《桂海器志》谓如坐墩而空其中，两人舁行，以手拊之，声似鞞鼓，则实始於岭南也。

舒铁云在黔，得见铜鼓，则苗人所制者也，乃作诗以咏之曰：「望之铁色质则铜，被以鼓名声乃钟。面如尘镜冷不熔，底如覆釜其音跫。中央一束黄腰蜂，土花战血相淡浓。上有文字如云龙，手三摩挲不可踪。我随车骑来南笼，此鼓献自畊田佣。问渠铸鼓何所宗，云是诸葛征蛮凶。渡泸五月济火从，功成畀锡罗甸封。岁时伏腊事吉凶，椎牛酾酒宴万峰。乃以此鼓代鼖镛，青山白雨双杖筇。小叩小鸣初冬冬，大叩大鸣既逢逢。天空谷应声隆隆，诸苗拜舞衣无缝。罢宴藏鼓无敢纵，千载风俗兹益恭。忆昨巨虚负蛩蛩，鼓鼙将帅思三冬。今者戍鼓罢不桩，催花羯鼓声玲珑。请留此鼓镇边墉，笋业丹艧悬维枞。虽殊石鼓赋车功，颇仿土鼓追黄农。金人十二销镝锋，并勒我诗当纪庸。而我再衰三则慵，雷门之布綦难容。」