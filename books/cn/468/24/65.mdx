---
---
---
title: 叶英多说宗留守交印
---



乾隆时，扬州有好奇狷洁之士，曰叶允福，字英多，一字霜林。年十六，补江都县学生，尝三踏省闱而不售。居常视世事龌龊，每思一发其迈往不羁之气，而有托以自见。尝谓：「士生今日，每欲神往古人而遇之。吾尝读太史公《史记》，摹写千古人物，宛然在目。倡优之擅绝技者，登场扮演，其精神态度无不出。吾不能希太史公之万一，而倡优又不可为，则将安所寄以肆志乎？吾观《东京梦华录》、《武林旧事》记当时演史小说者数十人，而近日吾泰州柳敬亭，以之名於胜国之季，遨游於公卿将帅间，为所戏笑玩弄，其人仍不脱倡优余习，然不可谓非绝代之艺也，世岂无传之者乎？」於是辞家浪游数年，归而幡然曰：「得之矣。」

扬故多说书者，盲妇伧叟，抱五尺檀槽，编辑俚俗僿语，出入富者之家，列儿女妪媪，欢咍嘲侮，常不下数百人。然甚秘其技，不肯泄，故所常与同砚席通气谊者，欲强试之，亦时应时不应。其为一时说书之魁者，方百计密伺，偶入听，则大惊却走，而名遂籍甚。然人皆知其高简绝俗，不敢求一奏也。其所说以《宗留守交印》为最工，大旨原本史籍，稍加比傅，乃皆国家流离之变，忠孝抑郁之志，抚膺悲愤，张目呜咽。一时幕僚将士之听命者，及诸子之侍疾者，疏乞渡河之口授者，呼吸生死，百端坌集，如风雨之杂沓而不可止也，如繁音急管之惨促而不可名也，如鱼龙呼啸松柏哀吟之震荡凄绝而无以为情也。