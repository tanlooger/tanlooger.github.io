---
---
---
title: 女弹词
---



女弹词者，江苏有之，亦游历各处。崑剧中有《女弹词》一出，则其由来之久可知矣。惟崑剧中《女弹词》，其调为《九转货郎儿》，乃崑曲。今之女弹词，其传奇之本为七言句，其雅处近诗，其俚处似谚，则微有不同耳。平仄多谐，颇似长篇之七言诗，间有三字句两句，则似词中之《鹧鸪天》调，或加以说白二三字，则又似曲中之衬字。其用韵宽於诗韵，亦异於词韵、曲韵，大率通用音近之字，类毛西河之通韵焉。

上海称女弹词曰先生，奏技於书场曰坐场，又曰场唱。开场各抱乐具，奏乐一终，急管繁弦，按腔合拍。乐终，重弄琵琶，则曼声长吟，率为七言丽句，曰开篇。其声如百啭春莺，悠扬可听。曲终，诵唐人五绝一首。说书时，口角诙谐，维妙维肖，以能描摹尽致，拟议传神者为贵。所虑者，不失之生涩，即流於粗疏，忘其为女子身也。

女弹词以常熟人为最，其音凄惋，令人神移魄荡，曲中人百计仿之，终不能并。其所说传奇，大抵为《三笑缘》、《双珠凤》、《白蛇传》、《落金扇》、《倭袍传》、《玉蜻蜓》诸书。

书场谓说正书者为上手，答白者为下手。

女弹词皆有师承，例须童而习之。其後限制稍宽，有愿入者，则奉一人为师，而纳银币三十圆於公所，便可标题书寓，後并此银不复纳矣。及书寓众多，於是有每岁会书一次之例。会书者，会於书场而献技，各说传奇一段，不能与不往者，自是皆不得称先生，不得坐场。未几而此例亦废。妓席招弹词女至，不陪席，别设远坐，不敬烟，命女佣代敬。惟宴於其家，席无妓，始陪坐，曰堂唱，赉以银币二，独与客对，亦敬烟。凡此斤斤，盖其自处，即谚云卖口不卖身耳，然其中难言者亦颇有之。

女郎王青翰，乾隆时人。幼以目眚失视，而明慧过人，工弹词，清吭谐婉，间为激昂悲壮语，令人色动神飞，然不轻发也。曾见赏於杭堇浦、王梦楼，赋诗投赠，声价益高。性耽饮，持觞政极严，客不敢犯。尤善谐谑，偶一语入妙，四座为之倾靡。名流讌集，必招致共饮为快。或非其当意者，饵以重币，不顾也。既与孝廉某善，出橐金促赴南宫试。旋闻孝廉试不利，且死，一恸几绝。自此长斋杜门，不复弄浔阳江上琵琶矣。名流嘉之，传诸吟咏，有为《梦横塘》词以咏之者，其词云：「澹云遮月，薄霶笼花，却疑妆倦如睡。几曲春风，才付与　弹指。歌扇邀凉，酒襟留暖，未成欢计。渐徐娘老矣，冶思都销，销不尽怜才意。青青杨柳楼头，想天涯弱壻，远梦千里。觅甚封侯，空折了孤飞鸳翅。伴镫影长明证佛，冷雨重门夜深闭。万古伤心，一分才色，便一分憔悴。」

道光时，有杨玉珍者，色艺双绝，善唱《玉蜻蜓》。有秀才张某惑之，以其有夫也，偕逃致讼，张之叔被累自缢。後官获讯，张遣戍，玉珍随之。迨赦归，偕老焉。玉珍，绝色少女也，赦归，则白发老妪矣。初，玉珍与张赠烟盒定情，好事者乃撰《烟盒记》传奇，付之弹唱。

咸丰时，有陆秀卿者，吴人也，避乱至沪。貌为绝色，艺为绝技，人争招致之。一曲八金，姗姗来迟，飘飘去速，名重一时。後嫁宰官。

上海书寓创自朱素兰，久之而此风大着，同治初最盛。素兰年五十许，易姓沈，犹时作筵间之承应。继素兰而起者，为周瑞仙、严丽贞。瑞仙以说《三笑姻缘》得名，然仅能说其半，丽贞则能全演。惜兰摧玉折，遽赴夜台。瑞仙年逾大衍，犹养雏姬以博买笑赀。同、光之交，苏州有居中街路之孙宝卿者，虞山人，面淡芙蓉，腰纤杨柳，性豪放，有落落丈夫气。凡遇宾筵把盏时，左顾右盼，妙语环生。善南词，喜唱俞调，每一歌之，座客辄击节称善。

吴素卿、小桂珠同师习俞调，小桂珠後鬻於妓家，善画兰，重文人，轻巨贾，守身如玉，自誓非翰林不嫁。後如其志，果嫁闽中某太史。或云，素卿从不入书场献技，以某客待之厚，有从一而终意，招致者皆辞之。

朱品兰、朱素兰为姊妹，品兰微憨，素兰较黠。品兰锺情於某，欲嫁，其假母锁闭之房中，未几鬻於人。素兰奏技时，修容过庄，或曰，此贞节坊在额上也。

其色艺之能兼者，为陈月娥。弹词女以月娥名者有三，曰陈月娥、汪月娥、姜月娥。陈名先着，汪、姜後出。陈之母为芝香之女甥。貌美而艺佳，抚弦奏曲，其音节圆而婉，静而幽，如一缕游丝，晴空独袅，态度亦楚楚可怜，汪、姜两月娥不及也。惜善病，不甚登场。汪貌绰约而性冷峭，微近执拗。姜善笑，瘦弱如飞燕，可作掌上舞，惜昙花一现，即返兜罗矣。

以艺独着者，首推袁云仙。貌丰丽，语倜傥，艺娴熟，以是众皆悦之。弹词女皆居上海之城北，而云仙居城南，故城北无知云仙者。某年，诸女士会书於金桂轩南之山林园楼，排日奏技，各擅胜场。云仙登场，时薄暮矣，不及弹唱，怱怱说白数语，伉爽隽永，人叹为会书第一。以是声名鹊起，遂自南而北，日奏技焉。听者日众，声名日盛，知音者以两字评之，曰硬响，以其调硬而声响也。盖俞调贵柔婉，贵静细，贵情韵双绝也。第云仙虽善说白而不善弹唱，斯其短耳。又有陈芝香、徐宝玉、汪雪卿、严丽贞诸人。芝香音清越而调靡曼，於四声七音，辨析入微。其所弹之传奇，殆经才人润色，绝胜原本，词雅语隽，听者神往，刻意描摹，入理入情，惟妙惟肖。宝玉浩浩落落，有英雄气，忽而喑呜叱咤，忽而突梯滑稽，胜於观剧，出奇制胜，诚巾帼中别调也。雪卿说白，意周而语简。丽贞善绘悲咽，无言之处，有包蕴千万言之概。

其以才色着者，有二人，一为程黛香，一为王丽娟。黛香自负，欲兼黛玉、香君而有之，故以自名。尝自题冯小青《题曲图》六绝句云：「焚将诗草了今生，莫再他生尚有情。卿说怜卿惟有影，侬将卿画可怜卿。」「倩女离魂杜丽娘，雨窗题曲断愁肠。丽娘命比卿卿好，不遇冯郎遇柳郎。」「卿题艳曲我题诗，旧事钱塘有所思。後有小青前小小，一般才女两情痴。」「美人命薄太多愁，侬福还须几世修。一事慰卿兼自慰，留些诗草也千秋。」「自伤飘泊已多年，未断情根未了缘。毕竟好花终要落，怜卿有我我谁怜？」「近来惆怅欲焚琴，画意琴心少赏音。欲画卿卿题曲易，最难画处是侬心。」有尝与对奕者，谈诗论画，绝无俗韵。其女弟子程大宝，奏技於苏州，招之往，黛香乃遂赴金阊矣。丽娟之才虽亚於黛香，画楼幽雅，四壁图书。曾嫁都司某，则以降寇而得官者也。丽娟逸去，仍归海上，重理旧业焉。

其以色着者，为王幼娟、徐雅云、黄蔼卿、陈佩卿。幼娟为丽娟之妹，才逊而貌胜，艺则与埒。雅云乃宝玉之女，性静雅，貌端妍，寡言笑，歌亦清婉。蔼卿、佩卿貌皆娟好。佩卿深於情，与施某有啮臂盟。既而多金者购之，母已许矣，施泣，佩卿亦泣，母从其志，卒反金而嫁施。

宣统时，有陈筱卿者，华亭之罗店人，以弹词游江、浙间。每在茶馆奏技，徐娘半老，风韵犹存，天足革履，不作时世装束，不知者几疑为大家闺秀。惟吸鸦片，瘾颇深。所唱开篇及道白，口齿清楚，委宛尽致。尝奏技於福州路之聘乐园，听客填咽，座为之满。无锡某茶居，某夕，悬牌有弹词，登坛者乃巾帼伟人，凡三座。一人因疾辍演，余二人，一名也是娥，年可三十；一名何处女，年不过十七八，说《金台传》大书而带调片者也。宗马调，幽雅悦耳，弹琵琶不用弦子。说时神情宛现，庄谐兼至，且能说《五义图》，又能唱小曲、京调、滩簧。每度一曲，须酬银币三角至一圆。