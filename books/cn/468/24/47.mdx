---
---
---
title: 董炳源因唱落职
---



董炳源者，湘人也。以文生从左文襄於新疆，积功擢至直剌。後牧安西州，至省，谒新藩司，以尝同居文襄幕，共事有年也，延入密室，相见道故。及辞出，藩司复亲送之登舆。炳源至是得意忘形，行至大堂，高唱「大叫一声出帐外」云云，亦《斩青龙》剧中句也。藩司大骇，乃以其夙患心疾，旧疾忽发，详参落职。