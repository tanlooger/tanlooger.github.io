---
---
---
title: 锣鼓三奏诸乐器
---



乾隆时，粤中有锣鼓三者，瞽人也。日负诸乐器沿街售技，北方谓之一人戏。不知其姓名，人以其技呼之曰锣鼓三。或邀之演技，则以草荐席地坐，凡诸乐器环置左右，口吹管龠，手按工尺，左肘摇锣，右拇指箝木棰挝其，鼓左拇指挂小板为节拍，和其歌，其余乐器应手而执，妙无滞机，疾徐缓急，无不中度。其唱则生旦净丑诸脚色，一一毕现，不辨为一人所出，若合众手而为之者。三尝语人曰：「吾业无他奇，惟在熟耳。方吾之创斯技也，惧不克成。即成矣，而左支右绌，惧无以谐听。於是再三服习，日夜念此至熟，其庶几乎，今二十有余载矣。口累累如贯珠，手与口相为应，足与手无相违，自是不期然而然，不知其所以然也。」