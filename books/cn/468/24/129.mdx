---
---
---
title: 许扬阶善琴
---



许扬阶，茂名之新坡乡人，以善琴着，且喜啖狗肉，习久成癖，故自号琴狗道人，又自署其所居曰琴研堂，人亦以琴狗道人呼之而不名。尝掘地得一汉玉，古色斑斓，知为数千年物，则镌琴狗道人之号於上，常佩之於身。每当屠狗大嚼，浊酒半酣之余，则按琴於膝，临风鼓《凌云？之操》。一曲既终，则又解其玉佩，摩挲翫赏不已。与江山渊之尊人尤莫逆。江居廉江，与新坡距数百里，有桥西草堂，贮图书五十余万卷，任人观之，有跋涉千余里借书寄读者。扬阶之至，亦以读书故，然是时固未知学琴也。一日，有客自远方来，踵门求谒，自云欲借一席地，信宿即行。视其刺，署曰刘心弦。令肃入，骨癯神清，潇洒绝俗，一童子年可十二三，手挟锦囊一，长数尺，随其後，视之，则琴也。坐定，刘曰：「余产於湘，迁於粤，壮岁有大志，以不得偿，愤而作万里游。又尝慕鸱夷子皮之为人，乃挟美人以游五湖。既而浮淮涉湘，渡黄河，登太行，西出玉门，访酒泉、张掖之遗胜，北踰居庸，登万里长城，赋冰天跃马之诗。然足迹虽徧天下，而蹭蹬益甚，余妻又坠马，死於涧阿，余乃郁郁而返故乡，结屋於越王台畔居焉，日惟啸歌以自乐，历十年，不复出。今观兵气满西南，战事将起於交趾。闻冯萃亭将督兵出关，余心动，爰弃故居，腰剑从军，将往投之，途过此地，愿假宿一宵，黎明当行矣。」继敂其征途仆仆，奚为挟琴以俱行。刘曰：「此余之所癖也。余生平无他好，惟嗜琴。余祖父世习兹技，传其术。此琴世间不易得，尤余之所宝。昔入京师，王公贵人争相延纳，求一奏以为乐，此琴即某亲贵之所赠。余视之如严师，亦亲之如腻友，出入必与偕，数十年来未尝一日离。而余妻夙亦善琴，昔者万里行役，必与之并辔驰驱，不稍离，琴亦随焉。今余妻亡，此琴即余之妻矣。」

江设盛筵款之，席次，心弦纵谈琴理，复按琴理弦，奏《清夜闻钟》一曲，初拨剌三两声，顿觉万籁不喧，四山欲静，恍若更阑人定之时。曲未终，凉风习习，徐起庭际，闻者若饮甘露，凡骨欲仙。许尤凝目默会，神与琴声俱往，已而语江曰：「吾辈夙欲习琴，深憾无所得师，今幸天赐琴师，讵可失之交臂。」江乃劝客少留，刘慨然曰：「余东西南北之人也，何地不可以为家。夙闻主人贤，既至，安忍即行，重违主人意。且此间图书至富，读书之乐，胜於从军也。」

由是江、许皆从刘执弟子礼，受琴学。刘居数年，未尝言归，尽传其累世相传之奥。某岁，秋风起，忽动归思，请行，且慨然以其所宝之琴赠江，曰：「感主人德，无以为报，谨以此赠。余相天下士多矣，未有如子者。子诚此物之主，其勿辞。」江再拜而受之，赆以千金，不受，浩然而行。琴镌崇祯年号。

许以嗜琴切，性过急，转艰涩而不能成声，愤甚，乃携琴入深山穷谷无人之境，与木石为伍，正襟危坐，冥心潜弹，寄想於杳冥寂寥以外，往往数日不出。由是心领神会，默解妙趣，而大块之元音，不期而自宣泄於五指之下，学乃大进。於是屏除一切，洗心澄虑，专致力於琴，琴以外不复闻问。未及数年，善琴之名噪於时。及自肇庆训导弃官归，则挟一希世之奇珍以俱。

盖许在肇庆时，官务清简，距署数武，有茅亭，尝往憩焉。亭在署西，筑土为之，高数尺许，叠石为级而上，亭上竖柱四，覆之以茅，人即呼曰茅亭，无他名。亭四旁皆有短阑干，以竹编之，阑干外幽花野草，随意点缀，颇饶佳趣。登亭纵目，则城外沿江诸山，历历可指。每出署作汗漫游，趣令一小僮携琴随其後，憩於亭，辄凭轩鼓之，清风徐来，草木皆动，身飘飘若仙。俯视亭下，则行人甚稀，薄暮，有二三樵者肩枯薪过其下，信口成讴，行歌互答，与琴声相应。一日，挟琴登亭，时秋声初动，西风满亭，微雨欲至，天外诸峯，咸露瘦骨，而相对作愁容，亭前枫树数株，亦如临风泣血，极目远眺，而思乡思友之念，一时交集，乃调琴作《天马引》，如刀剑铁骑，飒然浮空，果若天马之疾至。继又谱《阳关三叠》之曲，则又若风号雨泣，鸟悲兽骇，渊渊然有金石声，不觉冰弦之欲裂，万木无声，四山皆静，惟木叶萧萧下，积地盈寸。瞥见亭下有一少年，独步荒草间，作窃听状。其人年可二十许，丰姿楚楚，两目闪烁有神，惟蹙頞疾首，愁形於面，颊隐隐有泪痕，似感琴声而悲动於中，若重有隐忧者。诧之，方欲止琴不弹，招之登亭，乃琴声止而其人杳矣。

越数日，许方清晨理琴，突有一少年挟琴直入，长揖不拜，盖即茅亭所遇某少年之友也。询之曰：「子携琴造余，殆亦善琴耶？」其人曰：「非也。余不知琴，余友则善之。琴甚古，今奉其命持赠先生，幸受之。」言已，捧以献。许抚视其琴，则希世之奇珍也，亟曰：「余与子之友，未交片语，何敢承兹琼琚之赐，必不受。」其人曰：「此琴还故主之日，先生必受之。」且呜咽曰：「嗟乎！余友死矣。」许惊駴，诘之曰：「余与子之友遇，今才数日，奚以忽死？死於何病？又奚为以琴赠余？」其人曰：「余友死，昨日事耳。亦非死於病，盖别有故焉。死时有遗书在，所以留呈先生者，遗言属余携琴与书来谒，并欲有所求於先生，其诺之。」言次，出书以献。亟启缄读之，其文曰：「余不孝，无以得母驩，罪通於天，百死莫赎。今余与小妾俱死矣。先生硕德清望，戾止是邦，高山在望，夙所景行，独恨修谒无缘，郁郁终身，憾也何如。然秋风茅亭，犹获一觇清貌，并以琴声饷我，虽弦外余音，哀感动人，而得闻六艺，死亦愉快。余亦有古琴一，并世罕有其匹，愧余不德，既辱琴於生前，讵可复辱琴於死後，使落市侩之手。余罪滋深，今谨属友人，敬持献於先生，非先生不足为兹琴主，余当为琴贺。倘墨翟之言不谬，宣室之谈有徵，兹琴既得长侍先生，余身後之魂亦得藉兹琴以追随左右，惟乞锡以鸿文，一志余墓，死且不朽。」许读其书而哀之，曰：「斯人之死，适死於茅亭听琴以後，其殆伯仁由我而死耶？」既而复语其友曰：「为文志墓，余之责也，敢不祗承。惟缘何而死，死又奚为与妾俱，皆未详。而其生平之言行及其遭际，必有特异於人者，尤所乐闻，幸详以诏我。」其人曰：「诺。」乃举其事以告，其言曰：「友之死，非死於病，乃死於家庭之变。友姓关，名以忠，邑人也，世居城西。其先世皆显达，饶资产。至以忠，家中落。幼丧父，惟一母一弟，母为继母，弟即继母所出。性孝友，尚任侠，外柔而内刚，视其状，恂恂然若处子，而其实气雄万夫，伟男子也。幼抱奇志，专究心於经史、诸子、兵家之学，下及琴棋书画、金石雕刻，亦皆博综兼通，而琴尤为所长。然愤时嫉俗之念太盛，往往流於偏激，每谈及挽近风俗日下，举世不识道德二字，辄扼腕狂呼，目眦怒欲裂。故生平择交甚严，落落不苟合，引为知己者，惟余一人。年既长，娶妻，未踰年即死，不复娶，纳一妾以事母，而常为母所憎，且以不应试而为布衣也，憎之益甚。母性善怒，累受鞭扑，均笑颜受之。俟母怒稍霁，始婉辞规劝，劝则母复怒，怒则复继以鞭扑，以为常。其妻亦以不能得母驩，忧虑而卒。及妾归，母鞭之益酷。妾本寒家女，美而贤，能文章，求婚者皆拒之，独愿为关妾。有以母性善怒告者，亦不惧。既归，日受鞭笞，体无完肤，无怨色。初，母之鞭妾也，关必厉声以责妾，助鞭之，母怒亦稍解。然母怒与年俱进，其後虽亦助鞭妾，亦不足以释其怒矣。然妾体素癯，不足以支夏楚，泣曰：「妾不职，常触母怒，罪宜死，今请死於君前。妾死而母子安，妾心亦慰。」关止之曰：「母性善怒，不自今始，皆由余不孝所致，奚涉於卿。宜竭诚事母，终有释怒日，徒死奚益！」妾涕泣受教，由是侍母益谨。距其家半里许，有古刹一，曰莲花庵，关幼时曾读书於此。庵地广而汲水则甚难，关乃命人濬一井，濬时，掘地得古琴，有石函藏之，殆数百年间物，而完好如新，居土中既久，色乃益润泽，可鉴毫发。喜甚，因专肆力於琴，且为文树碑於井旁，记其得琴之由焉。且以家庭不相安，乃恒藉琴以自遣。每鼓琴，妾必歌以和之，为状若甚乐。母初亦喜之，然未几而故态复作，鞭箠之声，仍昕夕达於外，且责妾以导夫於淫乐之罪。关泣曰：「逐妾耶？妾无罪。留妾耶？母益怒。而妾且死，将奈何？」不获已，乃挈妾暂居於庵，由是母始少安。然关与妾虽外徙，日必数返以省母。而母於关至，廑数语，即麾之行。妾至，则持帚以逐之。往往与妾长跪门外烈日下而痛哭，卒不省，闭门若不闻也者。族中子弟尝谒母，求为母子如初，母亦不顾。关自是顿发狂疾，常皇皇若有所失，日则散发乱服，踽踽独行，或数日不返，返则与妾相对而哭，竟日声不辍。有时席地鼓琴，作觱篥声，妾闻声起舞，和以楚歌，琴声苍凉，歌声凄咽，闻者咸陨涕。郁郁至於今三年矣。今年春，闻先生履兹土，喜甚，愿执贽晋谒。日前偶过茅亭，闻琴声，怅然有所触，号哭而归，昨日竟与妾投井而死，即得琴之井也。死时，有血书二，一辞其母，一别其弟，属弟善事母。又有遗书一，属转达，即此书也。」许闻言已，慨然为作墓志，更亲往哭之於庵，西风残照，两棺横陈，回忆茅亭相遇，惝恍如梦，爰取所赠琴，鼓一曲於棺侧，而以《招魂》之赋歌之，寻携琴弃官归。其後，有自羊城至廉江者，谓刘已得狂疾，常见其露体跣足，狂歌於市。或曰，非真狂，实有托而逃也。