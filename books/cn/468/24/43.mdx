---
---
---
title: 李笠翁挟妓度曲
---



李笠翁，名渔。性龌龊，善逢迎，遨游官绅间。喜作词曲及小说，常挟雏妓三四人，遇贵游子弟，便令隔帘度曲，故使之奉觞行酒，复纵谈房中术，诱重利。吴梅村亦识之，尝赠以诗曰：「家近西陵住薜萝，十郎才调岁蹉跎。江湖笑傲跨齐赘，云雨荒唐忆楚娥。海外九州书志怪，坐中三叠舞回波。前身合是玄真子，一笠沧浪自放歌。」尤悔庵亦曰：「十郎才调福无双，双燕双莺话小窗。送客留髠休灭烛，要看花睡炤银缸。」自是而北里南曲中遂无不知有李十郎者矣。