---
---
---
title: 刘惟性从太元学琴
---



宁国刘惟性，名壹清，咸、同间人。少读书，已而弃去，浪迹山水间。高峯者，宁之名山也，中有梵宇，僧数十居之，方丈曰太元，善弹琴。刘慕其技，师事之。元曰：「学琴非难，静心耳。」曰：「敢问静心之道。」曰：「自静之，岂师所能为谋乎！」刘曰：「善，我知之矣。」乃退而屏万虑，昼夜枯坐禅榻，元时来弹琴，他无所闻。一夜，大雨骤作，夹以风雷，寒猿悲号，山鬼长啸，灯小如豆，耿耿不能寐。启户视之，天无云雨，察声所自来，则出元室，知元弹琴也。潜至窗外窃听，久之，忽悲酸不可忍，失声号曰：「弟子愿归矣。」撞扉入。元抚琴默坐，初无声息，元曰：「汝愿归乎？然汝学成矣。吾琴声幽细，数十小和尚皆不闻，汝独闻之，心有静有不静也。」又曰：「庸人以耳听，静者以心听，心听者能闻声数里外。至於琴，浅学者以指弹，静者以心弹。以心弹者，得琴之道矣。汝心静，可语琴。」明日授以琴，略授宫商之诀，随手而弹成音。元曰：「可矣。」

刘自此弹琴，摹拟万籁，无不各肖。然刘殊自觉，惟志之所存，而音遂随之耳。愈力学，三年而归，寄怀於琴，因自号曰琴客。不为俗人弹，弹，人亦不闻也。时粤寇败，乱兵窜徽、宁，肆刧掠。尝有兵至刘宅，闻山後有金鼓声，惊而退。後侦知为刘弹琴，往执之，使弹。刘不从，威以刀，刘抚弦作凄酸声，兵手战刀落，乃舍之。而刘亦弃妻子逸去，不知所终。或曰，刘盖往高峯，从太元游，光绪时犹有人见之。