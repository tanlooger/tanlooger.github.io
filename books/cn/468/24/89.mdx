---
---
---
title: 汪习之闻风琴
---



咸丰时，有美国女子擅风琴者至沪，大兴汪习之太守　灏尝闻之，有《听花旗国海芽犀女子弹风琴歌》歌云：「风琴夷乐声泠泠，是谁作意矜娉婷？芽犀女子刚髫龄，长风万里来沧溟。高楼深鏁初开扃，楼窗面面琉璃屏。猊炉兽炭霏烟馨，红尘扫尽风穿棂。珊珊而来谁使令，草冠覆首攒珠丁。藕丝中单织翠翎，冰鮹急束宽下形。长眉睐波流萤，言兜离兮状窈停。一奁乐器呈中庭，似瑟非瑟筝非筝。上排象版下结绳，手按足踏音分明。十指递跪节奏精，双凫互蹴轮牙灵。初如仙驭乘云軿，鲸鱼鼓浪奔雷霆。忽然廉折亮以清，孤鹤远唳来遥汀。细如珠露花间零，急如骤雨泻高瓴。我来海上扬吴舲，偶然相值两浮萍。繁华过眼如醉醒，莺花虎阜空冥冥。大厦忽折西沉星，遂使流贼飞蝗螟。疮痍满路嗟伶仃，鸱鸣鬼哭难为听。更闻塞上歌闻铃，北望泪湿青衫青。安得天上扫欃枪，我曹睹酒游旗亭。四海一家无竞争，鸾歌凤舞俱来廷。」