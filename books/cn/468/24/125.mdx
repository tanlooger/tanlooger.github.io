---
---
---
title: 姚仲虞精琴学
---



道光时，东南琴学有金陵、虞山、武林三派，而谱则皆出於广陵。旌德姚仲虞茂才配中性嗜琴，长於金陵，而游於广陵，杂习各派。及归里，潜心默悟，乃知传谱多舛，更正世所盛习者十数曲，又自制七曲，原数说声，上溯本始，为《琴学》二卷，出以示泾县包慎伯大令世臣。

仲虞且告慎伯曰：「七弦各有本数，倍数半数损益上下，旋相为宫，以定宫商角徵羽正变清浊之位。而六十律三百六十四声，俱以和相应。凡吟猱，必在角羽位。盖宫为君，商为臣，徵为事，角为民，羽为物，君臣所有事，皆为民物，故吟而上，猱而下，往复迟回，必当民物之位。」慎伯闻言，不能解，请一再鼓。乃於对几设副琴，鼓至窈眇之时，则副琴弦不动而自鸣，又几案所置杯盎及棂槅，时或响应。慎伯怪问之，仲虞曰：「各物皆有数，数同则声应。《唐书》所载寺磬每无故自鸣，僧虑其不祥。万室常为克磬成痕而鸣止。盖其磬与宫中钟同数，鼓钟於宫，则磬应於寺。克痕虽么细，而磬之得数，已与钟异，故鸣止。乘笔者不解此义，是以载其事而不能言其故也。」