---
---
---
title: 圣祖改订乐章声调
---



康熙甲午，考订中和乐章声调，谕南书房、翰林等：「向来陞殿所奏中和乐章，皆仍明代所撰，句有长短，体制类词。後因文体不雅，命大学士陈廷敬等改撰，其章法皆以四字为句。而奏乐人未习声调，仍以长短句法凑合歌之，是虽文法易而声调未易也。今考察旧调，已得宫商节奏，甚为和平，必得歌章字句亦随词调，则章法明而宫商谐。此事所关最要，着南书房翰林会同大学士等详考定议，务使章法与声调协和，归於允当。」乙未冬至，躬祀圜丘，用新定乐律。是时考正律吕，凡乐制、乐器、乐歌，皆经上亲定，制度得中。以是月南郊大祀为始，嗣後如祭祀、朝会典礼，钦定雅乐亦并用矣。