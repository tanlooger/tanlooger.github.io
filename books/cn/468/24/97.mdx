---
---
---
title: 朱亦林吹铁箫
---



舒铁云尝作《铁箫歌》赠朱亦林，亦林固善吹铁箫者也。歌曰：「铁厚一寸射而洞，惊起秦台红尾凤。乘风飞度广寒桥，《霓裳》法曲传灵箫。生不逢东坡居士游赤壁，清风明月无声色。更不见淮南书记吟青山，二十四桥春梦残。炉火温暾唾壶缺，不铸黄金铸白雪。深山大泽无人踪，一斛珍珠六州铁。不知谁冶南陵梅，秋色寸寸绕指来。苍龙紫蚓绣昔苔，锦縧穿月纷葳蕤。四壁成都小垂手，玉律春寒消九九。吹参差兮续《离骚》，烂嚼红霞口戕口。节之以岑牟金石渔阳挝，和之以大江东去铜琵琶。银河吹笙小儿女，矧乃人世双红牙。蕤宾一方何处得，胡牀三弄无人识。不如舞作王铁枪，省倚市门馋乞食。」