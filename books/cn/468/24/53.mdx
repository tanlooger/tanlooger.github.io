---
---
---
title: 滩簧
---



滩簧者，以弹唱为营业之一种也。集同业者五六人或六七人，分生旦净丑脚色，惟不加化装，素衣，围坐一席，用弦子、琵琶、胡琴、鼓板。所唱亦戏文，惟另编七字句，每本五六出，歌白并作，间以谐谑，犹京师之乐子，天津之大鼓，扬州、镇江之六书也。特所唱之词有不同，所奏之乐有雅俗耳，其以手口营业也则一。妇女多嗜之。江、浙间最多，有苏滩、沪滩、杭滩、宁波滩之别。杭滩昔有用锣鼓者，今无之。

善琵琶者颇有其人。晚近以来，上海流行苏滩，以林步青为最有名。林善滑稽，能作新式说白，妇女尤欢迎之。所至之处，座客常满，其价亦较他人为昂。着名者尚有张筱棣、范少山、周珊山、郑少赓、金清如等人。