---
---
---
title: 李万声善三弦
---



李万声善三弦，场置几案一、椅一，上张红缎帐，下设锦绣帏，大书曰「寰球绝技」。俄顷，有人扶之而出，台上下万籁无声，悉心静听。於是整理三弦，引场唱京都时调数句。既而按指轻弹，髣髴锣鼓声，《教子》中之三娘出焉。一曲青衫，抑扬婉转，忽焉而生，忽焉而老生，过门唱句，按腔合板，字字清楚，至生旦对唱，亦无丝毫夹杂。继弹《滑油山》，宛然老旦声调，得心应手，有顿挫自如之妙。终弹洋操一节，军乐声，洋鼓声，步伐声，一时并举，若远若近，不疾不徐，更觉出神入化，令人不可思议也。万声亦盲於目，与王玉峯同。