---
---
---
title: 玉琵琶
---



玉琵琶者，武进、无锡间之老技师也，以天下琵琶第一闻，而吴中诸技师多未尝聆其奏艺。金阊有某曲工者，亦以琵琶雄南部，顾名终出玉琵琶下，意颇不平。一日，诣其宅，高堂邃宇，阒其无人。信步入一轩，中无他物，架列琵琶三，一乌木床黄杨柱胶丝弦，二沈香床檀柱玉丝弦，三紫铁床金柱铜丝弦也。曲工意以为尽於是矣，竟取铁琵琶弹之，嘈嘈切切珠落盘，意甚得也。曲终，一小童倚屏而笑。曲工方欲有问，侍者入请曰：「客饥矣，主人命姑饭，当出见。」曲工不得已，隐忍入座。饭时，絮絮问主人，且夸己技之高。倚屏小童对曰：「先生所能，童固优为之。若主人，则不屑是。」曲工大诧。童从容取铁琵琶奏之，曲工叹勿如，亟求见主人。童曰：「少安毋躁，姑观其器可乎？」乃导入一精舍，则所列架如前状，而三琵琶非故物矣。盖一石根，一象牙，一羊脂美玉也。童取而一一奏之。至玉质者，忽作异声，如凤鸣九霄，鸾翔天外，仙风披拂，豁人襟抱，亦不知为何曲也。曲工神迷精丧者久之。一声撩拨，戛然而止，回顾己身，不觉渐沮。童固请覆奏，曲工瑟缩再四，由石而牙，几不能成曲，趦趄不自安，遂不见主人而出。其後竟无来与之角艺者。