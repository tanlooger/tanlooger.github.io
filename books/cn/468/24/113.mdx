---
---
---
title: 章某焚琴
---



焚琴子者，姓章氏，闽之诸生也。尝学琴於惠州僧上振，得其音节之妙，遂归。变姓名，挟琴，还入闽，达官贵人争廷致之，听其琴，有愿从而学者，虽善，然终莫能及也。久之，有将军自塞上来，驻防福州，嗜琴，厚礼廷之，使鼓琴於幕下。将军据上坐，而置一座於旁，命之坐。怒视将军曰：「吾博通万卷书，而明公惟知马上用剑槊，吾岂为若门下士耶？奈何不以宾礼见，而屈我於旁，我不能鼓琴矣。」奋衣径出，不顾。将军慙，下与抗礼，谢罪，强留之，乃踞上坐，为一鼓琴。将军称善，左右无不悚听。然其声凄怆肃杀，有秦音焉。乃曰：「琴者，天下之至和也。吾琴雝雝如鸾凤鸣，今枝上无螳螂捕蝉，而弦中忽有西北肃杀声，何也？岂军中将有警耶？」抚琴毕，三军之士皆嗟叹，有流涕者，章尽醉痛哭，上马而去，将军赠之金，不受。後此军沦於海澄矣。久之，闽人目章为琴师，虽江，浙，颇多闻其名者，然当道不以礼遇之，招之亦不往，往亦不久留。尝於酒後耳热，摔琴於地，引满大啸，放言高论，惊其座宾，谈古今得失，虽老师宿儒，深通经济者，不能难之也。

其最爱之童子曰金兰，亦善琴，独得其传，常负奚囊，从游数十里外。章诗成，金兰辄以为善，录之盈帙。客访章，不遇，金兰代款之，以章诗示人。由是人颇异之，以为抱负非常之士，不得志而隐於琴。然当事卒莫有荐之者，竟佯狂以卒。

章笃於伉俪，妇陈氏，齿少於章者十年，亦颇知书嗜音。章尝为之鼓琴，茶香入牖，鬓影萧疏，顾而乐之，以为闺房清课，亦人生韵事也。一日，忽谓其妇曰：「吾夙闻红颜薄命，卿才如此，而推命者多言岁行在卯当死，岂汝亦天上人，不久当去耶？」因感慨悲伤，为弹《别鹄离鸾》之曲。既而曰：「琴音和，吾与汝尚无恙。然第七弦无故忽绝，少而慧者当之。」居数日，金兰死。章抚尸一哭，不胜其悲，吐血数斗，曰：「吾死後，《广陵散》绝矣。」遂焚其琴，不复鼓也，因自号焚琴子。