---
---
---
title: 徐我山弹琴
---



海宁苏香海贡生士棠，尝於月下听徐我山弹琴，而作诗以记之。诗曰：「银河之水东西流，罗罗屋角凉云浮。坐有十人八人客，相逢秋士同悲秋。我山夙有丝桐癖，百衲 「 琴名」 随身老行役。宫商十指乾净弹，冷到孤灯寒到月。谡谡恍如松风鸣，涛翻绝壑山峥嵘。又如大蟹小蟹甲初解，横行黑夜爬沙声。自来蔡琴标五弄，爨下遗材声压众。当前听君素手挥，今古遥遥堪伯仲。四十年华去不留，七条弦上写离忧。空庭露气凉如水，弹着乡心欲白头。」