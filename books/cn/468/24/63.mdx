---
---
---
title: 评话
---



评话，即说书，又名平词。明末国初，盛於江南，如柳敬亭，孔云霄，韩圭湖辈，屡为陈其年，余澹心，杜茶村，朱竹垞所监赏。次之有季　子者，亦善之，为李卫所赏。然南宋时杭州瞽女唱古今小说评话，谓之陶真，是宋时已有此风，特当时所谓评话，如今之弹词，此则敷演故事，渐重说白耳。

江、浙多有说评话者，以善嘲谑诙谐为工，大率为一朝一事，或一人之始终荣枯，亦谓之大书。其擅场处，不在唱之腔调，词之工拙，惟能即景生情，滑稽无穷耳。沈建中以此得名，茶寮设座，後至者无地可听。园亭销夏，闺阁开尊，间亦召之。日止唱二回， 「 即二段也。」 必白金二两，他执事者不与，其声价如此。杭有鷄毛陈六者，亦与之埒。又扬州有善说皮五鬎子者，每登场，则满座倾倒。