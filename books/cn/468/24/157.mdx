---
---
---
title: 箫翁善箫
---



箫翁，不详其姓氏里居，善吹箫，遂以名。翁吹箫能效鸟兽鸣，或作悲酸声，使闻者堕涕，变而壮，则又起舞。秋夜，天清无片云，月明如昼，翁尝携箫登山巅吹之，悲风怒号，阴云四合，哀猿长啼，翁亦泫然泣下。已复为悠扬雍和之音，则云散月明如故。翁曰：「神技也，吾其善藏之。」自是遂不吹。

後数年，邑有虎入村为患，猎者捕之，辄为所噬。翁闻之，曰：「可以用吾技矣。」命武夫持戈随至山隈，伏树间。翁以箫学乳虎鸣数声，虎闻而至，四顾，若觅乳虎所在者。箫忽作狮子吼，声闻数里，山奔石裂，虎大栗，木立不敢动。武夫突出，挥戈，刺其喉而毙之。人服翁技神。又数年，大旱，翁吹箫，亦得雨，於是翁遂以技着，然不复吹。好事者迫之，则大哭，而欲自裂其箫，人遂不之强。翁年五十余而卒。翁生平畜一箫，以紫竹为之，长三尺，手制者也，爱护如珍宝。卒之前一夕，自以巨椎椎破之。所着有《箫经》二卷，亦不传。