---
---
---
title: 名胜类
---



名胜类

燕京八景金《明昌逸事》有燕京八景，曰居庸叠翠、玉泉垂虹、大液秋风、琼岛春阴、蓟门飞雨、西山积雪、芦沟晓月、金台夕照，明人更蓟门飞雨为蓟门烟树。高宗更玉泉垂虹为玉泉趵突，盖泉从山根仰出，喷薄如珠，实与趵突之义相合也。又更西山积雪为西山晴雪。各景皆勒石，纪之以诗。

京都诸胜鼓楼　鼓楼在地安门北，昔之金台坊楼，旧名齐政，元建，置铜壶滴漏，制极精妙，故老相传，以为宋代故物。其制为铜漏壶四，上曰天池，次曰平水，次曰万分，下曰收水，中奉铙神，设机械。时至，则每刻击铙者八，以壶水漏为度，涸则随时增添，冬则用温水。

鼓楼有门三，楼之东南转角，街市均斜铺，楼之西，昔为斜街，率皆歌台酒馆，有望湖亭，为达官贵人游赏之地。齐政者，取《书》「璇玑玉衡，以齐七政」之意。

钟楼　钟楼在金台坊东，即万宁寺之中心阁，元至元中建。後之钟楼在鼓楼北，明永乐中建，旋毁於火。乾隆乙丑重建，有御制碑。

钟楼之制，雄敞高明，与鼓楼相望，有八隅四井之名，盖东西南北街道最为宽广。至元中建阁四，层檐三重，悬钟于上，声远愈闻之。

玉河桥　玉河桥，在东城根者曰南玉河桥，在东交民巷者曰中玉河桥，在东长安街者曰北玉河桥。水自皇城内箭亭流出，南穿城，归正阳桥城河，桥东西两岸皆植柳，垂荫水面。

观象台　观象台在城东南隅堞堵上，元至元十六年建，中为紫薇殿，内有御书联扁，台上旧有元代郭守敬所制浑天仪、简仪、铜球、量天尺诸器。康熙癸丑，以旧仪年久多不可用，御制新仪凡六，曰天体仪，曰赤道仪，曰黄道仪，曰地平经仪，曰地平纬仪，曰记限仪，均陈于台上，历朝遵用，其旧仪移藏台下。乙未年又制地经平纬仪，乾隆甲子，又制玑衡抚辰仪，并陈台上。

占风竿亦名顺风旗，上有铁箍二十八道，盖以象二十八宿之数也，自远即可望之。

紫薇殿东小室曰壶房，即浮漏堂，内有铜人一，铜壶五，曰日天壶，曰夜天壶，曰平壶，曰万水壶，曰分水壶。每逢日月蚀前三日调壶，则置铜人於万水壶上，面南抱箭，箭又名量天尺，长三尺一寸，镌昼夜时刻，上起午正，下尽午初。壶中安箭舟，如铜鼓形，水长舟浮，则箭上出，水盈箭尽，则泄之於池。箭上时刻与赤道相符，昼夜一周，再注水亦如之，虽遇阴雨，其时刻亦无差也。是铜人为调壶所用，固非占日晷长短之具也。东厢三间为测量所，又别有室三楹，为晷影堂，南北平置铜圭於石台，长一丈六尺二寸，阔二尺七寸，周以水渠；南端置铜表高八尺，上端施铜叶，中穿圆孔，径二分，午正，日影自圆孔透圭面，成椭圆形，南界为日体上影，北界为日体下影，中心为中影。

泡子河　泡子河在崇文门东城角，前有长溪，後有广淀，高堞环其东，天台峙其北，两岸多高槐垂柳，河水澄鲜，林木明秀，不独秋冬之际难为怀也。河上诸招提苦无大者，水滨颓园废圃多置不葺。城内自德胜河外，惟此二三里间无车尘市嚣，惜无命驾者耳。宣统年间，河身尚存，经吕公祠南石桥出南水门以入通惠河。

京西诸胜京西八里庄慈寿寺，明代为慈圣太后祝厘之所，有浮图十三级，与天宁寺相同。塔旁有二碑，东为太后画九莲菩萨像，王锡爵书《瑞莲赋》，西为太后画关帝像。後寺毁而浮图及碑存。西直门之西北，有如山阴道上，应接不暇，去城最近者为高梁桥，清明踏青多在此地。沿河高楼多茶肆，夏日游人多有至者，惟无明代踏青之俗矣。南岸乐善园久毁，後又以墙围之。再西则为可园，俗称三贝子花园。又西北岸极乐寺，明代牡丹最盛，寺东有国花堂，成亲王书。其後牡丹渐尽，又以海棠名，树高二三丈，凡数十株，国花堂前後皆海棠。光绪中，海棠亦尽矣。又西北岸大正觉寺，俗称五塔寺，後亦毁，惟五塔存。又西北岸有万寿寺，寺建於明，乾隆中重修，为太后祝厘之所。寺极宏丽，大殿後叠石象三神山，旧有松七株，最有名，光绪庚寅後楼火，并松俱烬，但存《七松证道图》。寺西城关为万寿街，俗称苏州街，两行列肆，全仿吴中。旧传太后喜苏州风景，建此仿之，後已毁尽。又西为麦庄桥，又西为广仁宫，在南岸，地名蓝靛厂，火器营驻此，街衢繁盛，广仁宫每岁四月庙市半月，土人称为西顶。又北东岸有化成寺，又北至海甸。海甸，大镇也，自康熙以後，御驾岁岁幸园，而此地益盛，王公大臣亦均有园，翰林院有澄怀园，六部司员各赁寺院。清晨趋朝者，咸集德胜、西直二门外，车马络驿。公事毕，或食公厨，或就食肆，其肆多临河，举网得鱼，付之酒家，至足乐也。及咸丰庚申秋，御园被毁，湖上诸园及甸镇长街，日就零落，旧日士夫居第，多在灯笼库一带，後亦颓废。水局京师自地安门桥以西，皆水局也，东南为十刹海，又西为後海，过德胜门而西为积水潭，实一水也。元人谓之海子，宋褧词所谓「浅碧湖波雪涨，淡黄宫柳烟蒙」者也。然都人士游踪多集於十刹海，以其去市最近，长夏夕阴，裙屐尤争趋之。

十刹海京师十刹海，在後门西，上接积水潭，名净业湖，下通大内三海，荷花杨柳，风景幽绝。光绪中张文襄入相，建楼数楹为寓庐，自题一联云：「亭上有虾兼有菜，濠边非我亦非鱼。」以此地本有虾菜，亭旧址尚存也。潭上旧有寺，高矗梵宇，颜曰「首善第一楼」。相传粉墙一带，即明李西涯故宅，法梧门学士诗龛亦在其间，然已不可确指，惟海旁杨柳夹堤耳。有酒楼曰会贤堂，院宇宏敞，轩窗明彻，王公贵人，远方游客，消夏携尊，咸集於此，五六月间，门外车马盛极一时。後海京师之後海较前海为幽僻，人迹罕至，水亦宽，树木丛杂，坡陀蜿蜒。两岸多古寺名园、骚人遗蹟，成亲王之诒晋斋居其北，法时帆之诗龛在其西，虾菜亭、杨柳湾、李公桥、十刹海皆在此地。湖上看山，亦以此地为最畅。

陶然亭陶然亭为都下名胜之一，亭在南下洼，为郎中江藻所建。江，鄂人，取白居易诗「更待菊黄家酿熟，与君一醉一陶然」意以名之。地高旷，三面明窗，尤为雅洁。秋日白杨零落，红蓼花开，都中墨客骚人多宴於此。

金鱼池京师崇文门外南小市东偏之金鱼池，本名鱼藻池，取《葩经》王在之义。方塘小泊，纵横若町畦，居民皆养鱼为业，池上有殿，榜曰瑶池。明代都人，每於五月五日，走马鱼藻池以为乐，国初亦然。今则殿址不存，旧俗亦不复举。但见荇藻一碧，朱鱼浮泳，堤旁垂柳成阴，参差掩映，饶有濠濮间想而已。

八里庄八里庄在京城外，以国初诸老时往看花而名始着，王阮亭、查初白皆有《摩诃庵》诗。其地有酒肆，所售良乡酒颇着名於时。二牐京都昆明湖，例禁泛舟，十刹海仅有踏藕小船，而二牐遂为游人荟萃之所，每岁自五月朔至七月望，青帘画舫，酒肆歌台，令人疑在秦淮河上。居内城者，例自齐化门外登舟至东便门易舟，至通惠牐；居外城者，则自东便门外登舟，午饭可就牐上酒肆小饮，既酣，或徵歌板，或阅水嬉，悉随人意。

玉泉山诸胜京师天然名胜为玉泉山，游者可出西直门，道坦平，垂杨夹道，过海淀镇，镇在京西，更前进，至万寿山麓，孝钦后所建颐和园在焉。自此右折，再折而北，为大路，巨石砌道，厚三四寸，纵七八尺，广亦四五尺，惜年久失修，两石相接处已裂巨罅。山有古寺，亦名玉泉。入山门，则见林木葱郁，道路迂回，山麓洼地随处皆泉，水清澈可监，以手试之，冷冽如冰。池不广，有小洲三，其上有瓦砾残址。康熙庚申年，即金章宗芙蓉殿遗址，以扩为园林，名静明园，当时以十六景着，曰廓然大公，曰芙蓉晴照，曰竹炉山房，曰采香虚径，曰圣因综绘，曰绣壁诗态，曰清凉禅窟，曰溪田课耕，曰峡雪琴音，曰玉峯塔影，曰裂帛湖光，曰风篁清听，曰云外钟声，曰镜影涵虚，曰翠云嘉荫，曰玉泉趵突，流风遗韵，所存不逮其半。山之四周，地低下，前有高水湖，後有裂帛湖，距玉泉咫尺，水脉暗通，而高水裂帛，复合注於昆明湖，即颐和园所据为胜境者也。池旁一船亭，下泊小舟一，平首而昂尾，徧身镌竹叶形，髹以翠色，可乘之以泛玉泉神庙前，有石级，於此登岩，而泉之穴在其下，涌出作珠点。此间有童子，尝以小杯取泉水劝游人饮。壁刊二碑，一为「天下第一泉」，一为「御制玉泉山天下第一泉记」。高宗碑纪云：「水味贵甘，水质贵轻，玉泉每斗重一两，他处名泉无此轻者。池底皆碎石，碧缘水藻浮沉其间，池水不深不浅，终岁如是。」

自此左上，为石塔，四周刊佛像，右上为一洞，洞口前有「澄照」二字，後有「函云」二字。由石塔而下，绕至古华严寺，屋尚整，惜无几案，院旁有资生洞，甚小，过一佛殿，而至伏魔洞，益小。由洞侧至玉峯塔下，塔已圮，不可登，然此已为玉泉山之巅矣。塔下一破屋，故为楼两层，有佛一尊，肢体不备。下山至华严洞，较资生、伏魔二洞稍大，四壁刻小佛，或立或坐，或卧或跽，云纹绕之，其状万千，无一同者。中一石台，置佛像，亦石质，缺首领，盖头为铜质，被人盗以易钱也。此洞皆为云母石或石英，故现黄黑色，即地质学所谓水成岩也。正门为含辉堂，帝后游山时辄休憩於此。

西山诸胜自玉泉山骑驴西行，作西山之游。西山在京西三十里，为太行之首，峯峦起伏，不计万千，而一峯一名，闻者不易志，知者不胜道也。其在京畿一带者，以位置当太行之西，故名西山。由玉泉山来者先至荷叶山，山在玉泉西南平壤间，约八九里入卧佛寺，既唐之兜率寺，雍正间赐名十方普觉寺。门前有琉璃坊一座，前镌「同参密藏」四字，後镌「具足精严」四字，皆高宗御笔。其内一池作半圆形，蓄小金鱼甚多，水石甚清。门内为甬道，长约里许，古松奇桧，夹道森列。殿三进，最後有一卧佛，以手支颐而卧，长约一丈六尺，范铜渗金，精髹五彩。元至治辛巳，诏建西山大寿安寺，冶铜五十万斤作佛像，殆即此也。两隅有方桌，各陈佛鞋，为人民制以奉佛者，大小不一，凡二十余对，最大者长约二尺五寸，鞋头阔八九寸。前院有桫椤树一株，又名七叶树，其叶七出，略如鷄爪，故名。树最洁，古人谓为鸟不栖虫不生，干围两人抱，约一丈一尺以上，上半已枯，心空如刳，然巨枝下垂，犹拳曲如虬龙，相传为唐贞观建寺时，自西域移植而来者。自卧佛寺至香山之碧云寺，约三里，西山佛寺累百，以碧云为最闳丽，故游西山者，靡不至碧云。高宗《西山碑记》谓「元耶律楚材裔名阿利吉者，舍宅开山，净业始构，明正德间税监于经扩而充之，魏忠贤踵而大之，庙貌益宏」云。出山门，门前二石狮，雕镂工细，年久冒风雨，黯然作苍翠色。稍入为一桥，桥下涧深二三丈，树木杂生两侧，泉流其下，盈不及寸，而汨汨然作暴雨声，桥之左右，徧植柏树，浓阴下覆，凉爽宜人。更入，西为般若堂，为禅堂，东有小院，为屋数间，前有钟亭，左右对峙，腐旧已甚，其一尚有钟悬於梁。院前壁下有石龙首，泉水自龙口喷出，清而凉，沿壁作石槽，导之下注，声清越可听。更入，殿宇倾圮，佛像几无一完整者。院中为方池，上架石桥。正殿颇旧，殿前左右有八角华表，上镌经文，字极挺秀。更入，正中为碑亭，内植乾隆己巳年《重修碧云寺碑记》，碑亭之後又一殿，亦腐旧。更入一院，花木清幽，银杏、桫椤、白骨松尤多，桫椤虽茂，不及卧佛寺四分之一矣。院甚宽广，右为司房，左为客堂，正殿三间，左右各有一室，左为方丈。出是院左折，别有一院，有榆叶梅一株，开时色艳，红不及桃，而淡不及杏，有微香。稍入，树木蓊郁，山石嶙峭，复甃石为池，有泉自石隙喷薄入小渠，曲折达寺前。泉旁旧有亭榭，柱石犹存，亭前为王仙洞，凡三穴，空无所有，洞外有一瘿柳，半干作一大曲，复森森而上，姿态绝佳。是院右折为罗汉堂，内列五百罗汉像。正殿之後，历两石阶而上，计三十余级，有一矾石坊，云纹精妙，四方柱徧刻之；一小桥，桥下一沟，无水，此为金刚宝座塔院。古木错列，左右碑亭各一，作六角形，内勒乾隆戊辰年御制碑文，碑作汉、满、蒙及梵书四种并列；又有一坊，高宗书「西方极乐世界阿弥陀佛安养道场」十四字，壁作粉红色，砖石间砌无损。历石阶三十余级，又左右折而登，凡十余级，为一方形台，以矾石为之，壁刊佛像甚多，正面有「灯在菩提」四字。凡三折而上，作洞龛，其顶有塔七座，纯以玉石为之，中方形者最大，四隅各一次之，前面二座为圆形，稍小，方者凡十三层，顶各有帽，在塔上俯观两侧，白骨松数十株，宛如白龙之羣舞空中。塔下北有土邱，为明魏忠贤葬衣冠处。相传忠贤重修碧云寺，预立生圹，写碑题衔，亭殿僭制，忠贤既诛，其徒私葬衣冠於此。康熙间御史张瑗奏除之，後余荒邱緜亘三四丈而已，惟松桧甚繁茂。

游者可命碧云寺僧备山舆，以游香山寺，高宗所建静宜园在焉，有兵守之，非以名刺白守长，不得径入。寺建於金大定丙午年，为辽中丞阿里吉所舍，殿前二碑，载舍宅始末，碑石光润如玉，白质紫章。或云，寺即金章宗之会景楼，正统中太监范宏拓之，费七十万。门径宽博，乔木夹荫，流泉界之，依山以为殿宇，寺前有石桥，桥下方池，为知乐濠，璎珞岩居其东，慈恩殿右为香炉冈，乃乳峯石。昔人谓其时嘘云雾，类匡庐之香炉峯，故名。左为来青轩，下临绝壑，玉泉诸峯屏列於前，洵胜境也。

静宜园，外蔽短垣，长约十里，旧时园内有二十八景，有璎珞岩之岩石片片，错落平立，随处可作蒲团坐，色苍黝。古松奇桧，如掌盖，如列屏，而泉声泠然，如磬音之远至。其上为绿云深处，树尤茂，岩下月河如带，有瀑注之，长约丈许，下激山石，如飞银花。有南北二水道，北水道以石筑长堤，广仅四五尺，中凿水轨，宽约五尺许，深只寸许，自下而高，水汨汨流其间，绝无阻窒泛溢，其来源实居高处可知矣。西至韵琴斋，更入则为正凝堂及畅风楼。其後山石嶙峋，有方亭据其端，前为见心斋，荷池一方，水皆山泉所注，清可以监，临池为轩，所谓清如许也。得月轩悬架池上，凭栏俯瞰，人影宛然，有半圆形之长廊，绕池三面。旋至昭庙，乾隆庚子建，凡三层，两旁有邃洞，以白石为阶，折而上凡数十级，殿居其巅，备极崇宏，惜倾圮已甚，其下瓦砾历历，不可任步。门前有琉璃坊，题「慧照腾辉」四字，殿後有六角形御碑亭。

狮子窝，在卢师山麓，西山诸胜之一也。自香山静宜园而来，道经门头村，八旗校阅场将台已巍然在望。凡越二三岭，而达狮子窝，盖自香山至此，已十五里矣。左入，前为关帝殿，後为菩萨殿，右为霍山宗祠，再登为望仙楼，绕廊而至碧云天，东望平畴，烟云弥目，石刊「奇观」二字。由望仙楼东折，得石桥，桥旁有仙人洞，甚小。再下为长廊，有聊斋画壁，横广五尺，高约七尺，凡三十五方，甚完整。廊尽处，建一方亭，由亭侧登卢师山 「 俗名青龙山。」 之顶，颇崎呕，既上，甚平坦，濯濯无一树。遥望浑河，蜿蜒如带，而太行山脉，不知几千万重，耸接烟云之内，昆明湖、玉泉山、碧云寺皆在履舄间矣。至福惠寺，有《重建青龙山福惠寺碑记》，明嘉靖时魏双庆、王福喜尝捐巨资，後归内监管理，故寺无一僧也。

西山有所谓八大处者，一曰宝珠洞，二曰香界寺，三曰龙王堂，四曰大悲寺，五曰三山庵，六曰秘魔崖，七曰重兴寺，即灵光寺，八曰长安寺。自狮子窝至翠微山，登宝珠洞，洞甚黝暗，旋至香界寺，前後越数山岭，无往不陂，无陂不斜，或临陡壁而进。寺在翠微山麓，旧为平坡寺，剏於唐，明仁宗赐名圆通，康熙戊午葺之，赐名圣感寺，乾隆己巳改名。入门，老松一，荫全院，两侧有钟亭。更进为天王殿，为佛殿，後进为高楼，凡七楹，两旁皆有屋，丹朱剥落矣。

自香界寺至虎头山麓之龙王堂甚近，龙王堂一名海泉庵，又名慧云禅林，康熙辛丑重建。入门，即至听泉小榭，下有二泉，一在石阶下凿龙口出水，瀦为方池，深约四五尺，中蓄金鱼。此处之泉名龙泉，锄月老人有「龙泉甜水歌」，书一小方，悬於小榭，窗悬一联云：「当户老松生夕籁，满山红叶入新诗。」小榭之左为丹枫染翠轩，殆以院落多植松枫两木故也。又有观音堂三间。自龙王堂至大悲寺甚近，亦称大悲庵，至此已在翠微山左麓矣，雍正甲辰，慧澄禅师重修。入门，有竹林，苍翠庇墙，前为药师殿，殿前有银杏二株，姿态奇古。後进历十余级而登，为大悲殿，明嘉靖丁未所建。

自大悲寺至重兴寺亦近，入门，可憩於归来庵，端方尝卜居於此，有屋五楹，四壁悬联额，徐世昌有联云：「缘石菖蒲蒙绿发，缠松薜荔长苍鳞。」端方自书一联云：「箧有三山记，心藏五岳图。」锡良复为之记。门临小池，左倚峭壁，壁上有二洞。院颇荒落，惟树木葱郁，山色湖光兼而有之，此可留宿，且有藤制山舆可乘。池右有石磴数十级，曲折而上，至韬光庵，更上为八角亭，无题名，伫此可以望远，前有菩萨殿三间。自灵光寺至秘魔崖，约里许，崖上证果禅寺，明成化间建，相传秘魔祖师居之。崖在卢师山半，大石嵌空几二丈，色黝，是名秘魔崖，洞内有石磴一，相传为卢师晏坐处。其後复有真武洞，甚小，洞旁有轩三间，面对翠微高峯，树木颇多。东行百余步，有大石侧立道旁，一池瀦焉，即大、小青龙所蛰处。在秘魔崖右望，平田一片，浑河在其前。浑河即桑乾河下流，自此向张家口而去焉。旧屋甚多，大半倾圮，山门内钟鼓楼遗址尚存。

白河风景自通州至天津，水程三日可达，河身甚广，宽处约五十余丈，古所称白河者是也。河两岸植杨柳，蜿蜒逶迤，经数百里不绝。当三四月时，舟行其中，篷窗闲眺，千丝万镂，笼雾含烟，水天皆成碧色，间有竹篱茅舍，隐现於桃柳之间，为状至丽。

秦淮河江宁之秦淮河，自文德桥至利涉桥，夹岸河房，向为应试士子僦居地。折而东，至钓鱼巷，则莺花旧队也，桃叶渡在武定桥畔。

雨花台江宁雨花台地不甚高，而形势雄壮，登高一望，全城在握。山产石子，纹理圆润，置於瓦盆石洗中，植水仙花一二株，疏影横斜，饶有天然风韵，吴门顾希林尝得一石，上作蝴蝶双飞形。山之麓，茅屋三楹，茶铛竹具，可供游客休憩。

莫愁湖莫愁湖在江宁水西门外，每至夏令，万荷竞放，掉舟其间，如入香雪海。湖有曾公阁，隔湖清凉山色葱菁可人，人多假此宴客。

京口三山京口三山，曰金，曰焦，曰北固， 「 一曰北顾。」 俱负盛名。北固山有寺，曰甘露，在北门外五里许。入寺，有「天下第一江山」六大字嵌於壁，为宋吴琚所书。寺右有楼，曰多景，对江而立，即梳妆台故址也。楼凡三层，楼右十步小亭，曰一览，五步大亭，曰江山多处，亭西为石帆楼，再左为彭杨魁三祠，而关帝庙介於其间，最左为高宗和东坡诗碑亭，甘露之胜尽此矣。寺对面如青螺小髻者，即北固山，负地理历史之重名，其风景却蠢蠢无足观，上有礮台。金山在西城外五里许，额题为「江天禅寺」，曰金山寺者，俗称也。入门，随山而高，拾级而登，为大雄宝殿，阿罗汉甚庄严。殿後上十余级，为藏经楼，楼後为高宗御制诗碑亭，凡三，亭右稍上为塔，塔七级，登临眺瞩，全城宛在目前。塔北有亭，圣祖题「江天一览」四字，即妙高台遗址也。塔下有法海洞，黝黑不辨手指，有僧居之，洞外有碑曰浮玉山，盖金山旧名为浮玉也。焦山在东门外九里许，孤峙江中，须棹舟登之。山麓有海若庵，庵右为高宗御制诗碑亭，再右为文昌阁、文殊庵、东昇楼，楼凭江，极明畅，彭刚直公玉麟谓足为焦山诸胜之首云。山上旧有普济禅院，圣祖御题为「定慧寺」。寺左为行宫，右为松寥阁，题曰「松寥竹坞」四字，为高宗御书。再右为瘗鹤铭亭，字漫漶已甚，有一二字为人凿坏，以堕水而见重，将以出水而损其天真矣。右有大墙，题「海不扬波」四大字，所对处即不波亭。右为海西庵，即焦光祠，壁嵌汉三诏之碑石。後为仰止轩，祀杨椒山像，有三诏洞，即焦光隐处也，洞狭小，不能容膝。观音崖有观音阁，阁左为夕阳楼，上为西笑阁，折上数十级为回光精舍。再上为礮台，再上为吸江楼，上供四面佛，凭槛四眺，羣山绕膝下，象山则隔江仰首，若承颜色，实名胜也。

第一泉金山寺有第一泉，泉栏作方形，「天下第一泉」之题没於水中，不能见，别有题碑曰「中冷泉」者，其别号也。以椀贮泉水，虽高出椀口二三分而不溢，其厚冽与杭州之虎跑泉相类，味极甘美。

剑池苏州虎邱之剑池，相传为吴王试剑处，有颜真卿书「剑池」二字。

芜湖风景芜湖揽长江之胜，风景极佳。城南有赭山，山傍桃塘，堤柳春舒，池荷夏放，风景至佳。赭山之巅有高楼，旧为庠序，後则宿兵矣。对江为枭矶祠，灵旗映漾，宫殿苍茫。山右为弋矶山，有病院，与圣公会为比邻。

汴中名胜九龙台在洛城东北瀍河之左，台高三十六阶步，约十丈立方，四周皆平地，台有庙宇十余间，供龙神像。台右有明季重修石碑，勒「明钦差督造府第内官监签书右监丞孔宠重修」。又一碑，其略曰：「古有九龙台，基跨邙岭，地届瀍滨。」台基所筑，未详何时。存古阁在洛阳东关外，离城二里，藏古碑八十余种，方圆长扁不一。魏碑最多，秦汉砖亦有数十件，并有岳武穆行书碑数块，笔有龙马精神。

龙门在洛河之南，距城二十五里，两山相对，形如壁立，中有一水，曰伊河。碑像不计其数，五尊一洞，名曰一铺，像大至数丈，小至数寸，即以山石原质凿成，皆北魏时许愿之所筑也。天子最高，诸侯次之，大夫又次之，下至庶民只能寸许也。

香山寺在龙门对面伊阙山上，道途平坦，柏木成林。 「 此柏有叶无枝，叶生於杆，高而且直，名曰箭杆柏。」 外有瑶岛、蓬壶诸坊，山秀水碧，庙宇层层如阶级，清洁不凡，御碑御匾及沿山佛像亦多。

三百三十有三亭大兴朱竹君名筠，尝督学福建，於使院西偏为小山，号笥仙山。诸生闻之，争来人致一石，刻名其上，凡九府二州五十八县咸具，刻名者三百余人，因名其山之亭曰「三百三十有三亭」。

九峯山之胜浙江仙居县之九峯山，距城十余里，遥望之适有九峯，遂以得名，层峦叠嶂，上出重霄，中有一峯最高，所谓主峯者是也。山下有亭，游人至，皆稍憩息，乃登山。山路蜿蜒曲折，颇不易行，路旁石壁直立，行一里许，则壁上有洞，洞有木椅一具，相传为葛洪修道处。又行里许，始至山门，门左侧之壁上有泉眼无数，水点下滴，累累如贯珠，又如水晶帘，下承以池，水皆落池中，山僧即以之烹茶。入门十数武，有一大石室，如厅事然，後壁设佛龛，龛左有石洞一，深不可测，阴冷之气侵入肌骨，虽多秉烛亦不能入也。石室东西壁更有五六石洞，皆大如屋宇，或为僧舍，或为客舍，或为庖厨。而客舍之上，又建一小楼，缘梯而升，登楼眺远，眼界为之一空。昔人有云：「春夏之交，草木际天，秋冬雪月，千里一色。」斯山之胜，概可知矣。山门外左右有小径，循径行不远，又各有石室二间，皆山僧因洞为之，以备人之游览者。山僧仅四人。每岁游人以八月间为最夥，盖土着於是月多往游也。

琵琶亭琵琶亭在九江城外之江岸，乾隆癸亥，渖阳唐观察英重修。增建高楼，题额曰「江天遗韵」，壁刊南薰殿本白太傅遗像，嘉庆中歙人方体所摹也。登楼四望，前临大江，後对庐山，左则古木千重，右则人烟万井。楼下回廊旋绕，境极幽旷，游人题咏甚多。

黄鹤楼黄鹤楼为武昌名胜，高几百尺，俯瞰大江，气象雄壮。光绪癸未，邻屋失慎，遂被焚，洎张之洞督鄂重建，改为西式，左右置礮台，命名曰警钟楼，然旧时形胜已荡焉无存矣。当楼毁时，有姜氏老人，年已八十有九，在楼煎茗二十余年，自第二层楼跃下，得不死，楼中诸物，概能记忆。宣统庚戌，南洋劝业会开幕，有制旧时黄鹤楼雏形者，得老人指示，阅四月而告成，毫发无异。

奥略楼光绪末，武昌军学两界以南皮张文襄公之洞久督两湖，为之在黄鹤楼故址建风度楼，供文襄小像其中。及文襄入军机，致电鄂中，谓：「此楼形势，关系全鄂，不当为一人所私。」乃改为奥略楼，取《晋书&#8231；刘弘传》中「恢弘奥略，镇绥南海」语意也。

巴塘八景巴山积雪　巴塘四周高山，势若仰孟，山奇峭不毛，终年积雪，映日灿灿，光眩人目。山距巴塘二里，夏时巴塘甚热，人尽衣葛，而四山之积雪仍依然也。

煖石回阳　巴塘大营官寨侧有石一方，厚薄均丈余，立於熟土中，土人呼为火龙石。谓於乾隆某年自天坠下，而巴塘温度於是陡加数倍，且谓巴塘终年无雪，亦此石所致。由巴塘粮台出示保护，汉人援其说，因以煖石回阳名之。

二水交驰　小巴、巴楚，巴塘之二小河也。小巴发源於大朔山下，巴楚发源於哑吧庙侧，一流巴塘之东，一流巴塘之西，而混合於清真寺下，不一里而又各分东西，流入金沙江内，土人异之，因呼为二水交驰。温泉沐浴　距巴塘二里许有温泉，夏日可浴，水含硫质，能去疾。光绪某年，巴塘粮员张仲牧捐资建屋，以便人民就浴，并定为单日浴男，双日浴女，俾免竞争而识区别。板桥垂钓　巴塘丁零寺外即金沙江正流，藏民以往来不便之故，因建木桥，长八九丈余，两面置栏杆。汉族居巴者，因羡河中鱼美，每於午後垂钓桥上，遂美其名曰板桥垂钓。

柳林较射　巴塘清真寺下有柳数百株，藏民於秋收後往往移居林内，终日较射赌酒以为乐。数十人支布为鹄，於五十步外，以木箭射之，连中三次者，羣具酒饮之。

桃园赏花　距巴塘五里许有桃园一，居金沙江岸，对岸为龙王庙。汉族居巴者，每於桃花盛时遨游其间，水声潺潺，风声习习，洵足开拓胸襟而忘戍边之苦也。

古桑抱石　巴塘大营官寨有古桑一株，大几盈抱，树中藏一巨石，土人呼为桑抱石，其地因以得名。某有诗云：「矿植原来性不同，古桑抱石信天工。天涯地角无论匹，要算巴山第一宗。」。

三十六江楼粤东三水江口有行台，旧为总督阅兵驻节之地，後迁肇庆，其地遂废。阮元改为书院，飞阁临江，规模宏壮，题曰「三十六江楼」。盖谓北江所汇者九，浈江、始兴江、墨江、锦江、翁江、麻江、琶江、滨江、苍江也；西江所汇者二十七，北盘江、南盘江、龙塘江、思兴江、牂牁江、柳江、离江、誓江、浔江、西洋江、洛青江、驮蒙江、黄龙江、橘江、荔江、藤江、秀江、横槎江、邕江、秋风江、贺江、新江、白马江、金城江、绿瓮江、蕉花江、武阳江也。诸江之水同流於此，故以为名，是可与二十四桥同为诗料也。

榕巢查礼检堂为粤西太守，署园有大榕树一株，其干旁出者四，检堂谓可架屋其上也，乃斲木为书屋，名曰榕巢，并以自号焉。窗明几净，掩映绿阴中，退食後，辄梯而上，品书画，阅文史，颇为退闲胜地。丁艰去，接任者来，熟视笑曰：「此中大便甚佳！」遂穴其板作厕。

粤西奇山粤西山势突然而起，阒然而止，如阳朔山水，举国推之，阮文达公总制两广，且有「愿令阳朔」之语，以其奇也。其山皆石从土出，坟然而高，变态百端，悉肖物形，上下数十里，无一相同者。

云南响水塘瀑布滇中广南府有地名响水塘者，其瀑自下而上，跃出半空。初在三里外，即闻轰雷声，渐近里许，则对面语不相闻，惟见白雨溅空，皆喷而上，高十余丈，碎点飞洒，蒙蒙成一片烟雾，阔可十亩，喷而复落，流为涧。驿路在涧石之右，少焉循路而上，则与瀑顶相并。盖其上又有大山，大山诸水汇於此，跌而下，正值大石如盘陀者，触而激射，是以溅入空际，非真逆流之瀑也。

名胜联句嘉善金眉生安清，尝过鄂渚，集古诗题曰：「大江流日夜，西北有高楼。」後至岳州，题曰：「对此茫茫百端集，此老惓惓天下忧。」至三醉亭，题曰：「一月二十九日醉，百年三万六千场。」小孤山在大江中，锐下丰上，如置石盘盎中。碧萝红叶，秋景尤丽，金尝两过之，书联曰：「有美一人，中夜闻五铢环佩；遗世独立，下游俯两点金焦。」九江琵琶亭，金有一联曰：「灯影幢幢，凄绝暗风吹雨夜；荻花瑟瑟，魂销明月绕船时。」苏州新修沧浪亭成，应敏斋廉访嘱金拟一联曰：「小子听之，濯足濯缨皆自取；先生醉矣，一邱一壑亦陶然。」南昌百花洲，远景琵琶亭，近景滕王阁，阮文达公元尝集白诗、王序为联云：「枫叶荻花秋瑟瑟，闲雪潭影日悠悠。」又吴城县望湖亭，相传为吴周瑜练水军处，粤寇之乱尽圮，彭刚直公玉麟修复之，联云：「战舰列千军，想当年小乔夫壻，破浪乘风，多少雄姿英发，今我戈船来寄绩，吊古凭栏，几许事业兴亡，只赢得残灰劫火；湖天开一碧，看此日大地山河，落霞孤鹜，无复活泼生机，谁家铁笛暗飞声，悲歌击筑，把那些沧桑感慨，暂付与芳草斜阳。」又滕王阁有联云：「奇文共欣赏，我辈复登临。」秦淮风月，千古艳称。同治间，粤寇既平，其两岸河房先後兴筑，繁盛如昔，各处联语颇有佳者。林氏水阁云：「六朝金粉，十里笙歌，裙屐昔年游，最难忘北海豪情，西园雅集；九曲晴波，三生梦影，楼台依旧好，且消受东山丝竹，南部烟花。」怀素阁水榭云：「看一水西流，画舫清樽，且喜金吾不禁；唱大江东去，铜琵铁板，须邀玉局同来。」梦绿轩水榭云：「璧月夜夜，琼树朝朝，绿水红桥舟似织；诗老莺莺，公子燕燕，清歌妙舞酒如淮。」莫愁湖胜棋楼云：「湖号莫愁，女号莫愁，天下事愁原不少；王亦有像，侯亦有像，古今人像此无多。」黄山奇胜闻天下，慈光寺有歙县曹文正公振镛联云：「读经云海花飞雨，说法天都石点头。」普贤庵有不署名一联云：「奇妙脱凡蹊，果到峯头始信；光明凌绝顶，直从天外飞来。」杭州西湖冷泉亭有左文襄公宗棠一联云：「在山本清，泉自源头冷起；人世皆幻，峯从天外飞来。」与董思白旧联：「泉自几时冷起，峯从何处飞来。」一问一答，各臻其妙。又孤山以林和靖而传，咸丰辛酉，仁和典史上杭林兆霖与其母妻姊女六人，同殉粤寇之难，杭人为营塚於和靖墓侧，立祠塚前。祠有薛慰农时雨、明克庵德二联颇佳，薛联云：「大节媲阎公，取义成仁，青史从今尊县尉；忠魂依处士，补梅招鹤，孤山终古属林家。」明联云：「上下五百年，处士忠臣各今古；回环三十里，于祠鄂庙共湖山。」安庆府中江第一亭，负城临江，为郡城胜景，太湖李振钧有联云：「秋色满东南，笑赤壁以还，与客泛舟无此乐；大江流日夜，问青莲而後，举杯邀月更何人。」何悔余题扬州题襟馆长联云：「当年多士登龙，追陪雅集，溯渔洋修褉，宾谷题襟，招来济济英髦，翰墨壮江山之色，翳玉钩芳草，绿蘸歌衫，金带名葩，香霏砚席，扬华摛藻，至今传宏奖风流，贤使君提唱骚坛，谁堪梅阁联吟，芜城续赋；此日有人骑鹤，烂漫闲游，怅文选楼空，蕃厘观圮，阅尽茫茫浩劫，园林賸瓦砾之场，只桥畔吹箫，二分月古，湾头打桨，十里春深，补柳栽桑，渐次复承平景象，大都会搜寻胜概，我欲雷塘泛酒，蜀井评茶。」