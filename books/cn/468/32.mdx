---
---
---
title: 会党类
---



会党类 世祖禁立社盟会

顺治庚子正月，禁士子不得妄立社名，纠众盟会，其投刺往来亦不许用同社、同盟字样，违者治罪。

孝钦后禁政闻社光绪戊申七月庚子，孝钦后谕令查禁政闻社。

光宣间之党争自粤寇平而郭筠仙侍郎嵩焘使欧西，驰书亲友，称许西国文明，为世大语。李文忠公鸿章取魏默深师夷长技以制夷之说，盛倡洋务，张文襄公之洞、丁雨生中丞日昌等和之，而清流党攻击文忠不遗余力。盖在光绪初，徐致祥、梁鼎芬、夏震武等为一团，而以倭文端公仁为之魁。中叶以後，杨崇伊、洪嘉与何乃莹等为一团，而以徐荫轩相国桐为之魁。庚子变後，创钜痛深矣，而士大夫尤竞腾其口说，阻挠新政，陈田、赵炳麟、胡思敬、刘廷琛主持最力，而铁良辈遂利用之，以遂其排汉之私，駸駸乎以言论意见变为种族关系。盖自有党说之冲突，遂有利用党争以遂其隐谋者矣。

天地会传言天地会之起因者，颇近神话。谓在福建福州府莆田县九连山中之少林寺，地至幽邃，人迹罕至，伽蓝堂有塔耸峙林间，规模极庄严，相传为达摩尊神所创建。寺僧诵经之暇，恒究心於军略武艺焉。康熙时，藏人寇边，官军征讨之，大受创。圣祖乃悬赏，谓无论贵贱男女僧道，有能应募征服之者，有重赏。寺中诸徒有勇武绝伦之郑君达者，偕一百二十八僧应募，誓必扫荡西藏。抵京，圣祖召见，许从军，欲任以总兵，询以需兵几何，需饷几何。答言不需一兵，有粮马已足。乃即授以征讨全权，赐以剑，剑有「家后日山」四字之铁印。僧择吉日，整装行，辟山通道，临流架梁。不数日，达藏，张营建栅。藏人探知，突进攻击。僧军乃转守为攻，一战破之，斩将搴旗，累战俱捷。藏人行成，约仍献贡物，遵约束。僧军出征未三月，不损一人，不折一矢而凯旋。圣祖忻赏有加，将如约，惟所欲与之。而僧等乃一无所欲，各愿放归故寺，优游以终。君达留就总兵职。上乃大赐宴，赏金银绢帛无数，并御书「圣泽无疆」匾额，以及「英雄居第一，豪杰定无双」，「不用文章朝圣主，全凭武艺见君王」，「出门朝见君王面，入寺方知古佛心」各联。僧军归寺，居民欢迎。

顾是时，廷臣有陈文耀、张近秋者，怀叛志，以僧军武勇，惮不敢发，谋除之，百计谮於帝，谓官军屡为藏人所败，寺僧乃能征服之，设若辈有异志，朝廷灭亡犹反掌耳，窃为国家危之。帝聆言大惊，曰：「然则奈何？」文耀、近秋言有守兵三四百足灭之，帝不许。文耀、近秋谓以火药焚之，必尽歼。於是命文耀、近秋率兵至闽。顾九连山既极幽深，而寺又在邃密之地，正在搜索，有马仪福者，愿为先导。仪福亦寺僧，武艺居第七，然性极好色，卒以引诱君达之妻郭秀英及其妹玉兰，为众所不容，驱之出，仪福衔之。至是，文耀、近秋居为奇货，许酬以官。因乘夜引至寺，埋火药，复积柴草，引以松香燃之。达尊神现灵救之，遣朱开、朱光二天使引十八僧遁。仪福见有遁僧，急追踪擒之，忽浓雾蔽天，追者迷於所向，十八僧乃得达沙湾口。道经黄泉村，有十三僧战死其地，於是徒党相谓曰：「彼等虽死，纵历万年，此讐不复不已。」时生存者五僧，曰蔡德忠、方大洪、马超兴、胡德帝、李式开，即所称为前五祖者也。仪福卒为同党友人所杀。以仪福武艺居第七，故会中禁言七。

五僧焚死僧之尸而葬之，匿桥下，适泊有舟，舟子谢邦恒、吴廷贲见之，迎之舟中宿焉。翌日，辞别，乃与以秘密符号，为将来承认之证。方五僧未离黄泉村时，适有兵队至而搜索，有勇士吴天佑、方惠成、张敬照、杨杖佐、林大江五人，告以今已被害，因得安全远遁。既至惠州府之长沙湾，後又有军队追蹑，而前有河流，达尊神乃再遣二使现形救之，一持铁板，一持铜板，架作桥渡之。僧因至宝珠寺，转而至石城县之高溪庙，有天使给以食物用品。中有三僧疲劳，互相扶持，强起行，向东方进发，不数日而寺庙即消失，四邻咸大骇诧。僧既行，犹虑有兵士追踪，避至湖广，抵阎王庙，赖其守者黄昌成及妻锺氏。宿半月，再去之，至丁山之一小港，无意间忽遇秀英、玉兰并君达之子道德、道芳，於是相与结合，往祭君达之墓，盖君达此时已为文耀用红绢缢死。墓祭时，来士兵一队，正皇急间，忽一桃剑自君达之墓跃出，秀英握得之，其剑柄刻有「反（氵月）复汨」文字，又有双龙争玉图。秀英持剑乱挥，斩首无算，遂脱险。无何，此事为近秋所闻，特派兵士搜索秀英。秀英先知之，乃以剑与二子，令速遁，而已则与玉兰投三合河死之。谢邦恒得其尸，葬之河畔陵上，并为立石碑一志之。

五僧闻近秋之暴横，欲击之，匿森林中，伺其来，出不意，突击之，乘其兵士周章狼狈之际，斩近秋。兵士怒而反追。会吴天成、洪太岁、姚必达、李式地、林永超五人救之，是即会中所称後五祖也，或谓之五虎。五僧复还高溪庙，再过宝珠院，倦无卧，饥无食，困苦殊甚。

至是而遇创会之陈近南。近南曾为学士，於帝之焚寺也，力争以为不可。以文耀、近秋之谗，不得已辞职。痛僧之遭谗也，益与僧党相结。近南家湖广，返里，就白鹤洞研究道教。後又以代僧复仇，变形为卜者，作江湖游。至是，适遇五僧，怜其困，迎至家。後其党员相遇，询自何处来，必答言来自白鹤洞者，以此也。後近南以所居隘，不适於谋事之用，因告僧曰：「距此不远有下普庵者，後有一堂甚宽广，俗称红花亭，可居之，徐图复讐。」众因移居於红花亭。

一日，僧逍遥河上，见中流浮至一物，审之，一大石香炉也。检其底，有「反（氵月）复汨」四字，又有小字一行，注明重五十二斤十三两，是即与会中白鐡鼎同形，因是鼎失於杭州故也。时既有香炉，因取树枝与草以代烛香，注水以代酒，祭告天地，期必复寺讐。不意树枝与草忽然自焚，众以为得请之兆应。归至红花亭，以告近南，近南曰：「此（氵月）代将覆，汨朝复兴之天意也。」以为复讐之期已至，即日，明揭旌旗，发传单，召将士。时有朱唇美丰仪之少年，手过膝，耳垂肩，俨若刘备。众见其态度非常，询之，则曰：「我朱洪竹也，乃明思宗之孙，为李妃所出。先帝为北胡篡夺，怀复讐之志久矣。今见诸士以明代故，仗剑羣起，特来相助耳。」众闻之，推之为主。以次日为吉日，宰牲祭旗，部众咸集旗下，近南对众言曰：「武装诸君宜各别择吉日，歃血盟誓。」以武装者为兄，後来者为弟。近南即自为香主，择甲寅七月二十五日，以红花亭为兄弟盟誓之地。各会员即以其日为诞日，称为洪家大会。是夜，天显瑞兆，南天光耀，有灿烂之星辰，作「文廷国式」四字。近南从天意，取以为元帅旗。而东方复发红光，红音同洪，故即以为姓，拆之为三八二十一，即以作符号焉。

近南筹画一切，以苏洪光为先锋，吴、洪、姚、李、林与五僧为中坚，令吴、方、张、杨、林至龙虎山募集兵马，整理後备。近南乃发令於次日进击官军。不意官军至强，一战而败洪军於山中。於是近南特开军前会议，决暂退至万云山。道经万云寺，为其院长万云龙所知。云龙，即浙人胡得起也，貌魁梧，膂力过人，以少年曾杀人，惧罪为僧。至此，见僧军却退，惊问其由，则大怒，谓胡人何无道至此，誓必灭之，以雪幼帝之耻。近南见其勇猛，以幼帝介绍之，命为大哥。云龙则歃血设誓，以示非覆清兴明不已。

八月二十日，再战，云龙提二棍，痛击官军，不幸於九月九日中矢而毙。余军见大哥被杀，皆溃，五僧乃潜匿。俟官军去，毁云龙尸，裹以红绢，葬丁山下。墓前有九曲河，後有十三峯，右有五树，左有一树，以为标记。近南尊之为达宗神，建三角形之万年塔，密加刻画之九话塔各一。

事毕，乃遍觅幼帝，而不知其踪，乃相与议後事。近南曰：「近顷大败以来，知时机未至，政府尚不能覆灭，然不久必亡，明当复兴，幸勿遽萌懈志。惟劝诸兄弟暂时解散，隐遁江湖山泽间，静以待时。予今亦暂与诸君别，游历各地，以观时机。如洪家有可告成之豫定日期，尚望必来，勿爽约也。」遂对众作礼而去。於是诸党徒四出运动，临别作诗，诗曰：「五人分开一首诗，身上洪英无人知。此事传得众兄弟，後来相会团圆时。」此即党人所持以为会员之证者。散後，周游各省。後於惠州府高溪庙再图大举，然头目生存者仅洪光一人，未几亦死。旋传洪光复生，其所以复生之故，传说亦至诡异，然要不离复明之思想，借以为收拾人心之计而已。意谓思宗缢死之际，京师为李自成所陷，帝缢於柏树。有宠任之宦官王承恩者，冀得附葬明陵，欲与帝共缢死，然更无他柏可缢，将欲缢於同枝之上，又恐冒渎尊严，不得已缢於帝足而毙。不意後之寻得帝尸者，转以承恩为叛逆，弃之於野，游魂无归。当大军云集於高溪庙时，达摩怜其游魂无依，即将其灵移之於洪光尸，更生後，定名曰天佑洪，重握三合军之司令，统三合军连战连胜，扫荡七省。四川之战，不幸为官军击毙，於是三合军即四散，而七省亦一律为官军所恢复矣。

哥老会及其他各秘密社，传说虽略有差异，而其言焚寺毙僧，以逃出之五僧作为五祖，图复讐於万一，则出於一。此种传说，绵历数代，辗转口传，其谬处识者当自能辨之也。

三合会三合会或称天地会，世人以此名之，会中人亦即以自名，遂成为通称。或曰即三点会，凡清水会、匕首会、双刀会等，皆其支会也。

三合会之成立，在康熙甲寅。相传其原起之目的，以少林寺僧既被官焚杀，志在复讐。或有疑为未必然者。然观其尊信一种神秘仪式，自知为僧道创始之者无疑。至其叛乱之事，则以乾降丁未台湾林爽文始。

林为彰化县大理村人，乃三合会大头目。数十年间，土人多党於三合会，以免地方官暴政者。忽为大吏所闻，即令总兵柴大纪率军三百剿捕，於是林与土人起而拒捕。某夜，突袭官军营，破之，斩其司令官，陷彰化。旋又进攻各地，围守诸要隘，绝官军粮道。官军久为所苦，及福建援军提督黄某、总兵普某至，夹击之，遂大败，退保大理村。中途遇伏，几至全军覆没，林举家远遁番夷中。时有一女党人郑氏者，容貌绝丽，多武勇，能使剑弯弓，枪百发百中，领残军，指挥中要，屡与官军战，多所擒斩。然极淫肆，党人中无可其意者。适擒获官军一武员，迫之，则加以诟辱，郑大怒，斩之，醢其头。後三合会大失败，郑匿广东，卒被捕杀。

嘉庆己巳，有三合会支派清水会会员胡炳耀等十七人，在江西崇义被捕，治以叛乱煽惑之罪，戮焉。

丁丑，三合会会员增至千余人，其会员有犯事被刑者。戊寅，又大败於梅岭，常称兵以与广东官吏抗。会员在江西者亦甚多，常干涉行政，官吏畏之。

道光壬辰，两广、湖南各山之瑶人叛，传言为三合会所煽惑。官军征之，即因以征三合会，杀二千人。一时居於瑶族官军间之三合会，迷於向背，卒结瑶人以攻官军。某夜，瑶效田单火牛之计，燃火於羊角，驱羣羊至山。官军怪而进击之，瑶即自後突出袭击，官军大败。後瑶以得贿故，退入山，三合会乃独当前敌，被刃者无算，官军遂获胜。

如上所言，三合会蔓延之广可知矣。当是时，台湾、两广、江西南方一带，三合会至跋扈，而以福建为酝酿之所，虽官吏下严令痛制之，卒无效。盖此种秘密社会，不独为官吏所忧，其挟此主义，自闽、广往马来及南洋各岛或暹罗、印度诸地者，所至往往盗杀，为地方官吏之害。且党羽既多，即不愿入会者，亦多惮而求其保护，受逼迫而入会矣。

庚戌，三合会扰两广各地，粤寇洪秀全效之，起事广西，辗转而至中原。

秀全本农家子，嘉庆壬申生於花县，距广州七十里。幼丧父母，於乡里授徒为业，屡应省试。继而流寓四方，阴结同志，卖卜江湘间。先是，粤人朱九涛唱上帝教，秀全及其乡人冯云山等师事之。九涛死，乃推秀全为教主。

丙申，秀全、云山同至广西，居桂平、武宣二县交界之鹏化山，传上帝教。初，桂平有保良攻匪会，为秀全、云山所设，立会讲教，官吏已阴恶之。至是，而秀全、云山与卢贤拔等造《真言》、《宝诰》诸书，秘密传布，蓄发易服，潜伏山林，遣人游说四方。会大疫，岁饥，人心所在倾动，附从者日多。於是秀全举兵金田村，移屯武宣县东乡，招集四方豪暴。时三合会各头目之有武器者，悉归秀全军，然以其教义相异，不久辄散去，惟粤人罗大纲从之。世多以秀全为三合会首领，呼粤寇曰三合贼，实大谬也。秀全仅容纳三合会之一部分耳，非自为三合会员也。虽其复明逐满，两者俱同，蓄发易服，不背三合会之主旨，然三合会所奉为道教、佛教，上帝教所奉为基督教，其根原实大相剌谬。秀全尝语人曰：「三合会之目的，在覆清复明，其创始在康熙时，主义虽正当，然必至二百年後，如今日，始可为覆清之举。至於复明，则又似是而非。既还复吾旧有之山河，必当别建新朝。今乃以复明为言，焉可以得人心！若就吾真教言之，全赖上帝之威力为援助耳。其得助多者，以吾等数人敌彼百万可也。予是以不知有孙膑、吴起、孔明各名将，三合会果有何价值哉！」此其语实确有所见，後之称太平国王，效乱世英雄之所为者，非其素志也。厥後，贵县林凤祥、汉阳万大洪、湖南衡山洪大全等来归，势大振，即分诸将席卷广西，进陷永安，创国号曰太平天国，自称天王。所向无敌，遂进陷江宁，据之，而三合会亦纷起於各地矣。

当己酉年，新嘉坡陈正成设三合会支部於厦门，命名曰匕首会，入会者数千人。咸丰辛亥，传闻至广州，官吏调查三合会，欲镇定之，遣道员某迳捕正成。正成被捕拷问，令自述。英领事以其为新嘉坡籍，欲干涉之，然不知其拘於何处。方侦察间，正成已毙於拷问之下，舁其尸以肩舆，仍弃之於其寓前。後由黄威代领其众。时官吏横暴，迫刼豪富财货之事时有所闻也。癸丑，以官吏强夺豪富黄某之财，黄威保庇之，率二千余人起兵。其队长多新嘉坡人。夺厦门附近二市镇，附从者增至八千，遂进而据厦门。威出示谕，自称明军指挥官，大抗官军，而不扰外人。其战也，持人道主义，尊生命，昼战夕休，不尚夜袭，然卒未能持久者，以粮饷药弹不足也。明军於是启城，议款而去。明军既去，官军入城市，纵刼掠，戮及童稚，刀钝而不血，则并缚数人而投之河，不可理喻。英领事通牒劝止，亦无效，乃用威压之计，以两军舰泊香港，若将强制者。於是洋场及船埠四周俱免於祸，余则有一日斩杀至二千人以上者。

厦门为匕首会占领时，上海复有三合会起事。时闽、粤两省人之在上海者，约十四万，多三合会会员。粤刘丽川、闽陈阿连等羣谋袭上海城，事未发，为地方官侦知，捕粤、闽头目七八人。粤、闽人大怒，致书地方官，谓信偶尔之浮说，究何理，不速返者，立斫汝头，毋後悔。地方官大骇，返而谢之。八月二十日，适地方官致祭孔子庙，黎明，丽川、阿连等六百余人潜匿北门外，待启城，即入袭县署，迫知县袁某缴印。袁骂曰：「印为天子所赐，汝欲印者，先取吾头。」丽川党人大叱而斩之。众乃围道署，而党徒已集万余，城中鼎沸。官吏命守兵放大礮，众仍不退，并迫道员吴某缴印。吴恐蹈袁之覆辙也，即解绶与之。丽川取其印，缚吴，夺官家银无算，城亦陷。时其党悉以红巾为号，因称为红巾贼。後数日，丽川、阿连等欲杀吴，众议大譁。美总领事麦辖尔闻之，告丽川，使以吴付之，丽川不许。然有二西人潜诱吴自西门缒城逸，匿麦所。丽川大怒，将攻租界，租界防益严。镇江之官军闻上海陷，乞购大礮数尊於洋人，不允，乃强夺之，与洋人鬬，死者数十人。官兵营於跑马场，凡四千余人，时或嘲弄洋人而殴辱之，於是驻沪各国领事请於总督何桂清，欲移军於跑马场。桂清犹豫未决，各领事又致书，令速移，谓将以兵力夺取。时英、美军舰之在上海者各一艘，合租界所有洋兵得三百余人，各戒严以待。桂清以为仇洋人，则洋人必恶我而助敌，转而攻我，则沪城何以复，遂自至租界谢罪。时官军集上海者万余人，借洋人之力以断粮道，复向城中礮击。丽川闻洋兵之助官军也，率死党百余人犯围遁。

庚戌，三合会蜂起两广各地，见秀全之得胜也，势益张。咸丰甲寅，两广皆乱。其年，占领广东之肇庆、佛山、东莞各地，广州几为所包围，珠江悉为所据有。占领各地之头目，虽多放荡无赖，然军队尚有纪律，统率之者亦多得力，又知公表其目的，其旗有「反清复明」等字，而对於外人，亦知竭力联络之。然自此官军与三合军显有区别，而官军之运饷广州者，转得利用外人之助，悬外国旗，安然行过三合会之礮台与军舰间矣。

十一月，广东豪商某备舰队，运兵向佛山，与三合会战。三合军大胜，获军弁四五十人，且戮兵士无算。後又战於珠江，即用此舰队攻破官军之兵舰四十四艘。

在广东通商之外人，恶乱之久也，遂亦不望三合会之有成功，而被累尤甚之英人，亦渐袒官军。会三合会涣散，中有率党而遁者，泰半至广西之外郡。余八千人，至桂林，与将军罗某合，形势遂大变。乙卯，官军益顺利，而省城外十数村镇皆为官军所克矣。

广东总督叶名琛之镇慑三合会也，为法至严，然两广、江西、福建诸省尚时有暴动。方英、法同盟军占领广东时，石达开自湖南进兵广西，欲攻据桂林，三合会乘之，乃再有回复之希望。戊午，陈清康率兵数千，会集於广东之北，隐有占领广东之计，将待同盟军退，即拟起事。适攻击桂林之粤寇遇强悍之官军，突围逃广东，更於中途胁诸无赖，加以三合军，势遂益盛，其主力军乃再向广西而进。主力之粤寇既去，官军乃迳攻三合军，并用贿通、悬赏等法，潜约三合会副统领陈政及诸头目，谋杀清康，率众投降。政遂斩清康，官军乃大得胜。官吏为升职地，欲以血战报告，乃捕与内应无涉之三合会员二千余人斩之。於是十年之间，凡三合会之在广东及其邻境传播无政府论者，悉处以极刑，捕缚者一不宥恕，其家族之幸逃至香港者，既无官吏管辖，则仍昌传反清复明之主义焉。

光绪丙戌，广东惠州府宁山有三合军三千人抗官起事，别有石工四百，编一队，为三合军之应援，由香港至九龙山会集。至归善，则宁山之三合军已为官军击败，於是此援军即解散矣。

戊戌，三合会头目李立亭、洪振年等起事於广西郁林、南宁一带，连陷各城，所余仅梧州、桂州耳、官军多投降之。粤寇以後，此为第一大乱。延十数月，官军镇定之。

庚子，三合会头目郑弼臣等与兴中会首领孙逸仙相约，受其指挥，在广东惠州树革命帜，所在响应，从者逾二万人。然外绝输运药弹之途，官军之援兵频至，不可支，遂解散。是役也，日本山田良政亦战死於虎头山。

以上为三合会小历史，其宗旨始不过反清复明，自逸仙变化其思想，易而为近世之革命党，其徒党徧伏各地。辛亥革命之所以风靡南方者，三合会未始无力也。

此外则有海外三合会，由中国本部党员扶植其势力於海外，不仅以倾覆政府为宗旨，贫病死丧亦互相援助，以是侨民钦其义，入会者益多。十九世纪之初，诸会员之自福建、广东而至南洋羣岛者，每於其地犯法，或保庇犯法之人，殖民政府无如之何。且不仅因犯罪而骚扰，犹有因各公所会员屡起争鬬者，必大经残杀以後，始略镇定。然固不抗叛殖民政府，即其政府起而镇服之，亦不违异，以其所怀思想虽为无政府主义，然不过自相争鬬耳。

道光辛丑，中英之战端既开，新嘉坡之三合会即因以再起覆清兴明之望，屡与殖民政府协商。时各头目多豪宕不羁，惟部下悉无赖，常劫夺财物。殖民政府欲有以约束之，於是向各公所会员强行录载人名，由是得揣测其会员之多寡，知其头目为何人，遇会员有违法者，其责任始有所属。数年来，政府大便利之。後来者十九皆三合会员，殖民政府乃思为一网打尽之计，於数十万之中国人，特定一审判权而保有之。於是各会员始与其地之政府为敌，更秘密运动以求胜之。而其地政府之官吏亦渐觉其言语风俗之异，不易应付，且中国人之至自各内地者，语言又互异，虽镇压之，责任在各头目，然不能悉通其土语，即无从施其约束焉。

三合会之在南洋各地或英属各地者，其地之政府恒视为害物。暹罗亦然，且其势甚盛，凡其地有大暴动，必三合会所为。於澳洲，亦以反抗其地之官吏，致其政府横生议论。於北美洲，则肆行杀害，强夺虏赎，其恶名高於太平洋海岸。犯事以後，辄用秘密势力，由诸兄弟庇之，以是得常逃法网。其在香港之三合会，则发端於殖民地建设之日。道光乙巳，凡反抗殖民政府者，皆烙印於颊，监禁三年，又制定放逐之法令，其年又改正之。惟三合会员犯有不法情事须处罚者，不烙印於颊而烙於腕，其判定，一任判事为之，废放逐之令，然此法曾未实行。而三合会反抗政府，亦无公然之举动。蔓延日久，至咸丰丁巳，中英开战，乃於香港备攻广东，以八百苦工编为教练队。苦工皆客民也，大抵属於三合会。其数头目以排满故，曾於英军有所协商。

光绪丙戌，三合会以苦工营业之纷争，各公所曾有械鬬，其主动者为万安及福义兴两派。万安之头目充中国侦探，被捕後，以团体不法行为之罪，付之高等法院审问之，旋准其保释出狱，即逃归归善。华官侦知所在，举兵捕之。自後安与义兴即因此时有争鬬，两派互以数人投之狱。丁亥，制定秘密结社各条例。凡应拘禁於公所者，罚银千元。会员之应拘禁者，罚五百元。且禁止单会。香港二三十公所，皆秘而不宣，其墙壁仅有字画旗帜以为装饰，及各会员捐款簿一册，余无所有。各公所均祀关羽，每以六月二十四日为其忌日，以五月十三日为其生诞，皆庆祝。

公所会员多有於外洋犯事，因求保庇而入会者，或有因掠夺远行而入会者，或有因欲在广东各港湾劫夺而入会者，或有因放火迫胁掠夺而入会者，或有客民孤寄欲求安全而入会者。然多数会员，均能严守会中法律，坚持目的而不变。要之，所有会员，无论其为贫病死丧之扶持而入，或为求免会中诸种压制而入，或为好奇而入，或为种族革命而入，或有所利己而入，而皆同抱一倾覆政府之念，歃血以後，众志即团结矣。

公所　设会之始，曾立五大公所，每公所各分配以数省，为五党派。年代久远，公所渐失，而亦无大聚会。然各以意立旗斾徽号，别为五部，各以特别之文字记之，专用於各部，色彩亦各有别。其旗左右各五种，分隶五祖，记五祖之名於上。复书意造之字，五字为一句以别之。

第一部称为一九梯，分配於福建、江苏，记号为江彪， 「 即彩字。」 「 即寿字。」 旗为红色，记前祖方大洪、後祖洪太岁之名，配以洪顺堂及金兰羣等字，是部之印为三角形。第三部称为九梯，分配於云南、四川，记号为泪虎&#63141；合， 「 即合字。」 旗为深红色，记前祖马超兴、後祖姚必达之名，配以家后堂及莲章羣等字，是部之印为四角形。第四部称为二九梯，分配於江南、湖广，记号为淇虎&#63141；和， 「 即和字。」 旗为白色，记前祖胡德帝、後祖李式地之名，配以参大堂及锦厢羣等字，是部之印为平行四边形。第五部称为四七梯，分配於浙江、江西及河南，记号为泰虎&#63141；同， 「 即同字。」 旗为绿色，记前祖李式开、後祖林永超之名，配以宏化堂及得兴羣等字，是部之印为圆形。又各以意造之霓&#63141；龙霓&#63141；虎&#63150；霓&#62709；口&#63094；&#63151；霓&#63141；蛇&#63150；霓山乃&#63151；，虎&#63141；公虎&#63141；侯虎&#63141；伯虎&#63141；子虎&#63141；男，霓&#63141；阴霓&#63141；阳霓&#63141；合霓&#63141；化霓&#63141；成，虎&#63141；春虎&#63141；夏虎&#63141；秋虎&#63141；冬虎&#63141；季，霓&#63141；金霓&#63141；木霓&#63141；水霓&#63141；火霓&#63141；土，配分五部，各从其次，制为旗。

中世之大公所，有称为广惠及肇义庆者。公所之大哥曰何胤，殆死於五十年前。未死之前，有广东、福建之大首领，每於夜间聚集於公所。何歾，会员益不和，互相争鬬，遂成数派，而各设公所。插旗帜於木斗之上，称木杨城，以参拜唐太宗李世民为宗教仪式，即献之於少林寺以为根据。旗分五部，凡集会均用之。

会员　公所之首领称大总理或元帅，普通称大哥，为万云龙所拟。以下之头目称香主，普通称二哥，为陈近南所拟。再次之头目称白扇或先生，或三哥，再次为先锋，为天佑洪所拟。次为红棍，以执行会员之刑罚。以下总称草鞋，为最下级，供服役使令随从等事。

然以事须秘密，多於普通室举行，室中装饰亦略，或以他物代之，除关羽外，诸神之名仅以纸写之，且常於夜中举行。俟会场准备已毕，公所之头目、会员均披明代衣冠，红巾结发，以次入会，置木斗焚香，拜五祖。其时一举一动，咸诵规定之诗句为之。祭毕，大哥坐神前，香主坐左，先生坐右，草鞋则均立，会员则散坐远处，衞兵则带剑各立门际，先锋则导入会者居休憩室。次则入会者散发入第一圈，其门口甚狭，皆须匍匐而入。至门口时，衞兵与入会者作问答如下。衞兵曰：「何故来此？」入会者曰：「意欲列名军籍，为洪家兄弟，故来此。」衞兵曰：「何以知可为此间兵士？」入会者曰：「见有召集之示谕故。」衞兵曰：「谁教汝来？」入会者曰：「由於己意而来。」是时保证人导入会者入第二圈。衞兵曰：「自何处来？」入会者曰：「自东方来。」衞兵曰：「谁为保证人？」入会者曰：「保证人某。」衞兵曰：「兄弟食三分米七分沙，困苦否？」入会者曰：「兄弟所食，我亦食之。」次乃入竹三圈。衞兵曰：「剑与颈孰坚？」入会者曰：「颈坚。」是时入会者袒其衣，露右手及肩，执香三枝或六支，先锋首为诵规定之句，膝行，导入会者之内室。其门际又有衞兵，作问答如下。先锋告衞兵曰：「高溪之天佑洪，率新兵数千，欲加盟我军，遵桃园兄弟之约，来报香主。新兵咸愿以洪为姓，请香主於五祖前监照吾人之神，以嘉纳吾人之行为为祷。」衞兵曰：「命天佑洪晋谒五祖。」先锋曰：「我敬从是命。」香主曰：「汝为何人？」先锋曰：「我高溪天佑洪也。」香主曰：「勿谵语，无姓天之人。汝究生於何处？」先锋曰：「我乃明思宗宫中宦官，忠心义气，以复雠为事，欲再兴明室。我以天为父，地为母，日为兄弟，月为姊妹。天以洪为治，日月为明，故我自名天佑洪，言天必护洪也。」香主曰：「天地日月之姓若何？」先锋曰：「天为兴，地为旺，日为孙，月为唐。」香主曰：「汝经若干之路而来？」先锋曰：「我历万里而来。」香主曰：「几人与汝偕来？」先锋曰：「三人。」香主曰：「汝何以独到此？」先锋曰：「谢哥前行，万哥後行，我居其中。」香主曰：「汝自何方来？」先锋曰：「自东方来。」香主曰：「汝何时来？」先锋曰：「日月照东海时来。」香主曰：「汝来由大道乎，抑小径乎？」先锋曰：「由大道之中央来此。」香主曰：「汝既为洪家先锋，何书为汝之秘略，试语之。」先锋曰：「我有文武书。」香主曰：「文从何人？武学何人？」先锋曰：「文从孔子，武学养由基。」香主曰：「自何处习之？」先锋曰：「在红花亭习之。」香主曰：「读至何书何项？」先锋曰：「百万书洪水横流之项。」香主曰：「何处演武艺？」先锋曰：「少林寺。」香主曰：「汝先为何？」先锋曰：「洪氏。」以下尚有种种隐语问答，不及备载，姑从略。问毕，先锋导入会者至剑桥下，膝行执香。香主演述以下各语作礼拜，其语曰：「吾人当吉凶与共，以求回复天地万有之明，灭绝胡虏以待真命。吾人当虔拜天帝、地皇、山河，土谷之灵，六恶之灵，五方五龙之灵，以及无边际之神灵。创造以来，百事提倡，其古人所知而足为後代教训者，当传遗之。诸兄弟今再导汝於忠义之中，吾人当以同生死誓於上天。今夜吾人各介绍数新信徒於天地会，仿桃园结义故事，约为兄弟，洪其姓，金兰其名，以合为一家。自入洪门之後，当一心同体，互相扶持，毋许有彼我之别。今夜拜天为父，地为母，日为兄，月为姊妹，复拜五祖及始祖万云龙等，与夫洪家之全神灵。今夜吾人跪拜炉前，心神立即清净。吾人各刺指血混啜之，以为同生死之盟誓。吾人以甲寅年七月二十五日丑时为生诞时，凡昔二京十三省当一心同体，人人互求幸福，各分其劳，毋或疏隔。一遇今朝廷王侯非王侯，将相非将相，人心动摇，即为明代回复胡虏剿灭之天兆。吾人当决行昔时陈近南之命令，立亭作桥，开天下太平之城。以实行作戏，历五沛四海以求英雄豪杰，握木杨城主权，焚香以设山河同永之誓。凡新会员，各以其范围行所任务，顺天行道，顺天者存，逆天者亡。如有能回复明代，报仇雪耻，建设天下太平之治者，及身封王侯，子孙则历世永昌。违反是道者，应灭绝於剑戟之下，且须灭绝其种。惟忠心义气之人，得受永远之福祉。吾人受生於天地，被日月之所照，结义以後，啜血盟誓，上仰神明之降监，当各表诚意，以矢三十六誓。」是时下级会员之所谓草鞋者，进三十六誓书之黄卷於香主。卷中右绣龙争玉图，左绣凤凰追玉图，上下各饰以花鸟，背面四隅各书「反清复明」字样。受此卷者，一人跪右足，捧以右手，一人跪左足，捧以左手，各提其一端。他会员亦一律长跽，听香主朗诵三十六誓词。朗诵毕，皆起立，引入会者至神前，各执香焚之。复执一雄鸡，斩其头，香主以碗盛其血，以钉刺新会员左手第二指，滴其血於碗，乃焚三十六誓词，将其灰同调入碗，各固其信誓以啜之。

其後则新会员行相见礼，大哥各以红纸包钱四文与之，新会员咸纳入会费银一元。会中即於是夜以红布票印成秘密符号及公所名与之，登录簿籍後，复给以会规二十一则、十禁、十刑，令知所遵守。

三十六誓　一，自入洪门之後，尔父母即是我父母，尔兄弟姊妹即是我兄弟姊妹，尔妻即是我嫂，尔子侄即是我子侄。如不遵此例，不念此情，即为背誓，五雷诛灭。二，倘有父母兄弟，百年归寿，无银埋葬，有白磷飞到，求兄弟相帮，必要通知各兄弟，有多帮多，无钱出力，以完其事。如有诈作不知者，五雷诛灭。三，各省外洋洪家兄弟，不论士农工商，江湖之客到来，必要支留一宿两餐。如有不思亲情，诈作不知，以外人相看者，死在万刀之下。四，所有洪家兄弟，未相识挂牌号，说起投机，必要相认。如有不认者，死在万刀之下。五，洪家之内事，父不能传子，子不能传父，兄不能传弟，弟不能传兄，以及六亲四眷，一概不得传。讲说以及私传衫仔、腰平以及本底，私教私授，贪人钱财者，死在万刀之下。六，凡我洪门兄弟，不得做线捉拿洪门兄弟。倘有旧仇宿恨，必要传齐众兄弟，判其是非曲直，当众决断，不得记恨在心。倘有不知者，捉错兄弟，须要放他途走。如有不遵此例者，五雷诛灭。七，兄弟患难之时，无银走路，必要相帮，钱银水脚，无论多少。如有不念亲情者，五雷诛灭。八，捏造兄弟有逆伦，以及谋害香主，行刺兄弟者，死在万刀之下。九，不得奸淫兄弟妻女及兄弟姊妹。若犯者，五雷诛灭。十，兄弟托寄银钱以及什物，必要尽心交妥，逮到支还。如有私骗者，死在万刀之下。十一，兄弟寄妻托子，或有要事相托，如不做者，五雷诛灭。十二，今晚入洪门，年庚八字须要报真姓年月日时。如有假报瞒骗五祖者，五雷诛灭。十三，今晚入洪门之後，不得叹息自怨入错，当天解愿。如有此心者，死在万刀之下。十四，私刼兄弟财物，暗帮外人抢夺兄弟财物者，五雷诛灭。十五，不得强买兄弟货物，以及骗买争卖，亦不得强为。如有恃强欺弱者，死在万刀之下。十六，所借兄弟钱财物件，有借有还。如有欺心不还，不念情义者，五雷诛灭。十七，或有抢刼取错兄弟财物者，即速送回兄弟。如有欺心不送回者，死在万刀之下。十八，倘或被官兵捉获，此乃天降横祸，不得供出洪门兄弟，亦不得记念旧仇，乱供兄弟。如有乱供兄弟，不念洪门结义之情者，五雷诛灭。十九，兄弟被捉去，或出外日久不得回家，留下妻儿子女无人倚靠，必要留心帮助，以得长大成人。如有诈作不知者，五雷诛灭。二十，有兄弟被人打骂，必要向前，有理相帮，无理相劝。若系屡次被人欺打者，即传知众兄弟商议。若其家贫，必要帮助钱财，代他争气。如无钱者出力，不得诈作不知。如有犯此例者。五雷诛灭。二十一，各省外洋兄弟文书物件，有官府追拿，即时通知他途走为上。如有不知者，死在万刀之下。二十二，或赌博场中，不得使假吞骗兄弟钱财，以及串同外人骗赌，贪图利己以伤兄弟。有此欺心者，死在万刀之下。二十三，不得捏造是非。有增言减语离间兄弟者，死在万刀之下。二十四，不得私做香主。入洪门之後，三年以外为服满，果系忠心义气，有香主传授文章，或有三及第保举。，方可做得香主。如有私自为者，五雷诛灭。二十五，自入洪门之後，或有前仇旧恨，不得再行记念，前事了过，无容怀恨。如有私怀恨者，五雷诛灭。二十六，有亲兄弟以及洪门兄弟相打或官讼等事，必要相劝，不得幚理一边，总要以和为是。如有不遵此例者，五雷诛灭。二十七，兄弟看守之地方，不得犯他，各有事业。如有诈作不知，固犯兄弟所守之地，方连累兄弟受苦者，五雷诛灭。二十八，有兄弟刧抢偷拐或骗执之财，不得眼红。兄弟有财帛以及物件，如有心怀恨兄弟，因以图谋分润者，五雷诛灭。二十九，有兄弟发财，不得泄漏机关。如有不遵此例者，死在万刀之下。三十，不得以外人包押货物，指东话西。庇外人骗吞洪门兄弟者，死在万刀之下。三十一，勿恃我洪家人多，倚势欺虐外人，不得横行凶恶，须安分守己，名守职业。如有恃众欺人者，天地难容，死在万刀之下。三十二，不得因借不遂生冤，以及怪饮怪食。如有怀恨含冤於心者，此乃小人之见，五雷诛灭。三十三，不得弄奸我洪家兄弟之幼童少女。有犯此例者，五雷诛灭。三十四，不得受买洪家兄弟妻妾为室，亦不得以兄弟妻妾通奸，如有犯此例者，死在万刀之下。三十五，（缺文）

在万刀之下。立誓传来有奸忠，四海兄弟一般同，忠心义气公侯位，奸臣反骨刀下终。二十一则　一，犯罪而波及他会员者，捕之，处以死刑，轻者刵其两耳。二，奸淫兄弟之妻室，或与兄弟之子女私通者，处以死刑，决不宽假。三，诱拐兄弟至国外者，刵其两耳。四，因图悬赏以捕缚兄弟者，处以死刑。五，诈称香主，为一切事件之指导者，处以死刑。六，示外人以仪式书及会员之凭证者，刵其两耳，且加以笞刑百八十。七，新会员有僭越之行为者，刵其一耳。八，报告会中事件於外人者，刵其两耳，再加笞刑百八十。九，以恶意语其两亲之事者，刵其两耳。十，恃强欺弱者，或恃大侮小者，皆刵其两耳。十一，私行毁坏香主之名声，或对香主作用邪曲之言语者，刵其两耳。十二，兄弟已起义时，隐身不出者，刵其两耳。十三，可救兄弟之时不救助，或诈作不知者，刵其两耳，并加以笞刑百八十。十四，盗刼兄弟之财产，不肯返还之者，刵其两耳。十五，私自毁伤兄弟，或浪费其钱财者，刵其一耳。十六，他省有召寡兄弟之文书到来，匿不应召者，处以死刑。十七，为外人所嘲笑，以语诱惑而即报告以会情者，刵其两耳，并加笞刑七十二。十八，管理事件有过情之举，或任意消费会中之资本者，刵其两耳，并加以笞刑百八十。十九，入会後一月以内不纳会费者，刵其两耳，并加笞刑七十二。二十，强请於兄弟，或欺虐之者，刵其两耳。二十一，破坏规则而抗拒定刑，或归其罪於他人者，刵其两耳。

十禁　一，兄弟之妻室必须务正，有妻室即不宜贪色。如妻室不务正者，刵其两耳；如贪色者，处以死刑。二，兄弟之父母死後，无力埋葬，告贷於兄弟者，无论何人不能抗拒。抗拒者，刵其两耳；再抗拒者，加重刑。三，兄弟诉说穷乏而有借贷者，不能拒绝。若侮辱之或严拒之者，刵其两耳；再拒，则加重。四，兄弟至赌博场，不可故令输财或私行骗取之。犯者处以笞刑百八十。五，自入洪门之後，不可私与外人以会章，犯者处以死刑。六，兄弟营谋事业，或有所营运於国外，因而封寄钱财托寄文书者，不可私用之或骗取之。犯者刵其两耳。七，兄弟与外人争鬬而来告知，必当赴援。诈为不知而不赴援，则处以百八十之笞刑。八，入洪门之後，恃自己之尊大而侮蔑贱者，恃自己之强盛而凌虐弱者，刵其两耳，并加以七十二笞刑。九，兄弟遭遇困厄，必当贷以金钱，惟借者不可不还。若恃强硬借，不思归还者，处以百八十之笞刑。十，兄弟危急时，或遭官吏之悬赏而被捕缚，告知後不可不救。诈托不知而规避，违此规则者，处以百八十之笞刑。

十刑　一，不孝敬父母者，笞刑一百八。二，漏泄紧要事件者，笞刑一百八。三，无事诈为有者，笞刑一百八。四，愚弄兄弟者，笞刑一百八。五，结识外人以侮辱兄弟者，笞刑一百八。六，经理兄弟钱财而滥费之者，笞刑一百八。七，昏醉争鬬而起葛藤者，笞刑七十二。八，隐匿兄弟所寄托之财，或谋算入私者，酌量加刑。九，违反兄弟之情，与其亲戚争鬬者，笞刑七十二。十，为欺人之赌博者，笞刑七十二。

会员证书　腰平，或称八卦，以为会员之保证也。入会後，由会付给，有大小白、赤、黄数种，多以布片印成八角形文字，中捺公所之朱印。诗句连缀法，种种不同，或一句颠倒文字，或各句互相错综，务令外人见之难於索解，即无虑矣。诗云：初进洪门结义兄，当天汨誓表真心。长沙湾口连天近，渡过乌龙见太平。松柏二枝兄弟众，忠节连花结义亭。忠义堂前兄弟在，城中点将百万兵。福德祠前来警应，反（氵月）复汨我洪英。五人分开一首诗，身上洪英无人知。此事传得众兄弟，後来相会团圆时。你我腰平大不同，老母赐我傍身中。上绣五龙扶真主，下绣彪寿合和同。阴阳合化成，彪寿合和同。「 彪即彩字变体。」 公侯伯子男，天廷国式。金木火水土，顺天行道。天地日月年，龙虎龟蛇&#61137；。 「 &#61137；即会之古字。」 靝赐兴， 「 靝即天。」 黑&#63140；气赐旺， 「 黑&#63140；气即地。」 川大丁首 「 ，「顺天行道」之变形。」 川大车日。 「 「顺天转明」之变形。」 日姓孙，月姓唐，云姓气，星姓碧。&#63150；&#62673；穴参&#63151；&#63150；&#62673；穴太&#63151；&#63150；&#62673；穴&#62976；&#63151；&#63150；&#62673；穴化&#63151；， 「 「参太宏化」之变形。」 反（氵月）复汨， 「 「反清复明」之变形。」 关不正便，龙开不同，洪家后日山，&#63150；金门结柬&#63151； 「 「金兰郡」之变形。」 &#63150；禾共同&#63151； 「 「共同和合」之变形。」 &#63150；结万记为&#63151；。 「 「结万为记」之变形。」图之左方尚有「共同和合忠心义气日月」数字，其背面记姓名年月日。图有「木立斗世」四字。木为十八，即世祖在位年数。立为六一，即圣祖在位年数。斗为二十，即世宗在位年数。世为二卅，即高宗在位年数，言至乾隆末年必灭亡也。票中有□，即洪顺堂之变形。有&#63150；&#62691；&#62684；二文&#63151；，即香主所用之号码。票後附有「臣廿皿右口木」，即姓名「蓝杏」之变形。又有作四方形者。

造字　会中人以欲守秘密，使外人见之亦不通晓，故用种种方法以制造特别之字。或除去偏旁，或写作不经见之字，或用同音同义之字，或以他字相代，或以数字合为一字，或分一字为一句。如「顺天转明」之为「川大车日」，「顺天行道」之为「川大丁首」，「关开路现」之为「&#62874；井足王」，「天地会配姓洪」之为「靝黑&#63140；气&#61137；合姓洪」，或作「青气山人生共」，其「金兰结义」四字，则有诗云：「人王头上两堆沙， 「 金字。」 东门头上草生花。 「 兰字」 丝线穿针十一口， 「 结字。」 羊羔美酒是我家。 「 义字。」」「清」字常作「&#62673；&#63140；月」，有时作「三月」，「明」字常作「汨」。其用作偏旁以创设之字，如虎、霓、&#62673；、穴、□、共、气立等皆是。又如「合」作「虎&#63141；合」「会」作「&#61137；」，「明」作「&#62673；&#63140；明」，「太」作「&#63150；&#62673；穴太&#63151；」，「月」作「月&#63140；共」，「青」作「氰」，「号」作「&#62851；&#63140；立」。其联结之字，如「结万为记」作「&#63150；结万记为&#63151；」或「&#63150；户&#62715；&#62868；百&#63151；」，「洪顺堂」作「&#63150；堂&#62673；舟共页&#63151；」或「&#63150；&#62673；川口土&#63151；&#63150；&#62673；川口&#63151；&#63150；口川●&#63151；」等。「金兰郡」作「&#63150；金门结柬&#63151；」，「共同和合」作「&#63150；禾共同&#63151；」，「忠心义气」作「&#63150；&#62696；我气忠&#63151；」或「&#63150；&#62673；&#62696；忠&#63151；」，「一片丹心」作「&#63150；&#62688；一心&#62898；&#63151；」「顺天行道」作「&#63150；&#62674；顺天行首&#63151；」，「反清复明」作「&#63150；彳&#62673；复月&#63151；」。其代用之字，如「天」作「兴」，「日」作「孙」，「月」作「唐」，「云」作「气」，「星」作「碧」是也。又有以数目字代用者，如「洪」字作「三八廿一」，「天」字作「三六」，「地」字作「七十二」，而三六与七二之合数一百八，即以代「会」字，故亦称三合会为天地会，其意义盖以天有三十六宫，地有七十二魔故也。又间以三六为新会员，七二为各头目，一百八为大总理。有时以「&#63143；文」为「洪」字，「□」为「英」字，「乂&#62684；二文&#63151；」」为「通」字，「&#63150；文三乂&#63151；」为大哥」，「&#63150；文&#62684；二文&#63151；」为「香主」，「&#63150；文&#62684；二川&#63151；」为「白扇」，「&#63143；文&#63140；&#62695；」为「先锋」，「&#63150；乂二&#62450；&#63151；」为红棍，「□」为「草鞋」。惟人数须有定限，满定限者可代用，不满定限者不得代用。

僧人为妖术者，均以上记字之号数为可驱逐恶魔，或则於门户及&#61711；，或焚之，或包之，以为护符，挂於项，谓如是则恶魔不敢近也。

隐语　三合会员与盗贼往来，有怪文以之为暗号，今略揭大要如下。

公所曰红花亭，曰松柏林。新入会曰入圈，曰拜正，曰出世。集会曰开台，曰放马。会员曰香，曰洪英，曰豪杰。外人曰风，曰疯子，曰鹧鸪。新会员曰新丁。到会曰去睇戏。会中之秘书曰衫仔。会员之凭票曰腰平，曰八角招牌，曰八卦。发曰青丝。豚曰毛瓜，豚肉曰白瓜，已燔之豚肉曰金瓜，曰红瓜。牛肉曰大菜，盐牛肉曰一把菜。狗曰蚊。鱼曰穿浪，曰摆尾，盐鱼曰咸筝，曰丫环。米曰沙，煮饭曰打沙，吃饭曰耕沙。鸦片曰云游，吃鸦片曰咬云。茶曰青莲。水曰三河。油曰洪顺。茶碗曰莲蕋。酒盃曰莲米。线香曰桂枝，蜡烛曰古树。蚊帐曰灯笼。明代服曰袈裟，套袴曰菱角，靴曰铁板，帽子曰云盖，曰万笠。洋伞曰洪头，曰独脚，曰乌云。道路曰线，旅行曰游线。家曰甲子。祖先公馆曰马桶。船曰平，乘船曰搭平。剑曰橘板，曰绉纱。小刀曰狮子。大礮曰黑狗，火药曰狗粪，大礮声曰狗吠。银圆曰瓜子，铜钱曰芝蔴。手曰五爪龙，耳曰顺风。斩首曰洗面。海曰大天。密会所曰三尺六，曰古松。扇曰弯月。木斗曰木杨城。

符号及茶碗阵　三合会员猝遇素不相识之人，欲探其是否为同党兄弟，辄用许多言语以为符号。此外尚有以茶碗、烟管、鸦片管及种种器物授之，观其接受之状态，以试其确实与否。又有将辫发或手作记号者。临战时，有召集援兵之符号，有讽示盗贼之符号。兹略述如下。

符号　遇有要事，以白扇徐摇三四次，即招其旁近会员之证。其踰越头上，轻摇其扇三次者，即为招其会员与於战事之证。会员与外人争鬬时，在场之他会员以手掌向外人，以又一手之指甲向会员，即为止其勿再争鬬之意。两人殴打时，会员以手之两掌向外，连呼勿争鬬者，即示以殴，彼乃会外人之意；如曲右手拇指，将两掌向内，连呼勿争鬬者，即示以勿争，彼乃会内人之意，谓之阴阳法。争鬬时，以右手之拇指及第一第二指伸出，余二指曲握於掌，伸臂向前，复以左手照式作势，置於右手依肘，即为求救之意，谓之三角法。将右手拇指握於余四指之外，以置头上，为求助之又一法。以右手掌向外伸出，以左手之拇指与前指屈曲之，余指贴掌，置於胸前，为求助之又一法。如左右手作同势，易其位置，即为止争鬬之符号。於道上试人是否会员，则叩以汝为瞎子否，其人如答言我非瞎子，我目较汝目为大，即为会员之符号。

若欲於饮茶时试之，则以右手之拇指置茶碗缘，第二指置茶碗底，执茶碗以献，左手之拇指与第二指屈曲，余三指伸出，置於右手之肘，若其人为会员，必以同法受之。

供献饮食物三种时，必取其居中之一物，谓之忠臣。

伸右手，令拇指与前指屈曲，余三指伸直，左手亦然，惟以伸直之三指按胸前，此即所以表天。如伸右手，令拇指与第一第二指伸直，他二指屈曲，而以左手之拇指与第一第二指伸直，按其胸，即所以表地。若伸右手，令拇指与小指伸直，余三指屈曲，左手亦然，以置於胸，即所以表人。此表人者，谓之龙头凤尾。三法连演，即所以表明为三合会员也。

葡属人及马来人之为会员者，别设便利之法，以绢制手帕卷於颈，於胸前作结，下垂，此即表明为福建义兴公所之会员也。

三合会起事以後，有保护家族之法。凡会员之家，门必贴方形红巾，外作洪字，内书英字，室中四隅必竖立三尺六寸长之绿竹，是即会员家之符号也。

茶碗阵　茶碗阵者，於饮茶之际互相鬬法，甲乙相对时，甲先布一阵，令乙破之，能破者为好汉，不能破者为怯弱。一，单鞭阵。一碗一壶并列，即为求救於他同志之意。能救者可迳饮其茶，不能救者，弃其茶，再倾茶饮之。二，顺逆阵。二碗一壶，满碗之茶为孙膑，半碗之茶为庞涓，当将两碗茶同注壶中，再倾而饮之。三，双龙争玉阵。一壶二碗，先置烛於他处，将两碗并列，然後饮之。四，上下阵。一壶二碗，将下之茶碗移置於上，令两碗平列，或置稍远之处饮之。五，忠义党阵。三碗并列，取其中之茶饮之。六，争鬬阵。一壶三碗，壶口对茶碗，即献茶人欲请其与於争鬬之意。如不应其请，取中一盃饮之。七，品字阵。下二碗移与上一碗齐，饮之。八，山字阵。法同上。九，关公守荆州阵。一壶三碗，将壶上之碗取下，与余二盃作品字形，饮之。十，刘秀过关阵。一壶四碗，受茶之人执最近己身之一碗，将三碗整列之，口中呼刘关张血誓，不可不作一列。若原置本为一列者，即为求之意，无以应而拒之，即按前法而尽饮其茶。十一，四忠臣阵。一壶四盃平列，惟求助时布之。若为寄托妻子而允诺，即取左边一茶饮之。若为借钱而允诺，即取其次一茶饮之。若为援救兄弟之生命，则取第三茶饮之。若为救免兄弟之危难，则取第四茶饮之。设不能应其求，或不欲应其求，则变更茶碗之位置饮之。十二，英雄入栅阵。四碗，移近身之二碗饮之。若对面之人移之，则己即置之後方。若对面之人置之後方，则己即移而饮之。十三，四隅阵。四碗，将上下茶碗移置一列，立而饮之。十四，赵云加盟阵。四碗，取下边一碗与上三碗平列，饮之。十五，贫困簠簋阵。一壶四碗，若能扶兄弟使脱患难，则去其壶，任执一碗饮之。十六，孔明上台令诸将阵。一壶四碗，将壶上之碗取下，使与他碗平列，饮之。十七，关公护送二嫂阵。一壶四碗，取壶上之碗置於三碗之左，饮之。十八，复明阵。五碗，当举中央一碗倾茶饮之。十九，反清阵。五碗，惟中碗有茶，余皆空，当弃中碗之茶，任取余四碗注茶饮之。二十，赵云救阿斗阵。一壶一碗置盘中，先将盘中之壶碗取出，然後饮茶五碗。二十一，患难相扶阵。盘置四碗，外一壶一碗。取盘外一碗置四碗之中，饮之。二十二，五虎将军阵。一壶五碗，将茶还入壶，再倾茶於中央碗中饮之。二十三，古人阵。一壶六碗，取两端之碗，一置於中央之上，一置於中央之下，作中字形，饮之。二十四，苏秦相六国阵。一壶在中，两旁各三碗，取去壶，将两端之碗移置上下，作中字形，饮之。二十五，六子守三关阵。六碗分二列，取上列中央之碗置於上，取下列中央之碗置於下，作斜中字形，饮之。二十六，七神女降下阵。七碗，左端之碗所以表利己之意，不可饮，余各碗可任饮之。二十七，七星剑阵。七碗，以四直列，以三横列，为第一阵。左右两端久碗不可取，惟尖端二碗可饮之。二十八，太阴阵。七碗，以四直列，三横列，为第二阵。左右两端之碗不可取，宜将尖端一碗，置於横列三碗之中央者之一直线上，然後取两尖端之茶饮之。二十九，下字阵。七碗，首列三，二列二，三列、四列各一。宜取下边突出之一碗饮之。三十，十五碗，以十四碗为为圈，中一碗。圈中之茶不可取，惟中央一碗可饮。

道光时，广东人朱九涛立上帝教，秀全即藉传教为革命机关，然革命宗旨不以兴明为然，与三合会相反，当时或指为三合会，误也。

咸丰辛亥，秀全既据广西之永安州，饬其丞相出安民告示，文云：「大汉军师兼理内外政教、统属官吏军民、开国丞相左，为上谕宣布中外事。照得安邦定国，吊民非所以害民；发政施仁，戡乱非所以扰乱。村乡市镇，不用惊惶，士农工商，各安本业。满夷当灭，皇汉当兴，久合必分，乱极思治，天地古今循环自然之理也。并因君弱而闇，臣暴而贪，残酷日甚，我民何堪！况且朝中文武，权重者尽属旗满之人；外省职员，尸位者无非捐纳之子。士人雪窗勤学，终属徒劳，难抒抱负，虽有经济之才，安有展用之日。朝无善政，野多遗贤。大臣尽自贪赃，小吏能无索贿？上有好者，下必甚焉。故张家祥等遂致阻截江河，扰乱乡里，逞其虎狼之性，鱼肉生民；肆其狐狸之淫，闾里受害。如渠等类，闻风而兴，招集匪人，凌暴黎庶，沿江取税，到处抢掠，商民当之者迎刃而倒，士庶闻之者望气而逃。官司不肯究诘，猫鼠竟至同眠。吁嗟！我民际此，聊生何赖？是以我圣神文武皇帝心怀恻隐，日夜焦忧，用是聚天下之义士，吊民伐罪，大举义旗，以清妖孽。八月初一日兵入永安，陛下待庶民如保赤子。本官深体陛下之意，自从出兵以来，不许部下妄抢一物，妄伤一人，倘有抗拒不遵，本官定必重究各省州县地方，所在必宜更革编发左衽之非，奋厥乃心，成兹伟绩。效力有功，定贻爵赏。且俟东南底定，然後戮力北燕，擒获虏酋，问其累世猾夏之罪，光复中华一统之休。赏德论功，明刑设罚，我国家自有常典。为此特示，凛遵毋违。」

秀全旋有檄告百姓文，文云：「奉天承运太平天国总理军机天下大元帅万岁洪，为恺切晓谕伐暴救民事。照得天下贪官，甚於强盗，衙门酷吏，无异虎狼，皆由人君之不德，远君子而亲小人，卖官鬻爵，压抑贤才，以致世风日下，上下交征，富贵者谂恶不究，贫贱者衔冤莫伸，言之痛心，殊堪发指。即以钱粮一事而论，近加数倍，三十年之粮，既而复徵，民之财尽矣，民之苦极矣。我等仁人义士，触目伤心，故将各府州县之贼官狼吏，尽行除灭，以救民於水火之中。刻下大兵云集，广西已定，湘、鄂二省以及江西、江南一带，不得不先行晓谕。凡我百姓兄弟，不必惊慌，农工商贾，各安生业。富贵者须备办粮食，助我兵饷，多寡数目，亲自报明，各给回借券，以凭日後清偿。尔等如有勇力者，智谋者，宜同心协力，共襄义举，俟太平之日，各予荣封。现在各府州县官员，逆吾者斩，顺吾者生，着先赴还原籍，听候他日起用。其余豺狼差役，概行剿除，悬首示众。恐有流贼土匪，藉端滋事，准尔等指名投禀，俾加惩治。倘有乡民敢助清官为虐，以敌吾之士卒者，无论各府州县村镇，天兵所到，必予诛夷。凛之慎之，毋违，特示。」

秀全於壬子十二月据武昌，有乌程钱江字东平者，以为非计，宜长驱北上，上书言之。书云：「伏以大王起事之初，笄发易服，欲变中国二百余年索虏之俗，志谋远大，创业非常，其不以武昌为止足之境明矣。今日之举，有进无退，区区武昌，守亦亡，不守亦亡，与其坐而待亡，孰若进而冀其不亡。不乘此时为破釜沉舟之计，长驱北上，徒苟且目前，懈怠军心，诚无谓也。清初，吴三桂举兵之时，不数月而南六省皆陷，地广众附，自帝称雄，可谓骤矣。然遣将四出，不越湖南一步，抢攘十数年，终抵灭亡，前车可鉴也。或误武昌依阻江湖，襟带汉湘，扼险自固，然後间道出奇，以一军出郧阳，攻潼关，趋陕西，扰彼关内外地；以一军出荆州，攻夔郡，趋成都，先取四川为基业。不知秦陇四塞，地错边鄙，人悍物啬，粮食维艰，且重关叠隘，纵我攻必克，大费兵力，劳而莫必，固宜後悔，得不偿失，尽弃前功。况削其枝爪，究不如洞其腹心之为愈也。至四川小局，昔日已形，在蜀汉当日，先以诸葛之贤，继以姜维之勇，六出九伐，不得中原寸土。且江南水邦，赖吴据之以为唇齿，联络援应，尚难得志，况今日哉！天下财赋，大半萃於东南，当此逐鹿於宁谧之中，而欲以一隅敌天下，江决其无能为也。以江愚昧，不若舍西而东。金陵、建业，古帝王建都之所；凤泗、汴梁，真圣人崛起之方。江谓宜先取江宁以裕军饷，继取汴梁以为犄角，终趋济南以图进取。扼齐鲁之运河，可以坐困通仓之食；截南北之邮转，可以牵制勤王之师。然後约我老万，以攻梁厦；檄我丹山，以攻温、处。所过则秋毫无犯，所至则招纳贤能，而民有不完发易服，箪食壶浆以迎者，江未之信也。南京不下，则江东不得渡；丰沛不陷，则青兖不得进；山东不摇，则燕京不得戒严。粮漕困於内，汉心离於外，孟子所谓「不嗜杀人者能一之」，正此时也。今日之事，势成骑虎，万一颓惰，转致蹉跎，成败之机，间不容发。我军远离乡井，志切从龙，闻进则同心同力，踊跃争先；闻退则畏首畏尾，存亡莫保。戎衣两截，舍命冲陷，渡湖而後，无复有南还之望者，皆欲立功名，享富贵，誓九死以垂勳，不愿一生以伏莽也。诚因时而励之，羣策羣力，一可当百，万战何敢辞，时哉不可失，席前之箸，江愿借而筹之；马上之策，江愿指而先之也。俟南京底定之後，招集流氓，秣厉兵马，扼要南堵，挥军北上。左出则趋江北以进战，急则可调淮阳之军以继之；右出则握河海以拒敌，急则可调开、归之军以应之。南阳、海宁则发一军以突其西，略取河内州县，乘胜入晋，直抵燕冀，无返斾；杭、嘉、金、衢则发一军以冲其东，应我沿海舟师，相机定浙，伺间窥闽，无轻举。兵不止於一路，计必出於万全。内固江南之根本，外安新造之人民，修我政理，宏我规模，则西而秦、蜀，南而豫、粤，可传檄而定，此千古一时也。自汉迄明，天下之变故多矣。分合代兴，原无定局。晋乱於胡，宋亡於元，数皆恃彼强婪，赚主中夏。然种类虽异，好恶则同，亦不数十年，奔还旧部，从未有毁灭礼义之冠裳，削去父母之毛血，仪制甚匪，官人类畜，中土何辜，欠遭荼毒若斯之酷者也。帝王自有真，天意果何属，大任奋兴，能不勖诸。更有期者，旗旄所指，与民无逆，提剑号召，是汉即从，使天下咸知今日之举，并非无名之师，亦使天下咸知中国之仍为华，不皆终於夷。王者发轸，彰明较着，阵堂旗正，不容秘诈，军行令肃，所至如归。彼纵有满洲、蒙古殚心竭力之臣，吉林、索伦精骑善射之旅，苟不望风投顺，我百姓其许之乎。方今天下以利为市，上下交征，风俗之坏，亦已极矣，人心之愤，亦已久矣。纳贿损名，腼然民上，缙绅之途，亦已污矣。而英雄豪杰之士，抱负名节，伏处於山林莽野之间者，亦已困矣。磅礴郁勃之气，积久必宣，有真人起，孰不欲去其旧染之污，拭目而观新命之鼎哉。布置调度，此其大略，欲成基业，愿勿他图。夫草茅崛起，缔造艰难，必先有包括宇宙之心，而後有旋转乾坤之力。知民之为贵，得民则兴；知贤之为贵，得贤则治，如汉高祖之宽洪大度，如明太祖之夙夜精勤。一旦天人合应，顺时而动，事机之来，无可言喻。否则眷恋武昌，预怀得寸则寸之思，偏隅自足，因循岁月，疆宇不增，粮竭众危，四面受敌，大势已去，不能复振，噬脐之悔，诚有非吾属之所忍言者矣。江合观天下之际，详察地理之宜，谨撰兴王之策十有四条，伏乞采择施之，实为至幸。」

哥老会哥老会，一称哥弟会，秘密会党也。或谓其成立於乾隆时。同治朝，以粤寇平而撤湘军，其人穷於衣食，多入此会，於是哥老会始盛。中有曰红帮者，专从事於赌博盗刼，谓赌博为文差事，盗刼为武差事。亦曰洪帮，哥老会之正派也。彼中人之自称，则曰在元弟兄，又自称为梁山英雄。又有曰青帮者，其徒本皆以运漕为业，岁居粮船，船北上时，夹带南货，南下时，夹带北货，所谓粮船帮者是也。既改海运，艰於衣食，乃秘密结会，以贩私盐为业，亦有专以赌博及诈欺取财度日者。江浙为多，淮、徐、海尤盛，皖北亦有之。亦曰安庆道友，为哥老会之别派。闻其成立至今，已二十余传，有一定统系，以「清净道德文昌武发能忍知悔本耐之性原明心理大通吾学」等二十四字为序。道情相通，辈行既合，即有密切之关系，可以相率横行。故凡失业游民，浮浪子弟，辄善其便捷，利其庇护，乃遂争相依附，朝拜师，夕收徒，辗转扩充，而漫无限制矣。

山西泽州府之哥老会，则有特别称谓，曰老大，曰老二，曰老三，曰老四，曰老五，曰老六，曰老七，曰老八，又有所谓八旗杆、二十四个大辫子、七十三个黑包巾、三十六个大粗腿、魔天大王、混天大王者。

青、红二帮，亦有十戒。戒忤逆，戒强奸，戒盗，戒贼，戒扒灰， 「 此与世俗翁淫媳之扒灰不同，盖帮中之事至为秘密，若以告外人，则为扒灰。轻则挞，重则丢。丢，杀也。」 戒吃水放水，戒酗酒滋事，戒杀人放火，戒骂天地，戒弟兄不和。犯戒而受刑者，以慷慨就命为能事，呼手予手，呼足予足，无难色，无呻吟声，则目之曰英雄，羣赞美之。

红帮、青帮之外，别有所谓黑帮、白帮者。黑帮专事窃盗，俗所谓江湖团者是也。白帮专以拐骗为生。世多以此两帮属之哥老会，然实为哥老会所贱视，不容入会者。在真正哥老会势力范围之中窃盗拐骗者，则必献纳税金，始能得其许可，否则必置之死地而後已也。

哥老会宗旨，与三合会无异，亦以复明为言。自耶教传播，因其仪式之不同而生误解，加以淫邪抉眼、剖心取胆、割势和药之谣言所在流传，土人偶有纷争，教会牧师不问事之曲直，辄袒其徒，遂化为激烈之排外党。其会最盛之地，为湖南、浙江，扬子江沿岸各省次之，然其他各省亦无在不有其会员。哥老会虽久有其名，至光绪辛卯镇江洋人弥逊一案出後，始为世所注目。此案以关熙明为主，李丰次之。丰有资巨万，其势力几驾其魁而上之。丰之父昭寿，本淮北无赖，从李秀成为寇。当官军攻天长县时，昭寿降，钦差大臣胜保大喜，奏奖三品顶戴，赐名世忠。然朝廷恒猜疑之，後卒以事诛於安徽。丰乃入哥老会，欲倾覆政府以雪父耻，则致银六万两於镇江，以三万两托弥购军火。弥更荐六洋人密为之助，由香港购办军械、弹药、炸弹，密输之镇江。时其仆及素与连络之华人，以隐谋之嫌疑，为官吏所捕，严加拷问，乃具供同盟者姓名。於是弥亦就逮，经驻沪领事审问，监禁九月，驱逐回国。明年，获丰，乃自杀於狱，妻妾及婢亦同时自杀。最後乃捕得熙明，处死刑，与丰尸同枭首焉。自此案出後，扬子江沿岸人民对於外人，益起恶感，时有虐杀迫害之事，沙市日本领事馆税关、怡和洋行等屋皆被焚，哥老会至是益肆行无忌。政府恐再与外人生隙，遂视为暴民之煽动，恒据哥老会以为口实。

壬辰，湖南醴陵获哥老会中人四，二人杀，二人监禁。其党遂起而劫狱，挟二人走五台山，官军剿之乃溃。

丁酉冬，日本人平山周 「 亦在会者。」 偕毕永年、林述唐游湖南，晤哥老会头目李云彪、杨鸿钧、张尧卿、李堃山等，即介绍孙文，谋於扬子江沿岸组织英雄会。

己亥，永年偕头目七人至香港，与兴中会领袖、三合会领袖相晤，组织兴汉会，推文为首领，此即哥老会连络革命党之始也。

庚子，义和拳起，八国联军入京。同仇会之马福益，约唐才常起事於湖南，在汉口谋泄，才常等数人为张文襄公之洞所杀。福益之总参谋刘佐楫恐祸及，思以功自赎，以同党姓名密告之，於是有头目二人被捕，福益仅以身免。其年，云彪、鸿钧以广东不易成事，转而至上海，结才常，见康有为、梁启超之势正盛，遂再至广东，起事惠州，谋未密，事败。

甲辰，福益与黄兴等谋，遣人至广西，结纳各首领，及三合会青帮、白帮各小会，谋设一总会曰华兴会，入会者岁纳会费一元，积至百万，购军器起事。未久，而陆亚发起事於广西，攻柳州，夺洋枪五千枝，粤督乃大发兵剿之。亚发急告福益，令起事於湖南。福益方创华兴会，事虽未集，而亦虑时机之失也，适浏阳八月有普济大会，四方之人羣集，福益乃招集三十六正龙头、七十二副龙头，分中东南西北五路，约以十月十日同时起兵。会谋泄，九月十五日，南路正统萧桂生、西路副统游得胜均被捕。後又捕得福益，斩之於浏阳西门外。亚发军亦挫，遂为官军所擒。

丙午，江西萍乡矿夫肇事。矿夫多哥老会、洪江会中人，於是福益部下之旧头目率之以起事，由萍乡进攻湖南之醴陵、浏阳，陷之，将长驱以攻长沙。所出告示有「为祖宗雪耻，宜同德同心，体天伐罪」等语。江督发兵二千向萍乡，鄂督发兵三千向浏阳。然官军多有与之通者，枪皆向空击，或弃枪与之而遁。鄂督发礮兵救援，战二十余次，福益所部始以子弹缺而溃。

昔之哥老会皆排外，自革命党入其中，教化而指导之，遂自称为革命军。萍乡之役，於教会牧师皆一律保护，而矿夫多属会中人，是可见哥老会思想之改革矣。

其在浙江之哥老会，处州王金宝则称双龙会，衢州刘家福刖称九龙会，浦江杜勇则称千人会，严州濮振声则称白布会。数年以来，先後以事被诛。余如绍兴竺绍康之平洋党，嵊县裘文高之乌带党、金钱党、祖宗教、百子会、白旗会、红旗会、黑旗会、八旗会等，皆持仇洋之主义，以愤耶教徒之跋扈故也。自革命党入其中，说以洋教之跋扈，由於政府之恶劣，遂一变而欲倾覆政府，仇洋之主义转以消灭。於是有陶成章、沈英、张恭等倡议於杭州，集浙江、福建、江苏、江西、安徽五省之头目，立一大会，曰龙华会。

以上为哥老会之历史，三合会化而为革命党，哥老会亦化而为革命党，於是全国各省之诸会党悉统一而为革命党矣。

山堂　哥老会每团必设一某某山名，犹寺院之在某某山也。又有堂名，犹《水浒传》梁山上之有忠义堂。又有水名，有香名。盖半为道教，半为佛教，又其半则出於宗教仪式以外。复有诗一首，则略与宋公明之题壁相似。有内口号，有外口号，有成语。各省总计，约有山堂数百，其组织之法虽同，而自为统属，绝少连络，又无总括之大本部。自革命党投入，始谋合一。所知之山名如下。

甘肃有虎形山，正龙头为杨鸿钧。山海关有宝华山，正龙头为萧松山。湖南有锦华山，正龙头为刘传福。又有金龙山，正龙头为杨鸿钧。有泰华山，正龙头为萧松山。又有楚金山，正龙头为陈尧。又有金凤山，正龙头为胡佐臣。又有天台山，正龙头为胡云。甘肃有西凉山，正龙头为贺桂林。四川有峨眉山，正龙头为颜鼎章。广东有天宝山，正龙头为萧朝举。江苏有东梁山，正龙头为李云龙。浙江有终南山，正龙头为何步鸿。又有飞虎山，正龙头为刘家福。又有万云山，正龙头为王金宝。

又有二人合开一堂者，曰山主。徐宝山、宁春山所合开者曰春宝山堂，盖春山当时资格较宝山为老，故以春字居先。亦有取地名为山堂之名，或取人名为山堂之名者，固无定也。

会员　每山首领称正龙头，正龙头下有副龙头。 「 会时以草束龙头跨之，故名。」 副龙头下有坐堂、陪堂、刑堂、理堂、执堂，谓之五堂。别有称盟证及香长者，乃举行仪式之际临时增添，由五堂中人兼摄之。又有称心腹、圣贤、当家、红旗、巡风者，大抵皆为头目。头目之下有称大九、小九、大么、小么、大满、小满者，则皆普通会员，各视其功而升转。至普通会员之外，有八牌，均为身家不清白者，大抵不能升转。其装束最奇特，披大袍，衷甲，顶盔，缀长雉尾，一足着靴，一足着草履，若曰江山未定，不遑宁处，有文事亦有武备也。其位次则一，正龙头，或称总正龙头大爷。二，副龙头，或称副龙头大爷。三，坐堂，或称坐堂左相大爷。四，盟证，或称盟证中堂大爷。五，陪堂，或称陪堂右相大爷。六，理堂，或称理堂东阁大爷。七，刑堂，或称刑堂西阁大爷。八，执堂，或称执堂尚书大爷。九，香长。或有合正龙头、坐堂、陪堂、名堂、礼堂、刑堂、盟堂、香长八职，称为内八堂者。十，心腹，或称京内军师，或称老二。十一，圣贤，或称京外军师，亦称老二。十二，堂家，或称京外总督粮饷，或称行帖三江总理粮饷军机，或称坐帖总理营务处，或称老三。至老四，则以曾出会而反对者，故会中无此称。十三，红旗，或称红旗督营粮台，或称蓝旗传报山堂，或称黑旗伺候坐堂，谓之老五。十四，巡风，或称巡营查哨，谓之老六。至老七，亦以曾出会而反对者，会中无此称。以下即大九、小九、总么满、大么、小么、大满、小满。或有合心腹大爷、圣贤二爷、当家三爷、管事五爷、光口六爷、巡风八爷、么满大爷之八职，称为外八堂者。

开山式　行开山式，必於深山古庙人迹不到之所，择黄道日行之。场中正面坛上，祀五祖、关羽等神，别备红纸所书之进山柬、出山柬。进山柬有昭告天地之誓文，辄用骈体，附有会员之等级及种种条例。出山柬则为通告天下各山主之檄文，与进山柬大同小异。俟会员咸集，正龙头即向神坛朗诵进山、出山两柬。朗诵讫，各会员即礼神，行抖海式。抖海式者，乃处罚之名，当以至诚之心立誓者也。进山柬及出山柬无一定文字，由山主随意撰之。

东梁山出山柬之文曰：窃思世衰道微，正英雄建业之秋；水秀山清，本豪杰立功之地。古帝王乌牛白马，告天地而起义桃园，破黄巾而三分鼎足。继起者或据瓦岗而立寨，或镇梁山以称雄。贤豪之崛起，不一而足。迨康熙间，我祖招募英豪，平西出力，功不加赏，劳不擢爵。我祖乃独霸山东，建斾出师，登坛拜将，兴起虎龙之兄弟，裁成仁义之英豪。此当时之俊杰，乃我辈之渊源，本而行之，未敢改易前章，用谨稍参末议。云龙少读诗书，粗知礼义，飘零山岳，寄迹江湖，鲜受仁兄之指教，多蒙前辈之栽培。覩此世变时艰，焉敢不一动念。识时务者乃为俊杰，知世道者不愧英雄。云龙虽不敢自居，但既承选举，点作龙头，亦聊以仰慕前贤，追随骥足。爰览东山之盛，兴怀西水之清，名山曰东梁山者，因山势挺峙，卓尔不羣故也。名水曰西江水者，因水势活泼，清澄且涟故也。得山之厚，得水之深，兼有人文之蔚起，故名其堂曰北汉堂。祝我祖威灵，馨香勿替，山岳禋祀，千秋永存，故名其香曰南岳香，取南方火德之旺也。兹当天朗气清，惠风和畅，谨选吉日，诹良辰，设五祖之灵，虔伸祭奠，当三光之照，共矢至诚。伏愿当道俊彦，执事仁兄，踊跃急公，指挥美举。俾豪杰同心，雷雨拟经纶之盛；英雄合志，光辉如璧玉之圆。聊志芜词，用伸小引。

戊戌年十月十五日，在镇江府西城外鹤林寺，坐北朝南设立，齐集关帝、五祖殿前，各踊跃进山。英雄聚会，豪杰同心，义声震河岳，仁德扇区夏，所厚望也。

此处有古七十二庵、一百八殿，前有张玄庙，後有竹松林，左有朱夫子，有放生池，寺中有一佛两菩萨。十五日酉时进香，十七日卯时圆香。光绪二十四年十月十五日申时进山，十七日辰时出山。此告。

开立点得貔貅百万兵　　　扫平胡凶镇乾坤胸贯文韬武略南岳香　　 「 内口号」 外夷悦服　上将英雄豪杰东梁山　　　　　北汉堂　同心兴邦立业和益正直秉公西江水　　 「 外口号」 华夏心归　为人四方志气义得八面威风英雄本是天生子　　　　风虎云龙统弟兄以下列各头目之名入会式　入会式，则择清净之古庙举行。欲入会者，须有会员绍介，保证其身家清白。绍介之人，谓之四盟兄中之成兄，一名曰保举。保举，先须查明入会者之身家是否清白，如不查明而妄为绍介，可由绍介者令其退会，故红令中有「身家不清问成兄」一条。三网五子初不许为会员，余如剃头者曰扫青生，擡肩舆者曰天平生，演剧者曰跳板生，皆不许入会。惟天津多伶人，不得已，准其入会。有杨某、马某曾出而反对，故杨、马二姓亦不许入会，後始许之。

凡会员，人人得收徒。师徒既多，则各序其长幼之辈行以定尊卑，甲为乙师，乙为丙师，丙为丁师。一日之间，递相传授，乃至数世，即有无数等级，无论先後，惟视所投之师位置高下，如投甲则居乙位，投丙则居丁位。彼此不相通知，告以隐语，即自亲昵。

入会时，会场之布置亦与开山式同，保举者既绍介其人於管事者，管事者乃与部下头目一人，引绍介者及新会员入古庙之会场。行抖海式时，先由成兄及邦兄行礼。礼毕，新入会者跪於神前，管事者乃问入会者曰：「来作何事？」入会者曰：「来归洪。」管事者曰：「尔来归洪，系何人引进？」入会者曰：「保举人某。」管事者乃顾而问绍介者曰：「此人是尔引进乎？」曰：「然。」管事者乃再问入会者曰：「入洪门之礼，知之乎？」曰：「全仗成兄、拜兄之戒摩。」管事者又曰：「尔何故须入会？」曰：「为忠义故。」管事者●曰：「进我会後，为鞑子所知，将杀尔；犯我会中之条款，亦将杀尔，尔愿之否？」曰：「若事机不密，为鞑子所知，则一身做事一身当，决不连累兄弟。若犯我自己条款，或私与马子通，越礼而反悖，则愿受三刀五斧。」管事者乃顾绍介者曰：「既如此，其为抖海式。」入会者乃对神誓曰：「我既归洪，若有三心两意，或勾通马子，或私卖梁山，日後甘死於枪礮或刀剑之下。」 「 枪礮、刀剑随各人自愿言之。」 是时管事者立於神之左侧，手持利刃，即时斩一白雄鸡而言曰：「有如此鸡。」神前常供三牲，凡供三牲者，必更用白雄鸡。若略式则仅供香烛，以五色丝束线香一股，至此乃截线香为二，曰：「有如此香。」即以代宰鸡之用。誓毕，再行礼起立，然後行洪家之抖腕式。抖腕式者，即请安式。行毕，管事者乃将入会者之姓名填记於宝，转而与导引来之头目。头目两手捧宝，高诵「大哥命我解宝来」七字。诵毕，入会者以两手接宝，口中诵「多谢某哥来解宝」。受宝後，纳入会费一百零八文。乃照大小等级，拜见诸兄弟及送宝者，彼此且相贺。老龙头与正龙头遇，举两手，挢拇指摇之。副龙头举一手，大哥则以左手加右手之腕。有至肘者，有至胸者，则皆下於大哥者也。其最下级者，垂手矮身。相遇举手者，则知其为个中人，且知其品秩。後为官吏发觉，多所更改，遂不画一，惟大会时仍摇指。

会员往来全国，不必名一钱，所至都会市集，先谒外管，曰拜码头，继引见老龙头介绍各兄弟，待以宾礼。他往，复量程为赆，丰杀视位之高下。需钜款时，则拖队伍。拖队伍者，攫金越货之代名词也。由老龙头遣兵调将，派谙练者领队伺要隘。此领队者曰提口袋，号令所从出也。拖队伍须有大研究，非可卤莽从事也。全队伍分内外二部。内部内管事掌之，主赏罚调遣约束。外部外管事掌之，司侦探调查事，旅人行囊之重量，经由之程途，悉报告口袋。口袋示行期於内管事，及期誓师，众围坐，人有酒一碗，管事宣誓言已，执雄鸡割之，徧滴鸡血於酒碗。众大呼曰：「遵命。」乃举酒狂饮。饮已，执械迳行，诣所预定之要隘，譬如驻队三峡，则重庆、宜昌、沙市、汉口皆有专探，旅客之举动无不知之。队伍进行时，人挈冰糖半斤，问所用，曰：「此新军之水瓶也。冰糖能生津液，噙一粒可走数十里，且取携视水瓶便，故用之。」每值敌人追缉时，则令善击射者数十人为殿，前队押金帛，过要隘，插标记，殿者至此，须力御数小时。至第二要隘，亦如之。如是数次，前队已远，则扬长而去。每一拖队伍，所得辄数十万，少亦数万，千百不屑也。如追者甚力，则遗银一筩，帛数十束，曰买路钱。若复相逼不舍，则聚众力战，必有大死伤。川、湘、滇、黔诸防营深谙此道，得金帛後，遽反斾矣。

秘密书　会有秘密书，纪载会话及惯用之秘密仪式。惟会员之识字不多，传诵常有所误，而书写时亦或脱漏，辗转传钞，遂多谬误。其大致尚为近是之条，有所谓拜码头交结者，有所谓梁山高大典交结者，有所谓洪盛殷出身交结者，有所谓赞酒者，有所谓送宝者，有所谓出山访友交结者，有所谓四十八句总诗交结者，有所谓送行交结者，有所谓三把半香者，有所谓出门交结者，有所谓店主回者，有所谓洗面 「 一称开光」 者，有所谓陪堂传令者，有所谓五牌高升者，有所谓山岗令者，有所谓大小通用者，有所谓赞刀斩牲者，有所谓祭旗者，有所谓洋烟开火者，有所谓茶者，有所谓祭红旗者，有所谓传令开山者，有所谓相会合同者，有所谓相会皮盼者， 「 皮盼音读如皮盘。皮盘即盘结洪底细之意，故盘人底细曰我皮盘。」 有所谓红旗安位者，有所谓镇山令者，有所谓接客安位者，有所谓封赠大爷者，有所谓封赠当家者，有所谓封赠老五者，有所谓封赠老六者，有所谓封赠老九者，有所谓封赠满爷者，有所谓封赠少侄者，有所谓禀见盟证大爷者。以上各条，大率为七字句，辞意鄙俚。其答语曰回条。议戒　一，不准欺兄灭弟。二，不准呪骂爹娘。三，不准挑灯搏火。四，不准以大压小。五，不准瞒天过海。六，不准扰油别汤。七，不准不仁不义。八，不准抽红采蘸。九，不准行路争先。十，不准坐席要让。

隐语　哥老会所用暗语数十，记之如左。

会员曰圈子，曰在玄，新会员曰新在玄。集会曰开山，按秘密仪式互相问答曰请包袱。会员证曰宝，曰帖子。秘密书曰金不换，曰海底。外人曰马子，曰贵四哥，曰刁滑马子，曰玲珑马子。剃头者曰扫青生，舆夫曰天平生，优伶曰跳板生。鸦片曰熏老，吃鸦片曰靠熏，鸦片管曰熏管子。茶曰青，茶馆曰混堂子。酒曰红花雨。鞋曰踢土，伞曰开花子。道路曰线，走道路曰踹线。到处曰开码头，谒容曰拜码头，见时行礼曰丢湾子。银币曰饼子。被捕曰被摘，斩曰劈，牢狱曰书房，庙曰哑吧窰子，衙门曰威武窰子。

会中又分三派，谓之翁、钱、潘。其称呼，翁与钱同，潘则相反。如学字辈之称吾字辈，翁、钱称之为老管，潘称之为师父。於通字辈，翁、钱称之为师太，潘称之为爷爷。於大字辈，翁、钱称之为爷爷，潘称之为师太。至於平辈，则称老大。凡在此帮中，能知粮船器具之别号，有三堂、六部、七飞禽、八走兽等名目，尚有三种板名，为有钉有眼之板，无钉无眼之板，有眼无钉之板，及运河各处坝名，即谓之老法师。徒欲於师求教一切者，谓之讨慈悲。初遇，未识其在帮与否，开始即问老大在帮，如同道中人，即称不敢占祖爷灵光。不知其为翁、钱、潘，即问贵宝茶，如翁派，即曰翁祖位下，钱为钱祖位下，潘为潘祖位下。不知字辈，即问以几炉香，如通字辈者，即答以身站二十二炉香，余可类推。

茶碗阵　哥老会员猝遇素不相识之人，欲探其在会与否，亦如三合会员之授与茶碗，观其接受之状以试之。一，仁义阵，碗二。二，桃园阵，碗三。三，四平八稳阵，碗四。四，五梅花阵，碗五。五，六顺阵，碗六。六，七星阵，碗七。以上均普通吃茶式。七，一龙阵，碗一。一朵莲花在盆中，端记莲花洗牙唇，一口吞下大清国，吐出青烟万丈虹。八，双龙阵，碗二。双龙戏水喜洋洋，好比韩信访张良，今日兄弟来相会，暂把此茶作商量。九，桃园阵，碗三。三仙原来明望家，英雄到处好逍遥，昔日桃园三结义，乌牛白马祭天地。十，龙宫阵，碗四。四海澄清不扬波，只因中国圣人多，哪咤太子去闹海，戏得龙王受须磨。十一，生克阵，碗五。金木水火土五行，法力如来五行真，位台能知天文事，可算湖海一高明。十二，六国阵，碗六。说合六国是苏秦，六国封相天下闻，位台江湖都游到，尔我洪家会诗文。十三，宝剑阵，碗七。七星宝剑摆当中，铁面无情逞英雄，传斩英雄千千万，不妨洪家半毫分。十四，梅花阵，碗八。梅花朵朵重重开，古人传来二度梅，昔日良玉重台别，拜相登台现奇才。十五，梁山阵，碗二十四。头顶梁山忠根本，才梱木杨是豪强，三八廿四分得清，可算湖海一能人，脚踏瓦岗充英雄，仁义大哥振威风。令旗　令旗，即传令之旗，以绫罗为之。五堂之令称黄令，谓之黄罗宝帐。当家之令称将令，谓之龙虎宝帐。管事之令称红令，谓之中军宝帐。以下则仅曰宝帐。

五堂各以彪虎　寿虎　利虎　合虎　同及虎　仁虎　义虎　礼虎　智虎　信等字别之，分作公侯伯子男五等。一为彪虎　仁公，二虎　寿虎　义侯，三为虎　和虎　礼伯，四为虎　合虎　智子，五为虎　同虎　信男。五堂皆用双金花双金珠，当家用金花金珠，管事用金花或金珠。

会员证　会员证谓之宝，用白布以靛青印之，即票布也。入会後，给本人收执。惟此证若为官吏所得，必处以严刑。

龙华会有檄文，文曰：「怎样叫做革命？革命就是造反。有人问我革命就是造反，这句话如今是通行的了，但这革命两字，古人有得说过麽？我答应道，有的。《易经》上面，汤武革命，应乎天而顺乎人，就是这两字的出典。又有人问我，革命既是顺人应天，为什麽中国古老话儿，又把造反叫做大逆不道呢？我答应道，列位，这大逆不道四个字，并不是我古时苍颉圣人造字的时候，就把来作造反二字注脚用的。要晓得这是後代做了皇帝的人，自己一屁股坐了金交椅，恐怕别个学他的样，就同着开国军师文武百官造出四个字来，硬派做造反的罪名。又用着粟米芝蔴大的官职，又冷又臭，将要腐烂快的猪羊肉，骗骗那些不职羞耻，认强盗作祖宗，略识几个字的人。他说道，咄，你们听着，把大逆不道四个字，做了那造反的注脚，说我做皇帝的是天上所传受，别个不容妄想的，我便生前把个官你做，你死了，我便写一尺二寸长，四五寸阔，猪血苏木汁染红的一块小小木头，上写着先儒两个字的封号，送你到孔夫子庙里去，摆在东西二廊，春秋二祭，杀猪宰羊的祭祀。那些不爱脸的，听了这句话，便巴结到死，同狗舔屁股一样的趋奉他。他这个独夫位，便可传子传孙，安稳不过了。有人要想造反，就便帮着他吠。列位，要晓得孔夫子庙里正中供的，不是孔夫子同孟夫子麽？孔夫子、孟夫子的说话，诸位兄弟们想必多愿意听的。他两位老先生说的说话，载在《四书》上面，明明白白，何尝说皇帝是不许百姓做的，造反是大逆不道的。孔夫子因为春秋时代百姓苦极了，故而教着七十二个贤人，三千个弟子，天天商议办法。其中他第一个徒弟，叫个颜渊的，来问为邦，孔夫子就说着唐虞三代的制度，说我们做了皇帝，是要用这样制度的。还有个徒弟叫仲弓，夫子就说他「可使南面」，请看一个「使」字，孔夫子岂不比皇帝还大麽？至於异种乱入中国，他老先生更恨到万分，所以说到齐国的管仲，他不过帮着桓公伐过山戎，便把他不死子纠一节大事，轻轻放过了，还再三说管仲是个仁者，又恐怕後世的人解不出这个仁字，便道微管仲吾其被发左袵矣。他老先生如今坐在大成殿上，看看这些戴红缨帽，穿马蹄袖，拖猪尾巴的，三跪九叩首的来拜他，两廊还立着许多元朝、清朝的死去的走狗，不知怎样伤心呢。至於孟夫子说话更多了，这麽「民为贵、社稷次之，君为轻」，又说到武王、汤王，便说道「汤放桀，武王伐纣，闻诛一夫纣矣，未闻弑君者也」。这种说话，在下一时没有功夫细说，好在《四书》并不是什麽世间少有的书本，列位可以自己去看，但不要相信那宋朝那个混帐东西不过姓朱的《四书集注》好便了。又有一个说，汤王、武王本是个诸侯，所以有力量革命，我们强煞是个百姓，那有这种力量，所以孔夫子、孟夫子也只好嘴里说说，倒底做不成皇帝。咳，这又是不懂时势的话头了。春秋、战国是个封建时代，所以平民做不成皇帝，到了秦、汉以来，那局面就变了。列位请看看那秦始老皇，吞灭了六国，统一天下，说起他的兵力，真比着後代皇帝强得多了。他恐怕人家造反，便收聚着天下的兵器，都拿来一把火烧销毁掉了，这个心思狠不狠呢？那晓得他还没有死，韩国有个张良，拿着一个千金重的铁锥，在博浪沙中等他出来的时候，要打死他。虽然打他不着，到处搜了十日，连影儿也搜不着半个。後来百姓晓得皇帝的本领不过如此，陈涉一把锄头，刘邦的三尺宝剑，便都等不得始皇的肉冷，就都起来了。那陈涉虽然没有做到皇帝，然中国平民头一个造反的就是他。而且一个种田帮工的人，生前做到楚王，打破了封建的全局，也就可以心满意足了。那汉高祖刘邦的出身，不是一个亭长麽？这秦时的亭长，就是我们现在的地保，你道他的力量岂不比秦始皇还大麽？三国时的刘备，他虽自己说是中山靖王的後代，其实这种说话，不过拿来摆摆场面，我们大家不都是轩辕黄帝的後代麽？若说起刘备的出身，是个织草鞋卖的。至於宋朝那个赵禅郎，是列位看过戏文，就没有一个不晓得他是个光棍出身。咳，可怜，可怜！他的子孙不挣气，到了後来，被那四太子金兀术杀得无地可奔，两个老皇帝是掳到五国城去了，单只剩着一个小康王，泥马渡江，做了一个小朝廷的皇帝。当时虽有个岳爷爷惊天动地的出来替他报仇，恨只恨岳爷是个宋朝的臣子，被那奸贼秦桧害死了。这个时候，岳爷爷自己肯做皇帝，怕不把江山一统打平，那元朝的鞑子也不至乘势进来，来做中国的皇帝了。列位啊！自从盘古以来，虽有那五胡乱华，一统中国的，头一个就是元鞑子，这是我第一次中国亡的记念了。幸亏坐不到百年，就出一个朱洪武，把那元鞑子赶出塞外，仍旧是我汉人做皇帝，我们是算再见天日。这朱洪武的出身，列位也都晓得，岂不是人家看牛的小厮，到着没奈何时节，还在皇觉寺做过和尚麽？万料不到後来金朝杀不了的杂种，又乘着我们年岁饥荒，有了内乱，崇祯皇帝死在煤山的时节，几个做奸细的范文程、洪承畴、吴三桂，引贼开门，他又进了山海关，强占着北京城，来做我们天朝的皇帝了。那时我们南边都立着明朝的亲王，论理，吾们汉人就是让了北方，他也就不当抢到南边来了。不料他狼子野心，得一想十，又带着许多丑类，把我们南边的亲王一个个灭了。那南来的凶恶，到一处屠一处的城，不知死了多少忠臣义士，剩下来的因为逼我们改他的打扮，又不晓得杀了多少。当时他有两句口号，叫做「留头不留发，留发不留头」，到今剃头担上竖着的那根旗杆，就是当时因为不肯剃头，拿来杀了，把头挂在棋杆斗上做榜样的。你道可惨不可惨？他既削平了南北，就想出种种不平暴虐的制度，我一枝笔那里说得尽。单只为防我们汉人造反，便各处要紧的省分驻紮旗兵，监守着我们，还要我们辛苦田地种出来养活他们。近来又想出新鲜法子，要想夺我们的各省田地，凡是好的都想归给他们，那狗屁的上谕，反说是满汉平等，时价估买。阿哟，你这班杂种的满洲人，北边近京的田地，二百年前已被你们圈占去了，难道我们南边的几亩荒田，你不肯舍免了麽？再说我们当时的老辈，那一个不切齿痛恨他，独可惜各处所起的义兵，都被那班大逆不道的邪说所误，独立无助，终究没有成功。直到出了太平天国的洪秀全天王，本来我们汉人可以再见天日了，却被那曾国藩、左宗棠、李鸿章这些混张王八羔子猪狗不吃的东西，练着汉兵，反帮鞑子，杀我汉人。咳，这也是满洲气数未尽，我们再该多吃几十年的苦。若像今日的人心，个个都晓得鞑子是应该灭的，就再出几个曾、左、李，也不相干了。诸位要晓得今日的人心，为什麽比从前几十年明白的多呢？这多是各国交通的好处。原来外洋各国，从未有异种人做皇帝的，就是同种的人暴虐百姓，也就要起来革命。我们如今与外国人来往得渐渐多了，再把孔夫子、孟夫子的说话印证起来，这个道理所以就明白了。将来我们革命成功，外国人那一个不称赞我国。然而也有一种口口声声拍满洲人马屁的外国人，同着几个亡心昧理的中国人，居然想望满洲立宪。列位要晓得立宪二字，这麽样解法？外面看看像是照各国的样子，实在是把权势集在皇帝同几个大官身上，却好借着宪法二字，用出种种的苛法，来压制我们。无论各国立宪，是因为离着封建时代不远，一时不能到平民执政的时代，就把这立宪做个上下过渡的用法。我们已是平民做了皇帝、宰相千百余年，那里还要用着立宪过渡呢。况且立宪实在是有弊病，无论什麽君主立宪、共和立宪，总不免於少数人的私意，平民依旧吃苦，将来天下各国定归还要革命。况且我们又添着一个异种的政府，来替我们立宪，那里立得好呢！所以我们今日就是同种人来立宪，还要再起革命。虽然，成功以後，或是因为万不得已，暂时设立一总统，由大家公举，或五年一任，或八年一任，年限虽不定，然而不能传子传孙呢。或者用市民政体，或者竟定为无政府，不设总统，也未可知，然而必须看那时候我国国民程度了。但无论如何，皇位是永远不能霸占的。列位有大本领的出来，替大家办事，余外百姓也便万万不致於像今日的样子，苦的苦到万分，穷的穷到万分，他们做皇帝大官的依旧快活到一万二千分。到那时候，土地没有，也没有大财主，也没有苦百姓，税也轻了，厘捐税关也都废了，兵也少了，从此大家有饭吃了，不愁冷了，於是乎可以太太平平，永远不用造反革命了，这才是我中华国民的万岁。或者难曰，皇帝传子传孙，是我中国的老例，中国没有无皇帝的国家。唉，列位要晓得，我们中国古时皇帝也不是世袭的。昔者唐尧的父亲高辛皇帝死了，大儿子名叫挚，做了皇帝九年，因为无道，经大众公议革了他的皇位，立了他的兄弟唐尧做了皇帝。尧之儿子不肖，尧请於大众，寻了一位在历山耕田的农夫名叫做舜，遂传了皇位於他。後来舜的儿子又入下流，舜请於大众，因为当其时有一军犯鲧之子，名叫大禹，着实贤能，遂又传了皇帝位於他，那就是夏朝的头代祖宗大禹皇帝了。夏禹皇帝因为治了洪水，有大功劳，他的儿子又好，大家公许了承袭，遂变作传子传孙的皇位了。後来孔子知道此事又有点不妙了，於是将尧舜的事蹟载在《书经》第一编上头，叫大家看看，庶几或者又能照此办理。又在《礼记》上面，内有《礼运》一篇，其中亦有孔夫子的说话，言明皇位当由大家公举，其言曰，大同之世，「天下为公，选贤与能，使人人不独亲其亲，不独子其子，使老有所养，幼有所长，壮有所归」。从此看来，皇帝位置岂是可以世袭的麽？现今时势又变了，皇帝位置又当传贤不传子。至於我们动手革命的时候，外国人不来帮扶满洲，我们一概客礼相待，兵力所到的地方，无论他是传教的，做商人的，来中国游历的，都要好好保护。或是不愿在我们交战的地方久居，我们就送他出境。等我们平定了满洲，立格外优待的条约，无论何国，都是利益均沾。若是有人帮助满洲，不要说是外国人，越是汉人的奸细，越要杀他尽绝，外国是不用说了。但我们所杀的，是合我们打仗的外国人。譬如在我国境内的外国人生命财产，即使与某国失和，也万万不肯违背公理，杀戮无辜的。所以就是革命的时节，就立定了两个主意，满洲是我仇人，各国是我朋友，万万不可误会的。至於现在所定章程，与一切所行的官制、军制，等到革命成功，另外同大家议定。若是革命还没有成功，我们这个章程、官制、军制，就是神圣不可侵犯的条约。有人来侵犯我们的条约，或是我兄弟们自己违背条约做事，那是我们四万万人的公敌，决定不肯放过的。我们是亲爱的朋友啊！兄弟姊妹啊！快快前来帮助啊！」下注「天运岁次甲辰正月朔日新中国军政省檄」。

会规　第一条，宗旨。什麽叫做宗旨呢？就是咱语叫做打定主意。我们兄弟家打定的主意呢，就报我们兄弟家祖上的大仇，并现在种种暴虐待我们的新仇，赶去了满洲鞑子皇家，收回了大明江山，并且要把田地改作大家公有财产，也不准富豪们霸占，使得我们四万万同胞，并四万万同胞的子孙，不生出贫富的阶级，大家安安稳稳享福有饭吃呢。第二条，命名。什麽叫做命名呢？就是那所做事体的名目。我们兄弟家所做赶去皇家的事件，并非一个人可以做得去的，还要众们兄弟同心协心呢。所以我们的会，就叫做革命协会，山名就叫做一统龙华山，堂名呢，就叫做汉族同登普渡堂。第三条，职官。什麽叫做职官呢？就是那职位官衔是了。现在我们最要紧的事件，第一件就是练兵了，所以我们所设立的官职，第一个部分就是军政省。军政省分作内外二府。内府呢，就是叫做枢密府，所管的事件就是筹画军饷，购买枪礮等大事。但因为内府职官与外府不同，凭票另给，所以详细的职衔，不载在这的上面。外府呢，就是叫做都督府。都督府有五个，第一叫做中军都督府，第二叫做前军都督府，第三叫做後军都督府，第四叫做左军都督府，第五叫做右军都督府。这五个都督府中，每一府设立一个大都督，又有一个左都督，一个右都督。都督以下，还有统制使、军正使。军正使有三等，第一等叫做正军正使，第二等叫做副军正使，第三等叫做协军正使。军正使以下的官呢，还有巡察使。巡察使有正巡察使、副巡察使二等。还有正副介士。到了副介士为止。从统制使到副介士，随多随少，无一定的额。五个都督府，正缺以外的大都督、左右都督等，都加寄衔两个字於上面，权柄位置亦是一式一样的。以上新设立的官职，乃是取法於大明、大唐的，并不是杜撰出来的。现在所授的什麽官、什麽职，将来就是什麽官、什麽职了。其职官如下：新中国军政省有总司令官、司令副理、司令协理。内府为枢密府，有大指挥、左指挥、右指挥，并设部三，曰参谋，曰运输，曰侦探，均有部长、副部长。设司二，曰交通，曰报信，均有大使、副使。外府为都督府，有都督、左都督、右都督。并设统制司，有统制使。军正司，有军正使、副军正使、协军正使。巡察司，有正巡察使、副巡察使，均各冠以第一、第二、第三、第四、第五、第六、第七、第八、第九等字样。介士曹，有正介士、副介士。第四条，对照。什麽叫做对照？就是拿新官职与旧官职比一比就是了。因为现在所设的官职，同洪家、潘家的旧官职是一式一样的。现在五大都督府呢，就是以前的五堂。左右都督呢，就是以前的新副。统制使呢，就是以前的当家。正军正使呢，就是以前的红旗正管事。副军正使呢，就是以前的红旗副管事。协军正使呢，就是以前的不管事的红旗。正巡察使呢，就是以前的巡风。副巡察使呢，就是以前的蓝旗管事。正介士呢，就是以前的大九。副介士呢，亦是大九。圣贤、总公满并大满、小满、大么、小八牌等一统裁去不设。所有口号、暗号、各家名教一切者，仍其旧，内中单有黄令改作师令，红令改作将令，蓝令改作军令。第五条，权限。什麽叫做权限呢？就是各人守各人的本分是了。譬如大都督呢，权柄是最大的，所有自己手下的兄弟，都听其命令。但是欲举义旗的时候，必定要同枢密府商量妥当，然後可以行。若自己妄为了，枢密府是不答应的，并且不帮助他的军火，不做他的军师了。左右都督相帮大都督行事，若左右都督的上面，没有大都督的时候呢，他的权柄是同大都督一样的。统制使、军正使、巡察使，都听大都督、左右都督的命令，受了大都督、左右都督的委任状，「 委任状就是上司的劄子。」 然後各办各的事。正介士、副介士，都听统制使、军正使的命令。第六条，黜陟。什麽叫做黜陟呢？黜就是革，陟就是陞，黜陟两个字就是革官陞官是了。我们兄弟中有功劳者陞官，若本是副介士呢，一陞就是正介士了，从此一级一级陞了上去，就陞到大都督了。大都督又有功劳，便在枢密府功劳簿上注定他的姓名，将来等新朝廷成立以後，还要封侯封王呢。若我们兄弟中犯了罪，就要革官，若本来是大都督呢，一革就是左右都督了，从此一级一级革了下去，就是副介士了。副介士又有罪，则受罚，或跪或杖等不一。若不从命，则革出会，重罪劈。若犯了十条戒约，无论大都督及正副介士，一体治罪。十条戒约附载在凭票上面，不载在此。但是陞官革官必定要有一个凭据，因他功劳的大小，罪过的轻重，听枢密府议定，然後陞的陞，革的革。 「 若正副介士或杖或跪或劈等刑罚，概由大都督、左右都督等为之，枢密府概不管帐。行刑之时，亦由大都督、左右都督差军政司为之，枢密府亦不过问。」第七条，追恤。什麽叫做追恤呢？譬如我们众兄弟中，有为了会中的公事出力死了，或无故受累死了，他的妻子孤苦，他的子女幼弱，家内又非凡的穷，妻子不能存活的时候，本会都有抚恤的费用。如子女三个人以下者，每月给洋三元，如五人以上者，每月给洋五元，等他的长子到了十八岁为止。如无子有女，给至嫁人家为止。此费由大都督、左右都督给之。若大都督、左右都督无钱时，可告愬枢密府，由枢密府给与。但是要切实查明，不得滥领滥给的。查明了他的出力功劳，枢密府簿上记了他的名，等到新朝廷立定以後，论他功劳的大小，还要封他的祖宗，荫他的妻子，使他的子孙世世代代食禄做官呢。并且还要铸了他一个铜像，宣扬他忠义的名誉呢。另外若超度等事件，一切照洪家、潘家的旧规。第八条，追罚。什麽叫做追罚呢？譬如我们兄弟中有坏了良心，出首会中秘密的事件，我们是一定要劈死他的。然而或者被他逃去了，或者另有不方便的地方，一时一刻不能劈死他，亦是有的，我们必定将他的罪恶登记在枢密府罪人簿子中，等到鞑子皇家赶去以後，各省各府各县严拿，务必拿到，处以极刑而後已，并且还要罪及妻子呢，重者满门诛戮，轻者妻女为娼，儿子为奴，世世代代受罚无穷。还要铸他的石像一个，跪在人人往来的大路上，使人人得撒尿溺其上，同西湖上的秦桧一样。并且还要行文阴间，告愬岳爷爷，沦入地狱，万劫不得翻身呢。岳爷爷乃忠义贯天的人，是最恶这等样人的。做奸细等人，实在比鞑子可恶十倍，所以我们一定要严治他的。列位！要晓得鞑子皇家的命运已要完了，大家务要勉为忠义，不作恶人才好呢。第九条，入会。凡入我们这个革命协会的时候，大都督、左右都督呢，均写愿书一张，交给绍介的人，从绍介的人交给军政省收藏，然後军政省、枢密府发下委任状，给与大都督或左右都督。统制使、军政使、巡察使，均写愿书一张，交给自己的大都督或左右都督，然後大都督或左右都督发下委任状，给与统制使、军政使、巡察使。正介士、副介士呢，写愿书一张，交给自己的统制使或军政使，然因为不管事，所以委任状是没有的。至於各五个都督府招兄弟入会的礼式呢，各家教各会一切都照旧。如本来不是会友教友，则从以下所载新定的礼式。大都督左右都督入会的时候，也照这个样子的办法。第十条，称呼。正副介士称大都督叫老大哥，称左右都督叫大哥，称统制使、军正使、巡察使叫二哥，对自己并辈兄弟，彼此都称呼老三。统制使、军正使、巡察使称大都督，也叫老大哥，称左右都督也叫大哥，对自己并辈兄弟，彼此均称老二，称正副介士叫三弟。左右都督称大都督也叫老大哥，对自己并辈兄弟均称大哥，称统制使、军正使、巡察使叫二弟，称正副介士叫三弟。大都督对自己并辈兄弟都叫老人，称左右都督叫老弟台，称统制使、军正使、巡察使都叫二弟，称正副介士都叫三弟。大都督、左右都督对枢密府管事，都叫老哥，枢密府管事人对大都督、左右都督也都叫老哥。另外见对面的礼节，各会各教任其旧，内中单有枢密府内的人，同大都督、左右都督相见，彼此拱手。拱手时，左手掌在外，右手掌在内。因为是平等的，所以要行平等的礼节，拱手到胸乳止，不必过高，也不必过低。书信往来称呼，也都照上边所说的。

约章　第一条，凡在枢密府的人，如大指挥、左指挥、右指挥，懂得内地情形的，可以带领都督府坐堂的职衔。又在都督府的人，如大都督、左右都督，懂得外边情形的，可以带领枢密府坐堂的职衔。枢密府坐堂，就是大指挥及左右指挥。都督府的坐堂，就是大都督及左右都督。第二条，凡在枢密府各部的司员，得都督府坐堂差委者，亦可以做得统制使、军正使、巡察使等职。又在都督府属下的司员，得枢密府坐堂的差委者，亦可以做得枢密府联络部长副部长，侦探部部长副部长，及交通司大使副使、报信使大使副使等职。第三条，凡在都督府的人员带有枢密府的职衔者，然後可以直接写信於枢密府，商量事情。若尚没有枢密府兼衔的，必定是要由枢密府人员介绍书为凭。枢密府这一边，也照这个样子的办法。第四条，凡枢密府人员，同都督府人员信件往来，彼此多以图章为记号。图章一处一处是不同的。这图章从枢密府发出。如若信中没有图章呢，这个信是不中用的。如图章失去了呢，必定是要告愬枢密府，枢密府再另给一个图章，以前的图章就是再寻见了，也是不再用的。如若差人往来，用铜牌为记号，与图章是一样的办法。第五条，枢密府所做得所办的件件完备，以後看定一处最重要的地方，先举了义旗，立刻派人通知各处，大家都起来接应，使得鞑子官家防不胜防，大事自然而然一举就成功了。先接应为头功。所以不先约定日期，同日起事的缘故呢，因为怕传了出去，鞑子官家知道了，提防起来，也是不好的。所以约定同日起事的旧方法不用，用现在的新法子，这个法子就叫做迅雷不及掩耳了。

入会礼式　凡进我们这个协会的规矩，最好是在岳庙里。若无岳庙，或有在不便的地方，就在家里择一个乾净的地方也可以的。行规矩的时候，设立公案，写少保忠武王岳爷爷的神位一个，位置中央，左首列一个杨将军再兴之神位，右首列一个牛将军皋之神位。杨将军下列一王将军佐之神位，牛将军下列一施义士全之神位。用鷄鹅并肉一方，如没有鹅，用鸭或羊肉一方，都可以的，只要有三牲就好。又用酒一大壶，杯五个，都盛半杯酒，供在神前。又另用生鷄一只，缚在神桌下。香炉一个，烛一对，安置神位前。主盟人呢，先向神前四跪四拜。拜完了起来，拿针刺臂上血一点，滴入神座上岳爷爷神位前酒杯。事毕，立於神位之左。然後入会人也向神前四跪四拜，拜完了，立起来拿针刺手臂上血一点，也滴入岳爷爷前酒杯内。事毕，立於神位之右。然後盟证人 「 即香堂。」 进跪神前，四跪四拜。立起来，炷香於神位之前，宣读进会祭文。 「 用黄纸写。」 文云：「千载有公，继武羲、轩，气吞胡虏，威被八埏。觉罗不灭，公目不眠。黄、农遗胄，都四亿千，凭藉公灵，逐彼腥膻。国命可复，配公配天。尚飨！」读毕，将祭文向香烛上烧了，然後行刑。执法者进跪神前，四跪四拜。拜完了立起来，取去案下的雄鷄，立在公案前，叫一声主盟人的姓名，主盟人答曰：「有。」又叫一声新入会者姓名，也答曰：「有。」又叫一声盟证人的姓名，也答曰：「有。」入会人走到神位前，跪下发誓。第一誓云：「诚心入会，不敢反悔。如有反悔，天诛地灭。」第二誓云：「入会以後，协力同心，不敢畏避。如有畏避，雷殛火烧。」第三誓云：「会中秘密，不敢漏泄。如有漏泄，身受千刀。」第四誓云：「祭旗起义，闻命必到。如有不到，命尽五殇。」第五誓云：「兄弟同心，如同手足。如生外心，身死五刑。」誓毕，执法行刑者左手持鷄，右手握刀，叫曰：「岳爷爷英灵鉴者，过往神只鉴者，同事人的祖宗鉴者。我等协力同心，誓杀鞑子，报我们祖宗的大仇，有福同享，有祸同当。若有不照这句话的，难逃天殛，如若不信，请看此鷄！」说到将完的时节，将右手的刀向左手鷄顶上一劈，鷄头落地，急将鷄血滴入神前五个酒杯中。於是主盟人、盟证人及执法行刑人，并到神位前跪下，再行四跪四拜之礼。礼毕，将滴血的酒，四人分饮之。中间的一杯，主盟人及入会人分饮之。饮毕，将神位焚化，送神散胙，复将前执法行刑的鷄烹而共食之。行入会礼式者，主盟人、 「 即写愿书介绍人。」 入会人、 「 新进会人。」盟证人、 「 执香人做盟证者，即香堂。」 执法行刑人。 「 即周、洪家中红旗人。」

入会规矩之次序　一，先写入会愿书一张，交介绍人。二，愿书写後，择吉日行入会礼式。三，行入会礼式後越一日，或二日三日後，发委任状。四，发委任状後，知会军政省本部或支部。五，军政省得介绍人知会後，发图章铜牌。六，入会的会式种种，内府的人均照此规矩，外府的人止及於大都督及左右都督。大都督、左右都督招兄弟入自己部下时，各照各会各教各党的老规矩。如若大都督、左右都督本不是会党或教党中的人呢，招兄弟入自己部下时，也照本会的新规。如介士以上统制使以下的兄弟，本非会党教党中的人呢，来入的时候，也照本会新规。

会员，各省及西藏、蒙古、满洲大抵皆有之，而以江苏、安徽、江西、浙江、福建五省为一大部，又分之为十路，省各二路。一，江苏有江南路、江北路。二，安徽有皖南路、皖北路。三，江西有江左路、江右路。四，浙江有浙东路、浙西路。五，福建有八闽上路、八闽下路。以上十路，凡接近之地，其都督可以互辖。

曾忠襄公国荃督两江，有以哥老会告密者，侦之，则官中人之在会者不可胜数，而督标衞队尤多受运动，羣情汹汹，虑酿巨患。忠襄得牍，辄寝之，人莫测也。一夕，漏下三鼓，骑而出，从二卒，踏微月，驰二十里，抵一古庙，前叩门，中有人问为谁，卒以会中隐语应之。门启，卒呼曰：「九帅来。」时庭中彪彪然数百人，分东西排立，一虬髯叟踞上座，攒刃於案，案陈盘盂、酒食、炉炬。既见忠襄入，皆愕眙。忠襄前揖，叟起立而避。忠襄即登座，顾叟曰：「若非记名总兵某耶？」叟頳且悸，勉应曰：「然。」忠襄笑曰：「若固吾旧部，大好事，乃不我告何也？」叟逡巡间，忠襄又笑曰：「是雁行者，皆头目耶？抚此良不易，奈何以鷇音向我，不虑江湖豪杰嗤耶？」忠襄左顾曰：「歃血未？」曰：「未也。」忠襄曰：「甚善。今日之事，老夫当执牛耳，汝当居其次耳。」於是叟乃歃，众以次歃。既归，或问忠襄以所之，卒不告也，於是事遂定。未几而有泄其事於其犹子惠敏公纪泽者，以白文正公国藩曰：「九叔奈何与哙伍，宜诫之。」文正曰：「孺子何知，九叔所见者远也。」其後刘忠诚公坤一督两江，久於任，亦藉其为湘人以镇抚之耳。或谓忠诚岁给巨金於会，冀免蠢动者，讆言也。

义和拳欲灭洋义和拳者，道、咸後已严禁之，获者处以凌迟之罪。光绪戊戌八月，杨崇伊疏请孝钦后复听政，康有为以言变法获罪，多连坐，逢迎干进者皆以攻有为为名，稍龃龉，则目为新党，罪不测。张仲炘、黄桂鋆密疏言，德宗得罪祖宗当废，孝钦心喜之，然未敢发也。已而有为走入英属之香港，英人庇焉。遂以李文忠公鸿章为两广总督，欲诡致之。而英兵衞之严，不可得，以状闻孝钦。孝钦大怒曰：「此仇必报。」会立端郡王载漪子溥儁为大阿哥，经元善合士民数千联名上书。漪恐，遣人邀驻华各使入贺，各使不听，有违言。漪惭愤，日夜谋所以报之者。

会义和拳方自山东入畿辅，众渐盛，遂围涞水。知县祝芾请兵，直隶总督裕禄遣杨福同剿之，福同败死。进攻涿州，知州龚荫培告急，顺天府府尹何乃莹揣朝旨，格不行，荫培坐免。孝钦使大学士刚毅、刑部尚书赵舒翘及乃莹先後往，导之入京师，复命时犹力言其为义民，可恃也。於是拳至者数万人，焚铁路，毁电线，京城设坛场几徧，自谓能祝枪礮令不燃，又能入空中指画，则火起，刀槊不能伤。出则呼市人望东南而拜，人无敢不从者。扬言仇教，至斥德宗为教主。孝钦与漪谋，欲引以废立，故主之特坚。拳出入禁中，日夜无期度，谓必尽灭洋人，不受赐，愿得一龙二虎头。一龙谓德宗，二虎为庆亲王奕匡及文忠也。

拳祸之成，实由於张德成、曹福田，皆裕所尝奏保者也。张为白沟河人，以操舟为业，往来玉河、西河间。时拳已传至静海县之独流镇，有童数辈方习拳，张过其侧，见之曰：「此伪神拳也。」众叩其术，乃取一秫稭，裹以黄纸，掷之地，令众拾之，数壮夫不能举，咸大惊，谓为真神师而罗拜之，拥之入巨宅，设坛焉。远近之拳争来附，遥受节制，自是遂居独流，势张甚。曹为天津之拳魁，其门榜所揭曰「署理静津一义和神团曹」，盖以本任属德成也。德成尝率众周行镇外三匝，以杖画地曰：「一周土城，一周铁城，一周铜城，洋人即来，亦无敢有踰越者矣。」五月，直隶有四道员结伴赴津，舟过独流，遇拳，将手刃之，皆叩首乞命，遂牵赴神坛。张讅为监司大员也，释之，延上坐，自炫其术，使达诸裕，令请饷二十万，以灭洋自任，皆受命。乃上书於裕，裕驰檄召张，不至，屡檄之，张怒曰：「吾非官吏，何得以总督威严淩我耶！」裕谢过，乃使以八人舆礼迎之。张至，以敌体礼见，启中门，迎之入署。翌日，宴之，张忽若睡，呼之不应，俄欠伸起，袖出铁礮机管数事以示裕，曰：「顷间元神出，乃得此於敌中，敌礮皆废矣。」裕深敬之，自是恒出入督署。裕为荐诸朝，复屡报战功，赏头品顶戴、花翎、黄马褂。无何，城陷，挟钜资行。至王家口，索盐商王某具供张。王家口人愤甚，羣捕之，张叩头乞饶，众曰：「试其能避刀剑否？」共斫之，成血糜焉。余逃至白沟河，推其弟曰三者拥之，称曰三师父。挟至独流镇，仍立天下第一坛，谓三之神力过德成十倍。时八国联军已据天津，将剿余拳於诸村，村人共逐三，余拳乃窜。拳之於洋人及教士、教民也，分别称之曰大毛子、二毛子、三毛子，遇之，杀无赦。时抚山东者为袁世凯，亦被二毛子之称。五月，袁奉上谕饬保护拳教，奖为义民，乃下排单通饬各县曰：「凡真正拳民，均已赴京津助战，其逗遛内地者，非真正义民，滋事者杀无赦。」又曰：「不论是否为拳匪，但以曾否滋事为断。滋事者，准由各地方官讯明，立即正法，按月汇报，庶符刑乱国用重典之意。」未几而拳欲毁济南高都司巷之天主教堂，袁令济南守卢昌诒、历城令李祖年日夕弹压，故恶之也。八月，各国联军入都，有别队入德州，见袁字旗，相戒毋相犯，遂不扰。鲁人以是德袁而诵之，为袁所闻，乃曰：「民可使由之，不可使知之，孔子之言岂欺我哉！」

舒翘、刚毅、乃莹既奉命同往察看慰抚，洎回京，未复命，舒翘之乡人某官刑部郎中，且为秋审总办，往谒，询拳果否可恃，赵慨然曰：「无论神怪之说虚诞，断不可信，即吾所见数万人者，殆无一不槁项黄馘，不异沟中之瘠。以此而与他国节制之师相当，宁有不覆没者耶！」及入对，慑於刚之威势，乃尽反所言，以拳民义勇神术可信面奏。孝钦始尚犹豫，未敢遽与诸国启衅，及得赵言，大计始决。赵出，乃语所亲曰：「太后过听刚相言，用此辈乌合狂徒以挑强敌，宁有全理。」因急送其眷旋里以避祸。

刚既力主以兵攻京城使馆之策，归安朱古微侍郎祖谋上疏力争。刚欲倾之，召之至内廷，故以温语相奖藉，曰：「适读尊疏，指陈切当，深中机宜，停战议和，实属今日不易之策，佩服无既。惟太后於疏中要语，尚有所疑，故召入传询。吾署尚有要事，须先退，仲华、 「 荣文忠公禄字。」 夔石、 「 王文勤公文韶字。」 颖之、 「 侍郎启秀字。」 展如 「 尚书赵舒翘字。」 诸公俱在枢廷，可往见之。无论慈意如何，吾出外，即先照尊疏言办理。已先传谕诸将，不惟使馆须竭力保护，即樊国梁处，亦饬令严密防护，不许妄动一草一木矣。」朱曰：「樊国梁为何人？」刚谬作惊诧状曰：「大法国传教师樊老先生，现为西堂大主教，足下乃不识其人乎？」 「 法教堂在京师内城西安门外，故曰西堂。」朱曰：「向与此辈未有往来，然樊既教士，自为私人，非使馆关系邦交可比，保护与否似尚无关紧要。」刚且行且摇首曰：「不然，不然，应保护，应竭力保护。」遂怱怱去。刚行既远，苏拉语朱曰：「朱大人知刚中堂将何往乎？彼有戎衣一袭，存西华门外某饭馆，既出，即不归，即往早餐，饭毕，易戎衣，径率亲军数百人往攻西堂，期必得国梁而手戮之。已攻一日矣，尚未得手，今早闻其自言，当竭一日之力，不攻破不歇手，是以怱怱早退，何尚言饬人保护耶。」朱既至军机处，荣迎谓曰：「慈意於尊疏似颇许可，惟停战不能空言，使臣将命，不知用何仪注？欧洲各国必有定例可循。顷太后以此垂询，同人皆不知，无以覆奏，故请旨召君来，一问办理之法，君自当熟知之。」彼辈所以为此者，盖深恶朱言直，而疏中语意空洞，欲加罪而无辞。且又习闻西人有竖白旗停战之说，而白旗之用，於我国为纳降，度其意中亦必如此，故谬为不知，请旨垂询，俟白旗之语出自其口，即可锻链周内，指为输款敌军，劝降辱国，即立置重典，亦不能自白耳。朱初闻苏拉之言，固深疑之，至是，益大悟，乃对曰：「某上疏本意，因战事久不得手，敌军日逼，津沽去都门仅尺咫，且慈躬颐养之余，日闻礮火震惊，度亦难安宵旰，故冒昧奏请停战以纾近忧，别图长策，并非取法彼族。至停战应用何等仪注，生平未习西籍，实属毫无所知，不敢逞臆妄对。总署堂司各官不乏深谙公法之员，果刍言有当圣心，应请降旨召询，必能熟筹长策。」语毕，荣默然，沈思良久曰：「君言亦是，可即以是意办一奏片，我等为君覆奏，看上意若何办理。」即令章京导之入别室。草奏既成，荣持之入对。有顷，复出曰：「尊奏，太后已览讫，命且留中。所事已毕，君可归。」朱始徐徐出，日已旰矣。时戚友莫不代为危，闻其归，乃交相庆也。

五月二十四日围攻使馆之举，世或以祸首蔽罪於董福祥，而实非也。排外之举，本由荣禄主持，董为荣所卵翼，自不得不听其发纵指示。董之谲，在其攻使馆时不尽力耳。盖自津沽既失，聂士成军覆没，董亦明知联军不可力敌，而又不愿下心俛首，以自表无能，乃迁延使馆之外，以阴俟转圜，此其用心虽巧，然诸国使臣竟获无恙。其後和局开议，尚不至无可藉手，则即此一念，而国家之蒙其廕者亦不少矣。或曰，董之迁延，亦荣阴教之，授之意，使勿力攻，而外承孝钦谕助刚。刚性顽很，日督兵攻之，然每午十二时往，惟燃枪数排而退，若符契然，刚不察也。惟其坐城楼观战时，每闻礮一响，左右即欢呼致贺曰：「洋人死若干矣，一二日间不难尽灭其种也。」或则曰：「从此四海晏安，太平无事矣。」刚亦素不善骑，一日酷热战散，乘骑急遁，骑堕，坐草间，气喘欲绝。某司员道经其地，讶之，刚遽摇手云：「勿言，勿言。」时乘骑奔逸已数里矣。

六月十六日，京师西什库教堂旅居之某西医，为拳所得，牵出，将杀之於市。医仰天泣呼於观者曰：「余虽外国人，然在贵国施医十余年矣。平昔所为，亦皆有益华民之事，为诸君所称道。今临杀身之难，诸君向受余惠者，忍不一援手耶？」既而曰：「我存银行数万金，有能救我者，当悉以为赠。」时观者如堵，莫敢应，须臾被害。

立山为拳匪所戕，盖其旧仆某之报怨也。某初给事於立之邸，以事见逐，至是，为大师兄。一日，立方在室，忽有头紮红巾者数人，汹汹入，械之去。抵端王府，大师兄踞上座，叱令跪，曰：「尔曾以珍物贻某公使，以盛馔馈丁韪良，亦知罪否？」立曰：「我固从事译者，有交际，不得执此为罪。」大师兄怒目视之，拂袖入。诘朝，端即面奏孝钦，谓其私通外人，请即明正典刑，立遂死。然立当逮捕时，即已自知必死，盖大师兄之为其旧仆，固识之也。

时刘忠诚公方任两江总督，力持和约，以保东南。而钦差大臣李秉衡树异议，忠诚窃忧之。一日，诡语李曰：「今联军攻天津，京师危甚，老夫受国深恩，志在勤王，愿以此席畀公何如？」李愤然曰：「仆有怀久矣。微公言，亦欲以一死报国。勤王之举，仆身任之，无烦公也。」後数日，李率师北上，忠诚语人曰：「李公此行，社稷之福曰：。」或问其故，笑而不答。未几，李战败死绥，而东南半壁遂赖以独全。六月二十九日李至京，犹力言拳民之可用也。

自立会光绪庚子七月，浏阳拔贡唐才常等谋起事於汉口，盖结合江湖会党，设自立会，散放富有票，议起自立军也。事泄，被诛。当都司陈士恒往捕时，唐谓事既泄，有死而已，毋庸綑缚，当与尔偕往。时在旅馆就擒者二十三人，有日本人甲斐靖，及华人改日本装者二，一为天津人，一为福建人。是夜，在淮盐督销局旁屋获三人。在汉正法者二人，余二十四人皆解省。并在旅馆搜出後膛枪数十支、军火数箱，及印信、旗帜、信函、册籍多件。其印文曰「中国国会总统南部军务之印」。又刻有檄文一道，大旨谓旧党乱政，力扶皇上复辟，大伸民权云云。又刻有富有票多张。册籍中载有一千八百余人，约期二十八日举事，先夺汉阳枪礮厂，然後渡江攻武昌，并谋将统将张彪、吴元恺及督抚拘禁，惟严饬各人不得劫杀平民，惊动市面。二十八日，司道府县在营务处会讯，供认不讳，羣呼速杀。二十八夜二更後，在大朝街溜阳湖畔，即明季贺文忠公殉节处行刑，延颈就戮，毫无惧色。凡杀十一人。中一人云：「今日尔等杀吾党，吾党同志必继起以杀尔等也。」其往来书函，广东、湖南、上海、日本均有，多载外号，无真姓名。其同党之先起事於湖北之新堤、安徽之大通者，亦先後败死，在湘党人亦多为湘抚俞廉三所捕斩。

自立会中有姚生范者，健者也。生范，字南滂，慈利人，原名淮茂，字小秦。庚子陷狱，慕汉范滂行事，遂易名。性豪迈，读书为文，具锐力，通数学，尤喜究时务，不修小节，凡博簺、走马诸委琐之事皆为之，故一邑之人无不狂生范者。甲午中日战败，内幕始揭，志士争言强国，湘人尤热心，南学会、时务学堂次第成立。生范既闻其学说，惊为未有。及当事遴高才生资遣海外，生范遂亦被录送日本。会戊戌政变，诸新政皆瓦解，学生亦不遣，则郁郁归，而革命思潮遂於此胚胎。田邦璿者，时务学堂学生，与生范同称为慈利二狂生者也。至是，约同走日本，生范迂之，辞不往。十月，邦璿归自东，密告革命本谋，及夺武昌、扼长江、割南图北之大计，则跃然曰：「此丈夫有为之时也，虽杀身所不惜。」乃曰：「财者，办事之母，人才者，尤办事理财母中之母。今日之事，有贝之财固乏，即无贝之才亦几几不可得，然则当奈何？」邦璿曰：「前一着，唐君才常已任接济。惟号召人才，须亟顾後一着。」生范曰：「任事忌有倚赖性，矧远在海外，脱有缓急，败矣。一成一旅犹可为，安在臣里必无轻财好侠之人乎。」邦璿韪之。爰集李炳寰会商，阳假办汉口大同分学为名，阴集资以策实行。

当是时，知县葛秀华、刑幕刘佐楫及富绅李德灼、朱先赐等，均允诺入党，慈利党事之萌芽自此始。已而生范至武陵，林圭自汉口飞电告急需，邦璿计无出，生范曰：「此责在我。」则疾驰返县，佯启其父曰：「顷侦武陵牛皮值廉，居之必获重利。」父诺，如其议出金。生范以己亥除日归，元旦又怀金首途，见者以生范常独来独往，亦不疑。

至长沙，邦璿、炳寰及炳寰之兄柱寰并李彬士皆会，力主进行，相与附轮而东。至洞庭，胶浅。及至汉，圭捉生范臂谢曰：「微子汇金，此局危矣。」盖是时方联合哥老会，其人非金钱不用命也。於是以汉报馆为机关部，馆主日本宗方小太郎、筱原邦威皆与密谋，定议暂用哥老会，以利前驱。庚子二月初六日，大会於汉口，秦遯庵、生范、圭、邦璿暨哥老会首领数人皆临歃，以倾覆政府为誓辞。盟成，当之沪，遇日本大久保丰之彦，知为鄂督张文襄公之洞所聘练军教习，近以事请去，辞意之中，怨文襄甚。生范欲诱而用之，卑辞厚礼，与相款接。既抵沪，馆之东文译社。东文译社者，才常所组织，以为往来之机关部者也。又别设大同客馆，专招待哥老会人。至是，获交张通典。通典极言生范才大心细，才常益礼重之。旋返汉，汲汲以延揽人才为务。一日，与邦璿周览武汉各地扼塞，访有陈犹龙者，才常同学友也，谒之於鹦鹉洲常德馆。方留共酒，遇陈应轸，犹龙更介绍相见，均歃盟入党。时圭去沪。留生范主汉事。汉故通商埠，五方杂处，事局繁复，而哥老会友至者又不皆有道德，羁縻绝不易，储金不丰，时支绌，要挟龃龉，往往而有，生范惟一以诚抚之。文襄虽时亦遣员密侦，而终不得证据。後生范去，而党局遂覆败。

无何，圭返汉，以三合会名与孙文海上之会名同，遂改为富有。入党者，给票证。票如寻常钱券，上方横列二文，曰「富有」，中权单线，下行文曰「发钱一千」，末钤朱印曰「立大」，盖飘布之变相，官书所称为富有票案者是也。

至是，圭乃区分本党为五军，军专一路。圭统中军，黄忠浩统前军，邦璿统後军，犹龙统左军，沈荩统右军，而生范总统南路，专办云南、贵州、四川三省，大久保丰之彦、应轸等均隶焉。生范与大久保约，谓湖南风气锢蔽，人民专意排外，恐有意外事，须易服装。大久保乃更名曰丰彦，字东海，而自更名曰澧岸。及行，过沙市，大久保伪辫忽脱，见者譁詈，几酿变，生范力辩护之。直趋慈利，为之游说於邑人，谓大久保实以办大同学校来，众不之疑，乃出与各绅接洽。未几，应轸以富有票三万张赓续至，生范曰：「官厅关节虽已通过，而县绅之占势力者，不可不虚与委蛇。」既得县绅之许可，票之发行始无碍，旬月间，散至万余张。康宗钊者，黠而负门地资望，生范诱其二孙曰业槂、曰业櫾者，俾入党，以箝制宗钊。徐又餂之曰：「日本人大久保来县，公为一方之表，当有以优待之。」宗钊诺，设剧迎致大久保。其必铺张尔尔者，一以欢迎大久保，一以俾众周知宗钊且党吾，而实以冀淆乱一时之耳目耳。党徒既众，声闻亦稍骇，杀生范、火生范宅之说日寖有闻。乃为釜底抽薪之法，姑遣大久保赴汉。时为六月，生范仍日促进行不稍懈。会吴瑑保由汉持保险证书回，保险证书者，当人之特别证据也，生范据以分别调遣哥老会党，遂分布滇、黔、蜀皆徧。

八月，至武陵，与蔡锺浩诣德山，检验哥老会，头目何来保、罗大维、赵月荪及其会首陈岐山、孙汉臣诸人均会。先是，炳寰有书自汉寄生范，附银币千圆，促迅往举事。持者不慎，书为人所得，事日露。方相与旁皇，而汉之败信闻，有电，府县捕人，逻骑且四出。时方会饮，闻者皆色沮失措，生范独豪饮若无事。汉臣曰：「事急矣，奈何？」仍豪饮不答。又曰：「汉败，请即此速发。」生范笑曰：「可。」锺浩曰：「人少，不可妄动。」则曰：「诚如君言。顷之应曰可者，藉办一死耳，成败实未计。第既不速发，则宜速散，徒束手待捕何益。」其日，生范出金资汉臣，俾奔蜀。明日，又往趣锺浩及来保，亦教之奔蜀，且戒重庆日本领事馆可托庇。盖大久保虑事失败，生范颊麻，有特徵，易捕，预介绍之，今来保面亦麻，故生范导之往。

方生范之在武陵也，同寓有巡抚密捕某语之曰：「君识姚小秦乎？获之，可得千金犒，当与君分之。」生范佯应曰：「诺，必谋所以共分此金者。」後生范囚车过，某见之，深悔交臂之失矣。

初，生范闻名捕日亟，锺浩、来保又迁延不即决，乃撇之回慈利。途遌罗大维，犹相勉以各努力。及归，匿於其师吴恭亨月岩山中。怨家某投牒攻之。知县邓锡元，猾吏也，阳不理，阴詗宗钊与有首尾，示以首悔免罪之官文书。宗钊转以餂生范父。会人言生范父亦入狱，生范乃决计诣官。既至家，置酒诀亲友，母妻皆环泣，生范不顾，昂然出，诣宗钊，求脱其父。时闻宗钊窃语所亲曰：「此人到案，吾二孙其免乎。」宗钊长子祖蕃及恭亨等闻状，犹力戒其不可造次。生范叹曰：「二君固爱我，虽然，今日之事，死耳，何畏！乱臣贼子之名，亦姑不与辨。」遂行。及入县庭，列校皆擎枪实弹，挺立如对敌，生范笑曰：「保红顶花翎之奇货，今来矣，奚而为此态以眩骇妇稚？」遂受拲梏，系县狱。明日，囚车就道。生范在途，绎宗钊之言，知与县官必有特别关系，则以术赚阅其文书，略称姚小秦勾通日本人丰东海，龙阳县廪生陈应轸在慈利放飘，且佽助钱文，实属甘心为匪。及宪札饬拿，闻其在县颇得人心，恐激他变，乃商同宗钊诱拿到县。又宗钊之孙业槂、业櫾亦为所诱入党，早经宗钊查觉退悔，兹又自首，应请免究云云。乃徐忖曰：「活我者，其兹牍乎！」及抵省，抚标中军刘俊堂接以宾礼，谓若能拿陈谠、姚澧岸，不但可免罪，且可保若官阶。生范不答，遂发交长沙府。是夕，谳员龚开晋、陈濂、吴孝恪会鞫，金木交施，忍痛抗辨，扼定「在县入党，闻拿自首」八字，而亦时牵及宗钊及其二孙业槂、业櫾，谳员无如何。开晋命据实录供，濂及孝恪则互为诱吓，刑求之下，旋即晕绝。及苏，已届翼日亭午，稍闻开晋在旁小语曰：「务记此次口供。」及入长沙监，有攸县刘刘伯棠者，文章士也，旋导一少年至，曰：「此为唐才中。」相见握手流涕，谓小秦为国受辱，虽辱不辱。才中为才常之母弟，才常就刑，才中自武昌奔回，为知县陈宝树所捕，到案即供实，犹加以桚刑，十指俱裂。明日覆讯，谳员为毛隆章等，首讯澧岸与谠是否为同党，答云不知。又问为何人拿获，答云自首。隆章命自具供词，对曰：「刑损指骨，何能握笔。」则怒曰：「尔何糊涂若是！县言诱拿，营又言兵拿，据若昨日之供，确系自首，今日亦供自首，尔不自书，孰为信谳？」生范即书数百言。隆章曰：「阅若供词，是尝致力於古文者，活若之命，即此供已。」开晋、隆章，官吏之有心人者也，欲活生范，故一云记供，一命缮供。盖其时刑幕洪某惯与谳员捏造供词，死党人不知凡几。自预此审之後，仍未定谳，或日一提审，或间日提审，或与锺浩合供，或与来保对质。每审一次，经时逾日，冻饿交迫。而孝恪所施为最惨虐，每谳至夜半，圈铁练作堆，使生范膝着其上，背以木撑拒之，俾不得屈曲。生范自言天阴雨湿，时气总至，中酒伤风，体或欠适，伤痛猝发，往往经旬涉月不省人事也。生范受鞫十八次，谳员偪供千百言，坚不吐同党一人姓名。恭亨之逮省也，巡抚批牍曰：「提讯姚小泰。」应轸之系嫌疑狱於江南也，谳员合谋曰：「研讯姚小秦。」而生范则一语之牵涉，一词之游移，固始终屹屹无有焉。

一日方午，生范睡酣，或撼之曰：「将刑矣，尚高卧耶？」生范起，才中、伯棠均至，才中以言壮之曰：「君无惧，宁忍片刻痛苦，勿作儿女态。大丈夫在争千秋，不争一日。」生范徐曰：「前此供词，自信无一失，兹为谳员撰供诬我无疑。诬我即诬党，君当为我洗诬。设君亦不生，伯棠当为我任之。砍头快事，况大义大节我岂不知。」言未讫，梆声三起，狱卒手牌至，大呼唐才中提审。才中趋前执手，不能作一语，生范曰：「我无他言，愿以君顷赠我之言转而赠君。」才中点头，乃昂然出。才中死，生范日困狱中，自分必为才中之续，惟期速死而已。既定谳，长系靖州，旋以应轸故，改系醴陵县狱。兴中会及同盟会我国秘密会至多，然皆强梁不逞之徒一时啸聚，其抱近世之政治思想以崛起者，盖以兴中会为嚆矢。兴中会之起，在光绪壬辰，倡首者为孙逸仙、陆皓东、杨飞鸿等数人。而世人於兴中会，但知孙，一若兴中会独始於孙者，故欲叙兴中会之历史，不得不先言孙也。

孙，名文，广东香山人。十七岁在香港，入博济医院，从英人硜德立习医学。业成，设医院於澳门，专注意疗治贫民，人信任之。葡萄牙医士嫉之甚，因怂恿澳门市政厅出禁令，凡医士无欧洲修业证书者，不得行医。孙夙怀忧世志，於是纠合同志，鼓吹革命主义，卒弃医业，返广州，与陆、杨创立兴中会。其会章如下。

中国积弱，至今极矣。上则因循苟且，粉饰虚张，下则蒙昧无知，鲜能远虑。堂堂华国，不齿於列邦，济济衣冠，被轻於异族，有志之士，能不痛心！夫以四百兆人民之众，数万里土地之饶，本可发奋为雄，无敌於天下。乃以政治不修，纲维败坏，朝廷则鬻爵卖官，公行贿赂，官府则剥民刮地，暴过虎狼，盗贼横行，饥馑交集，哀鸿遍野，民不聊生，呜呼惨哉！方今强邻环列，虎视鹰瞵，久垂涎我中华五金之富，物产之繁，蚕食鲸吞，已见之於已事，瓜分豆剖，实堪虑於目前，呜呼危哉！有心人不禁大声疾呼，亟拯斯民於水火，切扶大厦之将倾，庶我子子孙孙，或免奴隶他族。用特集志士以兴中，协贤豪而共济，仰诸同志，盍自勉旃。谨订章程，胪列如左。

一，会名宜正也。本会名曰兴中会，总会设在中国，分会散设各地。二，本旨宜明也。本会之设，专为联络中外有志华人，讲求富强之学，以振兴中华，维持国体起见。盖中国今日，政治日非，纲维日坏，强邻轻侮百姓，其原皆由众心不一，只图目前之私，不顾长久大局。不思中国一旦为人分裂，则子子孙孙世为奴隶，身家性命且不保乎？急莫急於此，私莫私於此，而举国愦愦，无人悟之，无人挽之，此祸岂能幸免。倘不及早维持，乘时发奋，则数千年声名文物之邦，累世代冠裳礼义之族，从以沦亡，由兹泯灭，是谁之咎，识时贤者能无责乎？故特联结四方贤才志士，切实讲求当今富国强兵之学、化民成俗之经，力为推广，晓谕愚蒙，务使举国之人皆能通晓，联智愚为一心，合遐迩为一德，羣策羣力，投大遗艰，则中国虽危，无难救挽，所谓民为邦本，本固邦宁也。三，志向宜定也。本会拟办之事，务须利国益民者方能行之。如设报馆以开风气，立学校以育人材，兴大利以厚民生，除积弊以培国脉等事，皆当惟力是视，逐渐举行，以期上匡国家以臻隆治，下维黎庶以绝苛残，必使吾中国四百兆生民各得其所，方为满志。倘有藉端舞弊，结党行私，或畛域互分，彼此歧视，皆非本会志向，宜痛绝之，以昭大公而杜流弊。四，人员宜得也。本会按年公举办理人员一次，务择品学兼优才能通达者，推一人为总办，一人为帮办，一人为管库，一人为华文案，一人为洋文案，十人为董事，以司会中事务。凡举办一事，必齐集会员五人、董事十人，公议妥善，然後施行。五，交友宜择也。本会收接会友，务要由旧会友二人荐引，经董事察其心地光明，确具忠义，有心爱戴中国，肯为其父母邦竭力，维持中国以臻强盛之地，然後由董事带之入会。必要当众自承其甘愿入会，一心一德，矢信矢忠，共挽中国危局，亲填名册，并即缴会底银五元，由总会发给凭照收执，以昭信守，是为会友。若各处支会，则由该处会员暂发收条，俟将会底银缴报总会，取到凭照，然後换交。六，支会宜广也。四方有志之士，皆可仿照章程，随处自行立会，惟不能在一处地方分立两会，无论会友多至几何，皆须合而为一。又凡每处新立一会，至少须有会友十五人，方算成会。其成会之初，所有缴底、领照各事，必须托附近老会代为转达总会，待总会给照认妥，然後该支会方能与总会互通消息。七，人材宜集也。本会需材孔亟，会友散处四方，自当随时随地物色贤材，无论中外各国人士，倘有心益世，肯为中国尽力，皆得收入会中，待将来用人，各会可修书荐至总会，以资臂助。故今日广为搜集，乃各会之职司也。八，款项宜筹也。本会所办各事，事体重大，需款浩繁，故特设银会以资聚集，用济公家之急，兼为股友生财捷径，一举两得，诚善举也。各会友好义急公，自能惟力是视，集腋成裘，以助一臂。兹将办法节录於後。每股科银十圆，认一股至万股，皆随各便。所科股银，由各处总办管库代收，发给收条为据，将银暂存银行。待总会收股时，即汇寄至总会收入，给发银会股票，由各处总办换交各友收存。开会之日，每股可收回本利百圆。此於公私皆有裨益，各友咸具爱国之诚，当踊跃从事，比之捐顶子买翎枝，有去无还，洵隔天壤。且十可报百，万可图亿，利莫大焉，机不可失也。九，公所宜设也。各处支会，当设一公所，为会员办公之处，及便各友时到叙谈，讲求兴中良法，讨论当今时事，考究各国政治，各抒己见，互勉进益。不得在此博弈游戏，暨行一切无益之事。其经费由会友按数捐支。十，变通宜善也。以上各款，为本会开办之大纲，各处支会自当仿照办理。至於详细节目，各有所宜，各处支会可随地变通，别立规条，务臻妥善。

当时交通机关未甚发达，各省隔阂，其会员初以广东一省为限。惟侨居布哇、美国及南洋羣岛之汉人，以广东、福建两省为多，且均系三合会会员，孙於是连络之，派同志募捐。适光绪甲午、乙未两年中日战争起，因乘机密购兵器药弹，募兵於汕头、西河、香港。既而官军累战累败，李文忠公鸿章至日媾和，缔结《马关条约》，遂潜招诸地兵入广州，谋一举夺粤。不幸於举事前一夕谋泄，陆等数人就擒，孙遁澳门，因再至香港，赴日本。

孙既抵横滨，剪发易服，经布哇以航美，转而至伦敦。一日，偶游市，途遇一华人，问以足下为中国人否，孙答曰：「然，我广东人也。」其人曰：「我亦广东人，愿过我寓一谈乎？」则曰：「诺。」因偕入一大厦，孰知即我国驻英公使馆，其人即侦探也。孙遂被囚禁。其师硜德立适归伦敦，闻之，竭力援救，其事遂为中英国际之交涉。时英总理大臣萨利斯倍立屡向公使交涉，卒释孙，於是孙为革命党首领之名遂盛传於世。

孙在伦敦着一书，历叙囚禁颠末。光绪丁酉再至日本，会日本宫崎寅藏、可儿长一、平山周等，因犬养毅之推举，以调查民党游我国，实则自有秘密运动，道经上海至香港，闻孙由利物浦往日本也，因急归，访孙於横滨逆旅，互订秘密。时日本尚行租界制度，不许外人杂居内地，三人者以聘华语教习为名，得引孙居租界外。复因犬养平冈之庇，孙得独与平山居麴町，後迁早稻田。戊戌秋，宫崎、平山以欲连络我国各省志士，再游华，孙迁寓横滨。宫崎遂道上海，以赴香港，平山航海而至京师。

平山至烟台，曾一登陆，适毕永年自上海至，同舟至天津，遂偕入都。平山复与山田良政相结识，订後事。会八月政变起，康有为自京遁香港，梁启超遁塘沽，投淀泊之某汽船，而平山、山田及小村俊三郎、野口多内亦至。时负先觉之盛名者，孙与康、梁耳，然彼此不合，动辄相争。平山欲居间调和之，偕梁至日本。後五日，宫崎亦偕康自香港至。日人因劝孙访康、梁，而康、梁匿不见。

既而毕至东京，唐才常以欲晤康，亦遂往。时康欲设法使哥老会起事，谋恢复政权，授意於唐，使返。唐濒行，告平山曰：「湖南哥老会有起事之状，因接急电，故归。」初不言其实。平山以为革命军欲起事，必四方同时起兵，令敌有应接不暇之势。今各处未准备，独举兵於湖南一隅，必不利，因谋缓其事，遂偕毕至华。既抵上海，始悉其实，迳遡江赴湘。过汉口时，遇林述唐，三人遂偕游长沙、浏阳、衡州，晤哥老会头目李云彪、杨鸿钧、张尧卿、李堃山诸人，即为备述孙之行事，冀孙得与哥老会相结也。

平山回日本，适菲立宾事起，孙因援助菲立宾独立，卒无成。至己亥，毕偕湖南哥老会头目七人抵香港，与三合会头目及兴中会领袖晤，相约组织兴汉会，推孙为首领。毕及哥老会之徒不和，适康自美至香港，知其有隙也，赠哥老会之徒各百金，强而後纳。哥老会徒之言曰：「康今富有资，意欲利用吾侪，吾侪正可利用其资以自为谋。」毕不忍为此，则飘然返国。其与平山书如下，惟托名为僧矣。书曰：平山仁兄足下。弟自得友仁兄，深佩仁兄义气宏重，常思运雄力为敝国拯生灵，可谓天下之至公者矣。第惜支那久成奴才世界，至愚至贱，盖举国之人无不欲肥身赡家以自利者。弟实不耐与斯世斯人共图私利，故决意隐遁，归命牟尼。昨一面仓猝，不克尽言，今将远行，特留字告别。仁兄一片热肠，弟决不敢妄相阻挠，愿仁兄慎以图之，勿轻信人也。弟於日内往浙江普陀山，大约华三月，由五台、终南而入峨眉，从此萍踪浪迹，随遇可安，不复再预世间事矣。临颖依依，不尽欲白。龙华会上或再有相见时乎？宫崎仁兄晤时，乞为道意，恨此番未得叙别也，劳思如何？释悟玄和南上启。

毕既去，康复招平山，卒无成。庚子，康至新嘉坡，唐设东文社於上海。会义和团起事，各国联军入都，孙谋再起革会军，同志日人亦竭力谋孙、唐之连合，然康独在港。孙乃致平山以书曰：平山兄足下。前托足下到香港所办之件，今事略变，郑兄不能行前所拟之法矣。如足下於说合之事无成，则已矣，由他自行其是，吾行吾人之事可也。兹福本君随後到港，第联终港中富商以资臂助。其行事之法，已尽授意杨兄衢云。福本君到之日，望足下会同福本君、杨兄三人，照弟意妥策善法施行可也。此致即候大安不一。弟孙文谨启。

广州刘学询忽有书致孙，略谓两广总督李鸿章欲因足下谋广东之独立，惟所最恶者为康有为，足下如得壮士暗杀之，大事即成，请速来广东可也。孙明知其诱己，顾亦将计就计，先偕日本诸同志至香港。既至，文忠乃遣礮舰迎之。孙虑中其计，令宫崎辈至广州，与刘议，而自赴西贡。时康在坡，刘乃先畀银三万圆，待宫崎及孙等至坡，更三万。实则孙欲因以与康连合，无如横滨之康党知孙、刘交涉，而未究其实，以为孙果欲杀康也，遂电康令豫防之。宫崎辈既至坡，求见康，康疑惧，匿不见，且告警察厅，谓日本至有刺客，宜防之。厅派警兵捕二日人，投之狱。狱起而孙至，出二人，而孙、康之合并亦终不成。

初，康之在广东也，颇持共和主义，未几，一变而组织强学会，提倡变法自强。强学会被禁，复组织保国会，志在求达官助行新政。适德宗亲政，被不次之擢，一跃而参预机密。八月事败，仍感激恩遇，於是更设保皇会，谋恢复德宗政权，以行立宪政治。孙始终反对之，专主共和主义，欲倾覆朝廷，实行革命。故两派政见如冰炭之不相入，而两党人士亦遂如水火之不相容。

既而孙辈自坡至港，港警察厅预接坡电，防范严密，孙不得上陆，於是即舟中议，遣郑弼臣起事於惠州，平山及日本诸同志辅之。时毕亦在港，改名普航，则令操纵哥老会。先是，毕有书致平山，略曰：「平山仁兄足下。应白事宜，条列於左。李胡子已去肇庆、广安水军中，大约一二礼拜可回省城。李鸿章已出条教，大有先事预防之意，或纳粤绅之请，其将允黄袍加身之举乎？然天命未可知也。日内又查察满洲人之流寓户口，未审有何施措？此公老手斲轮，如能一顺作成，亦苍生之福。 「 下略。」」观此，足知当时粤绅之议论矣。孙於舟中仍不忘此，故复致请愿书於港督，其书曰：中国南方志士谨上书香港总督大人台前：窃士等十数人来，早虑满政府庸懦失政，既害本国，延及友邦，倘仍安厥故常，呆守小节，祸恐靡既。用是不惮劳悴，先事预筹，力谋变正，以杜後患，不期果有今日之祸。当此北方肇事，大局已摇，各省地方，势将糜烂，受其害者，不特华人也。天下安危，匹夫有责，先知先觉，义岂容辞！士等覩此时艰，亟思挽救，窃恐势方微弱，奏效为难，政府冥顽，转圜不易，疆臣重吏，观望依违，定乱苏民，究将谁属？深知贵国素敦友谊，保中为心，且商务教堂遍於内地，故士等不嫌越分，呈请助力，以襄厥成，愿借殊勳，改造中国，则内无反侧，外固邦交，受其利者，又不特华人已也。一害一利，相去如斯，望贵国其慎裁之。否则恐各省华人望治心切，过为失望，势将自谋，祸变之来，殆难逆料，此固非士等所愿，当亦非贵国之所愿也。时不可失，合则有成。如谓满政府虽失政於先，或补过於後，则请将其平素之积弊，及现在之凶顽，略为陈之。朝廷要务，决於满臣，紊政弄权，惟以贵选，是谓任私人。文武两途，专以贿进，能员循吏，转在下僚，是谓屈俊杰。失势则媚，得势则骄，面从心违，交邻惯技，是谓尚诈术。较量强弱，恩可为仇，朝得新懽，夕忘旧好，是谓渎邦交。外和内很，慝怨计嫌，酿祸伏机，屡思报复，是谓嫉外人。上下交征，纵情滥耗，民膏民血，叠剥应需，是谓虐民庶。锻链党罪，杀戮忠臣，杜绝新机，闭塞言路，是谓仇志士。严刑取供，狱多瘐毙，宁枉毋纵，多杀示威，是谓尚残刑。此积弊也。至於现在之凶顽，此後尚无涯涘，而就现在之已见者记之。则如妖言惑众，煽乱危邦，酿祸奸民，褒以忠义，是谓诲民变。东乱既起，不即剿平，又借元凶，命为前导，是谓挑边衅。教异理同，传道何罪，唆耸民庶，屠戮远心，是谓仇教士。通商有约，保护宜周，乃种祸根，荡其物业，是谓害洋商。睦邻遣使，国体攸关，移礮环攻，如待强敌，是谓戕使命。书未绝交，使犹滞境，围困使署，囚禁外臣，是谓背公法。平匪全交，乃为至理，竟因忠谏，惨杀无辜，是谓戮忠臣。启衅贪功，觊觎大位，不加诛伐，反授兵权，是谓用偾师。裂土瓜分，羣雄眈视，暗受调护，漠不知恩，是谓忘大德。民教失欢，原易排解，偏为挑拨，遂启祸端，是谓修小怨。凡此，皆满政府之的确罪状，苟不反正，为祸何极！我南人求治之忱，良为此矣。士等深知今日为中外安危之所关，满汉存亡之所系，是用力陈利弊，曲慰同人，南省乱萌，藉兹稍缓。事宜借力，谋戒轻心，上国远图，或蒙取录。兹谨拟平治章程六则呈览，恳贵国转商同志之国，极力赞成，除去祸根，聿昭新治，事无偏益，利溥大同。惟是局紧机危，时刻可虑，望早赐覆，以定人心，不胜翘企待命之至。

一，迁都於适中之地。如南京、汉口等处，择而都之，以便办理交涉，及各省往来之程。二，於都内立一中央政府，以总其成。於各省立一自治政府，以资分理。所谓中央政府者，举民望所归之人为之首，统辖水陆各军，宰理交涉事务，惟其主权仍在宪法权限之内。设立议会，由各省贡士若干名，以充议员，以驻京公使为暂时顾问局员。所谓自治政府者，由中央政府选派驻省总督一人，以为一省之首。设立省议会，由各县贡士若干名，以为议员。所有该省之一切政治、徵收、正供，皆有全权自理，不受中央政府遥制。惟於年中所入之款，按额拨解中政府，以为清洋债、供军饷及宫中、府中费用。省内之民兵队及警察部，俱归自治政府节制。以本省人为本省官，然必由省议会内公举。至於会内之代议士，本由民间选定，惟新定之始，法未大备，暂由自治政府择之，俟至若干年，始归民间选举，以目前各国之总领事为暂时顾问局员。三，公权利於天下。关税等类如有增改，必先与别国妥议而行。又如铁路、矿产、船政、工商各业，均宜分沾利权。教士族居，一体保护。四，增添文武官俸。内外各官，廪禄从丰，自能廉洁持躬，公忠体国。其有及年致仕者，给以年俸，视在官之久暂，定恩额之多少。若为国捐躯，则抚养其身後。五，平其政刑。大小讼务，仿欧美之法，立陪审人员，许律师代理，务为平允。不以残刑致死，不以拷打取供。六，变科举为专门之学。如文学、科学、律学等，俱分门教授。学成之後，因材器使，毋杂毋滥。孙之上是书也，意欲因港督实行刘之前议，乃孙之友某忽传港督意，谓：「港督曾游说李鸿章，提议两广独立，任足下以行新政。李颇韪其说，大有更新之志。惟此次义和团之乱，外交纠纷，朝廷促李北上，李不得已，定於即日启行，港督现正拟止其行。设李竟幡然变计，或得与足下共聚一堂，未可知也。」其後李竟北上，孙即自港再往日本。

无何，孙更至上海，居一日，适汉口事败，容闳、容星桥等均逃至上海，此即康、唐之所为也。康在香港时，谋复政，以巨资授唐。唐所设之东文社，实则阴创中国独立协会，以康、梁为海外运动员，容任外交，沈克诚任内政，狄平任财政，林述唐任汉口事件。哥老会李和生附益之，复与黄兴谋连络湖南哥老会之马福益，更连络镇江之青红帮徐宝山，别有自港回华之哥老会李云彪、杨鸿钧，号令长江一带为策应，广发富有票，昌言扬子江沿岸之哥老会将於汉口起事。然无实力，李、杨二人先与离异，辜鸿恩则发贵为票，李和生则发回天票，各自为谋。及汉口谋泄，唐、林逮捕，同时被难者有傅良弼、黎科诸人。时容有英文宣告书，其大略如下。

中国独立协会有鉴於端王、荣禄、刚毅等之顽固守旧，煽动义和团以败国是也，决定不认满政府有统治中国之权，将欲更始以谋人民之乐利，因以延乐利於全世界，端在复起光绪帝，立二十世纪最文明之政治模范，以立宪自由之政治权与之人民，藉以驱除排外篡夺之妄举。惟此事须与各国联络，凡租界、教堂以及外人，并教会中之生命财产等，均须力为保护，毋或侵害，又望诸君於起事时切勿惊惶。别有军令八条。第一条，勿侵害国民之生命财产。第二条，勿侵害外人之生命财产。第三条，勿焚毁寺院，勿惊动教堂。第四条，保护租界。第五条，严禁奸淫窃盗及一切不法行为。第六条，待遇擒获敌人，禁用惨酷极刑，须照文明交战条规处治之。第七条，对敌时，用残酷待遇及猛毒武器，均所不禁。第八条，所有中国专制法律，建设文明政府後一概弃去。

及事败，长江一带戒严，孙在上海亦不能有所行动，遂再至日本，抵长崎，又折回至台湾，而谋台湾、惠州之连络，以便指挥。因与平山居台北新起街，通电惠州革命军，令向厦门进兵。越六七日，日本政府忽下驱逐革命党之令，孙於是离台湾而他适。初，郑之起革命军於惠州也，壮士羣集大鹏湾附近之三州田山寨，静以待命。乃举事之期，一再迁延，风传至广州，两广总督已派兵深圳、淡水以备之。已而官军至沙湾，将攻三州田之山寨，於是革命军乘夜袭击，官军二百溃走。会孙有电命，因取道东北向厦门，战胜於佛子坳，擒将杜凤梧，夺获洋枪七百枝。是时投効者之多，几及五千，然肩枪者仅千余人，余皆持竹枪戈矛以从。进至永湖，破官军五千，提督刘万负伤，夺获洋枪五六百枝，子弹万颗。复进攻白芒花，投効者益多，约万余人。再进至崩岗，与官军七千隔河而阵，交战彻夜，击走之。方将向三多祝进攻，至梅林，孙忽自港传电，谓形势一变，外援难期，至厦门恐无接济之途，军事乞司令自决进止。於是郑留肩枪之兵千余人，余则解散，隐以休军。官军探知之，猛加追击，遂至全军溃散。

方惠州革命军之未溃散也，其同志史坚如谋牵制，潜入广东省垣，炸粤督署，毙官吏二十余人，为巡捕所擒。粤督得之，大喜，欲以鞫问革命党之内容及同志姓名。史坚不吐实，从容就戮。

惠州军既溃，粤督购拿首谋。翌年，郑、陈皆病死，毕入罗浮山，亦化去，惟杨在港，为英文私塾教习。一日，方授课，忽有刺客以手枪击之。杨将手中书籍掷刺客，终被弹死。

拳乱以後，通国大兴教育，留日学生亦骤众，孙乃乘此注入其主义於留学生。会章炳麟游日本，更鼓吹民族革命主义。秦力山亦创开支那亡国二百四十二年纪念会以激励之，其文曰：处今世而惧亡国，非狂寱，则何哉？自永历建元，穷於辛丑，明祚既移，而炎黄姬汉之邦族，亦因以澌灭。回望皋渎，云物如故，惟兹元首，不知谁氏，支那之亡，已二百四十二年矣。民今方殆，寝而占梦，非我族类，而忧其不祀，觉寤思之，宁俟欧美分割，始云郊丘乏主也欤？自顷品庶雕瘵，邦人诸友，惄然自谋，作书告哀，持之有故。有言立宪君主者矣，有言市府分治者矣，有言专制警保者矣，有言法治持护者矣。岂不以讦谟定命，国有与立，抑其秩序，无可凌躐。衡阳王而农有言，民之初生，统建维君，义以自制其伦，仁以自爱其类，强干善辅，所以凝黄中之絪縕也。今族之不能自固，而何他仁义之云云。悲夫！言固可以若是，故知一性化者，亦无性而不化也，贞夫观者，非贞则无以观也。且曼珠八部，不当数省之众，雕弓服矢，未若铅弹之烈，而蓟丘、大同，鞠为茂草，江都、番禺，屠割几尽，端冕沦为辫发，坐论易以长跽，蕞尔犬羊，安宅是处，哀我汉民，宜台宜隶，鞭箠之不免，而欲参与政权，小丑之不制，而期扞御晳族，不其忸乎！夫力不制，则役我者众矣，莫之与，则伤之者至矣。岂无骏雄，愤发其处，而视听素移，民无同力，恬为胡豢，相随倒戈，故会朝清明者鲜覩，而乘马斑如者多有也。吾属孑遗，越在东海，忿延平之所生长，瞻梨洲之所乞师，颓然不治，永怀畴昔。盖望神丛乔木者，则兴怀土之情，覩狐裘台笠者，亦隆思古之痛。於是无所发舒，则《春秋》思王父之义息矣。昔希腊陨宗，卒用光复，波兰分裂，民会未弛。以吾支那方幅之广，生齿之繁，文教之盛，曾不逮是偏国寡民乎？乃召俦侣，集会纪念，以志亡国。凡百君子，婵嫣相属，同兹恫癏。愿吾蜀人，无忘李定国；愿吾闽人，无忘郑成功；愿吾越人，无忘张煌言；愿吾吴人，无忘瞿式耜；愿吾楚人，无忘蒙正发；愿吾燕人，无忘李成黎。明天演以箴大同，察种源以别蒙古，齐民德以哀同胤，鼓芳风以扇游尘，庶几陆沈之祸，不远而复，王道清夷，威及无外。然则休威之薮，悲欣之府，其在是矣。庄生云：「旧国旧都，望之怅然。」虽丘陵草木之缗，入之者十九，犹之怅然，况见见闻闻者耶？嗟乎！我生以来，华鬓未艾，上念阳九之运，去兹已远，复逾数稔，逝者日往，焚巢余痛，谁能抚摩？每念及此，弥以腐心流涕者也。 「 下略。」

其会卒为我国驻日本公使蔡钧借日警力以阻止之。时留学生提倡革命者益多，人数亦益众，几逾万人，而内地革命失败之徒，复纷然来集，各交换意见，上下议论，而湖南黄兴、直隶张继隐执牛耳。会孙由欧美游历至日，因开欢迎会，是为革命党统一之权舆。乃组织中国同盟会，举孙为首领，复发刊《民报》以为革命党之机关，揭载六大纲，盛唱革命主义。一，颠覆现今之恶劣政府。二，建设共和政党。三，维持世界真正之平和。四，土地国有。五，主张中日两国之国民连合。六，要求世界列国赞成中国革新事业。乙巳，政府知革命之祸之迫，不得已命五大臣出洋考察宪政。五大臣方出京，皖人吴樾饰为仆装，登车，掷炸弹，未中，卒就戮。吴之意以为革命必先以暗杀，俄国虚无党於十九世纪下半期盛行暗杀，至二十世纪上半期乃盛行革命，吾汉族欲於他年谋革命，今日不可不实行暗杀，吾愿为先导，诸同志其继吾後可也。

丁未五月，徐锡麟案继出。徐，浙人，初立复古会，本会设上海，徐及秋瑾、陈伯平、马宗汉等为会员，其事稍为世人所知。复立光复会，其会员以金牌为徽章，中镂一「复」字篆文，旁镌真楷，其口号有「黄河源溯浙江潮，衞我中华汉族豪，莫使满胡留片甲，轩辕神胄是天骄」四句。首领用黄字，协领用河字，分统用源字，凡十七部。别於绍兴设大通学堂，专练兵式体操，以为革命之备。徐复纳资为候补道，得会办安徽巡警学堂，揽兵权以图大举。然当道访拿革党严，徐因为先发制人计，以炸弹击杀巡抚恩铭。陈伯平、马宗汉、秋瑾被株连，先後就刑。达官贵人尝言曰：「革军不足畏，惟暗杀足畏。」自後当事者咸有戒心矣。

中国同盟会既成，各省党员咸归国，各自连络运动。孙乃巡游海外，募资本，黄则出入内地，实行革命事。丁未七月，黄起事於钦州。十月，孙起事於镇南关。戊申二月，黄又起於马笃山。三月，黄又起於河口。七月，熊承基起於安庆。庚戌正月，倪映典起於广州。事皆不成。辛亥三月初十日，署广州将军孚琦赴南门外观演习飞艇，有温生才者，乘其回署时以炸弹击毙之，识者已知广州将有事矣。温即被擒杀。二十九日，黄兴、赵声等在广州起义，以事前泄机，督署虽被焚，而事大败，死者七十二人，丛葬於黄花冈。八月，以铁路国有引起武昌大革命，不旬月而四方响应，盖蕴积者久矣。

其着书立说以言革命排满者，始於谭嗣同所着《仁学》，力辟食毛践土之说，直言谁食谁之毛，谁践谁之土。自此书发布，遂有邹容之《革命军》、章炳麟之《訄书》次第出版。而光绪癸卯，上海《苏报》遂遭封禁，且涉讼於上海会审公廨，廨吏判邹、章监禁罪。邹旋毙於狱，章出，走东瀛，而革命潮流乃一发而不可遏矣。

乘时奋起者，则有关中于右任。于为陕西三原举人，着书排满，大吏嫉之。癸卯春，以应会试赴汴，试毕，仍僦居旅邸。揭晓前数日，陕抚升允忽电致考官，谓陕人于某系革命党人，请即扣除，并另电豫抚拿办。时于卷本已取中，临时抽出。于得耗，出走，由汉而沪。旅沪期年，与渭南陈非等组织《神州报》，旋续办《民呼》、《民吁》、《民立》等报，锐辞攻击政府，始终不懈，遂为言论界革命之元功。

当革命潮流弥满东南之际，北方健儿应时而起者曰抚顺张榕，字荫华，家计饶裕，以运动革命故，倾家资大半。夙与国子监司业世荥、道员黄中慧善，以是尝居京。既与京朝官谈革命事，多无效，乃求诸学界，於保阳得吴樾，於京师得潘智远、顾兆熊。潘、顾皆译学馆学生，张以运动革命，特投身译学馆习俄文。甲辰，返渖阳。日俄战争起，乃忽联合数十州县之豪强，屹然独立，无所依附，举足左右，便有轻重，势甚盛也。日人惎其心叵测，迫政府解散，且捕榕。榕走津沽，当事令羁留习艺所，掩饰日人耳目。

谋炸两广督署之役，史坚如之同学朱淇亦与其事。事泄，史被捕死，朱脱走青岛，辗转入京，办《北京日报》，盖将以是终老也。

党人之以谋暗杀而着闻於时者，申言之，则自史坚如谋炸两广督署事外，有吴樾之炸考察各国宪政五大臣，未成而吴死；有徐锡麟之枪毙安徽巡抚恩铭；有汪兆铭之谋炸摄政王；有温生才之炸死广州将军孚琦；有熊成基之谋炸载洵；有陈敬岳之谋炸广东水师提督李准，未成而陈被捕；有周之贞之击死广州将军凤山；有彭家珍之击死军谘使良弼；最後又有谋炸袁世凯者。至山西巡抚吴禄贞之被刺而歾，则满洲军官为之，非民党所为也。

史坚如，广东番禺人。愤国政之日非，遨游江湖间，并至日本，纠集同志，谋所以覆政府者。已而归粤，时党人方起兵惠州，与官军激战，坚如谋所以牵制之，潜运炸药入广州，於督署後赁一宅，穴地藏药，轰毙官吏二十余。署粤督德寿得不死，坚如被捕。德寿欲穷鞫革命党之真象及同志姓名，坚如不吐实，遂见杀。惠州革命军亦败溃。

吴樾，字孟侠，安徽桐城人。品学颇高，恒以暗杀党之先锋自任，屡失败。方考察各国宪政大臣出京至津时，易从仆装，混入汽车，自掷炸弹，虽爆发，目的卒不达，顾达官贵人实以此而心胆俱夺矣。

徐锡麟，浙江山阴人。少有大志，胆试过人。尝於绍兴设大通学堂，专练兵式体操，以立革命之基础。又创明道女学，与女革命党秋瑾相联合。旋赴德国研究警学，复至日本，与彼中士大夫交，以革命不可无凭藉也。既归国，纳资捐道员，指省安徽。初谒皖抚恩铭，纵谈军政，恩颇倚重之，委办陆军小学，兼巡警学堂会办。恩常语人曰：「徐道办事切实。」无何，谋起事，击杀恩。被执时，承审官谓恩待尔不薄，何出此，锡麟大言曰：「恩待我乃私惠，我杀恩乃公愤。速磔我，毋株及他人。」遂见杀。

番禺汪兆铭，字精卫。以游日本，习法政，入同盟会，被举为议员，任《民报》撰述。旋偕孙文、黄兴、胡汉民归国，游历各省，为革命运动。次往南洋羣岛，组织同盟分会。先後归国，一再起事，事泄致败。宣统庚戌三月，乃入京，谋暗杀摄政王，孙、黄劝止不听，谓「若再阻我者，愿蹈海死，大丈夫死则死矣，安能作寻常儿女态，一计再计耶？」於是精衞偕同志入都，於地安门小十刹海附近设同生照相馆，以为掩人耳目之计，而於其间结交摄政王府之苏拉，於要地潜瘗炸药。未几，谋泄，警厅暗派微服之二区长率警往捕，得黄树中於照相馆，并搜获实弹之七响枪一，摺一扣。精衞寻亦被获，直供不讳，索笔而书招。问官诘以同党几人，所识者若干，精衞曰：「宪政编查馆中人，皆吾所识，今不相认耳。」问树中，树中曰：「不知。」问官因以言激之曰：「汪不免，君何忍独存？」树中乃大哭，亦夺笔书招。旋判以死刑。然摄政王鉴於党祸之日急也，思有以解之，肃亲王善耆又言之，乃令法部以扰害治安判决，改无期徒刑，加重改为永远禁锢。温生才，广东嘉应人。尝遇孙文於南洋，以倾覆政府为己任，时袖短枪狙伺官吏，思得一当。将军孚琦於孝钦后为内亲，荣禄之从侄也，由步军统领出为广州将军。至粤未久，一日，出观飞机，薄暮返，生才击毙之。警卒尾而欲擒之，为生才所仆。生才曰：「若将居吾为奇货乎？毋动，随若行。」乃慷慨诣官。官讯颠末，生才痛言专制之为厉，王室之当覆，於孚将军无私怨也。遂见戮。

熊成基，江苏江都人。性激烈，尚武，幼时闻有读《扬州十日记》者，恒为之不乐。既壮，为安庆礮队官，急谋革命。会德宗及孝钦后相继崩，人心不靖，乃起事。事败，遁走，政府悬重赏购之，久不得。嗣贝勒载洵出使欧洲，返经哈尔滨，成基谋於车站狙击之，事泄，被捕，死於吉林。

陈敬岳，广东嘉应人。以读邹容所着《革命军》一书，乃醉心革命。会广东水师提督李准往顺德办清乡，敬岳侦知之，饰为流匄，沿途乞食以蹑之，欲待李登岸缉盗，以炸弹掷之。而李未上陆，敬岳不得逞。旋闻李返省，又复从之，卒击李於广州双门底，碎李肩舆，伤右手及腰部，未死。敬岳被执，旋见杀。

周之贞，广东顺德人。少有侠气，尝经商南洋。宣统辛亥回粤，三月二十九日之役，与黄鹤鸣主输运军械事。粤事败，四月二十六日回新嘉坡。时黄兴居香港，屡欲为暗杀事，侦知凤山将任广州将军，凤在满人中以知兵着，兴乃毅然以炸凤自任。党人以兴关系者大，欲得人代之，於是电令之贞至粤，六月十二日自坡回。

先是，李应生、沛基昆弟先返。二月，沛基尚在河南南武学堂谋设机关，因高剑父、梁琦臣之介绍，赁一商店於仓前街。仓前街为入大南门必经之地。十四夜，约之贞於河南待月桥密议。议定，之贞自称陈八，伪为贩洋货者，居仓前街屋，榜其门曰成记洋货店，而别赁一宅於昌华大街，配制弹药，预计需炸弹重十五磅者二，七磅半者四。乃令冯子云、刘铿饰为店主，李暖、李湛、庄六饰为店役，以粤俗无眷者不能赁屋，乃令女士徐忠汉、飞汉、四妹三人同居，并司侦探。当道得苏锐钊探报，闻之贞返，亟派第八营巡防，至兴隆街陞发店围捕，以之贞数往是店也。不获，於是侦之贞日益严。之贞日中恒在昌华大街，夜九时许，子云返，乃往仓前街以为常。八月初五夜，至时而子云未返，之贞大疑，以为事泄，遣忠汉探之。还报楼无灯，之贞益疑，自往探之。既行，恐人识其面，乃脱外衣，裸上体，假仆人之薯莨裤着之，束以黑布带，戴雨笠，如厨役之入市购菜者，徐行至大码头，入茶室探之。俄而子云亦归，询之，乃相向失笑。无何，上海林直勉之电至，谓凤已启程。兴在港知之，必欲自至粤。之贞不得已，乃与应生谋，令往止之，而留沛基在店。九月初四日，凤至。凤将上陆，之贞筹备既妥，驰告同志，使预备，盖恐凤之纡道也。俄轰然一声，凤死矣。

彭家珍，字席儒，四川成都人。光绪癸卯，入武备学堂。四载毕业，川督锡清弼制军良派赴日本调查军队，遂於东京入同盟会。宣统辛亥冬，与其友入都，炸良弼。是日，着戎服，假用奉天宪兵营队官崇恭名刺访良，阍者以良他出辞。逡巡间，良乘马车归，方出车，亟出弹炸之。良之下部受重伤，旋毙，家珍亦於炸时死焉。

黄兴，湖南长沙人。尝留学日本，屡於广东、云南一带谋起革命，皆未成。宣统辛亥，自携炸弹率党攻督署，事败，缒城走。

赵声，江苏丹徒人。尝为标统於江宁，为大吏所疑，解职去。之粤，为新军标统，又为大吏所疑，走海外。宣统辛亥，与党人谋起事於广州。有女党人由省至英属之香港，谓党中某某实为政府侦探，故省垣戒备已严。声知事不谐，迟不入粤。及事败，声愤恨成疾，寻卒。

黄兰亭，字险雄，湖北人。幼好学，喜任侠，奉母至孝。尝偕陈天华游学日本，入士官学校，与吴樾善，光复会人称其能。归国谋起事，乃联南洋羣岛诸同志，浮海而归。至江宁，统领杨金龙令管带护军前营，遂说以首建练兵学堂，复联东部同盟会，谋起事於东南。闻载泽等出洋考察宪政，将出都，则辞管带职，偕樾驰天津驿道掷炸弹。樾死，兰亭乃复归江宁，悲愤几死。属王汉来宁，谓金陵形胜足以有为，乃推举兰亭任东部军械。兰亭既被举，益思有所发舒，与光复党徧置秘密药库以待用。复伪充新兵诸营器械官，潜令诸营独立。事为江督周馥所闻，遣兵入库，获炸药二百余囊，囊可三百斤。汉以事泄，劝令逃，无俱死，且留有用。兰亭慨然曰：「君固义侠，然余何忍苟活，令君独死。」遂毅然出首，不自讳。狱既具，将行刑，其二子跪持衣，不令前，兰亭瞋目曰：「我为国死，无憾。汝孝事而母，悲奚为！」遂以光绪乙巳冬十二月死东市。

胡志伊，字任伯，一名孚，江西萍乡人。家世儒者，弱冠入县学，食廪饩，治经世学。先後与锺震川辈创书报社，兴学校，旋入上海中国公学。时党人悉萃沪上，辄左右之。光绪丙午，萍乡始立中学，监督者非其人，数月，学生大譁，则指学生为革命党，愬县令，大发兵捕治之，举城皇遽。志伊亟自沪驰归，以言说之，狱始解。成申，徵兵令下，志伊隐欲有图，则多介其萍学社人入伍。後以父殁，奔丧积劳，哭泣致毁，越数日卒。

黄骥，字再生，亦字锄异，江西萍乡人。幼时颖悟过人。光绪丙午，入徵兵队，招同志居其间，究改革事。然言论激烈，媒孽者日众，上官羁之严。骥以不能有所发舒，且同志诸人或他调，或以党祸去官，乃间行走岳、攸、浏、醴，倡起义。宣统庚戌二月，为逻者所悉，逮入萍狱。临刑时，赋绝命诗数章而死。

唐煦，一名治烜，字柘庄，湖南零陵人。幼侍其父读书湘水校经堂，习公羊家言。旋入广益中校，复之沪，入留美预校南洋公学。宣统辛亥，遗书昆季同学，谓生无所乐，死亦非苦，义不苟生，理无虚死。遂偕唐吉箴、周岐赴燕，图掷炸弹。事泄，死，年二十三。妻杨氏，无子，有女二。

长沙郑先声，字子瑞。年稍长，即南游欧粤，北之燕，西游咸阳。又与黄兴、陈天华等首建民立中学，复联黄汉同盟会，冀感召汉人。事泄，间行之武昌，复周流长江上下游，以联声气。值法兰西民党来汉，询中国革命事，先声与语，慷慨激昂，法人大惊服。居无何，唐才常来自长沙，与先声谋发难。事败，才常不屈死。先声悲愤，必欲竟其志，乃毁家谋继之。然吏捕党人急，入武昌狱，先声任搒掠，默不语，用是谳久不决，得释。

徐锡麟之枪毙恩抚也，先声与其事。皖城既大索，遂被逮。然其时初抵安庆，迹未昭着。旋出狱之沪，居於傅熊湘等所建报社，每酒阑道国事，意忽忽不自得。社中故皆党人，资助之，劝令东游日本。既抵日，读书弘文学校，与其同志结敢死党，欲即偕刘揆一归国起事，同志以待时尼之。

初，先声居沪时，尝一游天津，逻者察其有异，知且复还沪，则电江督端忠愍公方得其迹，捕治之。忠愍命购其头千金，不得，复购以五千金。湘人朱士奇故匪首，先声曾说之，令助起事。至是涎重赏，以故旧故，乃往诱归国，献之忠愍，穷治之。未几，士奇死，而先声终以无狱词不能当大辟，乃令长系於狱。宣统辛亥秋八月，卒於江宁狱中，距入狱四年也。

光复公会东南诸省多秘密会党，而黔、粤尤盛。光复公会创於黔，世所称公口者是也，在黔者凡数百处。其作始甚早，会极秘密，范围狭，势力小。黄泽霖者，字茀卿，会之正龙头也。辛亥十二月，黄为巡防队枪毙。

会中规则及执事定名，与哥老会大同小异，或谓即其支派也。其执事如左。

一，正龙头，或称总正龙头大爷。二，副龙头，或称副龙头大爷。三，香长。四，盟证，或称盟证中堂大爷。五，总镇。六，正印。七，坐堂，或称坐堂左相大爷。八，承堂。九，元堂。十，陪堂，或称陪堂右相大爷。十一，理堂。十二，副印。十三，刑堂，或称刑堂西阁大爷。十四，新附。十五，圣贤。十六，当家。十七，采堂管事。十八，执法管事。十九，红旗管事。二十，黑旗管事。二十一，迎宾管事。二十二，内外巡风。二十三，八排。二十四，九排。二十五，执法么大。二十六，辕门么大。二十七，大老么。二十八，小老么。二十九，大老满。三十，小老满。书役自承为白莲会乾隆末，白莲教徒刘之协、张正谟、聂人杰辈聚众倡乱於枝江县时，当阳县令闻变，坐听事，召集书役，语之曰：「白莲会已反，贼踞枝江之灌湾脑，与本邑界连，邑中习教者宜先名捕，以防内讧。」书役齐声曰：「我等即白莲会也，更谁捕？」令拍案怒骂曰：「汝辈反乎？」曰：「反即反耳，何怒为！」令拂袖起，羣役争先拉杀之，遂啸聚，据当阳县城。

方荣升惑众倡乱嘉庆乙亥八月十八日，妖人方荣升就擒，自称蓬莱无终老祖，朱雀星宝霞佛下降。有四十二宿、九十甲子、十八地支之说。编造《万年时宪书》，以四十五日为一月，十八月为一年。金木水火土之外，增慧动二者为七行。并指通行正字为五行字，私以二三四字并为一字，称曰七行字，编造《字母》一书。所布逆词，及所造《破邪显正明心录》，并所印记，皆从七行字体。又袭旧教，有五等执仪名目，复增为九等。以花纪官，一品红梅，二品白梅，三品牡丹，四品芍药，五六七八九品均以杂花卉辨等威。有八品莲台名目，以分习教等差。又定官制，有三宫六院、大将军、大学士、丞相、王侯公伯，下至大夫、六部诸等级。又称能出神上天，亲见天宫殿庭路径，捏画十图，并造脚册，记载宫室名目。谬称事成後，规仿营建。又以黄册捏写星宿名，凡十万八千七百三十有一。且每於私造书画成时，辄向同教人自夸神奇天纵，妄自尊大。同教诸人以其幼本村童，忽能书画也，诧为天授，深信之。

壬申，江南北大旱，民人饥馑，荣升窃谓灾黎易动，起意倡乱。八月，潜引其党刻九龙捧印记一颗，名为九莲金印，谓将俟三年後，坐朝问道时启用，实则逆词逆书先已印用也。十月十五日，潜纠徒众於李乔林家，会合拜印，遂将伪造诸星名目诸书焚化，谓能使诸星宿降附人身，其徒众咸敬信之。

三醮妇李玉莲，本有气臌病，腹便便然，自称怀孕者乃弥勒佛，信者甚众。又谓曾神游天上，知其福大，应与同举大事。而荣升亦称玉莲为开创圣母，订期起事。时百龄总制两江，奏上其事，遂於九月十一日处荣升以极刑，其魁朱上信、上忠等二十四人俱淩迟，与知逆情之周智荣、赵顺等十人皆斩。荣升浓眉大目，两颧高峙，临刑时犹顾谓其妻曰：「我等本在天上，原不下降，今仍回天上，惟此後断断不可再下降矣。」

洪秀全联合会党贵州民苗杂处，盗贼孔多，辄以烧香结会为名，黄平、天柱等寨尤着。苗人滚山越洞，曲折相通，官兵不能深入而穷搜之，猝难剿灭。湖南则贪黩之吏，抑价平粜，奸民李沅发遂揭竿而起。桂平富民韦正宝以家悬登仕郎门匾，屡遭差役讹诈，愤甚，亦倡乱，僭称王。故永昌、新宁之间，嚣然不靖。洪秀全方起事於金田村，阴与联络，声势日盛。县令贾某知其不轨，将为大患，诱而擒之，并搜获逆书数卷，入教名册十九本，白状大府，请治其党。时桂抚郑梦白中丞祖琛高谈镇静，自诩慈祥，每杀一人，诵佛三日，得贾禀，踌躇不能决。贾曰：「秀全耳目甚众，公视其罪可杀即杀之，不可则不如释之。若久系狱中，防不胜防，某等性命不足惜，如城池百姓何？」郑曰：「穷治株连，人命至重，宜即释之。」贾叹曰：「购捕经年，释之顷刻，此所谓纵虎入山为患无已也。」秀全既出，自以岁值道光丁未，适应红羊之劫，造具火器，反志益坚，始与官兵为难矣。

粤寇至苏，颇肆杀戮，而又诛求无艺。越三日，榜安民示於城门，纸色黄，字大盈寸，作宋体，上书太平天国某王部下某某统带等字样，其式略如羽士焚化之天表，四周饰以双龙彩边。统带见民心渐定，迁徙者日少，遂一变其初衷，驭下以严，有不守纪律者，许人民驰告，讯实正法，然卒无敢往言者。

玄妙观羽士某以观旁多积尸，一日晨起，持锄赴文笔塔後瘗之，为巡逻者所见，诘之，具以告，乃嗤曰：「老蛮子，好无理。（口咎）们替天行道，使死者归净土，早登极乐世界，尔乃违上帝旨，作妇女态耶。」即挥刃杀羽士，复脔割其肉，大啸而去。

秀全恒喜以魏武帝横槊赋诗自况，尝自撰楹联曰：「先主本仁慈，恨兹污吏贪官，断送六七王统绪；藐躬实惭德，望尔谋臣战将，重新十八省江山。」其正殿联曰：「维皇大德曰生，用夏变夷，待驱欧美非澳四洲人，归我版图一乃统；於文止戈为武，拨乱反正，尽没蓝白红黄八旗籍，列诸藩服万斯年。」其寝殿联曰：「马上得之，马上治之，造亿万年太平天国於弓刀锋谪之间，斯诚健者；东面而征，西面而征，救廿一省无罪良民於水火倒悬之会，是曰仁人。」或曰：「寝殿联为李秀成所儗，正殿联乃秀全自撰也。」时西人颇有助秀全者，洎见此联，遂成仇敌。

咸丰戊午，翼王石达开率众至杭，曾宣布求贤诏一篇，其文曰：「为招集贤才兴汉灭满以伸大义事。照得胡虏二百年，岂容而污汉家之土；英雄十八省，何勿尽洗夷尘之羞。慨自朱家之大纲不振，白山之小丑无良，三桂求援以揖外盗，八旗乘衅以入中邦。遂尔窃据我土地，毁乱我冠裳，改易我制服，败坏我伦常。薙发薙须，污我尧舜禹汤之貌；卖官卖爵，屈我伊周孔孟之徒。逼堂堂大国之英雄豪杰，俯首而拜夷人为君；合赫赫中原之子女玉帛，腆颜而惟胡虏是贡。为耻已甚，流祸无穷。有人气者理应切齿，怀公愤者益当密心。兹幸我真主代天除暴，翼王伐罪救民，求贤若渴，倚士为宾。凡多才多艺之俦，乃文乃武之侣，断不吝惜爵赏，从未埋没贤才。倘使兵卒尽力，何惧鞑子难诛。江南腾有王气，浙东岂无名贤。我国家适当戊午之年，克复杭州，尔庶士夙抱未伸之志，曷出茅庐。为此特行晓谕，仰尔一体士民，共知拱手事夷，是吾耻也。甘心忘汉，於心安乎？文天祥决不降虏，岳武穆誓必诛金，前哲堪羡，後辈当兴。从此龙起南阳，共挽红羊之劫；定教鹿逐北虏，惊散赤狗之羣。绥我士子，驱彼旗丁。胡妖既洗夫闽浙，义师再揭夫幽燕。又况尔省素称胜地，代产名流，三江毓秀，八川佑灵。我愧无能，未兴雕龙於八斗；人当有知，盍庆司马之三升。请抒宏愿，援救苍生。天下事苟可有为，个中人又何疑焉？若复甘心自弃，裹足不前，试思臣事胡种，何以对我汉人？倘其恢复旧业，大丈夫共快鼎革之心；勉建新猷，小将军敢歼咸丰之首。吴越王尚有生气，钱塘江不屈死虏。勳业壮河山之色，岂不休哉；姓名争史册之光，何其盛也！特此布告，咸使闻知。」

达开又有答曾文正公招降七律五章，其一云：「曾摘芹香入泮宫，更探桂蕊趁西风。少年落拓云中鹤，陈迹飘零雪里鸿。声价敢云空冀北，文章今已遍江东。儒林异代应知我，只合名山一卷终。」其二云：「不策天人在庙堂，生惭名位掩文章。清时将相无专例，末造乾坤有主张。况复仕途多幻境，几何苦海少懽场。那如着作千秋业，宇宙长流一瓣香。」其三云：「扬鞭慷慨莅中原，不为仇讐不为恩。只觉苍天方愦愦，莫凭赤手拯元元。三年揽辔悲羸马，万众梯山似病猿。吾志未酬人已苦，东南到处有啼痕。」其四云：「若个将材同衞、霍，几人佐命等萧、曹？男儿欲画麒麟阁，早夜当娴虎豹韬。满眼山河增历数，到头功业属英豪。每看一代风云会，济济从龙毕竟高。」其五云：「大帝勳华多颂美，皇王家世尽洪蒙。贾人居货移神鼎，亭长还乡唱《大风》。起自匹夫方见异，遇非天子不为隆。醴泉芝草无根脉，刘裕当年田舍翁。」盖文正当时以文学名，且以名儒自负，故诗中似讥似劝也。又有题壁诗一章云：「大盗亦有道，诗书所不屑。黄金若粪土，肝胆确如铁。策马渡悬岩，弯弓射明月。人头作酒杯，饮尽仇雠血。」其他若李世贤、冯云山、韦昌辉，亦皆能文诗。

傅善祥者，金陵女子也，容华媚冶，畅晓文词。粤寇破金陵，傅被掳在东王府。秀清悦其色，复爱其才，大加宠任，官以女丞相。一日醉，触秀清怒，罚荷校中庭。傅深自悔，因取秀清旧贻金条脱一双，解自着红罗诃黎子裹之，遗人还秀清，并附书曰：「殿左女丞相臣妾傅善祥，诚惶诚恐，死罪死罪，上书东王殿下。窃以臣妾遭逢高厚，福薄灾生，醉後失检，出言无状，冒犯於王。王赐臣妾死，妾何敢爱其死。今乃曲赐矜全，不加诛戮，仅予荷校，聊示薄罚。臣妾再生，实王所赐，犬马有知，能无感激。惟是臣妾自获罪以来，五中忧惧，神思惝恍，如失魂魄，藐兹孱弱，断难久存。蒲柳之质，虽见宥於风霜；蝼蚁之命，究莫保於旦暮。在臣妾猥以女流，忝叨异数，平章巾帼，宅揆绮罗，荣幸已极，死复何憾。但念未列妃嫔之队，而宠逾粉黛三千；特膺宰辅之权，而报乏涓埃万一。怅对玉葭，难倚托於今世；愿求环草，当衔结於来生。金条脱一双，王所嘉赉，临死遣使上缴，裹以红罗诃黎子，亵服不恭，藉寓亲爱。倘王异日垂念微劳，见物如见臣妾可也。伏惟起居万福，珍摄千金，不尽欲言，祈赐省览焉。」秀清循诵再四，摩弄二物，大不忍，急躧屣出。见傅荷校垂泪，即命脱其校。傅伏谢，掖之入，自是而优礼有加焉。

秀成工翰墨，喜亲文士。既据苏州，常於月夜泛舟虎邱，引杯觅句。有《感事》二律云：「举觞对客且挥毫，逐鹿中原亦自豪。湖上月明青箬笠，帐中霜冷赫连刀。英雄自古披肝胆，志士何尝惜羽毛。我欲乘风归去也，卿云横亘斗牛高。」「鼙鼓轩轩动未休，关心楚尾与吴头。岂知剑气升腾後，犹是胡尘扰攘秋。万里江山多筑垒，百年身世独登楼。匹夫自有兴亡责，肯把功名付水流！」

洪大全以事败被絷，献俘京师，途中题词云：「寄身虎口运筹工，恨贼徒不识英雄，漫将金锁绾飞鸿。几时生羽翼，万里御长风？一事无成人渐老，壮怀要问天公。六韬三略总成空。哥哥行不得，泪洒杜鹃红。」

又有曰陈金刚者，既破广西贺县，以李氏宗祠为府第，门前署联云：「王者命自天，谁敢化蛇当道，英雄居此地，何妨扪蝨谈兵。」

粤寇以内讧而败，试观达开《我朝伤内祸》一诗，可想见之。诗云：「我朝伤内祸，嗟哉中心悲。忆昔诸豪流，并逐秦鹿驰。三户必亡秦，秦运朝露危。相与建大策，用以张四维。日月丽中天，重光会有时。天意讵易测，人事真难知。一朝杯酒间，白刃集殿帏。老夫自何辜，谁料丁乱离。城中少人行，鷄犬无安栖。洞洞血中路，宫禁失光晖。浮云黑惨澹，酸风向面吹。已矣复何言，去去将安归？」

蜀中会匪蜀中会匪，向分三级，而各以牌名别之。有所谓刘备牌者，其人皆渠魁也。次为关帝牌，则战士属之。又次曰张飞牌，则尽娈童矣。

大刀会及小刀会光绪丁酉，大刀会头目刘士端、彭桂林、赵天吉等愤耶稣教徒之跋扈，集党毁山东衮州府之耶稣教堂，戕德教士二人。大刀会者，亦白莲会之分支。首谋就擒。德人藉口租胶州湾，复由政府偿恤费银二万四千两，赔筑教堂费银六万六千两，胶州湾租借期为九十九年，兼让以胶州至济南之铁道敷设权，沿铁道之鑛山并准其开掘。

後又有小刀会者，亦白莲会之分支也。以德占胶州为名，藉口御侮，希图起事。游勇马贼，所至啸聚，四出劫掠。致书德军，约期与战。德人电京师总理衙门，政府大惊，急命山东巡抚严防，後亦无事。

盖白莲会之徒，向只与政府抗，自耶稣教案起而反抗洋人，遂肇义和团之乱。庚子，义和团起事。义和团亦白莲会之支流，号称能以念诵咒语避礮弹，以传习拳棒为宗旨，旗帜有「扶清灭洋」等语。蔓延於山东、直隶各地，毁耶稣教堂，虐杀耶稣教徒。其在京者，则围困使馆。八国联军入援，事後政府赔各国兵费，至四亿五千万两之钜。

锅匪光绪时，天津土棍之多，甲於各省，市井游民同居夥食，称锅夥，自称曰混混儿，又曰混星子，结党成羣，愍不畏死。津地鬬殴，谓之打羣架，每呼朋引类，人亦乐为之効劳，曰充光棍。甚至执持刀械，恣意逞凶，为害闾阎，莫此为甚。如被获到案，颇能熬刑，数百笞楚，气不少吁，口不求饶，面不更色，不如是则谓之摘跟兜。曾由当道奏准，严定条例，就地正法，乃将锅匪罗仲义、冯春华、魏洛先後处决，又将张庆和、丁乐然立笼站毙，此风因以稍戢。

何镜人为秘密党魁何镜人，相者也。尝以术游苏杭间，奔走达官贵人之门。然好作奇语，有中有不中，以是为人所称，其被辱者，亦数数见也。杭州旗营有某员求补佐领，贿将军，将军将许之。何阴知其事，见某，某问之曰：「吾於相当得佐领否？」何曰：「不定。若能馈我如将军之数，可必得。」某怒斥之，何大笑去。因某道谒将军，将军问寿，曰：「福寿两全。虽然，近有小厄，恐致颠踬。当有人进意外财，不取可免，取之必困。」将军自审无他，或佐领事耶，即却某贿。某闻而大恨，然无如何也。

抚军某贪婪无厌，其爱姬某失金簪，何适至，乃使视盗。视家人遍，无语，问之，则曰：「不便言。」抚军大疑，固问之，则曰：「事由大人，乃不自知耶？」问故，则曰：「大人卖某缺得若干，卖某差得若干，冥判以家财准折。此区区者，其见端，恐藏库金银尚有不翼而飞之日耳。」抚军怒且骇，即絷何，将囚之。明日，库吏报大亡其财，贼来无声，去无踪，且不知何时也。抚军大骇，疑何与盗通，或知之，召而诘焉。何曰：「此管库者妄言耳。时未至，何急急乃尔！」即偕抚军往视之，果无恙。问众人，皆云：「晨果空，顷乃复实，如幻术焉。」阅毕，抚军出，何乘间逸去，抚军亦不敢更穷究。阅三日，库藏又空，抚军亲视之，信。何仍出入闤闠间，抚军欲捕之，而调任之旨下，所失皆私藏，事遂已。

何终岁居杭之城南古庙，庙有老儒，锺姓，长年授徒其间。相处虽久，出入一点首而已，未尝有往来也。卢龙范三，以技勇豪者也，苏州某公子师事之。公子年少好事，一日，范他出，忽柬招赴会者，其地为去城二十里之荒野，公子讶之。范归，以问焉，范枝梧其辞。公子请从，范不可，固请，则曰：「会中禁外人甚严，若往，有不测之祸。」公子请入会，范曰：「此非有身家者所宜。且公子即入会，亦必不能守规律，他日事发，祸仅一身，犹幸也。公子毋以一时之兴而自陷。」公子乃止。及期，阴侦之，所约地，一森林也，纵广可数里，蓊郁阴翳。至林侧，见往来者多，每一人入，辄有要者，举手按鼻，来人则举左手按右肩答之，因趋入。顷之，范至，公子踵其後，如式以入。范回顾，见公子，颜色陡变。公子仍无言，从以入。时林中已辟地，广数亩，张布幕，众围立以待，俱相顾莫敢声。中三座，空无人。一小时许，林外有马蹄得得声，有三人者趋而入，前行者为六十余老妇，荆素不华，从其後者，何与锺姓老儒也。妇中座，何、锺左右座。坐定，妇回顾，问有新入会者否，速偕介绍者自投，不尔，当以火枣奉客。於是座中起立自白者十数人，公子不觉亦起立。妇问介绍人，指范以对。范至此，亦勉应之，然心极怅恨，不觉形於色。何在左座觉之，顾老妇语，所操非中非外，殆不可解，老妇若相驳诘者。须臾，锺亦前助何语，良久，声至低，不可闻。老妇颐指示意，即有人趋前，手布袋，冒公子首，即负以去，公子不敢拒。负者曲折走林中，至一地，乃释手。公子身首被束缚，不得自由。约一时许，忽马蹄声人声喧嚣，格鬬声并起，俄而更闻枪声十数发。已而声止，即有数人趋前，羣牵公子，黑暗中亦不知在何许，惟闻有人叱曰：「贼党，速以尔姓名及尔党魁姓名来告。今败，皆为我辈擒，肯自陈，当贷尔死。」公子念范言果应矣，将如之何，乃力持不答。旋闻上座者怒曰：「贼如此，非用大刑不可。」即闻锁链掷地，声铿然，公子仍无言。须臾，复有人近前，手铁器薄肩背，摩挲如欲击者，其凉彻心，公子仍力持之。更炊许，始解缚，令就坐，则会场未散，座客犹向时人也。遥见老妇左右顾，微语曰：「斯人尚可用。」顾范，亦若有喜色然。於时新入会者十数，人给布一方，其上字体蜿蜒，有类符篆，公子受之，盖入会证书也。授讫，中座三人皆起，迭向大众演说，悉以安分守规为会中尽义务为宗旨。演说毕，众散，范送公子归，谆嘱无漏言，公子应之，私询范以老妇为谁，曰：「太平天国时某王妃，今为东南三省正龙头，何、锺皆其副也。」自是有会，公子辄往。

一日，范言将有大会，审讯某当被劫案於西湖某地，公子欣然偕范往。某当被劫之际，尝报官，官不能得盗，一月前事也，公子固知之。及往，则魁格奇伟一壮士，铁索琅铛，系之以夹。初犹抗辩不承，已而示以证，遂不能遁。须臾，即有少妇出，抱壮士大哭，殆其妻也。已而解壮士缚，仍延之上座，陈酒肴，演戏剧，众人尽欢豪饮，如无事者，自老妇、锺、何以及诸头目，迭为宾主。至第三日剧散，筵罢，众忽宣言某兄弟吉时至矣。壮士至此，亦面惨无一言。众指一室，壮士趋入，两人从之。须臾，少妇衰絰而来，则棺殓已毕，不知其致死之术也。寻复曳数人至阶下，笞数百，流血滂沱，问异日知儆否，应之，乃释。

年余，公子渐不谨於言。一日，范来索证书云：「党魁以公子不能守秘密，命斥出会。」公子欲勿予，范曰：「党规，不退证书者死。」乃予之，自是遂绝。公子之夫人，何所媒也，公子姊嫁浙人，有甥尝从锺读书，故识二人者，不虞皆秘密社会之魁率也。其党员，官僚仆隶皆有之，盖多为侦探者。凡东南官吏，实缺自大令以上，职衔自四品以上，至少皆有一二人羼迹其间，或为仆圉，或为幕友，或即其本身，以是能行其恐吓眩惑、神出鬼没之手段，而星卜命相尤灵。然於平民，则颇有保障之功，即富商大贾，无号令而擅侵之者，为首死，余皆重责。某当之案，其一例也。是皆公子事後为人言者。自公子出会後，不数月，何、锺皆相继他往，莫知所向，范乃授徒於姑苏。王大汉为秘密会中人宣统庚戌三月，长沙饥民焚抚署，首祸者为王大汉。当饥民麕集抚署时，有大汉以锯截署前旗柱，柱折，衞兵枪击之，避去。方寻觅间，第二柱又折矣。旋有人挟煤油两箱，一跃登屋瓦，众譁曰：「是即截旗竿之大汉也。」衞兵复以枪击之，不能中。第见大汉以手辟贮油器，以足拨屋瓦，须臾，火焰焰上腾。於是无赖乘隙而逞，喊声大作，如鼎沸矣。方纷扰间，长沙中学火起，已而中路师范学堂又火，关署又火，自五时至八时，城内外无非火者。事後，询起火状，皆曰：「有大汉挟煤油登屋为之也。」惟至中路师范学堂时，先驱人出，曰：「吾将行事。」问若为谁，曰：「吾王大汉也。」翌日傍午，益阳复有焚署毁学事，居民亦见有大汉挟油登屋，悉如长沙时状。抚署及长沙中学屋檐高三丈，关署且四丈，乃能挟油一跃而登，世岂真有剑侠其人哉？益阳去省城二百里，而来往神速，出入无阻，何其神欤！

当长沙火四起时，优级某生登天然台，品茗了望。俄有後至者四人，状甚伟岸，操北音，异之，就与语，中有大汉曰：「放火者我也。吾辈应川中某聘，道经此，见饥民嗷嗷，贪吏置弗问，因不平，欲烧杀数辈以快意耳。而湘人怯且贪，多事抢劫，无足为，行且去之。君有心人，盍偕行。天下且大乱，丈夫当有所建树，无自囿也。」因出印布如掌，欲令署名，某愕然不知所对。大汉笑之，旋自去。大汉者，盖亦秘密会中人也。

青帽党上海有青帽党者，人家有庆吊事，必结党勒索，不遂其欲，则设法以损害之，有放水灯、竪烟铳诸名目。强者或能幸免，弱者则忍气吞声，虽受其害，犹畏其报复，而噤不敢言也。

拆白党拆白党，上海有之，有男党，有女党。盖无业之人，结合而成团体，以诈欺取财物，男骗女，女骗男。以所骗者皆富贵之人，故无不盛妆自炫，使其不疑。其始以甘言厚币诱之，稍不遂意，则继之以横暴。盖与在官人役通同一气，始能有恃而无恐。且男党多於女党者，则以妇女知识恒较男子为低下，易受欺骗，见有薰香剃面美如冠玉之少年，谄笑逢迎，初诱以卑靡之辞，继被以内媚之术，挟其种种魔力以摄之，自无不入其彀中，而倾吐肝胆，愿共生死也。

党亦有魁。入其党者，授以吊膀子 「 男女相悦，眉目传情以相挑逗之谓也。其有由於一方面之挑逗，而一方面不表赞同者，则谓之吊不上，亦曰吊弗着。」 之秘诀，并为代制衣饰。既得彩， 「 骗钱到手之谓也。」 合母金子金以归偿，即充党中公款。

拆白之名，不易索解。或曰，拆者，拆梢 「 以非法之举动，恐吓之手段，借端生事，勒索财物之谓也。」 也。白 「 有无所有之义，如空白、曳白是也。」 者，不名一钱，如专以白用白吃为事也。或曰，拆白当作擦白解，盖若辈者虽金玉其外，而实败絮其中，有如以药粉施之於金属器皿，而磨擦使白也。或曰，拆白当作拆败解，盖妇女既为所愚，久之必至家破名裂，而一败涂地不可收拾也。

庄天吊曰：拆白党员，有老者、少者，外似诚朴者，貌类少女者，饰为小滑头者，形似乡愚者。更有专任侦探之役，或通衢，或戏馆，或花园，见有妇女衣服灿烂，珍饰满头，望而知为大家闺秀者，及其出也，乃潜尾其後而踪迹之。姓也，名也，其天或父为官为商也，自身之有无私财也，一一侦探而笔录之，归而报告其魁。其魁又必自往探之，俟其出而端详再三，然後定其相当之配偶。其人而为半老徐娘也，则引诱之者须中年。若为二八少女，则亦以青年当其任。且必察其神色，度其性情，或喜风流，或好诚实，均须先事注意，以投其所好。探察既竟，然後遴选一色色相当之党员，告以地址，授以机宜。此党员既奉令，即修饰头面，更换衣履，潜至目的地之旁近，往返侦察，相机行事。及其出也，东亦东之，西亦西之，看戏也随其後，游园也距其踪，甚至尔车亦车，尔马亦马。是时妇女见此美而且艳、富而且贵之少年追随左右，自必眉语目送，色授魂与，其不坠入十八劫之地狱者几希矣。

拆白党有部长一人，党员则无定额。惟党纲限制颇严，入党者须具下列之资格。一，面目清秀，身无残疾者。二，语言灵活，遇事机警者。三，世情熟习，交游广阔，并洞悉沪地情形者。四，年在四十以下十六以上者。五，有二人以上之介绍，入党後设誓不负党义者。迨入党以後，又有限制条件。一，须听部长指挥，不得违抗命令。二，不吊寡妇。三，无钱不吊。四，不许两人同犯一妇。五，攫取财物，须出妇女自愿，不许私自偷窃。六，所得财物，须提八成归公，以备失事後之费用，与夫党中制办各种衣物及各党员初入手时之公费，其余两成准给本人收领。七，不准吞没所得之财物，犯者逐出党外，并以私法惩处之。八，不得泄漏党务。

银婆会广州有银婆会，以南海沙头堡为甚。堡有六乡，乡之老妇有夫死不嫁者，有嫁後与夫离异者，有不嫁人而嫁鬼者，乃集资设会，曰银婆会。入会之银，多者五十两，次则三十两、二十两、十两、五两。凡少妇闺女，皆为银婆所招致。会有书记，以男子司之，月之五、十为会期，老妇开会。人之需银甚急者，即向会中借用之。银币一圆，每期收息银一角，以五十期收清本息，不得蒂欠。如本期十分窘迫，无法交还者，可将息作本，息上认息，展限一期。若下期再不还，则用最酷手段以勒索之。

又有一法，凡欠银者，但将上期本息交会，随时又可借回。且若辈设会最多，会期亦密，借甲还乙，借乙还丙，辗转相借，腾挪亦易。有某村坊每月开会至三十余次，而乡里土豪辄藉言保护会场，抽收陋规，开会一次，必收费数圆。盖若辈皆厕身於绅董衿耆之列，而为邻里所畏服者，故能为会中包追欠款，坐享其肥。愚民因受此会逼勒，卖妻、鬻子、服毒、投海以死者，每乡岁以十数计，至可悯也。