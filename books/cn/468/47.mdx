---
---
---
title: 性理类
---



诸儒学派之总纲国初讲学诸家，容城孙奇逢、余姚黄宗羲号称南北大师。奇逢交定兴鹿忠节公继善为讲友，宗羲奉山阴刘忠正公宗周为本师，皆受王守仁姚江之传。盩厔李顒起自布衣，安贫乐道，以理学倡导关中，与奇逢、宗羲相鼎足，其学亦出於姚江。嘉定陆世仪、桐乡张履祥皆蕺山弟子，独无门户之见。南丰谢文洊亦先姚江而後程、朱。睢州汤文正公斌源出夏峯，而能持新安、金谿之平。安溪李文贞公光地、平湖陆清献公陇其、江阴杨文定公名时、无锡高愈顾枢、宝应王懋竑及闽中、广东、山左、山右诸学派，则一以程、朱为宗。至八旗儒臣之以理学称者，则简仪亲王德沛其最着也。

夏峯学派孙奇逢，字启泰，号锺元。少倜傥，好奇节。明万历庚子举人。顺治乙酉，以国子祭酒徵，盖祭酒薛所蕴谓其学行可比元之许衡、吴澄而荐之也。有司敦趣，固辞。移居新乡之夏峯村，潜心濂洛之学，家庭雍睦。慕苏门百泉之胜，为宋邵康节、元姚枢、许衡诸人讲学之所，遂渡河家焉。水部郎马光裕奉以夏峯田卢，乃率子弟躬耕，四方来学之愿留者，亦授田使耕，所居成聚矣。

奇逢幼当梁溪、吉水讲学都门之日，与鹿忠节公交修默证，以圣贤相期许。忠节既殉难，独任斯运者四十余年。两朝徵聘十一次，坚卧不起，居夏峯二十五年而卒，年九十有二。天下咸称为孙徵君，又称为夏峯先生，或曰苏门先生。其学宗明之王阳明，而归本於慎独，人无贤愚，莫不导之为善，盖孟子所谓天民也。尝言喜怒哀乐中节，视听言动合礼，子臣弟友合分，此终身行之不尽者。弟子甚众，而新安魏一鳌、清苑高镐、范阳耿极、登封耿介、雎州汤文正公斌为尤着。奇逢命一鳌辑《北学编》，文正辑《洛学编》，自着《理学宗传表》，以周、程、张、邵、朱、陆、薛、王及罗念庵、顾泾阳为十一子，别为《诸儒考》附之，盖独出己见，非依榜旧闻者比也。弟子中有漆士昌者，江陵人，尝补《理学宗传》，列奇逢於顾宪成後，为古今第十二人。虽儒者不以其说为然，而苏门教泽入人之深，门弟子信从之笃，亦可见矣。

梨洲学派黄宗羲，字太冲，明御史忠端公尊素长子。山阴刘忠正公宗周倡道蕺山，奉忠端遗命，从之游。是时越中承海门周氏之绪余，援儒入释，石梁陶奭龄为之魁，姚江之绪大坏，宗羲力摧其说，学者称梨洲先生。明亡，养母不仕。尝谓明代讲学，袭语录之糟粕，不以《六经》为根柢。又谓问学者必先穷经，经术所以经世，必兼读史，史学明而後不为迂儒。又谓读书不多，无以证理之变化，多而不求於心，则为俗学。生徒甚盛，鄞陈赤衷、董允蹈、慈谿郑性、山阳杨开沅以及陈锡嘏、仇兆鳌、万斯大、斯同昆季，皆出其门。所着《明儒学案》六十二卷，三百年儒林之薮也。又尝论文，以为唐以前句短，唐以後句长，唐以前字华，唐以後字质，唐以前如高山深谷，唐以後如平原旷野，故自唐以後为一大变，然而文之美恶不与焉，其所变者辞，所不变者千古如一日也。生平为文，不名一家，晚年爱谢皋羽文，则以所处之地同耳。

二曲学派李顒，字中孚。不求仕进，於山中筑一土室居之，自署二曲土室病夫，以水曲曰盩，山曲曰厔，取所籍县名之义也。学者称二曲先生。尝读横渠、蓝田之书，慨然有修明关学意，勤於诲诱，从游者日多。论学以自新改过为极则，又谓《大学》明德与良知无分，学者当先观象山、慈湖、白沙之书，阐明心性，然後取二程、朱子以及康斋、敬轩、泾阳、整庵之书以身践履之，则其趣颇近乎姚江。与富平李因笃、郿李柏称「关中三李」。後鄠县王心敬作《关学编》以传之。

柏，字雪木，自号太白山人。初为诸生，及母卒，遂弃冠服，入太白山，率家人力耕，刻苦为学。家故贫，历兵盗水旱，滋益困。自富平李子德被徵至京师，数称柏贤，人始有知之者。或欲周之，而柏虽难为衣食，尝一日两粥，半月食无盐，时时忍饿默坐，间临水把钓，夷然不屑也。自诵曰：「贫贱在我，实有其门。出我门死，入我门存。」又曰：「牛被绣，鸾刀就。」又曰：「古之人有七日不火食者，有三旬九餐者，有食木子、橡栗者，有屑榆者，有一日长坐者，有餐毡啮雪十九年者，盖有主於中，不动於外，抱节死义，不忘沟壑也。」

关学倡於明冯从吾，国初，华州白焕彩，同州党湛，蒲城王化泰诸人相与切（石靡），或步访二曲於盩屋，或迎二曲主其家，执弟子礼。焕彩有关中文献之目，湛与化泰亦有名於时。武功有冯云程，康锡吕，张承烈，同州有李士璸，张弭，朝邑有王建常，关独可，咸宁有罗魁，韩城有程良受，蒲城有宁维垣，邠州有王吉相，淳化有宋振麟，皆笃志励学，得知行合一之旨。至乾隆时，则有武功孙景烈，亦能接关中学者之传。

桴亭学派陆世仪，字道威。明亡，凿池十亩，筑亭其中，不通宾客，自号桴亭。少从蕺山讲学，与同里陈瑚、盛敬、江士韶相约为迁善改过之学。虑惊世骇俗，深自韬晦，於近代讲学家最为笃实，人称为「嘉定四先生」。世仪尝曰：「天下无讲学之人，此世道之衰，天下皆讲学之人，亦世道之衰。嘉、隆间书院徧天下，呼朋引类，动辄千人，附影逐声，废时失事，甚有借以行其私者，此所谓处士横议也。」其於薛敬宣、吴康斋、胡敬斋、陈白沙、王阳明诸儒，皆有评论，後儒以为允，大旨以不立门户为主。全祖望谓孙夏峯、黄梨洲、李二曲皆以儒名，而桴亭少知者，及读其书，而始叹其学之粹也。着有《思辨录辑要》三十五卷。诗才甚清，惜全藁不传。

杨园学派张履祥，字考夫。居桐乡之杨园，学者称杨园先生。幼孤，母口受四子书，曰：「孔孟只两家无父儿也。」後受业於蕺山，闻慎独之说，晚乃肆力紫阳。当时东南文社各立门户，履祥退然如不胜，惟与同里颜统、钱寅以文行相砥砺，继与海盐何汝霖、凌克贞切磋讲习，益务躬行。尝谓人多读书则识进，且能自见瑕疵，故终身都无足处。又曰：「稼穑者，治生之大端也。务稼穑，则无求於人，而廉耻立。不妄取於人，而礼让兴。廉耻立，礼让兴，然後风俗淳懿，而古道可复。」因着《补农书》以劝其子弟。朱竹垞曰：「考夫讲学，一以鹿洞为宗，仁宅义根，言规行矩，间作诗，不沿安乐窝头巾语也。」着有《杨园备忘录》三十四卷。

程山学派谢文洊，字约斋，号秋水，明诸生。先读龙溪王氏书，复读阳明书，自信益笃。年四十，会讲於新城之神童峯。有王圣瑞者，力攻阳明，文洊与争辩累日，为所动，取罗钦顺《困知记》读之，始一意程、朱。辟程山学舍於城西，名其堂曰尊洛。着《大学中庸切己录》，发明张子主敬之旨。其《程山十则》，亦以躬行实践为主。时宁都魏祥等称「易堂九子」，节行文章为当时所重。星子宋之盛等称「髻山七子」，亦以节概名。而文洊独反己闇修，务求自得。之盛过访，文洊遂邀魏禧、彭任会於程山，讲学旬余。於是皆推文洊，谓其笃躬行，识道本。及门甘京、封濬危、龙光、曾日都、汤其仁、黄熙，时号「程山六君子」，故西江言理学者，必首推文洊。康熙辛酉卒，门人黄熙等传其所着焉。

睢州学派汤斌，字孔伯，号潜庵。少读宋儒书，喜陆子，以清苦励学。顺治壬辰进士，授翰林院编修，出为陕西潼关道副使。时朝邑雷子霖以理学显，治事之暇，时时造其庐以志景慕。丁父忧，授徒自给，旋受业於孙夏峯。其生平论学，颇宗阳明，然能持朱、陆之平，以刻励讲求实用为主，无阳明杳冥放荡之弊。康熙己未，召试博学宏词，授侍讲，与修《明史》，疏请顺治甲申、乙酉以前抗拒本朝临危致命诸臣，皆据事直书，圣祖嘉与，颁之史馆为成命，由是明季诸义烈皆得表彰。後官至工部尚书。临终，戒其子溥曰：「孟子言乍见孺子，皆有怵惕恻隐之心，尔等当养此真心，禀至性，求实理，否则习为乡愿，无益也。」又曰：「吾数月来，心无一綫放逸，得力深於平时。」可想见其克己之功矣。乾隆丙辰，追諡文正。同时登封耿介、上蔡张沐并有志操，学者称为「中州三大儒」。

安溪学派理学有相业者，魏文毅公裔介外，推安溪李文贞公光地、高安朱文端公轼。文贞，字晋卿，一字厚庵，官至文渊阁大学士，笃信程、朱之说。其注解《正蒙》二卷，疏通证明，多所阐发，於先儒异同之处，尤能别白是非。《性理大全》一书，明胡广等所采宋儒之说，凡一百二十家，其中撷录原书，自为部帙者九种，捃摭羣言，分门编纂者十三类，太抵襞积成书，未能於道学源流真有鉴别，圣祖特诏儒臣删为《性理精义》，皆文贞承旨纂修。门下士江阴杨文定公名时、漳浦蔡文勤公世远，并以理学着名，文端最称美之，盖同调也。仪封张清恪公伯行讲明正学，为天下第一清官。为江苏巡抚时，与两江总督噶礼讼，祸几不测。圣祖忽罢礼，复清恪官，文贞实阴赞之，亦可见其沆瀣一气矣。

平湖学派陆陇其，字稼书。少即有志圣贤，不肯碌碌。既长，博观先儒语录，尤斥阳明致良知之说。且曰：「白沙、阳明之病，今世学者知之。至於泾阳前选，偏於主静，虽本宗朱紫阳，终近禅学，亦弗足尚。」於是专以朱子为宗，异於朱子即谓为异端，判别区轸，不敢出入也。康熙庚戌，成进士，释褐为嘉定知县，将赴官，为铭以自警曰：「生者待汝养，死者待汝葬，天下後世待汝治，尔毋或轻尔身，以殉无穷之慾，而丧厥志。」旋因盗案落职。工部主事吴元起举应己未博学宏词科，其荐牍中有云：「理学深醇，久入程、朱之室；文章宏博，复登韩、柳之堂。」当时谓非虚誉。未及试，奔父丧归。後官监察御史。壬申卒。着有《四书大全》、《三鱼堂文集》、《问学录》等书十余种。乾隆初元，追諡清献。江阴学派杨名时，字宾实，一字凝斋。官至礼部尚书，卒諡文定。少有志圣学，为文章原本经训。康熙辛未，成进士，出李文贞公光地门。及入翰林，遂朝夕相从问学。方望溪侍郎苞与文贞辨析经义，常自日昃至夜中。文定端坐如植，言不及，终无言。及同直南书房，侍郎久与居，乃知其於文贞所讲授者，笃信力行，而凡古圣贤相传性命之旨要，皆能探其所以然，故能忠诚耿着，夷险一节，为世完人。其督云贵时，以受人诬奏落职，部议拟斩监候，而文定篝火治《诗》、《礼》，坦然如平时。狱词上，世宗特旨宽免。留滇七年，讲学不少倦。乾隆初元，以礼部尚书入教皇子，兼国子监祭，酒荐宁化雷翠亭副宪鋐、安谿官献瑶、南靖庄亨阳、无锡蔡德音等七人为助教，都下号为「四贤五君子」。未几卒。所着有《杨氏全书》。侍郎在都时，尝与蔡文勤公世远太息人才之难，计数朋辈，如杨宾实、陈沧洲，後生中尚未见坚然可信其几及者，况在古人。文勤曰：「吾门雷生， 「 即鋐七助教之一。」 乃後起之宾实也。」又歙县程晋芳《正学论》曰：「国朝以来有三大儒，曰汤文正公斌，陆清献公陇其，杨文定公名时。清献之立朝治人，可以无憾，所微惜者，攻陆、王太过，犹有讲学习气。若潜庵、宾实，则昭昭与日月并行，玉粹金坚，吾无间然矣。」

江阴有徐世沐者，字尔瀚，号青牧。笃信朱子，切己反求，务有益於身心，虚怀抑志，不敢自是，至耄年如一日。少年犹及交太仓陆桴亭、无锡高汇旃、武进马一庵，往来论学无虚日。关中李二曲南游，世沐与深谈久之。二曲曰：「子学笃而行未广。」答曰：「先生行高而学未醇。」其不苟同多类此。晚年，随子入都，闭户读书，日有记注。仇沧柱见而惊叹，扬言於众，由是文贞、清献亟与订交。所着书曰《惜阴录》，大旨以为圣贤之学即知即行，若知而不行，虽读尽《十三经》、《二十一史》，徒敝精神，其光阴可惜也。卒年八十有三。疾革，召老友陈克艰与诀，遗命勿作佛事，息心端坐而逝。克艰与世沐同里同学。继之者，文定也。

无锡学派明万历时，无锡顾端文公宪成、高忠宪公攀龙讲学东南，修宋杨时东林书院，恪遵程朱教法，力辟姚江无善无恶之说，有功於世，别为东林学派。一时名人先被权阉魏忠贤之难，後为马士英、阮大铖所排，困苦亦最甚。忠宪从子世泰，字汇旃，笃守家学，葺道南祠、丽泽堂於梁溪，与从子愈等讲习其中。祁州刁包闻声谒之，往返论学，尤莫逆，学者有「南梁北祁」之称。歙人汪学圣所学近禅，两至东林，乃大悟前失。其乡人汪知默、陈二典、胡渊、朱宏、吴慎、施璜、汪燧辈，方讲朱子之学於紫阳书院，因学圣以问业东林，志相得，乃作《紫阳通志录》。陆清献、张清恪皆与友善，若孝感熊文端公赐履，则世泰之徒所成就者矣。

愈，字紫超。十岁，读忠宪遗书，即知向学，谨言行，植身艰苦。尝言士求自立，当自不忘沟壑始。平居体安气和，虽子弟未尝诃责。终日危坐不欠伸，盛暑不裸跣，与人，食不越簋下箸。有忿争者，至其前，辄愧悔。顾栋高从之游，说经娓娓忘倦。所撰《朱子小学注》，乾隆时，侍郎尹会一督学江苏，以小学取士，颁行其书。

顾枢，字所止，一字庸庵，端文公之孙也。明天启中举人。少从忠宪学，明亡，韬形遁迹，不入城市，不赴讲会，惟心体力行而已。於明儒服膺薛、胡，而谓陈、王不免差失。又谓端文主无欲，忠宪主格物，并直接宋儒。同县顾培、张夏、严瑴、宜兴汤之錡亦皆能传东林之学。白田学派王懋竑，字与中。少从叔父式丹学，即自刻励。後与方望溪俄郎交，笃志经史，耻为标榜之习。康熙戊子举乡试，戊戌成进士，官安庆府教授，重建培元书院，以学行造士。语学者曰：「人一号名士，无足取矣。」尝作诗，书诸座右，曰：「长堤溃蚁穴，君子慎其微。生平操持力，不敌一念非。波浪浮天阔，漭漭决四围。内省増叹息，已往安可追。奔马不可驭，磐石不可斡。是非反掌间，铅刀贵一割。我心似寒灰，百念俱利　。颐更塞其端，绝之在由枿。」此可以见其蕴蓄矣。晚年，校定《朱子年谱》，於文集，语类考订尤详，大旨在辨为学次序，以攻阳明之说。着有《白田草堂集》二十四卷。

朱泽澐，字湘陶，号止泉。切磋讲贯，宗朱子，以为孔子以来相传的绪，穷即穷其所存之心，存即存其所穷之理，止是一事。喟然叹曰：「尊德性者，莫如朱子，道问学者，亦莫如朱子矣。」没後，学者以其尝讲道锡山，祀之於东林道南祠。

闽中学派闽中学派，李氏最盛。文贞公之弟光坡，字耜卿，与文贞相与讲贯，着《性论》三篇，辨论理气先後动静，以订近儒之误。又着《三礼述注》六十九卷，以授兄子锺伦。从弟光墺，字广卿；光型，字仪卿，同撰《二李经说》。锺伦子清植有《仪礼纂辑录》。世谓李氏一门能传礼学也。蔡文勤公闻道於文贞，而传道於雷鋐。鋐之学，以仁为归，以敬义为门户，以人情物理为权衡，以《六经》为食饵，以文艺为绅佩，以奖引天下之士为藩墙，而邪正之界，流渐之溃，析之尤精，防之尤密。生平出处，按之於道，盖无一不合者。他如连城李梦箕精进学业，崇尚朱子。子图南能世其学，与文勤讲明修身穷理之要，文勤深重之。而邑人张鹏翼、童能灵皆以学行称。鋐曾言闽江学者，当以鹏翼为冠，孟超然辈行稍後，然读书有识，不为俗学所牵，则後先一揆也。

广东学派广东学派，守陈白沙之旧者，为新会胡方。方，字大灵，所居曰金竹冈，学者称为金竹先生。立志清苦，潜心理学。总督吴兴祚闻其名，招之不出。知州何西池注其《梅花》诗，谓皆寓言讲学，如白沙子之以诗为教也。弟子偶冒不韪，愿就鞭扑，不愿闻其事於胡先生。里中语曰：「可被他人笞，勿使胡君知。他人笞尚可，胡君愧杀我。」其诚之感人如此。督学惠士奇亲往受教，亦不见，乃索所着书与明季梁朝锺文并刻之，名曰《岭南文选》。集中《谒白沙祠》及《白沙子论》，具见渊源所自。後粤中笃学行者，有南海冯成修、劳潼。

山左学派山左学派，自安邱刘原渌笃信朱子之学，集朱子书作《续近思录》，後数十年，昌乐阎循观、潍县姜国霖、刘以贵、韩梦周、德州梁鸿翥、胶州法坤宏犹能守原渌之学。梦周任安徽来安县知县，与山阳任瑷友。梦周与人书曰：「任君体用俱备，有明以来，无此钜儒。」及梦周将北归，瑗语之曰：「山左人多质直，君当接引後进，以续正学。」因作《反经说》以示之。

博野颜元，字易直，一字浑然。其学贯古今，兼体用。尝言尧舜之道在六府三事，周公教士以三物，孔子以四教，非主静专诵读流为禅宗俗学者所可托。於是着《存学》、《存性》、《存治》、《存人》四编以立教，名其居曰习斋，学者因称为习斋先生。肥乡有漳南书院，邑人郝文灿延元往教，三聘始往，为立规制，有文事、武备、经史、艺能等科，从游者数十人。会天大雨，漳水溢，墙垣堂舍悉没，人迹殆绝，元叹曰：「天不欲行吾道也！」乃辞归。又谓张文升曰：「如天不废予，当以七字富天下：垦荒、均田、兴水利。以六字强天下：人皆兵，官皆将。以九字安天下：举人才，正大经，兴礼乐。」

元论学宗阳明，而清克洁悫，自为一家之说。尝谓孟子性善，与孔子性相近习相远意同而语异。时人追味以为知言，又矫後儒心学放恣之弊。徽州姚际恒作《庸言录》，谓周、程、张、朱皆出於禅，其说本於元。又谓圣人无心学而有其学，乃自立为学次第，杂取《少仪》、《内则》诸篇，定幼学之准，而以古文《禹谟》、李氏《周官经》所云六府、三事、三物为节目，与阳明限年责功之说大畧相似，所阙者惟心学耳。

元有弟子数百人，而蠡县李塨最有名，与大兴王源、上元程廷祚日讨论天地阴阳之变、伯王大略、兵法文章、古今典制、方域要害、近代人才邪正，所学必可见之於民事。廷祚推之曰：「为颜氏者，其势难於孟子，其功亦优於孟子。」去今逾二百年，法语学规直与泰西闇合，奇哉！德清戴望撰《颜氏学记》以传之，犹惜其偏於空言心性也。

李明性，字晦夫，学者私諡为孝悫先生，塨之父也。家素饶，明亡後，田被圈入旗，食指且蕃，绌於用，然与人言，绝口不道贫字，守志益定，持节益严，视天下不义之富贵若将浼焉。弥留之际，屏妇女勿近，顾谓塨行属纩礼，其亦一息尚存不肯少懈者欤？

山右学派山右学派，传绦州辛全之学者，有洪洞范鄗鼎、绦州党成、李生光、陶世徵诸人。鄗鼎，字位西，究心《濂洛遗书》，养母不仕，河汾人士多从之受经。康熙己未，举博学宏词，以母老辞。家居，立希贤书院，置田以赡学者。陆清献尝与以书曰：「夙闻山右辛复元之名，而未见其书。承乏恒阳，幸与山右接壤，则又闻先生出处不苟，守礼谨严，盖今之辛复元也。且尽刊行辛书，大有功於世道。辱以见示，不敢私於箧衍，将携以南归，徧告乡後进，俾知太行之西，龙门之东，复有大儒出其间，王仲淹、薛敬轩之遗风未坠，相与讨论而传习之，为惠不亦多乎！」成，字宪公，号冰壑。以明理去私为本，生平不求人知。鄗鼎尝誉之於人，意不怿。生光，字闇章，明诸生，至孝，以程、朱微言训弟。明亡，北向痛哭，焚其青衿，自号汾曲逸民。世徵，字视庵。平生愿学孔子，尝言一部《论语》，皆孔子精神所流露也。至无行不与之语，乃诸弟子极意摹拟赞扬之辞，较之寻常答问尤为亲切，从此想像其精神命脉之所存。久之，觉夫子之真面目跃然欲出，恍若亲承提命者然。

两湖学派曾国藩，字伯涵，号涤生，湘乡人。道光戊戌进士，官至大学士，封一等毅勇侯，卒諡文正。性理之学，上接朱紫阳；经世之略，更过王阳明。在都既与倭文端公仁、吴侍郎廷栋为讲学之友，在家亦引益阳胡文忠公林翼、同邑罗忠节公泽南为同志。文忠抚湖北，正值粤寇猖獗之时，治军理民，均能省身克己，并礼兴国处士万斛泉以资表率。而忠节训诸生以道德，相率投袂讨寇，驰名天下。又善化唐监推崇平湖之学，博闻而约守，矜严而乐易，汉阳刘传莹内志外体，一准於法，均为文正所重。惟监着《学案小识》，摈夏峯不录，复深致鄙夷，则亦有门户之见存矣。

八旗学派八旗儒臣中，以理学称者，首推简仪亲王德沛。王为太祖弟济尔哈齐四世孙，早岁，应袭父爵为镇国公，让与从子，入西山读书。怡贤亲王荐之於朝，世宗召见，问所欲，曰：「愿侧身孔庙，分特豚之飨。」世宗大器之，授兵部侍郎。王益折节向学，立志希圣，一言一动，必由仁义。乾隆初，兼祭酒。每入学，摩挲俎豆，不忍决舍。尝集太学诸生讲《大学》首章，圜桥听者凡千余人，靡不悦服。独助教王之锐以为未尽，复陈己意。王欣然下阶三揖，其虚衷多类此。後督闽浙，驻节杭州时，於敷文书院绘河洛、方圜、羲文诸图揭於屏间，王手执松枝，伫立指点，讲解移时，听者忘倦，佥谓天潢节钺中古今一人。尝曰：「人心为风俗之本，未有人心浇漓而风俗朴厚者。今世不患乏才，患人心不古耳，非讲学无以明之。果使风化日移，胜咿唔呫毕多矣。」在闽时，有《鳌峯书院讲学录》行世。所着又有《易图解》、《实践录》二书。乾隆己巳，简亲王神保住削爵，诏以王袭封。

王後历封疆，以廉能着。然与河督高斌议不合，高欲岁减革沙船，力持不得，语人曰：「古人制度安可轻易改革。吾老不及见，汝异日当思吾语。」乾隆癸酉，张家路头秋水漫涨，果如王所料，时王薨二年矣。及河患日增，至竭国帑民财以治之，犹无补，於以服王之先见矣。讲学家尊之曰德济斋夫子。

王同时有徐元梦者，字善长，一字蝶园，满洲正白旗人，姓舒穆禄氏。舒与徐，满音略同，而字义亦近，故天下称蝶园徐公。康熙癸丑进士，官至协办大学士，充《明史》总裁。中年後精研理学，言貌温温，若惟恐伤人者，而中持黑白，卒无所依违。与人敬以和，贵贱老少如一。老而笃学，与方望溪侍郎共事蒙养斋，暇即就问经义，事望溪如师。卒諡文定。

道、咸间，继起者为文端公倭仁，字艮峯，姓乌齐格里氏，隶蒙古正红旗，为河南驻防。道光己丑进士，官至文华殿大学士。与曾文正公、吴侍郎廷栋相与讲学，兼讲经济，皆实求朱子之志而力践之。又剏吃糠会以厉侈靡之俗，为朝野所推重。其学以九容入手，见过自讼，言动无妄，行己接物，绝无偏私。《敬陈治本》一疏，亟亟以讲明正学为先。尝曰：「志始於思，辨於学，发端甚微，为效甚钜。」真卓然儒者之言也。

同、光间，蒙古崇绮，字文山，某科状元，三等承恩公，孝哲后之父也，亦以精研性理闻於时。杜门谢客，列几之书籍，皆学案、语录类也。穆宗崩，孝哲请命於崇，崇命以死，即此可见矣。

汉军徐荫轩相国桐，亦以讲理学名於时，然不可与简仪亲王、文定、文端、文山所可同日而语也，其徒党乃至拟之为程、朱。尝召门人讲阴阳动静之学，徐曰：「譬如小几，几面，阳也，几底，阴也，去几曰动，安几曰静。」文芸阁学士闻之大笑曰：「此为大儒之讲学乎？虽车夫亦能之也。」

王船山神契正蒙之说王夫之，衡阳人，明举人，世人以其居石船山，故称之为船山先生，杜门着书，神契张载《正蒙》之说，演为《思问录》内外二篇。康熙时，以吴三桂叛，兵至湘，乃又逃之深山。

汤默斋劝黄九烟讲学明亡，户部主事黄九烟隐居不仕，从汤默斋游。默斋劝之讲学，九烟曰：「吾负不忠不孝名，何学之讲耶！」

王寒荷晚好性理宁陵王当世，号寒荷，晚好性理，得洛，闽诸儒之书，伏而读之。间於体佳时，邀良友坐讲牀头，率能融彻大义。虽孤行其意，少与人周旋，然一与晋接，则蔼蔼无亢厉色。闾里之间，骨肉之好，卒不能名之，然亦皆知之。

顾在瞻戒空谈顾在瞻，名諟，与汤禹江同为黄梨洲之弟子。少时着《陆学传习录》，颇谤陆、王。及自甬上归，语门人云：「吾向日一知半解，心粗胆大，妄议先儒。今从黄先生游，乃知半生全在梦中。」遍索所钞《传习录》焚之。与禹江订读经史法，求实学，戒空谈，後生翕然从之。杨，名开沅。

张巽仲自儒而禅张五权，字中生，一字巽仲。弃举子业，从汪有源崑一问学，寻且延致於其家，反复克复归仁之指，凝思终夜。粥田得资，以馔宾客，不倦。久之，瞿然曰：「朝闻道，夕死可矣，仲尼岂欺我哉！」益搜先儒语录，澂心默坐，日以为常。间与浮屠往来质问，欣然有得，乃断荤酒，着《复初论》，集古妇人得道者二卷，授妻沈氏，异室而处。人訾为自儒而禅，不恤也。顺治辛卯，疾革，却医药，端坐，曰：「死生，旦暮耳。」服深衣幅巾，作诗而逝，有「悟後修持二十年，儒功梵行两能坚」之句。学者私諡为懿靖先生。

圣祖崇理学圣祖笃信程、朱，所着《几暇余编》，其穷理尽性处，虽宿儒耆学如李文贞公、汤文正公等，皆莫能测。尝出《理学真伪论》题以试词林，又刊定《性理大全》、《朱子全书》等书，特命朱子升祀十哲之列，自是而四配之下遂有十二哲矣。

丁觉民体验身心康熙戊申秋，长兴丁觉民进士珝北游天雄，留燕蓟间四载，闭户却扫，体验身心，与圣贤之旨相证合。或披衣达旦，隐几终日，仰天而嘘，浩然其有得也。尝自谓戊戌以来，十余年苦心一无所得，皆好异之心误之，今日始知极平淡处是极神奇处，凡一涉奇怪，便非也。

王子方志於圣道翼城王子方，名端。生八岁而习句读，十二而求文艺，十六而志於圣道，独行独勉，二十四而粗得其大略。不幸卧病二载，两目失明，不敢复言学道矣。康熙庚午，病瘥身强，虽目不见字，耳闻而口诵，日有稍进，乃复自奋，每读书有得，辄命子录之，名曰《学思录》。

邵季鲁习王氏学康熙辛巳，黄冈令韦锺藻建姚江书院於县南，博访有绍王阳明之学者。闻邵季鲁习王氏学，乃以礼币致之，使主院事。先一日，戒众，厥明，诸生毕至，韦偕教谕、训导往，博士弟子迎於门外，揖至阶。邵出莅阶，韦升阶，揖邵，并揖教谕、训导，次及诸弟子，皆揖而入，释菜於先贤如礼。出即讲堂揖坐，邵南向，韦西向，教谕、训导东向，弟子侍於阶。童子歌诗阕，邵为讲《易》之艮卦。韦顾诸生曰：「先生哉！先生哉！」礼成，县之父老喜曰：「数十年今见此也。」

劳麟书勉人为圣贤余姚劳麟书，名史，好引接後学，委曲尽诚，佣工下隶，皆教之使向道，曰：「尽汝职分，务实做去，终身不懈，圣贤矣，勿自薄也。」闻者莫不爽然。里中贩物者近麟书居，不忍货伪物。刍儿牧童或折弃绘缴，毁机穽，有鬬争者，就质於麟书，往往置酒求解。

李恒斋欲不枉一生李文炤，字朗轩，号恒斋，善化之乡人。母孕十六月而生，幼读书，寓目成诵。十岁，适郡城，父携之谒先师孔子庙，循行殿庑，告以配享从祀之典，文炤曰：「如此庶不枉一生。」

李简庵反躬切体连城李图南，号简庵，诸生也。性端敏，甫四龄，而《四子书》已成诵。能谨容节，就傅习举业，兼攻诗古文。既而叹曰：「吾学自有身心性命之所急者，顾可以虚名自骛乎？」於是究心濂、洛、关、闽之书，以反躬切体为务。居莲峯、点石诸山者久之。尝曰：「学者惟名利之念为害最大，越此庶可与言学。」

汤介亭师圣贤雎州汤准，字稚平，号介亭，文正公斌之四子也。少歧嶷，有远志。年十三，书「圣贤自可师」五字於纸，文正喜而勖之以正学。遂体究儒先，默识贯穿，悉本於身心践履，不务讲学名。尝曰：「为学不在多言。」

朱湘涛做圣贤功夫朱湘涛，名泽澐，宝应人。晚岁得脾疾，每五更起，盥沐，观书，至夜分乃息。谓其子曰：「圣贤功夫正於困苦时验之，若稍稍放倒，便至堕落，可不惧哉！」疾甚，吟宋邵康节诗曰：「任经生死心无异，虽隔江湖路不迷。」命家人治後事，别亲友，怡然而逝，时年六十七。

王沣川为关中儒者王心敬，字沣川，鄠县人。幼学於李容，为邑诸生。雍正庚戌，其子某为令，陛见，例陈摺，世宗见而嘉之，曰：「名儒子故不凡。」令上疏者以为式。乾隆丙辰，蒲城某进士赴廷试，大学士鄂文端公尔泰问沣川安否，进士素不知沣川也，不能应，文端笑曰：「若不识关中儒者，何太俗耶！」

姜云一味论语昌乐阎怀庭与潍县姜云一善，一日，问云一喜读何书，曰：「《论语》，终身味之不尽也。」云一尝自述其生平学力，谓年四十，始能不以贫富撄其心，五十，始能不以生死动其心。

王勿斋作克复格王立楷，号勿斋，乾隆初之湘阴诸生也。性方正，勤於自治，甚刻苦。尝作克复格，每月言动必谨记之。

汪绂初精研性理汪绂初，名烜，安徽婺源人。家贫困，佣於江西景德镇之瓷器制造所，为画之盌之役。博极儒书，精研性理，以宋五子之学为归。劳莪野读书有得劳莪野尝言读孔子书，得一言曰务民之义，读孟子书，得一言曰强为善而已矣，读朱子书，得一言曰切己体察。劳，名潼，乾隆时南海举人也。

戴东原为本朝儒者德清戴子高明经望，尝与仁和谭复堂大令献评隲戴东原，谓为本朝儒者第一。谭不答，盖目之为第二流也。东原，名震，休宁人，乾隆时翰林院庶吉士也。

陈仁五研究性理攸县陈仁五茂才惠，研究性理之学，有犹子叙斋，尝携之入家塾。一日，讲《中庸&#8231；天命》章，自卯达日午，娓娓不倦，叙斋亦恍然悟。其教人也，以小学为先。每慨然曰：「士生斯世，不能俎豆馨香，树士林坊表，徒执笔咿唔，习举子业以弋取荣名，夸耀闾里，有道耻之也。」

邓元昌悔为朱子罪人雩都宋昌图尝以通家子礼谒赣县邓元昌，器之，馆之於家，昕夕论学，为日程疏记，言动交相摘。一日，昌图读朱子《大学&#8231；或问》首章，元昌适过窗外，立听之，不觉泪下而拜，感动不能起，谓昌图曰：「子勉之，无蹈吾所悔，永为朱子罪人，偷息天壤间也。」

孙玉山潜心理学孙占鳌，字玉山，零陵岁贡生。尝役於府署，辄怀书而往，郡守奇之，令改业为儒。不数年，文誉大起。旋入庠，食饩，贡成均。晚年潜心理学，终日默坐，与性道相契，世味泊如也。所着有《周易疑参》、《四书质疑》。

夏锡畴笃志励行河内夏锡畴，字用九。笃志励行，治经通大义，不为章句之学。尝自言曰：「今之讲学者，吾知之矣。摹仿其口吻，比附其文字，以较量於锱铢毫厘、依稀轻重之间，若是者，俗学也，吾弗为也。悟空习静，妙归本体，扫除见闻，屏绝思虑，以程、朱为支离，若是者，异学也，吾弗为也。耽嗜泉石，厌鄙世故，甘心枯槁而无闻者，畸民也，吾弗为也。趋时若骛，逐利如绳，巧宦通神，前有阱而不见，後有贼而不知者，戮民也，吾窃矜而悲之。其或志切功名，挟策干主，布衣上书，以此博名而显天下，吾力弗及焉，而又不为也。」

朱紫桂读先哲书同、光间，湘乡有朱紫桂者，以贸茶致巨富。少固未尝读书也，至是而悔之，向学弥笃。尝课子延师，於帷後静听之，课罢，则就经中之字请解其义。客有读书者，入门，辄挟卷以质疑，数十年如一日。其所常观之书，为《四子书》及陆象山、王阳明集。有过不自讳。有见其与李筱秋书，谓「自聆雅教以来，及读各先哲书，亦知利不可专，而於利字关头总打不破，不解何故」云云。所寄友人尺牍，不假他手，虽有讹字，文笔固明畅。曾卜寿藏於五脑梅花山，自作一联曰：「一点灵光还造化，百年骸骨葬梅花。」

王曙轩服膺朱子湘潭王曙轩徵君生平服膺朱子之学，尝主讲河南明道、洛学两书院，刻布约言，颁示诸生。光绪辛亥，湘藩胡某聘主长沙求实书院讲席，时年已七十余矣，白发萧然。其持论颇不与袁淑瑜合。淑瑜少出曙轩门下，曙轩犹以学生待之，辞气之间，不少假借，淑瑜颇不堪，谓其挟长。