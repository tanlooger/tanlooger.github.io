---
---
---
title: 猴戏
---



凤阳韩七能弄猴。凡弄猴者，仅畜一二。七所畜多至十余，凡猨狙玃父之属，大小毕具，且不施羁勒。每演剧，生旦净丑，鸣钲者，击鼓者，奔走往来者，皆猴也，无一不备，而无一逃者。他弄猴者多异之，叩其术，不得。久之，乃知韩故瘾君子也，每得猴，辄锁致榻前，陈芙蓉膏一盎，灯一具，高卧吸之。猴既不能脱，躁跃久之，则亦登榻弄烟具。韩即喷以烟，猴初惊却，久而安之，则亦戏效人偃卧，就灯嘘之，韩即教以烧吸之法。不匝月，瘾成，则解其锁键，猝举棒击之，猴负痛奔逃。顷之，瘾发，则又自屋角下窥。更诱之下，予以烟，虽更挞之，终不走矣，乃率以教演，帖如也。