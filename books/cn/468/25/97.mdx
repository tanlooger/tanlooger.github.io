---
---
---
title: 打花鼓戏
---



打花鼓，本崑戏中之杂出，以时考之，当出於雍、乾之际。盖泗州既沈，治水者全力注重高家堰，而淮患悉在上流，凤、颍水灾，於兹为烈。是剧以市井猥亵之谈，状家室流离之苦，殆犹有风人之旨焉。歌中有曰：「自从出了朱皇帝，十年倒有九年荒。」

嘉、道间，江、浙始有花鼓戏，传未三十年，而变迁者屡，始以男，继以女；始以日，继以夜；始於乡野，继於镇市；始盛於村俗农甿，继沿於纨袴子弟矣。

同、光间，上海城中西园之隙地，有花皷戏，演者集三四人，男击锣，妇打两头鼓，和以胡琴、篴板，所唱皆秽词亵谈，宾白亦用土语，取其易晓。观剧啜茗之余，日斜人稀之候，结伴往听者时有之。