---
---
---
title: 戏必有技
---



戏之难，非仅做工，尤必有技而後能胜其任。武技 「 俗谓之把子。」 无论，即以文戏言之，其能事在衣装一方面者，则如《黄鹤楼》之冠， 「 皇叔应以首上冠掷丈许，落於拉场人手。」 《李陵碑》之甲， 「 不能见解脱痕，且须合板。」 《琼林宴》之履， 「 生一出台，便须以足掷履，以首承之，不得用手扶助，自然安置顶上方合。」 《乌龙院》之靴。 「 宋江应於旦膝上左右旋其靴尖，与指相和，必相左以速而善变其方位为能。」 其能事在用物一方面者，则如《九更天》之刀， 「 时刻促而准。」 《战蒲关》之剑， 「 旦炷第三香时，生立旦後，剑自落手。」 《杨妃醉酒》之爵， 「 衔而折腰。」 《采花赶府》之花， 「 招手而出，近戏法。」 《虹霓关》丫鬟之盘， 「 以两指旋转之，飞走而衔其杯，走定盘正置杯甚速，皆须应节，甚难。」 《打连箱》稚妓之鞭与扇， 「 式甚多，皆非久练不能。」 其技皆应弦按节，炫异惊奇，非夙能者，苟易人为之，断不能灵敏新奇也。