---
---
---
title: 观剧焚毙多人
---



广州酬神演剧，妇女杂遝，列棚以观，曰看台，又曰子台。市廛无赖，混迹其间，斜睨窃探，恣意品评，以为笑乐，甚有攫取钗钏者。道光乙巳四月二十日，城中九曜坊演剧，设台於学政署前，席棚鳞次。一子台中人以吸水烟遗火，遂尔燎原，致焚毙男女一千四百余人。

是日也，西关有王姓者，家小康，翁媪夙忠厚，仅一子，已授室矣。忽告翁媪，欲入城观剧，嘱其妇某氏为之栉发，妇於辫顶分四缕辫焉。甫出门，遇友约往佛山镇置货，初犹以他故辞，不欲往，强之，乃偕行。比灾作，则是子已在佛山镇，而翁媪不知也，闻戏场火发，亟率妇往视，则烈焰烬余，有屍似其子者，哭而殓之，招灵设魂於家。其妇自往视，至毕葬，竟不哭。翁媪皆恶，呵之，谓其无夫妻情。妇第顺受，不与辨。未几，其子与友自佛山归，翁媪愕然，称其妇智，因诘其何以确知非夫也。妇言当日系四缕辫发，谛审灰烬，发痕乃三缕，故不敢哭。然究不知夫之所往，疑虑莫释，晨夕泪痕浸渍枕蓆间，亦不敢言耳。

是夕之火，起於看台，而被焚之惨，则由於摊馆。盖署前多奸蠹，包庇聚赌，吏莫能诘。时适有南海县文武约会查拿，事机不密，为若辈所觉，预将东辕门扃之。火发时，众皆由西辕门走避，拥挤践踏而毙者，可二三百人。居中被焚之尸，有挺立不仆者，有似油炸虾者，有为灰烬堆垛不成人形者，约千余。其逃出之人，有烧去半头半臂者，有烧去一手一足者，近或至家，远仅至中途，又约毙百余人。使当时东辕门不闭，则南出书坊街，东出九曜坊，所全活者当不尠也。

是日，男女闯入学政仪门，由考舍越墙逃避者，尚千余人。更奇者，番禺长塘街有寡妇某氏，夫死无子，抚六岁幼女，守志甚苦。是日，此女随其婶母观剧，其婶母已烧毙，某氏度其女亦及於难也，二十一日晨，备小匣，往收其屍。屡寻不见，忽闻其女呻吟声，出自数重屍下，大骇，倩人将屍逐一移去，则其女尚有一息，仅烧去半边丫髻。负而归，诘之，则言当时不知火发，仅似睡熟梦魇者然，而动不由己，弗能转身，故醒而号呼耳。