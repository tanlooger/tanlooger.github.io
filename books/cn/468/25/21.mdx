---
---
---
title: 新戏
---



新戏至光绪时盛行，实即周，秦时代优人之所为，专取说白传情，绝无歌调身段，以动合理趣为贵，以事完首止为佳。不嗜歌者视之，如真家庭，如真社会，通塞其境，悲喜其情，出奇新生，足动怀抱。是以自东瀛贩归後，所在流行，感动人心，日渐发达，是亦辅助教育之一种，有其举而莫敢废者也。我国开发最早，自六朝以後，歌舞怡情，故每言戏，必偏重音乐，美术一途，无专以说白扮演胜者。而蜀中春时好演《捉刘记》一剧，即《目莲救母》陆殿滑油之全本也。其剧至刘青提初生演起，家人琐事，色色毕俱，未几刘氏扶　矣，未几刘氏及笄矣，未几议媒议嫁矣，自初演至此，已逾十日。嫁之日，一贴扮刘，冠帔与人家嫁新娘等，乘舆鼓吹，遍游城村。若者为新郎，噎者为亲族，披红着锦，乘舆跨马以从，过处任人揭观，沿途仪仗导前，多人随後，凡风俗宜忌及礼节威仪，无不与真者相似。尽历所宜路线，乃复登台，交拜同牢，亦事事从俗。其後相夫生子，烹饪鍼黹，全如闺人所为。再後茹素诵经，亦为川妇迷信恒态。迨後子死开斋，死而受刑地下，例以一鬼牵挽，遍历嫁昤路迳。诸鬼执钢叉逐之，前掷後抛，其人以苫束身，任并穿入，以中苫而不伤肤为度。唱必匝月，乃为剧终。川人恃此以祓不祥。与京师黄寺喇嘛每年打鬼者同意。此剧虽亦有唱有做，而大半以肖真为主，若与台下人往还酬酢，嫁时有宴，生子有宴，既死有吊，看戏与作戏人合而为一，不知孰作孰看。衣装亦与时无别，此与新戏略同，惟迷信之旨不类耳。可见俗本尚此，事皆从俗，装又随时，故入人益深，感人益切，视平词鼓唱，但记言而不记动者，又进一层，具老妪能解之功，有现身说法之妙也。