---
---
---
title: 观剧有南北两派之别
---



观剧者有两大派，一北派，二南派。北派之誉优也，必曰唱工佳，咬字真，而於貌之美恶，初未介意，故鷄皮鹤发之陈德琳，独为北方社会所推重。南派誉优，则曰身段好，容颜美也，而艺之优劣，乃未齿及。一言以蔽之，北人重艺，南人重色而已。

北方之音刚以杀， 「 酷喜梆子。」 南方之音柔以佻，惟中州与汉上之音洪爽，故黄调最合南北之嗜。而道白必推中州，以其清越谐和，庄栗有节也。北人於戏曰听，南人则曰看，一审其高下纯驳，一视其光怪陆离。论其程度，南实不如北。宣统末，沪人雅能听曲，然喜高嗓而不辨神韵，喜激昂而不乐镇静，至於能拍板眼，明音率，求做工，审情节者，实不数觏。而北方则纨袴、贩夫，皆能得此中三昧也。