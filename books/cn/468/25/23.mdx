---
---
---
title: 反串
---



反串为戏之最无味者，如旦改唱生，生改扮贴，拿腔作势，直反常为妖，然社会好奇，往往以此为乐。

咸丰中叶，京伶于三胜每遇新角对演，必反串以难之。尝因某伶演《法门寺》，某伶未至，台下观者急不能待，斑主乃乞三胜饰赵琏。然三胜，武生也，忽扮须生，众譁然。三胜出台，乃长歌一曲，听者亦皆击节焉。

谭鑫培去须作丑，扮《盗魂铃》之八戒，田际云挂须为生，唱《让城都》之刘璋，以示贤者之无所不能，偶一游戏，未为不可。鑫培唱秦腔，能学元元红， 「 老元元红，光绪中叶已殁，秦腔中之圣手也。」 际云唱西皮，能学汪桂芬，固亦煞是能事也。