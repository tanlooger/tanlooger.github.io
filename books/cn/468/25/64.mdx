---
---
---
title: 档子班
---



女伶之外，有所谓档子班者，一名小班，始於嘉、道间。所歌之曲，书於扇，且仅演剧而不侑酒，亦即猫儿戏也。杭州陆应有诗云：「一片氍毹贴地红，双鬟妆束内家工。不须曲记相思豆，但看坤灵扇子中。此豸分明禁脔看，当筵未许侑杯盘。任教诵遍摩登咒，戒体依然着手难。」

若光绪时，天津所在有之，居侯家後，一堂辄有雏姬数人，玉貌绮年，所唱曰档调。而江西亦有档子班，以广信府之人为多，且远至广州，达官豪商每招之侑酒，然皆以度曲为事而不演剧也。

光绪中叶，上海亦有档子班，其人率来自江右，居之安李氏，其最着者也。居之安，为公共租界福州路中市之里名，未几而室为主者改筑，因徙会芳里，恐问津者之或迷途也，仍颜其门楣曰居之安。其家有小戏台，凡就宴者，可命其登台歌舞，亦可出外演剧，且侑酒也。