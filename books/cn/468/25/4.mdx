---
---
---
title: 崑曲戏
---



崑曲戏创始於崑山魏良辅，以前仅有弋阳、海盐二腔。魏出，始能以喉转声，别成一调，遂变弋阳、海盐故调为崑山腔，盖以地名。梁伯龙填《浣纱记》付之，即王元美诗所谓「吴阊白面冶游儿，争唱梁郎雪艳词」者是也。

或曰，创自明季之苏崑生，盖以人名。意者曲调相沿已久，崑生曾出新意润色之，声律乃益完密，好事者即以其名名之欤？

康熙朝，京师内聚班之演《长生殿》，乾隆时，淮商夏某家之演《桃花扇》，与明季南都《燕子笺》之盛，可相颉颃。淮商家豢名流，专门制曲，如将苕生辈，均尝涉足於此，故其时为崑曲最盛时代。而崑山之市井鄙夫及乡曲细民，虽一字不识者，亦能拍板高唱一二折也。

嘉、道之际，海内宴安，士绅讌会，非音不樽。而郡邑城乡，岁时祭赛，亦无不有剧。用日以多，故调日以下，伶人苟图射利，但求窃似，已足充场，故从无新声新曲出乎其间，《缀白裘》之集，犹乾隆时本也。

道光朝，京都剧场犹以崑剧、乱弹相互奏演，然唱崑曲时，观者辄出外小遗，故当时有以车前子讥崑剧者。浙江嘉、湖各属，时值春秋二季，尚有卖戏於闹市者，盖浙人犹有嗜之者也。

咸、同之季，粤寇乱起，苏、崑沦陷，苏人至京者无多。京师最重苏斑，一时技师名伶，以南人占大多数。自南北隔绝，旧者老死，後至无人，北人度曲究难合拍，崑剧於是不绝如缕。光绪时，沪上戏园仅有天仙、咏霓、留春诸家，皆京剧也，惟大雅为纯粹之崑剧。依常理论，崑剧应受苏人欢迎，顾乃不然。虽竭力振作，卖座终不能起色。维持数载，卒以顾曲者鲜，宣告辍业。社员大半皆苏产，相率归去，或习他业，或为曲师，贫不能自存，几至全体星散。越数载，始有人鸠集旧部，组织聚福园，开演於苏垣之府城隍庙前，虽不能发达，然尚可勉支也。及阊门辟马路，大观、丽华诸园接踵而起，冶游子弟趋之若骛，聚福遂无人顾问，不得已遂又歇业。然诸伶旣聚则不可复散，乃易其名曰全福，而出外卖戏。频年落拓，转徙江湖，旧时伶工，凋亡殆尽，继起者又寥寥无几，宣统时閴如矣。