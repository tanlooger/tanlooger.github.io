---
---
---
title: 京师有象声戏
---



顺治时，京师有为象声之戏者，其人以尺木来，隔屏听之，一音乍发，众响渐臻。时方开市，则廛主启门，估人评物，街巷谈议，牙侩喧呶，至墟散而息。或为行围，则军帅号召，校卒传呼，弓鸣马嘶，鸟啼兽啸，至猎罢而止。自一声两声以及千百声，喧豗杂沓，四座神摇。忽闻尺木拍案，空堂寂如，展屏视之，一人一几而已。