---
---
---
title: 汤姆演幻术
---



光绪某岁，上海圆明园路之西洋戏园，有西人汤姆演幻术。华人有往观者，则见其呼七八岁之童子上场，使立其旁，己则左手持一黑帽，帽藏鷄卵十余枚，则覆以黑绒布，以右手取一蛋，置童唇边，然後令童以手接之，如是者十余次乃已。十余枚鷄卵既皆置童手中，乃令其仆以物来，盛之以去，遂遣童子下。观者则见西人由童口中，取出鷄卵，乃知必有机器使人不之见。未几，见观剧者後，有一机器，似照影戏者，有绿色光，自小孔中射出，殆即以是光遮人之眼欤？