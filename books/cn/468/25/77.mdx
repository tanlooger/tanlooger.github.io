---
---
---
title: 抚藩登场演剧
---



乾隆季年，山东巡抚国泰年甫逾冠，玉貌锦衣，在东日，酷嗜演剧。适藩司于某亦雅擅登场，尝同演《长生殿》院本，国去玉环，于去三郎。演至定情、窥浴等出，于自念堂属也，过媟亵或非宜，弄月嘲花，略存形式而已。讵舞余歌阕，国庄容责之曰：「曩谓君达士，今而知乃迂儒也。在官言官，在戏言戏，一关目，一科诨，戏之精神寓焉。苟非应有尽有，则戏之精神不出，即扮演者之职务未尽。君非头脑冬烘者，若为有余不敢尽，何也？」于唯唯承指。继此再演，则形容尽致，唐突西施矣。国意殊惬，谓循规赴节，当如是也。