---
---
---
title: 瓦纳演幻术
---



同治甲戌四月初一夜，上海圆明园路西人戏园演戏法，盖英术师瓦纳所奏之技也。演术八次，出神入化。继有影戏。是夕八时半，门启，园圆如繖，位置独别，燃火於楼岑，使光倒映，凡一百七十点，如莲房然。戏台障以绦帘。九时乐作，拽帘台现。台上陈设精雅，中悬一架如八卦图，黏纸牌长阔二寸许。术人出，与客为礼，以指弹之，如飞絮落花，随风飘堕。手牌盈掬，奉客抽取六具，摺置手枪中，扳动枪机，振地一声，而纸牌仍贴於架，不倚不偏。座客手之舞之，足之蹈之，抚掌笑声，振聋人耳。一套既终，台上设花梨桌二具，出瓶一杯一，倾酒饮客，随各置桌中，覆以皮筒，中空无物。术人喃喃有词，揭筒，则杯瓶已易位，覆筒逾刻，还原矣。又出一鸟笼，中蓄白燕三，先悬台上，易置玻璃盒中，玻璃四面澄澈，中空可鉴，巾裹其盒，扳枪一响，而白燕数翼，依然饮啄笼中，其来无方。所演各技，均不借助於寸巾尺袱以为遮掩，惟此则以巾裹玻璃盒与鸟笼，外亦用巾幅略一遮盖耳。又借客之手巾约指，以炫其奇。约指则倩客闭置於盒，琅琅有声，手巾则红白二幅，各翦一孔，如眼睛然。略一指挥，则红白互补，形如满月，又如较射之鹄，顷刻还原，略无补缀痕。约指既置盒中，摇之作响，托置台上，振地一响，而约指悬於台上之花树中。约指由客缚以碎绫以为记认，其变幻不可思议，其出没尤不可以楮墨形容。有盒一，内扁而外方，盒内表形，倩客锁闭，台供一器，形不类表，而钟数宛然，使针旋转，如台上之针一点，则盒内亦然，屡演不差累黍。最後，取客一高冠，中空无有，手纳冠中，出皮一、衣一、巾一、袴一、小洋伞两擎，又皮盒长五寸，横阔约三寸，层出不穷，至十二具，堆置於桌。使复纳入，则一盒几不能容。又向冠中取纸裹糖馈客，由十数枚至二十枚，每冠一转，则糖随手出，後至百数十枚，源源不绝，馈客几遍。将冠反置台中，人坐於傍，忽声自冠出，如枪响然，冠为之穿。术人踏火使熄，冠扁，术人作愧赧状，摺冠置一铅管中，管圆而长，形如犀角。忽又一声，枪发管中，而原冠挂於梁。梁高不可攀，再响一枪，而冠落地，固完好也，因举以还客。每演一术，座客皆兴高采烈，拍掌不已。至是演止，台复障以绦帘。逾刻乐作，灯光尽熄，则演影戏矣。