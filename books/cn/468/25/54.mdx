---
---
---
title: 广州戏园
---



广州素无剧场，道光时，江南史某始创庆春园，其门联云：「东山丝竹，南海衣冠。」未几，怡园、锦园、庆丰、听春诸园，相继而起。番禺许霞桥孝廉裀光尝招倪鸿劬辈赋观剧词，得数百首，刻之。汪芙生《观剧诗序》有云：「偶来顾曲，多惨绿之少年；有客吹箫，唤小红为弟子。人生行乐，半在哀丝豪竹之场；我辈多情，无忘对酒当歌之日者，足以见一时文酒风流之盛。比年以来，闾阎物力，顿不如前，游客渐稀，诸园皆废。自客岁羊城兵燹之余，畴昔歌场，鞠为蔓草矣。」盖指咸丰朝英兵入粤及红巾扰乱言之。光绪初，惟繁盛街市之神庙，或有戏台，遇神诞建醮，始演戏，如渡头北帝庙、油栏直街某神庙之属是也。及刘学询於其所建之刘园，演戏射利，又於刘园附近建广庆戏园，是为西关有戏园之始。自是而南关、东关、河南亦各有戏园，然广庆不久即废，余亦往往辍演也。

广州戏班有外江、本地之别，外江班所演关目，与外省同，本地班则以三昼四夜为度。开台之第一夜，必首唱《六国封相》，昼则演正本，夜则先演三出头，再演成套，演至天明，又演一尾戏，曰鼓尾。及省河之南与东关、西关诸园继起，每园缴捐至巨万，商业因以兴盛。更有将戏本改良，如优天影之扮演戒烟，及关於家庭教育各戏者，无不穷形尽相，乃大为都人士所欢迎矣。