---
---
---
title: 洋戏
---



西伶之来华演戏也，道光朝已有之，当时呼为洋戏，钱塘陈芰裳编修元鼎尝於观後而为《洋戏行》焉。诗曰：「铿鍧鞺鞳张乐庭，兜离俶诡观海经。广场大开郊之垧，覆以毡幄通以扃。霞标高欲凌苍冥，星火错落光青荧。三层围坐俨列屏，凹睛凸鼻皆殊形。东边拍鼓西坎铃，繁响奚止鸣玲玎。骊黄骝骆何駉駉，捷於激电流於星。有美人兮来亭亭，桃花马上螺鬟青。一队两队行竛竮，千态万态同娉婷。纤手乱散天花零，逆鼻似有优昙馨。含睇宜笑谁尹邢，绝艺直可骄吴伶。一童宛宛犹髫龄，倒投跟挂惟所令。如猱升木鸟插翎，注视不觉心憁惺。葡萄美酒催荐醽，方言蛮舌争珑玲。彼都士女笑且聆，我辈但能以目听。赤熛一怒声震霆，绿烟朱爓纷扬灵。鱼龙曼衍浮沧溟，隐隐犹带波涛腥。龟兹法部陈唐廷，华鬘菩萨娥媌娙。方今干羽舞未停，是岂向化来观型。玉楼十二春梦醒，崑仑歌舞空甲丁。 「 记得「丁歌甲舞，曾醉崑仑」，京师某戏园中之楹语也。」 云愁海思迷晦冥，西方试与歌榛苓。」