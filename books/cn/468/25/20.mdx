---
---
---
title: 武剧趣剧秽剧
---



皮黄舍生、旦、净、小生四角外，惟外多唱。至近时，外即以生充之，故无专充外角者，可毋论也。五者之外，皆不重唱，如副与武生多武剧，贴与丑多趣剧、秽剧。秽剧即顽笑戏也。

武剧中向以「八大拿」见称於世，盖专指《施公案》黄天霸戏而言。如招贤镇拿费德公，河间府拿一撮毛侯七，东昌府拿郝文僧，惟安府拿蔡田化，茂州庙拿谢虎，落马湖拿铁臂猿李佩，霸王庄拿黄隆吉，恶虎村拿濮天鹏是也。此外如《狮子楼》，如《三打店》，皆人数无多，情文并至，亦武剧中暇逸之品，而技术仍不埋没。观武剧者，以上各出，可叹观止。而如《趴蜡庙》、《四杰村》等，一味乱战，殊乏味矣。总之，武剧中之人物，有大将，有莽夫，有剧盗，有神怪，其类至不齐，而演之者须性格各具，并能完全体贴为上，盖不若文剧之从容，得有临时商搉之余地也。

武剧以有武生为主，以有情节者为贵。如《恶虎村》、《落马湖》、《盗御马》，皆以说白胜，不专专於互相厮打也。其最难者，以《挑华车》、《长坂坡》二剧为最吃力，场面太繁，身段太多，说白牌唱，干戈挥舞，一人精力有限，往往一出未终，汗下如雨矣。

武生之腰胫，必自幼练成，及长，仍日有定程，时时演习，乃能转折合度。或凌空如落飞燕，或平地如翻车轮，或为倒悬之行，或作旋风之舞。以王梦生所见於京师者言之，其人上下绳柱如猿猱，翻转身躯如败叶，一胸能胜五人之架叠，一跃可及数丈之高楼，此种柔术，殊不多觏。要之，剧场所必不能无者，则两两挥拳，双双舞剑，虽非技击本法，然风云呼吸之顷，此来彼往，无隙可乘，至极迫时，但见剑光，人身若失，为技至此，自不能不使人顾而乐之。他如掷棍、抛枪、拈鞭、转鐧，人多弥静，势急愈舒，金鼓和鸣，百无一失。而且刀剑在手，诸式并备，全有节奏，百忙千乱之际，仍不失大将规模，非如近今武角，仅以多翻善跃为能，气粗以横，不可向迩也。

趣剧以丑为主，以活口为贵。 「 见景生情，随机应变，谓之活口。」 往时着者，如《连升三级》，最为丑角难题。每遇科举之年，各班必演此剧，场後题出，以用趣语解释三题，联为一气，最为悦听。其强为穿插处，真有匪夷所思者，不得谓梨园中无隽才也，他如《拾金捉夫》等，亦皆丑角专剧。与贴配者，则秽剧多矣。

秽剧以贴为主，以不伤淫为贵。内分四种，一专尚情致，一专尚淫凶，一以口白见长，一以身段取胜。甲种如《闺房乐》、《得意缘》，尚不涉於淫秽。其次则《卖胭脂》、《拾玉镯》，斯近荡矣。乙种如《杀皮》、《十二红》、《双钉计》、《南通州》，皆淫凶不可向迩，在所宜禁。丙种如《坐楼》、《翠屏山》、《闯山》、《查关》等剧，皆以说白取胜，此种品格略高，稍加改良，固可人意者也。丁种如《马上缘》、《小上坟》，皆看身段步法，在顽笑戏中别为一类，此亦无伤大雅者。惟《马上缘》之脸儿相偎，《小上坟》之其欲逐逐，则宜略留分寸耳。