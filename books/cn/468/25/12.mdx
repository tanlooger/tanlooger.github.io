---
---
---
title: 徽调戏
---



徽调源於汉调，初流行於皖、鄂间，其後桐城、休宁间人变通而仿为之，谓之徽调。当承平时，桐城人官京师者，济济有众，乡音流入，殆亦有年，必不始於咸、同之世，然初仅一二杂剧，自立分支，後以崑曲式微，弋调不足以独立，是调聆音易解，高朗悦人，都人嗜者日多。皖、鄂又不梗於戎马，入都者众，而程长庚亦挟技入都，於是始有徽调。其初行时，谨守绳墨，不能恣意豪放。继而改用胡索，二黄之声大振，奏琴好手亦应时而出，而崑曲转黯淡无闻矣。

咸、同之际，京师专重徽班，而其人亦皆兼善崑曲，故徽班中专门名词亦往往杂以吴语，如呼减短速唱曰马前，呼纨袴学唱曰洋盘之类，至今剧界犹沿其称。而北地无此名词，故不能通其义，益杂糅於苏斑之旧称，遂成为专门之谜语矣。

其时徽斑有四，四喜、三庆、和春、春台是也。评骘者於四喜曰曲子，以其春容大雅，不为淫哇之声也。於三庆曰轴子，以其所演皆新排近事，连日接演也。於和春曰把子，每日亭午必演《三国》、《水浒》诸剧，工技击者，各出其技，以悦人也。於春台曰孩子，以其诸郎皆夭夭少好也。

又有谓四喜、三庆、春台、嵩祝为四大徽班者。三庆得名最早，乾隆庚戌，高宗八旬万寿，入都祝厘，时称三庆徽，是为徽班鼻祖。後乃省去徽字，称三庆班。四喜在嘉庆时亦有声，《都门竹枝词》云：「新排一出《桃花扇》，到处哄传四喜班。」嘉庆庚辰，春台无故散去，七月，仁宗崩。

嵩祝班声价之隆，亦不亚於三庆、四喜、春台，当时堂会必演四大斑，足徵嵩祝之驰名一时矣。其後以不能自存，部中人始稍稍散去。好事者乃复召集後进子弟，别为一队，曰小嵩祝部，中皆乳燕莺雏，呢喃学语，当筵顾曲，聊资笑噱而已。