---
---
---
title: 学生为优
---



光绪时，留学日本人士曾创春阳社，习演新剧。王熙普者，自号钟声，亦其一也。既回沪，以改良戏曲游说於沈敦和，设春阳社，募生徒习之。已而挈其徒至杭，欲招中学毕业生为优，教育会尼之，又以他事见逐於浙抚，复至沪，入春桂戏园演唱。木铎者，鄂人刘霖也，尝留学於日本早稻田大学，未卒业而回国，在杭州之求是书院为教员。转徙至京津，为大学堂通译员。其在京时，好冶游，善唱二黄，与优人狎。寻与钟声合，而以改良戏曲递呈民政部，是为吾国学生演新剧之鼻祖也。

其後春阳社既解散，而满洲任天知 「 入日本籍，改名藤堂调梅。」 所组之进化团出。未几，率其徒西走，如镇江、江宁、芜湖、安庆诸处，无不择地串演。继而又南渡海以至甬、瓯，西溯江以抵湘、鄂，东南诸行省，遂皆有其足迹矣。