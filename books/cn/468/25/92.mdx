---
---
---
title: 京师妇女观剧
---



道光时，京师戏园演剧，妇女皆可往观，惟须在楼上耳。某御史巡视中城，谓有伤风化，疏请严禁，旋奉严旨禁止。而世族豪门，仍不敛迹，园门虽揭文告，仍熟视无睹也。某愤甚，思有以创之。一日，赴园，坐楼梯旁，遣役登楼宣言，谓奉旨明禁妇女观剧，宅眷自谙禁令，来此者必为妓女，今召尔等下楼，候点名。宅眷不听，某又使人传谕曰：「果为宅眷者，则弁髦圣旨之罪，当更加等，速言夫家、母家姓名、官职听参。」诸人大惧，图窜，乃勒令各具不再观剧甘结，事乃寝。

京师戏园向无女座，妇女欲听戏者，必探得堂会时，另搭女桌，始可一往，然在洁身自好者，尚裹足不前也。

光绪庚子，两宫西巡後，京帅南城各处，歌舞太平如故也。辛丑和议成，巨室眷属悉乘未回銮前，相率观剧，粉白黛绿，座为之满。迨薄暮车归，辄为洋兵所嬲，受辱者不可以数计。有一妇道出某处，为守门德国兵所止，驱之下车。妇既下，忽一德兵遽牵其腕而调之，妇大怒，以手举车凳击德兵，德兵受伤却退，妇乃乘间登车，急扬鞭驰去。然自光绪季年以至宣统，妇女之入园观剧，已相习成风矣。