---
---
---
title: 前场
---



在戏台拉前场，非易事也。场面节奏，须全熟於胸，方无临事周章之失。将跪则需垫，将坐则移椅，稍不应节，殴詈偕来，故非斵轮老手，不易称职。所尤难者，为放焰火。焰火者，以纸煤引火，夹於指间，手撮松香屑盈握，冲火而出，俾到地仍燃，其焰之浓淡长短急徐，须与戏相配。如火烧《木哥寨》一出，用焰火最多，此起彼颠，前仆後继，或绕场连炽，或当胸忽燃，或迅如流星之光，或断如磷火之焰，最难在收场之际，其人俯躬以入，火即从其僻处倒掷而出，光如匹链，作抛物线，到地熊熊，并发火焰而止。能此者，阖座之人无不鼓掌称善。