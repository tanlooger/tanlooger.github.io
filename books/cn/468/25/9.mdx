---
---
---
title: 皮黄戏
---



自有传奇杂剧，而骈枝竞出，有南北之辨，崑弋之分，宋以来绵延弗断，此所谓雅声也。然弋腔近俚，其局甚简，有纤靡委璅之奏，无悲壮雄倬之神。至皮黄出，而较之崑曲，尤有雅俗之判。皮黄者，导源於黄陂、黄冈二县，谓之汉调，亦曰二黄，不知者乃於黄上加竹为簧者误。又以其一出於黄陂，又曰西皮。初甚简单。崑之唱系於曲牌，此则辨於诸板，板之类甚稀，第变化得神，错落有节，自能层出而不穷矣。

皮黄以二黄为正宗，西皮若或为之辅。盖二黄为汉正调，西皮则行於黄陂一县而已。其後融合为一，亦不可复分。徽人至京者，以多艺名，出鄂人上，且名变换音节之处，故以徽调称。实则徽固无调，犹北方不产茶而善於薰制，故京茶转有名也。初时能者皆真徽人，其後都人学之而善，徽人遂至绝迹，故南人转谓之京调，犹外人改造土货称为洋货者是也。皮黄盛於京师，故京师之调为尤至，贩夫竖子，短衣束发，每入园聆剧，一腔一板，均能判别其是非，善则喝彩以报之，不善则扬声以辱之，满座千人，不约而同。或偶有显者登楼，阿其所好，座客群焉指目，必致譁然。故优人在京，不以贵官巨商之延誉为荣，反以短衣座客之舆论为辱，极意矜慎，求不越矩，苟不颠踬於此，斯谓之能。故京师为伶人之市朝，亦梨园之评议会也。虽光绪庚子以後，风已稍替，而老成矩矱，知者犹多。若外埠之立异呈奇，固多有不待终场而去者矣。能使人不去者，谓之挂座。能於末出登场而人皆耐而相待者，谓之压胄子。胄子者，武剧也。武剧能恋人，而欲以唱工加胜武剧，以徵观者之去留，非有真技足以动人者，不敢尔也。