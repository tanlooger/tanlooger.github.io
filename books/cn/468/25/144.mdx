---
---
---
title: 蚁阵
---



袁子才尝於少时在杭见蚁阵之戏，其法，张红白二旗，各长尺许，乞人倾其筒，则有红白蚁千许乱走柜上。乞人扇以红旗，曰：「归队。」红蚁排作一行。扇以白旗，曰：「归队。」白蚁排作一行。又以两旗互扇，喝曰：「穿阵走。」红白蚁遂穿杂而行，左旋右转，行不乱步。行数匝，以筒接之，仍蠕蠕然入筒矣。

有售技於吴市者，曰蚁战，截竹为二管，畜蚁二种，一红一白。将戏，则取红白小纸旗二面，东西插於几，取管，去其塞，分置两旁，各向管口弹指数下，蚁随出，其行自成行列，分趋，止於旗下，排列如阵。其人复出一小黄旗，作指挥状，羣蚁即纷纷齐进。两阵既接，举足相扑，两两互角，盘旋进退，悉中节度。久之，即有一羣返走扰乱，若奔溃者，其一羣争进，行如飞，居然战胜追奔也。其人复举黄旗麾之，胜者即返，以次入管，其一羣亦络绎奔至，争相入，不成列矣。