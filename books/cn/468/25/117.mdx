---
---
---
title: 口技演夫妇度岁事
---



有习口技者，携一扇一尺，入空屋中，始为夫妇谈度岁事，喃喃细语。继而夫持钱如市，与店夥论价低昂，较斤两。归而叩门，唤妇烹饪，一一作交代。若洗竈，若汲水，若燃火，若盛物，若摆桌祭祀。俄而有索债人来，先甘言乞缓期，而索店账者，收会资者，借当物者，或男或女，喧挤一室。初则辩论，渐至口角，终且鬬殴。其中有击桌声，碎碗声，狗吠声，小儿啼哭声，邻人劝解声，门外爆竹声，声声各肖，不可端倪。众方倾耳凝听，而尺木一声，万响俱寂。