---
---
---
title: 秧歌戏
---



秧歌，南北皆有之，一名鹦哥戏，词甚鄙俚，备极淫亵，一唱百和，无丝竹金鼓之节。孝钦后自光绪辛丑西巡返跸，衰老倦勤，惟求旦夕之安，宠监李莲英探孝钦意，思所以娱之，於观剧外，辄传一切杂剧进内搬演。慈意果大悦，尤喜秧歌，缠头之赏，辄费千金。遂至一时风靡，近畿游民，辄习秧歌，争奇鬬异，冀以传播禁中，得备传召，出入大内，藉势招摇，而梯荣罔利者坐是比比矣。