---
---
---
title: 陈桐香演花鼓戏
---



陈桐香，字璧月，行三，浙之余姚人。含睇宜笑，双趺至纤，工演花鼓戏。浙东濒海各县，厥风甚盛。时值棉花已采，以戏进者日集。桐香往来吴越间，所识多豪门右族，贵戚公子。或买舟向村落居人，敛钱演剧，士女如云，负贩骈集，陆博蹋球之徒，以及游手无常业者，且往往藉之以食。

桐香少倾心於梁溪某公子，有终焉之志。将之邗江，公子填词赠别云：「阿娘知道嫁东风，挈儿也作飘零絮。」尝与唐小怜至苏州。小怜名爱，腰支瘦削，眉黛间蕴可怜之色，时称为两璧人，相邀者益无虚日。一日，在吴某家献技，灯树百枝，氍毹六尺，双花掩映，纸醉金迷，及宾散，漏下已四鼓矣。