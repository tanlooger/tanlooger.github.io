---
---
---
title: 文宗观马戏
---



咸丰时，每至上元日，文宗辄於未申之交，驾至西厂，先陈八旗騗马诸戏，有一足立鞍镫而驰者，有两足立马背而驰者，有扳马鞍步行而并马驰者，有两人对面驰来各在马上腾身互换者，有甲腾出乙在马上戴甲於首而驰者，曲尽马上之奇。日既夕，则楼前舞灯者三千人列队焉，口唱《太平歌》，各执彩灯循环进止，各依其缀兆，一转旋，则三千人排成一「太」字，再转成「平」字，以次作「万岁」字，又以次合成「太平万岁」字，所谓太平万岁字当中也。舞罢，则烟火大发，其声如雷霆，火光烛半空，但见千万红鱼，奋迅跳跃於云海之内也。