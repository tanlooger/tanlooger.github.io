---
---
---
title: 番僧奇术
---



康熙时，释体空在青州，见二番僧，其貌奇古，耳缀双环，被黄布，须发鬈如，自言从西域来，闻太守重佛，谒之。太守遣二隶送诣丛林，和尚灵辔不甚礼之。执事者见其状异，私款之，止宿焉。或问：「西域多异人，罗汉得无有奇术否？」其一冁然笑，出手於袖，掌中托小塔，高裁盈尺，玲珑可爱。壁上最高处，有小龛，僧掷塔其中，矗然端立，无少偏倚。视塔上，有舍利放光，照耀一室。少间，以手招之，仍落掌中。其一僧乃袒臂，伸左肱，长可六七尺，而右肱缩无有矣。转伸右肱，亦如左状。