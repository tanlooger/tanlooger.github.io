---
---
---
title: 山右客善烟戏
---



烟戏，以吸旱烟之烟为之也。乾、嘉间，吴林塘广文在京，其同年为设五旬寿宴。吴居太平会馆，贺客盈门，至暮，设筵，几三百座。时纪孝廉汝佶年最稚，而兴最豪。有阿其尊人文达公善谐谑者，且以难孝廉。孝廉谈笑风生，一座捧腹。由是满浮大白，请同座各献所能，以为林塘寿。

时有山右客某擅烟戏之术，本售技於燕、赵间，特挺身自荐，命其仆以烟筒进。其筒长径尺，而口特宏大，能容四两有余，爇火吸之，且吸且嘘，若不见其烟之出入者。少顷，索苦茗一盏，饮讫，即张口出烟一团，倏化为二鹤，盘旋空际，约数十往返。俄闻喉间有声，惟水云一庭而已。细视云鳞中，皆寸许小鹤，渐舞渐大，渐离渐合，又渐聚为二鹤。未几，客手一招，鹤入其口而灭。众复请之，客张口出朵云，中有层楼峭阁，大如指尖，然朱阑碧槛，隐约可见。末复於云山缥缈间，现出「海屋添筹」四字，稍稍化去。众意犹未惬，尚有後请，客订以明日。至明日，则室迩人远矣。或问客为何如人，吴懵然，疑贺友所邀者，殆亦云游中之奇人也。