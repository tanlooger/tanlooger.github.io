---
---
---
title: 内廷演剧
---



内廷演剧，遇剧中须拜跪时，必面皇上而跪，若转场，亦不得以背向皇上。

乾隆初，高宗以海内昇平，命张文敏公照制诸院本进呈，以备乐部演习，各节皆相时奏演。如屈子竞渡、子安题阁诸事，无不谱入，谓之《月令承应》；内廷诸喜庆事，奏演祥瑞者，谓之《法宫雅奏》；万寿令节前後，奏演羣仙神道添筹锡禧，以及黄童白叟含哺鼓腹者，谓之《九九大庆》；又演目犍连尊者救母事，折为十本，谓之《劝善金科》，於岁暮奏之，鬼魅杂出，实有古人傩祓之意也；演唐玄奘西域取经事，谓之《昇平宝筏》，於上元前後日奏之。曲文皆文敏亲制，词藻富丽，引用内典经卷。後又命庄恪亲王谱蜀汉《三国志》典故，谓之《鼎峙春秋》；又谱宋政和间梁山诸盗，及宋、金交兵，徽、钦北狩诸事，谓之《忠义璇图》。其词皆出月华游客之手，钞袭元、明《水浒义侠》、《西川图》诸院本，远不逮文敏矣。嘉庆癸酉，仁宗以教匪事，特命罢演诸连台，至上元日，亦惟以《月令承应》代之。