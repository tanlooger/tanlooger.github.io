---
---
---
title: 开封戏园
---



开封地处中原，财丰物阜。同、光之际，歌咏昇平，以论戏剧，本处优等地位。盖当时名优以京师为中心点，初被挤，则至山东之济南，再被挤，则至河南之开封，故就当时之统计，开封戏剧之盛，位置实为第三。花旦天凤名满天下，凡过开封者，无论士商，咸以不见天凤为恨。 「 其时开封有两天，一天景园，肴馔最佳，一即天凤。天凤具绝色，尝有某名媛愿委身事之，天凤辞以有室，媛请为媵，不许，遂致寝疾。天凤怜而迎之，归未久，天凤病夭，媛绝粒以殉。」 时戏剧古风未泯，崑黄并重，凡籍隶梨园者，亦必兼通崑曲，此盖开封戏剧之极盛时代也。

厥後流风相沿，至光绪甲辰、乙巳间，某抚莅汴，雅好京剧，以汴中戏园之简陋，出廉俸付入，建巨场一所，赁与菊部。於时名伶有所谓牡丹红、八千红、樱桃红、粉桃红、林小芬、万盏灯辈应运而出。斯时有人为之比较，而知京师、济南、上海之剧日进化，开封犹在幼稚时代。 「 时津、汉剧界亦在幼稚时代。」 然当时崑曲，已如黄锺、大吕，不数数觏，此盖开封崑剧衰落，二黄犹盛之时代也。

洎宣统末，徽班 「 崑黄剧，开封谓之徽班。」 之势日落千丈，向者为四五，至此仅余一班。掌之者时有顶替，时而名为春仙，时而名为富贵春，班中旣毫无秩序，而观者亦绝无仅有。尝有座客仅集十数人而开演者，菊部末运，於斯为极，此盖为崑黄衰落之时代也。