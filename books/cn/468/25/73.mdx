---
---
---
title: 演新安驿
---



《新安驿》戏，一名《女强盗》，盖侯俊山登台逞奇，自行编演者也。剧中情节，脱胎於《文武香球》，然事实人名，均与小说不尽符合，盖拉杂编凑，亦一时遣兴之作。略按其事，则张桂英曾与龙官宝订婚，及官宝下山，久不得耗，桂英甚念之，遂乔扮男子，下山访寻。路过新安驿，宿一逆旅，黑店也。主人为媪女二人，女常乔装为男盗，以杀人越货为事。是日，媪见桂英装重金多，遂先以蒙汗酒醉之使倒，令其女持刀入房行劫。女见桂英之俊美，欲以身委之，遂解除男装，露出庐山真面，以清水喷桂英，使醒，召媪述其意。桂英姑允之。彼此又略较武艺，女见桂英技不精，意益满。及合卺後，女为代解罗襦，则一缠足之女子，大惊，急询其故，桂英详述之，始知亦巾帼也。此剧离奇变幻，本无寓意，惟忽而笄，忽而弁，忽而浓须撩鬓，忽而搔首弄姿，为足增观者兴趣耳。沪上名伶之演此者，以七盏灯为独步。

或曰，《新安驿》一戏羌无故实，实为俊山而设。初，俊山至京，主者患无以揄扬之，某太史为制此剧，故始则红须装束严急，令人但闻其声，已而去须，已而改为艳装，已而又改为便服，装束雅淡，顷刻之间，变换数四，无不绝妙。於是一二日间，名即大噪。後竟因以致富，乃於张家口及其旁近之地，广设商店矣。