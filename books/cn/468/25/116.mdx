---
---
---
title: 郭猫儿善口技
---



扬州有郭猫儿者，善口技。尝於席右设围屏，不置灯烛，郭坐屏後。主客静听，久之无声。俄闻二人途中相遇，揖叙寒喧，其声一老一少，老者拉少者至家饮酒，投琼藏钩，备极款洽。少者以醉辞，老者复力劝数瓯，遂踉跄出门，彼此谢别，主人闭门。少者履声蹒跚，约可二里许，醉仆於途。忽有一人过而蹴之，扶起，乃其相识者也，遂掖之至家。而街栅已闭，呼司栅者。一犬迎吠，顷之，数犬皆吠，又顷益多，犬之老者、小者、远者、近者、哮者同声而吠，一一可辨。司栅者出启栅。无何，至醉者之家，则又误叩江西人之门，惊起，知其误也，则作江西乡音以詈之，群犬又数吠。比至，则其妻应声出，送者郑重而别。妻扶之登牀，醉者索茶，妻烹茶至，则已大鼾，鼻息如雷矣。妻詈其夫，唧唧不休。顷之，妻亦熟寝，两人鼾声如出一口。忽闻夜半牛鸣矣。夫起大吐，呼妻索茶作呓语，夫复睡，妻起便旋纳履，则夫已吐秽其中，妻怒骂久之，遂易履而起。此时群鸡乱鸣，其声之种种各别，亦如犬吠也。少选，其父来，呼其子曰：「天将明，可以宰猪矣。」始知其为屠门也。其子起，至猪圈饲猪，则闻群猪争食声，嚃食声，其父烧汤声，进火倾水声。其子遂缚一猪，猪被缚声，磨刀声，杀猪声，猪被杀声，出血声，燖剥声，历历不爽也。父谓子曰：「天已明，可卖矣。」少选，闻肉上案声，即闻有买卖数钱声，有买猪首者，有买腹赃者，有买肉者。正在纷纷争闹间，砉然一声，四座俱寂。