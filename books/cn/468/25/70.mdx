---
---
---
title: 演花魁娘子
---



李味庄兵备宴客嘉荫堂，歌者孔福方演杂剧中之花魁娘子，瞥有罗浮大蝶飞至，绕伶身三匝而去。陆祁生孝廉因作《仙蝶谣》，而改七芗为之图。词云：「东海桃花红雨靥，南海仙人放蝴蝶。水精帘下读道书，屋里衣香花不如。花非花兮花解语，细漏丁冬碧纱雨。定子当筵车子喉，消息剧於十五女。相逢不是青陵台，且占百花头上开。花开花落凝丝竹，丝竹分明不如肉。海水汨汨山冥冥，有人读破《南华经》。造得酒楼邀李白，传来丝笔付秦青。牵云曳雪斑骓送，杀粉调铅写春梦。不知凤子为谁来，还问翠钗钗上凤。」