---
---
---
title: 情节
---



徽戏情节，凡所注重者在历史，而惜非真历史也。其原本全出於《列国演义》、《三国演义》、《水浒传》、《西游记》、《封神演义》诸书，加以明季仕宦阉璫之遗闻， 「 《玉堂春》、《四进士》、《雪杯缘》、《审刺》、《打嵩》、《法门寺》等。」 国初京师四方之巨狱， 「 《马四远》、《送盒子》、《杀皮》、《十二红》、《南通州》等。」 再以《缀白裘》中之崑戏，稍事变通，亦成今剧，意在以往事动人兴感。而事苦不真，且编戏者又非通人，故唱工虽佳，而能入情者绝少，转不如秦腔各剧，注意家庭，猥琐之中，却有令观者入神之妙　盖皮黄偏重忠孝二义，秦腔则推而广之，如《芦花计》以教人之为继母者，《打柴训弟》以教人之为兄者，《杀庙》以教人之为仆者，《对影悲》以教人之为嫡妻者，《双冠诰》以教人之为妾者，《算粮登殿》以教人之为妇翁者，《三疑计》以教人之为师者，他如《八义图》则重在友，《六月雪》 「 即《斩窦娥》」 　则重在姑，《狮子楼》则重在邻， 「 较《水浒传》增出邻人吊丧伴宿一层，事近不情，然颇足长人敦里睦邻之念。」 《小磨房》 「 即《十八扯》，本梆子戏。」 则重在小姑叔，凡伦常交际之地，有可戒可风者，皆编入戏文，以资观感。初仅行於太行以西，为乡人谣唱，故其俗视关东稍近敦厚，亦未始非先辈提倡兴感之功。若与徽戏沟而通之，亦未尝无益於薄俗也。