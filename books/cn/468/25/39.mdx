---
---
---
title: 後场
---



琴师、鼓员等曰後场，亦曰场面。场面之位次，以鼓为首，一面者曰单皮鼓，两面者曰荸荠鼓，名其技曰鼓板，都中谓之鼓老，犹尊之之意也。 「 若李四之鼓板，梅大锁之胡琴，皆名手也。」 伶人负重名，则自置场面。同业宴会，必邀其鼓老或琴师与俱，尊以首座，其他云锣、锁呐、大铙等不与焉。

昔时鼓板之座在上，鬼门椅前，有小搭脚、小櫈椅，後屏上系鼓架。鼓架高二尺二寸七分，四脚各方一寸二分，上雕净瓶头高三寸五分，上层穿小枋四八根，下层八根，上层雕花板，下层下縧环柱子，横扩尺寸同单皮鼓例，在椅後下枋，荸荠与板例在椅屏间。大鼓箭二，小鼓箭一，在椅垫下。崑腔犹此制，京班微有异同，而奏技时位次首列则一也。自改舞台，悉驱後场於台侧厢楼之上，鼓员面台前，列而坐，目注演者，迎合其步武手口以为疾徐高下之节，然不良於施展，恒以为苦。北伶南下，狃於故习，犹坐其自置场面於台口一隅，然实不雅观，有时亦足妨碍一部份座客之视线，即其坐席，亦复凌杂无次矣。