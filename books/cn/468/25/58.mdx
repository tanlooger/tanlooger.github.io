---
---
---
title: 六燕班
---



吴三桂喜度曲，不差累黍，有周公瑾风焉。蓄歌童十数辈，自教之，中六人艺最胜，称六燕班，盖六人皆以燕名也。尝微服游江淮间，与六燕俱。贾人某亦嗜声伎，值家讌演剧，吴投刺谒之，贾延入，纳之上座。未几，乐作，脱板乖腔，百无一当。主人与客极口褒奖，吴但默坐，瞑目摇首而已。主人愤而言曰：「若村老，亦谙此耶？」吴曰：「不敢，然嗜此已数十年矣。」主人愈不悦。客有黠者，请吴奏技，否则将有以折辱之。吴欲自炫，不复辞谢，欣然为演《惠明寄柬》一折，声容台步，动中肯要，座客皆相顾愕眙。少焉乐阕，下场一笑，连称献丑而去。