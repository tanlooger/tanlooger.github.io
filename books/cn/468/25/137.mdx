---
---
---
title: 西人演马戏
---



西人之至沪为马戏者不常有，演时，大抵张广幕为场，场形圆，中央为奏技处，观者环坐四周。场有奏乐处，铃动乐作，演技者联翩而出，骑术极精。初用常法骑马，循场而走，继则立於马背，旋以两膝跪於马背，且走且跳索，或令马走方步。其始马首尚有缰，未几，即尽去之。或一人立於场中，举鞭为号，马即如法作种种游戏。又能驯伏狮虎及象等兽，驱使之，无异於驱马。且能倒立，以手代足而步行。或跨一轮，上十数层之阶级，或上悬空之梯，或步行於铁丝之上，或以种种方法踏脚踏车。最妙者为翻棍，其身手之快，直无异於飞鸟也。