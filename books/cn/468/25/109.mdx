---
---
---
title: 老人幼女试幻术
---



广州沈又村家，中秋日，忽有老人来，携幼女一，布囊一，自云琼州人，携眷返里，遇海风覆舟，妻子俱殁，仅与幼女免，今飘泊难归，乞少助川资，俾老弱得归故里。阍者斥之，老人不服，遂争辩，喧声达内室。又村出而问故，老人前自陈白，且云善种种新奇戏术。又村乃命於厅事试演之，且曰：「果佳，当重犒也。」老人乃张布囊，出红巾二，石块二，又出小锄，掘地深尺许，将石块分埋其中，取一红巾覆其上，旋以清水灌溉之，俄见土起，石芽生焉。老人灌溉愈勤，芽亦猛长，渐分枝节，穿巾而出。已而益高，枝叶并茂，庭中竟生双玉树矣。所覆红巾，自发芽时已裂为碎锦，絓石枝而上，变为红花。俄花落，片片皆红玉，老人拾之，徧送沈之家人。家人各给以钱，老人称谢。视树上，已结实矣，碧圆莹滑，非李非柰，不知何果。老人乃於囊中取竹筐一，命女猱升其上，摘果盛其中，赠众人，众又各给以钱。老人遂以竹筐击树三，树忽暴缩，渐入土中，了无痕迹。出花果视之，还成布屑石子矣。

老人至是而言曰：「尚有薄技，敢尽献之。」乃出一朱漆盘，上书「聚宝盆」三字，令家人投物其中，云一可得百。又村夫人戏以金簪投之，老人持向西，三摇之，果然金簪满矣。送至夫人前，视之，皆与真者无少异，竟不辨何者为己物，乃尽藏之，给钱五千。老人叩谢，荷囊而去。逾时，夫人出簪视之，悉芦梗，而真者亦乌有矣。使人追之，已不知所往。