---
---
---
title: 戏剧之变迁
---



国初最尚崑剧，嘉庆时犹然。後乃盛行弋腔，即俗呼高腔一曰高调者。其於崑曲，仍其词句，变其音节耳。京师内城尤尚之，谓之得胜歌。相传国初出征凯旋，军士於马上歌之以代凯歌，故於请清兵等剧，尤喜演之。道光末，忽盛行皮黄腔，其声较之弋腔为高而急，词语鄙俚，无复崑弋之雅。初唱者，名正宫调，声尚高亢。同治时，又变为二六板，则繁音促节矣。光绪初，忽尚秦腔，其声至急而繁，有如悲泣，闻者生哀，然有戏癖者皆好之，竟难以口舌争也。崑弋诸腔，已无演者，即偶演，亦听者寥寥矣。