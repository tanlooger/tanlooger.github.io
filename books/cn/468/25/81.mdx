---
---
---
title: 王君宜唱谭调
---



京师票友，实繁有徒，有学部主事王君宜者，名益保，实为个中翘楚。其唱以谭鑫培为归，喉音本极相近，又与陈彦衡为友，得鑫培行腔读字之法，每一引吭，人几疑为鑫培在座也。一日，酒楼宴唱，适鑫培过其下，闻而善之。由是君宜之名，益日以起，都中识与不识，介人以盛筵相约者，趾恒相错。君宜亦不自吝秘，酒酣必为一奏，以是贵游子弟，就之者多。顾其人温雅循谨，舍酒食外，无所取於人，特非上流社会，不与周旋，亦不轻向市廛串票，故人尤重之。鑫培继响，伶界推刘鸿声，然以野战得之，不若君宜之温润醇厚，尺度娴稳也。