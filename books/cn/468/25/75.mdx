---
---
---
title: 李笠翁曲部誓词
---



李笠翁家蓄伶人，尝撰曲部誓词，文云：「窃闻诸子皆属寓言，稗官好为曲喻，《齐谐》志怪有其事，岂必尽有其人；博望凿空诡其名，焉得不诡其实。矧不肖砚田餬口，原非发愤而着书；笔蕊生心，匪托微言以讽世。不过借三寸枯管，为圣天子粉饰太平，揭一片婆心，效老道人木铎里巷。既有悲欢离合，难辞谑浪诙谐。加生旦以美名，既非市恩於有托；抹净丑以花脸，亦属调笑於无心。凡此点缀剧场，使不岑寂而已。但虑七情以内，无境不生，六合之中，何所不有，幻设一事，即有一事之假同；乔命一名，即有一名之巧合，焉知不以无基之楼阁，认为有样之胡卢。是用沥血鸣神，剖心告世，稍有一辜所指，甘为三世之瘖，即漏显诛，难逋阴罚，作者自干於有赫，观者幸谅其无他。」