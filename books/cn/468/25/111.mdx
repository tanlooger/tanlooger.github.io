---
---
---
title: 以食器试幻术
---



有富家子招一术士至家，术士置杯酒於案，举掌拍之，杯陷入案中，口与案平，扪案下，不见杯底。少选取出，案如故。又举鱼脍一巨碗，掷之空中不见。令取回，则曰：「不能。在书室画厨夹屉中，自取可耳。」时以宾从杂遝，书室多古器，已严扃，且夹屉高仅二寸，碗高三四寸许，断不可入，疑其妄。姑呼钥启视，则碗置於案，所贮为佛手五，原贮佛手之盘乃易为鱼脍，藏夹屉中矣。