---
---
---
title: 做工
---



做工之能事，无穷尽，如唱《盗宗卷》必忠直，但饰为痴，则谬矣。唱《空城计》必闲雅，若露为诈，则远矣。为《天雷报》之老父者，必如乡愚，方为合格。为《白虎帐》之元帅者，必力持镇定，乃近人情。非然者，不厌则疏，过犹不及。曩时名伶，必经数十年之揣摩阅历，始能现身示人，惟妙惟肖。观於《壮悔集》中之马伶，欲扮严嵩，必鬻身於权奸之门，窥探三年而後得。《阅微草堂笔记》中之某伶，欲充妇人，必先自忘为男子，贞淫喜怒，先拟境於心，然後登场自合，其难其慎，概可知矣。