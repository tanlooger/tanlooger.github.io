---
---
---
title: 偷桃之幻术
---



淄川蒲留仙尝於童时赴郡，值立春，旧例先一日，各行商贾以彩楼鼓吹赴藩司，曰演春，留仙往观之。是日，观者如堵，堂上四官皆赤衣，东西相向坐。留仙时方稚，不解其何官，但闻人语哜嘈，鼓吹聒耳。忽有一人率披发童荷担而上，似有所白，万声汹动，亦不闻为何语，但闻堂上作笑声，即有青衣人大声命作剧。其人应命方兴，问作何剧。堂上相顾数语，吏下，宣问所长，答言能颠倒生物，吏以白官。少顷，复下，命取桃子。术人诺，解衣覆笥，故作怨状，曰：「官长殊不了了，坚冰未解，安所得桃？不取，又恐为南面者所怒，奈何？」其子曰：「父已诺之，又焉辞？」术人惆怅良久，乃云：「我筹之烂熟，春初雪积，人间何处可觅，惟王母园中，四时常不凋谢，或有之，必窃之天上乃可。」子曰：「嘻，天可阶而升乎？」曰：「有术在。」乃启笥，出绳一团，约数十丈，理其端，望空中掷去，绳悬坠空际，若有物以挂之者。未逾时，绳愈高，渺入云中，手中绳亦尽，乃呼子曰：「儿来，余老惫，体重拙，不能行，得汝一往。」遂以绳授子，曰：「持此可登。」子受绳，有难色，怨曰：「阿翁亦大愦愦，如此一线之绳，欲我附之以登万仞之高天，倘中道断绝，骸骨何存矣！」父又强喝迫之曰：「我已失口，悔无及，烦儿一行。儿勿苦，倘窃之以来，必有百金赏，当为儿娶美妇。」子乃持索盘旋而上，手移足随，如蛛趁丝，渐入云霄，不可复见。久之，坠一桃，如盌大。术人喜，持献公堂。堂上传视良久，亦不知其真伪。忽而绳落地上，术人惊曰：「殆矣！上有人断吾绳，儿将焉托？」移时，一物堕，视之，其子首也，捧而泣曰：「是必偷桃为监者所觉，吾儿休矣。」又移时，一足落。无何，肢体纷堕，无复存者。术人大悲，一一拾置笥中而阖之，曰：「老夫止此一儿，日从我南北游，今承严命，不意罹此奇惨，当负去瘗之。」乃升堂而跪，曰：「为桃故，杀吾子矣。如怜小人而助之葬，当结草以图报耳。」坐客骇诧，各有赐金。术人受而缠诸腰，乃扣笥而呼曰：「八八儿，不出谢赏，将何待？」忽一蓬头僮，首抵笥盖而出，望北稽首，则其子也。