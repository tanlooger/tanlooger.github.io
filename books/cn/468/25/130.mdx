---
---
---
title: 蹴踘
---



蹴踘，游戏之事。踘，亦作鞠，毛丸也，相传起於黄帝之时，分左右曹以踢之。陈迦陵检讨其年有《咏美人蹴踘》词，调寄《抛球乐》，词云：「闻道凝妆多暇，蝉髩娇嫭，匀面才了，緪额初竟，纤纤眉妩，蘸画毂翠羽低飞，垒香阔红襟新乳，正好作剧寻欢，小叠鱼笺，遍约嬉春女。向煖日红楼，商量细数，氤氲粉泽，喧阗笑语。算白打秋千和格五，总然无意绪。且水晶帘畔，斜穿鞠域，相邀同去。此际绰约轻盈，娇花百朵，琼枝一树。宝钗松，罗袜小，争漾绦绡穷袴。玉醉花欹，吹乱红巾几缕。一泓香雪，临风慢舞，髣髴似滚琼闺絮。更香球将坠，最怜小玉多能，旁衬凌波微步。渐蹴罢春憨扶髩影，娇喘浑无语，小换轻容，满身红雨。」