---
---
---
title: 扮戏
---



伶人扮戏时之苦，不可言喻。湿帕幕首，由眉际上矗为鬓，挟眉俱起，故成掉梢，凛然有豪杰气。初试紧束，如孙悟空之经紧箍咒，颇不能堪，久乃由勉即安，不至岑岑如戴山矣。花旦上装，两颊匀脂甚厚，以视北地胭脂，不止倍蓰。若觌面相看，色如深醉，颇不适目。惟登场之後，远近皆宜，卓文君颊际芙蓉，望而可见。戏衣缎绣，皆极粗糙，而彩色特艳，与面色相配，均与常人不同。若衣之以行通衢，虽在剧场以为美观，亦将骇而却走。盖宜於灯光远视，非真颜色动人也，此亦光学审美学之别科也。