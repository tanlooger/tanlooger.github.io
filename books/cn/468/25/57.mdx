---
---
---
title: 西安三十六班
---



康熙时，西安乐部着名者凡三十六，最先者曰保符班。保符班有太平儿，姓宋，名子文，色艺素佳。严长明至关内时，以年长不复登场，故未及见。小惠、锁儿、宝儿、喜儿皆隶江东班。双赛班故晚出，称双赛者，谓所长出保符、江东上也。後以祥麟、色子至，又称双子班。南如、 「 三寿字。」 友泉 「 银花字。」 义兄弟来最後，亦同在此部。及色子赴浙，众又戏呼南如为赛色子矣，惟色艺难兼，性行各异。严初至时，有四两者，临潼人，色差逊於琐儿。後又有豌豆花者，三原人，声差逊於小惠。其艺，均可步祥麟後尘。二子留会城，不久皆去。金队子者，姓刘，醴泉人。双儿，姓白，咸阳人，隶锦绣班，小有色艺，然固泾阳曲部也。以严赏之，遂留西安，不复归。又拴儿居富平某部署中，贾拜三上舍常称之。後庄虚庵权令时，挈以至西安。之数子者，固皆一时之选也。