---
---
---
title: 蛙戏
---



王子巽在都，曾见一人作剧於市，携木盒，作格，凡十有二孔，每孔伏蛙，以细杖敲其首，辄哇然而鸣。或与以金钱，则其人乱击蛙顶，如拊云锣，宫商词曲，悉了了可辨。

又有畜蛙为戏者，携一木匣，中有一大蛙，及数小蛙。开匣，则大者先出，小者随之，大者居中外向，小者旁列。大者鸣一声，小者亦鸣一声，大者鸣两三声，小者亦鸣两三声。其後，大者迭鸣不已，小者亦然。及毕，则仍如出时次序，自入匣中，谓之蛙教书。

袁子才幼时居杭州之葵巷，尝见有售技者，身佩一布袋、两竹筒，袋贮虾蟆九，至市肆柜上，演其法毕，索钱三文，即去，一名虾蟆教书。其法，设一小木椅，大者自袋跃出，坐其上，八小者亦跃出，环伺之，寂无声。其人喝曰：「教书。」大者应声曰：「阁阁。」羣皆应曰：「阁阁。」自此连曰「阁阁」，几聒人耳。其人曰：「止。」即绝声。

同治时，有人於市上出一小木匣，启其盖，出横木一条，广半尺余，高寸许，下有四足，横列於柜。向匣中喌喌而声，倏有一虾蟆跃出，以前两足按横木上，面南而跃，即有小蛙十余，一一跃出，依次以两足据横木，北面踞坐。既定，其人取小拍板击一下，於是虾蟆发声一鸣，诸小蛙辄以次齐鸣。旣而虾蟆阁阁乱鸣，则小蛙亦阁阁鸣不已，久之，其人复击拍板一下，则虾蟆止不复鸣，诸小蛙亦截然而止矣。其人复喌喌呼之，虾蟆仍跃入匣中，诸小蛙亦相随而入。