---
---
---
title: 商苍雨观剧於水西庄
---



商苍雨编修盘，号宝意，精音律，杨升庵之琵琶，康对山之腰鼓，兼其风致。乾隆乙卯秋，入都，道经天津查氏之水西庄，查莲坡出歌者演剧，苍雨留诗曰：「记得东华甲夜长，九枝绦蜡腻欢场。谁知碎雨零烟後，又听朝来翠袖凉。重帘消息隔倾城，相见翻疑面目生。不用掩羞裁月魄，当年着眼已分明。」又「锦屏银烛夜阑时，细细风怀脉脉知。结习犹烦大迦叶，丽情都付小杨枝。司空相见何曾惯，学士休言不合宜。禅榻茶烟惆怅在，顿教双髩忽成丝。」又「妙高台上好风光，值得东坡醉一场。解唱几时明月有，元郎本是旧袁郎。水西秋景未凋残，送客留情坐夜阑。恼乱好花红着眼，不教攀折只教看。」後二首指元郎也。是日，元郎度曲，毛郎叠奏，宝意则自吹紫箫以和之。