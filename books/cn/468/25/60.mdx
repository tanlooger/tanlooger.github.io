---
---
---
title: 猫儿戏
---



教坊演剧，俗呼为猫儿戏，又名髦儿戏。相传扬州有某女子名猫儿者，擅此艺，开门授女徒，大率韶年稚齿，婴伊可怜。光绪时，上海北里有工此者，每当妆束登场，锣鼓初响，莺喉变徵，蝉鬓如冠，扑朔迷离，雌雄莫辨，淋漓酣畅，合座倾倒，缠头之费，所得不赀，亦销金之锅也。

金奇中曰：「俗以妇女所演之剧曰髦儿戏者，盖以髦发至眉，儿生三月，翦发为鬌，男角女羁，否则男左女右，长大犹为饰以存之，曰髦，所以顺父母幼小之心也。又俊也，毛中之长毫曰髦，因以为才俊之称。《诗》：「烝我髦士。」士中之俊，犹毛中之髦也。又选也，《诗》：「誉髦斯士。」誉，古通与，语助辞也，选斯士也。谓之髦儿戏者，意谓伶之年龄皆幼，技艺皆娴，且皆由选拔而得，无一滥竽者也。」此奇中之所解释者也。王梦生则曰：「昔以妇人拖长髻而饰男子冠服，至可一笑，故有此称。」

光、宣间，猫儿戏渐见发展，其优异之处，亦有胜於男伶者。以此类推，女子之资性能力，无事不可学，而文学、美术固尤所优为者也。