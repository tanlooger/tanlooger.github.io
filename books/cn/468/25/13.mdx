---
---
---
title: 秦腔戏
---



戏曲自元人院本後，演为曼绰、弦索二种。弦索流於北部，安徽人歌之为枞阳腔，湖广人歌之为襄阳腔，陕西人歌之为秦腔。秦腔自创始以来，音皆如此，後复间以弦索，实与崑曲同体，惟多商声，故当用竹木以节乐，俗称梆子，与崑曲之仅用绰板定眼者略异也。

或曰，北派之秦腔起自甘肃，今所谓梆子者则指此，一名西秦腔，即琴腔。盖所用乐器，以胡琴为主，月琴为副，工尺咿唔如语。乾隆末，四川金堂魏长生挟以入都，其後徽伶悉习之。然长生所歌为山陕梆子，非甘肃本腔，故或又称山陕调为秦腔，称甘肃为西腔。其後稍加变通，遂有山陕梆子、直隶梆子之别。直隶梆子又分别之曰京梆子，曰天津梆子。

或曰，秦腔於明季已有，以李自成之事证之，则其兴固在徽调以前也。京师昔与徽调分枝，绝不相杂。同、光之际，以义顺和、宝盛和两部为最有名。此调有山陕调、直隶调、山东调、河南调之分，以山陕为最纯正，故京师重山西班。义、宝两部，皆号称山陕者也。直东人善唱者，亦必以山陕新到标题，其实化合燕音，苟图悦耳，赵缶秦瑟，杂奏一堂，已非关西大汉之旧响矣。光绪时，张文达公之万雅好此音，故春时团拜， 「 同乡、同年聚宴，谓之团拜。」 义、宝两部亦得充场，与徽班并驾。虽在曩昔，仅有专园演唱，为下流所趋，士大夫鲜或入顾，自玉成班入京，遂为徽秦杂奏之始。

乾隆中叶，秦腔大昌於京师，孙渊如、洪稚存皆酷嗜之。毕秋帆抚陕时，长安多妙伶，其人悉工秦腔。孙、洪尝谓吾国所有歌曲，高者仅中商声。间有一二语阑入宫调，而全体则媿未能，惟秦中梆子，则无问生旦净末，开口即黄钟、大吕之中声，无一字溷入商徵，盖出於天然，非人力所能强为。因推论国运与乐曲盛衰相系之故，谓崑曲盛於明末，清恻宛转，闻之辄为泪下，所谓亡国之音哀以思者，正指此言。及乾隆中叶，为国朝气运鼎盛之时，人心乐恺，形诸乐律，秦腔适应运而起，雍容圆厚，所谓治世之音者是也。此语与近贤所论，直如南北两极之反对矣。

秦人皆能声，有二派，渭河以南尤着名者三，曰渭南，曰盩屋，曰醴泉；渭河以北尤着名者，曰大荔。大荔腔又名同州腔。同州腔有平侧二调，工侧调者，往往不能高，其弊也，将流为小唱，唱平调者，又不能下，其弊也，将流为弹词。西安乐部着名者凡三十六，最先者曰保符班，後有江东班，又有双赛班，较晚出。称双赛者，谓所长出保符、江东之上也。後以祥麟色子至，又称双才班也。