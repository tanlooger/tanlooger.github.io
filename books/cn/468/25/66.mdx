---
---
---
title: 演八仙上寿
---



常州府有属县八，惟靖江介在江北。顺、康间，某亲贵出守常州，声势烜赫，僚属备极严惮。一日，以寿演剧，七邑令皆来称祝，靖江令独後至，惧甚，属阍者为画策，遂重赂伶人，时方演《八仙上寿》剧，七人者先出，李铁拐独後，七人问曰：「来何暮也？」铁拐曰：「大江风阻，故尔来迟。」阍人即於是时，以靖江令手版进，太守大喜，遂延入，至尽欢而罢。