---
---
---
title: 演长生殿传奇
---



钱唐太学生洪昉思昇着《长生殿》传奇，初成，授聚和班演之，圣祖览之称善，赐优人白金二十两。於是诸亲王及阁部大臣，凡有宴会，必演此剧，而缠头之费，较之御赏且数倍。聚和班优人乃请开筵为洪寿，即演是剧以侑觞。某日，宴於宣武门外孙公园，名流之在都下者，悉为罗致，而不及给谏黄六鸿。黄奏谓皇太后忌辰，设宴乐为大不敬，请按律治罪。上览其奏，命下刑部狱。益都赵秋谷对簿自承，经部议革职，一时凡士大夫及诸生除名者，几五十人，秋谷及海宁查夏重其最着者。後查改名慎行，登第。赵年仅廿八，竟废置终其身。洪放归，旋堕苕、霅间而死。当时编修徐嘉炎，亦与讌对歌，赂聚和班优人，诡称未与，得免。都人有口号云：「国服虽除未满丧，何如便入戏文场？自家原有三分错，莫把弹章怨老黄。秋谷才华迥绝俦，少年科第尽风流。可怜一出《长生殿》，断送功名到白头。周王庙祝本轻浮，也向长生殿里游。抖擞香金求脱网，聚和班里制行头。」徐丰颐修髯，有周道士之称，後官学士。或曰，黄由知县行取入京，以土物、诗稿遍赠诸名士，至秋谷，答以柬云：「土物拜登，大稿璧谢。」黄衔之刺骨，故有是劾也。