---
---
---
title: 演探亲相骂
---



《探亲相骂》一剧，原为崑曲中之梆腔杂剧，虽京戏亦演之，然悉仍其旧。盖道、咸之际，乐风渐变，趋重京剧，自後内廷传唱，常例皆京崑并奏，故率将崑曲阑入，各地伶人遂亦相沿成习，意谓亦在京戏范围。实则此剧纯用吹腔，固犹是崑曲之面目也。惟服装做工，则因时会而迁移，间有不相沿袭者，而唱白腔调，悉与《缀白裘》同， 「 调门悉用《银绞丝》曲。」 中有不合者，殆为沿讹。惟依崑曲原本，尚少末後与男亲家相遇、重延解劝、两亲母和好如初之一段，大率为演京剧者所删矣。至其剧情，则为乡间亲家母胡妈妈背布袋骑驴入城，探其名野花者之女也。先是，女见母诉苦，旋与亲家母相见，则一村一俏，无不相形见绌，且谈吐之时，每被奚落。旋以语及野花之儍，一则苛求，一则回护，遂至争执相骂，不欢而别。