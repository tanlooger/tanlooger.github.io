---
---
---
title: 犬能读书
---



光绪时，台州人某蓄一犬，能读书。初教以人语，渐能了解，乃授以书。始亦甚艰苦，阅十余年，诲之弗倦，自琅琅上口矣。於是携之四方，令献技为活。犬居於笼，至演技时则出，犬乃拜手者再，如拱鼠然。已而启箧，取《礼记》一册，读《檀弓》篇，能不爽一字。既又取《周易》出，读《系辞传》，亦甚熟。读毕，仍入笼，某乃饲以麪包，食已即睡。有人尝亲见之，谓此犬为黑色，为状殊不异常犬，其读书声极嘹亮，惟发音时稍强硬，不能如人语之便捷。然《檀弓》与《系辞传》皆赘牙佶屈，不易上口，而此犬竟能成诵也。