---
---
---
title: 罎子王弄罎
---



光绪庚子春正月，京师杂耍馆有王某献技，运酒罎如气球，其名为罎子王。家居麻线胡同，身伟露顶，衣短衣。以一大绍兴酒罎厚寸许者，置台上，刮磨光润，画以金龙五色云，以铁器扣其四周，声琅琅然，盖恐人疑其非陶器也。手提而弄之，中铮铮作响，盖置铜铁等丝於内也。始则两手互掷互承，如辘轳转於两臂两肩及背，继则或作骑马势，而掷罎出跨上，摩背跃过顶，承以额，硜然有声，人咸虑其脑裂，而彼恬然也。罎立於额，不以手扶，屡点其首，则罎盘旋转於额，或正立，或倒立，或竖转，或横转，罎中铜铁丝声与罎额相击撞声，铮铮硜硜，应弦合节。俄以首努力一点，则罎上击屋梁，听其下坠於地，地为震动，而罎不少损，则又取弄如前。复上出，仍承之以额，而或承罎口之边，或承罎底之边，如刀下斫其首，而不知痛。手叉腰，罎欹附於额，绕场行数十周，且揖且跽，且稽首，且起立，且下卧，且转辗反侧，而罎如有所系，虽作摇摇欲坠状，而仍不坠也。复努之上及屋，或承以一指，或衔以口，如是者数四往复，则坐而少休，气不喘，色不变也。乃复运之以一臂，绕臂转如风轮，见罎不见臂也。继复运以两臂，左右齐转，则如有两罎分绕两臂者，而不击撞，亦仍一罎也。次运以指，亦如之，次则且运且劈之，闻空中作裂瓦破甑声，视罎，忽若左右分作两半者，忽若上下分作两截者，忽张手揸罎腹而擎之，若罎有柄者，忽握罎口而起，若罎有胶者，诚不可测也。又径以罎置於顶，而袖其两手，如束缚。始以头努罎起，承以肩，左右努之，则左右跳掷。次承以腰，以尻，左右努之，则左右跳掷。次承以膝，亦如之。次承以足背，左右踢之。次承以大指，亦左右踢之。复上出之，而次第下之。继乃上下飞腾，四面盘辟，不辨其是肩，是背，是腰，是尻，是膝，是足，第见满身皆罎，满台皆罎。始则犹见一人袖手转侧於罎阵中，继则观者满眼皆罎，不复见人，观者靡不咄咄称奇。方迷乱间，其人忽歘然仆地，仰卧，罎自屋梁下，击其鼻。羣大惊，而罎且兀立鼻尖。复努立而起，忽倒竖，以两足捧罎直立，以两手履地，绕场而行，两足复分，顶其左右罎，承掷如手弄。良久，忽作虎跳，横转如车轮，而罎随之。忽翻筋斗，起落如蚱蜢跃，而罎亦随之。复两足踢罎上击屋空中，罎与人俱如败叶转，罎忽着地，而兀立其上，向众揖云：「罎子王献丑。」