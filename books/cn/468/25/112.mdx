---
---
---
title: 以刀试幻术
---



徽州程某家，一日忽来衣服褴褛者三人，各手一刀，至院，乃以刀柄纳入土中，刀尖向上。一人袒腹向下一跃，插刀尖上，又一人立其背上，竭力蹬之，刀遂由背穿出，血流如注。忽立起，拔刀，则腹间已无丝毫之伤，而血迹亦随之不见。又一人以小刀纳口中，未几，穿头顶而出，既出，而头亦宛然毫无伤痕，口喃喃作乞怜语。家人逐之，不去。已而一老仆王某至，乃向三人以手作势曰：「尔等岂不识此耶？」三人色变，默然去。盖以刀插腹等术，为障眼法，老仆知其暗号，故作是势，以使之去也。