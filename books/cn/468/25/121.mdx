---
---
---
title: 陈金方善口技
---



凡燕、赵、吴、越、楚、粤各地之语言，善口技者皆能之。宣统辛亥上巳，金奇中侨沪，曾招一口操江阴语曰陈金方者，至寓庐演之。演时，俄而为马嘶，俄而为牛鸣，俄而为羊叫，俄而为犬吠，俄而为豕啼，而禽鸟昆虫之声，时亦杂出於其间，且人类之喜怒哀乐，毕集於是。及撤帏，则其人出矣。金方言在沪业此者，有十六人，知其姓名者，为天津魏老二、周福保，济南斗金标，兖州陈老二、陈老三，扬州吴小弟、徐老凤，杭州方寿山。