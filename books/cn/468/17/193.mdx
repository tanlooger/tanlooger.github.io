---
---
---
title: 扑满
---



扑满，即缿筩，范以瓦，为受钱器，见《汉书》。道光时，北地尚有仿为者，形如小瓶，高尺许，上有窍，仅容一钱，可入不可出，既满则扑之。昔邹长倩赠公孙宏扑满一枚，盖隐寓聚而不散之诫也。仁和胡次瑶典簿琨曾见之咏以诗曰：「畴把悭囊破，庸夫例守钱。是中原浑沌，其闭胜关键。漫比　无当，群夸壑可填。挈缾同吏智，入瓮请君先。饮饱盈升橐，全凭径寸咽。状华谗鼎肖，名记缿筩传。廓落腰围大，逢迎口角圆。鸱夷盛处处，（鹿瓦）甓运连连。插脚皆津要，撑肠岂简编。封椿聊作库，投匦未须笺。通透周陶穴，微芒蜀漏天。重轮榆荚聚，灵窍藕丝牵。傀儡场登矣，葫芦样画焉。金多终掷地，玉碎早成烟。厚敛《三都赋》，纷流九府泉。环摧齐殿上，斗撞楚军前。权总归于母，胎虽可脱仙。贯盈缠解散，巢毁卵完全。砖已抛门外，刍从轹道边。蚨飞光历乱，蜨化态翩（　羽）。主父遭烹日，齐奴赴市年。散来真满屋，得后竟忘荃。堕甑邀谁顾，遗籯枉自怜。寄言牟利者，休恃腹便便。」