---
---
---
title: 水烟袋
---



水烟袋，吸水烟之管也。樊云门方伯增祥尝作《水烟袋歌》，并有序云：「太保陆凤石前辈，同治癸酉拔，春秋联捷，遂魁天下。夙与湖南李拔贞同年相善，李试京兆，不售，光绪乙亥春，将还湘，陆饯之于丰楼。酒次，意甚郁悒，陆曰：「若我主湘闱者，子必获售。」李请关节，陆方吸烟，即曰：「水烟袋嵌于试帖句，可矣。」未几，充湖南副考官，先以书抵李曰：「颇忆水烟袋否？」李发函狂喜，置书屉中，雀跃而出。妻睨其旁，疑为外舍情书，苦不识字，持归母家。母览而戒之，曰：「慎勿泄也。」母有三女，所天皆诸生，乃使长次女各告其壻。是科诗题为「惟善为宝」得「书」字。陆得三卷，皆如所授，乃皆取之，独一卷后至，置副车。及拆封，李副榜第一，正榜两卷则其僚壻也。一人名次较高，闱墨刊其诗云：「烟水苍茫里，人才夹袋储。」久之，事颇泄，言官欲劾之，以陆为人和易而止。李竟不获售，以道员需次某省而卒。然则科名之有定数，岂虚语哉！陆此事诚干例议，然爱才念旧，非纳贿作奸者比，无足深讳。寒夜偶忆其事，歌以传之，意在使君子知命耳。」歌曰：「湘闱万口传佳话，关节三言水烟袋。元和殿撰秉文衡，光绪初元岁乙亥。先是鸡年贡树香，同年陆李皆轩昂。两朵芙蓉分冷暖，一临春镜一秋江。送客南归杯酒饯，悒悒酒边发长叹。赠答平生缟纻欢，飞沉顷刻云泥判。士衡慰藉勿为尔，我主湘闱定收子。昔有明通榜上人，不信有如金筒水。酒阑一笑去燕都，转盼潇湘迓使车。长沙射得衔书雁，问记丰楼密语无？李生狂喜忘嫌忌，少妇旁窥蹙蛾翠。不识玉堂天上书，转疑外舍鸳鸯字。持归告母心大怡，刘家姊妹皆淑姬。欲教三女乘龙起，爱壻何分头腹尾。一粒金丹鼎未开，谁知此鼎三分矣。主文网得珊枝红，私喜贫交入彀中。一人隐语寓滇铜，三人连犿伤雷同。明知师漏多鱼地，那能一取复一叶。本怀唐拔景庄心，更师宋录齐贤意。两生捷足入前茅，一置副车因后至。君不见东坡欲得李方叔，潜送程文李他出。章惇二子怀之去，端明坐迷五色目。榜发乃隽援与持，天子所废人无术。以今拟古何差殊，两僚诡遇二章如。李生若比老方叔，弱女非男聊胜无。陆公爱士如苏大，相度乃是富韩亚。纵使南箕徧簸扬，卒无亶定相弹射。湘水悠悠四十年，沂公坟葬梅花下。吁嗟乎，停寝科场十余载，状元宰相总邱墟。徒留烟水苍茫感，谁复人才夹袋储。」