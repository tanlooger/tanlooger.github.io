---
---
---
title: 西瓜灯
---



西瓜灯，镂西瓜，使中空，燃烛其中，莹澈可爱。吴我鸥观察尝有诗咏之，诗云：「曾传灯咏梅村橘，又见瓶镂萧翰瓜。秋采东陵何冷落，春生西域剧繁华。沈余玉井寒侵骨，荐到银盘脆沁牙。细把柔犀倾翠甒，频将纤指搯丹砂。一壶泻尽三升液，卍字雕成七夕花。匏系团栾兰穗炷，瓠容宛转桂油加。热中顿已冰心改，饰外翻同火齐夸。五色轮光擎碧月，一笼晶影罩红霞。云波流浸仙人烛，星彩遥分织女楂。宝唾久消妃子袖，劫灰莫问故侯家。绿衣欲赋忧加灼，苍璧初焚净少瑕。老圃翻新千盌络，巧筵鬬胜一竿叉。琉璃盏爇辉差暗，蹴踘球悬影共斜。争及木天归去晚，金莲撤炬拜恩嘉。」