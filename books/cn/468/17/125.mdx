---
---
---
title: 钱冬士还砚
---



钱冬士观察尝用一大端砚，甚佳，忽被窃，齐玉溪大令因以所藏龙尾大砚赠之。冬士赋诗还之，诗曰：「钱子大砚忽被窃，齐子闻之转愁绝。谓是书家宝砚亡，何异美人明镜失。急翻秘箧出旧珍，龙尾钜制圆如月。谓此砚盆藏有二，吾侪今各用其一。石交宜以石证之，侑以诗篇尤奇崛。余乃三拜迓登堂，顿笕图书光发越。东坡昔求龙尾砚，易以铜剑诗更迭。今我不求砚自来，坡仙有灵当妒嫉。明月光去得夜珠，阳春咏罢赓雪白。从此工人得利器，磨墨磨人恐难歇。孰知余更有遐思，暮齿何须恋珍物。身将隐矣焉用文，行将翰墨屏一切。石交定欲以石证，何殊胶柱乃鼓瑟。况君累代擅着作，小玉虽小已杰出。「玉溪之子小玉，年甫九龄，咏诗时有隽句。」砚虽有云未为多，两美何堪令离别。感君雅谊心弗谖，酬诗返砚非虚饰。君能不吝我不贪，堪为千秋添故实。从此延平双剑合，不数相如还赵璧。」冬士，名步文，道光时之钱塘人。