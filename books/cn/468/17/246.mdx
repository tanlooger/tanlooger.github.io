---
---
---
title: 烟火
---



烟火者，以火硝杂他药物燃烧，而现变幻灿烂之状者也。其火力喷射，能为花草、兰竹等形。或以纸制成种种人物，穿插其中，极灵巧。或以药发火焰，幻成各种颜色。各省多有之，尤以广东之潮州、江苏之扬州所制者为最着名，其值亦不赀。

干隆时，秦淮画舫竞放烟火，为河上大观，士女空巷而出，如水鸭、水鼠、满天星、遍地锦、金琖、银台、赛月明、风车、滴滴金者，不一其名，不一其巧。游者试凭红板桥阑，望东水关及月牙池前，灯影烛天，爆声溅水，升平景象，诚非图画所能尽之也。

咸丰朝，每岁上元夕，京师西厂舞灯放烟火最盛。清晨，先于圆明园宫门，列烟火数十架，药线徐引燃之，成界画栏杆五色。每架将完，中复现出宝塔、楼阁之类，并有笼鸽、喜鹊数十，在盒中乘火飞出者。

光绪时，则由内务府营造司设厂放新奇烟火。元宵节数日，率小工数十，用红杠黄绊拴抬，由菜市口进宣武门，络绎于途，有像形五彩凤凰、孔雀、锦鸡、白鹤，并用松柏扎大小狮子、虎豹、麒麟之类。燃放时，空中停顿，变换成花，此即孝钦后请各国公使夫人同观之烟火也。