---
---
---
title: 奉天内务府所藏典训宗器
---



奉天内务府尊藏典训宗器，二百余年，宝守维谨，屡有增加。兹依光绪乙亥以前内府案卷录之。敬典阁上层，供奉九代圣容九箱，行乐图四箱，每岁春秋二分，由陪京大臣恭晾，太庙供奉册宝五十八分。敬典阁中层，尊藏玉牒黄档、红档二百四十包，宝十颗。敬典阁下层尊藏玉牒黄档、细档六十包。崇谟阁尊藏实录一千四百零三包，圣训三百一十六包，老档十四包，实录图一匣，又恭存列祖列宗所遗御用鞍辔、弓箭、腰刀、枪剑、櫜键，高宗御用朝冠、朝珠、朝带、袍褂、鞍辔、弓箭、剑枪、腰刀、櫜键、甲胄，仁宗御用朝冠、朝珠、朝带、袍褂、鞍辔、枪剑、腰刀、准捷枪、撒袋、弓箭，宣宗御笔字挂屏、鞍辔、威禽枪、木杆枪、银式件、桦木鞘、小竹子、火镰、火纸筒，文宗御用鞍一副、藤鞭一把、撒袋一副、弓四张、箭三十六枝，以及各宫殿陈设一切金玉铜瓷对象、金锞、金条、银锞、书籍、字画、册页，并文溯阁收存各书籍。每值大员更替，按照印册，查点一次，专疏奏闻。