---
---
---
title: 光绪庚子大内损失宝物
---



光绪庚子拳匪作乱，八国联军入京，大内损失宝物凡数千件，中如碧玉弹二十粒，四库藏书四万七千五百零六本，金自鸣钟二具，李廷珪墨一匣，穆宗日录七十四本，德宗手书诗集一本，琬（王延）大屏四扇，玉马一匹，粤寇玺印样一本，国朝列圣图像四轴，墨晶珠一串，粤寇林凤翔、洪宣娇齿牙一匣，小影一帧。又有玉玺为日兵所得，后即交回。又四大金缸为美兵所得，后由胡燏棻侍郎派何青云前往领回。尤可惜者，我国史籍三万五千本，由汽船二艘运往意大利国纳托尔埠，装钉甚华丽，明《永乐大典》亦在其中，惟携出时满地狼藉，至不完全，后藏英之万国藏书楼。

太庙玉册六十余分，分各百余块，块高五六寸，宽七八寸，厚半寸许，南书房翰林撰文后，恭楷书玉上，镌成，傅以漆金。联军至京，美兵护守太庙，英兵欲取玉册，美兵举枪向之，乃止。美兵退，英兵恣所取。及交还太庙，检其数，失二百余块。天坛之苍璧，地坛之黄琮，日坛之赤璋，月坛之白琥，皆历朝法物，并失之矣。