---
---
---
title: 灵台仪象
---



康熙癸丑正月，南怀仁以新制天体仪、黄道经纬仪、赤道经纬仪、地平经仪、地平纬仪、纪限仪告成，将制法、用法，绘图立说，名《新制灵台仪象志》，疏呈御览。《灵台仪象志》言天体象之用凡六十，黄道经纬仪之用凡十，赤道经纬仪之用与黄道经纬仪同者凡五，异者凡九，地平经仪、纬仪之用凡十八，纪限仪之用凡六。要之，天体仪乃浑天之全象，为诸仪之用所统宗，七政恒星之经纬宫次度分，与先后相连之序，相距之远近，俱于斯见焉。黄道经纬仪、赤道经纬仪、地平经仪、纬仪，所以推七政恒星之行及所躔之度分也。纪限仪则旋转尽变，以对乎天，或正交，或斜交，定诸星东西南北相离之度焉。此六仪者，用各有异，而又可互用相参，故能测验精密而分秒无差也。