---
---
---
title: 西康度量衡
---



西康度量衡，各土司、呼图克图、野番自为制造，彼此不同，丈尺一端，工商俱无之。买卖氆氇之类，则以两手左右伸而度之。呢绒布疋，以方为计，亦不用度。

番人无升有斗，斗称为克，十百千万，皆以克为数。又有批，或二十批为一克，或三十批或四十批为一克各处不同。而称批克之名亦异，番称曰架码，大小不等。番称一斤，为汉二三斤。又有称一斤为汉十两者。「如乍了是。」若戥则曰索拉，所衡重轻，亦与汉异。若衡金银，则以三钱二分一元之卢比相衡。卢比有铸成半圆者，重一钱六分，又有八分一起，番人皆以为称码焉。宣统己酉，边务大臣赵尔丰始由川省购工部尺，由打箭炉造升斗，每斗盛米三十斤，并制库平称，运出关外，发给各处，令番人照制使用，其长短多寡轻重，至是而西康之度量衡乃统一。