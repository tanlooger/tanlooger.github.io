---
---
---
title: 空钟
---



空钟，一曰空中，小儿之玩具也。刳木中空，荡以沥青，卓地如仰钟，而以绳绕其柄。别一竹尺有孔，度其绳而抵格空钟，绳勒右却，竹勒左却，一勒，空钟轰而疾转，声清越以长。制径寸，至八九寸。其放之，一人至三人。京师旗人类能之。有快手罗者，即售此技于金陵，致小康。而麻瑞子较罗为尤精，则售技于京师。东西两庙之集期，新年之厂甸，麻必在焉。有时以半段空钟用绳扯之，飞至极高，跃至极低，盘旋如意，虽两轮去一，失重心力而不坠。观者辄拍掌称善，争掷钱与之。

抖空中者，近于舞，京师新年，王孙贵姬皆喜为之，宫人亦多好焉。舞式为鹞子翻身、飞燕入云、响鸽铃。