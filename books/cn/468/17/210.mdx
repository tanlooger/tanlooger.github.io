---
---
---
title: 瘿尊
---



《瘿尊歌》，仁和景縠江太守江锦为庄编修通敏作也，歌云：「君不见宿瘤采桑春提笼，道逢君王游郭东。朝随女伴陌头去，冠帔夕入琅琊宫。又不见当阳病瘿忍嘲诟，江陵城边瓠系狗。功成破竹吴社墟，刻石书名岘山首，天公似怪丑胜妍，雷雨驱斥蛟龙缠。谪为瘣木怒碨磊，更自雕饰登芳筵。青莲仙人昔留瞩，甫里鹿门重见录。冲陈犹贪酒有兵，怀贞未要肤无粟。流传既久一尚遗，底圆微锐形半欹。主人宝此出娱客，满酌那复论雄雌。我虽不饮心自知，浇我叠块真相宜。长歌醉语起硉兀，合坐闻之耸诗骨。渌波倒卷光烛空，错认窗间瘿摇月。」