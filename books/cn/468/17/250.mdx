---
---
---
title: 风筝
---



风筝，纸鸢也。五代时，李邺于宫中作纸鸢，引线乘风为戏。后于鸢首以竹为笛，使风入竹，声如筝鸣，故名风筝。今俗并其无弦者亦名风筝。儿童放风筝，举首望空而开口，谓可泄内热也。

舒铁云有《纸鸢篇》，即咏风筝也，诗云：「杏花深巷春泥消，粥香饧白闻吹箫。东风袅袅二十四，已有年少相招邀。云皋烟隰春衫影，朝取长绳系韶景。此时韶景安可知，低昂高下随羣儿。儿呼拍手欢无极，仰面看天齐着力。鹍鹏化去未可期，莺燕飞来似相识。浮云浩浩风棱棱，太虚一点高一层。初疑翩翻下黄鹄，又若搏击呼苍鹰。雕陵乌鹊不得意，银潢日夕思回腾。微缯孅缴岂知数，看尔白日能飞升。飞升毕竟难与说，隐隐红灯夜深灭。银竹生愁细雨多，青苹复恐微飚绝。孤鸿何处怨飘零，病鹤谁家舞蹩躠。别有风弦汉殿筝，宫商一线遥呜咽。」

有剪纸如美人为风筝者，吴我鸥尝咏之，诗云：「髣髴轻盈汉丽娟，回风歌罢舞翩翩。争看蔽月容如画，但解凌云骨已仙。花信几番凭妾寄，情丝一缕被郎牵。晚来欲把红妆照，添个银灯在上边。纵入朱门不受鞿，嬉时恰称蕙风微。翩然乘凤偕秦女，瞥尔惊鸿妒洛妃。细响乍鸣双玉佩，轻躯须着五铢衣。最怜春色长门老，瘦损宫腰尺六围。何心花底学迷藏，爱映红霞鬬晓妆。环佩声俄飘柳陌，秋千影共出苔墙。山屏远列身如倚，波镜频窥胆不张。却为杏梢闲绊住，归来衫袖惹余香。小别芳姿又一年，桃花娇面尚依然。赤绳系就氤氲使，红粉修成折叠仙，望远只愁衣化蝶，步虚岂假木为鸢。休嗟薄命多飘泊，金屋名姝一例传。漫歌桃叶泛春流，红线差堪结伴游。日暮寒怜生翠袖，雨深闲恨锁朱楼。凭将素面朝天去，绝少芳踪印月留。嫁与东风应色喜，云乡来往剧清幽。」