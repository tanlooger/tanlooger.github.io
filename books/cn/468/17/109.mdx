---
---
---
title: 笔饮
---



文房佳供，以锡或瓷为之。用以飬笔者，世皆称为笔插，实笔饮也，倡自钱塘梁山舟学士同书。学士工书，负重名，以毛颖染墨后，一经燥枯，便不适用，爰出新意，　　豕锡，方二寸余，高如之，面设四穿，大小各二，以受卓笔，中容水数合，使得上润毛颖，不致渐濡而止，名曰笔饮，学士自造铭以宠之。海盐张芑堂为镌其侧，并作长歌以落成之，歌曰：「管城徙就金城居，凿斯池也清不淤。咄哉非灌晋阳水，何以沉沉直同三板余？昃有灵气润枯槁，腾达上接元云腴。渴乌望见飞就饮，果腹不比滴蟾蜍。菡萏倒垂类藻井，无怪花生任猎渔。为想鹿豪松管初，仅得弢藏杂冠裾。「笔有簪有佩。」一床似得偃息舒，终无异与筒斗胪。颠毛未秃渴相如，金茎露迥不得呿。何如凌波若步虚，沆瀣饮绝烦燥除。先生书兴豪不咀，擘笺濡墨取此欤？帣褏抽毫信手涂，惊看池飞北溟鱼。中书君劳何慰渠，金印如斗非相于。寻思别有锡典诸，汤沐封邑从此书。」