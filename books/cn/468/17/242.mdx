---
---
---
title: 如意
---



如意，器物之名，出于印度梵语阿那律之义。柄端作手指形，以示手所不至，搔之可以如意也。又有柄端作心字形者，长三尺许，讲僧持之，记文于上，以备遗忘。菩萨像亦持之。我国古时有搔杖以搔背痒，又记文于笏以备启事，此则兼二者之用者也。惟近世如意，长不过一二尺，其端多作芝形、云形，则仅因其名词吉祥，作为供玩矣。

凡奉册立之后妃，谒两宫，必递如意为贽，上及太后亦以如意赐之。每遇庆典，椒房贵戚竞相购买，而京师东西珠宝市之价，遂较寻常倍蓰矣。其质，或全玉，或三镶，或嵌珠宝，或水晶，或琥珀，或雄精，或黄杨木，下此则以骨角竹木为之。