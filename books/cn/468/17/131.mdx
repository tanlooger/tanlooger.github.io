---
---
---
title: 水龙
---



水龙为救火之器，乃用两抽水筒联合而成。其抽水筒之进水管、喷水管，联合为一，喷水管之下有空室，曰气室。两筒之水喷出时，先入气室，使室内之空气受压迫而缩小，故当抽水管之喷水力弱时，气室之空气自能胀大，压气室内之水喷出，使之联续不绝。盖三国吴时童谣曰：「不畏岸上虎，但曰水中龙。」其后晋王浚以舟师灭吴，水龙之名本此。

顺治初，上海唐某得水龙之制于日本，久而他处传其制，其行于天津者法尤善，城内外置水龙四十八，各隶以二百人，人皆土着，按期练习武艺，无事时，仍执常业，有事则一呼毕至。

用法，以水贮容数石之木桶，桶竖锡筒，觕径五寸许，下歧为二，上合为一，筒有水门，以铜皮为之，其机一翕一张，则水自外入。筒之发水处曰鹤颈，形如偏提嘴而上耸，其水高可数丈余。每数人持斗汲水入桶，数人激桶水入筒，一人曳鹤颈，自能使之或东或西或高或下，其杀火势也，百倍于他器。