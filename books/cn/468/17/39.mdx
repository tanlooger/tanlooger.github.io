---
---
---
title: 楠木棺
---



楚、粤间有楠木，生深山穷谷，不知其岁也。或为大风所拔，横卧沙土中，千年不朽。其色紫，其臭香，咀之软，削之卷。土人得之而截以为棺，水不能啮，蚁不能穴，每具值千金，然亦可遇而不可求也。木商渔利，或以紫楠代之，价不过三四百金，质松而嫩，转不及婺源杉板之坚固。甚有掘地为池，煮柳杉以色水，而其色纹气味，与沙楠无异者，价值百余金，然入土不十年，即与炭无异矣。