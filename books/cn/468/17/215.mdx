---
---
---
title: 旱烟管
---



旱烟管，亦曰旱烟筒，北人谓之旱烟袋，截竹为之，饭后茶余，闽人每取旱烟置近根处着火，而自其末吸之，竹气清香，又先含水在口，故烟性虽烈而不受其毒。然火之所铄，竹老者，半岁一易，稍嫩，则月一再易，为用甚费。江、浙则镂木为置烟之器，而截竹以为之管，朴实无华，田野间多用之。士大夫则用金银铜铁之类，嵌其两端。又或以乌木、象牙为管，不久便裂，远不及竹。滇人以象牙为管，别制铜管纳其中，但取不裂，然与工匠佣夫纯用铜铁所制者无异，得火，全管皆热，火气直达于喉，最易损人。又或以锡盂盛水，别为管插盂中，旁出一管如鹤颈，使烟气从水中经过，犹闽人先含凉水之意，然嗜烟者不贵也。竹坚者可数年不断，年久色黑，如退光漆，好事者以数金易一管。长者至与人等，不便携带，长一尺四五寸者佳。京朝官辄于靴中置一管，其长五六寸而已。