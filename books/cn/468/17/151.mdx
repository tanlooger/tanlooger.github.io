---
---
---
title: 玻璃大镜
---



湖广总督杨霈家居京师，少通脱。及为广州守时，以千金购玻璃大着衣镜，径丈五尺，将以馈定郡王载铨。然为物过巨，虑招物议，未敢显然致送，乃由海道运京师，嘱其兄子某往诣某甲。某甲者，京师无赖子，居西城陋巷，与乞儿伍者也。访数日，始得之，告以故。甲令以镜舁送城外某寺，付某僧手，语之曰：「若勿问我所为，时至，自相告也。」如其言。数日无耗，以为镜已被骗矣，欲往询甲，又念其戒，不敢往。一日晨起，甲忽至曰：「镜在定王府旁某肆，可自往致送，吾已以始末面告王，径往无患也。」兄子大惊，问其故，则乘某巨室出殡城外，丧车返时，庋镜其中，以入城矣。