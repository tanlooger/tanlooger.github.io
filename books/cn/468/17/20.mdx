---
---
---
title: 壶漏
---



干隆丙寅四月，重制壶漏。盖浮漏之制，有求壶、废壶。复壶以播水，建壶以受水，玉权以酾水，铜史以令刻。今之日天壶即求壶遗制，制天壶即复壶遗制，平水壶、分水壶即废壶遗制，万水壶即建壶遗制。至于龙口玉滴，铜人抱箭，亦即玉权铜史遗制。自宋以来，大略相同，惟旧法每日十二时分一百刻，今厘为九十六刻，此则有异者也。

其制，计播水壶三，形方，上曰日天壶，次夜天壶，又次平水壶。下有分水壶一，形方，受水壶一，形圆。播水三壶以次漏于受水壶。受水壶上为铜人，抱漏箭，下安箭舟，水长舟浮，则箭上出，水盈箭尽，则泄之于池。