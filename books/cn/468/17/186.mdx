---
---
---
title: 罗浮藤杖
---



道光时，海宁查辛香茂才冬荣以家贫亲老，橐笔远游，尝至广东，得罗浮藤杖，因咏以诗，诗云：「博罗城外四百三十二峯插空碧，老人星精堕地化为石。麻姑玉女弱腕扶不起，葛陂之龙夭矫乃作藤百尺。石楼铁桥高嵯峨，老人腾空去无迹。却遗此杖落空山，瑶童僚妇采药丹。梯还拾来市上百钱买，道逢黄发开心颜。吾闻蛮藤百种番禺产，钩带寒崖与石栈。一枝挑得罗浮云，落地铿然谁所铲。当时见尔酥醪观外饫霜露，惟有鲍姑帬边蝴蝶眼。即看此杖挂壁蟠蛟虬，楖栗太软桄榔柔。朝斗坛前山月幽，师雄有梦生清愁。何时杖尔看南雪，我与梅花两白头。」