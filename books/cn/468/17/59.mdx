---
---
---
title: 度量衡
---



度量衡发明于黄市，沿及后世，法轨淆乱，历代虽以关系民之法守，尝注意改正，仍未画一。世祖、圣祖、高宗亦屡饬修定，而各省自为风气，名是实非，咸未遵守。至于晚近，棼乱愈甚。兹就商业上及习惯上所沿用者略言之。

尺　旧制，以累黍定分寸之率，横累一黍为一分，十黍为一寸，曰横黍尺。「古尺。」直累一黍为一分，十黍为一寸，曰纵黍尺，「今尺。」工部营造尺，即纵黍尺也，合英尺一尺零一分七厘三毫二丝二忽，颁之各省，俾人民遵用。而人民辗转增减，各地歧异，种类纷如。美人维廉姆居我国久，尝着一书，所载我国之尺，凡八十四种，极长者合英尺十六寸又百分之八十五，「百分之八十五者谓以一寸平均分为百分，而于百分中得其八十五也，下仿此。」极短者合英尺十一寸又百分之十四。紊乱已甚，诚各国所无者也。「中外通商用海关尺，合英尺一尺二寸又十分之一。」

升斗斛　旧制，以寸法定容积之率，升方积三十一寸六百分，斗方积三百一十六寸，斛方积一千五百八十寸，两斛为石，容积三千一百六十寸。此在商业上，多用之于农产物，然习用之容积，概不能如上所定。据日本人之所调查，则谓北部之一升，三倍于南部。「实则南部与南部，升斗斛之大小，亦随地而异。」故我国之以秤代量者，往往而有之。

秤与平　货物率用秤，金银则用平。旧制，以寸法定轻重之率，然部置权衡，既皆视为具文，而各省商业地所使用者，亦皆任意高低。秤二种。一种秤端有钩，分大秤、小秤。此种秤，用之买入者为多，分两放大。一种秤端有盘，或铜盘，或藤盘，此种秤，用之卖出者为多，分两减小。「各国通商用洋例秤。」平一，曰天平，以库平为较准，然部库平与各省库平已难脗合，余则有九九平、九八平、九七平、九六平等。「中外通商用海关平。」

度量衡之不画一若此，一切贸易受损害者至钜。光绪丁未三月初三日，德宗洞察其弊，诏农工商部会同度未部考定之。农工商部尝拟定画一制度，详细绘图列表，及推行章程奏陈，然迄未实行也。

度量衡之所在殊异，百里不同。有徧游里下河者，至海晏，见市售蚕豆，每升钱六十文，至曲塘，则二百有奇，颇异之。问其实，则此之升斗，较之彼三倍有余。有某者，以知府驻甘肃兰州转运。初任事时，第一次运毕，有报告者，每驴运六升，大叱其人，谓何相欺之甚。其人详告，始知六升已一石有余矣。