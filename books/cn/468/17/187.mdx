---
---
---
title: 游龙杖
---



游龙，蓼也，一名水葓。霜降后，择其老者，制为杖，质坚而体轻，甚适于用。汤文端公金钊尝作歌以纪之，歌曰：「休闲老人栖蓬庐，荒圃日涉成清娱。散步瓜畴与芋区，秋花错杂烂漫敷。鸡冠凤仙紫白朱，豆荚羊眼葵叶凫，映帯游龙十数株，丹珠璎珞垂流苏。中有一株高丈余，花叶蕃茂与众殊。老人对此三踌躇，上循其顶下至趺。叮咛园丁慎勿锄，当老其材为杖扶。天寒霜雪百卉枯，兹材玉立苍珣玗。深根拔出污泥涂，夭矫头角张草须，暴以杲日芟繁芜，直节外挺中心虚。神物变化来仙都，轻逾　竹堪风趋，坚比鹤胫铿庭除。老人腰脚忘疲劬，撰杖低头起长吁。世间良材何处无，不遇知己粪土如。媷以镈赵同朽荼，谁言功与灵寿俱。芦帘梅帐竹几铺，陪以朱履行于于。寄语水国多选储，上之伊耆飬老须。杖国杖朝尔与吾，延年绘入香山图。」