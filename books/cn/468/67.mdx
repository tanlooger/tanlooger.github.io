---
---
---
title: 宗教类
---



宗教类

宗教发源於亚洲

宗教者，以神道设教而设立诫约，使人崇拜信仰者也。

蒙昧之世，民智未启，惊天然之美丽，痛生死之无常，不知由来，乃悉举智识范围之外一切归之於神，而奉祀之，崇拜之，此宗教所由起也。

世界宗教之大者，皆发源於亚细亚洲。如犹太教、基督教兴於犹太，回教兴於阿剌伯，婆罗门教、释教兴於印度是也。其行於我国者，为释教、犹太教、基督教、回教。

宗教之类别宗教之敬奉一神者，如基督教、回教等，曰一神教，我国有之。敬奉多神者，如印度婆罗门教等，曰多神教，我国无之。虚谈玄理不奉一神者，如释教之本相，曰无神教，我国有之。任举一物皆可崇拜者，如番人之拜树拜虫，曰敬物教，我国有之。

宗教维系人心某居士耽禅悦信内典，而厌恶僧侣，尝斥其坐食分利。钱塘徐新华女士则谓工艺不兴，游民日众，托业沙门，亦聊以自赡耳。且分利者世亦甚多，叔季之世，人心日漓，道德法律，皆不足以救世，犹幸有宗教以维系人心於万一耳。迷信果尽除，小人亦何所惮而不为耶！

我国之宗教我国宗教，向以儒、释、道三者并称。儒家集大成於孔子，为我国进化之阶梯。实则全系学说，不具迷信，固非宗教所能比拟。政府对於各教，亦素无歧视之见，与欧西之标明国教者不同。盖我国俗尚，上级社会，大都以儒学为依归，而旁参佛学之哲理；下级社会，始有神道之信仰，则以释、道、回、基督四教为着，若犹太教则微末已甚矣。

归化有四大宗教归化宗教，四者具备。喇嘛多满洲、蒙古人，亦有西藏人厕於其列。然城内外佛教之大小昭 「 昭即寺。」 既甚多。而城北有清真寺，回族颇众。且城南有关帝庙，道士居士，则道教也。城西有福音、天主两堂，则基督也。四大宗教，固皆萃於是矣。

河南有三教堂乾隆初，河南立三教，合释迦、老子、孔子偶像为一殿，立堂五百九十余处。河南学政林枝春奏，万世之师，乃屈居释、道之下，举事不经，诬妄实甚，竞施耗产，以蔑典常，请敕该抚严行禁止。旋奉旨，令查明通省书院、义学宜於安奉圣像处，渐次奉迎安设，僧道酌令迁於别寺观居住，其佛老诸像，亦听其移奉。枝春，字荇浦。

四川有儒释道三教之坛四川太平县有坛，曰圣教坛，以儒、释、道三教为主。凡入教者，遇坛中荐斋荐会时，虽有要事，亦必前往供役。

康熙朝之释道二教唐熙丁未七月，礼部题为遵旨议奏事，礼科抄出礼部等衙门题前事奉旨依议，钦此。随经行文各该巡抚造报去後，各该巡抚陆续报部，该臣等计算直隶各省巡抚造送册内，敕建大寺庙共六千七十三处，小寺庙共六千四百九处，私建大寺庙共八千四百五十八处，小寺庙共五万八千六百八十二处。僧共一十二万二百九十二道，道士共二万一千二百八十六名，尼姑共八千六百一十五名。以上通共寺庙七万九千六百二十二处，僧道尼姑共一十四万一百九十三名，奉旨依议。释教释教，一称佛教，创於印度之释迦牟尼，以开迷觉悟、脱俗离欲、厌现世、超冥界为宗旨。後汉明帝时，由迦叶摩腾传入，至中古而大盛，名人辈出，翻译经典，遂有《大藏经》全书，分俱舍、成实、三论、法相、摄论、华严、天台、密教、净土、禅宗诸派。净土、禅宗二派推行最广。净土乃东晋时慧远所创。南梁时菩提达摩东来，又创禅宗，与之并峙。其後分为临济、曹洞、云门、法眼、黄龙、杨岐、沩仰等派。晚近以来，临济一派独占势力於全国，论其内容，实为净、禅二宗所混合也。

寺院徧郡邑，供奉文殊、普贤、释迦、观音诸像。晚近信徒多乏知识，但业忏醮为生计。男称僧，女称尼。惟人情每不能脱然於生死之际，故中下社会仍多信之，用以治丧，外人遂称我国为佛教国。其实汉族於此，远不及蒙、藏二族信奉喇嘛教之笃也。

释教徒之神话藏人尝谓佛教入藏之初，其地全系高山穷谷，大港巨湖，居民皆猴而非人。时释迦牟尼游其地，见之，问众猴曰：「何未成人而从吾教乎？」众猴曰：「此间地势如此，难以成人。成人後，恐难生活，又焉能诵习贵教耶？」释迦曰：「尔等倘能成人而从吾教，则吾赐尔肥沃之地，以资食息。」众猴唯唯。释迦即凿地穴於喜马拉雅山下，并设运河以通印度北恒河，而湖港各流自是均入运河，成为介安子大平原。众猴见之，大惊，顷刻即化人身，从佛教，流传以逮今日。或曰，今之达赖、班禅两喇嘛为最大两猴之化身，儗之於兽，尊之而实亵之也。

世祖崇信竺乾世祖崇信竺乾，每於西苑，礼接高僧登座说法。尝迎玉琳禅师入都供养，从玉琳乞命名，因名曰慧橐，而以山臆为字，幼庵为号，各镌玉章，凡御制书画，辄用之。一日，复欲取别号，命玉琳拟数十字以主，并谕玉琳，其义须含有不美之意者，将因号以自警。玉琳遵拟数十字，世祖亲取「痴」字，因号痴道人。《玉琳语录》编首，刊有世祖御笔答诏，即为取号事也。诏末自署弟子痴道人，下钤篆文「痴道人」三字，长方小玺。圣祖深通内典圣祖深通内典，南巡时，尝与诸老宿相印证，所幸名刹，辄洒宸翰。木陈和尚，名道忞，主天童法席，圣祖礼迎入都供养，後封宏觉国师，有《北游集》。

高宗诏译佛经乾隆时， 高宗以旧译佛经多失真本， 诏开清字经馆， 以唐古忒文译西番文， 又以蒙古文译唐古忒文， 再以满文译蒙古文， 於是往之真面目始出。 又仿译经润文之例， 董以亲王， 总以章嘉国师， 置翻译生若干员。 《金刚经》之「如梦幻泡影」， 「如露亦如电」句， 原本甚长， 凡十数句， 唐人译本节之耳。 又西藏独无《楞严经》， 章嘉国师乃以唐古忒文译之， 俾流布於藏中。

喇嘛教喇嘛教为释教别支，有红教、黄教二大派。又有黑教，其教徒狡悍阴鸷，饮酒食肉，被服鲜丽，娶妇女，无戒律。其演法则有跳布札、放鸟、卜藏诸技，其唪经则有吉祥、天母、大游戏、迎新年、龙王水、宝匣、沐浴诸名目，其皈依释迦、金刚、毗卢药师、无量寿诸佛，则类浮屠，其髠首不蓄发亦同。定例：凡祈祷雨雪，救护日月食，皆令演法唪经。而长年承应内廷者至数十百人之多，出则横行街市，莫敢谁何，糜帑惑民，於义无取。盖国初喇嘛效顺最早，而其术盛行东土，又夙为蒙古诸部落所崇信，故优礼之，藉以羁縻外藩也。

红教红教喇嘛发长及地，缠以红布，盘於顶。其迎迓高等喇嘛时，则戴大笠，挽发为高髻，以笠罩之。笠顶甚高，有刻佛像者，则从西藏受戒来，否则无之。其经典与黄教大半相同，惟其中别有一派，尚法术，能咒刀入石，复屈而结之，又能呼风雨，役鬼神。

黄教黄教喇嘛惟诵经典，习静禅坐，不为幻法，而诸邪不能侵之，故蒙、藏人之敬礼黄教辄重於红教焉。

黑教自黄、红二教外，又有黑教，其喇嘛率多妻，茹荤饮酒，专以邪法为生活，皆居於家。

白教黑教青海之柴达木多寺院，最大者曰都蓝寺，佛法经典又较青海东部各寺为高，仅亚於西藏，异僧不时出焉。僧家持戒律，诵藏经，务求实际，不似沿边僧寺徒袭法台、僧纲之虚名而已也。其间各有等级，曰格楞者，明字母，能讽经者也。曰格锡者，经明行修者也。曰喇嘛者，由藏考试及格，锡以名，谓慧性不灭，能以灵魂传至再世，即所谓转生是也。进而上之曰呼图克图，则惟国家特封名号，建有专寺，始克世袭者也。此外有热主巴者，番僧家称为修行士也，以诵经、讲解、禅定为宗旨，亦有着书立说，以自陈其所学者。其中又有学博名高，僧徒从学自数十人至数百人，远近蒙、番争辇货财器物食用奉布施以表诚敬。光、宣间，柴达木有夏莽者，僧俗咸尊之为佛，数千里外皆仰重焉。此则韦布之士，无位而贵，无禄而富，不藉锡名封号，以积学为高者也。

其宗红教者，俗名本卜子，类多怪诞之说。如问卜医病，祷雨回风，及咒人畜、吞刀火等事，率称奇验，土人笃信之，久且讳其短，炫其长。黄教不认其为同派，拒而远之，几如冰炭之不相容，更或奴隶视之，役之而为近侍。从前红教为旧教，黄教为新教。晚近则号黄教为白教，红教为黑教，明其衣鉢非真也。

红黄二界分界念经丽江中甸有喇嘛数千余人，至自西藏，分红、黄二教。归化寺有黄教二千余人，承恩寺有红教四十人，黄教恃众凌之，红教莫如之何。嘉庆己未冬，红教收四徒，黄教从而讧之，率徒二百人赴红教庙，欲强新徒归黄教，几至生变。署同知陈务本，号诚斋；诚守李上林，号文囿，率兵五十名，先逮新徒四人，并捕大喇嘛一及其五品官教沙二，六品官康干八，讯之，无状。陈欲重责大喇嘛，时营官二员、神翁五员、兵把十六员侍立，齐跪求哀免，久之始允。营官、神翁、兵把，即内地土守备、土千总、土把总也。陈再询教沙等，各杖一百。盖自雍正丁未改土归流以流，历任养痈，故喇嘛乃愈横，而诚斋乃将滋事有品级喇嘛十人各杖一百，始无事。其後诚斋详由滇督，牒告西藏办事大臣移知达赖喇嘛，达赖乃札知黄教，分红、黄二教地界，打鼓念经，仍准红教收徒，争乃息。

红教先於黄教红教之成立先於黄。盖明代诸法王皆赐红绮禅衣，号为红教。其後专以吞刀吐火炫俗，无异师巫。有宗喀巴 「 一名罗卜藏札克巴。」 者，深观时数，当教立教，即会众自黄其衣冠，遗嘱二大弟子，世世以呼毕勒罕转生，演大乘教。呼毕勒罕者，亦曰大力克，华言化身也。二弟子，一曰达赖喇嘛，一曰班禅额尔德尼。达赖者，梵言海，谓其智慧法力如海也。喇嘛者，喇之义为上，嘛之义为无，华卜无上，犹云上人也。皆死而不失其通，自知所往生之地，诸弟子亲迎而立之。第一世曰敦根珠，第二世曰根敦嘉穆错，第三世曰锁南嘉穆错。是时黄教益盛，红教中大宝、大乘诸法王皆改从黄教，化行诸部，东西数万里，熬茶膜拜，视若天神，诸番王徒拥虚位，不复能施其号令。第四世曰云丹嘉穆错，第五世曰罗卜藏嘉穆错。崇德丁丑，喀尔喀三汗奏请发币使，延达赖喇嘛。己卯，因厄鲁特使贻达赖书，达赖遣亦使至盛京，献书贡方物。顺治壬辰，达赖朝京师，世祖宾之於太和殿，建西黄寺居之，封西天自在大善佛，领天下释教。康熙壬戌，第五世达赖卒，其徒第巴欲图国事，托言达赖入定，居高阁，不见人，事皆决於第巴，其後恐事发，乃拥立假达赖，是为第六世。青海诸蒙古人皆不信，而别奉里塘之噶尔藏嘉穆错，即康熙壬子所敕封者也。噶尔藏嘉穆错，即新胡必尔汗。是年二月，圣祖诏封新胡必尔汗为弘法觉众第六世达赖喇嘛，派满、汉官众及青海官兵送往西藏。

或曰，宗喀巴有三弟子，曰达赖喇嘛，曰班禅额尔德尼，曰哲布尊丹巴。达赖居前之拉萨，班禅居後藏之日喀则，哲布尊丹巴居外蒙古之库伦。皆号称世世转生，轮回不已。

呼图克图呼图克图，即再来人，《明史》所谓尚师也，其名号本起於红教。红教喇嘛最尊者为萨迦呼图克图，即元帝师帕斯巴喇嘛之後。黄教之祖宗喀巴，其始亦受经於萨迦庙之呼图克图。其大弟子达赖喇嘛又有二弟子亦名呼图克图，一曰济隆，一曰第穆，分掌教化。每当达赖圆寂，班禅或呼图克图可代理印务。明隆庆後，称胡土克图，其名称流播於青海、漠南北蒙古等处。大喇嘛学道能转世者，则达赖、班禅印证之，得为呼图克图。又有尊而上之曰大呼图克图者，如漠北之蒙古喇嘛，皆以转生嗣位，或受中朝封号。至国朝，凡自称呼图克图者，皆锡名号，俾其世世掌教。又有修行未深初转一二世者，曰沙布伦，亦得建专寺。综计喇嘛之能出呼毕勒罕入理藩院册者，西藏号呼图克图者十有八，号沙布伦者十有二，漠北蒙古十有九，漠南蒙古五十有七，青海番地三十有五，四川察木多番地五。又驻京呼图克图十有四，都凡呼毕勒罕百六十人。惟青海诺们汗一支久同世袭，许以亲族入签。其後又调取西藏、青海、漠南北蒙古、察木多之呼图克图，轮流驻京，择其道行高者使掌印，三岁而更代。

四大活佛达赖喇嘛、班禅额尔德尼、哲布尊丹巴之外，有章嘉，合之，则为四大活佛。活佛，即呼图克图也。其下尚有八大家，亦有呼图克图名号。

章嘉元、明两代，均封章嘉活佛为大国师，颁有敕书，本朝尤加以敬礼，故亦以大国师封之，并授以金印、金册、诰敕等件。

金奔巴瓶掣签里塘之噶尔藏嘉穆错为真达赖，即圣祖敕封之弘法觉众第六世达赖喇嘛也。与藏中所立，互相是非，高宗令暂居西宁江山寺，旋移塔尔寺。盖宗喀巴有一花五叶之谶，故自六世以後登座者，无复真观密谛，仅凭垂仲降神指示。垂仲者，犹内地师巫也。高宗久悉其弊，欲革之而未有会也。乾隆壬子，乘用兵之後，特定办法，创颁金奔巴瓶一，供於中藏大昭之吉祥天母前，遇有呼毕勒罕出世互报差异者，则纳签於瓶，诵经降神，大臣会同达赖、班禅於宗喀巴像前掣之。而各札萨克所奉之呼图克图，其呼毕勒罕将出世，亦报名理藩院，与住京之章嘉呼图克图掣之，瓶供京师雍和宫。或曰，达赖喇嘛、班禅额尔德尼，率言永远转生，以嗣其教。行之日久，徒众稍有道行者，亦踵其转生之说，以致呼毕勒罕多如牛毛。蒙古王公有利其寺之赀产者，辄言於达赖喇嘛，指其子侄为的乳，互相承授，遂与世爵无异。高宗深知其弊，因习久难革，故有金奔巴瓶之作用，遇有呼图克图圆寂者，即拣是岁所产之聪慧者，书名於签，令达赖、班禅会同驻藏大臣封名掣之，弊始绝，时谓为活佛掣签。或又曰，必逾十五龄而後选定，且或同时有二人以上有被选资格者。

敕封活佛印册国初，达赖喇嘛、班禅额尔德尼入觐，大抵皆赐金印、金册，或玉印、玉册。第七辈达赖喇嘛有金印、玉宝，其金印文云：「敕封西天大善自在佛统领 「 一作总理。」 天下释教普通互 「 一作日。」 赤拉呾 「 一作坦。」 喇达赖喇嘛之印」。玉印文同，惟「印」字易「宝」字。又有金册、玉册。玉册长六寸余，宽约四寸，页厚二分，边刻龙文，面镂「敕封达赖喇嘛之玉册」，册之字有四体。四体者，前汉文，次唐古忒文，次蒙古文，最後为满文。满文右行，实则先满文，次蒙古文，次唐古忒文，最後为汉文也。册凡十五页，不相联。金册大小如之，亦十五页，而联其脑，如展书然，皆以紫檀木座盛之。若班禅额尔德尼，则有金印、金册而无玉印、玉册。

活佛传鉢达赖喇嘛将死，能不迷其本性，预言某月某日托生於某所。始堕地，即能自言前生，诸弟子乃载其生前念珠鉢往，中杂以平时所用物数十具，置婴儿前。儿谛视久，徐伸手，拈其前生服御物，摩挲不忍释，余置不顾，乃诹日奉之归，是为传鉢。活佛过境之供应乾隆庚子， 哲布尊丹巴呼图克图之呼毕勒罕， 自西藏至庳伦坐 ， 由朝廷特遣大臣蒙古王等迎接， 兵部颁给路票。 从者五百余人， 由精依口界行走， 至库伦熬茶， 呈进丹书克等项。 呼图克图商上出银四万两， 四部落札萨克出银一万两， 汗王札萨克等出银一千两， 佽助至青海， 寄留人马驮只， 至呼毕勒罕受戒， 由班禅额尔德尼教授。 又以沿途西宁， 四川， 所属哴安果罗克番子恶贼等行刦可虑， 派兵护送， 俗称活佛过境， 殊可观也。

喇嘛为呼图克图诵经光绪初， 青海东科寺呼图克图圆寂， 灵前所陈， 有高椅并袈裟一袭， 案旁牟尼一串， 皆呼图克图生前所御者也。 数喇嘛披袈裟， 坐地讽经， 阶前挂招魂旛， 皆唐古忒文。 後堂有一室， 为勋图克图习静所， 中设雊禅 ， 燃酥油灯， 陈清水盏， 一榻以外， 桌椅数事而已。 房外执事喇嘛屏息以伺， 如事其生。 大经堂布五色纸所粘冥物， 委积如山邱。

门外蒙、番男女膜拜顶礼者以数百计，皆跣足，人陈经珠於地，近额端，数为百八粒。其拜，手合掌，双膝齐跪而伏，伸其胫，两掌叉於前，身挺直，如蛙之浮水然。复以额叩地而後起，将起，拨移经珠一粒为记，凡起立百八次，磕双倍头者，则起立共二百一十六次，汗如水淋而无倦者。

门内喇嘛数十辈盘膝坐阶下，此皆俗番之初为僧者。堂阶历数级，檐下铺木板，光明可鉴，深印痕，长狭圆曲不一形，皆喇嘛跪拜所磨陷者也。前长而狭者为两肘痕，後圆者为膝痕，曲者为趾痕。是时革鞾满地，盖若辈至檐下，例脱鞾入室，退即着之而去，往往不辨为人履我履也。

佛堂深数重， 白昼如暗室， 中悬大硫璃灯， 上供喀巴像， 及达赖数世像， 以外大小神佛无算。 欢喜佛像高自七八分至五寸者， 或累於龛， 或藏於匣， 不可毕数。 像前各燃酥以供， 小铜红中盛清水各十数盏。 地铺毡毺， 数十喇嘛依次而盘膝坐，众僧官分坐於众喇嘛後， 中两楹之下， 设两高座， 为僧纲坐位， 督众讽经。 居中高座， 叠黄氆氇数重， 旁置梯上下， 则呼图克图讲经之位也。 呼图克图公出， 则以法台之资深经熟者代之。 法台， 即僧官之曲琫也。 西藏高僧过此， 亦可坐此宣讲。俄而楼中喇叭声，堂上法螺声，皮鼓声，铙钹声，音乐杂奏。堂上下喇嘛皆起立，则法台至矣。前导旌旛八，人各戴红布帽，顶上骑缝，缘以羊毛一道，形如鸡冠。法台灵顶合掌，至阶下向上三低首，然後升，不脱履，入户。礼佛毕，侍者扶之升座。坐定，众亦坐，音乐戞然止。僧纲执界尺前後巡。少焉，僧纲、众僧官各就位，钟磬声复作，法台念念有词，众哄然和之。暮，楼阁上下排列釭酥千万盏，远望如火龙百道，风吹，焰益明，喇叭声又作。堂上讽经止，喇嘛端坐不少动，有僧官率僧役携木匣至，内具青稞粉糖酥，众喇嘛各於怀中出木碗一，僧役各给面粉一掬，再给以糖，给以酥，喇嘛遍领讫。又有僧官率僧役携数巨壶之茶至，遍给以茶。喇嘛自调茶面搓酥而食，惟法台饮而不食，以其道行高，能耐饥也。僧纲、众僧官亦然，以其执事烦，例不遑食也。阶下喇嘛亦给饮不给食，以其初进门墙，未得升堂入室，仅可止渴，未可充饥也。堂上喇嘛食毕，木碗复怀之。僧纲又起巡，法台高讲梵经，堂上皆侧耳听，举目视。有顷，木鱼阁阁然鸣，法台即率众高诵，喃喃然，罗罗然，楼中喇叭，堂上之法螺、皮鼓、铙钹齐作。法台徐徐起，梯而下，且行且讽，僧纲、众僧官、众喇嘛咸起立，俟法台出，乃出户，着履而行，自廊而阶而门，阶下众喇嘛亦随之纷然散，门以内，万籁寂矣。

达赖阿嘉两喇嘛鬬法甘肃西宁城外塔尔寺，为阿嘉喇嘛卓锡之所。光绪丁未，西藏达赖喇嘛逃入俄境，为驻藏办事大臣达寿邀回，安置西宁。达赖以掌理天下释教自居，不肯往谒阿嘉，而阿嘉亦以西宁一带为其管辖之地，傲不相下。彼此恶感既深，达赖思以术胜之，乃以牛羊等兽之首埋於土，加以禁咒，为魇胜之举。未几，阿嘉适以疾卒，年未三十也。其徒众大譁，控之西宁办事大臣庆恕，谓达赖以术杀人。庆率众往所埋处验之，信，乃牒诘达赖。达赖覆称按照藏经某条，行此法者，系感谢大皇帝相待之优，故藉以祈福，并无他意云云，後亦不复究。

喇嘛法器喇嘛礼佛之梵宇，建筑庄严，入门为礼拜室，其侧，祭坛在焉。坛列法器甚夥，其至诡异者，一法鼓，以革或铜制成，置於架，或悬空中。二净杯，以铜或银制之，用以供清水。三梵鼓，制如法鼓而较小，以人之头盖骨为之。四人骨笛，以人腿骨制之。四菩提珠，亦称佛珠，种类不一，有以古木制者，有以喜马拉雅山之树子制者，有以人头骨制者，有以兽骨及香质制者。相传诸佛菩萨各因所好而佩之。故瞻拜观音，用贝壳所制之白珠，若为死者唪经忏悔，则必人头盖骨珠。此外又有鉢杯及鲜花、食米、佛经、金镜、铙钹、号角、法螺等种种，每月并以米粉、麦粉模造各种物品，供之佛前。

欢喜佛欢喜佛，作人兽交媾状，种类甚多，有男与雌兽交者，有女与雄兽交者。相传出自蒙古。某喇嘛因佛教盛行，人多持独身主义，而不欲结婚，於是人种日衰，一部落仅有数人，见而大悲，恐人类之灭绝也，遂幻其说，谓交媾本佛所有佛，制为各种雌雄交媾状，名之曰欢喜佛，独身之俗渐消。後盛行於满洲，而流弊所及，遂至淫风大甚，男女无别。大内交泰殿，即供奉欢喜佛之所也。

盐水佛前藏达赖喇嘛及尊贵之高僧圆寂，敛尸棺内，塞之以盐，盐水漏於棺底，以黄土和之，刻以模，成小佛像，并注其名，曰盐水佛，最为贵重。得之者，宝藏於家，境中所在之寺院、浮屠及山林、湖水中俱有之。

蒙人崇信喇嘛教蒙古黄教，发源西藏，主教为哲布尊丹巴，宗喀巴第三弟子呼图克图之第八代也。位在西藏达赖喇嘛、班禅额尔德尼之次，统辖外蒙喇嘛，王公士庶，莫不俯首称弟子，礼敬若神明焉。喇嘛不应差徭，不纳税，蒙民趋之如骛，往往有倾家运动，以得遣子弟充喇嘛为荣者。惟作喇嘛，必告佐领，领有证书，始入寺，至佛前顶礼，声钟鼓以号众，赐满吉名。其父母有子死无後，报佐领，则其已为喇嘛之别子仍使还俗奉亲，不之强。至谓蒙古崇黄教，家有三子，必使二子为喇嘛者，实谰言也。

蒙人如有患难，谓为佛谴，即延喇嘛诵经祈祷。王公札萨克所居，必有大庙，日必诵经，常住喇嘛必在三十以上。中人之家，亦必二三月诵小经一日，三年诵大经三日，所延喇嘛之多少，以贫富定之，自一二人至数十人不等。诵经日，必邀亲友聚听。

岁必赴庙礼拜，不远千里而往，富者或往西藏，或往库伦，春秋二季尤盛，踵趾相接於门，常人则守候门外，或守至月余，以被活佛手摩足蹴为至荣。活佛出，争先罗拜，活佛之侍者以佛杖 「 长丈许，上刻龙头，杖端缚绸数尺。」 乱击，中绸者吉，不中者谓为获罪。如乘车，羣恐龙杖不中，争以哈达铺地，被轮曳过，罪即可末减，遂捧而顶礼之。侍者荷筐而至，争先布施，至微亦必以白金十两。王公呈递哈达，必附布施银，有多至十余万者。喇嘛之待遇，亦以银之多寡为差。

近边一带喇嘛，多置田产，所得布施之金银，窖藏地中，秘不示人，亦间有放债於蒙古王公以收重利者。

妇女亦有转生之说，亦呼为呼毕勒罕，年至五十，亦剃度如尼，习诵经呪一切，均与喇嘛无异，惟不居寺，不改装。蒙人之於男女呼毕勒罕，皆以活佛目之。是以男女呼毕勒罕如有所往，经过之处，沿途之叩首及献物者，络绎於途。惟叩首者必受呼毕勒罕亲手摩顶， 「 蒙语谓之霭他司。」 受者以无上之荣幸。往者，必以步行为诚，谓可邀神佛之默佑而获福也。

呼毕勒罕及喇嘛均不许娶妻，女呼毕勒罕不嫁人，然未有不与喇嘛通奸者。蒙人常云所奸之人，必厉鬼化身，非呼毕勒罕之力，不足以制之，不然，必为人害矣。且寻常妇女为所幸者，辄以红绸饰室壁，自炫其荣。汉加拉华教仪汉加拉华者，内蒙古最大之喇嘛寺也。其教仪如下：喇嘛二三百人，老幼皆有之，趺坐寺前广场，衣色红紫浅黄，有等级，而以大喇嘛居中。大喇嘛坐阶上宝座，为会场主席，中有数人，脱衣露腰，谓将以受试验，得僧职也。试验时，两旁之人均拍手，且作色以示意。

西康番人视佛教为文学西康番人以佛教为文学，学佛教者亦称喇嘛。各处建寺院，多至数千人，少亦数百数十，专讲佛经，不婚娶，好慈悲，信诅盟，重鬼神。凡人有五子者，则以三子为喇嘛，有二者，则以一子喇嘛，甚至有仅一子而亦学佛者。

道教道教为我国固有之教，本於老子《道德经》，故祖老聃。以制欲养性、虚无清净为宗旨，参以庄、列思想，杂以佛教理论。至後汉末，张道陵创为炼丹、符籙诸术，其子孙世居江西贵溪县之龙虎山，代守其法，称为正乙真人，俗称之为天师。其徒之称道士者为男，称女冠者为女。专藉符籙、忏醮为生，非老聃之本旨矣。

道陵好讲服食炼气之术。吾国之技击学，向分内外二十：外家出於达摩之禅宗，称少林派；内家出於武当山之道家，称武当派。内家技术恒较外家为优，故长生虽不可知，亦有适用之精理也。

革除道士充乐官国初，沿明例，以道士充太常寺乐官。乾隆朝，高宗特谕廷臣，释、道二氏异乐，不宜月之。乃令道士改业，别选儒士为乐官。

圣祖给张继宗诰命康熙丙寅，奉旨：「张继宗见号真人，即着照所袭衔名给与诰命。一切僧道，不可过於优崇，致令妄为，尔等识之。」

基督教基督教，唐时即来我国。顺治初，以历算着称。晚近以来，订定传教於条约之中，传布遂广。其信徒分新旧二派：旧派俗称天主教，其徒多法兰西人，传教者曰神父；新派俗称耶稣教，其徒多英吉利、美利坚人，传教者曰牧师。皆熟悉吾国之方言习俗，深入内地，不惮艰险，设学校，建医院，就教育慈善事业，尽其发展之策，以和易合羣为宗旨，以勤俭进取为目的。有佛家之神道作用，而无空寂之弊，有回教之坚忍不屈，而与人羣无忤，对於中下社会，最为适宜。至籍教符干预地方行政者，则皆不肖之教士也。

天主教分五区全国所有天主教，可分五区，以河南、湖北、湖南、江西、浙江、江苏六省为第三区。第三区之湖南，其教派在罗马加特力教中，属於奥斯里昂及佛兰西斯襄二派。

京师天主堂京师天主堂，建於明万历间，本朝一再修之，御题额曰「通微佳境」，又曰「密合天行」。以西人天文历法可垂永久，故许其建堂礼拜，国人不得与焉。堂制狭而深，以山墙为正向，顶如卷棚，启窗於东西两壁之颠，供耶稣画像，耳鼻隆起，俨然如生。左右两砖楼，夹堂而立。左贮天琴，午时楼门自启，琴自作声，移时琴止，而门亦闭矣。右为圣母堂，像作少女抱儿状，耶稣母马利亚也。其衣自顶被体，无一缝。书册文皆旁行，别有沙漏、远镜、龙尾车之属，以资测验。

吴渔山为基督教徒吴渔山善画，晚年好用西洋法以渲染之。盖皈依基督教有年，且曾至欧洲，日夕濡染所染也。墓在上海大南门外，所谓天主坟者是也。碑有渔山字，其中间大字云：「天学修士渔山吴公之墓。」两边小书云：「公讳历，圣名西满，常熟县人。康熙二十一年入耶稣会，二十七登铎德，行教上海嘉定，五十七年在上海疾卒於圣玛第亚瞻礼日，寿八十有七。康熙戊戌季夏，同会修士孟由义立碑。」

乾嘉两朝禁止西人传教乾隆甲辰，有西洋人罗吗当者，家居广州，与素习天主教在逃之福建人蔡鸣皋 「 即蔡伯多禄。」 相识，改装剃发，潜赴各省传教。行至湖北，为有司所逮，解京，并查获习教传教之艾球三、白矜观等，起出经本图像。奉旨：「西洋人传教惑众，最为风俗人心之害，现在各省有神父名目，尤当严禁。内地民人有称神父者，即与受其官职无异，本应重治其罪，姑念愚民被惑，利其协助，审明後，拟发伊犂，给额鲁特为奴。曾受番银者，家产查抄入官，接引传教之人，亦应发伊犂为奴。至父祖相传持戒，自当勒令悛改，将呈出经卷销毁，毋庸深究。」

嘉庆乙亥，有广东肇庆府习教之倪若兰等，接引西洋人改装之兰日旺往湖北传教，至湖南耒阳县被获。奉旨：「兰日旺收徒传教，煽惑多人，饬将该犯拟绞，为从发遣为奴。」

光绪朝基督教人数雍正朝，世宗降旨逐天主教徒。咸丰辛未，始弛此禁。今以光绪辛卯基督教人数计之，罗马加持力神父五百三十人，教民五十二万五千人。路得波罗特士敦牧师男女一千二百九十六人，教民三万七千二百八十七人。

湖南教堂後设基督教堂徧国中，而湖南独後。盖湘人以勇敢排外称，宁乡周翰着画绘图，诋斥耶稣，各国牧师愈益惧。光绪庚子以前，湖南教会仅常德有加特力、波罗特士敦两堂，长沙、湘潭、岳州、衡州有波罗特士敦教堂，辰州、茶陵有加特力教堂，西人尚不敢直接传教，岁仅两至，昼匿夜行，稍留即去。至光绪庚子辰州教案起，英、法、德三国礮舰上溯常德，英更命其椗泊上海之舰队续赴长江，以威力相迫胁。政府惧，既惩凶赔款，并杀都司以谢之。基督教徒大胜。会长沙开港，各教会遂乘机而入矣。

倮奉基督教四川宁远之倮有奉基督教者，然不诵经听讲，仅献一鸡一羊於教中，即为皈依，盖传教者别有心也。教士每以汉人无力与汝为难之说语之。

景教景教，亦耶稣教之流，有尼士陀利一派。其所异者，则谓弥施诃非玛利亚之子，因是触罗马教皇之怒，不容於欧洲，其徒散居波斯，为波斯王所保护，认为国教。唐时有波斯人阿罗本者，始入我国，太宗为建波斯寺，其後改称大秦寺。玄宗、代宗亦崇其教。武宗时，与佛教并禁，其势遂败。至本朝，则绝无仅有矣。寺有《景教流行中国碑》，唐後没於地中，至明末出之。光绪时，曾有人见之於西安碑林。

回教回教，一称天方教，为陈、隋间阿剌比亚人谟罕默德所创。盖窃取犹太教、罗马教崇奉造物主之义者，惟不事偶像，则为彼所发明。国人以其由回纥传来，因谓之回纥教，语譌为回回。其教始於唐而盛於元。当时於历算测绘之学，推为独步，在汤若望、南怀仁未至以前，大受社会之尊信，其教亦因此而广播。在我国者，称为松利派，中复有亚节迷、赊布爷之别。至其立教之宗旨，则崇天道，惩恶魔。

或曰，回教之至我国也，实由谟罕默德之舅斡葛士所输入，航海东来，止於广东。度其时，当在唐贞观初年。其在内地通行之教，与波斯极合，与回部所奉行者颇有出入，为阿厘十叶派。证有七：信徒学成者皆着绿服，证一。以依玛日主教务而抑学人，证二。用波斯语文传习经典，证三。信条独重泰服细勒，证四。阿厘及其妻法梯昧之祭典，并极隆重，证五。命名以类，取侔圣哲，如阿厘之子阿厘忽散、忽腮尼、法梯昧之类，所在有之，而阿蒲倍克尔、倭马尔、札非尔等名，则绝无所闻，证六。教士演说，恒述阿厘战阵之勇，而於倭马尔之赫赫武功无所称道，证七。

此教之流传实自波斯，其经行线可别为二：一由波斯而印度，而南洋羣岛，以至广东，此水线也。一由波斯而阿富汗，而回部，以至秦陇，此陆线也。今所行者，大都由陆线所至，故盛行於新疆，而山西、陕西、甘肃、云南等处亦皆有之。在云南者称本塞伊斯，在天山南北者称登根。奉此教者，颜其寺曰清真。

回教有新旧二派谟罕默德着天经三十部，凡三十卷，六千六百六十六章，曰甫尔加尼。初至我国者为旧教，派名约汉赖。新教有闵煞力毛鲁的二经，派名虎弗耶，言马明心为华人锯解以死。回民诵至此，则擗踊哭泣。

甘肃河州有四大门宦之目。一曰穆扶提，犹蒙语之巴图鲁也，又名临洮拱拜。一曰华寺，中有旧教有新教，新教徒不薙鬓，令与须相埒，旧教则否。一曰白庄，以地得名。一曰胡门，以其始传教者多髭，因以名其教。此外又有大拱拜、毕家汤拱拜、张门拱拜之属。大拱拜最古，而胡门之起，至光绪末，不过六十余年。拱拜者，以祀其始传教之人。传教者既有拱拜矣，而其子若孙因得世其业。核力法者，为门宦子孙之通称。一麻目为寺中之领拜，而尕 「 尕字字书所无，俗读若歌甲切。」 为副。胡门一名红门。顺治戊子，凉州回米喇印、丁国栋叛。乾隆辛丑，循化新教马明心、苏四十三以仇杀旧教，因而作乱。癸卯，其党伏羌阿浑、田五复叛。咸、同间，西宁、宁夏马化龙、马桂元叛。光绪乙未，循化韩奴力叛。皆不久平定。回教中所谓罕植阿浑者，朝西域之尊称。阿浑，犹言师傅也。乾隆辛丑，高宗曾有谕旨，禁习新教。

回教徒不食诸肉回教初入我国，所订教规，曰诸肉不食。久之，其徒不能遵守，乃改为猪内不食。或駮是说，谓回语名彘，不曰与诸同音之猪。然对於我国教徒而言，固宜作我国语矣。然回教人自谓不食猪肉者，厌其秽耳。凡以回籍服官者，洊擢至三品，即须出教，以例得蒙赏吃肉，不能辞也。

回教有响坟回教之至粤东，自天方贵圣开宗於城内怀圣寺始，即後之光塔寺是也。死後，葬北门外，教中人呼为响坟，谓自国中放响箭至此，示其徒以葬处。故後之死者，皆就该坟附近葬之，以志不忘所自也。

缠回教仪新疆缠回所奉之教， 专祀谟罕默德为月 昂伯尔， 译言天使也。 七日礼拜， 入寺诵经， 谓之朱玛。 每日五次诵经， 谓之纳玛兹。 「 日未出谓之傍不得，未时谓之撇绳，酉时谓之格尔，日落後谓之沙玛，戌时谓之火不得。」 岁法以三百六十日为一年，先期四十五日，以葫芦然膏，悬之树，阿浑诵经，众人膜拜。夜阑灯堲，蹴葫芦於地，争蹋碎之，以消灾疠，谓之巴把提。又十五日斋戒，昼禁饮食，谓之若兹， 「 布鲁特谓之玛加克。」 言斋期也。弥月，开斋度岁，鲜衣华服，鼓吹喧填，男女往来相称贺，如是者七日，谓之若兹爱依提。又十七日，刲羊祭教祖及先世，曰古尔巴爱依提，即一岁之终也。其走谒谟罕默德墓者，谓之阿吉，道死为上，返者次之。故多以此倾产堕业，不稍顾惜。其仰天祈祷，跪而端手齐胸诵经，则谓之斗瓦。

哈萨克教仪哈萨克宗教祖谟罕默德，不祀天神人鬼，以敬上帝为宗。富者橐金走谒谟罕默德墓，谓之朝汗。归牧後，去帛服布衣，名曰阿吉，以白布重叠，缠匝其首，名曰赛里，特尊异之，谓自汗所来也。游牧夥人争讼者，皆就折之，无不唯命。晨起，男妇趋水滨，浣手涤面，浴下体，一日五诵经，游牧无寺院，面西方礼拜。行路者届时觅水盥沐，无水，则撮净土代之，礼拜诵经，无日敢怠忽。有长斋期，一月始毕。期内，早晚均不饮不食，必日落星烁，始敢受餐。禁食之末日，开斋过年，谓之小年。越七十日，始过大年，男女老少，着新衣往来，依麻目率众西向，诵经祷祝。 「 公举莫洛大熟经典者为之。」 礼毕，握手相庆。三日之内，唱歌跳舞，相与为刁羊之戏。刁羊者，刲羊擿於地，羣少年飞骑拾之，攍诸马上，彼此驰逐相攘夺，支解血肉，赫然霍落，众人随之，以攫一脔致亲友为吉祥喜事，受者亦必厚报之。

青回回教河南开封有青回回教者，亦称挑筋教，实非回教也。初名一赐乐业教，其徒数百人，自谓最初教主为阿耽，汉明帝时至我国。教条杂回、佛，惟教师藏有经典，宣讲音节，甚为奇异，实即犹太人摩西所创之犹太教，与回教绝不相蒙。其人本犹太种，居开封，起居饮食同於汉族，而高鼻深目，固与高加索种相彷佛也。有明人所镌之碑记其教，曰犹太教碑。碑在开封城中草市後之挑筋教胡同东北隅藁席围中，宣统庚戌正月，张蔚西广文游开封实亲见之，尚完好，仅缺数十字也。

蔚西，名相文，桃源人。既观碑，且得其拓本，盖从赵叟购之也。赵为开封人，犹太种也。蔚西访其居，其犹子亦出见，因与蔚西谈，所言有类似神话者。其言曰：「我辈之去祖国，年代渺远，不可知矣。始之来此土也，凡七姓，曰赵、金、张、艾、高及二李，都八家，继而张姓不知所往。今存六姓，人口可二百，多作小负贩，婚嫁必取诸同教，然贫富相悬，不能悉拘也。惟谨守挑筋遗规，虽血缕肉线，必净尽焉。清真之旨，远过於回教，教中经卷，我祖我宗皆以金筒贮之，藏诸圣寺。然闻数百年前，忽有道士来谒，固请，出而曝之，倏焉暴风起，经飘失无存，盖为天神摄取而去矣。七十年前，有武生高某者，性凶横，为同教冠。至於撤毁寺屋，而贾其材焉，同教皆无如之何，而工徒之颠越以死者数人，盖教祖之迁怒也。寺既毁，久之，县官乃并欲夺我地，移我碑，我出死力以争之，乃罢。光绪戊申，英人潘某游至此，言奉我祖国王命，来抚慰我辈，并为我辈摄影而去，因以金筒赠之，冀以转献我之国王。然迄今无耗，我将行贾上海，访教友，且询我祖国之现状也。」碑有二，其文皆不佳，一为《重建清真寺记》，一为《尊崇道经寺记》。今录其原文如下：《重建清真寺记》之文曰：「夫一赐乐业立教祖师阿无罗汉，乃盘古阿耽十九代孙也。自开辟天地，祖师相传授受，不塑於形像，不诏於神鬼，不信於邪术。其时神鬼□济□态无祜，邪术无益。□其天者，轻清在上，至尊无对，天道不言，四时行而万物生。观其春生夏长，秋敛冬藏，飞潜动植，荣悴开落。生者自生，化者自化，形者自形，色者自色。祖师忽地醒然，悟此幽玄，实求正十枚，参赞真天，一心侍奉，敬谨精专，那其间立教，本至今传，考之，在周朝一百四十六年也。□传而至正教祖师乜摄，考之，在周朝六百十三载也。生知纯粹，仁义俱备，道德兼全，求经於昔那山顶，入斋四十昼夜，去其嗜欲，亡绝寝膳，诚意□祷，虔心感於天心，正经一部五十三卷，有自来矣。其中至微至妙，善者感发人之善心，恶者惩创人之逸志。再传而去正教祖师蔼子刺，系出祖□，道承祖统，敬天礼拜之道，足以阐祖道之蕴奥，然道必本於清真礼拜。清者，精一无二；真者，正而无邪；礼者，敬而已矣；拜下，礼也。人於日用之间，□可顷刻而忘乎？天惟寅午戌，而三次礼拜乃真，实天道之理，祖贤一敬之修何如？必先沐浴更衣，清其天君，正其天官，而恭敬进於道经之前，道□形像俨然天道之在上。

「姑述敬天礼拜纲领而陈之：始焉鞠躬敬道，道在鞠躬也。中立不倚敬道，道在中立也。静而存养默赞敬道，不忘之天也。□而省察鸣赞敬道，不替之天也。退三步也，忽然在後，敬道後也。进三步也，瞻之在前，敬道前也。左之鞠躬，敬道即善，道在於左也。右之鞠躬，敬道即□不善，道在於右也。仰焉敬道，道在上也。俯焉敬道，道在尔也。终焉而拜道，敬在拜也。噫！敬天而不尊祖，非所以祀先也。春秋祭其祖先，事死如事生，事亡如事存。维牛维羊，荐其时食，不以祖先之既往而不敬也。每月之际，四日，斋斋乃入道之门，积善之基。今日积一善，明日积一善，善始积累□斋，诸恶不作，众善奉行，七日善终，周而复始。是《易》有云「吉人为善，惟日不足」之意也。四季之时，七日戒众祖苦难，祀先报本，亡绝饮食。一日大戒，□以告天，悔前日之过失，迁今日之新善也。是《易》圣人於益之大象，有曰「风雷益，君子以见善则迁，有过则改」，其斯之谓与！噫，教道相传，授受有自□矣。出自□□，奉命而来，有李□艾□□□金□□□□□□□□□□七□姓等，进贡西洋布於宋帝，曰：归我中夏，遵守祖风，留遗汴梁，宋孝隆兴元年癸未，列微五思达领掌其教，俺都剌始建寺焉。元至元十六年己卯，五思达重建古刹清真寺，坐落土字街东南，四至三十五杖。殆我大明太祖高皇帝开国，初抚绥天下军民，凡归其化者，皆赐地以安居乐业之乡，诚一视同仁之心也。以是寺不可无典守者，惟李诚、李实、俺平徒艾□、李贵、李节、李昇、李纲、□敬、周安、李荣、李良、李智、张浩等正经熟晓，劝人为善，呼为满剌。其教道相传至今，衣冠礼乐，遵行时制，语言动静，循由旧□，人人遵守成法而知敬天尊祖忠君孝亲者，皆其力也。俺诚医士，永乐十九年奉周府定王传令赐香，重修清真寺，寺中奉大明皇帝万万岁牌，永乐二十一年以奏闻有功，钦赐赵姓，授锦衣衞指挥，陞浙江都指挥佥事。正统十年，李荣、李良自备资财，重建前殿三间。至天顺五年，河水渰没，基址略存，艾敬等具呈，按□□奉本府承河南布政使司劄付等因，至□元年古刹清真寺准此。李荣复备资财，起盖深邃，明金五彩妆成，焕然一新。成化年，高监、高锐、高（金尤）自备资财， 増建後殿三间， 明金五彩妆成， 安置道经三部， 外作穿廊， 接连前殿， 乃为永远之计， 此盖寺前後来历也。 天顺年， 石斌， 李荣， 高监， 张瑄取宁波口教道经一部， 賫至汴梁归寺。 高年由贡士任徽州县知县，艾俊由举人任德府长史， 宁夏金瑄先祖任光禄寺卿， 伯祖胜口金吾前卫千兵， 瑄置买供桌铜燱瓶烛（缺文）

「□惟三教各有殿宇，尊崇其主。在儒则有大成殿，尊崇孔子，在释则有圣容殿，尊崇牟尼，在道则有玉皇殿，尊崇三清。在清真则有一赐乐业殿，尊崇皇天。其儒教与本教，虽大同小异，然其立心制行，亦不过敬天道，尊祖宗，重君臣，孝父母，和妻子，序尊卑，交朋友，而不外於五伦矣。□嘻！人徒知清真寺礼拜敬道，殊不知道之□原□□天，而古今相传，不可诬也。虽然，本教尊崇如是之笃，岂徒求福田利益计哉！受君之恩，□君之禄，惟尽礼拜告天之诚，报国忠君之意。祝我大明皇上德迈禹汤，圣并尧舜，聪明睿智，同日月之照临；慈爱宽仁，配乾坤之广大。国祚绵长，祝圣寿於万年；皇图巩□，□天长於地久。风调雨顺，共□太平之福。勒之金石，用传永久云。开封府儒学增广生员□锺譔，祥符县儒学廪膳生员曹佐书，开封府儒学廪膳生员傅儒篆。弘治二年岁在己酉仲夏吉日，清真後人宁夏金锳祥符金礼并立。」

《尊崇道经寺记》之文曰：「赐进士出身朝列大夫四川布政司右参议江都左唐撰文。赐进士出身徵仕郎户科给事中前翰林院庶吉士淮南高洘书丹。赐进士出身徵仕郎前吏科给事中维扬徐昂篆额。尝谓经以载道，道者何？日用常行古今人所共由之理也。故大而三纲五常，小而事物细微，无物不有，无时不然，莫匪道之所寓。然道匪经无以存，经匪道无以行。使其无经，则道无载，人将贸贸焉莫知所之，卒至於狂谈而窈冥行矣。故圣贤之道，垂六经以诏後世，迄於今而及千万世矣。至於一赐乐业教，始祖阿耽，本出□□西域，稽之周朝，有经传焉。道经四部五十三卷，其理至微，其道至妙，尊崇如天。立是教者，惟阿无罗汉为之教祖，於是乜摄传经，为之师法。厥後，原教自汉时入居中国，宋孝宗隆兴元年癸未，建祠於汴。元至元十六年己卯重建。其寺，古刹也，以为尊崇是经之所。业是教者，不止於汴，凡在天下业是教者，靡不尊是经而崇是道也。然教是经文字，虽与儒书字异，而揆厥其理，亦有常行之道，以其同也。是故道行於父子，父慈子孝；道行於君臣，君仁臣敬；道行於兄弟，兄友弟恭；道行於夫妇，夫和妇顺；道行於朋友，友益有信。道莫大於仁义，行之，自有恻隐羞恶之心。道莫大於礼智，行之，自有恭敬是非之心。道行於斋戒，必严必敬；道行於祭祖，必孝必诚；道行於礼拜，祝赞上天，生育万物，动容周旋之际，一本乎诚敬也。至於鳏寡孤独疲癃残疾者，莫不周恤赈给，俾不至於失所。贫而娶妻不得娶，与葬埋不能葬者，莫不极力相助。凡婚资丧具，无不举焉。及至居丧禁忌荤酒，殡殓不尚繁文，循由礼制，一不信於邪术，下至权度斗斛轻重长短，一无所敢欺於人。求观今日，若进取科目而显亲扬名者有之，若布列中外而致君泽民者有之，或折冲御侮而尽忠报国者有之，或德修厥躬而善着於一乡者，亦有之矣。逮夫农耗於野公而公税以给，工精於艺而公用不乏，商勤於远而名着於江湖， 贾志於守而获利於通方者， 又有之矣。 畏天命， 守王法， 重五伦， 遵五常， 敬祖风， 孝父母， 恭长上， 和乡里， 亲师友， 教子孙， 务本业， 积阴德， 忍小忿， 戒饬劝勉之意， 皆寓於斯焉。 呜呼！ 是经也， 日用常行之道所着者有如此。 是故天命率性， 由此而全； 修道之教， 由此而入； 仁义礼智之德， 由此而存。 若夫塑之以像态， 绘之以

（缺文）

旁门左道之宗教依托宗教之旁门左道，不可胜数，弥勒教、白莲教、天理教、中洋教、上帝教、三祖教、黄天教、在里教、义和团、大乘教、大成教、萨满教，及崇拜一切自然物如水火龙蛇之类者，非流於妖邪，即困於鄙陋，实皆不足以言宗教也。

弥勒教弥勒教，大抵糍团教、 「 一作慈团。」 五伦教之流亚也。其教徧各省，江、浙尤盛。初，有杭人须天衡者崇奉之，自言其七世祖某为弥勒化身，亲授珠经三，劝人持斋修行，身後不入轮回，皆归佛国。月之塑望，必诵经礼佛，徒党毕集，曰上供。诸男女入教者，皆拜师，师为之命名，焚表给牒，并演《易》卦为宗派。亦派执事，行能出众者，则有清书、班首诸名目。同教者相遇，彼此必问何卦派何执事，始叙尊卑。

乾隆时，晋宁李因培督学江苏，陛辞，高宗谕以密访邪教。及按试松江，适有以习弥勒教告者，拘之，严讯，斩须天衡，绞杨维忠，军徒流杖十余人，皆教中魁也。当壬午圣驾南巡时，杨徒康伦姐等献经行在，高宗初未喻，温语遣之，後遍询阁臣，始知为刘福通之流，故有是命。

白莲教白莲教，一名清茶门，为道教之支流，最为妖妄。汉末，黄巾张角兄弟起於山东，当时虽无白莲之名，然实权舆於是。乾隆癸丑，白莲教匪尝起而为乱於湖北之枝江县。嘉庆乙亥十二月丙寅，仁宗谕曰：「滦州石佛口王姓，其先世自前明以来，倡立白莲教，自称闻香教主，流传至今，二百余年，已阅十辈，其子孙仍怙恶不悛，改教名为清茶门。种种悖逆情形，应照大逆办理。其江南、湖北、河南等省传教各犯，饬各督抚迅速查拏。」

咸、同间，洛阳汪剑庵，家贫不能自给。一日，徘徊道中，有忧色。忽一伟丈夫来，询其故，汪以实告。其人大笑曰：「铜臭乃足困人耶？君子忧道不忧贫，当今上无道揆，下无法守，至令先生怀才不遇，良可太息。然怀才不遇者，又宁止一先生？某不才，尚能助一臂力。」因解囊，出大钱十斤文，告汪曰：「有急需，取之可也，但不可尽。」汪不肯受。某曰：「然则作为借款，以一月偿，可乎？」汪感其诚，诺之。於是日取三百文使月，视之，仍十千也，大异之。然不取，则钱亦不多。亡何，一月期满，其人果来，亟谓汪曰：「孺子不听我言，今祸作矣，速从我去，否则首级且不保。」汪曰：「某贷君款，至今不敢动分文，安得有祸？」其人笑曰：「汝尚诳予耶？果尔，则还吾可也。」汪往取，则钱已顿杳，大惊，求救，其人曰：「毋恐，我白莲教人，丰衣足食，不知世间有忧愁事。今事至此，子亦惟有入教耳。」汪不得已从之，自是，汪亦为白莲教徒。黄某，佚其名，勇敢有力，且工剑术，人有白莲教说之者，辄嗤以鼻，曰：「庸人自扰耳。」某夜，挑灯夜读，声朗朗达户外。夜三鼓，闻窗前履声甚响，黄疑之，左手持灯，右手仗剑，徒步出门，猝见一人，身长丈余，面目狰狞可怖，黄舞剑与之鬬。久之，渐不敌，遁入房，取狗血喷之，应声而倒。所谓丈余长人者，乃以三寸纸所剪之侏儒也。

自平教匪之後，中原不见兵燹者几三十年。而漏网之徒，散匿远近，隐相煽诱，仍以传教为主。宿州张义发者，从永城魏中沅学《弹花》、《织布》两歌，皆邪教中隐语。又令盘膝静坐，曰坐莲花。两手捧腹，曰捧太极。一日三次，默诵咒语，曰三省工夫。

天理教天理教，又名八卦教，以其列八卦为入股也。其首领有三：曰林清，曰冯克善，曰李文成。嘉庆癸酉，清倡乱京畿，冯、李蹂躏豫东。清之初入教也，意图敛钱而已，既而胁惑者众，羣奉为坎卦教主。坎卦之外，七卦皆属文成，清又统之，势益张。复造妖书，言弥勒佛有青洋、红洋、白洋三劫。此时白洋应劫，清乃太白金星下降，故旗帜皆尚白。又童谣云：「八月中秋，中秋八月，黄花满地发。」癸酉置闰八月，後改甲戌闰二月，因以九月望日为第二中秋，故起事以应之。

坎卦之主为郭朝俊，次为刘呈祥、陈懋林、宋理辉。既而懋林为其从懋功告讦，谳得实，拟问杖徒，诸人乃潜奉清为坎卦主。朝俊性恡啬，遇事畏葸，众不之惮，清代之，皆帖服。清传教以「真空家乡无生父母」为八字真诀，命其徒日夕拜诵。自言知未来事，审祸福，明吉凶。入教者输钱，曰种福钱、根基钱，事成，偿十倍，输百钱，得地一顷。愚民惑之，远近踵至，家遂饶。有告贷者，辄给之，村人仰食者万余家。乃潜蓄逆谋，欲举大事，而祀金神於西方。又诡言前世为卯金刀，遂改姓刘，名安国，而他人呼之则曰刘真空。又自以为刘林後身，称刘林，字霜牧，或作双木。辗转变易，无定名。平日不习武艺，或劝之击剑，清曰：「吾有神助，剑术不足道也。」

文成在滑，掌震卦教，见清，大悦，奉清为十字归一。於是八卦九宫，清与文成共掌之，清号天皇，克善号地皇，文成号人皇。

初，齐、豫奸民纠结死党，曰虎尾鞭、义和拳、红甎社、瓦刀社，最大者曰八卦教。文成欲入党，无所适从。夜梦神话之曰：「君乃十八子，明道震宫九教主也。得东方生气，居河洛之中，协符大运。」文成惊异，益自负，乃收聚诸无赖及有罪亡者，匿与居。闻河南有谣云：「若要红花开，须待盐霜来。」遂自号盐霜十八子，入震卦教。教中事有条理不当者，文成厘次剖晰，众推服之，无异词。时清为坎卦教首，传教北方。乾卦教首张廷举，山东定陶人。坤卦教首邱玉，山西岳阳人。巽卦教首程百岳，山东城武人。艮卦教首郭泗湖，河南虞城人。兑卦教首侯国龙，山西岳阳人。离卦教首张景文，山东城武人。俱分隶震卦。震为七卦之首，取「帝出乎震」之意也，习教者咸听约束。文成兼掌九宫，统管八卦，众至数万，争以金帛相赂遗，谓之种根基，文成遂富。

滑县牛亮臣少习帖括，应童子试，屡应被黜，乃弃去，为县库书吏。丙寅，以文弄法获罪，亡匿直隶之保定。十二月，清亦以坐法往保定，同居马家定，遂结为死友。清语亮臣曰：「吾教是京南人所授，山东曹县有刘林，为先天祖师。吾为刘林後身，是後天祖师。真空神咒，每日朝拜持诵，可免刀兵水火，可起大事。」亮臣悦之，乃拜清为师。

崔士俊，金乡人，因城武刘燕入离卦教。燕之师曰王敬修，敬修与其党张衡同受教於王普仁，而士俊又传之於高鹤鸣。其教：先令人执香稽首，受真空八字诀。入教之始，人纳钱二百文，谓之根基钱。清明、中秋，随力致献，谓之跟账钱，卦主受之。凡同教相见，辄骈二指为剑诀。甲子，士俊始入教。壬申八月，其邻人高毓藻引长垣徐安国至士俊家，谓安国习震卦教，胜於离卦，劝改离归震，士俊遂与其党钜野张建木同拜安国为师。安国之教与离坎相类，惟每日三次朝理太阳，两手抱胸，合眼趺坐，口念真空八字八十一遍，是曰抱功，功成可免灾难。癸酉二月，安国复至金乡，告以今岁九月後交白洋劫。劫数到时，教主给白布小旗，树於门，可免杀戮。安国引士俊与张建木偕至滑，谒文成，刘国明为之引进。士俊与建木拜文成，文成受礼毕，谕之曰：「汝曹善自用功，一劫能造万劫之苦，一劫能修万劫之福，汝曹悉归去，有事，问尔师傅可也。」士俊再拜出，安国言之曰：「今岁孟冬一月中行三节气，此即白洋劫。劫前七日，白旗传遍。凡无旗者杀杀之，留而不杀者，分上下。」其要诀云：「位列上中下，才分天地人。五行生父子，八卦定君臣。」国明语之曰：「白洋劫，山西为洋头，河南为洋腹，山东为洋尾也。」

中洋教道光时，有达官婢苏姓，年二十余，姿貌修整，粗识文字，自谓人世无其匹，深信中洋教。出家，居白云庵，习修炼，自号女娲氏。远近妇女奉之为师，执贽奉简，媵以牲酒香花，踵门称弟子者不绝。其卧房重重间隔，分一房为数室，小巷密阁，曲折玲珑，即白昼持火入，人对面，或相击触，转身遁匿，则莫知所之，其幽邃如此。未几，毁於火。

上帝教上帝教，窃基督教之绪余者也。嘉庆时，粤人朱九涛实创之，洪秀全、冯云山师事之。九涛死，推秀全为教主。道光丙申，秀全、云山传教至广西，居桂平、武宣二邑接壤之鹏化山。

时桂平富人曾玉珩受教於秀全，秀全妹壻武宣萧朝贵亦来桂平。朝贵与杨秀清交最善，秀清先世为广东人，後迁广西，居桂平之大黄江，世以烧炭为业。秀清豪放无赖，与其簖人韦昌辉、贵县石达开同入上帝教。昌辉、达开常慷慨大言，欲委身以成大事。秀全时卧病几殆，突然愈，曰：「吾病死，作地下人者七日，今始复苏，能知未来事，举世将罹大灾，惟奉我教，拜上帝，或为教主之兵，则可免，且死後可升天堂极乐世界。答拜上帝，纳银，供香烛，则可赎已往之一切罪恶。」凡奉其教者，曰师徒，男称兄弟，女称姊妹，称耶和华曰天父，以耶稣为其长子，尊之曰天兄，己则为其次子，而秀清等则皆师徒也。

三祖教秘密社会，多出於明季遗民。有三祖教者，俗谓为白莲教之支流，一曰无为教，又曰檀香教。每岁，教徒一大会，须点蜡，其法煎蜡油於锅，以烛芯醮之，彼此相传，即传薪之义也。又有坐法船、摸姻缘诸名目，踪迹秘密，非在教者不得入观。有老儒施星渚者，曾入其教，年余而出，或问其内容，答云：「明季遗民之所为，传者失其意耳。」

同、光间，某岁点蜡前一日，有教主至某处，谓来自处州，有牒钤印满纸，信宿即去。行踪甚秘，教徒亦不知为谁，惟云教主为世袭，其始祖为教事死，岁至各处纳教中酬费耳。光绪庚子，拳匪作乱，其教徒亦闻风响应， 先事破获， 搜得伪印， 文牒， 会单， 确有不臣之证。 其牒文年号为大中国庚子年， 国字作（外口内正）， 不称大清光绪年号。 会单分作八卦， 某隶某队， 某隶某队， 似尚有部伍军队之意。 其祷告之辞， 则直对於玉皇大帝而负责任也。

黄天教黄天教，原名普圣门之天盘教，後复衍为地盘、人盘两派。其最为崇信之教主有二，曰乾坤二老。谓隐於吉林北山下，世人呼之为造佛者之余孽。旋以某岁吉林屡破教案，查拿甚急，迁居海上。其传教法，原定为单度法，男传男，女传女，不相混杂。後因信徒日众，传教者应接不暇，遂一变而为齐度法，男女得相互传授，其势力遂日盛矣。

男女有阶级，得步步高陞。凡五等：第一次入教者，为众生，进一步为天恩，再进为保恩，为正恩，为丁行。男子入教，升至丁行，资格为最高。惟限制女子，仅至正恩而已。

点石可以成金，指砂可以成米，黄天教劝教之口头禅也。且谓将来必有大劫发现，不入教者不可免，入教者别有乐土，其时可相率而入安乐境。且谓不开矿自有金银，不耕地自有粮食，饥寒永无虑也。又自言无犯上作乱之野心，盖恐查抄也。天盘区域广，以备将来人民之避难，惟必先有名，始能收留，名有定数，以入教资格之深浅定之。天盘无名者，虽乐捐多金，不取亦不纳也。

教中经典有多种，举其着者：曰《黄婆经》，曰《拯世破迷宝诰》，分送教徒。且云传印此书，可免水火刀兵之劫。若辈有时头戴铜箍，披发而游於市，俗呼之为道士。

在里教在里教，一曰在理教，一曰在礼教，又称白衣道教，白莲教之别支也。直隶、奉天、吉林多有之，天津为盛。入教者谓之理门，又曰玄门，亦曰有门槛。其信徒之标识，则襟袖饰白色，如常人之持丧者然。凡百烟酒，皆悬为厉禁，犯者为叛教，即被斥。教中设大公所，首领曰大爷，亦曰老师傅。次曰首座，曰陪座，曰引师，曰催总。亦分设小公所以会其徒。会之日，为每岁佛诞辰及重阳节，大爷高坐堂皇，据案大嚼，其徒持食伺其後，一器将尽，辄益之。有一尽数十器者，或且食罢默坐数昼夜，不便溺。

新入教者，必先饵泻药，曰茶膏，即百草膏，为之洗肠，将场中烟酒余秽洗去净尽。如再进烟酒，即为反礼。且配药合丸，为他人戒鸦片烟。其以贩卖茶膏戒烟丸为生者，间亦有之，每年收入甚丰，故不思他求，而违法之事独少。戒烟者目理门为宗教，等於释道一流。或曰，制造茶膏所用之药，以黄芩为主要品。

其教祖曰尹某，嘉、道间，尹以卖凉粉为业。一日，至天津西关外，忽见一疯道人周身褴褛，瞑坐人家屋檐下，数日不去，过者皆环视之。尹异焉，时方肩凉粉，乃卸担问曰：「师何能？」道人启目曰：「无他，能食耳。」尹以凉粉进。道人一举尽一担，尹大惊，更担以来，道人更尽之，观者皆惊骇。尹於是下拜曰：「师其仙乎？弟子有缘，其有以度我。」道人不答，拂袖迳行，尹亟从之，及郊外，道人忽不见。於是一时哄动，传谓尹遇，仙为仙人弟子。尹遂弃旧业，设香坛，以符水治病，愚夫愚妇多信之，有疾病，率往祷焉，自此大收门徒。尹物故後，其传愈广。曰在里者，其教盖画一圈以为教，谓教徒皆在其中也。

或曰，教徒既以白色饰襟袖，亦或以白布围於腰者，中以兵士及少年为多，农工商贾亦有之，惟无士人官吏耳。尹某之墓在天津，每岁，教徒不远千里而往，於元旦五更行礼，云拜尹爷坟。置公所於僻巷，所中有老师父，又曰老头，或曰大爷，教徒相见亦均称爷，如姓张曰张爷，姓王曰王爷。行踪极诡秘，外人不许入。每岁集会，谓之摆斋，其期为上元、浴佛、中元、腊八等日。至期，所中盛备鱼肉，教徒各携钱一二千文，老师父高坐，众纳资讫，羣向老师父合掌朝参，又类事佛之仪式，然後大啖鱼肉，所集资金，以购食物，余皆入老师父之囊。愿入教者，於摆斋日，携钱二百文，从介绍人入门，五体投地，以拜老师父。於是介绍人为之述其悃忱，老师父举手作势，反覆辩难，然後许可。传授在里秘诀，曰：「不敬祖先，不蓄鷄犬，不争论，不怒，不饮酒，不及烟，苦海无边，回头是岸。」且授密咒五字，上不传父母，下不传妻子，重则如泰山，轻则如鸿毛，如敢泄漏，霹雳碎身，末後始言五字，则「观世音菩萨」也。而此五字为教中所最重者，虽以死迫之，不敢出口，每讳云佛海大士，且专重焚香打坐，而不诵经。

义和拳义和拳，一名义和团，源於天理教，亦以卦为符号，起於山东堂邑县，旧名义和会。光绪己亥、庚子间，东抚捕之急，遂潜入直隶之河间府景州、献县。乾字拳先发，坎字继之。坎字拳蔓延於沧州、静海间，白沟河之张德成为之魁。设坛於静海属之独流镇，称天下第一坛，遂为天津之祸。乾字拳由景州蔓延於深州、冀州，而涞水，而定兴，而固安，以入天津、京师。坎字拳为林清之余孽，乾字拳为离卦教郜生文之余孽，故皆尚红。其後有黄色一派，则乾字拳所创也。坎字、乾字，授法各殊。坎字拳传习时，令焚香叩拜後，植立而仆，仆而起，跳跃持械而舞。乾字拳则令闭口伏地，少顷则白沫满口，口呼神降矣，亦起跃，持械而舞。又有震字，则山东王中之遗孽，中於乾隆时被戮。坤字拳不详所自。震字拳见诸永定河南岸，坤字拳见诸京西，从者盖鲜。惟坎字、乾字势最大，即庚子之分扰京津者也。

若辈恒自称为神拳，降神召众，号令皆神语。传习时，令人伏地焚符诵咒，坚合上下齿，从鼻呼吸，及跃起，辄操刀而舞，力竭乃止。

京师从受拳法者，教师附其耳咒之，词曰：「请请志心归命礼，奉请龙王三太子，马朝师，马继朝师，天光老师，地光老师，日光老师，月光老师，长棍老师，短棍老师，要请神仙某。」随意呼一古人，则孙悟空、猪八戒、杨香、武松、黄天霸等也。又一咒云：「快马一鞭，西山老君，一指天门动，一指地门开，要学武艺请神仙师来。」一咒云：「天灵灵，地灵灵，奉请祖师来显灵，一请唐僧、猪八戒，二请沙僧、孙悟空，三请二郎来显灵，四请马超、黄汉升，五请济颠我佛祖，六请江湖柳树精，七请飞标黄三太，八请前朝冷於冰，九请华陀来治病，十请托塔天王，金叱、木叱、哪叱三太子，率领天上十万神兵。」诸坛所供之神不一，如姜太公、诸葛武侯、赵子龙、黎山老母、西楚霸王、梅山七弟兄、九天玄女，又有供纪献唐， 「 即小说中之年尧羹。」 与山西祁文端公隽藻，或唐僧、悟空、八戒、沙僧、黄飞虎、黄三太者。庚子四五月间，津民传习殆徧，有关帝降坛文，观音托梦词，济颠醉後示，皆言灭洋人。忽传玉帝敕，令关帝为先锋，灌口二郎神为合後，增福财神督粮，赵子龙、马孟起、黄汉升、尉迟敬德、秦叔宝、杨继业、李存孝、常遇春、胡大海皆来会。其所依据，盖《西游记》、《封神传》、《三国演义》、《绿牡丹》、《七侠五义》诸小说，为北方常演之戏剧也。

礼神也，以顶着地，叩首三十六。练术有浑功、清功二种。浑功百日，清功四百日。浑功避枪礮，清功能飞昇。然习者利速成，多浑功也。临阵，佩小黄纸画像，有首无足，锐手指，四周有毛，耳际腰间作犬牙诘屈状，不名何神，心以下书字一行，文曰：「云凉佛前心，玄火神後心。」诵咒曰：「左青龙，右白虎，云凉佛前心，玄火神後心，先请天主将，後请黑煞人。」

一日，天津忽传有红灯照者，皆十余龄幼女，红衣袴，挽双丫髻，稍长者盘长髻，左手持红灯，右手持红巾及朱色摺叠扇，扇股皆朱髹。始老孀设坛授法，集闺女数十辈环侍受法四十九日。术成，称大师姐，转教他女。其术自谓能持扇自扇，渐起渐高，上蹑云际，掷灯下，其从妪拾之以缴於坛。女身植立空际，渐化为明星，较星差大，其光晶晶，或上或下，或近或远，或攒聚如联珠，或迤逦如鱼贯，津民狂走聚观，佥云目覩，有终夜升屋而了者。女子自言能於空中掷火焚西人之居，津民信之，呼为仙姑，即世所称为红灯照者是也。

大乘教道光庚子，长乐梁茝林中丞章钜方巡抚广西，宣宗谕曰：「广西、湖南两省，有传习邪教，炼丹运气，其传授之书，则有《性命圭旨》暨妄注《大学》，愚民被诱者不少，广西之平乐、柳州传习尤众。地方官每因别无逆蹟，总未深究根由，恐传染日深，易致滋蔓，着梁章钜严查办理等因。」梁复奏：「访得道士韩礼文等传习大乘教，审明定拟报闻。」

大成教大成教者，教中人初不自名也，人从而名之耳，且有以音同讹为大乘教者。倡之者为道、咸间之周太谷。太谷，名星垣，一称空同子，石埭人，侨扬州，讲学授徒，以心息相依为宗旨，即良知良能也。意谓有心无息，或有息无心，皆为小成，必心息相依而始为大成也。或谓其学说出於林三教，林生明季，以禅宗阴道混合姚江别派。歙人有程智者，世称云庄先生，实绍述之。以一四篇言佛，三两篇言儒，二三篇言道，乃修饰林之余术而别出头地。三篇之外，有《守白论》，其言以公孙龙子为宗，而定为十六目。从游者众，再传而败，其徒仍私自传播，不绝於世，太谷殆亦然其余烬欤？论者谓太谷之学，尊良知，尚实行，於宋之陆山、明之王阳明为近，又旁通佛老诸说。不事着述，其遗言为弟子所记，号《太谷经》，惟於《周易》多所前改涂抹。近世言人种学者，谓人之始祖为猿，太谷则谓人祖为豕，盖引《易》象彖字皆从「豕」、「家」字亦从「豕」以为之证。又谓《论语》「子曰」二字亦含有意义：子为了一，曰为包一也。

太谷大弟子之着称於世者，为福建韩子俞、安徽陈子华、仪徵张石琴、李晴峯，而石琴、晴峯为尤着。石琴，名积中，为北派，居山东肥城之黄崖山。晴峯，名光忻，号平山，世称龙川先生，为南派，居江北之里下河一带。後游四方，以传道自任。南派再传弟子，曰泰州黄隰朋葆年，曾宰山东之泗水，从政十余年，弃官归，授徒於苏州，为教主，记述颇夥，而悉本於晴峯。所撰《染绦歧路说》、《游学说》，尤於新理多所会通。与隰朋同学者，有王启俊、吴慕蕖、赵明湖，及毛实君方伯庆蕃、刘铁云观察鹗。若乔茂萱左丞树柟，实未亲炙於晴峯，惟曾瞻拜晴峯遗像，厕於私淑之列。至荣华卿尚书庆，则有志而未逮者也。

其诋諆大成教者， 则曰石琴初颇读书， 屡试被黜， 遇太谷， 导以链气， 辟谷， 取精， 元牝诸术， 石琴惑之， 尽弃其学而学焉。 後太谷为两江总督百龄所诛， 或曰太谷以病卒於杨州。 杨去仪徵七十里， 晴峯居仪徵， 太谷病急时， 使人召晴峯曰： 「吾病， 必晴峯至， 始可死。 」及晴峯王， 侍汤药， 百日而殁。 自是其教就衰， 而石琴乃益神其师术以愚乡人， 谓师尸解去， 欲证道者， 有现身住世不废饮食男女与天同寿之乐。 由是惑者寝众， 往往踵门敂颡流血， 石琴故严拒之， 谓无道根。 先令其作诸小善， 而阴詗其隙， 谓某事惜财， 某事惜力， 为太谷所摈。 其人惧， 固请， 乃许之， 佯使辇金於庭， 谓无道根， 固不纳。 又盛装女奴， 使人引而出， 曰：「多尘障也， 反与虬髯伧父蓬首婢同寝处。 」於是高门甲族之男女， 奉若神明， 石琴错处其中， 亦不复引嫌矣。

又曰，道光季年，鹾务变法，奇诡之士，如阳湖周韬甫、长洲马远林、武进关恭季辈俱集扬州，石琴虑为所毁，乃取《论》、《孟》、《大学衍义》、《近思录》诸书，日相讨论，韬甫信之，为游扬当道，声誉顿起，乃复取《参同契》以附入圣贤绪论。咸丰丙辰，避粤寇，往山东，依其作令之戚吴某。再徙而遁之黄崖山，山麓有庄，曰南黄崖、中黄崖，惟北黄崖界长清，山形三面环抱，左右危峰若门户，中广百亩。石琴筑室於其巅，炫其术，引诸避兵者，不旬日，山成市。乃垒石为两砦，筑大砦其上，引河水环之，市弓弩甲杖为武备房。又建祭祀堂，祀伏羲、文王、周公、孔子及太谷。用古器古衣冠，祭以夜，檀烛光数里，非其党，莫能窥也。祭时礼节繁缛，女弟子素馨、吴蓉裳挟剑而侍。素馨为太谷寡孙妇，蓉裳为石琴女甥，皆列屋居，不轻见客。见之者必九叩，抗不答礼。其传教，则高弟吴某、赵伟堂、刘耀东等转相授受，读其所刊《指南箴》，五日一听讲，不能诵者听之。从教者袒右臂，戒惜财恋色，子女玉帛毋许愿，乡愚哄动。若肥城之孝里铺，若济南会城内外，若东阿之滑口，若利津之铁门关，若海丰之埕子口及安邱、潍县等处，皆列市肆，千里之间，奉其使令，乡愚呼为张圣人，吴、刘辈则称以七先生而不敢名。

或曰，有名大成教日平山教者，以晴峯又号平山。其徒党甚夥，同、光时，朝贵大率为其门徒，而鲁人尤众故也。

萨满教萨满教不知所自始，西伯利亚及满洲、嫩江之土人多信奉之。其教旨与佛氏之默宗相似，疑所谓萨满者，特沙门之音转耳。迷信於此者，以亚古德人、索伦人、达呼尔人、鄂伦春人为甚。

或曰，萨满教为满洲旧教，其仪式以跳神为童，所供神牌，书「法祖敬天」等字，盖满洲夙重祭天之礼，尤重敬祖，以不忘本为教也。

或曰；萨满为女巫，非教名也，亦称珊蛮，则音转耳。然萨满术师，不如佛之禅师、耶之神甫得人崇敬，但以巫医、卜筮诸小术敛取财物而已。

萨满之言天神也，谓天有七层，其主神即上帝，统治无量数恒河沙世界，具无量数恒河沙知慧，不现形体，不着迹象，居於最高之天界。以下诸天，则百神以次居之，此与佛教所言忉利天、四王天相仿佛。善神曰亚伊，恶魔曰亚巴绥。人之灵魂，亦各因其善恶而别其阶级，或从诸神居天堂，或堕入无间地狱，此又与耶教相似也。

萨满教又立三界：上界曰巴尔兰由尔查，即天堂也。中界曰额尔土士伊都，即地面也。下界曰叶尔羌珠几牙几，即地狱也。上界为诸神所居，下界为恶魔所居，中界尝为净地，今则人类繁殖於此。

魔鬼主罚罪人，其威覆人世，上帝恐其过虐，则遣诸神时时省察之，防止其恶行。故萨满之术者，为人祷於上帝，以求庇护。然术者又为魔鬼之奴隶，居於中界而通於上下界，盖其祖先在地狱中，以子孙为魔王之侍者。故凡操是术者，各有统系，不许外人搀入。以术者既侍魔王，故凡有建白，皆可与魔王直接。人有疾病，萨满辄谓是人梦寐之际，神魂飞越，为魔王所捕得，若久而不释，则其人必死无疑，萨满为之请於魔王，魔王释之，其病始愈。病愈後，术者则索取报酬，云以完献魔鬼之愿也。其人或死，则云其灵魂虽未为魔鬼所捕获，而迷失路径，至不能归。又云人死之时，魔鬼捕其灵魂，巡回於其生前经历之地，所至辄行罚焉，此巡回须至魔鬼所建之十字架，乃止。故信奉术者，其眷属欲减其刑罚，为之造作木形十字架於屋边，或坟次。又自坟次归家，死魔往往蹑人之後，然死魔畏火，故炽火於门前，一一而过之。又取死人之衣，以火焚之，亦以驱逐死魔，使不敢隐伏其中也。

闺女不嫁教奉天西关有紫霞宫，为光绪时奉天将军依克唐阿所施舍。庙貌巍峩，供吕宾、岳武穆像。无僧道，庙之主事者，为闺女不嫁教中人，以信佛扶乩煽惑愚人为事。教中有处女，念经茹素，尝於暗室讲经，男女错杂。而诸女年皆及笄，矢志不嫁，其已字人者，且皆退婚。