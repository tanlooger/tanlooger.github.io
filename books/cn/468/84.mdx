---
---
---
title: 考试类
---



考试类

以科名奔走天下士国家以科名奔走天下士，童子诵习经书，而通其句读文义，能敷之为文。每岁，所在郡县，羣聚而试之，其文之明而切、才之秀而可底於成者，则次第其名，以升於州县若府，州县若府又试而先後之，上督学使者。使者至，则以校而去取之，按其额以补学官弟子。

其旧为学官弟子者，亦试於使者。试有岁有科，岁分文与武，而科试惟文士而已。使者岁、科试，凡三岁而徧，其子、午、卯、酉之年则有乡试，取於新旧学官弟子，中是科者，号为举人。又进於礼部，则有会试，取於乡试之举人，中是科者曰进士。丁、辰、戌、丑、未之年，其乡、会试皆天子简京朝官之翰、詹、科、道、部曹娴文者及九卿大员主其试，大抵踵明之故。而士之怀才抱器，毅然思有所表见於当世者，靡不由是以进矣。

万寿开科原始康熙壬辰，各省士子以圣寿六十请开恩科，事下礼部，部臣以旧例所无难之。太仓尚书王掞曰：「以万年之圣主，当六旬之大庆，此岂有成例可援乎？若以糜费为嫌，则民间家长生日，子孙僮仆尚不惜出所有以宴饮娱宾，矧富有四海，而区区计及於此乎？」遂如所请以上，得旨举行。

考试用五言八韵诗大小考试皆用五言八韵诗，即试帖也。洪北江尝谓此於诸体中又若别成一格，有作家而不能为八韵诗者，有八韵诗工而实非作家者，如郎中项家达、主事贵徵，虽不以诗名家，而八韵则极工。项於某年考差，题为「王道如龙首」得「龙」字，五六云：「讵必全身现，能令众体从。」贵於某年朝考，题为「草色遥看近却无」得「无」字，五六云：「绿归行马外，青人濯龙无。」可云工矣。祭酒吴锡麒於诸作外，复工此体，然道光庚戌考差，题为「林表明霁色」得「寒」字，吴颈联下句云：「照破万家寒。」时阅卷者为大学士伯和珅，忽大惊曰：「此卷有破家二字，断不可取。」吴卷由是斥落。

科场加恩大员子弟科场定例，现任京官三品以上及翰、詹、科、道，外官藩臬以上，武官提镇以上之子孙，同胞兄弟、同胞兄弟之子出应乡试，别编官卷，号曰官生。凡二十人取中一名，较寻常觅举者，登进差易。又道光以前，凡礼部会试及顺天乡试之主考、房考，其家人族党有应试回避者，每别派试官阅卷，或封卷进呈，择尤录取，获售者遂益多。

雍正戊申，各省乡试後，上谕大学士、尚书、侍郎、都御史、副都御史各大员，有子弟在京闱及本省乡试未经中式年二十以上者，着各举文理通顺可以取中者一人，开送内阁请旨。寻开列大学士蒋廷锡子溥，吏部尚书嵇曾筠子璜，都御史唐执玉子少游，吏部侍郎史贻直子奕簪，户部侍郎王廷扬子鏐，礼部侍郎钱以垲子鋈，礼部侍郎鄂尔奇子鄂伦，兵部侍郎杨汝谷子绥，刑部侍郎缪沅子橒，工部侍郎张大有子鸿运，侍郎署理仓场事务涂天相子士炳，副都御史谢玉宠子升等，具奏。得旨：「俱赐举人。」户部侍郎刘声芳子俊邦，因病未应乡试，亦赐举人，一体会试。

考试功令之严考试之功令至严，凡倡优隶卒之子弟及有刑伤过犯者，皆不得预，歧考冒考者亦禁。

搜检考试功令，不许夹带片纸只字，大小一切考试皆然。康熙庚子顺天乡试，特命十二贝子监外场，露索 「 搜检也，见《大金国志》。」 綦严。朱竹垞之孙稻孙预试，披襟而前，鼓其腹曰：「此中大有夹带，盍搜诸？」体貌瑰伟，意气礌落，众皆目属，贝子亦为之粲然。

道、咸前，大小科场搜检至严，有至解衣脱履者。同治以後，禁网渐宽，搜检者不甚深究，於是诈伪百出。入场者，辄以石印小本书济之，或写蝇头书，私藏於果饼及衣带中，并以所携考篮酒鳌与研之属，皆为夹底而藏之，甚至有帽顶两层鞾底双屉者。更或贿嘱皂隶，冀免搜检。至光绪壬午科，应京兆者至万六千人，士子咸熙攘而来，但闻番役高唱搜过而已。及壬辰会试後，搜检之例虽未废，乃并此声而无之矣。

考试送关节考官之於士子，先期约定符号，於试时标明卷中，谓之关节，亦曰关目。大小试皆有之，京师尤甚，每届科场，送关节者纷纷皆是。或书数虚字，或也欤或也哉或也矣，於诗下加一墨圈者银一百两，加一黄卷者金一百两。

某科题为「子谓子夏曰」全章，某生与考官暗通关节，令於破题中连用四个一字，某破曰：「儒一而为不一，圣人一勉之一诫之焉。」榜发，果掇高魁。又某科诗题为「所宝惟贤」，某卷以水烟袋三字散见於点题中，以为关节，句曰：「烟水潇湘地，人才夹袋储。」可谓凑泊无痕。又某科一卷，於试帖诗第一句用一谨字，题为「江涵秋影雁初飞」，捉刀者固吴中名下士，句曰：「谨步司勳句。」後虽荐而未售，然与约者已服其心思之巧矣。

考试送诗片凡进士之朝殿试及京官之考试差时，预揣某官可派阅卷，则先呈字体，以便别认。既出场，即写前四句飞递朝房中所曾托情之人，谓之送诗片。其後科举虽废，而东西洋留学生之殿试，亦有仿效之者。

考官恶触家讳光绪时，尚书裕德屡充主试或阅卷，见字句中有犯其家讳者，即起立，肃衣冠行致敬礼，毕，将卷阁置，不复阅矣。故遇裕主试时，有知其家讳者，恒戒所亲勿误触之。

文武互试康熙癸巳十一月甲寅，谕大学士等：「文武考试虽曰两途，俱系选拔人才，拘於成例，不得通融应试，则不能各展所长。嗣後文童生生员举人内有情愿改就武场考试者，武童生生员举人内有情愿改就文场考试者，应各听之，惟一次不中者即着停止。」甲午，准文武生员互乡试一次，文武举人互会试一次。

乾隆丙辰，准监生入武场。辛酉，福建武生某以怀挟文字，预藏试院，竟以五经中元。事发，科罪，因停互试及文监生入武场例。

老年科目老年得科目者，康熙朝，陈检讨维崧举宏博，年踰五十。丁丑，姜西溟宸英七十三中探花；癸未，王楼村式丹五十九得会状。又宫恕堂鸿历五十八，查他山慎行五十四；己丑，何端惠世璂五十八；壬辰，胡文良煦五十八；乙未，裘琏七十二；辛丑，陆坡星奎勳五十九：俱入翰林。乾隆丙辰，刘起振八十授检讨；己未，沈归愚尚书六十八入翰林。张总宪泰开六十二；癸丑，吴种芝贻咏五十八中会元。嘉庆丙辰，元和王严八十六中式，未及殿试卒；己巳，山东王服经八十四入翰林。

宗室科举始於康熙康熙丁丑，宗人府、礼部奉谕旨：「嗣後八旗宗室子弟，有能力学属文，奋志科目者，应令与满洲诸生一体应试，编号取中。」

八旗科举始於天聪天聪己巳，试儒士，取二百人。甲戌，合试满、蒙、汉，取举人十六名。崇德戊寅，赐举人罗硕等十名牛彔章京品级，一二三等生员十八名护军校品级，此为八旗科第之始。而顺治辛卯始见明文，盖吏部奏，满洲、蒙古、汉军各旗子弟有通文义者，提学御史考试取入顺天府学，乡试作文一篇，会试作文二篇，优者准其中式，照甲第除授官职，报可。至壬辰，满洲子弟廷试，与民籍分榜，头场四书文二道，二场论一道而已。麻文僖公勒吉为廷试首选。至丁酉，停止。康熙癸卯，复准满洲、蒙古、汉军生员乡试。丙辰，又停止。丁卯，又复之。

礼部议定，满洲、蒙古识汉字者，繙汉文一篇，不识汉字者，则作满文一篇。汉军文章篇数，如汉人例。会试中额，满洲二十五名，蒙古十名，汉军二十五名。各衙门博士笔帖式俱准会试，考取文字篇数与乡试同。

礼部奏，八旗乡试，满洲、蒙古繙绎满文一篇，或作满文一篇，汉军举人试艺。本年乡试，明年会试，第一场《四书》文二篇，经艺一篇，如未通经者作《四书》文三篇，二场论一篇，三场策一道，自後试艺，以次加增。顺治甲午乡试，乙未会试，第一场《四书》文三篇，经艺二篇，二场论一篇，判五条，三场策三道。顺治丁酉乡试，戊戌会试，第一场《四书》文三篇，经艺四篇，第二场论一篇，表一篇，判五条，第三场策五道。

壬辰，内院议覆吏部给事中高辛允疏奏，慎选庶常，拔年青貌秀声音明爽者，二十名习学满书，二十名习学汉书，届期奏请考试。其满洲进士取四名，蒙古进士取二名，汉军进士取四名。俱选年貌声音合式者同汉进士一体读书。

八旗童生无县试，仅有府试、院试，得隽後，隶入府学管理。亦有廪生、增生，乡试则以三十人中式一名，且旗卷与官生卷同，凡与试者无不呈荐主试，迨乡荐後，则并入各省旗籍举人，一体会试矣。

旗汉考试同场康熙丁未，命满洲、蒙古、汉军准赴考试。先是，八旗生员、举人、进士停止考试，至是，复命满洲、蒙古、汉军与汉人同场一例考试，其生童於乡试前一年八月内考试，从御史徐诰武请也。

土司子弟得与考试兵部议覆两广总督于成龙疏言土司子弟中有读书能文者，注入民籍，一体考试。从之。

苗人得与考试康熙甲申，礼部议覆湖广学政潘宗洛疏言湖广各府州县熟苗有通文艺者，准与汉人一体应试，应如所请。从之。

畲客得与考试处州畲客，有能文者得应科举。嘉庆癸亥，仪徵阮文达公元抚浙时，会同学使奏明，一体准与考试。其散居温州者，道光丙戌，亦援例禀学使求考，惟在金华者无闻。

麽些得与考试云南麽些种人，自设流官以来，俱极恭顺畏法，读书识文字者多有之。光绪时，准其考试，因而有补弟子员者四人，中武举者一人。

随场去取光绪戊戌六月，德宗从鄂督张之洞、湘抚陈宝箴奏请，定乡、会试随场去取之法，并推行於生童岁科考，又停止朝考。

圣祖谕出各种题目康熙癸巳，圣祖谕大学士等曰：「《五经》、《四书》，俱系圣贤之言，考试出题，专意取冠冕者则题目渐少，士子易於揣摩，甚有将不出题之书，删而不读，尚得言学问乎？经书内有不可出之题，试官自然不出，其余出题之处，须以各种题目试之，则怀才实学之士，自无遗弃矣。」

张文和阻废制义雍正时，有议变取士法废制义者，上问桐城张文和公廷玉，对曰：「若废制义，恐无人读《四子书》讲求义理者矣。」遂罢其议。舒赫德请废制义乾隆辛亥，兵部侍郎舒赫德请废制义，事下礼部。时鄂文端公尔泰为尚书，议驳曰：「谨按取士之法，三代以上出於学，汉以後出於郡县吏，魏晋以来出於九品中正，隋唐至今出於科举。科举之法，每代不同，而自明至今，则皆出於诗文。三代尚矣，汉法近古而终不能复古，自汉以後，累代变法，而及其既也，莫不有弊。九品中正之弊，毁誉出於一人之口，至於贤愚不辨，阀阅相高，刘毅所云「下品无高门，上品无寒士者」是也。科举之弊，诗赋则纸上浮华，而全无实用，明经则专事记诵，而文义不通，唐赵匡举所谓「习非所用，用非所习，当官少称职吏」者是也。时文之弊，则今舒赫德所陈奏是也。圣人不能使立法之无弊，在乎因时而补救之。苏轼有言：「观人之道，在於知人。知人之道，在於责实。」盖能责实，则虽由今之道，而振作鼓舞，人才自可奋兴。若专务循名，则虽高言复古，而法立弊生，於造士终无所益。今舒赫德所谓时文经义以及表判策论皆为空言剿袭而无所用者，此正不责实之过耳。大凡宣之於口，笔之於书者，皆空言也，何独今之时文为然？且夫时文取士，自明至今，殆四百年，人知其弊而守之不变者，非不欲变，诚以变之而未有良法美意以善其後。且就此而责其实，则亦未尝不适於实用，而未可一概訾毁也。盖时文所论，皆孔孟之绪余，精微之奥旨，未有不深明书理而得称为佳文者。今徒见世之腐烂抄袭以为无用，不知明之大家如王鏊、唐顺之、瞿景淳、薛应旗等，以及国初诸名人，皆寝食经书，冥搜幽讨，殚智毕精。殆於圣贤之义理，心领神会，融洽贯通，然後参之经、史、子、集以发其光华，范之规矩准绳以密其法律，而後可称为文，虽曰小技，而文武干济英伟特达之才，未尝不出於其中。至於奸邪之人，迂懦之士，本於性成，虽不工文，亦不能免，未可以为时艺咎。若今之剿袭腐烂，乃是积久生弊，不思力挽末流之失，而转咎作法之凉，不已过乎？即经义表判策论，苟求其实，亦岂易副？经文虽与《四书》并重，而积习相沿，慢忽既久，士子不肯专心肄习，诚有如舒赫德所云「数月为之而有余」者。今若着为令曰「非工不录」，则服习讲求，为益匪浅，表判策论，皆加核实，则必淹洽乎词章而後可以为表，通晓乎律令而後可以为判，必有论古之识、断古之才而後可以为论，必通达古今明习时务而後可以为策。凡此诸科，内可以见其本源之学，可以验其经济之才，何一不切於士人之实用？何一不见之於施为乎？必变今之法，行古之制，则将治宫室，养游士，百里之内，置官立师，狱讼听於是，军旅谋於是，又将简不率教者屏之远方，终身不齿，毋乃徒为纷扰而不可行。又况人心不古，上以实求，下以名应。兴孝，则必有割股庐墓以邀名者矣；兴廉，则必有恶衣菲食敝车羸马以饰节者矣。相率为伪，其弊尤繁。甚至借此虚名以干取，及乎莅官之後，尽反所为，至庸人之不若，此近日所举孝廉方正中所可指数，又何益乎？若事无大更改，而仍不过求之语言文字之间，则论策今所见行，表者赋颂之流，是诗赋亦末尝尽废。至於口问经义，背诵疏文，如古所谓帖括者，则又仅可以资诵习，而於文义多致面墙，其余若三传科、史科、名法、书学、算学、崇文、宏文等，或驳杂芜纷，或偏长曲技，尤不足以崇圣学而励真才矣。则莫若惩循名之失，求责实之效，由今之道，振作补救之为得。我皇上洞见取士源流，所降谕旨，纤悉毕照，司文衡职课士者，果能实心仰体，力除积习，杜绝侥幸，将见数年之後，士皆束身《诗》、《礼》之中，潜心体用之学，文风日甚，真才日出矣。然此亦特就文学而言耳，至於人之贤愚能否，有非文字所能决定者。故立法取士，不过如是。而治乱盛衰初不由此，无俟更张定制为也。」

考试改策论光绪戊戌五月，德宗命自下科为始，乡、会试及生童岁科各试向用《四书》文者，改试策论。

考试复用四书文光绪戊戌八月，德宗奉孝钦后懿旨，命各项考试，仍用《四书》文、试帖、经文、策问。

考试用策论光绪辛丑七月，德宗命自明年为始，乡、会试等均试策论，不准用八股文程式。

废科举自日俄战役告终，日本遣外相小村寿太郎至我国议约，朝命袁世凯与议。乃密陈孝钦后，谓宜乘日俄之惫，亟变法以图强。孝钦韪之。时端忠愍公方为湖南巡抚，入觐，倡废除科举制，孝钦遂下诏废科举，设学堂，时光绪乙巳七月也。盖乡、会试及各省岁科生童考试，至是均一体停罢矣。

时仁和王文勤公文韶在政府，遇事模棱，不置可否，独於废科举一事，则力阻之。而张文襄公之洞方自鄂督入朝，留京师，亦力谋废科举。荣文忠公禄当国，张言於荣，荣自以非出身科目，不敢力主废。王谓：「老夫一日在朝，必以死争之。」及王出枢垣，端又以江督入觐，乃约张联衔上疏，遂得请。後乃加入考优拔与举贡考职两段，科举仍未绝也。然张以力倡废科举，而光绪甲辰会试，其侄壻林世焘以候补道中进士，欲请归原班，张乃一日五电，责其必取馆选焉。留学生殿试授官，亦张在枢府时力主行之。

和尚之孙应举文和尚，名果，字园公，衡山裔也。圣祖南巡见之，命入京师，居玉泉精舍，宠眷殊厚。和尚一日携其孙入见，上问何事来此，和尚奏曰：「来此应举。」上曰：「应举即不应来见。」盖防微杜渐，虑其希望非分之恩宠也。

潘襄易名应试上海潘明经襄於十三岁入庠，十七岁食廪饩，年方壮，序贡赴都，两任教职，一署县篆。六十後罢官归，久之，家贫落魄。年逾古稀，忽易名应童子试，复三入棘闱，寿八十三矣。手抄口诵，锐气不衰，或叩其故，曰：「吾闻登科第者，须仗慧根。今生总无成，冀来生或当早达耳。」

谢金圃各项考试之得士嘉善谢金圃侍郎墉好甄擢名士，三元钱棨，乡、会试皆出其门，殿试亦与读卷。高邮李进士惇，嘉定钱进士塘，山阳汪文端公廷珍，阳湖孙观察星衍，甘泉焦明经循，皆由其识拔以成名。经术文行，表表称江淮间。阮文达公始应童子试，亦极口奖励，召入第读书，卒为钜儒贤相。

杨沂秀考试必第五析沂秀者，贵州定远人，嘉庆甲戌进士。幼时应童子试，县府院考俱列第五，後乡、会榜亦俱中第五，挑选陕西鄠县知县，掣签亦第五名，人称为「杨第五」。

穆彰阿之对於荐卷穆彰阿屡主文衡，其心亦甚细。每置荐卷於几，焚香一炉，望空遥拜。衣袋中常置烟壶二，一琥珀，一白玉，款式大小相等，取一卷出，即向衣袋中摸烟壶，得琥珀则中，白玉则否。额满，则将余卷一律屏之。

童试直省士子之试於郡县及提学，为童子试，俗谓为小考，或小试。应试者曰童生， 「 明《选举志》已有此称。」 虽壮丁老叟，但与试，皆得以童称之，未冠者曰幼童。

童试有一条葱粤东科场积弊至多，枪替，其一也。有某观察者，当其为诸生时，尤优为之，故虽已入泮多年，而县试、府试、院试皆往，往必售，盖包办也。粤人谓之一条葱，犹一条鞭也。彼之冒名顶替，岁以为常，几於一岁易一姓名焉。

道考院考各郡童生之试於学政也，就学政按临之地而应之。曰道考，以学政之职，初为提学道也。曰院考，以学政非实官，大省由各部侍郎简放，其简称为督学部院，中小省由翰詹等官简放，其简称为提督学院，而试士之地又曰试院也。俗亦称之曰学台考。学台者，学宪也。世俗於方面大员以上皆称之曰某宪。各省学政之本职，虽有六七品者，以其出於钦命，仪同钦差，故以宪字台字称之也。

廪生保童生国朝沿明制，凡各直省府厅州县学生员，由学使在岁科试列一等者，设额给饩，以次序补，谓之廪生。历科优贡、拔贡均出其中，各省乡试，每科中式廪生人数，亦必视增广附学生为多。各州县文童武童应试时，必由廪生领保，谓之认保。又设派保，以互相稽查而慎防弊窦。如该童有身家不清，匿三年丧冒考，以及跨考者，惟廪保是问；有顶名枪替，怀挟传递各弊者，惟廪保是问；甚至有曳白割卷，犯场规，违功令者，亦惟廪保是问。其责任如是之重。故凡廪保之与童生，必与同里闾，谊属戚友，深知其为佳子弟，勿贻先生长者羞，而後为之具结单焉，签花押焉，临场则唱保焉，出图则看号焉。而其紧要关键，则在学院招覆之後，填造覆试册结之时，介新进诸童以谒学师，而定其贽仪之多寡。大率称其家赀之厚薄，务使献者受者，皆得自慊於心，而诸童生献廪保贽仪，则视学师所得，以次递减。童翰林湖南桂阳县处万山之中，层峦叠嶂，四围匝匼，其地无市镇，有墟落两三处，欲购花猪肉，不可得。土风犷悍，多业耕凿，读书者绝少，偶有一二生监，其尊无对，物稀为贵，此定理也。某令尝撰一联纪其实曰：「鱼龙鸡凤鸭孔雀，贡阁廪尚童翰林。」以童生而儗之以太史，可见应试者之绝无仅有矣。

老童入场卖警句青浦邹闲斋垂老矣，未青一衿，然每届小试，无论县试、府试、提学试，必入场，辄自标於桌曰：「出卖警句，每句钱七文，不二价。」凡观场者多倩之。其入场也，携大篮，内盛腌菜数茎，冷饭半盂，蟋蟀盆一枚。日暮，盆中钱满，缴卷迳出。某年，初覆题为「不曰白乎」，合下节，束比，袭刘公行人子羽文曰：「士马刍粮，昔所遇之情形，俱是言中之涅淄。山川草木，昔所历之境界，尽成今日之匏瓜。」再覆题为「虽执鞭之士」，中有句曰：「但论鞭之执不执，无论士之虽不虽。」皆自谓为警句也。

宗室小考试满语弓马乾隆时，上召见宗室，公宁盛额不能以满语应对。高宗以满语为国家根本，而宗室贵胄至有不解者，风俗攸关，因增宗室十岁以上者小考之例。於十月中，钦派皇子、王公、军机大臣等，考试满语弓马。先命皇子较射，为诸宗室遵式，诸宗室视其父之爵以次考试。优者带领引见，辄赐花翎缎匹以奖之。

邓廷桢屡踬童试江宁邓嶰筠制府廷桢少贫，屡踬於童试。读书瓦官寺，攻苦弥甚，曾於室中署联以自警云：「满盘打算，绝无半点生机，饿死不如读死；仔细思量，仍有一条出路，文通即是运通。」未几，补博士弟子员，旋举於乡，联捷成进士。

县府考有覆试县府考均有覆试，有初覆、二覆、三覆、四覆之多。例如试者七百人，正场出案 「 案即榜也。凡小考者皆称之曰案，而不称之曰榜，示谦也。」 取五百人，则五百人入初覆之场，初覆出案，则取三百五十人，以次递减，至四覆，寥寥若晨星矣。

县试文破题国初时，嘉兴县县试全案已定，惟甲乙二人文笔并佳，不能定案首。屡试之，皆然，以致全案未能出。最後乃以《四书》之○，命各作一破题，甲所作破题曰：「圣贤立言之先，得天象也。」乙曰：「圣贤立言之先，无方体也」乃定甲为案首。後二人咸贵，甲官至大学士，以功名终。乙官至巡抚，缘事伏诛。潘文恭应县试吴县潘文恭公世恩，试童子时，终日端坐不离席。吴县令李昶亭逢春异之，拔置前列，因出对云：「范文正以天下自任。」潘对：「韩昌黎为百世之师。」又云：「青云直上。」潘对：「朱绂方来。」李决其必贵。後为状元宰相，或赠以联云：「大富贵亦寿考，蓄道德能文章。」

李申耆应县试阳湖李申耆，名兆洛，少即绝特向学。初应县试，县令陈某以其年最稚，而投卷最先，疑而诘之，李应答如流。令曰：「汝即归，不招覆汝矣。通场必无及汝者，招覆非第一不可。汝髫年，初试即盖一邑，非吾之所以期汝也。」遂在厅事书联为赠曰：「他日定成名进士，乃翁真有好儿郎。」

谭玉生应县试番禺陈兰浦徵君澧，南海谭玉生舍人莹，皆阮文达公学海堂弟子也。徵君所着丛书，朴茂精碻，学湛於经，舍人《乐志堂集文诗略》亦多胎息六朝之作。相传文达节制两粤，以生辰避客，屏驺从，至山寺，见舍人题壁诗文，大奇之，询寺僧，知为南海文童，方应县考者。翼日，南海令来谒，文达谕之曰：「君治下有博学童子，我不能告汝姓名，恐近於夺令长之权，代人关说，君自扪索之可耳。」令归，加意物色，首拔舍人，自此文望日起矣。

县试题为莫春在曹益三以山东历城县令阍人起家，入赀为知县，分发江苏，权吴令。某岁县试，索题於幕宾，为书莫、春、者三字与之。曹点名毕，提笔写题纸，乃误书者字为在，众大譁，几至罢考。

王述庵重游泮水青浦王述庵侍郎昶於乾隆辛酉入泮，至嘉庆庚申，适当花甲一周，时年七十有七。钱黼堂学使樾送其重游泮水，箫鼓鸾旗，徧游城市。王乘八人肩舆，花翎蟒服，率领新生诣圣庙，盘辟雅拜，邑令卢某谨随於後而扶掖之。

县试题指焉为马开封武生某少有膂力，好拳勇。咸丰时，粤寇变起，隶左文襄部下，积功至参将。嗣以求改文职，授江苏华亭县令。莅任甫三月，值县试，届期，点名扃门毕，高坐堂皇，礼书以出题请。先是，某以不读《四书》，早倩幕友拟题，置之靴筒。至此，徧觅无着，殊懊丧，而应试诸童复索题急。礼书私询之曰：「公尚忆题纸为何字样乎？」曰：「余多忘，仅记有匹马在其中。」礼书乃遍翻《四书》，问是否「百姓闻王车马之音」，曰：「非此马。」问「至於犬马」是否，曰：「亦非此马，我却记此马字不在中不在下乃在顶上。」礼书憬然曰：「得之矣。」乃大书「马不进也」四字。某令端详审视，仍不识，曰：「我记得跟在马後者，尚不止此数。」礼书於是计穷，姑妄询之云；「顷见公搜题纸，右靴筒尚未检点，题或在内。」令顿悟，摸之，果得一纸，乃相与展视，则为「焉知来者之不如今也」一句，始知其误焉为马也。

孔宪教为县试老童长沙孔太史宪教年四十余时，尚应县试，人呼之曰老童。

易三短子不得应县试长沙易某，曾充善化门丁。 「 长沙、善化两首县同城。」 有子曰易三短子，佚其名，能文而狂。光绪时，拟出应县试，邑人将攻之，开会议於长邑学宫，短子亦至。众有扬言者曰：「长沙一邑，应考者将及三千，苟今岁能得一通秀才，亦未始非一邑之光也。」众以其为易道地，且讥讽也。愈忿，争欲殴之，短子跳而免。众推孔宪教为首，联名传檄通邑，约定童生不出互保结，廪生不填册保送，短子因冒其族人名入场。案出，短子竟冠军，众侦知，复控之学院。时督学使者为陆总宪宝忠，赏其文，令仍入场覆试。是日文题为「有不虞之誉有求全之毁」合下一节，慨短子之被毁，责诸生之失言也。短子乃为得意语曰「倘不遇宗臣赏识，几遭不白之冤」云云。时众怒已不可遏，羣覆卷而起，冲击栅栏，意欲罢考。陆不得已，悬牌除短子名，众乃归座毕试。短子随遁往武昌，为郡守某司书札，即陆所介绍也。

胥吏子应县试铅山某富翁起家胥吏，其子将就试，格於向例，虽县署中人均受请托，无他言，而诸生童持不可。百计图之不可得，乃徧与诸出入公门者计之，咸无策。一日，有老讼师踵门请曰：「与我二千金，吾为子成之。」翁大喜，乃与为约。讼师则榜门曰：「某人胥吏子，乃赴县试，吾辈必効死与理论，吾愿为之首。有藏得某胥差票者，悉以来，验毕仍给还，并当酬钱三千文。」於是远近义其事，悉以所藏差票呈验。数日，票来略少，增酬五千，已而增至十千。又数日，无有文验者，遂走告吏曰：「汝子出试，无他虑矣。」比头场案发，诸生童咸譁然，至县署，羣谓某胥吏子宜斥去，且以旧有差票为验。县官顾其子曰：「是有验，无如何？」其子徐自陈家实清白，被人污蔑，请详验之，如实然者，甘受罚。於是令取诸票详验之，则吏名咸系挖补後所填者，乃拍案谓诸人诬陷。诸人持票复自验之，果然，无可置辞，乃皆退。其子遂得终试事，而以二千金酬讼师。

县试题解考试改用策论，而应试者於所出之题，大率茫无所知，盖若辈本未读书也。某县正场首题为「李广程不试治军繁简论」，有父子同应试者，子问父以题解。父曰：「李广程者，其人姓李名广程。不识治军繁简者，不知治军繁简之道也。」

姚石甫府试第一桐城姚石甫观察莹少贫，不能应试，其家惜抱老人给赀，使入场。时童生中惟刘孟涂有名，已县试冠其曹矣。郡试日，太守命诗题，为「大观亭怀古」，姚作五言律百韵，太守大惊，曰：「吾知桐城有一刘开，不知又有一刘开也。」遂以为榜首，入郡庠。

彭刚直应府试仁和高人监螺舟，道光间，以翰林出知衡州府。时彭刚直公玉麟方应童子试，高见而才之，招至署，教以读书作文法。衡阳应童试者千余人，入泮颇不易。彭是岁县试正场及初二覆皆前三名，咸拟正案第一，彭亦自谓然。及终覆日，黎明，诸童集县署前，忽府吏持柬请县令，令匆匆去，未久即反，点名给卷如常，至正案发，乃第三。越数日，召而语之曰：「以文论，汝宜第一矣。亦知不得之故乎？」谢不知。曰：「府尊意也。终覆之日来召我，即为此。府尊曰：「彭某他日名位未可量，一衿之得失迟早，皆可不计，今岁在吾署读书，若县试第一人，必谓明府推屋乌之爱，是其终身之玷矣。」是岁，竟未入庠。後数年，始隶诸生之籍，然彭以此感高甚。

府试趣题某太守试所属邑，集《四子书》，为十一真韵五律诗以命题，「君子笃於亲，家之本在身。仁民而爱物，修己以安人。子服尧之服，君仁莫不仁。得其心有道，膏泽下於民」。

府试文限三百六十字汉军杨霁，字子晴。光绪丁丑探花，楷法颇峻整，工试帖而不工文，虽制艺亦非所长。尝守高州。某岁，举行郡试，文以三百六十字为程式，三字断句，谓之三字经，多一字不录，少一字亦不取也。文童杨斯藩者，揣摩三百六十字文，至为纯熟；复有莫如松者，下笔千言，辄忤杨旨。杨大怒，朱书三字句於院壁曰：「童试文，贵简洁。三字经，有定式。杨斯藩，可法也。莫如松，则误矣。」通场譁然。

杨又好割裂四子句命题，每至文义不通，且半出於《论语&#8231；乡党》之篇，如「雷风」 「 迅雷风烈必变。」 「手衣」， 「 左右手衣前後。」 「食不多」， 「 不撤姜食不多食。」 「中不内」 「 车中不内顾。」 之类。某童冠军「手衣」破题云：「手有二，衣一也。」又「中不内」起讲云：「尝思中与内一也，又安有中而非内者哉？」独此非三字经，盖破格也。

黄祖颛应浙江院试黄祖颛，字顼传，太仓人。少时读书，一目数行，有圣童之目，其文汪洋浩瀚，不名一家。张某视学江南，拔顼传第一，手其卷，谓诸生曰：「此子今岁不发解，吾不相士矣。」既而顼传试锁院，不遇，而适有奏销之事。

先是，顼传居太仓，诸生有籍隶长洲之富而狡者，借其名以避役，顼传不知也。及岁试，竟以新例见斥。顼传讼於有司，有司漫不省，则走之浙，应童子试。学使金某赏其文，亦寘第一，有忌者，殴之於途，匿絮中以免。

康熙朝旗童应院试之多蔡修撰视学顺天，八旗子弟应院试者五百人，入泮者六十余，旗人过其半。修撰语给谏查培继曰：「初谓旗下无文章，不意成章者二百余卷，取之不尽，尚有三十卷，皆遗珠也。第二名蔡某，乃漕督士英孙，侍郎毓荣子，真神童也。年十二，通《五经》，日可成十余篇，莫谓旗下无才也。毓荣课子甚严，经史日有程，偶误，则檟楚立施。旗人课子如此，吾辈有子不教，可耻也。」

院试文之快短明督学使者按临各郡，考试生童，每次须分十余场，往往因公事繁冗，期限迫促，不能从容评阅，悉心搜校。康熙、雍正以前，功令未严，格式未备，院试尚无试帖，仅《四子书》题文一篇而已。江苏为人文渊薮，有学使以快、短、明三字衡文者，大抵交卷愈快愈妙，篇幅愈短愈妙，而意义则取其明白轩爽。题纸一下，不必构思，振笔疾书，奔走交卷，取额一满，则不待终场而出案。往往考者方据案咿唔，研墨润笔。忽鼓吹聒耳，龙门洞开，则红案出矣，乃皆踉跄不终卷而出。

一日，文题为「山梁雌雉」，有一卷文仅十六字，曰：「《春秋》绝笔，西狩获麟。《乡党》终篇，山梁雌雉。」遂拔取冠军。又一日，题为「孟之反不伐」，有一卷文曰：「不矜功，良将也。夫伐，情也。反不然，良将哉！春秋时不伐者二，一介子推，一孟之反，之推不贪天功以为己功，之反不假人力以为己力，吁！良将哉。」亦拔之冠军。盖以其仅五十五字，而全篇规模已具，文乃劈分两比格也。又有塾童五六人同赴试，一送考之佣工，年近四十，盖习举业未成，改读而耕者也。好论文，贪饮食，偶见塾师评改诸童文，或试不前列，则亦从而指摘之。诸童使具酒食，每先自饮啖，诸童皆恶之，相与谋曰：「佣工喜自衒其能，当有以困之。」乃用佣工姓名，密为购备一卷，俾携考具，若令送考者。既唱名，一童在佣工後代应之，而推佣工使前，佣工不得已，接卷而入，且笑曰：「若辈欲困我乎？当显我才学矣。」是日题为「夫微之显」，佣工犹忆少时在塾读此题旧文，起讲下既承上文接笔曰：「夫然而微矣，夫然而显矣，夫然而微之显矣。」提比後用复笔亦如之，後比後之结笔亦如之，因钞袭之，而其他皆不知所云也。首先交卷，学使见三复笔，即提笔圈之，亦不暇细阅其他处，拔取冠军。诸童见已出案，仓皇交白卷而出，佣工已在门外为接考具，且谢曰：「承诸君厚意，使我游庠。」诸童皆丧气垂头而返。

吴改堂冒籍应院试吴半松丁母忧，返吴江，其子改堂试於江阴，见斥归，半松泫然流涕曰：「吾老矣，能及见汝成诸生耶？」改堂慨然曰：「三日後见之矣。」遂复至江阴，冒常熟籍，成诸生。归久之，移入吴江学，寻补廪膳生。

黔院试自为府籍雍正己酉三月，钱塘徐文穆公本督学贵州，条奏学政事宜，礼部议覆各条，中有云：「各省府学，皆取所属州县童生拨入，惟黔省自为府籍。府学额多，即不如州县童生之卷，亦得充额。州县额少，即有优於府籍童生之卷，亦为额限，未免去取不均。嗣後府籍童生傥不足数。请於所属州县童生内酌量拨入。」

俞长城背贴院试文雍正朝，俞长城督学河南，关防颇严，操守亦慎。试日，辄禁其仆从出入以杜传递。乃其妾与仆勾通，作奸犯科，将传递之文，贴其背後补服之上，仆揭之以授试士，俞不觉也。

汪廷璵应院试镇洋汪少司空廷璵以第三人及第，初名璿。补博士弟子员。学使桐城张少宗伯廷璐 「 张以第二人及第。」 奇其文，曰：「他日名位不在吾下。」为易其名，且加廷字，欲引为昆弟行也。

彭文勤命院试题南昌彭文勤公元瑞博学能文，尝以周兴嗣千字文颠倒错乱，别成一本，一字不易，进呈祝嘏，高宗称其敏慧。其督学江苏时，所出之题俱有巧思，如考两学，则出率西水浒，踰东家墙，有众逐虎，其父攘羊之类。考三学，则出王之不王，朝将视朝，行尧之行之类，不可枚举。时适值万寿，考八学，则出「臣彭恭祝天子万年」，嵌在八题之第一字，如「臣事君以忠」，「彭更问曰」，「恭则不侮」，「祝鮀治宗庙」，「天子一位」，「子服尧之服」，「万乘之国」，「年已七十矣」之类。例为提调官之知府王某，雅号王二麻子，适考四学，遂出「王二麻子」四题：「王何必曰利」，「二吾犹不足」，「麻缕丝絮」，「子男同一位」。考六学，则出「李陵答苏武书」，嵌於六题之末一字，如「井上有李」，「必因丘陵」，「夫子不答」，「后来其苏」，「又尽善也谓武」，「子所雅言诗书」之类。一日，考四学，出「洋洋乎， 「 注鬼神之为德章。」 又洋洋乎， 「 注大哉圣人之道章。」 又洋洋也。 「 注师挚之始章。」 」即欲退堂早膳，学官禀曰：「尚少一题。」文勤沉吟曰：「少则洋洋焉。」堂下诸生，莫不掩口而笑。文勤以童生之多怀挟也，先日牌示云：「明日不考文。」次日，诸童皆挟诗赋，文勤若不知。良久，题不下，学官请命，曰：「昨已命之，首题「明日」，次题「不考文」也。」场中无录旧者。

文勤视学浙省，其试题亦多触景生情，机趣横溢。试处州日，初场，知府不到，委同知点名，至次场，入谒，文勤曰：「太尊今日才来。」对曰：「方从省下来，前不获已，故命同知来。」彭曰：「来与不来，听太尊自便，尚有童场，太尊能自来，益昭慎重。」知府曰：「敢不遵命。」是日，七学出题，自一字至七字止，「来」，「医来」，「远者来」，「送往迎来」，「厚往而薄来」，「不远千里而来」，「而未尝有显者来」。其经题，则《易》为「七日来复」，《书》为「凤凰来仪」，《诗》为「贻我来牟」，《春秋》为「郯子来朝」，《礼》为「礼闻来学」。各题皆有来字，则以是日问答之语多来字也。及试童生，闻郡中适有重案，遂以五刑命题，曰「以杖其徒」，曰「若流」，曰「则绞」，曰「而斩」。考次场，知府奉传上省，仍委同知点名。文勤笑谓送考之教官曰：「太尊今日不来，真不获已也。」是日所出题为「又其次也」，「委而去之」，「同其好恶」，「知其所止」，「来者不拒」，盖每句之首一字，合成「又委同知来」五字也。次年科试某郡，点名毕，所留监场教官有二人，禀称今日乡宦某治丧，与有旧，不能不往。文勤笑而许之。俄顷，题出，曰「伯牛有疾」，曰「康子馈药」，曰「子路请祷」，曰「充虞路问」，曰「右师往吊」。迨试金华，则九学同场，将命题，教官中偶禀他事，语杂仲四先生。问仲何人，曰：「武义岁贡，设帐郡斋者。」遂连书九题，曰「武王是也」，曰「义然後取」，曰「岁不我与」，曰「进不隐贤」，「士志於道」，曰「仲尼之徒」，曰「四体不勤」，曰「先行其言」，曰「生之者众」，合读之，为「武义岁进士仲四先生」九字也。童生初场，分四仲，「微仲」，「虞仲」，「管仲」，「牧仲」。次场，诸教官耳语云：「今日恐不能再切仲四矣。」彭闻之，即书四题，曰「太王」，曰「尊贤」，曰「西子」，曰「席也」，补足「设帐郡斋」之语。覆试总题「仲壬四年」。仲闻之，乃谓人曰：「宗师前後试题，不啻为我作小传也。」

宋芷湾代人应院试宋湘，字芷湾。未达时，以贫代人应试，被执。将荷枷示众，宋求免，学使曰：汝「既能文，可现身说法，拟一破题，当释汝。」宋应曰：「加乎其身，自取之也。」学使曰：「文尚有乎？」宋又曰：「嘉乐君子，恶其文之着也。」学使颔之，遂得释。

桂阳瑶人应院试桂阳州设有瑶学，有盘白凤者，以博学能文，求试诸生。学使大异之，使入邑庠，给廪饩。阮文达阅院试夹带阮文达公为学政时，搜出生童夹带，必自加细阅，如系亲手所抄，略有条理者，即予入学，如倩人抄录，概为陈文者，照例罪斥。见曾文正《谕子书》。文正并云：「作时文宜先讲辞藻，欲求辞藻富丽，不可不分类抄撮体面话头。」又云：「文人不可无手抄夹带小本，昌黎之记事提要纂言钩玄，亦皆分类手抄小册也。」

鲍双五以典故勉院试生鲍双五侍郎桂星以言失职，性伉爽。未第时，为涞水方氏主计，出入百万，计无遗筴，方氏赖之以富。其视学河南时，督课士子最勤，五更即朝服坐堂，校阅文字，以河南士风弇陋，故命题多以典故，诱士子勉於学也。其叙中州试牍有云：「士子弇陋不已，必至有怀挟代倩之弊，而国法随之矣！」语虽激烈，亦见其中有苦心也。

李申耆应院试李申耆应院试，督学仁和胡文恪公既首擢之，复梓其原场及覆试卷。刻成，九学诸生各给一本，曰：「归家熟读之，毋薄李生新进，老夫衡文半天下，未见有如李生者也。」

院试之试帖诗某县院试诗题为「多竹夏生寒」，某卷句云：「客来加煖帽，人至戴皮冠。」学使亟称赏之，谓吐属华贵，非寻常寒酸所能道。又「润物细无声」题，句云：「开门知地湿，闭户閙天晴。」某名士亦亟赏之，谓无声二字，熨帖入妙。

七十岁童生应院试湖北某童年七十初，次次观场，自言功夫纯熟。方应试，学使因取《四子书》各首句并作一题，「大学之道，天命之谓性，学而时习之，孟子见梁惠王」，老童应声曰：「道本乎天，家修而廷献也。」学使叹服。

吴大澂命院试题光绪丙子、丁丑间，吴清卿中丞大澂督学甘肃，按试至兰州。时左文襄公甫率师肃清关内，方布置恢复新疆之策。左固夙以汉诸葛亮自命者，平时与友人书札常署名为今亮，吴下车观风，即以「诸葛大名垂宇宙」命题。左闻之大喜。次日，班见司道，故问新学使昨日观风，其命题云何？司道具以对。左捻髭微笑，不语者久之，徐曰：「岂敢岂敢！」

王西庄随父应岁科考嘉定王西庄光禄封翁某，老诸生也。光禄未贵时，每届岁科试，必与光禄偕赴，惟试辄不利，屡列榜尾，而光禄则翘然首出。某年应试，适父子同场，封翁语之曰：「今将吾与汝文字换誊，一试宗师眼力，何如？」光禄允之。既而榜发，光禄仍前列。迨光禄贵，封翁犹顶戴封衔，扶杖应试。时督学者为光禄同年，因离座揖曰：「老年伯正当婆娑风月，何自苦为？」封翁正色曰：「君过矣！大丈夫奋志科名，当自得之，若藉儿辈福，遽自暴弃，我甚耻也。」

岁科考忌翠珠字溥良之任江苏学政也，实以奥援而得之。忌讳尤深，岁科考诗中有用翠珠等字样者，虽佳文不录也。幕宾怜多士之无辜被累也，试帖题，或采语录，或用经书，则不避而自避矣。

岁考卷批语生员岁考卷俱须解部，有一定批语，其一等者批曰清通，二等者批曰平通，三等者批曰亦通。

满人岁考得赉绢范文程当国时，满洲子弟应岁考者分三等，上者赉绢二疋。

岁考文作弹词体有士子嗜弹词成癖，与友朋语，信口动成开篇韵文。一日，学使按临，岁试题为「子曰赤之适齐也」，合下一节，某久荒废，日昃不能成一字，乃草草作一篇韵语以了事。文云：「圣人当下意生嗔，说两旁弟子听分明。记得那公西辞别邻邦去，裘马翩翩出国门。自古道雪中送炭真君子，锦上添花是小人。漫题子华使齐事，且说那为官得禄人。九百非多俸米给，不言量数阙疑文。他说道，耿耿此心天可表，师门效力理该应，坚推竟不受半毫分。」案发，置劣等。

夏醴谷拔某生岁考乾隆时，夏醴谷督学楚中，岁试题「象日以杀舜为事」，有一生文云：「象不徒杀之以水而并杀之以火也，不徒杀之以火而又杀之以酒也。」幕客大笑，欲置劣等，夏不可。更阅其对，对云：「舜不得於母而遂不得於父也，舜虽不得於弟而幸有得於妹也。」夏以为通篇奇警，拔置一等。

岁考文杜撰古典乾、嘉之际，汉学大行，能以《纬书》及《汲冢书》、《穆天子传》等书入文，辄获上选。黠者因伪撰典故，以愚试官，试官欲避空疏之诮，不敢问也。江左某生素滑稽，值彭文勤按临岁试，某生亦赴试，场期前一日，偶与同院生出游，道旁有两槐浓荫蔽日，中一井，井畔有石，喜其清润，因坐石倾谈。其生忽有悟，曰：「此本地风光，即吾明日场中文料也。」同院生犹哂之。次日入试，榜发，果冠军。索试卷观之，小讲起语即曰：「且自两槐夹井以来」云云。以下皆杜撰语，而评语则极赏其典奥焉。

蒋剑人岁考忘题宝山蒋剑人敦复，道、咸间名士也，与张文虎齐名。弱冠时，薄制举文而不为，其父故老明经，督之弥严，欲其取科名以自显。而蒋入场，喜弄狡狯，所为文，恒引用僻典，诡不入格，以是屡不售，放荡不羁，时人咸目为狂生。某年岁试，其父於场前严厉训诫，谓今科不获隽，将置之死地。蒋入场，得题而忘其上下文，不知所出。时隔案者为某邑老童生，应试十余科未售，知蒋能文，徐察之，见其久不下笔，因与作寒暄，并谓之曰：「日旰矣，君何未作一字？殆有腹藁耶？」蒋以实告。某曰：「君如欲予背诵上下文者，则请代作起讲提比以为酬。」蒋诺之。於是援笔挥洒，顷刻成二艺，以其一与某。案发，而二人皆获隽。蒋诣某谢曰：「微君之力，则严父之责将不免。」自是投契，二人遂成忘年交。

张树声欠岁考张树声以诸生佐戎幕，积功至封圻。光绪朝，抚某省时，忽得本籍教官来文，谓「历欠岁考，并未有出学文凭，请来籍应试，以符功令」云云。张知其意，赠以数百金，事乃寝。

黄漱兰考欠岁考生黄漱兰通政体芳督学江苏时，有桃源诸生欠岁考者，欠至三次，教官已援例申请斥革矣。乃递禀，历叙其出省游幕实非有意规避等情，乞准补考，从宽免其斥革。黄允之。补考时，乃以「吾以汝为死矣」命题。不葬亲不许科考邵二泉为江右提学，生员不葬亲者不许科考。又生员年少能文者，限其每季读书若干。

陈文杰应经古试阮文达试杭州时，适新制团扇成，纨素画笔，颇极雅丽，遂以「仿宋画院制团扇」命题，诗佳者许以扇赠。钱塘陈云伯大令文杰方为诸生，赋诗最佳，即以扇与之，人称为陈团扇。

名廪保试经古南阳廪生吴某文战每冠其郡，人以名廪保目之。某年岁考，经古题为「班马 「 班固、司马迁。」 优劣论」，吴文有「尝读诗曰：「有车邻邻，有马白颠。」此班马也。」 「 吴盖以班马作花马解。」 且告人曰：「余此作，最能刻划班字。」

以外国字入经古试卷黄漱兰督学江苏时，有某生者，廪生也，试算学，用数目处，以亚拉伯字书之。黄阅之大怒，即悬牌曰：「某生以外国字入试卷，用夷变夏，心术殊不可问。着即停止其廪饩。」某遂以发狂死。

黄按试某府，得一卷，自始至终，皆书「之」字。时值端阳佳节，与幕客饮酒，因出此卷行令，曰：「有见而笑者，罚一巨觞。」众诺之。及揭卷，则无不大笑，无不大醉。

李殿林评经古考卷语光绪时，李殿林督学江苏，按临苏属，举行岁试。某生以《四书》义见赏，其评语曰：「机圆调熟。」此与华金寿任山东学政时，评经解，曰：「不蔓不支，有书有笔。」可称双绝。某卷内用卢梭二字，李瞠目不知所谓，其幕友有知卢梭出处者，具告之。李轩髯笑曰：「何谓卢梭？此真是噜苏。噜苏，犹疙瘩也。」发落日，邹侍郎福保往谒，李延之入，谭及学堂一事，李曰：「方今异端日亟，公宜力与维持。」邹对曰：某拟定一章程，其西学，以蒙学课本当之；其算学，以市间通行之大九九小九九当之，庶几两无所背。」李揖之曰：「我公妙论，可谓洞见其微，坐而言者，傥起而行，真能为士林造福也。」

王笃以默经试士韩城王方伯笃，文端公孙也。道光朝，出视蜀学，以伦理课其行，以经史文韵考其艺，而尤重默经。举子之熟习《十三经》者，皆得以自见，由是争致力於实学，盖原本於文端督浙学时之节目也。任满，宣宗召对，以「无忝尔祖」勖之。

考古学之浙东三杰乾隆季年，朱文正督学浙江，以古学见赏拔者，为临海洪地斋坤煊，萧山王畹馨绍兰，东阳楼更一上层。三人齐名，称为浙东三杰。

郑祖琛以古学覆试吴兴郑祖琛，字梦白，四五龄识字达数千。入塾，书过目成诵，年十四，应童子试。先入古学场，学使某，南宫名宿也，试以「蟹簖赋」。是题适为窗下旧作，时与亡兄某同课，得两篇，均就业师某名士改正，遂录其一。古学例不出童榜，学使以童年得此，疑非己出，悬牌提覆试。入场，复以「蟹簖赋」试之，郑又录其一。振笔疾书，须臾纳卷出，某叹赏不已，遂拔置第一名入泮。次年逢大比，巡抚以事奏请学仗代监临。旧说，监临例得送红封一卷。某以郑卷进，榜发果前列。明春，连捷成进士，以三甲即用知县，签分江西，寻署星子县，时年十七也。历任繁剧，所至有声，由州而府而道，旋擢某省按察。任满匆遽入京，召见，奏对称旨。不数日，授广西布政使。莅任後，除循例办公外，每趺坐书室中，喃喃唪经，似皈依三宝者然。而政事废弛，盗贼窃发，幸属吏干练，不至蔓延。迨洪秀全犯案逮狱，经年未结，而郑已升广西巡抚，兼署云贵总督。年老事繁，日益颓唐，戒杀放生，视为因果。洪案株连甚多，郑毅然释之，遂构成十三省之兵祸，郑亦不得以功名终。误解古学题义张文襄公之洞督学四川时，按临某郡，偶试古学诗，题为「柴」，「米」，「油」，「盐」，「酱」，「醋」，「茶」七题。有一士所作诗，颇典切，惟所用典，皆切产妇。大怪之，细审其故，盖缘题下有细注云：「须切家人生产事也。」张见之，轩渠不已。

录遗试题李芍农侍郎文田尝任江西学政，录遗日，出一题曰：「千取百焉，不为不多矣。」又贡监遗场题，则为「吾欲二十而取一何如」？

陆清献试儒学诸生陆清献公陇其令嘉定时，公暇辄诣庠，集诸生以朱子小学及程氏《读书分年日程》授之。又拟策问一道，令诸生退而自考，务使为有体有用之学。试卷不分甲乙，略加评点而已。时教谕为桐城戴芳，自揣不及清献，谓公实以亲民之宰兼师儒之职，亦可见清献之勤於敬教劝学矣。

黄漱兰命优拔监题黄漱兰为江苏学政时，命题之巧，往往出人意表。光绪乙酉科贡监录科，新优拔贡与监生同场。贡题为「完廪」，监题为「捐堦」，皆出《孟子&#8231；万章上》。绎其命题之意，盖一则贴切新得优拔贡者，已出廪生之缺，一则贴切监生，以一百零八两库平银捐一监照也。

优贡优贡者，优行贡生之省文也。学使按临所至，凡岁考名列一等之诸生，不论廪、增、附，得由各学教官择其文行俱优者，出具考语保送，试於郡城之试院，复由学使甄录其尤，於三年大比之後，试之於省，谓之提优。大省中六人，中省小省递减。及入京朝考，取中者，一等用知县，二等用教职，自愿以知县改教职者，听。

诏举优生世祖时，诏天下选诸生文行兼优者与乡试副榜贡生，咸入国子监肄业。康熙壬寅，给事中晏楚澜奏停乡试副榜，而优生亦久不复举。及徐元文为国子祭酒，始疏请学政间岁一举优生，乡试仍取副榜，俾辟雍多经明行修之士，时康熙庚戌也，自是着为令。

世宗谕学政以举优雍正丙午，世宗谕谓：「各省学政奉命课士，黜劣举优，系其专责。嗣後学政三年任满，将生员中实在人品端方有猷有为有守之人，大省举四五人，小省二人，送部引见，朕亲加考试，酌量擢用。」

拔贡科举之有拔贡，始於明崇祯乙亥。初场试《四书》文二，经义文一，次场试论、表、策各一。国朝因之，每十二年一考，盖酉年也。凡诸生皆可自行报名应试，至学使按临各郡，试以经解、词章、制艺、试帖。酉年赴省，则巡抚会同学使，扃门考之。其取中者，府学各二人，县学各一人。及入京朝考，一等用七品小京官或知县，二等用知县或教职，自愿以教职杂职用者，听，曰询问班。欲以知县请改教职者，亦听之。

圣祖诏选拔康熙丁丑，圣祖命直省选拔文行兼优之士，府学二名，州县学一名，满洲、蒙古二名，汉军一名，为拔贡生。

世宗谕令六年选拔一次雍正丁未，礼部奉谕旨：「直省拔贡，旧例，十二年题请举行一次。後因各省学政不能秉公选取，国子监未便照例请行，於雍正元年时，特行一次。朕思各州县每年岁贡，较其食廪浅深，挨次出贡，内多年力衰迈之人，欲得人材，必须选拔。着各省学臣於科考时，照例，府学拔取二名，县学拔取一名，宁缺无滥。务取学问优　通品行端方才猷可用之人，令其来京，朕将亲加考验，令入国子监肄业。如有学问荒陋人品不端才具庸劣者，将学政严加议处。嗣後六年选拔一次，国子监届期题请候旨。」

世宗谕杨可镜准作选拔雍正庚戌，各省选拔生员至京，世宗派大臣秉公考试，分别等次进呈。有内湖北应山县生员杨可镜一卷，文理荒疏，经部议，照例革去选拔。奉谕旨：「杨可镜乃明臣杨涟之玄孙，昔顺治四年，杨涟之子杨之易为江南松江府同知，遭提督吴胜兆之叛，捐躯殉难，凛然忠节，此即杨可镜之曾祖也。朕思杨涟父子两世忠义，其後嗣子孙，若稍能自立，品行无亏，虽文艺不工，亦当格外造就。杨可镜准作选拔，赴国子监肄业，仍着礼部带领引见。」

谢金圃识拔汪容甫谢金圃督学江南，值乾隆丁酉方选拔。所拔如汪容甫中，顾文子九苞，陈理堂燮，程中之赞和，郭职民均，江秋史德量，刘又徐玉麟，宋首端绵初，皆一时通经能文之士。时谤容甫者甚多，金圃违众论，特拔之。容甫恶闻礮，每来谒，则戒司礮者俟其行远而後发声。又尝荐容甫於鹾使者，容甫偶不合，艴然去，金圃为之谢罪。尝语人曰：「予之上容甫，爵也。如以学，予於容甫北面矣。」自是，明经文誉乃大起。

全谢山选拔鄞县全谢山太史祖望尝以选拔入京，应朝考，载书数柜，行至芦沟桥，关吏发其装，皆经、史、子、集也。吏恚曰：「我老矣，从未见此书獃。」停车摒挡。逾日至京，依其在都行医之叔名蓉者以居。屋狭小，堆书积栋，四方知名士慕其能古文而造访者，设一长櫈延之。

江西某县拔贡江西某县，自明创科举以来，向未开科。咸、同间，有以拔贡中举人大挑二等任某县教谕者告归，作拔贡举人二等教谕牌四对，朝置门外，夕运厅事，日以为常。

恩贡岁贡咸丰辛亥，御史王茂荫奏称遴选恩贡岁贡，请令学政於当贡之年，就各廪生中历考优等最多者，选以充贡。礼部驳之。

世祖定乡会试试题顺治乙酉，定乡、会试三场试题之制。时合肥龚芝麓尚书鼎孳方为给事中，上疏论之，礼部议覆，略云；「明代旧制，考取举人，第一场时文七篇，二场论一篇，表一篇，判五条，三场策五道。今应如科臣请减时文二篇，用时文五篇，於论表外，增用诗，去策改用奏疏。」世祖不允，命仍照旧例。初场，《四书》三题，《五经》各四题，士子各占一经。《四书》主朱子集注，《易》主程传，《诗》主朱子本义，《书》主蔡传，《春秋》主胡安国传，《礼记》主陈澔集说。二场论一道，判五道，诏诰表内科一道　。三场经史时务策五道，乡、会试同。

乡、会试日期，乃顺治乙酉所定。以秋八月举行乡试，初九日第一场，十二日第二场，十五日第三场。先一日，放进点名。次一日，交卷放出。春二月会试，各事与乡试同，三场试题，俱如旧例。其《四书》第一题用《论语》，第二题用《中庸》，第三题用《孟子》。如第一题用《大学》，则第二题用《论语》，第三题用《孟子》。第一场试题，先将经书分段书签，公同拈掣，如《论语》分为十段，主考掣得某段，即令房考於本段内各拟一题，仍书签拈掣，余题俱准此例。

钦命会试及顺天乡试题国初，凡乡、会试三场，俱由主考出题。自顺治戊戌後，会试及顺天乡试头场《四书》三题，由皇上钦命密封，送内帘官刊印颁发。乡会试不重策乡、会试虽有三场，实重首场，首场又重首篇，余亦具文而已。然其弊亦自有由，第三场之策，每道不过三数百言，甚或即就题纸起稿。例如题为问「班氏《汉书》果何所本？《艺文志》与刘氏《七略》有何异同？《古今人表》何以不列今人可得而言之否？」则对者即曰：「班氏《汉书》实有所本，《艺文》与刘氏《七略》实有异同，《古今人表》不列今人，皆可得而言也。」诸如此类，不胜枚举。宋《四朝闻见录》谓高文炳好以藏头策试士，士不能应，但以也字对者字。此风尤盛行於顺天乡闱。三场之策，但以也字易欤字，余虚字大抵仿此，谓之勾策题，亦曰「对空策」。故第三场极易毕事也。

光绪癸酉以後，始渐尚实策，盖自石印书大行，诸士子率以对实策相矜。凡场中可用之书，无不携入，甚或一人不能胜，则纠合数人为之。各认一道，互相易换，惟策首数句及篇中诸虚字，略为改易而已。试官阅至第三场，已昏昏欲睡，况又遇此千手雷同之作，欲其过目，乌可得哉？

乡会试五门发策题道光癸卯， 两广总督祁恭恪公王 贡请於乡， 会试策问五道， 定为五门发题， 曰博通史监， 曰精熟韬钤， 曰制器通算， 曰洞知阴阳占候， 曰熟谙舆图情形。 礼部驳之。

顺天乡会试荐卷加批顺天乡试及会试同考荐卷，向不许夹有批语。道光壬午九月，有旨，令以後考官荐卷加批，从御史王松年请也。

乡会试有副榜乡、会试之副榜，明代曰激赏。顺治乙酉，定取中副榜之制。乡、会试卷，有文理优长於额数者取作副榜，与正榜同发。凡中副榜者，免其廷试，即由礼部咨送吏部授职。

戊子，世祖谕知廪生中副榜者，贡至吏部谒选，其最者以推官用，次知县，次州佐。增、广、附生中副榜者，入成均读书，满一年，送吏部历事考用，与廪生同，後不为例。计顺治甲午、丁酉、庚子三科，皆举行，至康熙癸卯、丙午、己酉，遂不许立副榜名色。至壬子，大司成某复请举行，如甲午例，上允行。其後仅乡试有副榜，会试无之，惟於所中进士外，挑取誊录而已。

青年乡会试科目青年得科目者，顺治丁亥，王文靖熙年二十；乙未，伊文端桑阿年十六；戊戌，陈文贞廷敬年二十。康熙癸丑，徐文定元梦年十八，纳兰侍衞成德年十九；己未，李丹壑孚青年十六；辛未，黄崑圃叔琳年二十；庚辰，史文靖贻直年十九；壬辰，舒大成年十八；辛丑，励宗万年十七。雍正庚戌，嵇文恭璜年二十。乾隆丁巳，德定圃保年十九；乙丑，梦侍郎麟年十八；戊辰，朱文正珪年十八；壬申，熊恩绂年二十；甲戌，戈太仆源年十九；丁丑，彭绍升年十八；辛巳，秦司寇承恩年二十；丙戌，祥布政鼐年二十；甲辰，蒋制府攸銛年十九，文侍郎宁年十八；丁未，何太守元烺年十九，其弟宁夏府知府道生年十八，同中式。嘉庆己未，张侍郎麟年十八。道光以後亦有之。

宗室乡会试科目康熙初，置宗室科目，不久停止。乾隆乙丑，复设，中达麟图；戊辰，中良诚；辛未，中玉鼎柱。後达以侍班失仪罢，遂停文科目。嘉庆己未，仁宗亲政，从肃亲王请，复设乡、会试。壬戌，中果齐斯欢、慧端、德朋阿三人。果为郑恭王胞侄，慧为简良王曾孙，德为良祭酒子，皆入词林，一时称盛。後累科皆中二三人。果洊至户部侍郎，德至左庶子，惟慧以散馆降职，任宗人府理事官。

乡会试改策论表判康熙癸卯八月，礼部遵旨议覆乡、会考试停止八股文，改用策、论、表、判。头场策五篇，二场论二篇，表一篇，判五道，以甲辰科为始，从之。自是以至丁未会试皆然，寻复之。

乾隆後满洲乡会试科目乾隆以来，满洲科目最盛者，首属索绰络文恭公观保，与其弟文庄公德保，同登进士，子孙亦科名不绝。其次则属他塔拉剌史善达，与其叔观察嵩龄，同登辛巳进士，其侄中丞文干，复中甲辰进士。文短小精悍，胸多智略，登第时，年甫十八，以资至少宗伯，未为膴仕也。善时艺，下笔如飞，皆宗陈金正轨，不趋时尚。任金吾时，盗贼敛迹。督学浙江，试文万卷，亲自披撷，不假人手，蒋香杜舍人在其幕中，偶有所諈诿，大怒，立逐出之。朝持议皆刚正，成哲王笑曰：「若远皋者，可为忠矣。」後出抚河南，以严刻故，属吏摭拾其事，劾罢。嘉庆朝，授西藏办事大臣，未逾年受瘴疠卒。

乡会试之龙虎榜道光某科，粤之举人，第四十八名卢庆龙，第七十名为黄虎拜，人称龙虎榜。而康熙癸巳秋八月，万寿恩科会试，时亦称龙虎榜，以第一名孙见龙，第二名黄文虎也。

世宗复浙人乡会试雍正丙午，世宗以浙人查嗣庭、汪景祺诗文悖逆，风气恶薄，於是诏罢浙江春秋贡士。戊申，设观风整俗使以训之，时奉命持节至者，为大宗丞奉天王国栋。未几，王与总督彭城李衞学使、交河王兰生先後上言浙人感天子教育之恩，洗心涤虑，痛自湔除，而复科一事，尚未得间以请。会武威孙诏守宁波，尝言诸生以立品奉公为尚，有倚托青衿，不急国课作四民倡者，其罪尤甚。因下令於试士时，先使有司核报，苟有此辈，即令停试。已而学使行部至甬，闻孙所行，善之，檄行通省，是岁浙人之课为天下最。世宗已嘉浙人自新之速，闻是事大喜，即降旨准复开科。

世宗加恩乡会试士子雍正庚戌科会试，特命广额四百名。又会试之前奉谕，凡雍正己酉大臣子弟乡试失举者，采中十二名。又雍正壬子科各省乡试，奉旨，每额十名，加中一名，有零者亦加一名。

乡会试中式不分经乾隆丁未，停乡、会试分经中式之例。每科以一经命题，将《五经》轮流分试，俟轮试毕後，即以《五经》出题，并定添注涂改不得过百字等例。

钱箨石乡会试题同秀水钱箨石侍郎载於雍正壬子浙江乡试中副车，乾隆壬辰会试在八月，举进士。而是科会试之题与壬子浙闱之题同，且同在八月，更奇。会试之举於秋，实仅见也。

朱鸿灏乡会试题同名次同咸丰己未，福建乡试题为「大学之道」四字，明年庚申会试题适与之同。闽人朱鸿灏未、申联捷，均中第六名，盖题同而名次亦同也。

乡会试卷重公羊制艺中之讲《公羊》者，自光绪戊子江南乡试始。主考为李芍农侍郎文田、王可庄太守仁堪，皆崇尚经学者，故所取士，如费念慈、李传元、江标，皆表表者也。次年己丑会试，总裁为潘文勤公祖荫，正场首艺，凡发挥《公羊》「王鲁」之义者，无不获售，江南连捷者至十余人。癸巳，费充浙江副考，所取之士，如钱保寿、邹寿祺，皆治《公羊》学者。榜後，谣诼大兴，议者至疑为关节。实则其时数科内博取科名者，有两大秘诀，纯正者摹仿管韫山文稿，新奇者治《公羊》家言，尤以何氏《公羊释例》一书为最善本，盖体例详明，而文采亦不枯寂也。

乡会试之号军会试及顺天乡试之头场，於未点名前，先点号军，辄见垢秽之流，千百蜂拥而入。即有数十差役，持鞭棒杂打之，有不畏打者辄冲而入，如畏打稍逡巡，俄而额满，被驱矣。人多不解其故。盖充号军者，须由所司先给腰牌。买此牌，已须银一二两，而货牌者，又必溢额多售，故必严杖之，使不能迳入，一俟点讫，即便喝止。其幸得入场者，所得赏钱，不足抵牌费，势不得不取偿於窃盗，故北闱号军之窃盗，远过於各省。

南闱号军窃物甚少，间有之，亦惟食物小器而已。北闱则衣服贵重物，无不偷窃。且互相容隐，互相传递，甚有前号窃物递交後号者，故查获甚难。又凡士子出场时，寄顿之物，往往为所乾没，若烟枪违禁之物，则直取之，且敢用辞以相恫吓。然士子待号军之恶，亦十倍於南闱，甚至有痛殴之而折其臂者。

游学生之进士举人自光绪乙巳七月诏停科举以後，进士举人之名称悉已消灭。而是年六月，考试东西洋毕业游学生，赏金邦平等进士举人出身有差， 「 自是每岁试游学生以为常。」 则犹沿科举之旧也。

至宣统己酉，乃始有明文之规定，盖考试东西洋毕业游学生章程出，中有分等给奖一条。列最优等者奖给进士，列优等中等者奖给举人，各冠以某学科字样，习文科者称文科进士、文科举人，他科仿此。

补给游学生进士举人宣统己酉十二月，赏给游学专门詹天佑、严复等进士举人有差。以詹、严为游学生之先进，故补给之。詹，粤人。严，闽人。

蒲留仙论乡试情形淄川蒲松龄， 字留仙， 曾撰有论乡试情形之文， 文云：「秀才入闱， 有七似焉。 初入时， 白足提篮似丐。 唱名时， 官呵隶骂似囚。 其归号舍也， 孔孔伸头， 房房露脚， 似秋末之冷蜂。 其出闱场也， 神情惝恍， 天地异色， 似出笼之病鸟。 迨望报也， 草大皆惊， 梦想亦幻， 时作一得志想， 则顷刻而楼阁俱成； 作一失意想， 则瞬息而骸骨已朽。 此际行坐难安， 则似破絷之猱。 忽然而飞骑传入， 报条无我， 此时神情猝变， 嗒然若死， 则似食 甘毒之蝇， 弄之亦不觉也。 初失志， 心灰意败， 大骂司冲无目。 笔墨无灵， 势必举案头物而尽炬之， 炬之不已， 而碎踏之， 踏之不已， 而投之浊流。 从此披发入山， 面向石壁， 再有以且夫尝谓之文进我者， 定当操戈逐之。 无何， 日渐远， 气渐平， 技又渐痒， 遂似破卵鸠， 只得衔木营巢， 从新另抱矣。 」

各省乡试之中额本朝之有乡试，始於顺治乙酉，所定中额，顺天一百六十八名，内贝字号一百十五名，北皿字号四十八名，旦字号三名，夹字号二名；江南一百六十三名，内南皿字号三十八名；浙江一百零七名；江西一百十三名；湖广一百零六名；福建一百零五名；河南九十四名；山东九十名；广东八十六名；四川八十四名；山西七十九名；陕西七十九名；广西六十名；云南五十四名；贵州四十名。又以南国子监既裁，应将监生中额归并国子监。嗣经各省以及各字号屡经增减不一，至乾隆甲子，通行裁减各省中额，议准酌定满字号二十七名，合字号十二名，共加《五经》遗额二名。夹字号四名，旦字号四名，贝字号一百零二名，南皿三十六名，北皿三十六名，共加《五经》遗额四名。中皿无定额，每二十卷取中一名，山东六十九名，山西六十名，河南七十一名，江南一百十四名，浙江九十四名，江西九十四名，福建八十五名，湖北四十七名，湖南四十五名，外一名。南北轮中，陕西六十一名，四川六十名，广东七十一名，广西四十五名，云南五十四名，贵州四十名。

额定诸生乡试之名数凡应乡试之诸生，须先经提学考试，精通三场，始可入闱。顺治乙酉正月，定直省额中举人一名，取应试诸生三十名。康熙庚午，覆准江南、浙江每举人一名，送应试诸生六十名。辛未，加至百名。乾隆甲子，议定直隶、江南、浙江、江西、湖广、福建为大省，八十名；山东、河南、山西、广东、陕西、四川为中省，六十名；广西、云南、贵州为小省，五十名。丁卯，议定直隶改照山东例，取六十名。又敕加恩，每副榜一名，应试诸生，大省加取四十名，中省加取三十名，小省加取二十名。

杨某为歪头举人顺治丁酉江南乡试，吴中有杨姓者获隽，因其头歪，人呼之为歪头举人，并为七字吟以赠之，曰：「侧，吹笛，听隔壁，思量弗出，颈里摸跳虱，圈棚船立弗查，我是梁山阮小七。」此诗第五六句，皆吴谚，非吴人不能解也。

山左乡试之策顺、康间，山左诸生某入秋闱，策问天文，不能悉，偶忆地理一篇，遂以塞白，自谓必无望矣。榜发中式，及领卷，阅之，批云：「题问天文而兼言地理，可称博雅之士。」

旗人繙译乡试康熙乙巳，复行满洲、蒙古、汉军繙译乡试。

高宗夙善满语，於繙译讲习最深。然尝谓国初惟以满语为本，繙译为後所增设，实非急务，故屡停繙译科目，自戊寅至戊戌二十年，未尝举行。後阿文成公桂以旗籍诸生出身无所，奏请开繙译乡试以勉旗人上进，然非上意也。

翰林学士有习国书者，国书即满文也。盖以备繙译编纂之任，故须专心熟习，辨析精微，积学功深，与年俱进，始为不负所选。康熙朝馆选之例，庶吉士年四十五以下者，悉令分读国书。及世宗御极，则每科仅择年少资敏者十余人，盖取其年富力强，可收记诵繙译之效也。而庶常甫经散馆，遂谓无从考验，束置高阁，以致教习三年，转为虚设。至道光戊戌，穆彰阿当国时停止，同治朝，复有繙译举人矣。

藩下诸生多得乡举康熙丙午，闽人粘本盛以礼科给事中典试云南。时功令，凡旗人不第者，勒令披甲。吴三桂藩下多贵游子弟，可五百人，吴选二百人送入闱，待粘有加礼，属其破额广收。於是藩下诸生之中式者，多至二百五十余。时有某者年八十，请与试，吴以其老，不许，乃固请曰：「生自束发奋志，虽老，不少衰。科名迟速有定，王亦何惜一席地，令志士齎志不遇乎？」吴不得已，并送之。及试毕，受卷官视其卷，文无疵，字亦工，异之。揭晓日，拆卷至三十四名，某已中矣。

随宦子弟得与所在地乡试康熙壬子科，广西乡试，中式第十二名贾锡爵，满洲人，广西无驻防，贾随宦於桂耳。盖是时随宦子弟，固准与於所在地之乡试也。

圣祖特送潘蕴洪乡试潘蕴洪，字函三，湖州诸生。其入庠时，名第一，至京师，应御试，入修书馆，复第一。以未入太学，例不得试京兆，圣祖特命内阁下其名於礼部，送棘闱，羣士皆惊讶。潘自负才望，谓科名可唾手得，及数试不售，而同馆士强半举甲乙科，大惭而减食饮。方望溪侍郎苞语之曰：「士果自负，当与百代人絜短长，今直省乡贡，间三岁必千余人，乃以不得与於千人者而发愤以死邪？」

朱文端乡试领解高安朱文端公轼以康熙癸酉领江西解，长洲宋太史大业拔之落卷中，评语嘉赏极至，末云；「旷世逸才，伯祥大士之後一人而已。」拔冠多士，以为振靡起衰之式。宋为大学士文恪公子，揭晓相见，叹曰：「河目海口，昔惟先公，今见吾子矣。」

黄章百岁应乡试康熙己卯顺天乡试，广东贡生黄章应举，时年已百岁。入闱时，大书「百岁观场」四字於灯，令其曾孙为之前导。

马世琪乡试缴白卷马世琪夙以工制举文名於江南。未遇时，某年应乡试，试题为「渊渊其渊」。马求胜之心太切，不肯轻易落笔，至次日，尚无一字。时已放牌，举子纷纷出闱矣，马口占一诗，题於卷曰：「渊渊其渊实难题，闷煞江南马世琪。一本白卷交还你，状元归去马如飞。」扬长而出。至後科，竟联捷，大魁天下。

冯青门不应乡试康熙壬午，张洗马豫章典试河南，命下，都下诸名宿语洗马曰：「汝能闇中摸索，得冯青门乎，则为明目，否则瞽。」洗马曰：「青门，吾故人也。老眼无花，吾敢自负。」及榜发，不见青门名，乃造庐以访之。青门曰：「吾自江南省墓归，闻君为考官，已早避矣。」两人相视而笑。青门，名震生。

张仕敬以文秀才举武乡试张仕敬，字俨庵，一字觉夫，禄劝之他颇人也。其先本安氏，安氏故出火济。汉季，助丞相诸葛亮南征有功，封於罗甸，世长乌蛮，滇黔土官安氏皆其後也。仕敬祖肫，由寻甸守分牧沾益。在宋时，其後分驻禄劝之补知绞摆他颇，始氏张。之明开滇，张以地归顺，世为他颇望族，其祖兴国以军功得官守备，驻省城，兴国卒於官。父明监复归他颇，他颇之民纯而毅，就约束，张氏之教也。仕敬少好读书，有文采，补诸生，俗所谓文秀才是也。康熙庚子，举云南武乡试。时魏翥国、南天章先後参戎府於武定，知仕敬所居他颇扼东川寻甸之冲，有事每倚重仕敬也。

吴日&#63139；永改名失乡举吴日&#63139；永，字旦清，华亭诸生也。尝梦神语曰：「改名三省，可获隽。」康熙乙卯乡试揭晓，至公堂填榜，唱吴三省名，监临愕然，乃屏去，时吴三桂方称兵犯顺也。後三省得宜兴训导，升溧阳教谕，以终。子之棫能作擘窠，游闽，冒籍，入延平府学。乡试分编字号乾隆丙辰，礼部议准顺天乡试皿字号，分南皿北皿中皿取中。顺天乡试除北皿南皿字号，照旧额各取三十九名外，其云南、贵州、四川、广西另编中皿字号。十五名取中一名，零数过半，准加中一名，人数不及十五，仍附入南皿，毋庸另编中皿字号。

顺天乡试分编字号名目，以辨省分：曰贝，直隶生员也；曰北皿，奉天、直隶、山东、山西、河南、陕西贡监生也；曰南皿，江南、江西、浙江、福建、湖广、广东贡监生也；曰中皿，云南、贵州、四川、广西贡监生也。曰夹，奉天也；曰旦，宣化也；曰卤，天津商籍赴试者也。而山东乡试有耳字号，则孔、颜、曾、孟四氏也。陕西乡试有丁字号，则宁夏府也。聿左字号，合关内之叙州关外之安肃、镇西、迪化而统计之也、聿右字号，甘州西宁也。每试，聿左右各轮一科，科中一卷肃也。福建乡试有至字号，谓台湾也。於试卷送入内帘时，画疆分界，因地取材，以平解额，庶不致丰兹啬彼，赢绌悬殊，有得失偏枯之患，此咸丰以前之办法也。及陕、甘分省乡试，台湾割畀日本，聿、至两字号於是撤销。苏瑞一以治春秋捷乡试乾隆戊午，闻棠典试江西，以夙知苏瑞一治《春秋》，欲得之，徧检《春秋》房，无佳文，搜遗，得一卷，已涂抹狼藉矣。愕然曰：「非老名宿，焉能办此？」拔冠房首，榜发，果苏也。放榜之夕，诸报喜者皆不往，曰：「苏先生中，人谁不知，焉用报？」黎明，其门人市题名录，始知之。苏曰：「余文艰滞，自分不售，今既得售，然何为置第五？」沈吟久之，乃徐徐冠服出门去。其姻家吴寅谷往贺，不值，候至巳刻，归，则极称解元王定九文，啧啧不去口，因为寅谷朗诵一徧，指谓某处好，某处胜余远甚。谷固好学，闻其称善处，辄求覆诵，遂援笔默写一篇，且加评点以示。盖其出门时，询知王住处，即乞其草藁，读一过，即能背诵也。

袁子才捐监应乡试钱塘袁子才太史枚宏博报罢，留京师，在嵇文恭公璜邸中训蒙，岁修钱二十四千。同徵友之已贵者醵资为之捐监，乃得应乾隆戊午顺天乡试，得隽。己未，联捷成进士，入词林，以未娴满文，散馆外用。

朱文正十七得乡举大兴朱文正公珪年十七，中乡举，榜发後，谒座师阿文勤公。文勤曰：「子年少，而魄力大似先师安溪李文贞公。」又谒刘文正公，亦大叹赏。翼日，招至第，命与公子文清公同题壁间《狻猊噬虎图》，用东坡《石鼓诗》韵。诗成，文正读至「东龙西龙鬬赤日，白髯老蛟碎玉斗」句，大叫曰：「真长吉语！」有顷，复正色曰：「子诗文已成家，留心经济，必成伟人。」

顺天乡试卷多曳白乾隆甲子顺天乡试前期，高宗以怀挟拟题之风日甚，思惩之，命亲王大臣严立搜检之法，得一人者赐军役一金。士子褫及亵衣，贡院内外，枷杻相属，比日晡，受卷入场者寥寥也。时士子多退归寓舍，将就寝矣。忽传一体放进，钦命题下，曳白者乃至二千余人，下诏切责，并裁减各省中额有差。

顺天乡试拟题康熙时，凡应京兆试者，拟《四书》题，十得五六，经文後场，秘藏砚烛中携入。雍正时，稍变陋习，而题拘忌讳，拟者亦十得四五。乾隆甲子，顺天乡试严禁怀挟，特命舒赫德、哈达哈二人监视，辫根谷道，无不搜及，二三场散去者千余人。

乡试落第举子谒主司故事，每科各直省乡试，揭晓後，中式者谒见典试，绝无不第者与焉。惟钱塘陈句山太仆兆仑文章德业为世儒宗，乾隆丙辰，荐宏博，授编修，某科典湖北试，闱中落卷亦一一别其纯疵，明白批示，发卷後，下第士子率求见，咸指以要领，各得其意而去。有刘龙光者，闻其讲论，感激欣喜至泣下，次科联捷，成进士，历官御史，终其身，执弟子礼不衰。

乡试呈荐官卷各省乡试官生之卷，十九呈荐，其事始於富阳董文恭公诰以官生应试时。乾隆庚辰秋，刘文定公与介野园少宰典京兆试，有同考官某素识文恭名，得一卷呈介。介不取，某曰：「观其词采富丽，必董公子也。」介大怒曰：「科场法至严肃，果尔，即奏闻。」赖文定力为宽解，乃悉取官卷，付介去取，自此沿为成例。顺天乡试官生卷遂尽呈主考，而外省亦然矣。

刘凤诰改乡试卷刘侍郎凤诰督学浙江，胥吏徐某，故业鹾，子聪慧，既入泮，谋举乡试，会巡抚他出，奏以刘入闱监临。胥子徧贿诸官吏，既入闱，先以文藁呈刘，刘为点窜之，无何，果拟中元。而胥所为颇泄，多口沸腾，未揭晓，诸考生先榜姓名於抚署，刘惧，急削之。

顺天乡试之解元顺天乡试，例於九月朔呈进中式前十卷。乾隆辛卯，高宗以解元文甚不佳，移第三，以南元为第一。发卷出，奏事太监曹某奏称顺天乡榜向以顺天人置第一，乃易还之。

四书诗题同在乡试首场乾隆癸卯顺天乡试考官三人，同考官十八人，皆用翰林出身，诚词林盛事。以《四书》题、诗题同在首场，亦是科始。

孙渊如得丙午乡举乾隆丙午，阳湖孙渊如观察星衍应江南乡试，主司朱文正公将出京，与彭文勤公约，谓吾此行，必得汪中孙星衍。榜发，果得孙於经策中。中，字容甫，江都人。

王健寒九十九岁应乡试乾隆时，番禺县学生王健寒年九十九，尚应乡试，握笔为文，翁方纲曾记以诗。

乡试老少同榜乾隆时， 粤东诸生谢启祚年九十八， 犹入秋闱， 以年例， 当早邀恩赐， 大吏每列其名， 辄力却之曰：「科名， 定分也。 老手未颓， 安见此生不为耆儒一吐气乎？ 」丙午乡试， 果中式， 谢戏作《老女出嫁》诗云：「行年九十八， 出嫁不胜羞。 照镜花生靥， 持梳雪满头。 自知真处子， 人号老风流。 寄语青春女， 休夸早好逑。 」谢尝以「半百子孙图」五字合成一寿字赠人。 及百有二岁， 朱文正公珪以闻， 诏加编修， 赐「寿禹昌文」匾。 丁未应会试， 特恩授司业衔。 己酉， 恭祝高宗八旬万寿， 晋秋鸿胪卿， 濒行， 赐诗额以宠之。 又十数年卒， 盖寿近百二十岁矣。 有见其朱卷履历者， 先後三娶二媵， 举十三男， 十二女， 孙二十九人， 曾孙三十八人， 玄孙二人。

是科，番禺刘朴石孝廉彬华则以年仅十五而中式，老少同榜，年龄相距为八十三年。抚军某《鹿鸣宴纪盛》诗，有「老人南极天边见，童子春风座上来」句。

沈惟熙未冠赐举人沈文慤公德潜於儒臣中最称晚达。尝训其孙惟熙曰：「汝未冠，蒙皇上钦赐举人，亦知而翁乡试时，固十七次落第秀才乎？」盖文慤年六十有六，始膺乡举也。

冯潜斋重赴鹿鸣冯潜斋，名成修，广东人。幼牧牛，年三十四，始游庠。逾年，登贤书，联捷，点庶常，改部曹，典蜀试。又典闽试，得蓝彩元作解首。

先是，蓝为王安国尚书典试所赏，必欲中元，因与正主司不合，争之不得，尚书曰：「姑置之，此人不中元，吾不信也。」阅二十年，果发解，王大喜而蓝老矣。

冯督学贵州，旋罢归。好论文，有冯八股之目。年九十余始卒。乾隆壬寅八袠，与夫人同庚，康健无恙，届结褵周甲之期，戚友门生咸集称庆，重行花烛交拜之礼。自署其门云：「子未必肖，孙未必贤，屡忝科名，只为老年娱晚景；夫岂能刚，妻岂能顺，重烧花烛，幸邀天眷锡遐龄。」至壬子，重赴鹿鸣。浙江乡试误出经题乾隆甲寅，浙江乡试《易经》题，误出「离为目为火」。

杜奎炽书乡试策後杜奎炽，昌黎狂生也，以狂死。嘉庆戊辰，应乡试，书策後千余言，言：「直隶官吏不能奉宣德意，旗民买汉人田免租，汉人买旗民田没其田，且治罪，非普天下王臣王土之意。」又：「民遇饥馑，毋得携族过山海关，非古人移民移粟之道。」又言：「後之人君，不以一权与人，大小事必从中覆。臣下皆无所作为，委成败於天子，不能给则委之律例。故权之名出於天子，而其实则出於吏，与其权出於吏，无宁分其权於臣。」

书闻，大臣讯之曰：「汝年少，不知为此言，必受人指使。言之，当免罪。」奎炽大言曰：「奎炽所言，皆忠孝事，天生之，孔孟教之，何者为指使？奎炽生十八年，今乃知孔孟为千古忠孝讼师。」讯者皆噤且怒，或叱曰：「汝沽名耳！何知忠孝？」奎炽曰：「然。奎炽诚沽名，然奎炽今死矣。公等为宰辅，受大恩，万一树牙颊，论列是非，朝廷念大体，当不死，轻者罚一岁俸，至款段出都门，极矣。公等爱一岁俸，不沽名，奎炽以性命沽名，奎炽诚沽名也。」遂罢讯。

房官误会乡试卷文世俗以夫妇好合之事为敦伦，以使令奴仆为饬纪。嘉庆己卯，浙江乡试，某房官阅文，见有「饬纪敦伦」句，大骇曰：「敦伦岂可饬纪？怪诞极矣！」亟以笔直抹之。

魏默深得顺天乡举道光辛巳，桐城光聪谐与胶州张曾霭铁桥为顺天乡试同考官，首题「上长长而民兴弟」。张得一卷，卓荦奇肆，荐之戴可亭相国敦元，极为推赏。旋因内用「尺布之谣」四字，嫌系汉事，抑置副榜。逮填榜，知为湖南名士魏源，大为扼腕，然魏即於下科中式顺天榜第二名矣。魏，字默深，邵阳人。

俞理初乡试红卷黟县俞理初正燮博学久困，道光辛巳江南乡试，监临苏抚某徧谕十六同考官，谓某字号试卷必留意，盖红号试卷，外帘有名册可稽，故监临知之也。是科正主考为汤文端公金钊，副主考为熊遇泰，同考某呈荐於熊，并述监临之言。熊大怒曰：「他人得贿，而我居其名，吾宁为是？中丞其如予何？」遂摈弃不阅。同考不敢再渎，默然而退，以为卷既荐，吾无责焉矣。填榜日，监临主考各官毕集至公堂，中丞问两主司，某字号卷曾中式否？汤曰：「吾未之见也。」熊莞尔而笑曰；「此徽州卷，其殆盐商之子耶？」监临曰：「鄙人诚愚陋，抑何至是？此乃黟县俞正燮，皖省积学之士，罕有伦比者也。」熊爽然，亟於中卷中酌撤一卷，以俞卷易之，未尝阅其文字也。俞遂中式。

吴廷珪得江西乡举道光辛巳，江西乡闱解元为吴廷珪，浮梁人。当嘉庆辛酉乡试时，主司极赏其文，拔置第一。将发榜，忽失其卷，徧搜不获，乃易一人。撤闱後，主司检行李，於帐顶得一卷，乃初中第一之卷也，懊恨久之。自是试辄不利，然越二十年而仍获解首焉。

林文忠创设乡试信礮江南人文甲於各省，每乡试，合江宁、江苏、安徽三布政司所属士子，恒万六七千人，入锁院时，唱名授卷，竭一昼夜之力未能竣事，有拥挤颠仆者。某科侯官林文忠公则徐以两江总督入闱为监临，创设信礮，立灯牌，阴以兵法部勒之，日晡而点名毕矣。

春凤池不得乡试魁选驻防各省之八旗人士，例得与於所在地之省闱，与汉人一体乡试，名次亦列入其间，仕不得在前十八名。前十八名者，除第一名为解元外，余谓之经魁，盖士子得专一经也。江南乡试同考官分十八房，十八房所中之卷各有一最优者，即以十八房之次序，第其先後，故曰经魁。蒙古春元，字凤池，长於文学，中道光癸卯江南乡试第十九名举人，座师祁文端公巂藻、贾文端公桢极击赏其卷，以格於例，未及置魁选为恨。咸丰癸丑，大挑二等，得七品小京官，改光禄寺署丞，春於是时已绝意进取，优游於镇江之金焦、北固间矣。子善彰，国子监博士。善广，内阁中书，历权浙江之西安、浦江县知县，皆以科第起家。善康，未仕，隐於商。善述、善余均太学生。善扬，附生，毕业於江苏师范学校。

五人以关节得乡举道光甲辰恩科江南乡试，青浦中式者五：曰陈瑑，曰葛桐衔，曰王映江，曰诸成琮，曰王浩。当赴试时，五人实同舟。至金陵，泊舟下关，有一苍头误送一函至，五人启视之，则关节也。乃送某巨公之子者，谓今科闱艺须用《尚书》。遂亟封其书，还其人，而秘之。及入闱，五人得题，委按《尚书》意义，力为诠发。榜发，果皆售，盖皆於无意中得之也。

然五人中，多汉学名家。瑑，字小莲，精研六书，具有神悟，晚习九章术，自号六九学人。学使曾批其文，谓为大江南北第一。桐衔，字稚侯，年最少。映江，字永伯，湛深经学，尤深於《书》，着有《顾命康王之诰》考辨大旨。成琮，字彦卿，亦以文鸣，熟精注疏。浩，字荆门，通六书，精考证。惟桐衔之文，为人所捉刀也。

江南乡试之丽六卷崑山徐朗斋大令鑅庆，健庵尚书裔孙也，有隽才，跅弛不羁。道光己酉，乡试二场毕後，饮於奏淮妓艇，大醉不醒，三场误点名，未入闱而其卷已抡元矣。闱中徧求三场卷不得，主司叹惋累日。刊程墨时，录其文於解首之前，不刊名而刊红号，曰「丽六」。徐赋诗云：「虚名丽六流传徧，下第江南第一人。」

翁叔平喜骂乡试监生咸丰戊午，翁叔平协揆同龢与潘文勤同典陕西试，二人故姻好也。并坐一堂阅卷，翁得劣卷，横抹，大声骂曰：「此必监生卷。」潘言於翁曰：「来朝，将与君分堂阅卷。」翁请故，曰：「子诚大秀才拔贡生，我乃监生，不堪遭君骂也。」翁大笑，允改口，然越数日而骂如初矣。

陆溶为歪头举人苏州陆溶工制艺，乡试屡不第，益发愤读书。某岁，遇大比，将行前一日，焚香告天曰：「某半生辛苦，不能博一第，如命中应有此福，虽迟数年无害；脱令无也，愿略减寿算以易之，俾白屋儒生，亦有吐气扬眉之一日。」祷讫，伏地大哭。是年，果中式。未久即病死。陆颈有创痕，头常於欹一面。相传陆於粤寇扰苏时，奔避不及，一寇以利刃砍颈，深入数寸，不绝者三分之一，晕仆於地，越一昼夜始苏，砍处已为颈血凝合，遂得不死。然其头已偏而不正，人谓之歪头举人。

江南冬行乡试同治甲子夏，江宁既克，粤寇平。及冬，江督曾文正公国藩奏请补行江南乡试，藉以鸠集流亡也。不以八月而以冬，故不曰秋闱而曰冬闱。解元为江璧，第三人为吴大澂，文正与主司刘琨相庆，谓江璧二字，适为江南肃清之义，盖至是而长江流域完璧归赵也。吴大澂三字，盖至是而三吴澄清也。吴，字清卿，後官湖南巡抚。

沧粟为人得乡举光绪初，山右郝某富甲一邑，解风雅，好客。有二子，长者年弱冠，延某孝廉为师。孝廉学淹博，负时誉，廉静寡欲，有古君子风，以故宾主甚相得。一日，有客访郝，郝卧未起，客翩然入塾，孝廉与之谈，滔滔清辩，如读破万卷书者，孝廉雅重之，恨相见晚。未几，郝出见，客先道向慕之忱，而後述来意，盖于役罄资斧，来假白金三千者。主人慨诺，问客曰：「尊纪安在？取携便否？」客曰：「只身万里，无仆役，行将如太原，书券向钱肆付可矣。」郝如其言与之，拱手而去。孝廉谓郝曰：「公诚慷慨，然不相识者与以三千金，异日来者求无厌，殊可虑耳！」主人曰：「客目光如电，吐属又类书生，殆侠义之徒。与之，所失不过三千金，不与，则祸且不测。」孝廉默然，心中未尝不讶客之来突如，郝之与伤惠也。

阅数月，有以书遗郝者，启视，则客谢札，尾云：「令郎俊秀非凡品，拟为纳粟入监，俟秋闱一决胜负，速将履历寄某处。仆已於某月日入京，令郎来，倘屈驾，当扫榻以待。」郝色然喜，以为客固不负余者，遽以履历寄客。孝廉审知其徒，以为即遇盲主司，亦无幸，然不能重拂郝意，姑令多读多作而已。六月初，择吉日，令其子就道，孝廉与之偕。抵京访客，客居殊精雅，相与道契阔，客出监照授孝廉，复附耳语曰：「事已谐，高足领卷入场可矣，勿问他事也。」及录科，初入试场，枯坐不能成一字。日卓午，有人持卷来易，视之，则琳琅满纸，遂缴卷出，名列前茅。三场亦如之。发榜前一日，客走相贺曰：「已中第几名矣。」榜发，果然。亟访客，客已他往，谒师会同年毕，遂返里。郝喜不自胜，大张筵宴，亲友贺者踵相接，咸谓令郎少年英发，行见来年折杏花耳。郝及孝廉则固知客之所为，而郝尤感之，顾以不知客之踪迹为憾也。一日，有需用，入密室取银，则有白金三千两置於几，附一函，略云：「天涯过客，承君馈遗。仗义轻财，可风薄俗。令郎高掇巍科，易於拾芥。文章几曾憎命，人定自可胜天。本拟造府申贺，人事牵率，不克南来。白金三千，敬谨奉赵，不偿子金，受惠多矣。孝廉某君朴诚可敬，恕不另柬。某月某日，沧粟拜手。」主人读毕，惊异者久之，持函示孝廉，孝廉惭谢曰：「今而後知先生识力之胜人也。」

外人捐监应乡试总税务司英人赫德有二子，慕我国科名，光绪初，纳监，入籍顺天，且延名师教制艺。某科，应顺天乡试，为北皿号生羣起而攻之，乃不入场。

王莘锄言阅乡试卷之难无锡王莘锄吏部縡，蓴农孝廉蕴章之世父也。举北闱南元，联捷，入翰林，後改官吏部，出典福建乡试，得士称盛。尝语人曰：「曾得一卷，全体称意，而中有小疵，终觉不惬，竟摈之。又有一卷，文平平，而有数警句，爱不忍释，则姑置榜尾。暗中摸索，自信监空衡平之不易也。」

林旭十九得乡举林旭，字暾谷，生而颖异，其文则绳趋矩步，无一奔放。李芍农侍郎文田充福建正考官，得林乡试卷，击节叹赏，定为元选，其评语有「非二十年面壁功深者，不能臻斯境界」云云。时林年十九，时论荣之。林，侯官人，为沈文肃公葆桢孙壻。光绪戊戌政变，被难，即六君子之一也。

广东乡试关节顺天府尹顾某尝被简为广东主考，粤中盛闱姓，有巨商以重金买四姓，二文二梅，欲主考头场题中宣示。是科二题为「衣锦尚絅，恶其文之着也」。三题为「令闻广誉施於身，所以不愿人之膏粱文绣也」。二文字亦无意巧合。诗题为「雪树两折南枝花」，是二梅字也。

浙江乡试关节光绪癸巳，殷如璋、周锡恩衔命南下，主试浙江，至苏州，船泊阊门外。时苏州府为王可庄太守仁堪，循例谒见。谈次，忽有人以密函至，立待覆书。功令，典试者在途，不得与戚友通音问，防弊也。殷得密函，请王启视，王阅之色变，即呼拏下书者。书中所言，皆贿买关节语，并一万两银票一张，署名者周福清，周即浙江翰林院庶吉士散馆授知县，革职捐内阁中书者也。殷见事已泄，亦拍案大怒，请将下书者严究，以明心迹，於是周遂被祸。

光绪某科，南中某名士典试浙江，撤闱後，以关节酬资未到，流连　西湖者数日。浙人大譁，羣起逐之，乃仓皇遁去。然其人固夙以廉隅自励者，传闻若是，要亦其左右舞弊所致耳。

戕教地方停乡试光绪庚子约款，凡戕教地方，均停止乡试三年。直隶为拳乱区域，故顺天甲辰乡试，借开封闱以举行之。

新进士释奠每科胪唱後，新进士咸赴国子监释奠。礼竣，大司成置酒堂东偏，各献酬三爵。以堂中为御驾临幸地，故避就东偏也。

顺治丙戌会试中四百名顺治丙戌正月，礼部奏：「今年二月会试天下举人，其中式名额及内帘房考官，均宜增广其数，以收人才。」得旨：「开科之始，人文宜广，中式额数准广至四百名，房考官二十员，後不为例。」

丙戌会试得人顺治丙戌开科取士，为会试第一科，虽循明制，以《四书》命题，而第一名进士李奭棠三艺浑穆，蔚然开国气象。魏文毅公裔介、魏敏果公象枢、李文勤公霨、冯文毅公溥、朱尚书之锡，皆出是科。

顺治己丑会试中四百名顺治己丑会试，中式四百人，阁臣七人典试，前代未有。时两广初定，二甲授参议，三甲授知府，进士释褐，即官四品，亦奇遇也。

会试满汉分榜顺治壬辰、乙未春闱两科，分满、汉二榜，各有三鼎甲及二甲三甲，其後则合为一榜。

世祖念南榜举人之会试顺治丁酉，世祖既诛方犹李振邺、张我朴，南榜举人不得试，已而覆试，江南举人第一叶芳霭，第二某。世祖悔而惜之，每谓江南举人被累之困。己亥八月，会试榜发，世祖顾问礼部江南覆试举人中式几人，礼部堂官以已中十七人对。又问叶芳霭中式否，则奏曰：「已中式。」又问某，则奏曰：「某名在副榜。」问其人安在，则奏曰：「回原籍矣。」及廷试，遂拔芳霭一甲第三人。辛丑，世祖晏驾。明年，某始成进士。

会试中额分省康熙癸卯会试，粤东无一中式者。东筦举人林贻熊等联名吁请，允之，乃定分省中额之例。

谢聘以会试落名不得与康熙癸卯，谢聘举於乡。甲辰，公车北上，礼部吏误落其名，遂不得与试。事闻，圣祖赫然震怒，疑为怨家裁抑，从邸舍急索之，而聘已先期出都。乃遣吏部员外郎喇毕驰驿召聘，使赴阙质对，议削诸司事官籍，立授聘官。聘诣部，立白司事官无他，实吏胥一时之误，司事官概免罪。聘，号莘园，瑞金人。

三进士皆贰臣进士出身之最奇者三人， 皆在国初， 以贰臣就试者也。 一杞县任暄猷， 明末练乡勇， 御流寇有功， 後仕福王， 为後军都督。 王师下江宁， 投诚， 隶旗下。 中顺治壬辰进士， 以磨勘被黜， 後再中乙未进士。 一邵阳吴芳， 明崇祯己卯举人。 永历时， 官至左都御史， 归命後， 愿以科第进， 中康熙甲辰进士。 一五河钱世熹， 明末官县令， 鼎甲後， 削发为浮屠， 久之复还俗为诸生。 康熙庚戌成进士， 年七十余矣。

准新进士自陈任吏与否康熙庚戌，常熟陶晚闻太常正靖再试保和殿，名在第十二。圣祖命大学士蒋文肃公传讯诸进士，自度材能堪任吏与否。倪紫珍先对曰：「有志临民。」陶继言曰：「愿就教职。」文肃愕然，再询之，对如初，後太常仍以翰林用。

韩文懿为会元康熙癸丑会试，值厘正文体之时，长洲韩文懿公菼举南宫第一，遂以经义开风气之先，駸駸乎有起衰之功焉。

陈文简奉旨会试陈文简公生而岐嶷，三四岁时，每於睡梦中，一闻梵呗声必惊起，合掌趺坐。母知其有自来也，抚之曰：「儿既生我家，当从事圣贤之学，佛氏之教不足循也。」文简耸听已，即卧，自此闻经呗声，不复起矣。比长，博极羣书，以贡入成均，旋中京兆试，文名藉甚，上达宸聪。

康熙己未会试，适其妇翁长洲宋文恪公充总裁官，文简回避不与试。是日圣祖临朝，阅礼部奏回避事，指文简名以询，廷臣羣以宋系陈妇翁对。上曰：「翁壻何回避之有？可趋令入试。」时日已亭午，闱中将放饭矣，忽传鼓启门，奉旨特送举人陈元龙一名进场，然文简仍以嫌被屏。乙丑，会试中式，总裁以十卷进呈，文简卷列第十，上拔置第二。殿试，上复亲擢为一甲第二名，赐进士及第。

丁腹松中进士而辞馆丁腹松，字木公，通州人，博学能文。性迂古，重气节，年三十举孝廉，屡试春官不第。时明珠当国，闻其名，延之课子。丁督课严，明益重之，每朝罢必往谒，数年如一日。值会试期近，明曰：「试期近矣，先生大才，掇高第如拾芥，可预贺也。」丁叹曰：「吾自揣学问不让他人，顾屡踬场屋，命耳！吾衰矣，不愿作冯妇也。」明曰：「科名迟早有定数，先生非久居人下者，吾愿先生之就试也。」又曰：「奴子安三，於送场事颇悉，令侍先生往，当能减先生之劳。」丁诧曰：「彼能之乎？」明亟称其能，颔之。

安三者，明之豪奴，侍郎以下皆敬礼焉，呼之为三爷。明敬丁，特命供使令，丁亦微闻安不法事，日必令其叠被扫地涤溺器以挫之，且直呼曰「安三」。安以主人故，谨受命。是日，明去後，安入服役，丁思明言，遂少假颜色，笑呼曰：「安三爷，闻汝主言，汝於送场事颇悉，吾试时，当借重也。」安骤闻此语，如膺九锡，盖丁素严厉，今忽霁颜，且呼之为安三爷也，乃屏息肃立，对曰；「敢不唯命。」

届期，安策马前导，将入闱，众官见安来，有揖者，有屈半膝者。丁误以为施於己也，讶甚，据鞍拱手不已。抵闱门，即见一官手丁卷，呈安阅，众官前导，安与丁偕入号舍，为丁张号帘，敷考具者皆官也。安临去时，复谆嘱众官善视丁，众唯唯，如是者三场。

发榜前数日，安忽入贺曰：「师爷中式矣。」丁笑曰：「固所愿也，然谈何容易？吾命果泰者，通籍久犬，待今日耶？」安力言其确，丁怒曰：「关防严密，奴辈何由知之？汝敢造言以戏我，当告汝主扑汝也。」安疾趋而出，有顷，手一卷来，谓丁曰：「睹此，知小人之言确也。」丁视之，则一朱卷，卷面大书中式第几名，展视之，盖己作也。大惊，索卷将裂之，安见丁变色，急袖卷出，丁追之不及返，乃怒詈不已。其时丁犹谓安取他卷誊己所作文以诳己也。次晨，嘱明严治之，明唯唯而已。

阅数日，榜发，丁果中式，名数与前卷符。丁始晤明为之通关节，安所为，明所使也。大恸曰：「吾一生名节扫地矣。」急辞馆。明固留不可，具盛馔饯之，辞不赴。濒行，明嘱其子成德赆以万金之券，曰：「聊以将意，家父恐道远，携带不便，已汇袁浦矣。」丁固辞，成固请，丁乃索火吸烟，即以此券付之火，明父子嗟叹而已。又命沿途官吏具供张，丁悉屏弗受。既归，隐居城南之军山。及明败，凡与明往来者均株连，丁独否。

汪舍亭承父命赴会试康熙戊戌，杭人汪舍亭再举礼部，值母袁太孺人卒，痛己之远游而母死不能丧也，自誓不复应试。辛丑，计偕，其父察其无行意，一夕，召而语之曰：「而以乃翁为年迈乎？」因据案起立，张左右手，复坐，命进餐，食尽一升。舍亭知老人尚无恙，重违其志也，乃始行。

蒋恭棐两宴琼林长洲蒋太史恭棐中康熙乙未进士，未授职，後缘事被黜。越六年辛丑，捷南宫，入词苑，两宴琼林，世称奇遇。

世宗谕令副榜会试雍正丙午，世宗谕曰：「士子读书制行之道，首在明经。其以《五经》取中副榜者，必有志经学之士，着将今年各省《五经》取中副榜之人，俱准作举人一体会试。此系特典，後不为例。」

世宗谕应试贡士语雍正丁未试南宫，以春寒，赐贡士棉衣姜茶。试毕，羣诣谢恩，吴大宗伯襄宣言於众曰：「上有旨，汝辈他日作官，当如张鹏翮、朱轼，方不负朝廷。」张、朱皆諡文端。贡士，即进士也。

杜要徒步赴会试新化杜要，字明若，屡困场屋，佹得佹失，年六十四，始与同县杨琨、杨振铎同举於乡。已而琨与振铎相继登明通榜，要年辈先於二杨，耻居其後。乾隆丙辰，年已七十矣，徒步赴京，应会试。高宗登极，恩命，搜年老举人朱墨卷进呈，遂特赐要以国子监学正。

会试时皮衣不去面国初考试严怀挟之禁，会试士子计无所出，乃将文字抄成小本，缝衣裘中，遂有皮衣去面毡衣去里之例。然会试在三月，时犹严寒，士子着裘者入场时，悉去其面，一色皆白。乾隆乙丑，高宗降谕：「春月会试，风檐之下，非衣裘不足以御寒。若将制就皮衣悉令去其裼袭，应试多人，既不免改造之费，亦非所以饰观赡也。着将皮衣去面之例停止。」

阎循观会试下第乾隆丁丑会试，余姚卢抱经学士文弨与分校，得山东一卷，其辞简淡醇雅，以为非学有元本者不能。既呈荐，主司嫌其寂寥，弗善也。甲乙既定，诸分校者皆退，学士独抱卷上堂，与主司言，谓不宜失此士。力争再三，竟不能得，学士为之出涕。既撤棘，言颇传於外，争索此卷阅之，称叹。询邑里姓名，则昌乐阎考功循观也，以故阎虽不遇，而名闻京师。至丙戌会试，学士又与分校之列，揭榜日，唱名至第九，侍郎刘荫榆闻阎名，诧於众曰：「此即往年卢某所为抱卷而泣者也，今可为之一鼓掌矣。」满堂闻之，皆大噱。

会试易表判为诗乾隆丁丑会试，奉旨，易表判为诗，置经文於二场，永着为例。戊寅，复於头场增性理论一篇，其後无性理论，仅三文一诗而已。

会试有贡士谢恩摺会试放榜，礼部必代贡士为谢恩摺。乾隆丁丑，乃贡士所自撰，领衔者为龚起，其呈词，有「稽千佛之名经，载云从之诗」等句。高宗降谕申斥，谓「千佛名经，乃唐人下第者欣羡之词，语甚鄙俚。在制科钜典，自当诵习圣贤，非先王之法言不敢道，岂得漫为摭拾？至云从之诗，则与周宣悯雨诗相溷，龚起等草茅之士，未谙体制，尚无足责，而礼部堂官据词入奏，何以不加检点」云云。

眭朝栋请复会试回避卷乾隆辛巳会试，特派御史眭朝栋为同考官，命於入闱日，开列应避之亲族名单以进。刘文正、王文襄之亲族，颇多应回避者，而眭独无。高宗怒，下眭於部。部承旨，引结交近侍例，置极刑。盖眭当未派同考时，曾疏请复回避卷，高宗疑密语已泄，眭为刘、王地也，故诛之。

汪竺香会试不妄对苏州汪竺香，名元亮，博闻强记，为吴中名宿。中乾隆壬午经魁，朱文正公深器重之。每有不得意事，则风病时发。某科试，头二场卷已入彀矣，至三场，策问皆元元本本，通场无及。然仅对四问，有一问仅书「臣愚不敢妄对」六字，房官阅之大笑，遂落孙山。

会试名次已定复改顺治丙戌会试，柏乡魏文毅公裔介卷已拟第一，填榜时改为十二名，李奭棠本定十二名，改第一。乾隆癸未会榜第三名本定张书勳，以其论错误斥去，乃於落卷中搜得秦大成卷以补之。後秦占大魁，而张亦中丙戌状元。

新进士簪花礼新进士释褐於国子监，祭酒司业皆坐彝伦堂，行拜谒礼。簪花故事，三鼎甲皆簪金花，有备用一枝，为总理监事者所携归。乾隆辛丑，长洲钱棨适占三头，於时总理监事者为蔡文勤公世远，新司业则翁覃谿学士方纲也。文勤戏谓今科状元为翁公上年所得士，此花应归翁公，学士因携归，椟藏之，镌铭其上，并撰《三元考》、《三元喜讌》诗四律。京师士大夫及四方诗人和者数百家，梓为《三元诗集》。

高宗以五经试士乾隆戊申，高宗以相台《五经》镂板，特筑《五经》萃室藏之。旧例，科场试士，士各习一经，至是始用五经。

凌廷堪成进士歙凌次仲教授廷堪，少长习贾，常为人所绐，母王氏乃使从事於学。博通经史，尤精三礼，及推步之学，顾生平不好八股文，未尝作也。入都，谒翁覃溪，翁奇其才，强之习举业，遂以乾隆己酉、庚戌两榜成进士。

停会试明通榜乾隆庚戌以前，会试有明通榜，例得内阁中书，盖於遗卷中取之也。长洲王惕甫苞孙素有才名，上计时，和珅欲致之门下，王拒之，不通一刺。和衔之甚深，会试，王中明通榜　，和特奏停止，将榜撤回。会试明通榜，遂自庚戌永远停止矣。

会试搜落卷乾隆乙卯会试榜後，高宗简大臣搜阅遗卷，得三人，特旨授内阁中书。是科总裁为诸城窦光鼐，满洲瑚图礼，武进刘跃云，第一名王以鋙、二名王以衔，归安人，同怀兄弟也。高宗疑其有私，将总裁降调有差，而命严行覆试，并恐有屈抑。别简大臣取遗卷悉心覆勘，大臣以萧山傅金、天津徐炘、山西李端三卷进呈，俱命授内阁中书。後徐官至某省藩司；李成嘉庆己未进士，入翰林；傅早卒，终中书军机处行走、方略馆纂修、文渊阁校理。

俞理初会试下第嘉庆朝，士之以博洽闻於时者，北为张石洲穆，南为俞理初。理初举於乡，数困公车。某科，阮文达典会试，王菽原礼部为同考官，得一卷，惊喜曰：「此非理初不办！」亟荐之。是日，文达适小极，未阅卷。副总裁汪文端公廷珍素讲宋学，深疾汉学迂诞，得王所荐卷，阳为激赏，俟王退，亟鐍诸笥，亦不言其故。将发榜，文达料理试卷，诧曰：「何不见理初卷耶？」命各房考搜遗卷，王进曰：「某日得一卷，必系理初手笔，已荐之汪公矣。」文达转诘文端，坚称不知，文达无如何，浩叹而已。榜後，理初往谒王，王持之痛哭，折节与论友朋，不敢以师礼自居，且赠诗四首，有云：「如是我闻真识曲，最难人说旧知名。」又云：「冥鸿已分翔寥廓，暮雨萧萧识此心。」其倾倒也至矣！理初所着书，初名《米盐录》，王为鸠赀选刻其半，易名曰《癸巳类稿》。

龚定庵会试之起讲嘉庆乙丑春闱，同考官王植阅浙江一卷，至第三艺起讲，以为怪，大噱不止。邻房温平叔侍郎闻声往视之，为言此必龚定庵卷无疑，乃怂恿呈荐，遂获售。况夔笙太守尝言见是科第十房同门录，有定庵闱作，三题为「夏曰校，至小民亲於下」，其小讲云；「昔者三代之制，八岁入小学，十五入大学。小学学六书九数而已，大学之道，在明明德，在亲民。」虽简淡疏朴，然亦不甚怪异，其首次两艺，气格尤醇简，不骫时艺矩度。诗题为「春色先从草际归」，第四韵云：「出山名远志，入梦恋慈晖。」尤浑雅可诵也。此在定庵，盖已俛就绳尺矣。

龙汝言一体会试状元遭际之奇，莫过於龙汝言。龙未第时，馆某都统家，适仁宗万寿，都统属撰祝词备小贡。故事，每万寿及令节，凡一二品大臣及内廷翰林皆有小贡，为诗、词、序、颂之类，缮小册以进。龙乃集圣祖、高宗御诗百韵以进，仁宗大喜，特召都统奖之。都统以龙代作对，仁宗曰：「南方士子往往不屑读先皇诗，此人熟读如此，具见其爱君之诚。」立赏举人，一体会试。次年春闱下第，总裁覆命，召见时，仁宗谓闱墨不佳。及出，密询近侍以今科闱墨不惬上意之故，近侍曰：「龙汝言落第耳！」於是朝臣咸识之。次科，即嘉庆甲戌，主司仰体上意，因中之。及殿试，即以一甲一名拟进，仁宗私拆弥封视之，乃无言。胪唱日，仁宗喜曰：「朕所赏果不谬也。」甫释褐，即派南书房行走、实录馆纂修等差。

龙幼孤贫，赖妻父卵翼之，故惧内，妻又悍。一日反目，避友家，适馆吏送高宗实录请校，龙妻受而置之。越日，吏往取，妻与之，龙不知也。一日，忽降旨革职，盖高宗纯皇帝之纯字，馆吏误书作绝，龙虽未寓目，而恭校黄签，则龙名也。仁宗大惊，降旨曰：「龙汝言精神不周，办事疏忽，着革职永不叙用。」及仁宗崩，龙入哭临，哀痛逾常。宣宗嘉其有良心，特赏给内阁中书，道光戊戌科，犹充会试同考官也。

会试房考觅穆公子卷长沙陈岱云太守源兖，以气节自高，与曾文正公国藩为密友，卒殉咸丰癸丑庐州之难。其官编修时，分校礼闱，首辅穆彰阿有子与试，分试十八人，皆其门下士也。十七人者，争觅公子卷，冀得一当，独惮太守方正。而卷适在太守房，以艺劣未呈荐。同事物色之，且以情告，太守亟加批抹焉，穆无如何也。

会试关节科场关防严密，道光时，某权相以此树党，其奋门生年家子及有以文字着名者，场前预送条子为文中之关节，久之相习成风矣。有某部郎者，颇束身自爱，某科出礼闱，呈文稿於乡荐座主。某甚重其文，怪其不预送条子。某曰：「门生初试，不知条子为何物，又愧由诡道贻师门羞耳！」座主咈然不悦，曰：「君不受栽培，嗣後不必过我也。」是科虽中，不与馆选，说者谓为不受栽培所致。

龚定庵魏默深会试下第道光丙戌会试，刘申受礼部为同考官，得龚定庵卷狂喜，亟荐之。魏默深卷在某侍御房，犹豫不遽荐，刘读其文异之，乃促令亟荐，然龚、魏竟皆下第。刘痛惜之，赠以诗云：「三江人文甲天下，如山明媚画嶙峋。盎盎春溪比西子，浣花渥锦裁银云。神禹开山铸九鼎，罔两頫伏归洪钧。锋车西走十一郡，奇祥异瑞罗缤纷。兹登新堂六十俊， 「 自注：浙卷七百余人，余独分得六十卷。」 就中五丁神力尤轮囷。红霞喷薄作星火，元气蓊蔚晖朝暾。骨惊心折且挥泪，练时良吉斋肃陈。经旬不寐探消息，那知铩羽投边尘。文字辽海沙虫耳，司中司命何欢嗔。更有无双国士长沙子，孕育汉魏真精神。尤精选理跞鲍谢，暗中剑气腾龙鳞。侍御披沙豁双眼，手持示我咨嗟频。 「 自注：湖南九四卷，五策冠场文更高妙，予决其为魏君源。」 翩然双凤冥空碧，会见应运翔丹宸。萍踪絮影亦偶尔，且看明日走马填城闉。」定庵是岁三十有五。己丑，始捷南宫，刘即卒於是年。默深至乙巳始登第，则刘不及见矣。默深，邵阳人，非长沙也。

曾文正为同进士曾文正公国藩成进士时，殿试列三甲。故事，三甲多不入翰林。文正大恚，即日买车欲归。时劳文毅公崇光已官编修，有名公卿间，因往慰留之，且许为尽力。归，即约善书者数人，馆之家，又假亲友仆马各十，鞍辔以待。文正出场，急写其诗分送贵要。既而果列高等，入翰林，然终以不登二甲为恨。至督师两江时，偶与宾客语及「如夫人」三字无对，李次青方伯元度应声曰：「同进士。」曾色变，李亦惭悔，久之乃解。

会闱别试回避道光丁未会试，山东孔庆瑚为同考官，孔氏宗族应回避者数十人。盖圣裔散处各省者，皆依衍圣公辈行，不紊昭穆。故每遇孔氏子孙有主考同考之役，以同宗例须回避，不论籍贯。礼部尚书祝庆蕃因请复别试回避之例。宣宗问停止之故，庆蕃对曰：「乾隆某科有宰相子弟回避者，高宗恐臣僚与有私昵，乃停此例。」宣宗曰：「今年非亦有宰相子弟在回避中耶？」庆蕃叩头莫能对，遂罢官。

王壬秋不赴会试湘潭王壬秋，名闓运，少负时名，往来公卿间，多欲罗致之。而性超轶，不乐仕进。咸丰时，尝客游燕赵，将赴春闱，至清苑矣，意忽忽不乐，遂改辕归，作《思归引》。其後得官翰林院检讨，特赏也。

潘文恭重赐及第重宴琼林，已不多见，而重赐及第，国朝惟潘文恭公世恩一人。潘以乾隆癸丑大魁天下，至咸丰癸丑，甲子一周。时已早跻台辅，而是科子星斋侍郎曾莹，适奉命典春官试。孙文勤公祖荫以前一年及第，闱後，乃与小门生称新同年。

倪恩龄场前中进士咸丰庚申会试，应试者不及历届之半，以粤寇肆扰，各省乱事未已，无力成行也。边省竟全无之，惟云南有一人，为倪覃园太守恩龄，乃早年留京者。羣知其必中，故於场前，已有戚友向之称贺矣。

张文襄憾不状头张文襄少时，文章丰采，声誉藉甚，惟性落拓，耽麴蘖，醉後好为狂言险语，闻者却走，有时醉甚，则和衣而卧，笠屐之属往往发见於枕隅。某年，其族兄文达公之万以第一人及第，张大恚，慨然曰：「时不我待矣！」自此遂戒酒不饮，一改其旧日行迳，不数年，亦以第三人及第。然犹以不获作第一人，终逊文达一筹，至暮年恒引为憾事也。

徐郙会试未搜检徐颂阁协揆郙，以同治壬戌通籍。是科会试检查极严，凡携片纸只字者俱屏斥，搜检者及徐而倦，得不搜。

孝钦后拟作会试试帖孝钦后工试帖诗，每岁春闱，及殿廷考试，辄有拟作。同治乙丑科会试，诗题「芦笋生时柳絮飞」得「生」字，拟作云：「南浦篙三尺，东风笛一声。鸥波连夜雨，萍迹故乡情。」又同治癸酉科考差，诗题「江南江北青山多」得「山」字，拟作云：「雨後螺深浅，风前雁往还。舍连春水泛，峯杂夏云间。」

会试卷用几希字同治甲戌会试，某同考官荐一卷颇佳，三题「君仁莫不仁君义莫不义」，文有「人存所以以验几希也」句。总裁批云：「几希字生。」遂置之。闻者大笑。

王半唐会试诗出韵临桂王半唐给事，名鹏运。光绪庚辰应礼部试，诗题「静对琴书百虑清」得「清」字，乃末联用离尘二字叶韵。卷经同考廖谷似中丞寿丰呈荐，而堂批谓此卷拟中已三日矣。覆阅诗末出韵，摈之可惜。半唐雅擅倚声，夙揅宫律，四声阴阳，剖析精审，乃至作试帖诗而真庚混淆，讵非咄咄怪事耶？半唐尝曰：「进士者，器之贵重而华美者也。是有命焉，不可幸而致也。」半唐，一字幼霞。

己丑会试错认颜标光绪己丑会试，正总裁为李文正公鸿藻，欲取中天津辛元炳，误以许叶芬荒率之文为辛，置第一。辛文实充畅，竟抑置誊录，盖实错认颜标作鲁公也。

张季直会试见摈光绪己丑，潘文勤公祖荫亦典春试，亟欲得张謇卷。揭晓，竟无名，潘目同考官熙麟曰：「此必汝不识文，横加勒帛耳！」熙检荐卷簿则张卷已荐，为潘所自摈，以语潘，潘大沮丧。謇，字季直，通州人，後以一甲第一人及第，官翰林院修撰。

眉寿八进士光绪己丑会试之前，潘文勤公为乡人之入闱者，设送场宴。座客惟吴大澂非举子，中有江宁许鹤巢玉瑑者，文名籍甚，官中书，门徒甚众，以腹疾未到。席次，潘语客曰：「我新得一鼎，考其款识，乃鲁眉寿鼎也，今刊有图说。」语毕，徧赠座客。吴携归，置之案，王胜之太史同愈见而爱之，乞之去。及试期，潘充总裁，二场《诗经》题为「眉寿保鲁」，得图者咸撇去常解，以鼎诂题。榜发，中式八人，同宴者七，元和江建霞京卿标亦在其中。其一即王，得亚元，是日本未与宴也。许独以疾不赴宴，遂向隅，後屡试不第，以中书终。壬辰会试误认颜标光绪壬辰会试前，张謇、刘可毅等同谒翁相国同龢。既见，寒暄已，翁曰：「今日时势，宜统筹全局。」再三言之，张不省，刘默志焉。是春，翁主礼闱，首题为「君子矜而不争」两章，刘即以统筹全局字嵌入破题。翁得卷，狂喜，定为元，批词有「为国家得人庆」之语。及拆封，非张，刘之名系新易者，翁亦大沮。後询知刘原名毓麟，亦江南名士，始少慰，曰：「差强人意。」是科第二场，《诗经》艺为「昔我往矣，杨柳依依。今我来思，雨雪霏霏」四句。刘卷有句云：「策马三韩，雪花如掌。」张昔年曾从合肥吴武壮公长庆戍高丽，翁以为作是语者，季直无疑，不待搜寻，定为首选。及揭晓，又为刘，是亦错认颜标作鲁公也。

沈友卿甲午会试为房首汪柳门侍郎鸣銮所作帖括，曰《能自强斋制义》，声调圆熟。光绪初，顺天乡会闱墨，皆以声调为主，应举者辄取是编而揣摩之，无不入彀。然汪夙以博雅自负，见友人案头有藏此编者，辄毁裂之。甲午春，充会试总裁，搜罗才俊，题为「达巷党人曰」二句。有以大哉二字分作两大比，用《尚书》哉生魄之义，以哉为首者。有以麟凤鸿狗分作四大比者，鸿取观鸿之义，狗取累累然如丧家狗之义。有陕西举人某，以党人为秦人，破题有「莫谓秦无人者」句。

武进沈友卿太史同芳闱作沈博绝丽， 同考官某读之不甚解， 将弃之。 适常熟翁 山弓 夫太守斌孙在侧， 大惊赏， 因告李牧齌阁学盛铎曰：「某房有江苏卷， 必为君辛卯在江南所得之士。 某以其文辞古奥， 将弃之， 速为转圚， 无失也。 」李因请於某， 代为拟批， 荐於汪。 汪撃节称赏。 拔为房首，列第十二名。

以进士奖给日本人日本文学博士服部宇之吉尝为京师大学堂师范馆教习，光绪戊申十二月回国，学部曾为之奏请赏给文科进士，奉旨依议。举人瀛台覆试顺治丁酉，世祖命南北中式举人在瀛台覆试，题即为《瀛台赋》。是时每举人一名，命护军二员，持刀夹两旁，与试者咸栗栗危惧。常熟陈溯潢亦在列，其父贡生式尝作《燕都赋》，溯潢夙诵之，未忘也。至是点缀成篇，遂蒙钦定第一。

谢焕章覆试革举人云南举人谢焕章年逾六十，甫捷乡闱，入都会试。其覆试之文，理境深奥，阅卷者李某几不能句读，以为文理欠通，竟坐褫革。谢固滇中名宿，有及门八人，同上公车，咸愤不与试。羣起揭控，事闻於朝，特派大臣覆阅，谢得开复，作为本应罚停会试一科。而开复已後试期，应无庸再议，然谢之文名，由是盛传日下。

高宗临幸覆试场乾隆甲寅乡试之覆试日，钦命题为「山节藻梲」二句，「於季桓子」六句，诗题「窗明几净」得「行」字。日未午，监试官忽命众跪，则高宗出也。询有完卷者否？时无一完卷者，惟一人以完卷未誊真对。命取其稿呈览，御笔为改诗一韵，其人竟以此获首列。

会试、乡试、覆试题，例命解元誊写，其原题仍恭缴，乡试解元或不到，则旗魁代之，皆跪而书。正午，例赐松饼四枚奶茶一瓯以饷之。

俞荫甫覆试冠多士嘉、道以後，殿廷考试，尤重字体。道光庚戌，德清俞荫甫太史樾成进士，素不工小楷，覆试竟冠多士，盖由於曾文正公之赏识也。时文正方以少宗伯充阅卷官，得俞文，极赏之，且因其诗首句云「花落春仍在」，谓与小宋「将飞更作回风舞，已落犹存半面妆」无异，他日所至，未可量也。遂以第一进呈。後俞典学河南，以人言罢职。同治乙丑寓书文正，述及前事，且曰：「由今思之，蓬山乍到，风引仍回，洵符落花之谶矣。然穷途着述，已及百卷，傥有一字流传，或亦可云春在乎？」因自颜所居曰「春在堂」。

莫宝斋监试列前茅莫宝斋，名晋，仁和人，少入成均，法时帆祭酒式善最赏识之。每试必前茅。性和蔼，酷好宋儒书，尝注五子《近思录》，又默诵朱子《或问》不遗一字。成乾隆乙卯探花，数任江苏学政，所取皆寒畯士。

朝考殿试重楷法朝廷重视翰林，而取之之道以楷法，文之工拙弗计也。

新进士殿试用大卷，朝考用白摺，阅卷者偏重楷法，乃置文字而不问，一字之破体，一点之污损，皆足以失翰林，此之流毒，实道光时大学士曹振镛种之。振镛在枢府，宣宗以阅疏太烦为苦，振镛教以挑剔小过误字加之严谴，则臣庶震慑，封事自稀，可不劳而治。宣宗纳之。其後廷试亦专剔误字，不复衡文。桎梏天下之人才，纳诸无用之地，振镛之罪也。

朝殿卷文须齐脚乾、嘉以来，朝殿卷无齐脚之说，道光後，文不齐脚者概摈不录，於是齐脚成为惯例。咸丰庚申，张文襄公之洞廷对时，发挥时事，历引先朝圣训，皆三擡写，得一甲第三。其後有效之者，或误引圣训，或擡写错误，致失馆选，故不敢轻效也。

德宗阅朝考卷而叹德宗尝阅朝考卷，见其语多颂扬，意皆从同，乃掩卷而叹曰：「以此甄录人才，奚怪所学之非所用也。」

朝考避翠浪字孝钦后之咳名为翠妞儿三字，故馆阁中人应试，凡诗赋中翠字，均避不用，然惟久於京华者始知之，外省士子不及悉也。某年新进士朝考，题为「麦天晨气润」，一进士诗中用「翠浪」二字，阅卷者大骇，谓翠字已不可用，况更加以浪字。倘进呈，必大触圣怒。盖京中俗谚，以浪为妇女风骚之代名词也。同列以是卷诗文均佳，拟为周旋之，然终恐或遭不测，无人肯负责任，卷遂被斥。

禁殿试前进士颂联乾隆戊午，高宗谕曰：「向来新科进士於殿试之前，有呈送颂联之陋习，近来此风又觉渐炽。夫士子进身之始，即从事於请托奔竞，则将来服官，尚安望其有所树立，以备国家之用。而大臣等亦宜精白乃心，绝请托之私，为国家培正才。该部出示晓谕，严加禁止，倘有违旨仍蹈故辙者，经朕访闻，或科道官参奏，必将与受之人一体从重治罪。」寻以士子进身之始，即习为献谀之词，尤非导之以正。古人对策中无此体裁，殿试之期，上亲制策问，试题不拘旧式，以免诸生预先揣摩。诸生策内，不许用四六颂联。

进士殿试之胪唱进士及第，有胪唱，胪凡五唱，第一甲第一名某，第二名某，第三名某，二甲第一名某等，三甲第一名某等，其声凝劲以长。是日，榜眼探花送状元归第，探花送榜眼归第，探花自归第，无人送。然名曰归第，实归其本省之会馆，虽有私第，必先至会馆而後归也。其会馆中人，先已召集名伶演剧，张盛筵，待贺客，历科鼎甲之在京者毕至。

徐立斋殿试第一徐立斋相国元文胪传日，世祖召见乾清门，还启皇太后曰：「今岁得一佳状元。」赐冠带服物，视旧典有加。尝从幸南苑，赐乘御马，命学士折纳库为执鞚，馆师也，元文逊谢，乃改使侍衞。又尝晚对便′殿，夜分，赐馔毕，世祖问从者得无饥乎？亦命赐以食。

刘子壮殿试第一顺治己丑，世祖临轩策士，谕令廷对不用四六旧套，刘子壮对策称旨，亲定一甲一名，与榜眼熊伯龙齐名。子壮，黄冈人，字克猷，名满天下，楚北文章家推为巨擘。伯龙，汉阳人，字次侯，尤工古文，着有《谷贻堂文集》。

秦鉽殿试卷书法顺治乙未，会试榜发，世祖命取诸进士之原卷进御，览之称善者数四。及殿试卷进呈，阅至第三人卷，顾谓读卷官傅以渐曰：「卿知此卷为谁？」傅谢不知。世祖曰：「此会元秦鉽作也，朕於其书法知之。」及折卷，果然。世祖大悦，召见於南海子，赐袍服，比第一人。

殿试之地址国朝策试进士，赐及第出身，本沿明代旧制，谕令射策於天安门外。至顺治戊戌，世祖从礼部之请，乃改於太和殿丹墀。或为六言诗以纪之，中有句曰：「从此太和翔洽，举头益见天安。」

叶九来殿试被摈叶九来，名奕苞，为掌院学士訒庵从弟。殿试本拟二甲第四名，圣祖已呼召，宣付至四十人矣，忽顾杜立德、冯溥、叶方霭、项景襄、李天馥曰：「此外岂无龙虎漏珊瑚之网者乎？」於是冯以徐源、林咸清、王嗣槐对，杜以白梦鼐、施清、高向台对，而叶操吴音以奕苞对，曰：「渠，臣从弟也，臣若不举，彼必衔恨刺骨。」天颜不怿，悉罢去，而以邵吴远、严绳孙补之。

姜西溟殿试第三慈谿姜西溟，名宸英，以布衣荐入史馆。圣祖尝语近臣曰：「姜宸英古文为当今作者。」每榜发，辄遣问姜宸英举否。然年七十，始以第三人及第。

父子殿试对策河南鄢陵王鸣球，为顺治庚子解元。康熙甲辰成进士，至丁未，补应殿试，适其子曰温以是科捷南宫，於是父子同日对策大廷。

殿试进呈十卷殿试卷先拟十本进呈，恭候钦定名次，自康熙乙丑会试始。

殿试策清汉合璧国初，新庶常年少者多派习清书，盖期其兼综九能储承明制诰之选也。至殿试对策，则从无以清书入卷者。康熙戊辰科进士仁和凌绍雯少习清书，廷对日，用清、汉合璧体书写，读卷诸臣，靡可位置，乃以之殿二甲。

大臣子弟殿试皆三甲康熙庚辰，殿试榜将发，上谕内阁曰：「大臣子弟皆置三甲。」

何义门为不殿试之翰林阎潜邱，名若璩，初交何义门。何年二十四岁，日与议论时文。潜邱将明二百年名家制义，其中错解题误用事者悉标出之，装为一帙，凡百条，谓此乃代圣贤立说，岂有使别字用譌事者。义门击节叹赏，归而钞撰制义，为《行远集》，悉如潜邱之旨，义门曰：「如此，方见制义之难。」

自是，义门益工制义，然构思颇不迅捷，每应举，俱曳白。而数游京师，其科第皆出钦赐，後以安溪李文贞荐，得校书秘阁。又好指摘人诗文疵累，贵人多侧目，忽构蜚语。时圣祖在圆明园，诏下狱，复诏亲王勘问，锒铛周身，官吏拥挟，而亲王尚未出，乃锁义门於别室。义门出袖中《易经》朗诵之，已而鼾声如雷。官吏怪诘之曰：「尔此时尚能熟睡耶？」义门笑曰：「我自读书外，不知有他也。」亲王出问曰：「尔既为读书人，当谨守礼法，岂可妄肆雌黄？若是则处士横议也。」义门曰：「王大人差矣，孟子当衰周无道之世，故言处士横议。方今圣王在上，岂有此事？」亲王复命，圣祖复命检其寓中笔墨可有狂悖语，竟无有。所存邸钞，凡有上谕者，下注曰：「臣何焯恭阅。」又有辞友人馈金札稿。圣祖嘉其忠爱廉洁，钦赐翰林院庶吉士，使校书如故。

王敬铭殿试第一嘉定王丹思殿撰敬铭以康熙丁亥迎銮进诗画，称旨，入直畅春园，充武英殿纂修。书成，议叙不就。癸巳春秋乡闱， 「 是科春闱乡试秋闱会试。」 联捷成进士，殿试一甲第一名。胪唱毕，圣祖谓近臣曰：「王敬铭久直内廷，是朕亲教出来者，授修撰，赐宅一区。」己亥，侍直热河，上问而父年几何？以父母年皆七十对，御书《齐年堂》额赐之。

尹似村为殿试秀才尹似村为尹文端公第六子，祖父宰相，兄弟皆尚书侍郎，而似村自号殿试秀才，不就职，赋诗种竹以林泉终。殿试秀才者，以乾隆丁卯科试，诸生閙场，高宗恶之，亲自监试，似村独蒙钦取故也。

殿试阅卷之圈御史眭朝栋既以乾隆辛巳会试充同考官之前，请复回避卷被诛，军机大臣、司员咸为人所指摘。而乾隆庚辰，状元毕秋帆、榜眼诸桐屿，亦皆官军机中书。故都下蜚语，有「历科鼎甲皆为军机所占」之说。会试榜发，赵云崧又以军机中书得隽。适刘文正公统勳、刘文定公纶充阅卷大臣，赵虑以避嫌见摈也，乃更易书法，仿欧阳率更体缮之。文正、文定初不知，已列之高等，及将定进呈十卷，文定恐赵卷入一甲，又或启形迹之疑，且得祸，乃遍检诸卷，意必将赵卷置十名外，彼此俱无累矣。及检一卷，独九圈，当以第一进呈。九圈者，卷面另黏纸条，阅卷大臣各以圈点别优劣於其上。是岁阅卷者九人，九人皆圈者，惟此一卷。文定疑为赵卷，以示文正，文正笑曰：「赵云崧字迹，虽烧灰，亦可认，此必非也。」盖赵初入京时，曾客文正第，爱其公子文清公墉书法，每仿之。及直军机，赵以起草多不楷书，偶楷书，即仿文清体，而不知赵更擅率更体也。文定则谓遍检二百七卷，无赵书，则必变体矣。文正又覆阅，谓赵文素跅弛不羁，亦不能谨严如此，而文定终以为疑。将军兆惠时方奏凯归，高宗为隆其遇，特派入阅卷。兆自陈不习汉文，上谕以诸臣各有圈点为记，但圈多者即佳。至是，兆检得赵卷独九圈，余或八或五，遂以第一进呈。

王文端殿试第一韩城王文端公杰未遇时，在陕甘总督尹文端公、巡抚陈文恭公幕府，立品正直，尹、陈皆甚重之。乾隆辛巳，捷南宫，殿试卷列第三。是科因御史奏改先拆弥封，传集引见，高宗是日阅十卷，几二十刻，特拔文端卷置第一。《御制辛巳御殿传胪纪事》诗有云：「西人魁榜西平後，可识天心偃武时。」盖是时西域底平，开疆蒇绩，而文端适抡元，故特及之。

任子田殿试为二甲首泰州任子田，名大椿，记诵博洽，尤长於三礼注疏，六书训诂。乾隆己丑成二甲一名进士，浮沈郎署，晚年始授御史，未上而卒。自开国以来，二甲一名进士不入词馆者仅三人，子田实居其一。

刘凤诰殿试给烛少保刘凤诰为乾隆己酉探花，殿试日，天已昏，文尚未成，监试大臣欲逐之出，常宗伯青曰：「此生书法极秀劲，可给烛，使终篇。」榜发，擢高第，遂於常终身执弟子礼。性豪宕，少假馆蒋司马元益宅，蒋喜其俊雅，欲纳为壻。久之，使酒詈仆夫，蒋曰：「非大器也。」善遣之，洊至吏部侍郎。与修高宗实录，告成，加太子少保。尝督学浙江，以严酷驭士子，为言官所劾，谪戍黑龙江。适将军有贺表，命代撰，表至，仁宗谓近臣曰：「此刘凤诰笔也。其文愈佳於昔，可谓穷始工也。」未久，放归田里。

殿试进呈十二卷乾隆庚辰，秦文恭公蕙田等以殿试进呈前十本外，尚有佳卷，特旨许以十二本进。是科十四名以前并入翰林。 「 同治以来二甲二十名前均入翰林，几同成例。」 至乙卯恩科，大学士和珅读卷，以无佳卷，止取八本呈御览。殿试有两传胪嘉庆某科，一甲一名为潘世恩，二名为陈云。二甲一名为张春山，三甲一名为马秋水。时人为之语曰：「必正妙常双及第，春山秋水两传胪。」盖世谓二甲一名为金殿传胪，三甲一名为玉殿传胪也。

洪莹默写殿试策嘉庆己巳殿试後两月，给事中花杰诬劾戴文端公营私舞弊各款，并连状元洪莹，谓与戴衢亨交结情密，故援引为一甲一名。仁宗特派满洲军机章京传洪由福园门带至上书房，命二阿哥监看。令其默写试策，核与原卷相符，上称为真才实学，并以洪横被诋诬，赏纱二件，以示奖异。花所劾文端他事，经诸大臣会讯，均子虚，交部议罪。

殿试之臣对臣闻凡殿试策，起必曰臣对臣闻，止必曰臣谨对。某科，有富家子应乡会试，倩人捉刀，遂魁两榜。殿试日，策题既下，侍衞露刃立阶下，毛发森竖，不敢复萌故态。搜寻腹笥，一无所有，日晡犹未成一字，不得已，乃援笔书其上曰：「臣对臣闻，知之为知之，不知为不知，是知也。臣不知，臣不敢妄对，臣谨对。」

苏人殿试多鼎甲嘉庆以前，鼎甲之盛，莫盛於苏州府，而状元较榜眼、探花为尤多。以状元言之，顺治戊戌为常熟孙承恩，己亥为崑山徐元文；康熙丁未为吴县缪彤，癸丑为长洲韩菼，丙辰为长洲彭定求，己未为常熟归允肃，乙丑为长洲陆肯堂，甲辰为常熟汪绎，壬辰为长洲王世琛，乙未为崑山徐陶璋，戊戌为常熟汪应铨；雍正丁未为长洲彭启丰；乾隆丙戌为吴县张书勳，己丑为元和陈初哲，辛丑为长洲钱棨，庚戌为吴县石韫玉，癸丑为吴县潘世恩；嘉庆壬戌为元和吴廷琛，戊辰为吴县吴信中；道光壬辰为吴县吴锺骏。以榜眼言之，康熙丁丑为常熟严虞惇，乙未为吴县缪曰藻；嘉庆乙丑为长洲徐頲，辛未为吴县王毓吴。以探花言之，顺治乙未为长洲秦鉽，己亥为崑山叶方蔼；康熙庚戌为崑山徐乾学，癸丑为崑山徐秉义，丙辰为常熟翁叔元，壬戌为长洲彭宁求，壬辰为吴江徐葆光；乾隆乙卯为吴县潘世璜；嘉庆辛未为吴县吴廷珍。

陈继昌力疾应殿试桂林陈莲史方伯继昌殿试时，力疾对策，仅得完卷。阅卷大臣初拟第二，歙曹文正公振镛谓本朝百余年来，三元只一人，无以彰文明之化，改置首列，遂以三元及第。其座师刊「桂林一枝石」章赠之。

殿试不宜专重字体咸丰辛亥，御史王茂荫奏称「殿试朝考务重文义。嗣後请读卷阅卷大臣，不论字体工拙，专取学识过人之卷进呈钦定，批明刊发，使天下晓然於朝廷所重在文不在字」云云。礼部驳之。

崇文山殿试第一崇绮得殿撰，当殿试未唱名时，上亲揭试卷，见其名，以旧例，旗人不列鼎甲，然又难复改，因将鼎甲三名复入筒中，三入，皆崇也，因不改。崇，字文山，三等承恩公，蒙古人。

翁曾源殿试第一同治癸亥，状元翁曾源为常熟相国文端公心存长孙，皖抚文勤公同书子，以监生赐举人贡士。应廷试，胪唱遂第一。盖其时文勤方以剿寇失机论大辟，系请室，文端再起入阁，以子罪不测，居恒辄戚戚，故孝贞、孝钦两后特沛殊恩，以慰其心也。曾源擢第後，即称心疾归里，不复出，二十余年而卒。

或曰：曾源仪貌秀美，入翰林，未久，即有旨召见。入对，则孝钦后独坐便殿，谢恩毕，跽案侧，温旨问其学业及文端近状甚悉。忽曰：「李义山诗，有「身无彩凤双飞翼，心有灵犀一点通」句，予嫌其未惬，欲改为「灵犀一点有心通」，似胜原句。而上句苦难妥协，汝为予改之。」曾源战栗不知所对。久之，孝钦大笑，令内监引之出。归告文端，皇然失色，曾源亦大惧，即日佯狂移疾归。张文襄殿试对策南皮张文襄公之洞既捷春秋闱，应同治癸亥殿试。其对策，敷陈时事，不依常格。初，吴县吴清卿中丞大澂方以贡生应诏上书，言殿试对策或有谠论，阅卷者虑触忌讳，每匿不以闻，请申壅蔽之罚。至是，阅卷大臣见文襄卷，甚疑怪，然奇其才，不敢弃置。乃公拟第十进呈，孝钦后特拔置第三。

殿试卷作颜字光绪癸未之殿试也，读卷者有张佩纶、周家相。先是，周见阎文介公敬铭，询其子学何书？阎曰：「临颜帖，悬腕作小楷也。」及读卷日，有一卷字体诘曲，每溢格外，周诧曰：「此必阎乃竹也。」乃竹为文介之子，张遂力与李文正公鸿藻言之，得置第四。及拆卷，则为朱古微侍郎祖谋，而阎固未尝作颜字也。

举人中书之殿试历届会试，由举人内阁中书中　式者，殿试日，既领题，得携卷回直庐填写，书籍文具，先存直庐，不必临时携举，一便也。几案视席地为适，二便也。馔茗有厨役伺候，三便也。刮补托能手代劳，四便也。傍晚得随意列烛，五便也。惟地属中秘，外人未便阑入，刮补等事，必同僚交契者为之。即试策中条对排比，亦可相助为理，俾得专力精写，不至限於晷刻。有此种种便宜，故每科鼎甲，由中书中式者，往往得与其选。光绪中叶，某修撰书法能工而不能速。殿试日，已薄暮矣，犹有一行半未毕，目力不复辨。正惶急间，适监场某贝勒至，悦其字体婉美，竟旁立，然吸烟所燃之纸煤照之。屡尽，屡易其纸煤，且屡安慰之，谓：「姑徐徐，勿亟也。」迨竣事而纸煤亦罄矣。殿撰感恩知己，胪唱後，以座师礼谒之。

殿试卷有重字光绪庚寅科吴肃堂修撰鲁之殿试卷，其中重写一「而」字，惟适当翻页之处，一在前页末，一在後页首，阅卷者匆匆翻过，未及觉察，遂得大魁。迨下科琉璃厂懿文斋书肆将原卷张於壁间以示人，全幅了然，其误乃见。

盖向例，逢会试年，琉璃厂纸笔文具店必设法将上数科三鼎甲殿试卷横张於壁以示人，俾考试者知所效法。观者愈多，则生意愈盛，亦招徕之妙法。懿文斋、松竹斋，其尤着者也。

文道希殿试有笔误萍乡文道希学士廷式夙负盛名。光绪壬辰廷对，误书闾阎为闾面，经读卷大臣签出，而常熟翁叔平相国同龢则言闾面二字，确有来历。或犹与之争曰：「殆笔误耳！」翁曰：「曩吾尝以闾面对檐牙，讵误耶？」文竟以第二人及第。

殿试各卷名次阅卷大臣，以奉旨派充时名次先後为序，位在甲者所取第一卷为第一，位在乙者，所取第一卷为第二。如大臣八人，则位庚辛者，所取第一为七为八也，甲所取第二，宜为第九，不可紊也。间有破例者，如翁同龢、徐树铭同充阅卷，翁甲而徐乙，徐为翁之师，翁以元卷让徐。潘祖荫以门地才学凌驾同列，亦间有占前者。

光绪己丑，阅卷大臣为李鸿藻、翁同龢。翁得费念慈卷，欲以状元畀之。商诸李，李已得张孝谦卷，坚持不可易，翁争不已。乃两置之，改为张建勳、李盛铎是也。进呈後多照原拟，亦间有更动者，如乙未之萧荣爵拟状元，骆成骧拟传胪。进呈後，德宗见骆卷起语：「臣闻殷忧所以启圣，多难所以兴邦。」时方新败於日本，德宗大感动，乃以骆魁天下，改萧为第四。

俞陛云殿试第三俞荫甫太史之孙陛云，光绪戊戌科以第三人入选。闻报，大喜，撰一联榜其室，句云：「叹老夫毕世居稽，藏书数万卷，读书数千卷，着书数百卷；喜小孙连番儌幸，院试第一人，省试第二人，廷试第三人。」陛云，字阶青。

翰林散馆考试翰林院庶吉士散馆考试，留馆者不斤斤於名次之高下。名单进呈，候皇上朱笔圈出，有高列而不留馆者，有以枢臣之力以二等获留者。三鼎甲先授职，不俟三年散馆，即得为学政主考。故得科名者，以鼎甲为最荣。何焯以下等留馆长洲何义门学士焯博极羣书，长於考订，其手校书籍，後人不惜重金购之。康熙朝，以李文贞公光地荐，特赐举人进士，授编修。及散馆，竟　列下等，应改官，奉旨着留馆，再教习三年。

梁启心恩免散馆乾隆己未，仁和梁蔎林庶常启心侍养家居，特旨免其散馆，授职编修。蔎林为文正公诗正之兄。

钱文敏散馆曳白钱文敏公维城，乾隆乙丑状元，选为清书翰林。性敏，以清书易学，不甚措意，至散馆曳白。高宗大怒曰：「钱维城以国语为不足学耶？乃敢抗违定制。」将置於法。傅文忠公代请曰：「钱某汉文优长，尚可宽贷。」上召至阶下，立命题考之。乃倚础石挥毫，未踰刻，已就。上异其才，命供奉南书房，洊擢至户部侍郎，宠眷甚笃。阎文介散馆列乙等道光丁未庶常散馆，赋题为「拟庾子山春赋」，既限官韵，又令能记原赋者步原韵。阎文介公敬铭志在必得一等，因用原韵，而後半竟不能全记，韵脚遂大乱，考入乙等，以部属用。阎侘傺特甚，後虽入相，犹以此为憾也。

圣祖试年羹尧年羹尧少官都下，好冶游，而博闻强记，文誉甚彰。一日试翰林，题为「西南垦荒防边事」，年备言地理险要，圣祖大悦。未几，遂以阁学擢巡抚。然少年得志，意气颇盛，或规之，乃折节谈宋明理学书，倾心阳明，尤慕陆宣公之为人，为人书字，多录陆之奏议。考选南书房翰林咸丰庚申五月，考选南书房翰林，诗题为「拟鲍明远数诗」。诗载《文选》中，所谓「一身出关西，二年从车驾」者也。而与试诸人竟无人能记全诗者，虽顺德李芍农侍郎文田，亦不能忆之。

纪文达应翰林馆课乾隆某年，翰林馆课题「痀瘻丈人承蜩赋」，以「用志不纷乃凝於神」为韵。时献县纪文达公昀方入词垣，课作押乃字，官韵云：「沈几观变，耸肩第觉其成山。定息凝神，拄杖休嘲其似乃。」 「 唐无名氏嘲伛偻人诗：「拄杖欲似乃，插笏还肖及。」」

翰林大考始於雍正雍正癸丑四月上谕：「嗣後庶吉士等虽经授职，或数年以後，或十年，朕再加考验，若依然精熟，必从优录用，以示鼓励。其或遗忘错误，亦必加以处分。」是为翰林大考之始。

大考之升降故事，大考翰詹，惟一等及二等前数名得迁擢，稍後或被文绮之赐，中赞以上列三等末，率改官降黜，编检夺俸，至四等，则无不降斥矣。乾隆戊辰大考，诸城窦总宪光鼐时官编修，名列四等，高宗夙知窦，特迁为右中允。

汪廷璵以大考授讲学乾隆壬申，御试翰詹诸臣於正大光明殿，以「纳凉赋」为题，作者多规橅《上林》、《子虚》，铺陈宫殿苑囿。汪侍郎廷璵时为编修，独以宵旰忧勤民事立言，特擢一等一名，超授侍讲学士。嗣充日讲起居注官，又充会试同考官，又充武会试副总裁官。

大考之黜陟故事，词臣以大考休官，如外吏之干六法，无仍还原秩者。德州宋蒙泉廉访弼以编修充《续文献通考》纂修官，同事十数人，皆後进，徵文献者咸以宋为归。乾隆癸未御试正大光明殿，引见，有旨令以原官休致。当时诸总裁合词奏宋弼学问笃实，着述精勤，请留之书局，由是供职如故。後以赞善分巡巩秦阶道，擢甘肃按察使。

法式善大考两降时帆祭酒法式善雄文邃学，列清班者二十载，而未一与文衡。两应大考，俱佐迁，则以书法甚古拙故也。盖乾隆朝已重字不重文矣。

阮文达大考第一阮文达公以乾隆辛亥大考第一，由编修擢詹事府少詹事。是年大考，题为「拟张衡天象赋」、「拟刘向封陈汤甘延寿疏」，并陈今日同不同，赋得眼镜诗。阅卷大臣极赏拟赋博雅，而不识赋中峜字音义， 「 峜音计，《管子&#8231；轻重戊篇》：「虙戏造六峜，行以迎阴阳。」」 竟置三等。旋检字典，始置一等二名。奉谕：「第二名阮元比第一名好，疏更好，是能作古文者。」亲改为一等一名。文达尝自谓所以得改第一者，实因疏中所陈今日三不同，最合圣意也。

周兴岱大考四等侍郎周兴岱官翰林院编修时，大考列四等。

周兴岱规避大考周兴岱以典试江西获咎，部议夺职，特旨用为翰林院侍读学士。次年为嘉庆癸亥大考，届期，兴岱以频岁有疾，恳请休致。上谕斥其不早陈奏，有心取巧，勒令休致。寻复赏编修，因其父煌曾充上书房总师傅，而兴岱亦儤直南斋有年也。

陈传经大考三等海宁陈传经文章名海内，官翰林院编修时，仁宗尝问董文公诰曰：「东南世家子弟，在朝列有文学者，朕欲拔一人用之。」文恭即以陈名对，且备举其行谊。会大考翰詹，仁宗阅其卷，谕文恭曰：「陈传经写作俱佳，已置一等第一矣。」文恭告陈，私为庆幸。比榜出，名在三等，大惑不解。越数日，仁宗又谕文恭曰：「曩本置陈传经第一，不知何时将其卷夹入三等中。」惋惜久之。

奎照奎耀同应大考嘉庆戊寅大考之次日，仁宗召英相国和谕曰：「汝子奎照、奎耀试作，耀当在二等，照次之。今日阅卷，未尝宣露一字，俟拆封後，看若何？」既而耀居二等，照列三等，仍为满洲第二名。越日，圣驾诣东岳庙，小黄门传谕云：「文章自有定评，日昨所断竟不爽。」

大考第一之赋道光朝，大考翰詹，以「远佞赋」为题，押厥字韵。有一卷曰：「譬彼欲求至宝，譁嚣何取於沽诸。将植嘉禾，丰草必先於茀厥。」词婉而讽，能近取譬，获首选。曾文正大考二等都人尝有翰林大考之口号，其句曰：「金顶朝珠挂紫貂，羣仙终日任逍遥。忽传大考魂皆落，告退神仙也不饶。」亦可见其难矣。某届，总其事者许乃溥，一老翰林乞关照，谓只求无过，不求有功。许告以完卷後，微洒墨水数点，庶易辨认，欣然去。曾文正公时为检讨，完卷後，因加笔帽，墨水激出，少有沾濡，许得之，以为老翰林也，列二等末。事竣，齎呈御览，宣宗详加披阅。至二等，以手翻腾，得曾卷，未过目，侍臣以他事请，上匆匆发出，则曾卷已居二等首，遂得遽升侍讲。文宗命大考题咸丰癸丑，粤寇据金陵，东南行省悉陷，文宗忧甚。己未冬，郊宿於斋宫，夜分，恸哭不止，侍臣咸为之凄然泣下。是年，大考翰詹，至以「宣室前席」发题，盖亦忧心焦思，伤於祸乱也。

万文敏大考第一咸丰己未，大考之诗题为「半窗残月梦莺嗁」，万文敏公青藜时官编修，有句云：「九重开曙色，万户动春声。」拔置第一。盖题近衰飒，而句有兴会也。

文道希大考第一光绪某年，大考翰詹，赋题为「水火金木土谷」。文道希学士廷式卷，阅卷大臣进呈时原列第三，德宗拔置第一。及召见，亲谕之曰：「汝卷乃朕所特取，汝知之否？」文顿首谢。旋超擢翰林院侍读学士。

庶常大课不识诗题阮文达尝教习庶吉士，大课诗题为「天下太平」，皆不知出处。纳卷後，方悟是《礼记》孔子答子张问政：「君子力此二者，以南面而立，夫是以天下太平也。」

汪某试翰林得罪汪某，休宁人，乾隆丁丑散馆，授编修。癸未五月，试翰林，搜出夹带，加等治罪，劄发顺天府，定驿充徒。先是试博学宏词，查出代作诗者，犹从宽典也。

考差乡、会试之考官，须先考差。考後，必开名单，进呈御览，候上加朱笔，被圈者始得差，然非行赇，亦不可恃。因太监持单入时，单中虽列本人之名，若别无贿赂，则名上辄有告假扣资等字样，必不得圈。盖太监以小纸书此等字样置手指中，临进时贴之，无人觉察也。

考差向用《四书》文二篇，试帖诗一首。嘉庆己卯，裁《四书》文一篇，改用经文一篇。考差者在子、午、卯、酉四年之四月。三品以下之翰詹，皆得与试，记名者得放差。差者，学差为各省学政，试差为各省正副主考，同考差为顺天乡试、会试之同考官也。

进士不得考差光绪末，设进士馆，使鼎甲以下皆肄业其中。进士皆大怫，诸翰林以不得即散馆考试差为大戚，大怨张文达公百熙，时张方为管学大臣也。

寿耆考差诗寿耆曾考试差，其试帖题曰「华月照方池」。文芸阁与之同座，见其一句曰：「卿士职何司？」文百思不得。寿曰：「我用《洪范》卿士惟月典，君荒经已久，宜不知出处。」文唯唯而已。寿，字子年，宗室也。後官至侍郎。

刘可毅考差被斥武进刘葆真，名可毅。光绪朝，官翰林院编修。某年考差，其起讲起句为「且自不得已而後有君臣」。阅卷大臣张文达公之万见之大怒，谓其灭绝人伦，即欲上疏劾之，经某大臣为之解释，始免。然卒不获放差，後死於庚子拳乱。秦留仙应制咏鹤秦留仙年十九，官庶常。世祖召试咏鹤诗，有「高鸣常向月，善舞不迎人」之句。指示阁臣曰：「此人必有品。」因置第一。

王文简应制赋诗王文简公士祯诗名重一时，其初浮沉郎署，适张文端公英值南书房，为之延誉。圣祖素闻其名，因召入内，出题面试。文简诗思本蹇涩，且以乍覩天颜，战栗不能成一字。文端代作诗草，撮为墨丸，置案侧，始得完卷。上笑阅之，曰：「人言王某诗为丰神妙悟，何以整洁殊似卿笔？」文端谢曰：「王某诗人之笔，定当胜臣多许。」上因命改官词林，由是得跻高位。乃感文端终其身，尝告人曰：「是日微张某，余几作曳白人矣。」

翰林番上应制康熙甲戌夏五月，召翰林诸臣番上应制，凡十九次，计诗题十八，论题一，赋题一。五月初九日，少詹事李录予朱阜，侍讲学士顾祖荣、李恺入直，拟「夏日内庭应制」七律。初十日，侍读学士徐家炎，侍讲学士张廷瓒、史夔、曹监伦入直，拟赋得「西园翰墨林应制」五律。十一日，左庶子陈伦，右庶子孙岳颁，侍读张榕瑞、王思轼入直，拟赋得「膏雨润公田应制」五律。十二日，侍读陆肯堂，侍讲佘志贞、彭定求，左谕德沈涵入直，拟赋得「紫禁朱樱出上阑应制」七律，韵限五微。十三日，洗马邱象随，左中允王思沛，左赞善沈朝初、陆葇入直，拟「咏金莲花应制」五律，韵限八齐。十四日，右中允杨大鹤、彭宁求，右赞善魏希徵，司业彭会淇入直，拟赋得「崇文聊驻辇应制」五古，限辇字。十五日，检讨胡作海，编修仇兆鳌、徐元正、汪灏入直，拟赋得「衣露净琴张应制」五律，韵限五微。十六日，编修陈迁鹤，修撰沈廷文、陈元龙，检讨王之枢入直。拟「恭读御制览贞观政要诗应制」五律，韵限二萧。十七日，编修袁佑、王化鹤，检讨潘应宾、方韩入直，拟「恭读御制时巡近郊悯农事有作应制」五律，韵限八齐。十八日，编修张豫章、郑崑瑛，检讨刘涵，编修张希良入直，拟「恭读御制懋勤殿读尚书至无逸篇有作应制」五律，韵限五微。十九日，编修沈辰垣、李孚青、宋敏求、宋大业、沈三曾，检讨刘坤、鲁瑗、宋如辰入直，拟「恭读御制观浑天仪器诗应制」五律，韵限九佳。二十六日，编修吴世焘、汤右曾、郝士钧、淩绍雯、刘灏、张复，检讨宋朝楠、彭世搏、叶渟入直，拟「圣驾夏日阅视河堤应制」五律，韵限六鱼。二十七日，修撰戴有祺，编修吴昺，检讨万光宗、孙勷入直，拟「恭读御制宫门听政示各部诸臣诗应制」七律，韵限十灰。二十八日，编修许贺来，检讨梅之珩、张明先、李朝鼎入直，拟「恭读御制咏史诗应制」七律，韵限十灰。二十九日，检讨邓咸齐、郑际泰、窦克勤、徐日暄入直，拟「浑天仪应制」七律，韵限十蒸。闰五月初一日，编修杨中讷、姚宏绪、潘从律、张瑗、王奕清入直，拟赋得「虚心高节雪霜中应制」七律，韵限十二文。初二日，编修胡润、戴瑗，检讨冉觐祖、杨名时、王传入直，拟「读朱子文集应制」五律，韵限十四寒。初三日，检讨王者臣、张曾庆、刘琰、李象元、文志鲸入直，拟赋得「驻辇华林侧应制」五律，韵限十三覃。初四日，召集西苑，考试学士王掞、李柟、顾藻及翰林诸臣，拟「理学真伪论」、「丰泽园赋」。

李中简应制诗得体李学士中简值上书房最久，诸皇子皆服其品学。乾隆乙酉秋，高宗偶以「鸠唤雨」命题，试内庭诸翰林。学士诗先成，中一联云：「愆阳犹可挽，拙性本无他。」即小喻大，时皆称其得体。特科特科二字，乡、会优拔之外，皆可称之。博学宏儒也，诏举经学也，巡幸召试也，经明行修也，孝廉方正也，经济特科也，皆是也。然亦有以专属之博学宏儒者。

各项特科之得人特科得人最盛，康熙戊午举博学宏儒，得彭少宰、孙遹等五十人。乾隆丙辰再试宏博，得刘文定公纶等十九人。乾隆己巳诏举经学，得吴司业鼎等四人。又康熙朝六巡江浙，召试诸生，得吴文恪士玉等七十三人。乾隆六巡江浙，得王司寇昶等八十五人；三巡山东，得初尚书彭龄等十七人；四巡天津，得姚文僖、文田等十六人；巡幸五台，得龙殿撰汝言等九人。他若蓝太守鼎元，雍正初以特荐召试；严方伯如熤，嘉庆初以孝廉方正召试：并称旨，授知县，皆为名臣。而乾隆壬申，桐城黄太守良栋以国子监生肄业期满奏留，亦奉特旨亲试，立授赤城令，尤为奇遇，後亦以循吏称。预各项特科之难康熙己未以宏博科入词苑者，江南二十六人，浙江十三人，顺天直隶六人，江西二人，山东、河南、陕西各一人。乾隆丙辰再举是科，浙江七人，江南六人，山东、江西各一人。丁巳补试，江南、浙江、福建、云南各一人。辛未保举经学授官者，江南三人，山西一人。前後三举特科，湖南、湖北、广东、广西、四川、贵州、甘肃及蒙古，皆无一人受殊恩者。

大科词科博学宏儒科为特科之一，亦有称之为大科或词科者。

圣祖诏开博学宏儒科康熙己未正月，诏开博学宏儒科，谕曰：「自古一代之兴，必有博学宏儒，振起文运，阐发经史，润色词章，以备顾问着作之选。朕万几时暇，游心文翰，思得博洽之士，用资典学。我朝定鼎以来，崇儒重道，培养人材，四海之广，岂无奇才硕彦，学问渊通，文藻瑰丽，可以追踪前哲者？凡有学行兼优文词卓越之人，无论已未出仕，着在京三品以上及科道官员，在外督抚布按，各举所知，朕将亲试录用。其余内外各官，果有真知灼见，在内开送吏部，在外开报於该督抚，代为题荐，务令虚公延访，期得真才，以副朕求贤右文之意。」

圣祖优礼宏博举子圣祖厌薄八股，曾谕内三院九卿於康熙甲辰丁未两科，改换策论，着以经济时务取士。而廷臣狃於故习，皆言古学不可猝办，仍暂用八股以俟徐复，因特开宏博科，振厉其事。三月初一日平明，齐集太和门，以鱼贯入，诣太和殿前，鸿胪唱行九叩头礼毕。是日，上御殿祭堂子回，命诸荐举人员赴东体仁阁下，太宰掌院学士捧题出，用黄纸十张，写题二道，置黄帏桌上，跪领题讫，用矮桌列墀下，使坐地作文，题为「璇玑玉衡赋」，「以天下为一家诗」。及巳刻，太宰掌院学士复宣旨云：「汝等俱系荐举人员，有才学，原不必考试。但是考试愈显才学，所以皇上十分敬重，特赐宴，为会试、殿试、馆试、状元、庶吉士所无，汝等须知皇上德意。」宣讫，命起，赴体仁阁，设高桌五十张，每张设四高椅，光禄寺设馔十二色，皆大碗高攒，相传给直四百金。先赐茶二通，时果四色，後用馒首卷子红绫饼粉汤各二套，白米饭各一大盂，又赐茶讫，复就试。时陪宴者太宰掌院学士各满、汉二员，皆南北向坐，谓之主席，以宾席皆东西向也，余官提调皆不与焉。其夕，晚出者十余人，皆给烛竣事，然後弥封，诸试卷作四封，当夜呈进。此次无论已仕未仕，一体保荐。其应举者，除京城现任官员外，官人布衣，各给月俸银三两，米三斗，旋取列一等彭孙遹等二十名，二等李来泰等三十名，悉令分修《明史》。中有以布衣超授清秩者，而应举至京者，凡一百八十六人，江浙为最多。以疆吏敦促上道，至有垂老患病不能舆马，舁以篮筥，驰赴国门者。施愚山久於仕宦，应徵而至，坐卧惟一羊裘。既抵京，且称贷以营寒具。其他贫士，或就食畿辅，或寄宿僧庐，北地苦寒，狼狈万状。

是科取中者五十人，俱授翰林院官。侍讲一：邵远平，侍读四：汤斌、李来泰、施闰章、吴元龙，编修十八：彭孙遹、张烈、汪霦、乔莱、王顼龄、陆棻、钱中谐、袁佑、汪琬、沈珩、米汉雯、黄与坚、李铠、沈筠、周庆曾、方象瑛、钱金甫、曹禾，检讨二十七：倪灿、李因笃、秦松龄、周清源、陈维崧、徐嘉炎、冯勖、汪楫、朱彝尊、邱象随、潘耒、徐釚、尤侗、范必英、崔如岳、张鸿烈、李澄中、庞垲、毛奇龄、吴任臣、陈鸿绩、曹宜溥、毛升芳、黎骞、高咏、龙燮、严绳孙。或谓是时臣民尚有不忘明代者，圣祖特开制科，冀以嘉惠士林，消弭反侧，徵以「以天下为一家」之诗题，其或然欤。康熙朝试宏博之宽康熙特科读卷诸臣，依前代制科分等第，进士科分甲乙例，判作四等。拆卷日，圣祖问有不完卷者，何以列在中卷，盖严绳孙仅作一诗也。众对曰：「以其文词可取也。」上又问上二卷内有「验於天者不必验於人」语，无碍否，盖彭孙遹卷也。众对曰：「虽语滞，意圆无碍。」又问赋首有「或问於予曰中有唯唯否否」语，岂以或指朕予自指耶？盖汪琬卷也。众对曰：「赋体本有子虚亡是之称，大抵皆寓言，似不必有所指也。」又问诗中有云「杏花红似火，菖叶小於钗」，菖叶安得似钗？盖朱彝尊卷也。众对曰：「此句不甚佳。」上曰：「斯人固老名士，姑略之。」上曰：「诗赋韵亦学问中要事，赋韵且不论，即诗韵，在取中卷者亦多出入。有以冬韵出宫韵者， 「 潘耒卷。」 有以东韵出逢浓字者， 「 李来泰卷。」 有以支韵之旗误作微韵之旗者， 「 施闰章卷。」 此何说也？众曰：「此缘功令久废，诗赋非家弦户诵，所以有此，然亦大醇之一疵也，今但取其大焉者耳。」上是之。

圣祖於召试宏博之次日，方幸霸州，携诸卷亲览。翼日，下三相国公阅。圣祖忽问；「娲皇补天事信乎？」盖毛西河检讨卷中有此语也。益都冯文毅公溥奏《淮南子》有之，上曰：「徒记事邪？则《楚辞》、《列子》早及之，何止《淮南》？第未知传信何如耳。」文毅曰：「赋主铺张，古籍宜可用。」於是西河列上卷，此可见当时试例之宽。

彭羡门为康熙制科第一彭孙遹为康熙己未宏博第一人，才富学赡，王阮亭、朱竹垞皆自叹不如。其《延露词》三卷，清绮缠绵，多神妙语。然当时有黠者，摘其书中秽词，谓：「如此淫狎，何以独冠多士，况宏博乃逸世大典，不将遗笑後世乎？」有司乃以其词进呈乙览，圣祖大怒，欲劈其书板，降其名次，後以某转圜，乃寝。彭，字羡门，海盐人。

康熙制科有佳山堂六子康熙己未开制科，四方之士，率为二三耆臣礼罗而延致之。其客冯文毅公邸第者，世称为九等上上之选，呼曰佳山堂六子。其实亦不尽然。六子为钱塘吴农祥、王嗣槐，海宁徐林鸿，仁和吴任臣，萧山毛奇龄，宜兴陈维崧也。时文毅奉派读卷，卷不弥封，人谓六子者且并录及。命下，奇龄、维崧入史馆，而四子皆见遗，惟嗣槐因年老赏内阁中书，人乃叹文毅之无私也。

杜傅得制科美授康熙宏博科之年老试不入格者，吏部为裁量注官。惟容城杜越、太原傅山，圣祖命赏内阁中书，时人叹为美授。

魏文毅羡康熙制科康熙宏博，与荐者一百八十六人。时柏乡魏文毅公裔介罢相家居，恒谓人曰：「吾不羡东阁辅臣，而羡公车徵士。」柏乡县令闻之，称於直督，以疏荐为请。直督曰：「焉有元老而赴制科者乎？」

姜西溟不获举制科康熙制科，崑山叶訒庵侍郎方霭与长洲韩文懿公菼相约连名上疏，以姜西溟太史宸英荐，叶适以宣召入禁中，浃月既出，则无及矣。王文简公叹曰：「其命也夫。」或曰：以厄於高江村詹事士奇，不获举。乾隆制科给银两雍正癸丑四月，世宗诏举博学宏儒。寻崩，至乾隆丙辰，高宗举行之。二月，奉上谕；「内外臣工所举博学宏词，闻已有一百余人，只因到京未齐，不便即行考试。其赴京先至者，未免旅食艰难，着从三月为始，每人月给银四两，资其膏火。在户部按名给发，考试後停止，若有现任在京食俸者，即不必支给。并行文外省，令未到之人，俱於九月以前到京。若该省无续举之人，亦即报部知之，免致久待。」

高宗优礼宏博举子乾隆丙辰九月，试制科，高宗命分为二场考试，盖慎重将事之意也。二十六日为首场，试以经史二策。二十八日为次场，试以赋、排律、论三种。赋题为「五六天地之中合」，七言排律十二韵，题为「山鸡舞镜」得「山」字，论题为「黄钟为万事根本」。皆试於保和殿，并准给烛，取列之人，十月引见，授职有差，并赐《日知荟说》各一帙。丁巳七月十一日，续到补试者二十六人，亦分二场。首场亦经史二策，次场亦赋、排律、论三种，赋题为「指佞草」，七言排律为「良玉比君子」得「来」字，论题为「复见天心」，旋取列四人。

是科也，明诏既下，起讫凡四年，合内外所举，除重荐者六人外，尚有二百六十七人，亦以江浙为最多。而满洲有五，汉军有二，为康熙朝所无。是科两次所取共十九人，亦俱授翰林院官。编修五：刘纶、潘安礼、诸锦、于振、杭世骏；检讨五：陈兆仑、刘藻、夏之蓉、周长发、程恂；庶吉士五：杨度汪、沈廷芳、汪士鍠、陈士璠、齐召南。次年补试者，检讨二：万松龄、张汉；庶吉士二：朱荃、洪世泽。

祖孙同应制科乾隆制科之徵，有祖父以康熙己未宏博起家而其孙应荐辟者三人。朱竹垞之孙曰稻华，王文恭之孙曰祖庚，施愚山之孙曰念曾。

乾隆制科试五题乾隆制科试题之例，吏部议覆御史吴元安奏言：「荐举博学宏词，原期得湛深经术敦崇实学之儒，始足副淹雅之称，膺着作之选。盖诗赋虽取兼长，而经史尤为根柢，若徒骈缀俪偶，推敲声律，纵有文藻可观，终觉名实未称。应如该御史所请考试博学宏词，定为两场：首场试以经解一篇，史论一篇；二场照例试以诗、赋、论三题。皆许自辰至酉，夜则准其继烛以尽其长。」疏上，如议行。

陈兆仑三次通籍乾隆制科，有以进士举宏博者，两次通籍，已为奇遇。钱塘陈太仆兆仑释褐，用福建知县，嗣保奏宏博，入都候试，适内阁中书阙员，试士东阁。新例，凡徵士中科甲出身者，亦得与试，太仆蒙钦取一等一名，授内阁撰文中书，旋入军机处行走。明年，复入宏博之选，改官翰林，是三次通籍也。

刘海峯制科不第桐城刘海峯副贡大櫆，尝应乾隆丙辰博学宏词科。鄂文端公尔泰拟以为首选，张文和公廷玉恶其才，曰：「此吾乡之浮荡者。」因易武进刘文定公纶，海峯遂落拓终身，居京邸。其弟馆於明珠家，海峯素恶权贵，乃避居朱都统沦瀚宅，破壁颓垣，泊如也。

刘文定为乾隆制科首选刘文定以受知於尹文端公继善，首荐博学宏词。张文和喜其文颖锐，读其诗至「可能相对语关关」句，曰：「真奇才也。」擢第一，位至宰相。乾隆以前汉阁臣不以进士进者，惟文定一人。

胡天游试制科不第乾隆制科，礼部尚书任兰枝以胡天游荐，首相鄂文端公尔泰欲见之，不可，强聘焉。胡痘瘢着其颊，目眴转双鬬，长不胜外府之裘。入，雅跽相对，问两戒形势、九乾躔度、八十一家文墨，口汩汩如倾海，鄂大惊，扬於朝曰：「必用胡某，以荣馆阁。」未几，试殿上。诸人捧黄纸，加墨，而胡鼻鼽嚏不止，血涔涔下，污其卷几满。厉樊榭试制科不第乾隆制科，浙闽总督程元章尝荐钱塘厉樊榭孝廉鹗应博学宏词科。试日，误写论在诗前，遂报罢，而年亦老矣。

汪後来以武人被荐制科乾隆丙辰制科，有以武人被荐者，为番禺汪鹿冈千戎後来。托病不出，时年逾六十矣。初，清远龙门有草寇，鹿冈尝於黑夜领步卒抵寇穴，焚烧九十九冈诸砦，悉平之，旋以母老归养。其诗学韩、孟，画兼子久仲珪之长，尝有句云：「夜半诗成携藁入，营门惊道羽书来。」

高宗诏举经明行修乾隆辛未，高宗诏举经明行修之士。

圣祖南巡召对赋诗康熙己卯春，圣祖南巡，由浙回苏。长洲举人吴廷桢驾小舟，迎谒水次，召对赋诗，称上意，大喜，於是询知其为丙子顺天举人以冒籍黜者也。诏复之，复询「才如尔者更有谁」？廷桢举其友张大受顾嗣立以对。明日回舻，上皆召见，撤尚方猊糖以赐，命两近臣送之归。高宗东巡召试秦小岘侍郎瀛博学工古文，而书法素非所长。始以举人家居，闻高宗东巡泰山，特赴召试之典。过清江浦，偶於市中见钞白破书一本，皆记零星典故，以五钱得之。归而略一披阅，有一条曰：「东方三大者，谓泰山也，东海也，孔林也。」及试，题为「东方三大赋」，首段浑冒三项，以下分点三段。大臣拟取十余卷，上阅之，无当意者，因问大臣曰：「通场试卷竟无一知题义者乎？」大臣对曰：「有一卷分点三大，以书法太劣，摈之。」上曰：「顾其学如何耳，何以书法为哉？」命亟以进，览之称善，御笔加圈点，拔置第一，遂授中书舍人，入值军机处。不数年，授杭嘉湖分巡道，数迁而为总督仓场侍郎。

世宗诏举孝廉方正雍正癸卯，诏举孝廉方正。先是，康熙壬寅，诏各直省每府州县衞各举孝廉方正，暂赐六品顶戴以备召用。至是，奉旨：「国家敦励风俗，首重贤良。前所颁恩诏，内有举孝廉方正一条，距今数月，未有疏闻。岂通都大邑之中，海澨山陬之远，遂无潜修砥操，克称俊乂，可应诏旨者欤？诚恐有司怠於采访，虽有端方之品，无由上达，殊负朕殷殷延揽之至意。着各直省督抚速遵前诏，确访举奏。」

德宗诏开经济特科光绪戊戌，德宗诏开经济特科。先是，贵州学政严修请设专科，德宗特命总理衙门会同礼部妥议具奏。寻奏：「臣等查该编修原奏所陈各节，公同商议，拟略宗宋臣司马光十科、朱子七科之例，以六事合为一科。一曰内政，凡考求方舆险要、郡国利病、民情风俗诸学者隶之。二曰外交，凡考求各国政治条约、公法律例章程诸学者隶之。三曰理财，凡考求税则、矿产、农工商务诸学者隶之。四曰经武，凡考求行军布阵、驾驶测量诸学者隶之。五曰格物，凡考求中西算术、声、光、化、电诸学者隶之。六曰考工，凡考求名物象数、制造工程诸学者隶之。其保送，应请如该编修所奏。饬下京官三品以上外官督抚学政，各举所知，毋限疆域，无论人数，悉填姓名籍贯已仕未仕，并其人何所专长，咨送总理衙门，定期考试。由臣衙门会同礼部奏请试期，钦命题目，简派阅卷大臣，在保和殿试以策论，差次优劣，分别去留。录取者再请殿廷覆试一场，另请简派阅卷大臣详定等第，以昭郑重。试後，由臣衙门会同礼部带领引见，应如何量材擢用，或悉照宏博成案，略与变通鼓舞，出自圣裁，非臣等所敢擅拟，应临时由军机大臣请旨办理。此为特科，或十年一举，或二十年一举，统俟特旨，不为常例。」此特科议办之大略也。岁举，则每届乡试年分，由各省学政调取新增算学、艺学各书院学堂高等生监，录送乡试。初场试专门题，次场试时务题，三场仍试《四书》文。中式者名曰「经济科举人」，与文闱举人同场覆试，会试中试经济科贡士者，亦一体覆试，殿试朝考。

德宗御书经济特科题考试经济特科之日，暑热特甚，时德宗方从孝钦后驻跸颐和园。正场之题，辰刻始至，拆封，则朱书灼然，盖德宗御笔也。

经济特科覆试题经济特科覆试题，为「《周礼》农工商各有专官论」，又「桓宽言外国之物内流而利不外泄，则国用饶民用给，今欲异物内流而利不外泄，其道何由策」。有正场考列高等之某太史，竟不知桓宽为何朝人，在殿廷，历询之於同试者。

张文襄阅经济特科卷考试经济特科，阅卷大臣凡八人，以张文襄居首。命下，庆王奕匡揖文襄而言曰：「香翁，诸事费心。」文襄所录取者一百二十余人，诸大臣大恚，盖不能位置私人也。及覆试，即由原派大臣校阅试卷，於是仅取一二等二十余人，余皆不录。正场前五名固不入选，而凡文襄所保者，亦已去之务尽，惟与端忠愍公方会保之陈某，得列二等之第十八名，殿军也。

某本列一等，以卷中用卢梭语，降列三等，批语有奈何二字。某自题诗，有「博得南皮唤奈何？不该试卷用卢梭」句。或曰即如臯冒鹤亭郎中广生也。

王文勤恶经济特科经济特科人员，孝钦后原拟依康、乾宏博制科成例，赏以翰林中书，军机大臣亦皆诺。惟王文勤公文韶起而抗议曰：「若辈皆讲求新学，屡以废科举为言，何必再以科甲与之？但求皇太后赏以饭碗，可也。」於是遂多以知县用，且由附生出身者，仅得州判。不列之於主簿、从九、典史之类，已万幸矣。

周树模劾经济特科光绪戊戌，鄂人周树模方官御史，谓经济特科被荐者之中多冒滥也，特疏上劾梁士诒、杨度、宋育仁等十余人，词连康有为、梁启超，且及於富有票哥老会。孝钦后疑之，及覆试卷进呈，遂命尽拆弥封，将被劾诸人之卷，一律沙汰，再发阅卷大臣校阅。周，字少朴，後官黑龙江巡抚。

宋恕未应经济特科朱古微侍郎祖谋尝疏荐平阳宋燕生明经恕，以居忧，未应徵。朱尝语人曰：「吾知燕生久，绩学在野，抱道俟时，不为危言畸行，可谓平实矣。」

停经济特科光绪戊戌八月，孝钦后命停经济特科。

复经济特科光绪辛丑三月，复开经济特科。

考职之大狱故事，新君登极，例须考职一次，惟仅用佐贰。应首选者，注册四十五日，即开选，光绪乙亥考职，癸未始举行。是年，有出八百金托会稽举人马星联代考者，榜发第一，得州同即选。马大喜，设筵於聚宝堂之听事，定雏伶花榜焉。当兴高采烈时，语同辈曰：「诸公仅能包取耳，若我则包第一，即不爽，我视诸公远矣。」御史丁振铎方在聚宝堂偏院请客，闻马语，询於人，乃知其事。次日上疏劾之，奉旨斥革拿问。马遁归，而出结之京官，考取之本人，皆革职遣戍，盖照科场舞弊例治罪也。

考试月官康熙戊戌十月甲寅，谕吏部考试月官，令作八股时文，大抵抄录旧文，苟且塞责。嗣後止令写履历，以三百字为限。

选人到官循例考试李筱泉制军瀚章巡抚湖南时，有一捐纳人员选得某郡通判者，来谒。李循例出题考试，通判至花厅，即掩卷高卧。李召首府使往问之，则对曰：「吾侪若能考试，早以科第得官矣。今因不解文字，故以捐例得之，何考之有？」李大怒，谓此等劣员，亟应参革。遂於发月摺时，附片参之。及批摺回，不见此片，旋於书案屉内得之，盖拜摺时漏未封入也。李欲复上，时马端愍公新贻巡抚浙江，与通判有旧，适驰书为之说项，李遂饬令到任，食禄八年。及王文勤公巡抚湖南，复调令考试，以不完卷劾罢之。

沈文肃甄别属官沈文肃公葆桢任两江总督时，每值甄别属官，辄於厅事中列案数十，令属官南向坐，己则面北，列案以监督之，如塾师之课徒然。文有先成者，即就近取阅，遇佳构，则即加以批，并与温语讨论。不佳者，亦即予指摘，极劣者，则嘲笑而弃掷之。不少假借，无普通官吏之积习也。

大臣面试教官康熙甲午四月，圣祖以教官有教养士子之责，嗣後凡掣选者，应令至京师，令大臣面试。

黄潄兰出考教题黄潄兰督学江苏时，试某郡，例考教官，以定黜陟。其题为「我不忍以夫子之道反害夫子。虽然，今日之事，君事也，我不敢废」。

考吏员京师内阁供事及各衙门书吏均有定额。由召募考补，或於贴写中遴选掣补，严禁假冒缺主，毋朋充，毋滥役。其承充者，由部取原籍有司印结，按远近立限，以结到日着役，无结者黜。

外省吏攒， 「 司道府州县为典吏首领，杂职等衙门为攒典。」 经制阙，择勤慎无违碍者承充。具结，送该管衙门，准着役。每岁终，仍取结送核。

内阁事繁供事，各衙门事繁书吏，五年役满无过犯者，免其考职，以从九品未入流兼掣选用。 「 供事起军营效力者，亦免考职，给正八品衔先用。」 事简供事、书吏役满报部，每季关防考试， 「 事繁供事、书吏送修书各馆者，亦考职，以馆班别选。」 试以告示申文各一道，试卷封贮。 「 一次不到下次准补，两次不到除名。」 其直省吏攒，五年期满，申督抚，每年七月内，关防考试，其试卷封固，并原着役日期履历册送部。岁终，合内外吏员试卷，校定等第具奏，分别录用，事繁书吏掣定职衔及各书吏考试後，不得在京稽留，即令五城官严催一月内回籍。令原籍官以到籍日期申报，其考授执照，发各省巡抚转给。顺治戊子二月，吏部奏称：「佐贰杂职等官，例由吏员充选。今考定者俱经选用，而悬缺尚多，应令内外各衙门将办事吏员，自顺治元二两年实历至今者，俱确查送部，照例考补。」得旨允行，仍谕：「嗣後吏员实历五年，即与考取，着为令。」

考医士太医院考医士，亦用八股试帖，以楷法工拙为去取，时人为之语曰：「太医院开方，但须字迹端好，虽药不对证，无妨也。」某年考试，题为「知者乐水，仁者乐山」，其取第一者之文，有云：「知者何取於水？而竟乐夫水。仁者何取於山？而竟乐夫山。」仅此卷为最佳。仁和朱茗生侍郎智尝奉命试太医院官学生，自以不解岐黄，乃令精於医学者，代拟一题。袖至院，题纸既下，则皆袖手默坐若未得题者。诧之，遣人询问，则同声对曰：「历届题目，皆出御制《医宗金监》，今非是，故不敢作。」大窘，乃求得《医宗金监》匆促摘一二语命题。不意诸生犹袖手如故，又问之，则曰：「历届出题，必於首卷检取，今尚未合例也。」亟如其言以改题，始得终事。

武备学校试论光绪癸巳，江北设武备学校，四方英俊，联袂偕来。试题为「管仲论」。有某卷，以寥寥数语，竟得冠军，其文云：「孔子曰：「微管仲，吾其被发左袵矣。」又曰：「管仲之器小哉！」一褒一贬，大圣人尚无定评，余小子何敢论？」盖寓辩论於滑稽中也。

武生武举武进士文秀才称生员，武秀才则只称武生。文科中式者称举人，武科则只称武举。文称鹿鸣宴，武称鹰扬宴，人皆知之。文进士称恩荣宴，而武进士称会武宴，则罕有知者。

刘天保以文生入武庠刘天保，道光时之睢州人也。幼无赖，习奔命法，能闭气行四十里始一喘，雨随其後不能及。年二十，贩盐山东，与羣枭鬬，解其魁一臂肩之行。枭夥期复仇，天保应期独身往，羣枭怪之，拔刀出，天保笑曰：「饿矣，速具酒肉饱乃公。」解衣盘礴，连尽数巨碗。一人以刃举大脔，咤曰：「吞。」天保张口自刀尖吞肉大嚼。羣枭愕眙，相率推排拜庭中，请长其羣，曰：「今日乃服公。」天保笑而起。久之，折节读书，应童子试，督学使者疑其文非己作，摈之。天保怒，投牒试弓马，遂入武庠。

李国辅跑马三等青浦武生李国辅於道光某年应岁试，呈请跑马。盖武试每以跑马者列一二等，否则三等。学使悯其老，曰：「跑也三等，不跑也三等。」李固求，乃允之。乃内场试讫，则以文不佳，勉置三等之首。

武乡会试年分顺治甲申，定各直省武乡试於子、午、卯、酉年，武会试於辰、戌、丑、未年。凡京衞武学官生，遇子、午、卯、酉乡试年，准一体赴试。

丙戌，定武进士出身授官例：一甲一名授参将，二名授游击，三名授都司；二甲授守备；三甲授署守备。着为令。其後则改为侍衞。乙酉武闱之试卷武闱但以弓马技艺为主， 内场文策不论工拙也。 顺治乙酉顺天武乡试， 有将一旦写作 ， 丕字写作不一。 又如指本朝事， 遇国家字， 应抬高一格。 而武将闱诸生於泛论古今处， 如国家四郊多垒社稷危亡之类， 亦皆抬一格。 武生自称曰生， 应於行内写稍偏， 於是将生人， 生物， 生机等生字， 概写於侧。主试者以其外场已挑入双好字号，加以武闱无磨勘之例，仍与中式。

王玉殿&#63139；玉为武三元天津镇总兵王玉殿&#63139；玉中顺治辛卯武乡试第一，壬辰会试第一，廷试亦第一，是武科中之三元也。且於明崇祯时已举武闱第一，入国朝，乃弃之重试，仍连中三元。

马全前後武鼎甲马全，阳曲人，初名瑔。由陕督标兵中康熙壬申恩科武探花，入衞禁庭，授福建游击，与同官相角，被劾归。旋赴都，易名全，入巡捕营，再中己卯武举。庚辰联捷，殿试拟榜眼，圣祖询知之，特改状元。一人拟三元，前後中二鼎甲，而又非本籍。亘古以来未之有也。庚寅始复原籍，洊擢至提督，後提兵剿金川，殁於王事。

武会试不停雍正丁未，兵部议覆，浙江武举人会试，应照文举人例停止。世宗以士习浇漓，不干武途，况浙省文有余而武不足，毫无不便之处，因命武科照旧会试。

顾麟为武三元乾隆壬申四月，顺天武闱乡试，取中解元顾麟，十月武闱会试，遂联捷为会状。

武进士误班降甲嘉庆己卯秋，武殿试传胪，仁宗御太和殿，胪唱时，一甲一名武进士徐开业，一甲三名梅万清，均未到班。奉谕：「事关典礼，非寻常疏忽可比，本应全行斥革，念其草茅新进，徐开业革去一甲一名，并头等侍衞；梅万清革去一甲三名，并二等侍衞。俱仍留武进士，再罚停明年殿试一科，俟下届会试，再与新中式武进士一体殿试。即以一甲二名秦锺英拔补一甲一名，授为头等侍衞，其一甲二名三名，无庸再补。」

武科改试枪礮光绪戊戌正月，德宗命嗣後武科改试枪礮。停止武试光绪辛丑七月，德宗命停止武生童考试及武科乡、会试。

考试之籍贯考试士子之籍贯，有民籍、商籍、竈籍、旗籍，均沿明之旧也。惟旗籍与明异，盖明为边镇之军人，本朝则为满、蒙、汉八旗之军人也。明制设科取士，士子起家应童子试，即有籍。籍有儒、官、民、军、医、匠之属，分别流品，以试於其郡，即不得就他郡试。且边镇则设旗籍、校籍，都会则设富户籍、盐籍或曰商籍，山海则设竈籍。

吾国国籍法，至光绪末叶，始经政府制定颁行，其前则惟考试者始有籍贯也。有父子兄弟异其县籍者，甚夥，盖省城郡城辄有两首县， 「 苏州附郭有三首县：曰长洲，曰元和，曰吴。」 父兄本已着籍甲县，其後，乙县之应试者较少，为之子若弟者，改就乙县，於是父子兄弟之县籍遂不同矣。而同、光间有胡氏者，曰燏棻，曰家桢，以同产兄弟而省籍各异，实为仅见。燏棻字芸楣，官至工部侍郎，其籍为安徽泗州。家桢字芸台，官至江苏盐法道，其籍为浙江萧山。胡本萧山土着，其父曾设帽肆，经粤寇之乱，肆闭父殁，芸楣乃游皖，辗转而得事李文忠公鸿章。时皖人势盛，遂寄籍泗州而应试焉。芸楣既显达，芸台遂得以保举捐纳起家，由盐大使而至盐法道，以不应试故，用本贯，遂仍为浙人。

粤寇欲开科以得人心道光庚戌，粤寇洪秀全叛，至咸丰癸丑而据金陵。其未定伪都时，已蓄有开科取士收拾人心之意，观杨秀清之文告， 即可知之。 今录如下：「特授开国军师大元帅杨， 为再行晓谕事。 本帅敬承皇命， 兴兵伐暴， 所到之处， 望风瓦解， 破城之日， 将贪官污吏翦除， 并不扰害一民， 前已出示晓谕， 料必知悉。 风闻乡市有不法顽民， 藉大兵末到， 肆行焚掠， 现为本帅拿获， 斩百数十人。 今着校尉李宪帯兵数百， 徧行乡市， 一经拿获， 就地正法。 其有良民， 各将顺字贴门， 不必畏惧。 尔等捐赀助饷， 纳临捐职， 试问此等功名， 何荣何辱？ 即将向来匾额除去， 不得自误。 我定金陵之後， 定议考试， 衡文取士， 再定甲乙。 其有各处庙宇， 供飬僧道， 何如飬乡里穷民之为愈也。 现今拿获僧道， 斩首， 查首倡及重修之人， 一一拿究。 」

粤寇考试分三场洪秀全据金陵十三年，开科亦数次。某年第一场题为「天父七日造成山海颂」，「天王东王操心劳力安养世人功德巍巍论」，监场提调差役无不索贿。越一月，为第二场，题为「立整纲常醒世莫教天光鬼迷解，天父为奸生理人论」。又越一月，为第三场，场内外悬灯彩，中堂供香花，耶稣十字架亦在焉，题为「四海之内皆东土，真道岂与世道相同论」。卷纸为红绿黄三色，四周描金作龙凤纹，中作方格，每字大几方寸，每行三十六格，仅十叶。粤寇考试之题某年洪秀全又命开科考试，以韦昌辉为正主考，副考官则某伪王为之，盖目不识丁者也。入场，试以《旧约》书义一道，策一道，试帖一首，别有一论一解，若未夕而事已毕，加判一条。是科试帖题为「欸乃一声山水绿」，昌辉拟作云：「橹声听未了，山水送孤帆。对面青如画，回头绿满岩。半空余嫋嫋，一带认巉巉。舵尾澄流迥，峯腰旭照衔。青疑留古岸，翠欲上征衫。流响惊凫雁，浓阴郁桧杉。」放榜後，以此诗帖於榜尾，应试者见之，无不额手称叹。盖应试者皆穷士皂隶之流，而昌辉固富家子，且亦国子监生也。

粤寇题纸常熟庞某尝应粤寇乡试，所颁题纸为黄色，宽大类诗笺，每纸一题，凡策、议、诗、判等四题。纸端加天官丞相小印一颗，下署年月日。中列题目，字大径寸，类北魏。後印赞诗一首，大抵称颂天主天王功德为不可及。纸後骑缝处，复加天官丞相小印，盖为第二场持此相核之地也。

粤寇考试之制义周雨轩尝见粤寇开科之试卷，亦制义体，惟忘其题及作者姓名耳。文云：「皇矣上帝，神真无二也。

夫犹是神也，得其真者，非独一皇上帝而何？且自三代而下，神灵每操祸福之权，然伪妄者恒多，真正者恒少。自圣人出，去其伪而存其真，犹恐人不识至真者之果何属也，故特指一真实无妄之神，以明其寡二而少双焉，吾不禁穆然於皇上帝矣。今夫当建业之初，惟念予怀于顺则，值开祚之始，当凛帝谓于无声，此石言怪诞，圣人所以斥其非。有赫明昭，王者所以隆其号，何也？诸神皆非真神也，真神独一皇上帝也。人心之不古也，妖魔多惑其良贵，而不知真神之照临孔昭，当圣主兴，必有以杜其弊矣。夫名山大川，非无形貌以示众，而究不若皇上帝之独有加严者，知羣黎之顦顇，悯顦顇者此也；虑亿兆之倒悬，解倒悬者此也。惟皇上帝，其真孰有与於斯哉！世运之方兴也，隐怪不迷於寸衷，而咸知真神之鉴观弗爽。有王者起，先有以格其心矣。夫风云雷雨，岂无位号以彰尊，而要独由皇上帝之令出维行者，见庶民困於旱潦，救旱潦者此也；念下民厄於水火，拯水火者此也。上帝是皇，其真孰能过乎是哉？皇天震怒，今我天兄，而舍命代人，将以□□□□□之余业，以鼎新夫宇宙。自非上帝居歆，真神默佑於其间，何以攘泯棼之敝俗？而焕其文章，此其神之无有匹休也。独一皇上帝，诚克当此而无忝矣。上天眷顾，不惜太子而降之凡间，於以起天朝数百代之景命，以大展其功德。自非上帝时享真神保佑於其际，何以体帡幪之隐会，而广其勖庸，此真神之未有并美也。独一皇上帝，洵能任此而无惭矣。」

粤寇得麻城人为解首粤寇某年开科，麻城县某夺解，赐宴之日，洪秀全试以一联，某对曰：「三皇不为皇，五帝不为帝，我主方是真皇帝。」洪大喜，几欲以女妻之，为杨秀清所阻，不果。

卜应期为粤寇开科之探花卜应期，江西吉安府人，秀全召令廷试。秀全妹宣娇方帷幕窃窥，见之，悦焉，授意秀全，赐以探花。谢恩时，令转谢天妹。应期如言往觐，入而长跽，宣娇挽之起，语之曰：「吾愿时时见汝。」寻选为内廷供事。遂与通，宣娇之夫李绍深佯不知也。

傅善祥者，洪秀全之内廷女官，杨秀清之妾也。亦悦应期，阳以事召应期入其府，又强嬲焉。宣娇知之，噤不敢声，应期遂拥两美，更迭为欢。同治甲子，曾忠襄公国荃率师将入金陵，应期乘间逸去，为萧孚泗部将所获，献击断九洑洲粮道之策。从其言，遂克九洑洲，而粮道绝。洎金陵下，孚泗乃荐於忠襄，授副将。

张申伯以平定江南文谄粤寇张申伯为咸丰时之廪生，文誉颇着。咸、同间，苏常州县相继失陷於粤寇，张避世乡居。时洪秀全开科取士，张为侪辈所推举，改名褚维星，至金陵，入场。题为「平定江南文」，仿制艺体，张作颇雄壮，拔置解元，李秀成待之甚厚。

张文之起讲曰：「东晋司马之兴也，南宋康王之渡也，长江数千里，莫不恃为恢复汉族之基，岂以江南之人，独具忠义哉？盖其後由江南而扩张平寇之功勳，必其先由江南而手定皇都之巩固。石头无恙耶？铁瓮犹存耶？试一观江上之风云，觉东洛冠裳，西京钟鼓，不啻天与之而人归之已。」其起股曰：「铜驼荆棘，吾民之苦深矣。自唐虞三代，迄今四千余年，中原文物之邦，竟一息奄奄，如病夫之不起。尧、舜、禹、汤、文武，神灵之痛哭何如？问何时杀尽妖魔，上答天恩之高厚。泥马风波，吾君之厄至矣。自唐、桂二藩，迁徙一万余里，故国衣冠之族，竟荒郊累累，为异族所称雄。燕、赵、韩、魏、齐、晋，禾黍之凄凉奚似？问何日扫除腥臭，重开一统之河山。」

张於粤寇平後，思复应秋试。苏人欲攻之，因作七律二章，以明前者应试之非己志。既而乡试，亦擢高第。

粤寇以考试杀诸生咸丰时，粤寇所开某科，诗题为「四海之内皆东土」。有诸生郑之侨者，作诗痛诋之，起句云：「四海皆清土，安容鼠辈狂。人皆思北阙，世忽有东王。」秀清大怒，支解之。又诸生夏宗铣者，被胁就试，终卷有骂詈语，亦被磔。

傅鸾祥应粤寇试傅鸾祥，金陵傅槐女也。洪秀全入金陵，行考试女子之典，正主试为洪宣娇，副主试为张婉如、王自珍。王，皖人。张，鄂人。题为「惟女子与小人为难养也」全章，应试者二百余人。傅作独力辟难养之说，引古来贤女内助之功，为秀全所激赏，遂充状元，饰以花冠锦服，鼓吹游街。三日後，招入府，使掌簿书，批答婉媚，颇合意。渐乃恃宠而骄，笺牌或弗当，辄肆批骂，语侵秀全，秀全怒而怜其才，不杀，仅枷号女馆。未几病，秀全犹遣使慰问也。