---
---
---
title: 工艺类
---



工艺之秘术

吾国之工艺，类有秘术。造纸处之工程，有相竹者，沤竹者，揭纸者，其法与其程度皆不肯质言。又景德镇烧瓷，其用油、造胚、画花，各有专行，而秘不示人。山东博山烧料及各色玻璃，皆专业，所制黑色玻璃，能使黑暗不透光，玻璃杯能斟沸水不裂，西人亦不及之。然其法极秘，仅传其子，即工匠亦必用其本邑人。凡商人欲定货者，先与金若干，彼即在山中制成，始送出，其制法不使他人得见。至用药料时，则帷其屋，虽工人亦不得见矣。又西人游历粤东某县，见有化矿质者，怪其未尝习矿学，而化炼颇得法，问之亦不告。又如粤之竹扇，精者仅一老妪，妪死，他人即不能继之。福州漆器亦然。

陈子宣劝人兴工艺海外华侨凡数百万，以闽、粤人为最多，其在南洋羣岛者尤以富称。虽率以工艺起家，而侨居既久，於祖国之振兴工艺诸端，鲜或措意及之。且以醉心虚荣之故，颇有被人愚弄，而至倾家荡产者。

陈子宣者，热心工艺者也。尝游新嘉坡，语华侨许某曰：「比年以来，国民生计日益艰绌，实由工艺萎缩所致。君慷慨好义，正宜投资祖国，延聘技师，归兴工艺，勿再为人所绐，徒使有用之财，一往而不复也。」

吴吉人教部卒以工艺吴吉人总戎杰常言：「国家招兵易，退兵难，解甲而欲归无田者，无以为生，必悍者跳梁，弱者冻馁而後已。」心恒悯之，乃延治铜、治木、治锡诸技师，居於营，使部卒於操练之暇，兼习工艺，人精一技，待退伍，咸能各就所业以治生。吴尝掀髯曰：「此吾为同袍诸昆弟筹备之稳固养老年金也。」

青海工艺青海柴达木之特别出品，如氆氇、毡毯、毛布、乳酥等，久已着名。产铁之区，土人尤能链纯钢，所铸刀犀利无匹。毛布昔以木鍼穿织，後则已有纺机。毛绒昔以木鎚搥成，绒之精者至三四搥，後则已不搥而弹。毡毯铺於板。层层堆垛，沙质不净，後则仿用竹帘，渣滓已可下漏。且能筑土为炉，斫木为薪，拾石烧之而为灰，靛草之汁拌以石灰而为靛青。至若皮帽、皮鞾，费省而工速。又有麻布、麻绳、帐幕、鱼网，皆以本地麻制之。有连縧草，长数尺，缕细而强韧，搓成巨细绳索，为用更多，此皆汉人之工艺也。

青海女工勤巧青海蒙古女工勤巧，如翦皮毛，织毡布，制乳湩酥酪，半出於妇人之手。家多畜牧兼制造工者，则招番民任放牧之役，番妇任烹饪采汲之役。佣工论值不以钱，畜牧布疋惟其欲，饮食衣服与主家同。

拉萨工艺西藏人民有自涅泊尔、不丹地方移住者，多居拉萨，专业金、银、铜、锡、玉石之细工。凡金、银、铜、锡、珠玉、缝箔及妇女之首饰，均极精巧，人物花卉，无不逼真。

万年少多材多艺淮安万年少孝廉寿祺多材多艺，自诗文画之外，琴棋剑器，百工技艺，细而女红刺绣，觕而革工缝纫，无不通晓。唐叔升叹曰：「我辈十指虽具，乃如悬槌，君具何种慧性，乃能至此！」

黄履庄能作诸技巧黄履庄少聪颖，尤喜出新意，作诸技巧。七八岁时在塾，尝背其师，窃匠氏刀，锥凿木人，长寸许，置案上能自行走，手足皆自动，观者诧以为神。十岁外，因闻泰西几何比例轮捩机轴之学，而其巧因以益进，尝作小物自怡，见者多竞出重价购之。体素弱，不耐人事，恶剧嬲，因竟不作，於是所制始不可多得。

戴文昭尝见其作双轮小车一辆，长三尺余，约可坐一人，不烦推挽，能自行，以手挽轴旁曲拐，则复如初，随住随挽，日可行八十里。作木狗，置门侧，卷卧如常，惟人入户，触机则吠不止，吠之声与犬无二，虽黠者不能辨其为真伪也。作木鸟，置竹笼中，能自跳舞飞鸣，鸣如画眉，凄越可听。作水器，以水置器中，水从下上射如线，高五六尺，移时不断。所作之奇如此，不能悉载。邹文苏仿制古器嘉庆辛未， 邹文苏循资充新化岁贡， 而绝意进取， 以郑， 贾之学教授乡里， 自辟精舍为古经堂， 其制悉依《周礼》， 与弟子肄士礼十七篇中。 尝屈竹篾为浑仪， 制緰（巾匕）为古弁冕， 深衣礼服。 又苦车制之难明也， 与其子汉纪依江永， 戴震所图古制， 以寸代尺， 制为假车， 穷十画夜之力成之。 於是乡曲学徒， 始稍稍知有捎薮菑蚤骑驳骹股之目。

戴文开制军用品戴文开学士梓，仁和人。少有机悟，尝制子母礮，极精巧。一礮包孕七层，其力可及百步外，每震一声则破一层，敌人遇之无不糜烂。康亲王南征时，戴以布衣从军，献连珠火礮法，江山县有功，王承制授以道员劄付。圣祖召见，喜其能文，命以学士衔直尚书房。戴能作铜鹤，高飞云间，按时长鸣，又能作木偶人，饰以衣服，客至则捧茶献客。

戴善天文算法，与西人南怀仁诘论，怀仁为之屈，忌之，因诬其通日本。上大怒，遣戍黑龙江。後赦还，卒於旅邸。

徐雪村制军用品光绪初，有以格致理化专精制造名者，为无锡徐雪村封翁寿。其人质直无华，幼习举业，继以为无裨实用，遂专究格物致知之学。讨论经史，旁及诸子百家，积岁勤搜，凡数学、律吕、几何、重学、化学、鑛产、汽机、医学、光学、电学，靡不穷原竟委，而制器尤精。江督曾文正公以其深明器数，博涉多通，奏举奇才异能，以宾礼罗置幕下。文正尝愤西人专揽制机之利，谋所以抵制之，遂檄委雪村创建机器局於安庆。乃与华蘅芳、吴嘉廉、龚芸棠及次子建寅潜心研究，造器制机一切事宜皆由手造，不假外人，程功之难，数十倍於今日。同治丙寅三月，造成木质轮船一艘，长五十余尺，每小时能行二十余里。文正勘验得实，激赏之，锡名黄鹄。既而文正奏设江南制造局於上海， 复令雪村总理局务。 闳百事草创， 雪村於制造船枪礮弹药等事多所发明， 自制镪水， 棉花药， 汞爆药， 并为化学工业之先导， 而塞银钱出海之漏洞。

山东机器局之成，不用洋匠一人，余如大冶之煤铁，徐州开平之煤鑛，漠河之金鑛，西川之机器局，皆由雪村擘画规制，以是购机选匠，莫不合度，为远近所宗仰也。

徐仲虎制军用品徐建寅，字仲虎，寿之仲子也，从寿精研理化制造之学。寿与华蘅芳谋造黄鹄轮船时，苦无法程，日夕凝想，仲虎累出奇思以佐之，黄鹄遂成。旋於上海制造局助成惠吉、操江、测海、澄庆、驭远等船，及以道员奏留湖北候补，乃督办保安火药局。时外洋火药不入口，鄂督张文襄公之洞虑告匮，仲虎慨然任之，指授众工，自造机器，摹仿西制，越三月告成，燃放比验，与来自外洋者几无以辨。

汉阳故有钢药厂，制造棉药，嗣因洋工离厂，成药无期，文襄复檄仲虎兼办。仲虎感知遇之隆，忘危机之蹈，期取材本地，以免仰给於外人，日手杵臼，亲自研链。光绪庚子春，造成棉质无烟药，试验之，可与外洋之药相仿，至是而喜可以大造也。日督工人，自为指授，乃於配合时，药燃而轰，遂遇害，同殉者员弁工人凡十六，肢体均裂。功在垂成，身忽惨殉，是可伤已。此二月十二日事也。

华若汀制军用品咸丰辛酉， 金匮华若汀太守蘅芳从曾文正公於安庆军中， 领金陵军械所事， 与徐寿绘图， 自造黄鹄轮船一艘， 推求动理， 测算汽机， 实为我国自造轮船之始。 同治初， 文正奏设江南机器制造局於上海， 则为之建筑工厂， 安置机器焉。 制造局之火药厂设於龙华， 若汀监理之， 自制镪水以节漏 ， 朝夕巡视。一日，将至研药厂查工，途遇西匠，立而小语，轰然一声，烈焰上腾，相距才数武耳。以隔墙坚厚，幸免於难，然卒不以是恐怖而巡视少懈。

若汀之在天津东局也，驻德使臣购归新式试弹速率电机一具，译者莫知其用，若汀以微分之理解之，理明而用亦明。其在天津武备学堂也，德国教习购得法越交战时所用行军了望之已敝轻气球一具，欲令学生演习试放，而教习居奇，久之而功不就。若汀乃督工别制一径五尺之小球，用镪水发轻气以实其中，演放飞升，观者赞叹，德教习内惭，工遂速竣。

汉冶萍制钢胡寄尘曰：光绪初，恭王奕欣柄国，创自建芦汉铁路之议。时张文襄公之洞督粤。谓必先造钢轨，又必先办炼钢厂，乃先後电驻英公使刘芝田中丞瑞芬、薛叔耘副宪福成，定购炼钢厂机炉，委之英机器厂名梯赛特者，令其承办。梯厂中人答之曰：「欲办钢厂，必先将所有之铁石煤焦寄厂化验，然後知煤铁之质若何，可炼何种钢，即可以配何样炉，差之毫厘，谬以千里，未可冒昧从事也。」薛据以复张，张大言曰：「我国之大，何所不有，岂必先觅煤铁而後购机炉？但依英人所用者，购办一分可耳。」薜以告梯厂，厂主唯唯而已。盖其时，张虽有创钢厂之伟画，而煤在何处，铁在何处，固未遑计及也。张在粤督任时，创议设厂炼钢，意欲位置於粤东，迨机炉已定，而调任两湖。继两广之任者为李筱荃制军瀚章，不以办厂之议为然，而所购机炉瞬将运华，乃议移厂於湖北。会盛杏荪尚书宣怀以事谒张，言及近议炼钢，尚无铁矿，盛乃贡献大冶铁矿於张，而移厂湖北之议遂定。大冶铁矿者，於光绪初发明於盛雇之英矿师某，盛以廉价得之，不知其可宝，故举而赠之不惜也。

张既得冶矿，乃择建厂之地，有议设炉於大冶者，张嫌其照料不便，久之乃得地於龟山之麓，襟江带河，形势虽便，而地址狭小，一带水田，不得不以钜资经营之。又各处寻觅煤矿，四出钻掘，如大冶之王三石、道士洑、康中等，最後，乃得马鞍山煤矿，所费又不资。既得煤矣，不知炼焦，又悬赏徵求炼焦之法。掘地为坎，终日营营，而不知马鞍山等处之煤，灰矿并重，万不合炼焦之用。不得已，乃购德国焦炭数千吨，与马煤所炼土焦搀合。巨舶载来，宝若琳琅，自始至终，实未炼得合用生铁一顿，而钢轨更茫无畔岸矣。

当张请款设厂时，谓得银二百万两即可周转不竭，户部允之。至款尽而铁未出，计臣责言，日以拨款为难，左支右吾，百计罗掘。自光绪庚寅至丙甲止，凡耗母财五百六十余万两，其中马鞍山及各处煤矿耗数十万，厂基填土耗百余万。厂中共用洋员四十余人，华员数倍之，无煤可用，无铁可炼，终日酣嬉，所糜费者又不知凡几。官力断断不支，於是有招商承办之议。会盛以某案事，奉旨交张查办，张为之洗刷，而以承办铁厂属之，盛诺，集股一百万两冒昧从事。初以外国焦价太昂，改用开平焦，然每吨尚须银十四两，成本太巨，知非得廉焦不能办。又四出搜觅煤矿，据矿师报告，谓萍乡之煤足合炼焦之用，验之而信。遂又集股一百万两，开挖萍矿，既得煤矣，居然炼成钢轨。而各处铁路洋员化验，谓汉厂钢轨万不能用，以其含磷多，易脆裂也，费千回百折之力，而所制之钢不能合用。其时盛所招商股二百万宝已罄尽，所负之债倍於股本，焦急无策，乃礼聘李一琴郎中维格到厂，筹画补救之法。李谓非出洋考察不得实际，盛允之。遂携大冶矿石、萍乡焦炭及铁厂所制钢轨零件偕洋员彭脱赴欧，由英伦镝铁会介绍会员中一钢铁化学名家，将冶矿萍矿化验，谓二者均系无上佳品，可以炼成至佳之钢。而汉厂所炼之轨，前含磷太多，实为劣品，惟所带零件，又系极佳之钢，再四考求，始知原定机炉，用酸法不能去磷，而冶铁含磷太多，适相反，惟所有零件则盐法所炼，可去磷，故又成佳品。盖梯厂初定机炉时，以不知我国煤铁之性质，故依英人所用酸法，配置大鑪，别以盐法制一小鑪媵之，其意不过为敷衍主顾而已。而我则已糜十余年之光阴，耗千余万之成本，方若夜行得烛，回首思之，真笑谈也。李回国建议，谓非购置新机，改造新鑪，不能挽救。盛诺之，而忧无款，乃设法定预支矿石价金三百万圆之约，即以此款为改良旧厂之用。着手甫竟，而全球驰名之马丁钢出现，西报宣布，诧为黄祸，预定之券纷至沓来，其时预支矿石三百万圆早已用罄，後以重息借债，频岁积累，又不能支，乃定改为完全商办公司，赴部注册，加招商股。於是汉冶萍三字合并为一名词，正如千里来龙，结为一穴，其始愿固不及此也。

综计官办时代，用银五百六十余万，除厂地、机鑪可作成本二百万余两外，余皆系浮费，於公司毫无利益，而每吨一两之抽捐，则永永无已也。

制火药乾隆朝，阿文成公桂平定伊犂时，捕一玛哈沁，问其何处得火药，曰：「蜣螂曝乾为末，以鹿血调之，可代硝磺，惟力少弱。」又一蒙古台吉云：「鸟铳储火药铝丸後，再取一乾蜣螂，以细杖送入，则比寻常可远出一二十步。」文成试之，均验。

制炸弹炸弹为西人所发明，外国暗杀家辄以之为制胜之具，吾国初固无之也。光绪丁亥，上海制造局曾以新式爆药供水雷之用，国人之善制者，首推无锡徐建寅，後因制药不慎，爆死於湖北保安火药局。其弟子郭道殷及其子某，皆擅是术，然亦惟制为军事用品，与政治无关也。乙未，粤人张某以研究西药，遂及此，顾第精於银爆药之普通制法，尚未精深也。史坚如习其术，用以轰粤督德寿而未成。至壬寅，日本留学生大唱革命，始欲藉此以暗杀政府人物，然无人悉其制法，乃秘密谋之於日本社会党，卒因警察干涉，无从购取原料，仅得其制法而试验之，又以手术未纯，不甚合用，党人大懊丧。癸卯春，始有李某至东京，以制药法授留学生。李某者，横滨中华学堂理化教员也，此为日本留学生习制炸弹之始。

至实用於暗杀，则始於吴樾之轰五大臣。留学生以樾一击不中，深扼腕，益谋所以改良之者，而未得其术。会日俄开战，日购春日战舰於英，潜藏智利国大爆药家某於舰中，载至日本。智利者，硝矿产出地也，故擅此术者颇多。其药之制法有五十余种，试验最良者则以流质爆药为最。倾药出瓶後，与养气化合，有逾十分钟爆发者，有由十五分以递至五十分者。其他如银汞、牛乳、鸡卵诸原料所制者，尤称善品。既至东京，留学生闻之，竞往学，然得其传者仅二人，其一即建寅之高足弟子，曾学於横滨李某者也，故成绩最优，然未尝一用。在炸弹史上有名者，为徐锡麟。锡麟习警察於日本，以其暇研究理化学，後遇日人某，授以银爆药之简易制法，锡麟苦心孤诣以习之。

自锡麟案出後，党人之用炸弹者乃羣趋於银爆药一途，制法既简，取携亦便，即弹面之包皮，亦畧有进步。至丁未、戊申间，党中急进派有与俄国虚无党联合者，探得彼党所制炸药，亦以银爆药为佳品。最佳者为牛乳药，党人尝至津沪一带演马戏，津沪党人间有习其制法者，其後汪精衞、黄某之炸摄政王，及广东之李准、凤山两案，均用此药。即辛亥三月二十九日广州之役，轰督署之炸弹，亦银爆药所制也，有用牛乳制者，则未收效。

制盐盐以卤成，无论为煎为晒，不能自由制造，竈户持有舍帖，版户持有版照，以为制盐之凭证。制糖秆出义乌城而西，至佛堂镇，迤逦三十里，弥望皆糖秆也。糖秆为甘蔗之别种，茎干较细，水分亦多，其所含糖分不及唐栖及广东之所产者。惟土人种作殊勤，四月下种，十月刈之，以菜饼为肥料。其地以溪流近旁为适，盖土多沙质，轻松柔软，地下茎易於发育也。刈时，妇孺均出，削其尖端及外包之叶，捆送於制糖之厂。厂屋极朴陋，且尘滓满地，不加洁除。器皆木造，以坚木制螺旋之二轴，外附以活动之木孔，糖秆自孔中入两轴之间，用两牛之力，旋转其轴，轴动则秆被压，糖汁下流，导之入沟，灌注於埋土之缸中，盛满入於尖底锅，煎熬成糖。糖色红褐，味亦不恶，土人常以杂物羼之。其煎锅不用平底，且深逾尺半，故蒸发较难。而竈又劣，旁无烟囱，以至炭养气不能排出，旋绕锅底，而徒耗燃料也。

制花梅两浙所属引地岁销，向以梅盐为大宗，盖全国通行之糖梅必先经过盐制而成，专门制造者均至自苏州，设作坊於杭州艮山门外之半山镇，以其地为出产之中心点也。极盛时代，常年营业价银五百万元，宣统时销数减，遂停制矣。花梅以女工雕刻，式极精，专供祭品及朝会之用。

酿葡萄酒烟台张裕酿酒公司主人，风雅士也。光绪乙未，创公司於烟台，自赴欧美，采购葡萄佳种运至烟台，辟地数千亩以栽之。於是构厂屋，置机器，设地窖，并建玻璃厂，自造瓶盎。聘奥国着名技师驻烟台之奥国领事哇务男爵驻厂，按西法制造，赀本凡二十余万。宣统己酉，赴赛南洋劝业会，得有超等奖凭，并向政府注册，准免税厘三年。

制汾酒汾酒之制造法与他酒不同，他酒原料下缸，七八日之酝酿，一次过净，酒糟齐出矣。汾酒酝酿最缓，原料下缸後须经四次，历月余，始能完全排出。且其性最易挥发，存积稍久，则变色减秤，暗耗不赀。制绿茶绿茶之制法，将采下之嫩叶入蒸笼蒸之，或置釜中炒之。至叶带黏而发香时，即取出平铺，以扇扇之使冷，复入焙炉，且焙且揉，使渐乾燥，再移於火力稍弱之焙炉，反覆揉擦，至十分乾燥而後已。

祁门、婺源、建平三县向产绿茶，其制法之顺序凡五：一晾青，二搓揉，三发酵，四焙烘，五筛分。

制乌龙茶乌龙茶，闽、粤等处所产之红茶也。当生叶晒乾变黄後，置槽内揉之，烘之使热，再移於微火之釜而揉结之，以布掩覆，使醱酵变红而成。香味浓郁，为茶中上品。

制面粉上海所用麪粉，自通商以後，固悉购之於海外也。德商某见我国北部农产以小麦为最富，而麦食亦最多，虽麦质不若美产之色白而味厚，然以国人购用国货，且机粉较磨粉色泽已较旧为佳，无虑其不发达。於是购机设厂，命名增裕，而上海始有麪粉厂矣。厥後营业日上，岁有盈余，华商涎之，而寿州孙氏乃有阜丰厂之出现，後且全埠有十余厂矣。

制烟草凡种烟草，其地土肥者，可高四尺，直干无枝，每本可收叶十余片至二十片不等。及其未萎时，采之曝之，去筋，以清水、菜油拌匀，切为细缕，若其色红黄者，非佳品。苏州之杜切者，杂以红土及烟草根，磨为细粉和之，盖得清水、菜油之力，色即红润。若色黄者，去红土，则易萎黄耳。大抵真正之闽产，制造亦佳。若衡烟，则缕极粗硬，味亦不美。济宁烟粗缕黑色，稍可口。苏州杜切色俱红黑，北方乾丝油丝，皆粗而黑，惟松江有曰淡黄者，缕极细软，味淡，性平和。康熙时，苏州亦有香丝一种，殊似淡黄，而香味过之。然烟草实不香，其有香者，杂以兰花子也。北人或迳取乾叶揉碎，燃以吸之，不经制造，云如此方得真味也。

烟叶被风雨所伤及虫蚀伤者，味皆不佳。若制成而经潮湿或受霉郁之气，亦不可吸。故其大致有二，一种非峻火不爇，既爇又易灭者，性潮湿，且油水重也。一种触火便燃，不俟呼吸，自能不灭者，日久乾燥，又有硝也，久之能令人喉痛。

制纸纸为人工所制造，为用甚广。相传为後汉蔡伦所创，以破布鱼网等废物为之，硬黄匀碧，历代相仍。其後乃用楮、松、杉、桑、梧桐等树皮及稻藁与竹，制时先煮沸，捣烂和成粘汁，匀置漉於筐中，使结薄膜，俟稍乾用重物压其上，即成。产地以江西、浙江、福建为最多，湖南亦有之。

吾国之纸，大抵缺乏坚靭及光泽，制造纯用旧法，不求改良。挽近科学昌明，凡植物类纤维质之柔靭者，悉可取为原枓，不仅向时所用之数种植物而已。

新法制纸，均以机器造之，尤注重於化学药品。其能使原料速烂者，轻养化钠之力也。使洁白者，绿化钙、硫酸之力也。夏日不至腐败者，硫酸亚铅之力也。使坚靭有光泽者，靛牛胶松香之力也。上海有仿造者，质颇佳，惜出品未盛耳。

制炭砖四川太平县有炭砖，盖贫家冬日取煖，无篾笼，多用铁盆，其燃料为炭砖。法用煤炭舂碎，如黄泥和水调成，作长方形，有似於砖。每盆以数块或十余块累之而成，上糊以稀炭，用一日，炭可不加。无烟无硫磺气，价亦廉，每块长四寸，宽厚约一寸，值制钱一枚。

制火柴火柴，以细木条蘸取磷硫等易燃之物，藉化学作用，摩擦而生火也。十九世纪之初，欧人制此者颇多，其通用之品二。一、奥人泼来歇耳所制。其法，以木条蘸已熔之硫磺，外覆以用磷质、绿酸钾及胶水、红料制成之糊，随处摩擦，即能生火，如市肆所售之红头火柴是也。一、瑞典人伦特斯脱路姆所制。其法，以硫化锑易去糊内之磷质，加入重铬酸钾、铅丹，必与匣面所涂之红磷及硫化锑摩挠，始能发火，谓之安全火柴，如市上所售黑头火柴是也。日本人称之曰磷寸，输入我国者甚多。宣统时，已有人於天津、上海、杭州、长沙设厂自制矣。

制糠灯宁古塔无烛，所燃为糠灯。其制以麻梗为本，苏子油渣及小米糠拌匀，粘於麻梗，晒乾，长三四尺，构插木架，风吹不息，然此乃就顺、康间而言也。

制料丝灯料丝灯者，炼石成丝，织之为灯也。其法，用玛瑙、紫石英诸石捣为屑，煮腐为粉，以北方天花菜点之使凝，然後缫之为丝，织如绢状，上绘人物山水，晶莹可爱，价亦昂。盖以煮料成丝，故谓之料丝。旧产漠南之金齿衞，其後，丹阳人潘凤得其法，归而仿之，於是丹阳有料丝灯。海宁查初白太史填行有《料丝灯》诗。

制霞棚霞棚出蒙古，蓬梗为干，谷糠和膏傅之，以代烛。燃之，青光荧荧，烟浩如云。

京师之搭棚裱褙紮彩搭棚匠，裱褙匠，紮彩匠，所在有之，而以京师为精。棚虽纵横十丈，可以平地立起，绝无只木寸椽，仅见洞然一宇而已。其尤奇者，为大工三脚手架。光绪甲午，重修鼓楼，其架自地至楼脊，高三十丈，阔十余丈，庋木数十层，层凡百许，自下望之，竟不知其何从结构也。若裱褙之工，尤妙者为屋宇，自承尘至四壁，无不一色莹洁，谓之四白落地，梁栋凹凸，皆随形而曲折，纸之花纹，平直如一綫，不稍参差。紮彩，则宫室、器物、禽兽。鳞介，无不惟妙惟肖。

制水泥水泥，译称塞门德，又称水门汀。制法，以黏土与苛性石灰相和，水澄洗之，烧为坚块，复用机器碾之成粉。用时，更於其中和入细砂，加以水，既乾，坚硬如石，经水愈固，土木工程多用之，桥梁道路尤宜。初由欧美各国输入甚夥，其後则湖北、直隶、广东等省设厂制造，行销渐广矣。光、宣问，启新洋灰公司以制造精良，得南洋劝业会奏奖者，即水泥也。

制风箱风箱以木为之，中设鞲鞴，箱旁附一空柜，前後各有孔与箱通，孔设活门，仅能向一面开放，使空气由箱入柜，不能由柜入箱。柜旁有风口、藉以喷出空气。用时，抽鞲鞴之柄使前进，则鞲鞴後之空气稀薄，箱外空气自箱後之活门入箱。鞲鞴前之空气由箱入柜，自风口出。再推鞲鞴之柄使後退，则空气自箱後之活门入箱，鞲鞴之空气自风口出。於是箱中空气喷出不绝，遂能使炉火盛燃。

制水机水机，高岸之田用以取水者也。以一寸五六分厚竹为轮，坚木为轴，再用铁箍，中抽双眼，安车心，其轮圈以竹片为之，复以粗竹筒斜置轮外，每距三尺，置一筒，水激轮转，每筒起水二三斤，自高而下，水即倾入别制之木槽，以转泻於田。

制水磨水磨，水势湍急之处藉水力以转磨也。其制，建矮屋跨於水上，下铺木板穴之，中贯铁柱，柱端施木盘承磨，柱下作铁轮置水中，磨旁为木柜，以机器持箩筛，磨行，则箩筛自与柜相触，较之用驴者为便。

以大豆制烟筒首先发明大豆之用途者，为高阳李石曾煜瀛，文正公鸿藻之子也。光、宣间，尝以大豆制成肴馔，并制为烟筒，则以大豆中之一种元素造成，能不着火。

王卢仿周制周制之法， 惟扬州有之。 明未， 有周某者始创此， 故名。 其法以金， 银， 宝石， 真珠， 珊瑚， 碧玉， 翡翠， 玛瑙， 玳瑁， 砗磲， 青金， 石绿， 松石， 螺甸， 象牙， 蜜蜡 ， 沉香， 雕为山水， 人物， 树木， 楼台， 花卉， 翎毛， 崁於花梨漆板之上， 大而屏风， 桌椅， 窗户， 书架， 小而笔 ， 茶具， 砚匣， 五色陆离， 真未有之奇玩也。 乾隆时， 有王国瑹， 卢映之者精此技， 映之之孙葵生亦能之。

制漆器江西之龙南，僻处万山中，与广东连平接壤，交通艰阻，风气蔽塞，其民碌碌无所长，农事而外，饮博嬉戏而已。惟数千年以来，有一工艺为其邑之特色，髹漆之烟盒、果盒。帽筒是也。其漆色之光腻，雕镂之精致，虽三吴巧工，无以过之，其制法，为内实泥沙，裹以絺布，而外加以漆，漆成，则与木制者无异也。

制四弃香太和殿元旦视朝，金鑪所爇之香曰四弃香。清微澹远，迥殊常品，盖以梨及苹婆等四种果皮晒乾制成者也。

制安息香安息香树之脂，坚凝成黄黑色块者可为香，并可制药。今通用之安息香则多以他种香料合木屑作线香状，但袭安息香之名，实无安息香料也。

制蕨根杯蕨根色黑而嵌空，形如蛙蚛之石，镂其中，磨之使光，荐以白金，可为器。长洲戴延年曾制二杯，较犀觥、玉碗，虽华朴不侔，而独饶雅韵。

制翠花碗蒙人胸次所怀之木碗以桦木制成，贵者以札批野 「 楠木根有翠色花纹。」 制之，曰翠花碗。制时，须以核桃油擦摩使润，镶以银。碗中镶银约三钱许，佳者值银二十余两，桦木者值数两。

制金箔成都城外有隙地数十亩， 附近居民专以金叶锻红搥成金箔， 计金一两， 所成金箔， 可阔如三亩之地。 无论何官卤簿经过，砰 （石訇）之声， 未尝或辍， 惟总督过， 则停让三槌以致敬。

吴尚贤开茂隆山银厂吴尚贤，云南石屏州人也，家贫，走徼外之葫芦国，其酋大山王蜂筑信任之，与开茂隆山银厂。厂例，无尊卑，皆以兄弟称，一人主厂，次一人统众，次一人出兵，而尚贤为厂主。时华人赴缅者甚众，厂既旺，聚至数十万人，有警，则兄弟全出，尚贤身自临阵，蛮人见者辄惊走，厂徒多财力，为连弩，共以手挽而发之。凡在缅开厂者，相互联络，有蛮人欲攻某厂，而惮为茂隆所阻，用重币假道，尚贤阳许之，而阴告某厂使为备，蛮大败，归途过茂隆，截之无一脱者，所获不可胜计。众大欢，饮讌间，尚贤大哭不止，众惊请故，尚贤曰：「吾与众兄弟忍饥寒开此厂，一旦有此旡妄之灾，父母妻子，我一人能支乎？为蛮有矣！」诸人各被酒为豪举，探怀中所掠者弃之渊。其操纵人皆类此。

乾隆乙丑，尚贤说葫芦王蜂筑以茂隆厂献中朝，抽课报解作贡，又自以银介我耿马宣抚司献之，且言吉茂隆山银厂自前明开采，至今兴旺不一云云。未几，尚贤之党黄耀祖袭据葫芦国，与尚贤分雄边外，而茂隆出银不可思议，公私大充。，当是时，羣蛮最畏者，尚贤及桂家官里雁，桂家与缅构战，尚贤欲和解之，不听。癸酉，尚贤说缅人入贡，贡驯象、涂金塔，尚贤亦来滇，谋请命於中朝，给以葫芦国王劄付，不能得，己辞大吏而返厂矣。滇吏忽令人追回，饿死之，羣蛮自是轻汉人。

制景泰蓝景泰蓝者，始於明代宗景泰时，今都人能制之。其制法，铜器之表面涂以珐琅质，烧成花鸟人物等种种花纹，花纹之周廓，或界以细铜丝，或否，日本谓之七宝烧，因其光色璀璨，若有各种宝玉杂於其中也。

刘贞甫制准提像国初刘贞甫，砀山人。造铜器精巧绝伦，尝为彭城万寿祺造准提像，高二尺许，三年而成。臂十八，手中各有所持，一手擎七级浮图，每级四面各有佛一尊，法象庄严，无毫发遗憾。

蟹钳制铜有蟹钳者，初不详其姓氏，尝往来於黄山、白岳间。善制铜，右手仅存食将两指，以指钳物，伸屈自如，若蟹螯然，遂以是得名。

王某仿制古铜器铁匠王某居败屋半椽，一炉一锤，刨刀箝夹之属，樊然杂列。貌黧黑，衣鹑衣，首如囚，终日孜孜，工作不辍。经岁所入，豢妻子有余辄蓄积之，人无不以巧匠呼之。有新奇诡怪淫巧之物敝，不能自理，则往修之，巧匠无不井井焉，如未敝者，虽极巧之物，曾未足以难巧匠也。间能伪作古铜器，篆刻花纹，尺度形式无一差者，且诡於众曰：「此某地掘土所得物也。」不知者或受其愚，所作古戈几能乱真。

铁匠以巧故闻名於西洋某教士，教士以西洋最新之枪一语之曰：「若能拆之而後合之，则酬以重金。」盖此枪为最新式者，虽工艺专家，或未能明其构造也。铁匠若无事然，尽拆之，不终日，复合之，并能言其构造之理。某教士无以难，而心折其人，许以重金，邀置西洋某工厂。铁匠闻之，訑訑然曰：「我华人也，安能为外国用？虽万金，不屑也。」某教士亦无知之何。

张弼士论仿制洋钉李文忠公鸿章督粤时，张弼土方办粤汉铁路，以张善经商，进谒时，询以粤可兴利之事，张对以「兴利事甚多，第空谈无益耳」。必欲强之言，乃对以「粤省营造房屋，以及大小木器装货板箱，近皆不用自造铁钉而用洋钉。香港已设厂制造，每日出钉若干，获利甚厚。计省中销数若干，倘亦设厂制造，国中产铁甚富，省城工值较廉，购机建厂，应需几何，事轻易举，利可倍蓗」。言之滔滔，文忠喜之。於是文忠拟即拨款委办，张乃力辞，询其故，则以不能获利对。文忠诘其何以前後矛盾，张谓：「今必举办，当未兴工制造之前，设局之款需若干，购机之款需若干，度地建厂之款又需若干，总办也，会办也，提调也，收支也，司事也，所需薪费又若干，速则一二年，迟或三五年，未成一钉，而资本去其大半矣。加以折扣浮冒，种种积弊亏耗，尤不可以数计，如何能获利耶？」文忠以其言之切直也，笑颔之。

黄元吉制茶具黄元吉，国初锡工也，所造茶具，种种精巧，其色晶莹，与银无别。制草珠草珠，假珍珠也，为广东之细工品。其制法，以鲤鱼鳞浸渍研碎，和入鱼胶，成糊质物，以玻璃之小珠加适宜之温度调合之，而包其外，状如真珠，妇女多用以为饰品。

制瓷瓷器为我国之特产，其原料，用瓷土、黏土或长石、石英等，研细沈淀，制以为坯，入窰烧之，始成粗瓷。再加釉，入窰重烧，器之表面乃有光泽。

瓷之制法，先以白泥、 「 陶土。」 石砂 「 长石、石英之粉末。」 与水相和作浆，而後范以模型，或刻以辘轳，置日光之阴处乾之，乃敷油设色。此时依所制之种类而异其先後，大别之有三。一、先设色而後敷油者，二、先敷油而後设色者，三、油色同投者。凡敷油後，即须投烧，浮花之瓷，必经火而後设色，复须投烧。瓷有四要素，曰质，曰色，曰画，日式，欲鉴辨古瓷者，必注意於是。质以坚厚而重或轻薄而透亮者为佳。我国瓷色，当以翠绿为最古。宋成宗尚蓝色，犹不过油面蓝而已，底粗，微带黄色。至明，则红、白、黄、紫、黑等色均用，而彩釉亦以是始。康熙时，各色较光亮分明，茶褐色、棕色渐多采用，无论瓶盘，其缘辄有光耀之棕色。然是时尚无黑、红彩釉，故康熙之黑地，常敷绿油，与乾隆之黑釉截然不同。胭脂红色彩，雍正时始有之，其影由淡红入紫，亦有用全红色作釉者。瓷所带画者，为长寿老公、八仙、西王母、三真、三宝佛、十八罗汉、观音佛、二十四孝，杂件则箫、剑、花篮、笛、葫芦、卍字莲花、八吉鲤鱼、火球、蝙蝠、仙菰桃、寿字戟瓶、文房四宝。七星八宝、八卦太极等。又佛手卷书画轴香炉亦常见，并有笙、琴鼗、磬各乐器，外如麒麟、龙、狮、牛、马、鷄、鸭、鹿、羊、兔、鹤、凤凰、雀、蜂、蝶、松、竹、梅、菊、荷、牡丹、葵、玫瑰等，亦入画，又如山、水、花、木、亭榭、鱼虾、虫类等皆有之。我国古瓷，惟大内或外人定制者始有新样。康熙时，尝聘法人Belleville、意人Gherardim日专司御窰绘事，但所作不常采用，瓷之种类不一，式亦各殊，其特异者，回教徒所用之三式是也。

瓷之御窰江西景德镇原有御窰一所，创始於明万历时，专造进贡瓷器以供皇室之用，岁费国帑十余万金。吾国瓷业，乾、嘉前多精品，道、咸以降，日渐退化，其间能保持历代古瓷之精华，流传不绝，使得摹仿者，皆御窰之力。盖美术古瓷，成本甚巨，商办者无此厚力，御厂非营业，乃绝对以美观为目的，故花样不厌精良，成本不计轻重也。

瓷之官窰民窰广州许守白，名之衡，研究瓷学最精，尝曰：「自宋以来，已有官窰民窰之分。官窰者，由官拨款支销，设专官监督之，以进上方。备赏赉者也。民窰又名客货，民间所通用之瓷器出焉。官窰之中，更有御窰，所画龙，必作五爪，专备御用，下不敢僭，然达官贵人亦得享用官窰器物。」

瓷之年窰臧窰许守白曰：「年窰者，雍正时大将军年羹尧督造之瓷也。青花五彩皆有之，而市肆中人，但以一种积红小瓶小杯等物呼为年窰，其他则不省也。年窰之红，较之郎窰之红为黑而实，且不开片，其声价亦远逊於郎矣。又有臧窰者，为雍、乾间臧应选所督造，然无甚特异之点。」

瓷之绘画许守白曰：「本朝之瓷，康熙花卉人物似华秋岳、陈老莲，雍正花卉纯似恽南田，而人物则逊於康熙。至乾隆，研链瓷质胜於康、雍，而绘画则古月轩外，稍未之逮。其官窰多作锦地，参入泰西几何画法，虽穷妍极巧，错采镂金，然视康、雍之浑雅高古，雅人视之，殆不如矣。及於道光，则别开一派，虽属小家法，亦有足观者焉。若夫咸、同，殆卑之无甚高论，而光绪时之仿康、乾诸制，往往逼真，鱼目混珠，识者憎之，然不能不谓其美术之精进也。

「康熙专以名工制瓷，名手绘画，殆纯入於美术范围，而高穆浑雅之气，犹未尽掩。至雍正，则昳丽胜矣。至乾隆，则华缛极矣。精巧之至，几若鬼斧神工，而古朴浑厚之致，荡然无存，故乾隆一朝，为极盛时代，亦为一代盛衰之枢纽也。政治文化如是，瓷业亦然。嘉庆虽犹存典型，然仅虎贲中郎之似。道光画笔出以轻倩，而物料美盛，远逊前朝。咸、同一蹶不振，虽美术退化，亦时势使然也。光绪稍稍复兴，然有形式而乏精神矣。」

瓷之仿色许守白曰：「红为最难仿之色，光绪初及中叶，所仿者惟薄施淡抹而已。其後则大红、深红，与夫胭脂、水豇、豆红诸难仿效之色，均无一不有，虽专家，亦往往受其欺。然是等物品，色泽纵足炫人，而细辨之，瓷质盗胎，终有不类之点耳。绿之难仿，更甚於红、纯色釉之绿者颇足乱真，然仍乏深黝之致。至於仿康熙彩之硬绿，则最难形似，釉每混而不清，或发黑，或发黄，参入洋料，其迹显然，故凡新物见有硬绿之处，莫不用砣去光以掩其迹。

「黄色之新者，其匀也，足与旧相类，而病在过鲜。若夫深黄，其釉亦略混，以较天然之金珀黄，其光满透亮迥乎不同。至蛋黄色与旧者较，亦未免有差池之别也。

「紫亦为最难仿之色，薄则黯淡，厚则发混，且亦紫中发黑。显由他色配合而成，比於旧瓷之紫，瞠乎後矣。

「蓝之一色，乃仿旧之最有成效者也。光绪时所仿者，或蓝而带黑，或蓝而带灰，均不难於判别。其仿康熙蓝者，竟得七八，最足乱真，且亦能深入胎骨，所尚能认别者，恃质地及画片耳。

「白为本质，研究最要，识别又甚难。大抵新者其釉近糠，火气宛然，求如旧瓷之美质，渺不可得，或就发青发黄之点以判时代之高下，又不尽然。最近新发明者，光致之极，几似乾隆矣，独稍欠缺者，一则光由内发，一则光由外铄，相去终有迳庭也。

「新制之黑，与旧者最难相混。旧瓷之黑釉与彩浑成一片，新者之黑不但浮光宛然，且细辨之，釉与彩显有迹象，固未能水乳交融也。

「新仿之品，以光绪朝为最多，若咸、同间所仿者，皆易於识别。盖彼时一朝有一朝之面目，虽仿旧制，亦不脱当时面目也。惟光绪时不然，袭历朝之形式，无所不仿，且亦一一皆得近似，今於仿制中可分其沿革先後焉。初年所仿者，以宋、元及纯色釉等品为多，盖当时物品，不甚难得，而朝士好古者，喜讲宋、元，藉供考订，故宋、元物仿者最多。中叶所仿，殊属寻常，彩绘既不甚精，遂遯入仿明一派，盖以明画粗率，易於藏拙也。末叶所仿，最有进步，一由官窰良工四散，禁令废弛，前所不敢仿之贡品，今则无所不敢矣。一由近年西人辇金重购，业此者皆知竞争，美术因有进步，研料选工，仿旧精者，辄得八九，而五彩冒乾隆款者为尤多，以易投时好也。至纯色釉冒明代暨康、雍款者，亦极仿旧之能事，杂出其途以相炫焉。」

制瓷上釉许守白曰：「制瓷上釉有二法。一曰蘸釉，以皿入缸，荡匀其汁，蘸釉者，其釉厚，故均、哥诸器，往往有若堆脂，所蘸不止一次也。一曰吹釉，截竹为筒，嘘气匀之，吹釉者，其釉薄，故旧瓷中有玻璃釉等名目，薄者且若卵膜也。

「挂釉之法，古时以笔搨釉，病在不匀，後改为以皿入缸，用蘸釉法，匀矣。而屡有不到底者，旋又改为吹釉之法，有三四次吹至十余次不等，斯匀且净矣。」

瓷之开片许守白曰：「瓷器有纹者谓之开片。有大开片，有小开片。小片之细碎者曰鱼子纹，大片之稀疏者曰牛毛纹，曰柳叶纹，曰蟹爪纹，皆形容其所似也。

「瓷之开片，其原因有二。一曰人为之开片，一曰自然之开片，多属浆胎。当入窰时，已预使之开片或开大，或开小，配合药料烧之，则出窰时成开片形，一如人意之所欲出，是等开片似龟坼，开在胚胎者也。自然之开片，则历年既久，其釉渐内裂，或成鱼子，或成牛毛诸形。其坼也，纯与胚胎无涉，是等开片，痕不深入，开在釉汁者也。」

瓷之疵许守白曰：「瓷有虽疵而不得谓之疵者曰缩釉，曰短釉，曰麻癞，曰黏釉。缩釉者，谓入窰之际，火候骤紧，往往敛釉露出胎骨也。短釉者，谓随意挂釉不到底足，此等蘸釉法，病在不匀。黏釉者，谓釉汁未乾，两器相并而为一，擘之使开，若黏片砾然。麻癞者，谓入窰时黏有火炭，釉汁稍缩，成堆垛形。此数者，皆宋、元所常有，且有因是而证制作之确据者。故曰虽疵而不得谓之疵也。

「瓷有小疵而不掩大醇者曰窰缝，曰冷纹，曰惊纹，曰爪纹。窰缝者，谓坯质偶松，为火力所迫，土浆微坼，厥有短缝。冷纹者，谓器皿出窰之顷，风力偶侵，一线微裂，不致透及他面。惊纹者，谓瓷质极薄，偶缘惊触，内坼微痕，表面却无伤损。爪纹者，谓器有裂痕，略如爪状，或由沸水所注，或由窰风所侵。是数者，皆疵纇极微，无伤大体者也。

「瓷有视其疵病之浅深以定其有碍无碍者曰串烟，曰伤釉，曰崩釉，曰暴釉，曰冲口，曰毛边，曰磕碰。串烟者，谓烧瓷之顷，偶为浓烟熏翳，或类泼墨之状，或呈果熟之形，若是者，视具浓淡多少以定优劣。伤釉者，谓器用日久，案磨布擦，细纹如毛，色呈枯闇。崩釉者，谓硬彩，历年既久，遂至崩坼，彩色剥落，坠纷残红。暴釉者，谓釉质凸起，形如水泡，手法欠匀，火力逼之，遂呈斯状，若是者，视其地位多寡，以判低昂。冲口者，谓器皿之口，或触或震，口际微裂，成直缝形。毛边磕碰，均谓器皿口边微有伤损，伤处甚小，而扪处畧有棱者曰毛边。伤处较多而胎骨少缺，但边际尚未露棱者曰磕碰。若是者，亦视其受病之大小以增减其价值焉。

「瓷有人工造作而成疵者曰磨边，曰磨底。磨边者，谓瓶具口际，曾经缺损颇巨，因将边磨平，或锯去颈项改成罐形，价值所失，十折八九矣。磨底者，因嫌底款年代不久，磨去其款，托於远代，然物品果美，亦有得善价者。」

瓷之人工伪造许守白曰：「瓷有人工之伪造者曰假底，曰真坯假彩。假底者，取旧瓷之底嵌於新瓷，伪物真款，以欺一时，然功劳而计拙，易於识破，不常有也。真坯假彩者，谓取白质无花之旧瓷，加以彩绘，胚质则确属古物，彩绘则後来所加，缘旧瓷之光。素者价值甚廉，且景镇积年遗物颇多，一经加彩，可冀得数倍之善价也。」

瓷器不宜专尚美术西人之重华瓷，良以质坚而洁，久益润泽而有宝光。非若洋瓷之硬度既低，用久则毛糙垢黑，色虽白，其中实含毒质，遇酸尤易侵蚀。常人不加深察，但取其适观趋时，价值低廉，以致利权外溢。洋瓷所通行者，以杯盘茶具为大宗，下至溺器，亦年增一年。而吾国各瓷业公司则惟注意於美术品，至普通品，仍窳败如故，价值且昂，欲保利权，难矣！

制宫灯罩官窰瓷器胜於前代，尤以康熙时制为最。同治朝，大婚典礼，饬九江道於景德镇御窰厂定造宫灯罩，颁发旧样，其质洁白，光透，中含花纹，胜於玻璃。厂中无人能造，百计采访，惟一旧工人年八十许，颇知之，家藏一书，备言制造之法，秘不示人。以重金赂之，始出此书，乃按其遗说精制进呈。与康、乾间物无异。

制陶器宜兴陶器，色红润如古铜，坚靭亦仅逊之。蜀山以茶壶名，丁山以缸盆之属名，种类形式，粗细均有之。其泥亦分多种，红泥价最昂，紫沙泥次之。嫩泥富有黏力，无论制作何器，必用少许，以收凝合之效。夹泥最劣，仅可制粗器。白泥以制罐钵之属。天青泥亦称绿泥，产量亦少。豆沙泥则常品也。

泥初出山时大如煤块，舂以杵，必数次，始取其较细者浸之於池，经数月则粗分子下沈，其最上层皆有黏性，乃取以制器。

器既成，必加以釉，分青、黄、赤、白、黑五种。上釉之手术，视其器之精粗美恶量为注意。所用器具不甚精密，矩车、规车，以别大小方圆，篦子、明针，以事剔括范律，绝无模型。故器之形状大小欲求一律，全恃手势之适当也。

各种坭坯烧於蜀山窰中， 别於制作场设一烧釉炉， 用土（土撃）筑成圆形， 四周有孔， 俾可通气。 皿置其中， 小者可数百件， 大者亦数十件， 积炭於上， 凡烧四小时而器成矣。 炉之中心有孔， 自顶直贯炉底， 善别火候者， 立而俯视之， 即知器之成否， 非老於此者不能。 且用模型者， 转不如手制之精美。 工人无教育之所， 自幼实习， 以迄成材。 工资不等， 视货之精粗为准， 论件不论日。 坭产於蜀， 丁山， 每石仅银币二角有奇。

制泥人高宗南巡，驾至无锡惠泉山，山下有王春林者，卖泥人铺也。工作精妙，技巧万端。至此，命作泥孩儿数盘，饰以锦片金叶之类，进御时，大称赏，赐金帛甚丰。其物至光绪时尚存颐和园之佛香阁中，庚子之乱为西人携去矣。

乾隆时，苏州虎邱有捏泥人者，老少男女，惟妙惟肖，不必借径於绘事也。光、宣间，惠泉山所出售者，实远逊苏州矣。

制琉璃琉璃，以扁青石为药料而烧成之，宫殿及亲王邸宅所用琉璃瓦是也。色或黄或绿，其形则有筒瓦、版瓦之殊，率以圆木或斲木为模，而范土造之。扁青石，即铅与钠之矽酸化合物，有玻璃光，微透明，可为装饰品及青色颜料，陶器之釉药中亦用之。

制玻璃玻璃种类甚多，大别之，为钾玻璃、钠玻璃，铅玻璃三种。钾玻璃，以炭酸钾、石灰、白砂等制之，质坚难熔，宜作化学器具，是为上等品。铅玻璃，以铅丹、炭酸钠、石灰、白砂等制之，折光力颇强，宜作光学器具。钠玻璃，以炭酸钠、炭酸、石灰、白砂等制之，平板瓶管之属，多以此制，微带绿色，为最普通之品。性脆硬，不传电气，热之，则熔如饴，粘於铁管，吹泡入模为器。

制玻璃版者，亦先吹成大圆筒，後切开以制平板，通常皆透明如水，浸以弗化轻酸等腐蚀药，则不透明，俗称毛玻璃。制时，加各种颜料，即呈种种彩色，山东博山玻璃有限公司能制之。

吴山尊制玻璃联联语以纸书者为多，或刻以竹木，或用漆，加云母石，且有嵌牙玉者。吴山尊学士鼒始出意制玻璃联，一片光明，雅可赏玩，惟字画不能无反正之嫌。山尊又运其巧思，使之表里如一，其句云：「金简玉册自上古，青山白云同素心。」上制一横额，题「幽兰小室」四篆字。又乞孙渊如观察以双款篆书「山尊先生孙星衍」七字，正面反面皆一式。

制明瓦明瓦，以蛎壳磨薄，成半透明之片，夹以竹片，嵌於窗，未有玻璃以前多用之，南方制此至多。又有将贝壳之薄而透明者切四角，成方片，则自印度诸岛及暹罗输入，为用亦同。

捏粉近畿所传捏粉之术，匠心独运，须眉毕现，虽油画、铅画、毛笔画等，方之蔑如也。其法取麪粉一团，与求画者对案坐，目不转瞬，私自於袖底捏其形状，捏成取出，则面部上之一凹一凸，一纹一缕，无不纤微适合。擅此技者，光绪朝为津人张姓。张初为人钞录戏曲，顾记闻极博，能将各曲本互异之处折衷改正，期於尽善而止，以是得名，津人称之曰百本张。

自百本张之号出，而其真姓名转隐。後改学捏粉，精其技，然性傲僻，非遇囊空爨绝，持金求之，不应也。时天津巨富首推海张五，张一日踵门往访，乞借五千金，海张五拒之，张曰：「君不应我，能无後悔乎？」曰：「何悔之有！」张退，乃依海张五之身量长短肥瘦，捏成一形，置之通衢，而插草标放其首曰：「出卖海张五。」过者骤见之，以为真海张五也，即而视之，乃哑然失笑，询其价值，则以五千金对，少一文不售也。海张五素以财力雄视一方，闻之引为大辱，而又莫可如何，乃潜使门客如数购之，而与张言和焉。张晚年目盲，偶坠地折伤肢体，不能营旧业，遂困顿以死。

织绸厂织绸厂以苏州为最发达。光、宣间，都凡五十八号，有创设於乾、嘉至今相沿弗替者，如石恒茂、英记、李启泰等厂是也。

纱布厂我国於光绪时议设纱布厂，英、美商人闻之大惊，恐利权见夺，乃集资千万镑，将倩人设法阻其事。乃逡巡十年，始渐设立於上海。英、美商人复使人觇之，见局厂崇闳，而管事人既非夙习此事者，机器亦不研求，且多旧式，於是相与大笑，不以为意。

某年，有内地富家子过上海，为诸游食者所瞰，羣趋之，怂以开设纱布厂，言备本十万，十年之後，获利两倍，又约无业之西人同怂慂之。富家子遂大为所动，乃取家资十万付诸人，又以能获巨利也，於是流连忘反，狂用无节，有所需辄取之於厂，厂中人亦未尝拒之。不及三年，厂中人忽言资本不继，将倒闭，诘以巨本所在，曰：「历被支用不少，余皆为厂用耗去。」索观其簿籍，则购料若干，购地若干，建屋若干，西友华友薪俸若干，东人某日某日支若干，富家子曰：「汝等不言得利可二十万乎？今吾用不及五万，何遽倒也？」厂中人辨曰：「我等所谓得利二十万者，指十年後言，且须工料进价，货品出价与今无稍殊，办事毫无掣肘，而又须股东十年内不提用分毫乃可。今皆不然，岂能复执前语以相诘乎？」富家子无可言，遂尽其家资。光绪壬辰，盛杏荪尚书宣怀设华盛纱厂於上海。政府鉴於实业之趋势，思有以提倡之，而盛亦以提倡实业自负，见怡和在香港所经营之纱厂势力雄厚，盈余操券，乃遂决议从事纱业，自是而华商纱厂遂相踵而开矣。

印锡璋分设纱厂盛杏荪设厂於上海纺织纱布，时人民习用土货，未畅行。嘉定印有模运同锡璋为之力任代售，并集资设公信棉纱号於太仓，我国之分设纱厂於各地实自此始。

陕人织造绒褐陕西织造绒褐，国初设有专员监理其事。顺治辛卯，始省之，以此项钱粮充饷。蒙人织毡毯蒙人能织羊毛毡毯，织法甚简。秋时剪取绵羊毛，洗净使乾，置石上，以棍击之令碎，浸水中三日，就井旁沙面铺旧毡於地，取碎羊毛匀铺其上，以马曳粗木柱压之即成。亦有卷毡於木柱而压之者，特视其用器何如耳。中等绒毡，长一丈，宽五尺，值银三两。除毡毯外，其他之绒料物件均不能自制，即所着之毡毯，亦系翦毡缝纫而成。惟蒙人质直，所织之毡多选羊绒为之，系物之绳，以驼绒马鬃浸水令透，捻结而成。

石绒织布道光时，庄芝阶舍人仲方尝於蜀中得火浣布一方，质厚且麤，以手扪之，泠泠然冷湿憯肤，虽入火不燃，而见焰则黑，惟无愈濯愈洁之说。盖火浣布有三，最上者为火鼠之毛所织；次为火木之皮所织，纹理细腻，并出海南诸国；最下则蜀中建昌所出，曰石绒，生岩间，土人采以为布，能去诸物之垢，不可为衣，芝阶所得即石绒也。

藻草织布宣统时，浙之淳安发现藻草，色甚白，质极细，土人以为上等料，试以织布，光洁异常。於是组织制草社，专选此种材料，以之染色，无色不艳。并知其有耐火原力，经化学家试验，确能受三百七十五度火力，不致灼伤。

台番织布番女机杼以木，大如栲栳，凿空其中，横穿以竹，使可转缠经於上。刓木为轴，系於腰，穿梭阖而织之。以苎丝为线，染以茜草，合鸟兽毛以织帛，斑斓相间，名曰达戈纹。又有巾布等物，皆坚致。黎人织布贵阳山岭多木棉树，黎女羣往采之，取其棉，用竹弓弹之为绒，足纫手引以为线，染红黑等色，杂以山麻及彩绒，织而为布，曰吉贝。或擘山麻纫线织布，捣树皮汁染为皂色，以五色绒杂绣其上，曰黎布。贾者则以牛或盐而易之，以售诸市，海南人颇用之。织布法，复其经之两端，各用小圆木一条贯之，长出布阔之外一端，以绳系圆木而围於腰间，以双足踏圆木两旁而伸之，於是加纬焉，以渐移其圆木而成疋。

画绣画绣，即绣件，言绣之如画，俗所称为顾绣者是也。盖始於上海露香园顾会海之妾名兰玉者，设帐授徒，所绣人物，气运生动，字亦有法，世人目为顾绣，自是而苏沪之绣件皆称曰顾绣矣。

同、光间，首推京绣，有五彩、平金、拉索、打子之别。五彩尤精，一切花卉、山水、禽兽、鱼虫等，栩栩如生，呼之欲出，西人亦极赞之。至拉索、打子各绣法，以重叠法铺绣之，其花卉之枝叶皆有生气。至宣统朝，而湘绣盛称於时，书画皆有，则驾苏绣、京绣之上，盖预延名人作画而後始加绣也。

余韫珠工仿宋绣王文简公士祯官扬州司李时，有余氏女字韫珠者，年甫笄，工仿宋绣，绣仙佛人物，曲尽其妙，不啻针神。曾为文简绣神女、洛神、浣沙诸图，又为文简之兄西樵作菩提像，皆极工，邹程村、彭羡门皆有词咏之，载《倚声集》。

杨云和沈宫音刺绣杨卯君，字云和，沈君善之侧室也。工绣佛，名流多为题咏之。君善辑《针史》行世。其女关关，字宫音，尤能出新意，所绣山水人物，无不精绝。尝墨绣顾茂伦《濯足图》，尤悔庵题《渔家傲》一阕，有「深园玉人闲谱绣，粉香妙写溪山友。宛转彩丝盘，素手林下秀，小名独占《毛诗》首」等句。

绫锦织西湖十景图杭州东城机杼之声，比户相闻，郎仁宝云：「起於褚河南九世孙载，善织作绫锦，褚家塘通圣士神是也。其中一二供尚衣之匠，花样有为西湖十景全图者，秀水朱稼翁稻孙《武林恭纪》诗云：「十样西湖景，曾看上画衣，新图行殿好，试织九张机。」」

林青青潜意针黹溧水林梦环妻胡氏，名青青，工书法，善丹青，适梦环後，潜意针黹。梦环故好事，悉搜坊间画本以资之。自是独探玄奥，得古人不传之秘，取单丝上下尺幅间，精不可辨，梦环尝曰：「卿之此技，眉娘尺绡《法华经》七卷，不是过也。」然不肯作，作则尺幅费时经年，三十以後，自云目力不济，已屏绣谱，其生平所成，八九幅耳。端忠愍公方督两江，得其归雁图，亟赏之，赉以入官。孝钦后命忠愍奖之，而青青已先一载死矣。

妇孺刻书板湖南永州人民，类以剞劂为业，妇孺且有从事者。牧牛郊野，辄手握铅椠，倚树根镌之。广东顺德县之手民，率系十余岁稚女，价廉工速，而鲁鱼亥豕之譌误，则尤甚於湖南。

朱圭刘源刻板苏州专诸巷有刻版者曰朱圭，字上如，雕刻书画，精细工致，以河南画家刘源所绘凌烟阁功臣像影而雕刻之，尤为绝伦。又南陵诗人金史，字古良，择两汉至宋之名人各图形像，题以乐府，名曰《无双谱》，亦如雕刻。继而选入养心殿供事，大内字画，俱出其手，後以効力久，授鸿胪寺叙班。

王文简请修经史刻版王文简公在官日，有《请修经史刻版疏》，畧谓：「明代南北两雍，皆有《十三经注疏》、《二十史》刻版。今南监版存否完缺，久不可知，惟国学版庋置御书楼。此版一修於前朝万历二十三年，再修於崇祯十二年，自本朝定鼎，迄今四十余载，漫漶残缺，殆不可读，所宜及时修补，庶几事省功倍。至於南监经史旧版，并请敕下江南督抚查明，如未经散佚，即由该省学臣收贮儒学尊经阁中，储为副本。」

活字印书法活字印书法，西人谓之Movable Type，其法传自中土。近日盛行铅字，制模浇字之法悉用机器，迥非向时恃一手一足之力者可与之争胜矣。然由源及委，则旧法固不可不知也。宋庆历时，有布衣毕昇为活板。其法，用胶泥刻字，薄如钱唇，每字为一印，火烧令坚，先设一铁板，其上以松脂蜡和纸灰之类冒之，欲印，则以一铁范置铁板上，乃密布字，印满铁范为一板，持就火炀之，药稍熔，则以一平板按其面，则字平如砥。止印二三本，未为简昜，若印数十百千本，则极为神速也。

乾隆时，侍郎金简奏请仿宋人活字板，以枣木板镌字，高宗以活字板之名不雅。赐名曰聚珍板。

乾隆癸巳十月二十八日，金简奏，谓：「奉命管理《四库全书》一应刊刻刷印装演等事。今闻内外汇集遗书己及万种，现奉旨择其应行刊刻者，皆令镌版通行，此诚皇上格外天恩加惠艺林之意也。但将来发刊，不惟所用版片浩繁，且逐部刊刻，亦需时日，臣详细思维，莫若刻枣木活字套版一分，刷印各种书籍。比较刊版，工料省简悬殊。巨谨按御定《佩文诗韵》，详加选择，除生僻字不常见於经传者不收集外，计应刊刻者约六千数百余字。此内虚字以及常用之熟字，每一字加至十字或百字不等，约共需十万余字。又预备小注应刊之字亦照大字每一字加至十字或百字不等，约需五万余字，大小合计，不过十五万余字。遇有发刻一切书籍，只须将槽版照底本一摆，即可刷印成卷，倘其间尚有不敷应用之字，预备木字二千个，随时可以刊补。书页行款大小式样，照依常行书籍尺寸，刊作木槽版二十块，临时按底本将木字检校明确，摆置木槽版内，先刷印一张，交与校刊翰林处详校无误，然後刷印。其枣木字大小共应用十五万余个，臣详加核算，每百字需银八钱，十五万余字约需银一千二百余两。此外仍做木槽版，备添空木字，以及盛贮木字箱格等项，再用银一二百两已敷置办，是此项需银通计不过一千四百余两。臣因以武英殿现存书籍核较，即如《史记》一部，计版二千六百七十五块，按梨木小版例价银每块一钱，共该银二百六十七两五钱。计写刻字一百一十八万九千零，每写刻百字，工价银一钱，共用银一千一百八十余两，是此书仅一部，已费工料银一千四百五十余两。今刻枣木活字套版一分，通计亦不过用银一千四百余两，而各种书籍皆可资用，即或刷印经久，字画模糊，又须另刻一分，所用工价，亦不过此数，或尚有堪以拣存备用者，於刻工更可稍为节省。如此，则事不繁而工乃省，似属一劳久便。至摆字必须识字之人，但向来从无此项人役，即一时外雇，恐不得其人，且滋糜费。臣愚见，请添设供事六名，分领其事。所有刊刻木子字十五万，按韵分贮木箱内，其木箱用十个，每个用抽屉八层，或十层，抽屉中各分小格数十个，盛贮木字。临用时，以供事二人专管摆字，其余供事四人分管平上去入四声字。摆版供事按书应需某字，向管韵供事喝取，管韵供事辨声应给，如此检查，便易安摆迅速。查武英殿现有臣等奏添书吏二名，改为供事，止须再添供事四名，闲常皆令在档案房书写档案，遇摆字时，即令应役，如果勤慎，五年之後，归并英殿修书处供事，一体办理，如此，摆字之人既不必外雇，而於办理活字版更为有益。臣因刊刻遗书工料浩繁起见，不揣冒昧，谨照御制命校《永乐大典》刊刻成枣木活字套版共四块，并刷印红黑格纸样式各五十张，恭呈御览。」奉旨：「甚好，照此办理，钦此。」

乾隆甲午五月十二日，金简谨奏：「前经奏请将《四库全书》内应刊各书改为活版，摆刷通行。拟刻大小木字十五万个，每百个约计工料银八钱，并成做槽版及盛贮木字箱格等项，约需银一千四百余两，嗣又添备十万余字，约需银八百余两。督同原任翰林祥庆、笔帖式福昌敬谨办理，今已刊刻完竣。细加查核，成做枣木字每百个银二钱二分，刻工每百个银四钱五分，写宋字每百个工银二分，共合银六钱九分，计刻得大小木字二十五万三千五百个，实用银一千七百四十九两一钱五分。备用枣木字一万个，计银二十二两。摆字楠木槽版八十块，各长九寸五分，宽七寸五分，厚一寸五分，每块各随长短，夹条一分，工料银一两二钱，计银九十六两。每块四角包钉铜片，工料银一钱五分，计银十二两。板箱十五个，每个工料银一两二钱，计银十八两，检字归类用松木盘八十个，长一尺八寸，中安格条，每个工料银三钱五分，计银二十八两。套版格子二十四块，各长一尺，宽八寸，厚一寸，每个工料银三钱，计银七两二钱。成做收贮木字大柜十二座，各高七尺二寸，宽五尺一寸，进深二尺二寸，每座各安抽屉二百个，实用工料银三十两，计银三百六十两。抽屉二千四百个，成钉铜眼钱曲须圈子二千四百副，每副银一分五厘，计银三十六两。木板櫈十二条，各长五尺，宽一尺，高一尺五寸，每条工料银九钱五分，计银十一两。四项通共实用银二千三百三十九两七钱五分。查原奏请领过银二千二百两，尚不敷银一百三十九两七钱五分，请仍向广储司支领给发。将来《四库全书》处交到各书按次排印完竣後，请将此项木字槽板等件移交武英殿收贮，遇有应刊通行书籍，即用聚珍版排印通行。」

武英殿刻书武英殿刻书，未能确定其开始之时，御定《全唐诗》及《历代诗余》皆刊於康熙丙戌、丁亥，而何义门在康熙癸亥已拜兼武英殿纂修之命，则其事当不始於乾隆。乾隆朝，在武英殿开雕书籍见诸谕旨者，戊午，雕《十三经注疏》；己未，《明史》雕成，续雕《二十一史》，丁卯上之，凡装六十五函；乙丑，雕《明纪纲目》；丙寅，雕《国语解》：丁卯，雕《三通》；癸卯，雕《相台五经》。盖列圣万几之暇，博览经史，爰命儒臣选择简编，亲为裁定，颁行儒官，以为士子模范。当时钦定、御制书名，凡经类二十六部，史类六十五部，子类三十六部，集类二十部，凡一百四十七部，大半镂版於内府。 「 中如《西清续监》、《宁寿宫监》藏稿未刊，《天禄琳琅》刊於湖南书局，《全唐文》刊於扬州，其余不能悉知也。」 历代朝廷刻书之多，未有若是者也。古香斋袖珍本十种，当亦於武英殿雕造。

殿版精妙迈前代，版片悉红枣木，皆贮殿旁空屋，厚寸许，无裂痕。光绪初，张文襄公之洞官翰林时，将集资奏请印刷，或谓之曰：「是物久不完矣，一旦发觉，凡历充殿差者，皆获咎，是将兴大狱也，乌乎可？」乃止。实录馆与之相近，馆中供事即就殿旁余屋以居，冬日则劈板以围炉。又有窃板而去其字，以售於厂肆者。

官署学校刻书本朝二百六十八年中，官署学校，刻书甚盛，淮南、杭州所刻尤多。书院本以江阴南菁书院所刻为多，广州粤雅堂书版，後皆并入书局。

咸豊辛酉八月，曾文正克复安庆，部署觕定，命莫子偲大令采访遗书。既复江宁，开书局於冶城山，此江南官书局之俶落也。且自同治己巳，江宁、苏州、杭州、武昌同时设局後，淮南、南昌、长沙、福州、广州、济南、成都继起，所刻四部书亦不少矣。

湖北刻书同、光以来，刻书籍者争挟稿以寄鄂，谓其椠精而值廉也。然鄂之手民，初亦甚劣，宜都杨惺吾大令守敬多方指教刊本，久之，且能影摹宋、元板矣。於是四方精刊之本咸集於武昌，惺吾各印其首叶留以为谱。套板印书朱墨本，俗称套板，以印墨一套，印朱又一套也。广东人仿印最夥，亦最精。有五色者，武英殿本《古文渊鉴》亦五色。考其原起，则实明万历时乌程闵齐汲所创也。

制三色版三色版为印刷术之一种。西历一千八百六十一年，物理学家麦克斯惠尔首发明三原色套印实物之说，奥人黑斯尼、德人传吉耳先後研究而改良之。美国则至西历一千八百八十一年，费拉得尔非亚之伊巫始制三色版。其法，用照相镜分析黄赤青三原色，制成三种铜板，以次印刷，即成种种颜色。又有特加黑色者，谓之四色版，上海商务印书馆能仿制之。

制钢版铜版，以铜版印书，五代已有之。宋岳珂《九经三传沿革例》，有晋天福铜版本。景佑甲戌，发内府金，收换会子，收铜版弗造，如当时即纸币亦用铜版也。

新式印刷术之铜版则有三种，已能仿西法而制之。一为照相铜版。於铜之表面涂以受光性薄膜，置所欲印之照相乾片放上，曝於日光。使受光处变为不溶解性，後乃用药腐蚀，制成印刷版。二为雕刻铜版。以印刻原稿之玻璃纸覆於涂有黑蜡之铜版，更依字迹用针刻之，蚀以药水，先成凹版，复涂锡或银於版上，浸於镀铜之硫酸溶液内，则上覆铜皮，取出揭下，成凸版，以铅作底，即可印刷。三为电镀铜版。先将活版或木版锌版等，压於黄蜡版，制成蜡版，浸药水中，用镀铜法，使傅薄紫铜一层。以後制法，与雕刻铜版同，商务印书馆能制之。

制电气铜版电气铜版，应用电解之理铸成之印刷版也，制法，先以蜡或石膏就木版或金属版上制成模型，涂黑铅屑为导体，系於电池之阴极，纳硫酸铜溶液中，别悬铜版於阳极，铜附着模型上，待至厚度适宜，离去模型，即得与原形相同之电版，通称电镀铜版，商务印书馆能制之。

制纸版活字版，印刷术所用。以纸厚裱，搨铅字之面，使凹凸分明，为重印时铸铅之模型者，谓之纸版，日本谓之纸型，吾国人亦能制之。

石版印刷法石版，以石版石制成之印刷版也，国人能自制之。其法，先以原稿摄成影片，覆於敷动物胶之纸，而移影於其上，置纸於光洁之石，紧压之，使留痕於石面，涂以松香油，碾以墨胶，使其痕益明显而高。然後用水湿之，以印刷用墨油印於纸上，其无文字图画处，受水之反拨，故墨油不能黏着，用此版印刷，亦谓之点石。

珂罗版印刷法珂罗版为美术之印刷，国人能自制之。其制法，先用矽酸钠溶液涂於金刚砂磨过之玻璃版，用水洗之，俟乾，更涂珂罗丁及重酪酸钾之混合液，与乾片密接，曝於日中，再用水洗之，像留於版。印刷时，先浸以水，拭去湿气，以皮棍或胶棍傅以颜色，每版可印数百纸，俗称玻璃版。

钢笔版誊写法钢笔版，印刷器也。蜡纸下衬网目钢版，用钢笔紧按写之，则有笔画处皆砑成细孔，用胶棍上敷墨油，照印书法印之，一版可印一二百纸，其墨即由细孔内渗出，亦曰誊写版。

真笔版誊写法真笔版，为誊写版之一。以特制之纸与药水，用毛笔写之。纸上所敷之质料，因药水腐蚀，墨即由笔画之处渗出。印法与钢笔版同，而誊写不至费力，且能显笔画之粗细，写印合法，几与石印无异，故人恒喜用之。

顾二娘制砚顺， 康间， 吴门有顾德麟号顾道人者， 工琢砚， 果出其手， 端溪， 龙尾之精工镌凿者固不待言， 即 石只村常石， 随意镂刻， 亦必有致， 自然古雅， 名重於世。 德麟死， 艺传於子， 子不寿， 媳邹氏袭其业， 俗称顾二娘， 又名顾亲娘者是也。 常与人讲论， 其言曰： 「砚为一石琢成， 必圆活而肥润， 方见镌琢之妙。 若呆板瘦硬。 乃石之本来面目， 琢磨何为？ 」其意乃效明代铸造宣德香炉之意也。 其所作古雅而兼华美， 当时实无其匹。 邹无子， 瞑蛉二人俱得其传， 惜死其一。 邹死， 仅存一人名公望号仲吕者， 实邹女之侄而冒姓顾， 然亦无子。

二娘生平所制砚不及百方，非端溪老坑佳石不奏刀，相传以鞋尖点石，即能辨别瑕瑜，亦奇技也。乾隆末，杭州何春巢承燕於金陵市上得一砚，背镌刘慈一绝云：「一寸干将切紫泥，专诸门巷日初西。如何轧轧鸣机手，割徧端州十里溪。」跋曰：「吴门顾二娘为制斯砚，赠之以诗。」顾家於专诸故里，故云。时康熙戊戌秋日，诗绝超逸，然不知慈为何许人也。

制漆砚砚之异制，或以竹，或以铁，康熙时，有以漆为砚者。其法，以水飞过极细磁沙，和生漆为之，颇轻便，适於游笈，且甚发墨，在铁砚、竹砚之上。

制竹笔竹笔，出蒙古，然未得缚笔法。盖削竹木以渍墨作书也。

制豁山豁山，出蒙古，夏秋间捣败苎楮絮，入水沤之，沥芦帘上，暴为纸，谓之豁山，凡纸皆以是名之。

制灰简灰简，出蒙古，木削两简，编韦联之，刳其中，涂油为布，以灰作字，毕则拭去，为更布之，有古漆简风。江皜巨刻玉章江皜臣腕有千钧力，善刻玉章。吴中能玉章者，推周尔森，但沙碾耳。其他号能切玉者，亦皆倩尔森开其眉目，畧施以刀，诡语人曰：「吾切玉如泥也。」独皜巨治玉章始终用刀，易如划沙，章法又皆妙合秦、漠。尝谓坚者易於取势，吾切玉後，恒觉石如腐。皜臣客死温陵黄相国家，印谱数页，其妾能宝藏之。曹秋岳曰：「江皜臣死，世无复有刻玉者矣。」

韩约素镌印梁千秋侍儿有韩约素字钿阁者，善镌印章。人有以数寸大石章求镌者，约素辄颦蹙曰：「欲侬斲山骨耶？」

姜正学刻石章方邵村侍御尝为丽水令，兰谿姜正学往见，谓之曰：「公嗜石章，我之铁笔固佳，愿为公制数章。生平不知干谒，但嗜饮耳，公醉我，我为公制印，公意得，我亦意得矣。」侍御乃与饮，醉，即歌会稽太守词。於是侍御得姜印最多，署中酿亦为姜罄矣。

一夕，漏下数十刻，署中人尽熟寐，忽闻剥啄声，侍御惊起，以为寇且发，不则御史台霹雳符也。惊起询之，则报曰：「姜生见。」侍御遣人谢曰：「夜分矣，请以昧爽。」姜匉訇曰：「事甚急。」侍御意必得其他之意外传闻也，急趋迎之，执手问故，曰：「我适为公成一印，殊自满志，不及旦，急欲令公见之，事孰有急於此者乎？」遂出之掌中以视之。侍御乃大笑，复曰：「如此印，不直一醉耶？」於是相与痛饮，及辨明而去。又於桥上歌会稽太守词，桥侧饼师及卖浆家人起独早，竞来听之，谓此君起乃更早，遂已醉耶？姜无妻，无子女，常自言曰：「麴蘖，吾乡里，吾印必传，吾之嗣续也，吾何忧？」

艾无山镌石艾显，字无山，嗜奇若骛，尤痼於金石，工篆籀。尝避嚣入桃源深谷，构小茅庐，署曰「石耕小隐」。性孤岸，扃户不与世接。尝曰：「交友未易言也，有终者鲜，谨始，其可。」是以人无知之者，独与赵仲韶游。其所琢大小二篆，虫啮鸟骞，屈铁半折，鉥心刿目，如有狞狰老虬破石欲出也。

无山瘠骨深目，古冠服，其音硠硠，色有自得。陈长镇尝具酒醴要之，与之猎奇字，推图牒，酒酣，则嚱嘘大言曰：「惟子可与语。」因贻长镇以私章数钮，玉骨杈立，霞采迸散，斑斓苍劲，殆不可状。长镇喟然曰：「道臻是耶？」

邓完白刻石印邓石如少以贫故不能从学，逐村童采樵，贩饼饵，负之转鬻。日以其赢给饘粥，暇即从诸长老问经书句读，摹仿木斋篆刻及隶古书。弱冠能为童子师，见生徒憨跳，即舍去，刻石印，写篆隶，鬻诸市。

胥山人铸铜印潍阳胥山人，工铸铜印，用拨蜡法。而又精於《说文》六书之学，考核篆法，一字不苟，印式古朴无伦。尝走京师，谒盛伯羲祭酒，以印进，盛大赏之，为游扬於公卿间。复为书名帖，大署「胥伦字不灭」五字於尺幅，进谒王公，每持之，遂为一时所倾倒矣。时孝钦后六秩万寿，京外臣工谋进祝嘏品，苦无特异者。适胥铸六十甲子印成。甲子印者，以干支相配，六十一周，皆钟鼎文字，古意盎然。因购而镀以金，宝光益焕发，因进呈焉，孝钦览之欣奖。以年用其一，至一周，则年登期颐。询出何人手，左右以奏闻，乃颁赐补寿字、画、荷包等物。以布衣而得此，一时称殊荣焉。而胥山人之名，乃满京华矣。

工刻竹木扇骨光绪初，江都于啸轩目光精炯过人，方寸之中，能刻万字，至阔扇骨，可刻三十行。其法，初时须先书之，然後奏刀，已而但须每字作点，後仅须以墨界其上，以防欹侧。界毕，即镌刻，成字甚速，不烦细视而点画无不分明。其最小之字，以大十余倍之显微镜照之，犹不能见。于尝入泮，於雕镌金石外，并工书画也。

安徽知县某，能在四寸见方之牙刻三千小字。二十四根小扇牙骨，每面能刻十六行真楷，以显微铙窥之，一丝不差。

濮仲谦刻竹濮仲谦，江宁人，言貌朴野，粥粥若无能。而善刻竹，一帚一刷，竹寸耳，句勒数刀，便与凡异。其所自喜，必用竹之盘根错节者，以不事刀斧为奇。经其手，畧刮摩之，遂得重价。居三山街，里党资其润泽者恒数十人，而仲谦贫自若也。於友人坐间见有佳竹佳犀，辄自为之，意偶不属，虽以势刦之，以利动之，终不可得。

李迁于刻竹李希乔，字迁于，歙人。工篆刻，能双钩法帖，又斲竹为臂阁及界尺，镂刻灿然，如写生，扪之，无毫发迹。虽号竹工绝技之濮仲谦，不是过也。

周芷岩刻竹嘉定竹器名於时，以镌刻着也，而盛於康熙、雍正、乾隆时。周颢，字晋瞻，芷岩其自号也。世居嘉定城南，性磊落不羁，而未尝与物忤。家无儋石储，而未尝以衣食累人。读书不应科举，而於画独有神解。仿古贤山水人物，皆精妙。尤好画竹，兴酣落笔，风枝雨叶，无不曲肖。嘉定自朱松龄父子以画法刻竹，其後有沈兼、吴之璠、周乃始诸人，皆精其艺。芷岩更出新意，作山水树石丛竹，用刀如用笔，不假稿本，自成邱壑，其皴法浓淡凹凸，生动浑成，画手所不能到者，能以寸铁写之，当时以为绝品，且亦雅自负。其运刀时，若丝发未称意，虽垂成，亦斧以毁之。

竹器之制造东南数省以竹器着名者，自江苏之嘉定外，则有湖北之黄州，浙江之永嘉、嵊县、余姚，皆为特别美术。惜囿於旧法，不知改良，且日就下焉。嘉定不产大竹，其竹购自湖州之梅溪。乾隆辛未，高宗南巡时，王某献竹刻於行在，蒙赐翰林，自此得名，惟此乃文人学士之所为，犹刻画金石也。

至专精其事者，则有朱松龄，刀法简净，深得画理，然仅有阴文。其子小松克承家学，延及秦一姐、沈两之辈，递相师授，各自名家。後之作者，乃因其法，易以阳文，於是山水、人物、花鸟、草虫以及真草、隶、篆诸体书法，无所不有。其最巧者，变为阴阳合刻，层次分明，浅深迭见，益得画家远近浓淡之致。而雕锼精细，尽态穷神，竹刻之能事备矣。至於翻黄器皿，如几榻屏障之属，愈出愈奇，则亦创自乾隆南巡时也。

黄州竹最大，土人每截其一节作汲水桶。乡间造屋，亦用竹为柱。制器者，则以水煮热，去内层之黄及外层之青，以架压平，广可逾咫。所制宫扇，天然一块，不用边缘，面刻字画。其他如盘匜、插屏之类甚多。但其竹以大着名，制器多以独幅见长，雕刻之工，不及嘉定也。

永嘉竹与湖州同，有剖其竹之半刻名人手书，作为抱柱对联。有织成篾簟嵌竹刻之字画作为对联、描屏者。

嵊县随地产竹，西乡竹工最着名。亦煮热劈丝，用细眼之铁板将丝抽过，丝细如线，圆匀一律。有女工包抽竹丝者，主家计竹徵丝，计丝给资，圆径之竹，抽若干丝，有定例，若能加细，其赢得之丝，归女工自得。其丝编成细簟，宛如绸绫，又以墨染丝与白丝相间，织成文字。最着者为水墨龙画，值百金，中等者为文具篮。余桃方桥亦产竹器，而多作匾丝。用两斜面之铁板抽过，丝阔而薄，经风欲飞，文具篮内用木板作墙，傅以编成之簟，如席纹绉纱。

方絜刻像方絜，道光时之歙县人。善刻小像於臂阁，或笔筒，以其伎遨游吴越间。尝为释六舟作庐山行脚图象於竹臂阁，须眉毕见。又为阮文达作八十象，更佳。後殁於禾中。

笔管镌字之原始苕上笔估多於竹管镌字，以为徽帜，实始於康熙以後。平湖沈文恪公荃家藏法帖，尝蒙圣祖御笔书「落笔风云」四字於卷端。诸城刘文清公墉亦尝蒙高宗宸题「清爱堂天香深处」扁额，二人感激恩遇，管城镌刻，比之勒鼎铭钟，不意苕估之摹仿为之也。

刻葫芦禁城园御旷地，徧植葫芦。当结实之初，斲木成笵，其形或为瓶，或为盘，或为盂，镌以文字及各种花痕，纳葫芦於其中。及成熟时，各随其笵之方圆大小自为一器，奇丽精巧，能夺天工，款识隆起，宛若甎文，乾隆朝所制者尤朴雅。

徐某刻葫卢道光中叶，有徐某者，能以玛瑙厚刀押葫卢阳文。所制有三小儿鬬蟋蟀图册子，凡虫及牵草小儿注视状，一垂髫，一小髻，一双髧，面目各异，而阳文突起，极句勒，不见一毫斧凿痕。其盖即用本身之顶，或海棠，或葵花瓣，乃削之，稍仄揜上，提携不坠。徐性孤僻，终身不娶。嗜酒，不与人共饮。偶制一枚成，携出，即为人购去。大率一金一枚，得直，即沽酒独酌，酒尽再制。室无长物，囊无余赀，绝不干人，品亦高矣。惟葫卢须北产方佳，每北客来多购以备用。

梁葫芦梁九公，太监也。北地多蝈蝈，好事者率盛以葫芦置暖处，可经冬不死。葫芦长者如鸡心，截其半，嵌以象牙，或紫檀为盖。其扁者旁拓玻璃窗，以刀刻花卉，都人尤贵重之。九公制此为业，售之必获巨值。方葫芦未成时，束以范，方圆大小唯所欲，大者如斗，可为果盒，极小者为妇人耳璫，尤精巧，其他奇形诡制，不可殚述。文备山水花鸟之状，细入毫发，非由刻镂，空隙处皆有「梁九公制」小方印，他人效之，不能及也，人皆呼为梁葫芦。雕镂象牙象牙性坚，而制器者雕镂山水人物，细入毫发。盖先以锯解之，以醋浸经宿，则软如腐，雕成，再以木贼草水煮之，即坚如故。

鷄卵壳刻小山赋道、咸间，湖南黄熙尝刻一鷄卵壳，初视之，亦不甚异，向有光处视之，卵壳刻唐太宗《小山赋》一首，字迹皆八分书，较蝇头更细，後署「庚申湖南黄熙敬刻」。

黄攀龙精於攻木黄攀龙，桂东人，精於攻木。康熙初，武昌黄鹤楼势倾欹，攀龙牮整如旧，省费万计，人皆神之。桂阳下濠有桥，地峻水急，植木为基，不旋踵而毁。延攀龙至，桥遂成。邑之泉溪有田，资灌溉，上堰屡修而屡坏，攀龙亲凿石架木，出人意表，遂以永固。

李良年谙建筑秀水李良年，字武曾。康熙己未被举宏博时，荐牍姓名为虞兆潢，且落第，归而筑秋锦山房於长水上梅会里之漾葭湾。其南曰观槿，东曰賸舫，北曰息游草堂，坐卧其中，弟子着录者日众。生平精心计，谙建筑，其为草堂也，欂栌、柱枅、瓴甓之属，一经鸠度，立匠人圬者於前，分授之，斧斤既施，不爽尺寸。

袁女制搓爆竹机光绪时，湖南某邑有逆旅主人袁某，有女，年十八九，慧甚，能制搓爆竹机。其法，先用二版中构铁丝十余枚，取滑藤及糯粥煮纸为糜，以油傅铁丝上，取如糜者乘热倾二板间，急搓之，凡十数次，搓纸卷铁丝上如輭竹，置石灰中养之，一炊许，坚如铁石矣。复有二板，上板密排多刃，下板密排多槽，槽与刃相受相距，皆以寸，取所搓者数百枚，拔去铁丝，置此切之，皆寸断为短筒。又有二板，下板有多孔，深八九分，圆径与短筒等，孔底铺黄泥如细粉者一层，厚二分许，取短筒一一植於孔中，上板有多针，与孔数相应，长八寸许，较搓时铁丝略粗，剡下方上，短筒既植立，取针板压之，针从铁丝旧痕而入，但使稍大，能容火药，筒底黄泥受压，皆入筒二分许挤紧矣。取去针板，倾火药其上，寸许厚，另取平板压之至二三次，震动筒板亦二三次。药尽入筒，取铁锤遍锤筒顶，取胶水涂之，欲其弥缝无隙也。俟乾，取针板刺之，尽其剡，不尽其方，取药綫插所刺孔中，而爆竹成矣。日成爆竹二万，售钱千，为之一年，有赢息矣。且凡孔凡针，皆女亲执鎚凿为之，不假他人手也。

制传声筒传声筒者，截竹筒两枚，空其两端，各以一面用皮纸冒之，胶封甚固。两筒纸面相向，取长数丈之细线穿过之，使两人各执一筒，一人属口於此筒之空面。一人属耳於彼筒之空面，相去数丈，属口者随意言语，属耳者听之了了，他人不闻也。或曰：「筒中既有线缝，故声不终閟，即从线缝穿出，不足为异，惟既出缝外，何以帖然附线而行，由此达彼，竟不散开？且线在筒外，声从线过，而他人不得闻，则又何也？」施望云曰：「气充塞於两间，声从线缝透出，逼之甚急，故附线而奔，速於电火。此线以外，无非气，故急切不至散开，而他人不及闻。但此线中或有纽结，或以手指略拈，即不能过。若线太长，则声散，筒过钜，则声或倒奔，从口角腮间溢出，亦不能达也。」

莲实制物直隶广平府城外二三里有一大湖，水波粼粼，一碧如画。湖中悉种莲花，居人采取莲实，制成玩物，如手串、数珠等，均质坚而耐久。亦有剥取莲皮，压成各种花朵，中以细竹贯之，制成烟管者，苟不经水，数十年不坏。惜所产不多，制成之物，仅足售之北省耳。

制豆盒蚕豆，以其蚕时熟，故名。一日以其形似也。破荚出之，鲜翠可爱，小儿女辈每以指甲镂刻方胜、连钱之属，衬以艳色花瓣，极工巧，戴药砰戏名之曰豆盒。