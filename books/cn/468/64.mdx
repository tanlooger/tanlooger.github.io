---
---
---
title: 忠荩类
---



洛翰削指衞上

太祖创业之初，有洛翰者，本刘姓，以佣至辽，初给事建州，颇勤俭，有勇力，拔为侍衞。觉罗某叛，夜怀刃入太祖寝帐，洛觉，以手格之，四指皆落，卒衞上出。後犹能执锐御敌，太祖嘉之，倚如左右手。卒於起义之前，故不得预五大臣之列，其裔後隶内务府。

扬武勳王因公致命扬古利以开国功封武勳王，尚主，为异姓臣冠。晚年从太宗征朝鲜，大捷。後巡视山谷，大雾，中伏弩，遂致命焉。

费英东额亦都世笃忠贞异姓勳臣以满洲信勇公费英东、宏毅公额亦都为最着。信勇公子昭勳公图赖、宏毅公子忠义公图尔格，又能世笃忠贞，两世皆侑食太庙。范忠贞不屈於耿精忠康熙初年，撤藩议起，吴三桂反於滇，闽藩耿精忠遥应之，巡抚刘秉政降。精忠环兵刃胁总督范忠贞公，范挺身前嚼齿大骂，精忠执之，复使秉政往说。秉政时已为伪枢密使，范蹴之仆地，笑曰：「逆贼分即死，予先褫其魄矣。」精忠见范无屈意，乃使人问曰：「闻公昔与水月和尚游，和尚何言属公邪？」范叱之曰：「吾家世读孔孟书，忠孝大节，岂死生所能夺？即彼缁流，稍有识，亦必以忠孝劝人，岂肯妄言祸福？归语尔主？善自为计，无自取族灭也。」

耿精忠母责子受伪命耿精忠母周氏，贤母也。当滇氛初起，精忠密受伪命，周氏屡责不悛，即愤郁绝食而死，范忠贞公往唁之。

甘忠果殉藩乱甘文焜，辽东人，康熙壬子为云贵总督。吴三桂反，致书贵州提督李本深，慷慨数千言，约共剿御，而本深以安顺应贼。甘知贵阳不可守， 「 时总督驻贵阳。」 遂驰下镇远，杀其妾以飨士，冀招楚兵扼隘，而副将姜义先已从贼，甘知事不可为，乃自缢於吉羊寺。事闻，赠兵部尚书，諡忠果。

叶映榴骂贼自刎康熙乙丑，裁湖北总督缺及其标兵。楚兵故剽悍，有夏逢龙者，尤桀黠。裁檄下，向巡抚索月饷，不得，则聚众谋山中，将为乱。武昌同知某倡议剿捕，众益怒，露刃入辕门。粮道叶映榴急入，白巡抚，请抚之。巡抚出，众语不逊，骂曰：「若欲反耶？」众挥刃曰：「反也，将奈何？」蜂涌上，巡抚逸。映榴冒刃前，谕以朝廷威德，不应。拥归，逼从逆，瞋目叱之，乘间，欲夺刃自刎。众大呼曰：「杀好官，不祥。」遂以兵环之。巡抚既遁，余或亡或降，贼势大振。映榴困孤城中，誓一死全志，独念老母无所托，未即引决，後谓其妻陈氏曰：「以付若。」陈慨然曰：「夫尽忠，妇尽孝，分也，敢不如命？」遂奉姑易服遁。映榴计母妻已出险，乃曰：「吾今可以死矣。」立缮遗疏，北向九拜，升公座，骂贼自刎，瞋目良久乃瞑。贼大惊，罗拜而去。

臣民为圣祖禳疾康熙癸酉，圣祖有疾，谕诸王大臣修斋祷禳，初仅宗室及满大臣行之，继而上自汉六部九卿，下至富商大贾，亦莫不效之。或三昼夜，或七昼夜，或九昼夜，各於就近寺观设坛以祷。皇城内外，黄冠络绎，月余乃止。

顾天成挽圣祖诗世宗以蔡嵩依附年羹尧，籍其家，得顾天成《咏星星草》诗稿。疑语涉讥讽，命蔡索全集进呈，则见有恭挽圣祖诗，诗有「已过虞舜巡方日，尚少唐尧在位年」之句。上泪下曰：「草莽之间，乃有此臣耶！」因召入，特赐编修，使直上书房。

朱轼不以疾引去朱轼以晚岁多病，恩重不得乞身。时方望谿侍郎苞方困於忧虞，屡欲告归，朱固止之曰：「譬如巨室虚无人，虽老疾者偃卧其中，盗贼犹有戒焉。吾辈三数人，尚可以疾自引去乎？」言罢欷歔。李恭勤忠爱李恭勤公世杰，贵州黔西州人。初为江南某司巡检。高宗南巡，司船跳木，时雨後泥滑，上登舟偶失足，遽起扶之，督抚缚之以请命。上笑曰：「此彼忠爱之意也。」命立擢知州。後官四川、江南总督，以廉能称。上屡欲以为阁臣，尼之者言其不由科目，例不可，乃止。

颜希深母为国为民乾隆时，颜中丞希深官平度知州，于役省垣。州遭大水，城不没者数版，灾民嗷嗷，流冗载道。太夫人闻而恻然，命发仓粟尽数赈饥，民赖以苏。大吏以擅动仓谷劾罢中丞官，上览疏，大怒曰：「有此贤母好官，为国为民，宜保。反劾，何以示劝？」立擢知府，并赐其母三品，封为淑人。

拉傅以诛朱尔墨特扎布而自死乾隆戊辰，拉忠襄公布敦奉命与傅襄烈公清同为驻藏大臣。傅为孝贤后兄，性忠鲠，其弟文忠公贵，尚於人前呵叱之。西藏达赖喇嘛颇罗鼐新故，子朱尔墨特扎布性凶悍，与准夷勾通谋逆，计日举事。拉、傅密劾之，上命岳襄勤公锺琪率兵讨之，未至，而逆谋日炽。拉、傅计曰：「语云「千里裹粮，士有饥色」，况万里乎？今贼谋日甚，若不矫诏诛之，使羽翼已成，吾二人亦必为屠害，而岳公不获进讨，非惟徒死无益，是弃二藏地也。不若先发制人，虽死犹生，继之者亦易为力。」因矫诏，召朱至楼上，宣诏，豫去其梯，朱跪拜，傅自後断其首。贼围楼数重，傅遂自刎死。拉挥泪挟刃，跳楼下，杀数十人，自剖肠死。事闻，上震悼，均追封一等伯，敕建双忠祠。

策凌世笃忠贞雍正壬子，有光显寺之战，超勇亲王策凌威名镇漠北，虏骑震慑，不敢南牧。及高宗即位，授王定边左副将军，镇乌里雅苏台。傅阁峯尚书归定和议，上命王会议。虏使哈柳，辩士也，谒王於京邸，诮王曰： 「闻王漠北有营帐， 奚必居京邸？ 」王曰： 「皇帝都於此， 我随皇帝而居， 即为吾土。 喀尔喀乃藩部， 何足道？ 」柳又言幼子思归， 欲传致之。 王曰： 「公主所育， 为吾嫡长， 其余孽何足齿及？ 汝部纵放归， 吾请於皇上， 必戮於宗也。 」哈嗒然退。 王复面奏高宗曰：「今北虏挟臣子以为重，臣若许之，适足以长其骄心，恐无益於国事，况此子不肖。不即陨灭，赧颜偷生，无足存也。」上诏奖之，比之乐羊，复命王修书答之，和议乃成。

王长子成衮扎布後亦掌定边左副将军印。其族贝勒青滚杂卜，因兄额林沁多尔济故纵阿睦尔撒纳，奉旨赐死，阴煽惑诸喀尔喀蒙古诸藩曰：「元太祖裔无正法理。」谋共叛。檄至王所，王大怒曰：「焉有人臣犯而复仇之理？吾家世笃忠贞，岂可自蹈诛夷也。」首发其谋，复寄札於哲卜尊丹巴呼图克图，令其谕所部知大义，俾勿惑。事闻，高宗嘉之，即命王统师剿之，曰：「大义灭亲，王茂宏所以仗安东节也。」王率诸喀尔喀藩部追捕，青滚杂卜计穷，拥兵自衞。王传檄诸部，宣布国家威德，其党皆散，惟青滚杂卜父子数人宛转沙漠中，迷失道路，为官兵所擒。上大悦，赐王黄金带，敕封其子为世子。

庚午，王薨於军，遗表请归祔公主园寝，上惋惜之，命配享太庙及贤良祠。外藩得预侑食者，惟王一人，盖异数也。

嘉庆甲戌，礼部尚书成宁以王为外藩，撤贤良祠牌位於後殿。事闻，仁宗震怒，立褫成职。

玛木特为烈士信勇公玛木特，额鲁特人。初为准噶尔宰桑。乾隆癸酉，杜尔伯特汗策淩来降，达瓦齐遣玛追之，既入边，复逸出，副都统达青阿诱擒之。高宗谕曰：「玛木特傥召之不至，或至，心怀不服，则擒之可。今遣使往辄至，不明惩其罪，反诱擒，非也。」诏宥罪，遣归，给衣冠。玛感上恩，稽首而还。後我兵入，玛感前事，且念达瓦齐不足事，乃赴副将军萨拉尔军请内徙。入觐，上念其诚，授内大臣。时议征达瓦齐，以阿睦尔撒纳为左副将军，以玛为参赞。玛密奏曰：「阿睦尔撒纳，豺狼也，往必为殃。」上以不逆诈谕之。军抵伊犂，玛多赞画功，封三等信勇公，赏双眼孔雀翎，四团龙服，命守札哈泌，以疾留伊犂。阿叛，为逆党所擒。阿慰之曰：「准噶尔与天朝疆域殊异，尔欲内向，何也？不如归我，当善视之。」玛怒，唾而言曰：「天下岂有无君之国哉！达瓦齐篡虐，圣天子讨其罪，噶尔丹策淩嗣已绝，我不内附，将焉往？且天朝已擒我，不即诛，复释还，此所谓生死而肉骨也，何忍背之？尔先我往，圣天子待尔厚，尔乃谋逆，今既擒我，我何惧！死则死尔。大军至，将磔汝，犬不食尔肉也。」阿惭，缢杀之。事闻，上震悼，御制《烈士行》以奖之。

鄂刚烈力战自尽襄勤伯鄂容安，文端公长子也。家传方略，勇敢性成，连任疆圻，多所筹画。乾隆乙亥，偕班第驻守伊犂，值阿睦尔撒纳叛逆，力战自尽，上深轸悼。及阁臣议諡，以其由词苑起家，议文刚、文烈以进，高宗抹去二文字，取刚烈二字以赐。盖夙知其忠义果毅，不复以常例拘之也。

杨重英节过苏武乾隆中叶，广州汉军杨重英官云南按察使，率兵驻滇、缅界上之新街，为缅人所虏，絷之，而纵其随员知县某某等归国。高宗怒，命执两员磔诸境上，不许入国界，且谕令滇督，如重英他日归时，即照此办理。重英既被虏，终不入缅都，缅人舍之於新街，欲其降，譬说万端，卒不屈。重英在新街，先後二十五年，足迹未出阈一步，其眷亦囚之请室。己丑，缅乞和，且值高宗七旬万寿，始释重英归。甫及境，滇督某遵前旨，执而梏之，亟驰奏。时上春秋高，颇悔当时治此案过严，乃下诏旌其忠，奖以节过苏武，且令滇督驿送来京，预备召见。旨至滇，重英已病卒。重英为云贵总督拜满缺大学士应琚之子也。

马壮节死木果木难马壮节公铨，初中乾隆壬申武探花，因与同僚角觝罢官，入京营充武弁，傅文忠公恒倚任之。复中庚辰探花，洊至四川提督，从征金川。时相国温福拥兵不进，马慨然曰：「金川蕞尔小夷，经大兵两度挞伐，不能获尺寸之利，屯驻经年，老师糜饷，安用将帅为？今相国以台司重臣不能出险用奇，使彼畏威革面，惟置酒高会，挞辱士卒，将何归报天子？」温斥其妄。其後木果木之败，马殿後队，手戮数十贼，力尽死焉。

温福阵亡於大金川之木果木乾隆癸巳，温福以定边将军征金川，阵亡於木果木。时总兵宋元俊方乘胜直捣美诺，若厚集兵力，一鼓歼灭，金川可定。温乃狃於易胜，不复檄调各路兵马，惟日与提督董天弼辈置酒高宴。额驸色布腾巴尔珠尔屡劝阻，温乃谓其煽惑军心，上疏劾之。

护军统领伍岱，辽东骁士也，见温所为，叹曰：「吾闻速拙，未闻迟巧，焉有屯兵贼境而日以宴会为务？吾固辽海健儿，未审有若此能致胜者。」温大怒，以他罪遣戍。遣绿营兵三五十人取碉卡，有致伤者，温反责之，人心益懈。超勇公海兰察至扣刀诮温曰：「身为大将，苟安旦夕，非夫也。今师虽老，使某督之，犹可致胜。」温拂袖起。迁延月余，贼侦官兵弱，乃整劲旅数千东攻，官兵不战自溃。海初对敌，即咤曰：「云气已颓散，不可战，余马首欲东，与诸公期会於美诺寨。」因驰马破围去。

温方雅服督战，为贼所擒，董天弼、牛天畀、张大经等皆死之。师遂大溃，自相践踏，终夜有声，渡铁锁桥，人相拥挤，锁崩桥断，落水死者以千计。参政明亮方结营美诺，见溃兵如蚁，往来山岭间，遣人止之。溃兵知明在，止者数千，收留犒赏，兵少安。适有持铜匜沃水者，误落於地，惊曰：「追者至矣。」羣起东走，势不可遏，其丧胆也若此。

杨梦槎殪贼而死乾隆朝，无锡杨梦槎明府以孝廉令四川酆都。丁卯，金川酋逆命，调赴前敌，监制礮位，屡有功。癸巳六月，大军至木果木山，夜半贼劫礮局，遂拥之去。环叩用礮之法，明府阳教之，而阴诡其制，反裂，殪贼无算。贼酋切齿，剁其屍如泥。事闻，诏赠兵备道，赐祭葬，荫一子如其官。

李侍尧处置台湾乾隆丙午，李侍尧督闽。时值台湾之变，高宗以常青非将材，恐不能守，令全师归，待福文襄王康安至，再筹进取。李以台为岩疆，一旦失守，非十万兵不易取，恐失机宜，节谕旨数语寄常青，具疏请罪。高宗嘉其忠，以为处置得宜，有古大臣风，赐双眼孔雀翎奖之。

寿同春谋复厅城而死乾隆丙午，会稽寿同春以布衣客台湾淡水厅幕。值林爽文之变，淡水陷，厅官及於难，寿展转贼中，密约忠义士反正，城立复，乃搜捕羣不逞，斩刈无算，而抚定其孑遗，賙恤备至，威惠大着。草万言书，渡海达大府，大府疏告。上惊赏，即命知淡水厅。後骂贼不屈死。事闻，赠太仆寺卿，荫官立祠。

奎壮烈愿马革裹屍孝贤后之犹子奎壮烈公林，尝於乾隆壬子从福文襄征廓尔喀，疽发於项，仍力疾从军。孙文靖公士毅往视其疾，执手曰：「疾何必问？大丈夫不能马革裹屍，殗殢床箦，实可丑也。」及卒，惟以军务未蒇为忧，语不及他。奎尝读《元史》，王述庵侍郎问所慕，奎曰：「耶律文正非余所及，得及王保保之忠贞足矣！」

谢家瓒雪仇报国谢家瓄，湖南　阳富室也。居高村，村故与苗接壤。乾隆乙卯，苗民石三保叛，大掠於　阳，家瓄尽散其家财数十万募乡里壮士御之，杀三保兵无算，三保深仇之。一日，家瓄率众守溪口，三保聚悉，兵围高村，曰：「出家瓄，乃免。」家泰，家瓄族弟也，闻之，挺身出，语村父老曰：「贼必欲得吾兄而後快，不获吾兄，村人必无幸矣。」径投三保军，大骂曰：「我即家瓄也。」三保亲剸刃家泰胸，剥其皮，家泰骂不绝口，终死无异辞。三保心以为信家瓄也，然意犹未餍，复威索村人献家瓄妻子，缚以归，始知所杀者非家瓄。迨家瓄驰率兵归救，而事无及矣，大愤，於是与三保战益力。事闻於朝，天子嘉之，予之官。将军福康安尝伺其罢战归，劳之有加礼。家瓄曰：「瓄受国恩，义当为国家效死戮力。且苗，吾仇也，吾弟死焉，吾家歼焉，瓄自雪仇报国而已。」三保既知家瓄实不死，必欲甘心家瓄，亟攻溪口。家瓄力不支，其下有劝之者，曰：「贼指名悬购吾子亟甚，殆难免矣，盍易服而行，以求援也。」从之，毙於路。贼退，收其尸葬焉。

花连布剿苗阵亡花连布，满洲人，以世职洊至南笼镇总兵。性质直，有肝胆。少习《左传》，精战法。乾隆乙卯春，入觐，中途值铜仁红苗反，福康安以总督进剿，檄留花随营，素稔其勇，令解永绥围。乃率百余骑长驱直入，破苗寨数十。苗人皆乌合，未见大敌，惊曰：「神兵至矣！何勇健乃尔。」花着豹皮战裙，苗人呼为花老虎。永绥围解，大军至，令花当大营前，结营御贼，悉以剿事委之。王日置酒宴，杂以歌舞。花昼夜巡徼，饥不及食，倦不及寝。苗侦知王持重不战，乃一日数至，花竭力防堵百昼夜，鬓发尽白。小竹山贼叛，黔督勒保檄其督兵往剿，遇贼山梁上，转战益奋，中鸟枪，堕山涧中，诟骂不绝口，贼欲钩出之，乃自转入岩石中，折颈而死。事定，将弁百计出其屍，颅骨寸断矣。事闻，仁宗震悼，特赐祭葬。

王文雄为楚匪支解嘉庆丙辰春，楚匪滋事，当事者过於持重，遂至蔓延三省，用兵十载方扑灭。其中殉难者：提督为王文雄、花连布、富成、穆克登额，总兵为诸神保、朱射斗、袁国鐄、何元卿、施缙、凝德、札尔杭阿、李绍祖，而文雄死事尤烈。

文雄，贵州人也，由行伍洊至通州协副将，率直隶兵往援郧阳。陕抚秦承恩性懦弱，不知兵，贼遂入陕境，至盩厔。秦惟闭城哭，目尽肿。文雄仓卒率直兵绕道击之，陕境保全。事闻，秦受上赏。王累击贼，贼畏恨之。庚申夏，於栈道中猝遇贼，贼觇知其兵弱，四出纷击，转战竟日，路既险峻，粮复绝，遂为贼擒，喷血痛骂。贼首曰：「此手戮吾三十二首领，不可令其速死。」乃支解竟日。贼既退，军士於草中寻遗骸，一臂而已。事闻，上震悼，赐世袭一等子。

李壮烈以死报国嘉庆丁卯，蔡牵寇台湾，浙江提督李壮烈公长庚率兵讨之。渔山之战，坐船遭风失信，闽督阿林保遂诬李逃寇不知所之，赖浙抚阮元以李受伤入告，仁宗优诏奖之。嘉庆丁卯，战於黑水洋，蔡牵穷迫，以三舟舣岛，去李艇半里耳。李因山为垒，以逸待劳，四面围之，计日可获。而闽督飞檄催战，责以逗挠。幕客劝李封章入奏，李斫舷怒曰：「大丈夫以死报国，不受唾面辱也。」因整军进，下令皆持短兵，为必死计。及战，浙军无不一当百，有卒跃登牵船，牵几被擒，以众寡不敌死。而牵奴林十回素识李，潜由篷窗发火枪，中胸。李茹痛呼曰：「诸君不杀此贼，老夫死不瞑目矣。」长号而终。事闻，仁宗震悼，封一等壮烈伯，諡忠毅，祀昭忠祠。李卒之二年，部将邱良功，王得禄等率旧卒建功海上，时闽督方葆岩制府维甸与邱，王合志歼贼，戴文端公衢亨掌枢柄，所请无阻挠，二将得以用命。牵投海死，子小仁获而奴之，海氛遂平。

张茂修全家遇害张茂修，河南滑县人，曾入庠，性豪宕，不拘小节。嘉庆中，李文成将叛，以其武勇可恃，阴遣其徒约之。茂修欲辞，既念文成势已就，非口舌所能阻，佯许之。奔告巡检刘某，刘初未信，茂修曰：「此何等事，某敢以为戏耶？愿君早发之，犹可救，勿使滋蔓。」刘乃转详滑令强忠烈公克捷，文成始就擒。後贼刧犯时，茂修全家遇害。

倭门四忠道光乙未会试，蒙古倭文端公仁为同考官，得士最盛。而会稽陶文节公恩培、通州孙文介公铭恩、旌德吕文节公贤基、宿松罗文节公遵殿，皆出其门，先後殉粤寇之难，世称倭门四忠。

京口驻防効忠道光壬寅，英人犯镇江，京口副都统海龄御之，相持七昼夜，六月十四日城破，海龄与妻孙氏同时殉节。骁骑校祥云投水死，其父马甲长松先一日登陴，毙於礮。妻邬琅罕济勒们氏惧遭污辱，掩面以利刃刺杀二女，然後自戕。镶红旗望阿与英人战，身受重创，仆地不能起，舁至家，奋然起曰：「吾家世受国恩，不可辱於贼。」遂驱其子善昌、善祟，女花姑投井中，自与妻张氏投缳死。 「 後二子遇救得免。」 侄孙奎赓复力战於城南小教塲，阵亡。奎之祖母耿氏、母施氏、叔母白氏闻讯，阖户自焚，老幼男女七人悉烬焉。

三总兵力战身殉道光壬寅，英之复陷定海也，有三总兵力战却敌，卒以身殉。三总兵者：直隶王刚节公锡朋、浙江葛壮节公云飞、湖南郑忠节公国鸿是也。

王字樵佣，由武举人补兵部差官，授固原游击。道光丙戌，从大军征张格尔，矢殪其酋。壬辰，平瑶匪，尽歼之，以功擢副将。复定回疆，历破广东、湖南诸瑶匪，积功擢寿春镇总兵。庚子，英人既陷定海，始奉命与葛、郑镇其地。辛丑八月，英人再至，出守九安门。时葛驻竹山门，郑驻晓峯岭，相去十余里。英军先犯九安，不利，退攻竹山晓峰，敌势甚锐，众可二万。王急驰救，而我军合三镇仅四千，以寡不敌众请援兵，大府拥兵不发，众且尽，英人至益多，卒挥短兵陷阵死。

葛字南田，以武进士授守备，五擢至定海镇总兵。丁忧致仕，临归，上书大府，以广东禁鸦片事方急，英人狡焉思逞，恐一旦有变，波及浙、闽，宜先事定谋。庚子七月，英人据定海，巡抚某服其先见之明，驰书要之，诣镇海，计防御。葛得书，只身赴镇海，请尽出劲兵，扼守金鸡、招宝两山。会英军统领安夺德被执，葛请乘虚出兵以复定海，大府嗫嚅不能从。辛丑，和约成，许通商，英人求释安夺德而归定海於我，朝廷许之，命与王、郑同镇焉。惟定海踞山临海，易攻不易守，葛议筑土城，列巨礮，当事以费钜不果行。七月，英扰厦门，葛闻之急牒大府，请益兵增礮，皆不省。八月，复犯定海，攻竹山门及东港浦，皆力战却之。而英军益众，以舰二十九艘迫竹山。所部仅二百余人，乃驰书大营，请济师，勿许，且复书戒死守，毋望援。时天雨浃旬，葛以青布缠首，着铁齿鞾，指挥霪潦中，相持数日，屡战却敌。会天大雾，英人全队逼土城，葛礮沈其舰，英人分道攻晓峰，晓峰无礮，英人夺间道下，破竹山门，薄土城。葛以礮回击，敌军死进，率部卒持刀械鬬。安夺德执旗麾兵进，葛持刀斫其兵数十人，刀折，复拔佩刀，冲入英军中。至竹山门，方登城，英人刀劈其面，去其半，血淋漓，犹奋身上登。忽有礮弹背击，洞胸没。部卒某夜迹其尸，走竹山门。时雨霁月明，见葛犹宛然立崖石下，两手握刀不释，左目炯炯如生，欲负之行，不能举。拜而祝曰：「曷归见太夫人乎？」遂抱尸，浮舟内渡，大吏护丧还葬。

郑字雪堂，由云骑尉世职擢至处州镇总兵。旋奉命同守定海，所至皆能举其职，至是亦以力战死。

葛、郑皆以儒将着。葛有《四十自伤》诗，颇为人传诵。其诗曰：「马不嘶风剑不鸣，等闲已老健儿身。近来不敢窥明镜，恐照头颅白发新。」郑文学甚优，而尤精经术，着有《诗经疏义》行世。

葛壮节务尽我心葛壮节公复任定海镇总兵，有与其妹壻朱世禄书云：「夷匪一案，未发之前，文武大吏，漠不关心；失事之後，仓皇无措，迁延日久。羣议蠭起，或矜意气，或图私便，既无切中窾要之论，亦无公忠体国之心，时事至此，尤堪长叹。余受事後，屡言犬羊之性，非大加惩创，无以善後，并将剿办机宜，分晰条陈，而当事诸公咸以为难。自後局势屡变，忽抚忽剿，总无定见。现虽收复，而善後事宜，更无把握。余一武人，惟不避艰危，务尽我心而已。」

王连陞效死王连陞者，王刚节公锡朋之乡人也。躯干修伟，绝有力。初佣於刚节家，性简傲，不为同辈所喜。刚节知其戆直，抚慰之，连陞自是益感奋。刚节贵，拔为亲兵。道光辛丑鸦片之役，大府檄下寿春，兵士无不色变心骇，有以病辞者，连陞独奋曰：「国家养士累世，用在一朝，人私其身，国何赖焉？」同辈大感动。行至定海，刚节守九安门，连陞曰：「擐甲执兵，杀敌是求，不当寇，非夫也。请为前锋。」刚节壮而许之。顾敌众我寡，援兵又不至，势危甚。连陞见刚节寝食不安，切齿言曰：「大帅坐拥强兵，曾无分灾救患之意，岂忠臣义士而忍出此乎？」言讫，为太息者久之。已而礮声彻夜不绝，弹丸雨集，刚节知事不济，无几微忧惧之怀，顾独念身为镇将，自当为国效命，而若辈旧卒相从多年，乃亦以失援之故，同时并命於枪林弹雨间，於心何安，抚膺而叹者屡焉。连陞审知其意，趋而前曰：「今日之事，公与连陞等分虽殊，心则一也。公为国之镇帅，能忠於国而弗爱其身，连陞辈乃不能効死而甘心负其上乎？况犬马受豢养之恩犹知报焉，连陞辈岂犬马之不如耶？」刚节闻言，至泣下。定海陷，刚节死，连陞已先半日力战殉难，而其余近卒数十人亦无一免者。

黄腾鸿负创杀敌黄腾鸿世居平江，富膂力，能挽五百弓，射必命中，以贫故，偕弟飞鸿走定海，充战兵，隶郑忠节公国鸿部下。道光辛丑，英军再犯定海，攻竹山、九安，皆不利，乃退而迫晓峯岭。岭无礮，时有营将在岭外，忠节欲调入，敌弹雨下，不能行。募敢死者令缒岭入，腾鸿应募。少选，兵皆入岭，忠节奇之。然我军驻晓峯者止二百余人，英人可二十倍，忠节以众寡不敌，命腾鸿复缒岭出，赴镇海求援，期以三日。腾鸿踰宿即至，至则顿足大哭。忠节知大府之拥兵不救，慨然曰：「吾受国恩二十年，来守此土，城亡，则与之俱亡耳。世有断头将军，无降将军也。」腾鸿曰：「腾鸿愿与主将俱死。」忠节嘉其义勇，即擢为副将。越二日，英军首领安夺德率兵万余至，与旧军联合猛攻，岭破。忠节策马持刀出战，腾鸿先驱，英兵以短刀刺忠节，腾鸿急以背受之，中肩，血淋漓，仍竭力拥护。忽枪弹飞中忠节首，仆而殉，鸿负创持忠节刀，挥杀英兵十余人，力竭而死，忽起立大呼曰：「亦足以报国矣。」言讫，尸复仆。飞鸿乘夜盗忠节及其兄屍，见腾鸿面中十余创，双目灼灼如生。年仅二十有四。事闻於朝，特赠总兵，附祀郑忠节祠。

陈连升血战而死副将陈连升，以受知於陈化成、林则徐，洊陞至广东水师参将。在军日，勤训练，严纪律，营务肃然。道光辛丑，鸦片衅起，连升时署副将，奉关天培命守沙角、大角礮台。至则相度形势，部署战守，昼夜不少休。未几，英军攻两台，势强甚，连升飞书告急。时诸军集广府者，驻防满兵，督标、抚标兵不下万人，又调集客兵、团练、乡勇、民兵数万，而大帅所遣助守台者仅二百人，连升与在台将卒誓死守。英将伯麦复率舰队进攻，礮弹如雨，偏裨某中弹死，或劝稍避，连升曰：「今日，吾死日也，敢言退者斩。」既知势不可支，大呼曰：「死无憾，吾死而二台必陷，虎门且将不保，为可憾耳。」血战逾时，力竭死之。

是役也，盖连升预埋地雷，敌至而雷发，死百人。英人怒，知我兵少，麾众前进，连升以数百兵当英人五倍，自辰及申，火药罄，英人别遣精兵绕出三河口，烧毁我兵脚船，与前所伏兵合力夹攻。连升中铳仆，沙角、大角并陷。英人大恨之，刀矛交下，身被数十创，又执其子斫之，刳其腹。守备张清龄、外委瞿殿林从殉，三河营丧兵最多。

连升既亡，其坐马为英军所得，饲之，他顾，不肯食，乘之，蹶踶弗克上，弃之，悲鸣跳掷而死。

关忠节以赐衣堕齿寄家关忠节公天培，山阳人，以武生至专阃。貌英伟，面红如中酒，威毅惊人。道光辛丑，英人扰粤东，关与林文忠督兵事。领事义律已被俘，乃为琦善所牵掣。林革职遣戍，关势益孤，死守虎门礮台。奉琦严饬，谓方议和，不得轻开战衅，英人遂乘隙驾礮来攻。关告急请援，不应，老仆劝关退，关叱之去。仆跪抱关足求退，关拔剑欲砍之。仆大哭而下，行未数里，礮台已为英礮所击碎，遂以身殉。宣宗震怒，命锁押琦善来京，悯关义烈，赐諡忠节，敕建专祠。

当事棘时，关尝缄一匣寄家人，坚不可开，及後启视，则赐衣一袭、堕齿数枚而已。盖死志早定也。

是役也，关守镇远，李润堂守威远，马辰、多隆守定远，皆仅数百兵，进不能战，退不能守，门户藩篱全不足恃。关与诸提镇请於大帅某，力诉礮台危急坐以待毙状，不得兵，恸哭不行。某怒曰：「不到礮台是畏死，即以军法从事。」诸将曰：「礮台何敢不往？兵不发，徒往何益？是迫之死也。国家死数提镇不足惜，第恐大局一坏，丧师失地，於国体有关耳。」不听，各礮台遂相继失守，关及总兵祥福、游击麦廷章、都司沈占鳌、守备洪达科同时中礮阵亡。关身受数十创，半体焦烂，廷章亦存半体。关仆孙长庆既受关命，送印大府所，返而求主人尸，膝行入英人营，铍交於胸，历举他尸数十审视乃得之。英人虽忌关而心敬其人，独某静镇如故，英人由是进逼省垣矣。

劳文毅忠信笃敬劳文毅公崇光，宣力中外，练达坚贞，其开府滇、粤，尤为盘根错节之遇。先是，英人扰粤东，番舶逼五羊城，前督叶名琛被劫，淟涊依回，惜一死，广州大乱。英人入居节署及民廛，文武官避居佛山镇，会城空无人。劳闻命，兼程抵广州，从者请缓，叱曰：「非尔所知也。」属吏叩马谏，则曰：「吾奉天子命来为督抚，不入城，将焉往？」遂单骑疾驱入。英人亦骇愕，遂与营弁列队郊迎。英酋请见，劳见之，若无事者。及论事，则折以理，不稍屈。明日，商民复业者数千家，英人莫测其所为，气夺，因退去。

其督云贵也，云南汉、回民方互鬬，黠者煽为乱，自署督潘忠毅公铎殉难後，会城为回所踞，守土大吏徐之铭辈寖与为缘。劳自勘黔案拜总督之命，驰抵昆明，僚属裴　俟进止。或尼其出入，乃曰：「吾尝单骑入广东，岛夷万计，视之蔑如也，岂慑叛回哉？」遂入城，汉，回军民旨郊迎，如抵粤时。既至，语属吏曰：「汉，回仇杀，乃械鬭案，非军务也。」益开诚心，安反仄，武员中有持两端者，感其忠荩，旨革面以功名自奋，滇事始可收拾，贼乃渐平。劳常佩小印，文曰「忠信笃敬」，至是人益服其可行於蛮貊焉。

陈忠愍殉难吴淞同安陈忠愍公化成之官江南提督也，为道光壬寅，时英人方陷镇江，逼江宁。乃坚筑礮垒，御敌吴淞，檄镇将某分驻西礮台，以示固守。并与江督裕禄书，略谓：「海口军事，一以付余，君但无出宝山县城一步，并力相击，则事济矣。」未几，英人近吴淞，陈尽力轰击，战将捷矣，裕闻警，弃宝山而遁，由是西礮台守将以宿隙反礮击之，中项而卒，兵遂溃。

钱金玉大呼贼奴钱金玉官松江千总，性刚果，尚廉节。道光壬寅鸦片衅起，钱方假归省亲，闻讯，即束装启行。其戚友尼之曰：「军事方急，祸福不可知，君方在假，上官又未有文檄趣君往，何急急为？」钱不听。既至吴淞，从守西礮台，与部卒同饮食卧起，以力战相勖。及东礮台陷，弹丸咸集於西礮台，钱奋勇督战，喋血数小时，左臂中三弹，曾不少却。其近卒泣陈公有老母在，不可死，笑谢曰：「焉有食国之禄，而逃其难者乎？幸勿为吾母虑也。」未几，一弹来，中左乳，遂仆。弥留之际犹大呼贼奴误国不置。

林文忠临殁呼星斗南道光乙巳，粤寇初起，首陷平乐府城，时林文忠公已由西域赐环，文宗特诏起之田间。方卧疾，闻命束装，星夜兼程，宿疴益剧。其子编修汝舟随侍，劝以节劳暂息，文忠慨然曰：「二万里冰天雪窖，只身荷戈，未尝言苦，此时反惮劳乎？」口占一联云：「苟利国家生死以，敢因患难避趋之。」乃舁疾亟行。忧国焦劳，驰驱尽瘁，遂卒於广宁行馆。初，贼震文忠威名，咸胆裂思解散，猝闻溘逝，毒焰益张。临殁，大呼「星斗南」，莫解所谓。李文恭自谓不忠粤寇起，林文忠公殁於军，诏起李文恭公星沅督师。时李以养疴在籍，而太夫人亦春秋高矣，闻命，即拜疏登道，太夫人挥涕促之。行浃辰，抵桂林，调兵集饟，不速办，襄事者意歧出，累月无功。李愤，激动宿疾，密疏请易帅，犹强起克期出巡，卒不支。因口授遗疏，至「贼不能平谓之不忠，养不能终谓之不孝」四语，声哽咽，不可复续，幕僚为足成之。垂绝，犹瞋目曰：「粤西宿将，惟向荣可倚。」言之至再三。

张文毅挽青墨卿联鄂抚青墨卿中丞麐，待士卒有恩，众乐为用。以徇某总兵请，移兵就饟，入湖南境。文宗震怒，正法荆州，死之日，三军皆哭。张文毅公芾挽以联云：「雷霆雨露总天恩，早知秉节孤忠，久拚一死；成败功名皆幻境，即此盖棺论定，已足千秋。」

罗忠节殒命洪山粤寇之乱，罗忠节公泽南守洪山，寇攻屡不得志，出赏格，募广济、兴国人围攻，死亡甚多。时江西告急，促往援，罗以屡奉诏诘责，不即克复湖北省城，未即赴。一日，寇大股猝至，督队下山，时罗戴长穗小帽，衣棉马褂，突有枪弹伤其额。众闻主帅受伤，阵稍动，罗犹指挥全军，旋冲旋退，故寇不敢迳逼。而血殷袍袖，众劝速归养伤，不允，使两人夹扶，徐行至营，立门外，众兵由是咸陈营前，寇遂退。卒以伤後受风，殒於军。

吴文节被害堵城吴文节公文熔之督两湖也，粤寇方由江西回窜田家镇，师溃，武昌戒严，时咸丰癸丑九月，受任甫三日也。巡抚崇纶惧欲逃，扬言督兵营城外。吴策马往诘，则曰：「饟绌兵单，城岂能守？」吴正色曰：「汝朝廷二品官，何出此语？此时吾辈舍「城存与存，城亡与亡」八字外，岂有他策？」崇曰：「公欲以死节博美名耳？军兴，疆臣多并命，吾二人头颅傥再落么麽手，如国体何？」吴忿不能遏，拔佩刀斫几上曰：「谁再言出城者，污吾刃。」崇齿战，面土色，惕惕然惊，不复能正视。吴婴城固守数十日，竟击退剧寇，城赖以完。崇大憾，所筹画悉反吴所为，檄饟徵兵，百计齮齕。十一月，吴遵旨督兵攻黄州，少有斩获。明年正月，移驻堵城， 「 距城五十里。」 寇纵火焚营垒，士卒惊溃，吴遂被害。

邓总兵埋药自轰咸丰癸丑，总兵邓某率师御粤寇，扼守江南石子湾，时部下方往他处攻剿，左右才数百人。俄寇大至，众言不可敌，宜速避，邓曰：「吾受国恩至重，义不宜去。汝辈可速自为计。」众感其恩义，亦不肯行。邓曰：「汝辈同死此何益？不如姑去，将来犹可为报雠计。」众犹不肯。邓曰：「既如是，与其徒死，不如设计伤贼。」乃尽以所余火药埋置地下，俟寇至，即轰发，於是寇多被轰死，而邓及部下亦同殉焉。

徐叔璵自谓清朝赤子徐叔璵，名璠，花农侍郎琪之同怀弟也。咸丰癸丑二月，粤寇薄扬州，家属分道出避，姊向北行，得一村而免。叔璵随妪东行，转与寇遇，寇见其秀穉，从妪手中夺去。妪争之不得，泣曰：「吾武林徐氏儿，清朝赤子也，岂从贼？速纵我。不然，请杀耳。」寇初以甘言慰之，曰：「从我去，胜尔家也。」则怒甚，夺贼手中刃欲自刺，力弱不能得，以手批其颊，复大骂。而仆妪又进前夺之，寇不允，妪泣求，寇益愤，乃以刃先斩妪，旋掷之於地。颈被刃，遂死。

张继赓内应被磔咸丰癸丑，粤寇据江宁，廪生张继赓陷寇中，审寇势炽盛，非内应有人必不能溃，遂伪降。有章氏子者，故无赖，继赓结之，共谋夜开仪凤门，俾官兵长驱径入。已而章忽悔，诣继赓索千金，继赓无以应，章乃告密，立逮继赓，搒掠备至。时继赓易姓名为叶某，於是有缓颊於酋者曰：「主谋者张继赓私逸久矣，叶某无罪。」狱将得解，杨秀清改命胡元炜为谳官。元炜故庐州知府，陷江忠烈公忠源於死，以城降者也。严刑峻法，继赓不能堪，因叱之曰：「若堂堂四品官，吾亦曾为若部民，实承可也。兹事至大，非一二江南人所能胜，广西诸老寇之怨望者多首谋，苦难以屈指尽，请以籍付我，当为汝言。」元炜顾左右取籍至，继赓以食指点名曰：「此主谋也。」即逮杀之。又点一名曰：「此同谋也。」亦逮杀之。又点一名曰：「此知情而不举也。」复逮杀之。继赓指点所至，辄立施刀斧，不容置辨，咄嗟间，杀至三十余人。秀清忽大悟曰：「所杀皆吾兄弟，堕奸谋矣。」遂车裂继赓，死状至惨。章氏子叹曰：「张公濒死，犹能以一指杀贼数十，不可谓非豪杰。且我实卖张公，张公不之怨，指点数十人而不及我，是念我尝与谋，欲留吾身以俟晚盖。惧祸食言，不报张公之德，非夫也。」率其党夜杀守门者至数十，官兵至，稍濡，不能入。明日，秀清大索杀人者，迄不可得。他日，章与某医朋饮，酒酣，大言曰：「畴昔之夜，杀守门人数十者，我也。吾继张公之志，实有余快。」医亟首诸寇，杀章氏子，自是无敢谋内应者。医以事出城，乡民恶其败章氏谋，戮之。

先是，有张沛泽者，尝与继赓内应之约。适迁官，感甚，愿效死，遂背继赓。平日与继赓交谊颇笃，不忍发其事，寇侦得之，卒置之死地。

机匠父子杀粤寇机匠某居江宁西南城隅下浮桥右委巷中，与三子皆绝有力。咸丰癸丑，粤寇初入城，比户括财物，苟屋非甚华，启则入，闭则去，於是居人皆闭户，匠户独启，坐俟寇。其室仅三间，各以一子主之，置刀杖隈处，寇众至者，则伛偻肃送迎，第见其无长物，辄弃去。寇若三二人或一人至，则必止之，令入其室。甫入，即键户而守，诸子视寇所至室执而杀之，埋於後圃荆棘中。既埋，复启户，如是者十数日，所杀寇将百。其继也，邻有老妇人，忽戒一寇毋过其家，事遂露。羣寇夜来围之，与二子皆鬬死，惟仲子得脱。

张丫头杀粤寇江宁张丫头者，里巷习拳勇之民，世所称为无赖子者是也。粤寇既据江宁，丫头浮沈寇中，近一年，能终不为寇所得，盖其智有过人者。咸丰甲寅二月，张炳垣既与外兵成谋，计非有勇士不能斩关迎外兵，或举丫头於张，使人说之，丫头不可，曰：「张君知我，必自请我，乃为知我者死耳。」张闻之，即日过丫头，丫头大喜，许之。至期，张袖大刀，夜至神策门，尽杀守门寇二三十人，候外兵，外兵迄不至，丫头遂惘惘归。既而寇推杀人者甚急，适张事已露，有知丫头附张者，白之，乃捕得丫头。丫头呼速杀，遂先张死。先是，有倪丫头者，亦以无赖称。於陷城日，见委巷中有寇独行者，伺左右无人，即袖出刀杀之，凡杀七八人，终不得主名。後不知所往。

刘松涛骂粤寇而死刘世业，字松涛，川沙人也。好读书，尚气节，性刚躁不能容物。遇权要辄加以白眼，不通一语，见田舍翁作富人态即讥刺之。性落拓，不治生计，家产挥霍殆尽。咸丰间，粤寇陷川沙，居民纷纷避，松涛安然如故。家人促之，曰：「若曹欲爱惜生命，速自去，无顾我。」未几，众皆逃，而松涛仍兀坐。寇见之，问曰：「汝何人？」不答。又问之，则张目怒曰：「汝辈皆小贼，何足与语？速唤贼头来，我当责以大义。」寇怒甚，牵之去。时有丁某者，与松涛相识，耳语曰：「此何时耶，何谩骂乃尔？」松涛大声曰：「汝辈小人，惟知偷生，安明大义？我堂堂七尺之躯，岂肯效贼之所为乎！」寇益怒，以刀刺之，伤臂，血溅衣襟，涔涔然，而神色不稍变，至死，犹骂不绝口。

汤贞愍阖门殉难汤贞愍公贻汾，字雨生，江苏武进人。以难廕起家，官至浙江金华协副将。致仕居江宁。粤寇起事，陆立夫制府建瀛奏留在省筹办军务，深倚重之。及江宁城陷，阖门殉难，时年七十有六。临难，作绝命诗五律一首，其诗曰：「死生轻一瞬，忠义重千秋。骨肉非甘弃，儿孙好自谋。故乡魂可到，绝笔泪难收。藳葬毋予恸，平生积罪尤。」贞愍生时爱才好士，画笔尤绝伦，张南山挽以诗云：「父子祖孙同节烈，画诗词赋有辉光。」

江忠烈殉难庐州咸丰癸丑，粤寇攻庐州，抚皖者为江忠烈公忠源，方以赴任道庐，从庐守胡元炜言，守庐城。十二月十七日，寇穴东城威武门为隧道，江募死士迎隧出。有黄襦寇据隧口下窥，外委冯贵引刀劈削其面，寇惊噪，官军自城上掷火弹击之，皆反奔。江守水西门，寇据山引矢，射及江幄，江久病，益不支，众力请江宿城下。寇复穴水西门，伏地雷轰城，崩数丈。江跃而起，手大旗，缘堞上，督众连毙寇目，堵筑阙口。会援师数道皆为寇所败，城中势益孤。元炜部勇分守北城拱宸门，勇首徐淮，故县役也，素无赖，与寇交通，夜开门引入，城上兵与寇鏖战竟夕。天且明，雾蓛蓛如雨，左右拥忠烈行，手剑自刎，不殊。都司马良勳负之疾驰，啮其耳，良勳负痛，因堕地，至水关桥，自投古塘死之。从死者曰布政使刘裕鉁，知府陈源兖，同知邹汉勳、胡子雝，副将松安，都司马良勳、戴文澜，县丞艾延煇、兴福也。元炜竟降於寇。

孙文节移孝作忠孙文节公铭恩，号兰检，江苏通州人。道光乙未翰林，累迁至兵部右侍郎，简安徽学政。值粤寇之乱，陛辞时，文宗谕曰：「皖有寇警，路途多梗，行何速也？」对曰：「以寇警，愈不敢迟耳。」文宗韪之。

皖学使署在太平，太平当金陵之冲，金陵失守久，太平亦尝失守而克复，其地城郭不完，兵饷乏竭。抵庐州时，庐守胡元炜劝勿轻往，正色拒之。舟由庐启行，途遇寇舟，蔽江而下，舟子及幕友皆泣，请避入巢县。怒曰：「焉有天子大臣而避贼者乎？」寇舟亦未相犯，蠭拥去，遂安抵太平。

当时大营饷绌，兵多逃亡，蜀兵黄利中、熊正武等先後率数百人至太平，将肆劫焉。谕之义，感以诚，均称孙为好官，愿効效奔走，孙以未奉命督师辞焉，皆渡江去。

旋檄各属举团练，捐千金为倡，规模粗具。忽奉其父鼎庵书，略谓「卧牀三月，动辄霈人。速告飬归省，毋贪富贵，迟恐不见汝矣」。得书惊泣，又以兀坐危城，不能按试，於事无补；父仅一子，父病不归省，是大不孝，不孝则不忠，遂决计拜疏乞飬。时适有协同河督潘锡恩防堵徽州之命，尚未知也。疏上，朝廷疑其规避，奉严旨，准开缺，销假後以三四品京堂降补。念父甚，将以印信交皖抚，又得其父书曰：「病小愈矣。既奉严旨，须代者至然後去职，脱先行者，非吾子也。」乃遵父命，坐待後任。尝寓书其子云：「城外金柱关火起，居民惊避，仆从以开缺为辞，请暂出城。余思一日不去职，即一日不可避难，傥遇贼劫，正可明心。」盖死志决矣。

咸丰甲寅四月，寇窜太平，孙升廨大骂，与仆范源被执至金陵。孙守义不食，寇百计说降，而汤水不进，终日大骂，遂被害，范亦死焉。

葛壮节父子之忠葛壮节公有二子，长曰以简，字小凌，季曰以敦，字小台。壮节殉後，宣宗震悼，始用一品例赏世职，复以文武二举人分赐二子。及岁，召见，并命入官，小凌官甘肃同知，小台官湖北守备。二子皆骨鲠有父风，小凌以不肯媚上官被劾，宣宗念壮节忠烈，寝其奏，不行。小台以安陆营守备擢都司，击河南溃寇，有功，文宗赏花翎。咸丰乙卯，与寇力战，殉难随州，上命以游击例优恤。冯福基自谓大清人冯福基，代州人。幼随父焯於潜山县天堂巡检任。九岁解《周易》大义，众称神童。咸丰丁巳，粤寇犯潜山，福基年十四，匿母他所，袖利刃奋身出。寇执之，思刃其酋，弗得。随至黄梅，宿药肆，夜窃药置寇饭裹中，中毒死者十七人。惧事泄，吞余药而瞑，寇委之去。越二日，福基苏，自度必不活，寓书诀父母及天堂父老。父老得书，遴弓兵之故执役巡检署者，走访得之。福基猝见，益悲恸，创裂肠断。临死，犹握弓兵手，厉齿曰：「我大清人，殓以大清服，勿效贼为也。」弓兵舆尸行九日，达天堂，面如生。

温壮勇阵亡六合咸丰戊午，温壮勇公绍源以布政使衔道员权六合县事，御粤寇，而四眼狗围之。总统张国梁率师赴援，至，阵板桥，去城三里，大雾不得进，停军一时许以待之。天明雾开，疾趋六合，则城已先一时陷矣。温遇害，寇刳其腹，残其尸，闻大军至，即弃城去。事闻，赠温布政使，諡壮勇。

李武愍不屈於陈玉成咸丰戊午，粤寇扰皖，巡抚李武愍公孟群既克六安，驻军　埠，进规庐州，陈玉成攻陷其垒，被执。玉成接之以礼，欲降之，李不屈，绝食祈死。玉成叹曰：「李公大节皎然，可当从其志。」择日设台，置李台上，生祭之，率诸将罗拜於下。既退，李旋自经，玉成敛之，冠服如礼，遣遗卒持其丧归。玉成驰驱江淮积年，既败，其部下多矢死无二，殆亦感其生祭武愍而然欤？

叶名琛犹知不食外国之物咸丰己未七月，广东布政使毕承昭奏称：「本年四月初，广东省城传闻已革督臣叶名琛有在五印度地方病故之信。正在饬查间，即於四月十三日，据英官巴夏礼等照会，内称「本年三月初八日，贵国前任两广总督叶名琛在印度城内病故，当经装殓妥协，派委向来陪侍之英官阿查利一路护送，於四月十二日晚到粤。本日已将棺柩及所遗银物均交南海县收领，所有上岸停放各事宜，随後妥商办理」等因，当即札县查明验收妥办去後。旋据署南海县知县朱燮亲往洋船，将叶名琛棺柩验收，移至东大门外斗姥宫内妥为停放，并将帯回所遗银物逐一点明，封存县库。讯据随行家人许庆，胡福同供：「咸丰八年正月初三日，小的们与武巡捕蓝缤眼随叶主人由省坐轮船到香港，并厨子刘喜，薙头匠刘四一同擕帯食物随行。初七日由香港开船，十六日到吗喇国，即新加坡。十八日由新加坡到孟喀喇，即五印度。二月初一日搬上炮台居住。三月二十五日又迁往相距十五里之大里恩寺花园楼上居住。自到大里恩寺後，洋人预备车马，屡请游玩，主人不允。迨至九年二月二十日後，帯去食物已尽，小的们请在彼处添买，主人不允，且云：「我之所以不死而来者，当时闻夷人欲送我到英国，闻其国王素称明理，意欲得见该国王，留面理论。既经和好，何以无端起衅，究竟孰是孰非，以冀　折服其心，而存国家体制，彼时此身已置诸度外。不意日望一日，总不能到该国，淹留此地，要生何为？所帯粮食既完，何颜食外国之物？」屡经繙译官将食物送来，一概杜绝不用，小的们屡劝不从。於二月二十九日得病不食，至三月初七日戌时病故。临绝并无别话，只说辜负国恩，死不瞑目。当时有繙译官阿查利在场料理，於初八日酉时用棺装殓，二十四日将棺木运上火船，繙译官带同小的们坐火船运回广东，四月十三日到省。」蓝镔已於九年正月二十二日在孟喀喇病故，寄葬客地。谨奏。」名琛，汉阳人，道光乙未进士。由翰林外任知府，洊擢巡抚。己酉，与鹿邑徐仲升制军因办理夷人进城事宜，得旨嘉奖，徐封子爵，叶封男爵。後徐罢职，叶遂总督两广，晋大学士。丁巳冬，粤城变作，被虏。

胡文忠効忠桑梓咸丰季年，安徽布衣胡文忠当粤寇破定远时，家毁於难，鬻其女只身赴京师。谓林远村侍御之望曰：「胜保督师久无功，又骄纵，好声色，皖名城多陷。苗沛霖跋扈，反形日露，胜若不知。民无生望，吾当为桑梓痛哭矣。使袁甲三终不去，皖何至是？君有言责，当入告。」林唯唯。胡不及待，即自缢死，死犹怀书责林，语益激。林以其书并奏之。未几，胜以丧，诏许其去，仍以袁往。

陈右铭劝田友梅勤王咸丰庚申之变，圆明园被毁，时义宁陈右铭中丞宝箴客京都，方饮於旗亭，登楼望之，痛哭流涕。未罄酌，仓皇返逆旅，驰书田友梅於河南，速其勤王。右铭倜傥好奇计，其为文类魏叔子，都人颇以狂士目之。

张忠武殁於河咸丰丙辰，张忠武公国梁奉旨帮办军务，佐向忠武公荣剿粤寇。及向薨於军，钦差大臣某不谙军旅，饷不时给，忌者益多方沮挠，先後屡失事机。度寇未易灭，誓以身殉，抉一齿畀家人归报，示无还期。江宁寇受围久，势惫甚，城垂破者屡矣。为出柙计，乃集各路悍党，思并力一决胜负。亡何，官军缺饷已五阅月，士卒汹汹，张不得已，躬诣某所，长跪告急，继之以泣，卒弗许。退而念此饥军终不支，亟檄召副统帅某，冀相与戮力，一鼓下省城，擒寇首，出万死不顾一生，事或济。副帅将行，何桂清尼之，羽书七往返，不至。寇闻之，急攻官军，官军噪於营，某帅遁，师大溃。张闻变，搏膺而呼，坠马几绝，立自镇江驰至丹阳城下与寇战。伤重，知不免，探怀中印授材官某，令走报。下马，向阙再拜曰：「臣力尽矣。」复上马大呼，望寇营而驰，乱流渡河，人马俱殁於水，时庚申闰三月二十九日也。

罗壮节清忠大节罗壮节公遵殿通籍後，以知县发直隶，屡治剧邑，循绩远闻。在清苑，以保举卓异引见，宣宗谕廷臣曰：「此本色书生也。」赏加同知衔。罗之受知自此始。咸丰庚申二月，粤寇陷杭州，罗适抚浙，死之。文宗温旨褒恤，予谥忠愍。未几，御史高延祜摭浮议劾之，有旨罢恤典。同治壬戌，曾文正公讼罗清忠大节，穆宗特谕，仍遵文宗初次谕旨，照巡抚例从优议恤，赠衔赐葬，予谥壮节，并给骑都尉世职，入祀京师及本籍昭忠祠。一人两谥，已为古今所稀闻，而妻徐氏、孀女陈罗氏、侄妇周氏同时殉难者，均令配食专祠，并以雇妇金梅氏、家丁顾斌祔祀赐恤，为尤渥也。

林汝霖全家殉粤寇难林汝霖，字小岩，上杭人。咸丰己未冬，署仁和典史。庚申，粤寇扰浙，杭州陷，其母、妻、二姊、长女皆先自缢。寇至，危坐堂皇，瞋目大骂。寇婉言劝降，大呼曰：「生不能啖汝肉，死亦当为厉鬼杀汝。」随举案上砚击寇首，破，寇怒，遂遇害。长子懋生旋投効军中，冀复仇，死於诸暨包村之难。辛酉，次子泾生遇寇不屈，又为所戕。越七年，重葺典史署，得一门忠骸，杭人为之附葬西湖孤山林处士墓侧。

王壮愍为忠臣咸丰辛酉十一月，杭州再陷於粤寇，巡抚王壮愍公有龄死之。当未陷时，壮愍力求救於曾文正，文正先以他事与壮愍有隙，故迟之。而李秀成兵入杭州矣，壮愍自缢於院署桂花树下。秀成入，叹为忠臣，以王者冠服葬之，故杭人多秀成，少文正也。是年，杭人以城陷死者七十余万。曾文正李文忠効忠王室曾文正公国藩驻军祁门时，王某献诗，尝讽以联合粤寇而自取之，曾不能用，拂衣遂去。李文忠公鸿章既平捻，握重兵，部将颇有欲拥戴之者，李喻其意，假他事逐之。

程忠烈以创伤卒同治癸亥三月，遇缺题奏提督江西南赣镇总兵勃勇巴图鲁程忠烈公学启之卒，以伤重也。程，桐城人。尝陷粤寇中，某酋甚重之，而不为用。咸丰庚申，逸出，投曾文正营，破安庆，多得其力。及随李文忠至沪，所部开字营仅五六千人，破寇数万，李奇其才，为增至万人而专任之，遂收省会，成大功。每战，必扼要捣虚，制寇死命，故所至皆捷。治军严，所过无秋毫犯。自被创回苏，李旦夕往视。既而创渐合，留败骨为梗，医云不可去，乃自拔之，因伤脑及喉舌，不复能饮食。卒之日，命侍者进黄马褂，起服之，绕室行，顾取茗碗，不下咽而绝，年甫三十五。英将戈登素相服，及诛苏城降酋，戈登意不平，忿与绝。至是闻之，泣下，乞其督阵时二长旗携以归，为纪念。旧藏程之镜摄小影二，至是以一遗李而自悬其一。西人每轻视我国大将，其重程如此。李具以状闻，追赠太子太保，谥忠烈，给骑都尉世职，事蹟宣付史馆，安庆、苏州、嘉兴俱建专祠。

多忠勇以创卒同治甲子，西安将军多忠勇公隆阿剿滇回蓝大顺於甘肃之盩厔，城小而固，久不拔，朝廷以其用兵素称神速，讶其师久无功也，严旨诘问。多起自武员，不耐摧折，又自耻其困於小寇也，二月二十三日，掘地道，燃火药，轰开月城丈余，自率穆图善、姜玉顺等骤入其城。不意城内尚有坚卡五道，将士力攻不能破。多在礮台亲自擂鼓，寇见其衣黄马褂也，知为大帅，以鸟枪狙击之，头眼受伤。忍创回营，传令诸将：「此城速克，伤重亦可痊。如不克，伤轻亦不欲复活。」诸将四面环攻，以次日三更克复县城，大顺逃至汉阴，为团练所截杀。而多伤病益剧，巡抚刘蓉往视之，见其卧於躺椅，困惫殊甚，竟瞠目不能语，遂以四月十五日薨於盩厔。

僧格林沁阵亡同治乙丑夏四月，忠亲王僧格林沁督陈国瑞、郭宝昌、成保、何建鳌等军与捻战於曹南，败，退入空堡，被围数重，且欲掘长濠以困之。官军粮草俱乏，逮夜，汹汹欲溃。诸将咸启王，请突围出，不许，固请，乃许之。王部分诸将，自与成保马队俱，使降捻桂三率数百骑为前驱。王饮酒至醉，上马，马踶逸不肯行，乃易马以出，时已二更矣。天星昏黑，桂三有异志，既出堡，即反走，突冲官军，捻乘之，国瑞所部步队四千覆溃几尽，国瑞仅以身免。余军与捻不相辨识，长驱并骛於昏黑中，迟明，收队入堡，不知王所在。俄有戴三眼花翎红顶之捻首扬扬过圩去，未几，迹至麦塍中，见王已遇害，身受数伤，旁一僮从死焉。乃以骑载王尸，告有司歛之。总兵何建鳌、内阁学士全顺皆死於阵。或曰，王被围至数重，乃下马踞坐於地，示诸军无退意，捻亦不知为王也。围之愈急，适诸将皆先发，左右无可以解此围者，王恐为捻所得，遂从容就义。一捻取其冠献於酋，酋问冠何来，以王就义对。酋曰：「既王就义，此冠即不当持来。」令速诛之。明日，国瑞求王屍，捻复围之。陈凡三出入，呼曰：「王之威德，尔辈所知也，岂可不令其返葬故乡乎？今日不得王屍，吾必不返。」捻相谓曰：「彼既求王屍，不可困之。」乃解去。卒获王屍以出。或又曰，王既被困一日夜，亟命所部突围而出。及半道，为捻所逼，单骑折回，部下不知也。王知不能脱，乃下骑，趺坐草间。捻中一顽童见之，异其状，更见其佩带各物均罕睹，即索其翠玉搬指、荷包等件，王一一掷与。顽童走示他人，众亦为异，集视之，王不言不动，与语，亦不答。有测其必非常人者，举枪刺之，立毙，亦不知其为王也。其部下突围後，不得王之所在，正事搜访，而其骑独归，乃始知有变矣。

汪柳门忠於德宗钱塘汪柳门侍郎鸣銮之被逐也，谕旨谓其离间宫廷，逐回原籍。先是，孝钦后垂帘训政，大权在握，德宗惟拱手受成而已。汪颇获圣眷，侍讲筵进讲之暇，辄有所言，皆忠於德宗者。语为孝钦所闻，大怒，遂遭严谴。马江诸将死事光绪甲申马江之败，死事最烈者为督带飞云兵轮副将衔参将高腾云、管带福星轮船五品军功陈英。时学士张佩纶原疏叙高事云：「该参将由粤来援，论事呐呐，如不出口。前月二十六日，法增一船，诸将来请援，独义形於色，臣心异之。夜复来见，询以方略，该参将曰：「闽防之意，本以牵制，使敌不发耳。厂非战地也，但礮注子人枕戈者已一月，昼夜相持，咫尺间恐酿成战事。知帅意急欲先发，必多牵制不可得，南洋援必不来，即来，怯将亦无用，徒害事耳。」臣诘之曰：「然则奈何？」对曰：「专攻孤拔，得一当以报而已。」臣欲令其统率诸将，则辞以资望在李新明後，且曰：「水师船各自为战，非若陆军一将，能指挥十余万也。请不必纷更，坚守以待上命。」该参将既去，臣复嘱各船就商筹策，该参将志定神完，誓死报国。是日手发巨礮，击其乌波船，一一命中，以一飞云小舰当敌人三大舰，中流坚拒不退。忽横来一礮，该参将骽为之折，复一礮，遂飞入水中而没，舟乃发火。」其叙陈事云「该军功人极瘦弱，文理甚优。方敌舰日增，臣深忧之，军功上书，请以各轮船合攻孤拔座船，而艇船等发火牵制下游，使各轮小商船水勇及扞雷船截其鱼雷舰。所论均有条理，臣采其论，下诸将。布置略定，无如法暗约英、美先发也。军功见英、美船骤下，急起椗誓众曰：「此吾报国日矣。吾船与礮俱小，非深入不及敌船。」敌以三船环之，舟中机损人亡，不顾，但以礮向孤拔船，孤拔船受礮略退。敌复增船来持，至一时许，军功猝中礮於望台，学生王涟随殉，船始焚毁。英、美船观战者均称叹不置，为之深惜」云云。是役也，力战死者尚有千总许寿山、叶琛，五品军功林森林三人。

滕玉亭知有国光绪甲申七月，法人陷越南北宁，法海军统帅孤拔率舰攻台湾不利，进逼福州，窥马江，我军礮中孤拔。马江要塞毁，军械兵舰尽为法破。乙酉，法人闯进镇南关，我军猛击，法人败，我军乘势克谅山。人皆谓提督冯子材之功，不知实滕玉亭之力也。

玉亭少孤贫，豪放不羁，好读书，以贫故，弃而业商。养母以孝闻，逾年母死，投冯军。初为小卒，旋擢百总。谅山之役，法军参谋某多智谋，有干略，勇敢善战，子材忌之，募刺客谋阴伤之。玉亭欣然往，跛其足，敝其衣，日行乞於法营旁，法人不察。会军中缺伙夫，招华人贫苦者充之，玉亭乘隙往，法人不疑，纳之。入营三月，怀椎枕刃以待。某夜，战，某参赞督队，玉亭闻而潜尾之。至郊野，出手枪轰然一声，毙某参赞。玉亭被执，法军官鞫讯，玉亭无惧色，慷慨陈曰：「予，华人也，与参赞本无隙。所以出此者，为祖国耳。尔军屡获胜，计画悉出自参赞，今参赞死，军气不免稍杀。」法军官曰：「尔从戎久，如以华军秘密告我，可贷汝死。」曰：「我知有国，不知有身，死非我惧。」法官知不可强，命毙之。临刑时，面色如恒，向南点首者再，含笑而逝。参赞死，法军纷乱者屡日，我军遂规复谅山。

左文襄呼出队而薨光绪乙酉，法人入寇，诏左文襄督师闽海。至天津，与直督李文忠争协饷，弗谐，中道谓所亲曰：「老矣，不复能如往年擡杠。到天津，与李二擡杠不中用，到江南，不得与曾九擡杠。」俗称强梁争事曰擡杠。时曾忠襄督两江，既见，执手欷歔，相顾须鬓曰：「老九识我邪？我乃不能识老九。老九之兄死矣，我便是老九之兄。」曾喻意曰：「此行，闽海协兵协饷是小弟事。」退而燕谈，问老九一生得力所在，曰：「挥金如土，杀人如麻。」左大笑曰：「吾固谓老九才气胜乃兄也。」

到防，忧愤时事，有如心疾，日在营中呼小孩儿「快造饭，料理裹脚草鞋，今日要打法人」，謞謞不绝口。左右谋看戏，演忠义战事如岳飞大胜金兀术等出，乃欣然不言。会元日，问是何日，曰：「过年。」曰：「儿辈都在福建省城过年邪？」曰：「然。」曰：「今日不准过年，要出队。法人乘过年好打厦门，小孩儿出队，我当前敌。」总督杨昌濬贺年，谓：「法人怕中堂，自然不来，中堂可不去。」左曰：「此言何足信？我在浙剿粤寇，在陕、甘、新疆剿回，都非若辈怕我，尚须打。」杨沮之不已，左哭曰：「杨石泉竟非罗罗山门人。」左右报将军穆图善贺年来，曰：「彼来何事？彼在陕、甘害死刘松山，我还有多人为彼害乎？」且骂且泪。及见，将军曰：「中堂在此为元戎，宜坐镇。宜去者，将军、总督耳。」左曰：「汝二人已是大官矣，仍是我去。」将军言：「我辈固大官，要不如中堂关系大局。」左无声，徐言：「如此，便汝二人亦不必去，令诸统领去，诸统领不得一人不去。」

先是，法人詗厦门距福州极西无重兵，将乘元日以大队兵船扰厦门，未至厦门五十里，用远镜测厦门沿海诸山，皆恪靖军红旗，知有备而遁，曰：「左宗棠利害，不可犯也。」他日欲渡海至台湾，杨载福请行，或谓台湾危险，杨曰：「中堂硕德重望请行，我安得不行？」左曰：「去，善甚，惟须秘密。」因假他事造杨以送别。俄而杨使人以病告，左拍膝曰：「厚庵病矣，奈何？」使人省视，返命曰：「病甚，裁留一子供药饵在侧。」左又拍膝曰：「厚庵去矣。」杨着洋布旧衫，携一子趁渔船渡海，以帮办钦差关防钉船底，谍搜之，无所得。至台湾，仅王纯龙有湘军二千人，穷夜造姓字旗，分数人为一哨，连绵屯岭上。明日，法人见其旗，不知此兵何处来也，当夺回四堵、五堵各地。

和约定，左忽咄咄自语：「今日大喜事，速张灯悬彩。」将军、总督以为有喜事，相率入贺，问曰：「今日贺中堂，中堂是何喜事？」曰：「大喜事都不知，未免时局太不关心。我昨日以灭法人露布入告矣。」将军、总督退。使人出视和约，气急而战，不能成读，太息曰：「阎中堂为全国清议所归，奈何亦傅会和约。」然犹不时连声呼「诃诃，出队出队」，颠而呕血，遂薨。

戍卒以发辫归法、越之役，朝命鲍超、岑毓英、冯子材、刘铭传诸帅分道出防。未几议和，而以水土不习感受烟瘴而死者累累皆是，及撤戍，皆弃其尸，归其辫，辫系姓名籍贯，将为招魂之葬。岑於其临行也，设醮祭之，题一联於醮坛云：「是谁浩劫催成，马革分归，虫沙竞化，更摧残瘴雨蛮烟，试回看越裳殄瘁，汉帜苍茫，这无限国殇，各向天涯遥布奠；何处巫阳招得，关门月黑，塞上云昏，尽淹滞忠魂义魄，倘他时三界轮回，九幽度脱，愿都为壮士，重来边塞忾同仇。」

左宝贵阵亡平壤光绪甲午中、日之役，五月，总兵左宝贵提师五千人援朝鲜，次平壤，日本出我不意，骤进。宝贵探知，请提督叶志超会师助战，志超谢之，宝贵怒。宝贵故回人，遵回礼，先期沐浴，誓临阵死节。会战期迫，宝贵翎顶辉煌，为士卒先。或劝去其翎顶，免为敌矢之的，宝贵曰：「吾服朝服，欲士卒知我先，庶竞为之死也。敌之注目，吾何惧乎？」故战时所部兵均勇往直前。惜孤军独当一面，大军不为之援，日人围之数重，全军覆焉。事闻，赠提督，照提督阵亡例赐恤。邓壮节阵亡黄海光绪甲午八月十七日，广东邓壮节公世昌乘致远舰与日人战於黄海，致远中鱼雷而炸沉，邓死焉。先是，致远之开机进行也，舰中秩序略乱，邓大呼曰：「吾辈从军衞国，早置生死於度外。今日之事，有死而已，奚事纷纷为？况吾辈虽死，而海军声威不至坠落，亦可告无罪。」於是众意渐定。观此则知邓早以必死自期矣。邓在军激扬风义，甄拔士卒，有古烈士风。遇忠孝节烈事，极口表扬，凄怆激楚，使人雪涕。李文忠公鸿章尝叹曰：「不图近世尚有此人。」及是，果以身死国，大节凛然，实与左宝贵相辉映也。

赵某射日人宁陵赵某善射，性迂，然有大志，而鄙夷火器，视之蔑如也。尝得雕弓於古塚，脊有铭，字为大篆，曰：「生同功，死同雄，三千年，息土中，吁嗟乎弓。」甚宝之。一日，与友之善枪者谈兵事，友极言火器之利，赵不信，约共射。树鹄半里外，友发枪，十中其半，赵发矢，十不失一，自是更志得意满。光绪甲午中、日事起，赵自以善射请从军，军帅目为迂，却之。大愤，乃潜至辽阳，伏丛莽沟涧，狙伺日人，傅毒於矢，瞥见，辄射杀之，及闻和议成而将割弃台湾也，日伏道旁，伺日将大山岩出，欲死之。及遇，即发矢，不中，伤其衞兵二。遂被执，不食而死。

旅顺丐儿忠於为国光绪甲午， 日人占辽东， 驻重兵於旅顺。 日兵某常出游， 一日， 偶於僻巷中遇一丐儿向之行乞。 日兵解华语， 见其辞令敏捷， 欲挈以去， 儿欣然从之。 至日营， 军士咸与之嬉， 儿亦善伺人意。 无何， 营中痢疾盛行， 军士悉传染， 死亡者踵相接， 丐儿亦奄卧牀第间， 气息仅属。 一日， 忽振衣而起， 独游营中， 至後营， 覤无人在， 探手胸次， 出纸包一， 疾趋至水缸列处， 包启， 即布末屑倾入水中。 既竟， 乃手攀缸口， 目注缸水而微笑， 语曰：「此一包药屑， 胜逾十万横磨。 国仇已报， 虽死亦甘。 」语至此， 气促而喘。 忽闻喝叱一声， 回视之， 则一军官怒目相向曰：「汝胆诚不细。 」丐儿睨军官而笑， 复频耸其肩， 状至从容， 军官不语， 牵儿去。 日将某亲鞫之， 儿慷慨陈曰： 「汝等以予为何如人乎？ 实言之， 予非乞儿， 家甚富， 何至行乞， 所以丐者， 诳汝等耳。 幸天从吾愿， 竟得入汝营中。 予预蓄泻药甚多， 汝等所饮所食， 俱经予手。 予为国杀敌， 早拼一死。 所恨者， 药屑犹余， 未杀尽汝等耳， 予言尽於此。 」询其姓名籍贯及布无唆使， 儿大笑曰：「汝等真庸夫， 何问为？予无名， 旅顺一丐儿也。 」固诘之， 勃鱼怒曰： 「杀则杀耳， 呶呶不休， 殊惹人厌。 」日将令部下锢禁之， 徐探其实。 儿乘人不意， 以首撞柱而死。 事後数年， 渐有人谓儿为旅顺某富商之幼子，愤日人横暴，背父母出此。不吐姓字者，实恐株连父母也。

邱逢甲谋保台湾邱逢甲，台湾人，字仙根。躯魁梧。幼负大志，於书靡所不读。未几，举於乡，旋举进士，授主事。光绪甲午台湾兵事之初起也，逢甲忧之，日集乡民训练，备战守，涕泣而语之曰：「吾台孤悬海外，去朝廷远，朝廷之爱吾台，曷若吾台人之自爱。官兵又不尽足恃，一旦变生不测，朝廷遑复相顾。惟人自为战，家自为守耳。否则祸至无日，祖宗庐墓掷诸无何有之乡，吾侪其何以为家耶？」听者咸痛哭，愿惟命是听。时护台抚唐景崧与刘永福交恶，分兵而守，逢甲又引以为忧，乃急为之调停。景崧坚持不为动，二军遂分，逢甲出而叹曰：「其殆天乎！」

割地之议既起，举国大譁，台民争尤力，廷意颇动，欲改约，而约不可改。时俄、德、法三国出而抗日本，日本惧，许还辽东，台湾终不肯还。旋换约於烟台，适台湾举人以会试在都，伏阙上书，涕泣而争。朝廷不顾，特命景崧率军民内渡，又命李经方为台湾交割使，逢甲乃倡台湾自主之说。台人响应，以须先定宪法，羣推逢甲起草。逢甲遂草定临时宪法，议建台湾为民主国，选总统、副总统各一人，开议院，定官制，设内部、外部、军部，制蓝地黄虎国旗，皆赞成。次议总统，众意属景崧，逢甲乃帅绅民数千人鼓吹前导，诣抚署，上台湾民主国总统印绶於景崧。景崧朝服出，望阙九叩首，旋北面受任，大哭而入。即抚署为总统府，电告於朝，言遥奉正朔，永作屏藩。

副总统一席，羣以属逢甲，逢甲不获辞，乃为副总统兼大将军，大权仍景崧操之，於是台湾为自主国矣。

台既自主，设官分职，部署略定，官吏不愿留者听内渡，有留者，有去者。时日本明治天皇已命桦山资纪为台湾总督，兵舰将大集，台中兵力薄弱，饷又不继，乃乞兵饷於沿海各督抚，无应者。又命陈季同介法人，求各国承认自主，皆不答。景崧复不善治军，军中时有变志，什长李文奎杀副将方某，景崧不能正文奎罪，乃令充营官，军士夙藐视景崧，至是，益紊乱无纪律矣。逢甲请严肃军律，景崧不从，逢甲不获已，乃练乡团义兵以备变。倾家财充饷，不足，则乞诸义士捐资以助之。

及日兵大集，战不利，据台北，景崧遁。日人又詗知台湾自主事为逢甲所倡，下令严索。会防守台南之刘永福以兵力不支亦失守，於是逢甲知事不可为，亦内渡入粤，而台湾遂亡。

逢甲既内渡，遂入广东，家於嘉应州，买屋居焉，自署为台湾之遗民。

简大狮爱国闽人简大狮，少有勇名，富民族平等思想，市井佣工请见亦礼之，若上宾焉。尝游厦门，偶於途中睹一西人欺凌一华人，又有一人袖手旁观，其色若自得者，大狮耻之，乃击旁观者之颊而骂之曰：「若视同胞受辱，不引为耻，反顾而笑之，诚无耻之尤者也。」西人见其勇，亦遽退焉。光绪乙未，大狮闻台湾割於日，甚不平，乃散其家资，募死士拒强邻，卒以众寡不敌，败窜泉州。然日人惮之，威逼闽官，谓若不予大狮，当兴师问罪。闽官惧，亟索大狮，获而囚之。大狮泣曰：「吾宁见杀於本国，不愿被赦於他邦。」闽官不可，遂畀日人。日人甚敬之，呼为烈士，欲降之。大狮不可，乃不屈死。

王四闻古廷忠於德宗光绪丙申二月，内监寇连才既以上书伏法，同时有王四者，亦孝钦后梳头房太监，以附德宗发军台。又有闻古廷者，德宗之内侍，本为贡生，雅好文学，甚忠於德宗，为孝钦所忌，发往宁古塔，旋杀之。御史杨崇伊劾文廷式疏，谓廷式私通内侍，联为兄弟，即此人也。崇伊盖误以「闻」为「文」耳。

荣禄调护德宗光绪戊戌变政，孝钦后不慊於德宗，废立之意甚亟，荣禄累谏不从。一日，孝钦又以语荣，荣曰：「必欲议废立，请先斩臣。」孝钦无言，事遂寝。

陈文恪保全德宗陈文恪公学芬素不附孝钦后，后欲废德宗更立溥儁，文恪闻之，泣数日。立山以其事告孝钦，且云：「训政可，废立不可。外廷不以此事为然者，尚不止陈某也。」后意大沮。及光绪庚子乱作，孝钦及载漪等颇诛锄异己，文恪恒以智术自全。後病卒，赠恤如礼，而不予諡。久之，始以大学士崑冈言，追諡文恪。

张文襄题三忠祠联光绪中，张文襄公之洞督粤时，偶为言者所攻，书三忠祠联云：「海气百重楼，总为浮云能蔽日；文章千古事，萧条异代不同时。」三忠者：虞翻、韩愈、苏轼也。借古人以自况，具见怀抱。

袁忠节临刑吟诗光绪庚子，袁忠节公昶被害，就刑时，峨冠博带，跪菜市口，笑谓行刑者曰：「且缓，待我吟一首诗。」遂朗吟曰：「爽秋居士老维摩，做尽人间好事多。正统已添新岁月，大清重整旧山河。功过吕望扶周室，德迈张良散楚歌。顾我於今归去也，白云堆里笑呵呵。」呵呵二字未及完而刃已及腹矣。

联元寿富富寿殉拳难宗室宝廷子寿富，联元壻也。讲理学，宗程、朱。寿语以新学，乃大悟西国富强之故。光绪庚子拳乱作，联抗疏力争，谓必无幸，遂得罪於载澜。夜半，澜遣骑收之。联寝矣，跣而履，从逻卒往，斩於菜市。寿痛哭失声，语其弟富寿曰：「大事去矣。」及八国联军入都，寿富、富寿均殉焉。

王懿荣合家殉难王廉生祭酒懿荣官京朝二十年，书法雄健，喜金石书画，一贫如洗，虽典衣绝粮不顾也，吴县潘文勤公祖荫极赏之。王性耿介，好诙谐，动辄玩世，使酒骂座，同官均侧目，有东怪之称。至光绪庚子八国联军入都，合家殉难，人始叹为不可及。

聂士成中榴弹而殒光绪庚子春，义和拳起，所过焚掠。聂士成时官直隶提督，发兵讨之，一击而败。拳转集京师，结连宫庭，端王刚毅遂构聂，降旨严斥。聂奉旨叹息，谓其下曰：「吾无死所矣！」有劝其避往保定者，聂喟然曰：「死，吾分也，特患不得其名。且举吾数年辛苦所成之精锐，误供凶暴，投诸一烬，为可惜耳。今国衅既开，天津首当其冲，吾目未瞑，必尽吾职，不许外兵履斯土。然充吾力，讵足以拒八国联军乎？吾死必矣！」五月十八日，大沽失守，聂前军驻守紫竹林，日军至，聂一举而败之，死者累累。联军继进，聂苦战累日，杀伤过当。联军知不易胜也，乃用绿气礮攻之。聂知无幸，先一日，诫所部曰：「惟吾先自蹈死，汝曹退守他所。或能稍完吾精锐，备他时国家一用，无俱从也。」明日，列阵复战，聂以独身扼守一桥，联军来攻，力斫数十人。忽一榴弹飞至，聂并其骑俱化灰烬死。

罗荣光以礮台失陷而殉大沽形势，九湾八曲，广而且深，每曲均有礮台。庚子，裕禄督直，驻津门，京师拳匪方炽，端王载漪崇奉倍至，裕亦深信之，得罪各国，议和不成而战。八国兵舰数十艘在大沽口外，屡欲进，而慑於礮台，不敢逼。时守台官罗荣光日夕严防，不稍怠，外人无隙可乘。而京乱愈危，遂运动某道佯求和於裕，谓但得四五艘进港为护侨计，永不敢战，并尽卸武装以示意。裕允之，即以令罗，罗大惊，急诣裕，痛陈外国兵舰入口之祸，不听。罗以死争，裕曰：「已允，奈何？」拂衣自入。罗归，外人鼓轮遽前，罗望见之，欲加礮，台员咸以事关大局，且有督命，止之。罗不得已，奔告裕，裕谓既允於前，自听其人，但严加防范耳。罗无术，奔还防守，则兵舰临口者已五六艘。遂自驾飞划至兵舰旁，勒令缴械。舰员从之，进如故，将及台，遽於夹板下出快礮击台。罗亟往见裕，裕不出，罗大愤，左右有报以洋舰已尽毁礮台者，则瞠目无语。从人急扶之归寓，默坐移时，忽大叫曰：「此天命，吾死时至也。」遂提刀入内，杀其眷属，曰：「不可使辱於敌。」俄礮声四起，甚烈，罗提刀出奔，有仆随之。後闻得其尸於礮台旁近，仆尸亦在焉。

李秉衡锺琦殉拳难光绪庚子七月，李秉衡奉孝钦后懿旨帮办武衞军，节制张春发、陈泽霖、万本华、夏辛酉四军，将以敌八国之联军也。十二日，出都，从者实仅百余人。至河西务，调四军，不受命，谓先奉懿旨屯此，不能移。会马玉崑往谒，谓已於北仓挖长濠，且蓄水，足遏联军北上之路，李遣人往勘，实无之。马续谒，李询之曰：「尚能一战否？」马曰：「能。」李曰：「其同赴前敌乎？」马欣然先行。

李集幕僚语之曰：「万本华乃万人敌，夏辛酉亦能战，惜所部皆不多。今事已至此，我受国厚恩，自当效死，诸君不必与其难。」男爵锺琦者，李所激赏而为出京时奏调八随员之一也，与李俱。行约二三里，闻接仗声，则非马军而为万军，马不知何往。万军驻河西务，夏军驻廊坊，联军以李在河西务，故缘间道，越廊坊而过，先击万军。万军败，复回攻夏军。夏军弹药罄，战一日，伤亡几二千。李退至张家湾，吞鸦片烟以殉。锺琦为敛之，入都省母，复出，亦自缢。郑道湜殉拳乱郑道湜，字芷青，桂林人，山西阳城县典史。光绪庚子，义和拳入晋。拳本白莲教余孽，齐、鲁奸民多习之。晋初未有拳也，毓贤抚晋，始招之西来。既戕杀各国传教士，上下承风旨，益纵之，不旬日，全省靡然。阳城令叶廷桢简雅工书画，而短於吏材，民习拳者日多，耰耡棘矜，时时至城下，袖手而已。或倡言闭门登陴，廷桢遽从之，拳益横行。

县之南有村曰石臼，形势险阻，昔尝有据之啸聚者。至是，石臼习拳者尤众，邑人皆有戒心，廷桢集绅耆议剿抚，久之，未有所定。郑请遣人解散其党，不济而後改图。廷桢曰：「谁当行者？」郑曰：「道湜言之矣，道湜请行。」外委宋富贵者，廷桢所倚以治防守者也，尤恇怯寡谋。於是廷桢曰：「若能行，幸甚，吾当使宋弁衞君。」郑曰：「多人徒滋其疑，道湜且无从置喙，抑公欲以是已乱耶，是速之也！请以单骑行。」遂启门而出。廷桢顾富贵曰：「速率队尾典史行，变出意外，庶有援也。」石臼始闻典史来，议迎拒者不一。有登岩而望者，曰：「几堕官计，是何来之多也？」郑方鞭马南骛，固不意後之有兵。方入隘，土石如雨下，富贵仓皇走，郑遂及於难，遗骸残毁，兵役死者四人，时闰八月二十六日也。

宋承庠殉拳乱光绪庚子，八国联军入都城，孝钦后率德宗西狩。华亭宋养初侍御承庠方巡城，守「城亡与亡」之义，仰药以殉。

王铁珊殉拳乱光绪庚子之变，英山王伯唐主事铁珊方在都，意谓拳匪排外，适启外侮，各国必联合兴师以见攻也。其寄族伯蕊修书云：「联军必至，非骄将乱民所能敌，都城如陷，誓以身殉。」城破，遂死之。

王焕殉拳乱光绪庚子，寿山为黑龙江将军，拳乱起，左右有与通者，寿信之。幕僚王焕力言其妄，寿不怿，王辞行矣。拳诬其通洋也，迫寿速之反，既至，即戮之。焕字辅臣，山阴人，官郎中。在京邸时，与寿结异姓昆弟，曾济寿於微时者也。

冯夏威为国牺牲光绪乙巳六月，南海冯夏威以美国苛虐华工事，自戕於沪上美领事馆，粤人震悼。丙午六月，龙州广东会馆绅商开追悼会，某撰联挽之云：「论四千年义烈人才，用抵制伸民权，君真不死，当二十世竞争时代，以和平存国体，我敬先生。」

咸水妹爱国粤东咸水妹，率自他省拐贩而售之蛋户者，衣服诡异，不与常妓同，人以其侍西人也，多贱视之。然是中人亦各有意志，大率为咸水妹者，多立志不至欧洲，不入西教，非嫁西人则不改西装。其言曰：「吾之为是，以迫於不得已也。若遂欲吾心向西人，岂有是哉？」又虽与西人相接，多物色国人，择年相当之可事者，俟蓄积稍富，则嫁之。既嫁，则不复与旧时侪偶通，以恐为夫所贱视也，夫若不嫌，始来往如平昔。其嫁西人者，十不一二也。

有名联桂者，尝为某船主所昵，计月给资，俨然妻室也。自港至申，中途，见一民船将覆，船主无救意，联请船主救之，船主曰：「此中国人船，何与我事？」联桂怒曰：「汝如此轻视中国人，则吾亦中国人，以後请与汝绝。」船主又曰：「汝何必如是？此非粤人船。」联桂愈怒曰：「此虽非粤人船，然亦中国船也。汝何为於我中国加以区别乎？」船主不得已，始停舟施救焉。

西人之至我国者，多与咸水妹相昵，久之，或月给值以养之，或竟娶为妻，至礼拜堂成礼，并登报宣告。其稍有身分者，虽与相处如夫妇，告人，则仍称之为妓也。然娶咸水妹者，大率安於我国，不复为归计。即归，女亦不从，以离国则亲友尽绝，且势孤也。

髯阉殉德宗光绪末，有髯监者往来燕市中，自述其入宫之历史。谓少生於杨村，年七岁，以小刀嬉戏，势去其半，晕绝。父母痛甚，延医治之，如法阉割，逾数十日而创平。适村中人有与某内监识者，夤缘得入宫，事德宗，年十五矣。时帝年亦十四五，典学之余，好嬉戏，於击球尤昕夕不废。余遂娴其术。帝谓余能事己也，宠逾他监。一日，帝以他监多不能识字，谓余曰：「汝能诵《四子书》乎？」曰：「能。」「能诵《五经》乎？」曰：「不能。」曰：「朕教汝，汝为朕弟子。」於是朝夕授以经。余颇自奋，帝亦谓余敏而好学。不二年，《五经》觕毕业，帝曰：「朕不能为汝师矣！」从上书房取子史及唐、宋人诗文，命余读之，谓得奇解，当以相质证。自是而学遂大进，帝辄曰：「竖子可教也。」洎帝大婚，以余值内书房。余年亦稍长，鬑鬑髭根，忽渐现於余颊，宫中颇疑余为伟男子，顾帝甚宠余。一夕，屏他侍谓余曰：「汝亦思室家乎？」余长跪对曰：「不敢。」帝曰：「朕不汝罪，汝第言之，朕当遣汝出宫，还汝室家也。」余涕泣以对曰：「蒙陛下恩宠，不敢不直言。小臣自幼阉割，不意近日阳茎旁挺。但此身已不完，出宫，恐亦无以自立家室，惟陛下哀怜之。」帝曰：「既若是，恐居此间不便。朕不汝罪，第恐他人不能汝容耳。」乃赐余内帑五百金，命出宫，还觅婚配。余叩头谢，谓蒙皇上再造之恩，没世不忘，当力图报称。不意余出宫後，觅父母不得，询之邻里，则已亡去数载矣。求戚族，亦不可得。自念此身已残废，决计终身不娶，今鬑鬑者已满顋矣。戊申冬，德宗上宾，髯监遂缢於芦沟桥畔。衣带中有绝命诗云：「无端毁体忆髫年，供奉黄门荷宠怜。今日龙髯攀未得，小臣应许负登天。」

李六更欲救国宣统朝，天津有李叟者，痛时事之日非、人心之渐死也，辄痛哭於衢，有时持柝巡行里巷，而打六更，高呼「中国将亡」、「同胞速醒」等语。不衫不履，形同疯癫，至京亦如之。人问其姓名，则曰李六更。

宣统辛亥死事诸臣宣统辛亥八月十九日，革命事起，武汉军兴，死绥将士、殉节官僚亦复不少，兹记其最着者如下：黄忠浩为湖南防营统领，民军攻抚署时，黄出阻被戕，事闻，诏恤。王毓江为候选道，充湖南营务处总办，同时被杀，诏恤。陈瀛为湖南长沙县知县，被执不屈，卒以枪毙，诏恤。陆锺琦为山西巡抚，殉於任，诏照总督例从优赐恤，赏二等轻车都尉世职，予諡文烈。

陆唐氏，锺琦妻也，与锺琦同殉，诏旌表。

陆光熙为翰林院侍讲，锺琦子也，同殉，诏赠三品京堂，照三品京员例从优赐恤，予諡文节。

谭振德为山西某协协统，与锺琦同殉，诏照协都统例赐恤。熊国斌充山西某营管带，与锺琦同殉，诏照正参领例赐恤。李升、马八、牛万春，均锺琦仆役也，同殉，诏照兵丁阵亡例赐恤。松寿为闽浙总督，与城殉，诏赠太子少保，赏二等轻车都尉世职，照总督例赐恤，予諡忠节。

朴寿为福州将军，被执不屈死，诏赠太子太保，赏二等轻车都尉世职，照将军例赐恤，并予諡。

冯汝騤为江西巡抚，殉难於九江，诏照总督例赐恤，予諡忠愍。

赵国贤为广东潮州镇总兵，与城殉，诏照提督例赐恤，予諡忠壮。

端方为署理四川总督，中途遇害，诏赠太子太保，赏二等轻车都尉世职，照总督例赐恤，予諡忠愍。

端锦为三品衔河南候补知府，端方弟也，同殉，诏照三品官阵亡例赐恤。志锐为伊犁将军，与城殉，诏赠太子少保，照将军例赐恤，予諡文贞。

锺麟同为云南统制官，兵变阵亡，诏赠副都统，照副都统例赐恤，并予諡。

王振畿为候选道，充云南兵备处总办，与麟同同殉，诏照协都统例赐恤。范锺岳为云南辎重营管带，中弹阵亡，诏照正参领例赐恤。良弼为镶白旗汉军副都统，兼军谘府军谘使，被炸受伤，身殒，诏照副都统例赐恤。载穆，宗室也，抵京口副都统任甫四月，江苏独立，民军约之缴驻防各营军械。载知事急，集众议之，愿殉身而保全镇江人民，遂於缴械之夜，阖户自缢。桂城，字仲藩，为宪兵科协军校，江南陆军警察营管带官。江、浙民军会攻江宁，统制徐绍桢督第九镇新兵驻秣陵关，桂以事往谒，被拘留，闭荒祠中。会第九镇新兵败於雨花台，退守秣陵关，众迁怒於桂，拥之出，不屈死，距莅事未五月也。事闻，予諡刚愍。京口驻防员弁奉差於新兵营而同被难者有国全、海靖、文馨、秉陞，江宁驻防有某营教练官恩锡及海祥等十余人。

杨调元，号龢甫，贵筑人。宦陕西，以宣统辛亥正月权渭南令。先是，江、浙革命军数起，皆挫衂，始改计，以学生之隶籍新军者徧结其将校卒伍，俾効援应，海内新军无虑皆跃跃思一试矣。陕军颇荏弱，恐不足集事，则又阴饵会党以厚其力。方伺隙待发，秘谋亦稍稍泄，遂决计大举。八月十九日，武昌事起，洎九月朔，陕变继作，诸守令靡所为计，多委而去之。杨独毅然，谓守土吏当与城存亡，西安既有变，州县土匪且旦夕起，必痡毒闾左，亟召绅民议城守。陕之东境沿渭南北有所谓刀客者，皆椎埋屠沽辈，杀人报仇，数冒县官法，然颇有约束，不甚为暴乡里。至是，感杨义，争自效，誓以死衞桑梓，数日间，集者万余人，檄邑绅韩有书统之。有书故武进士，诸刀客所敬惮者也。於是邻匪蠭起，羡渭南富实，谋入境寇钞屡矣，先後悉为有书所击走，众赖少安。已而有临潼武生张士原者，无赖子也，矫军政府命，率众至渭南宣谕，城扃不克入，则呼噪，将进攻。杨念大势已去，战守亦徒苦吾民，乃登陴语之曰：「若果自谓义师，当勿伤吾民，其释兵而入。吾为民故，故推诚，与若商搉，不者，城决不启。且此邑民兵万数，非不能一战也。」士原知不可诎，即释兵入见，言省中饷绌，议赋捐於民。杨不可，自出俸钱五千金与之。士原意未惬，忿怒，语侵杨。杨慨然曰：「吾为朝廷守土吏，谊以城为存亡，所以委曲迁就者，欲脱吾民於兵祸而後归死耳。今訽辱至此，其尚可偷生乎？」遂投井死之，时九月十一日也。

汪承第，镇洋人，字棣园，四川候补县丞。宣统辛亥九月，署双流县知县。一日，革命军扑城，汪率小队御之，中三枪而死。时吴县曹元忠方办内阁制诰局第三科事，以其时已十二月二十五日，同乡官皆已出京，无可具结，即为代办，拟旨用玺，照知府阵亡例赐恤，并加道衔。