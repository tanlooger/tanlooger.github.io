---
---
---
title: 师友类
---



魏叔子论师友行辈魏叔子以易堂之交如亲兄弟，降及三世，其尊卑有不可班例者，尝曰：「余年近五十，未举子，而门人之长者，仅少余四五岁以下，门人之子与通家子子，有举子者矣。假令吾今即举子，而其子且长於吾子，乃令其父以行辈为後进，非情也，义也。故作师友行辈议，质诸同堂，使後之人有所依据焉。」叔子，名禧，字冰叔，号裕斋，宁都人。有兄际瑞，字善伯；弟礼，字和公，世称「宁都三魏」。

其议曰：师者，师其德；友者，友者义。以德义为名分，故兄弟子孙行辈，非如族姓姻戚之有一定可递推也。古者师友无服，义无一定，故不可以制服。知服之不可制，则知行辈之不可递推，为合礼义矣。请言其例。德业之师，以父道事之，师之父，尊其称曰祖，师之妻，尊其称曰母，此名不可杀者也。至所以事之之礼，则不尽如祖与母也。其父有名德，而妻贤，齿且长，以祖与母事之可也。不然，则奉以名焉可已。师之至亲伯叔兄弟，俯然为子弟，吾不可以雁行也。非名德，宜自居於後进。师之弟，学与齿可雁行，则雁行之矣。曰师伯叔者，俗人之称也。何也？师之弟，有可以为吾弟子者，则分非一定也。师之子，以兄弟礼之，常也。然师有以门人为其子师者，故学与齿相去也远，而师视其门人如至友，则师之子可事以父执。 「 有初相友而後为师弟者，有本为师弟而情义实如朋友者，师之子隅坐随行，拜跪当如通家子礼，但以伯叔侄称呼，则不可以先後辈可也。」 汉昭烈谓後主曰：「汝事丞相从事，当如事父。」是君臣且然矣。昔者吾以父事吾师杨一水先生，而先生使二子晟、晋以父执事余。及其长也，乃为弟子焉。 「 彭躬庵曰：「师之子可以先辈事其门人，以父执则不可。」」 同立乎一师之门，有先辈焉，有辈焉，其礼不可班也。父与子，师与门人，可共进而师一人。门人之子，於师之子为後进，常也。学与齿可雁行，则雁行之矣。故曰，师也者，师其德；友也者，友其义。非德非义，苟非名分之必不可移，则不可以递推。吾友之子以吾为父执，不可移者也。故友之孙，视吾子为前辈，常也。 「 友之子称父执曰友伯叔，自称曰友侄，於同辈以齿序相称，曰友兄弟。子之子相称曰世兄弟，称父执曰世伯叔，自称曰世侄，以世别友者，原以世谊相推故也。」 而齿与学相等，则雁行可也。友之子与吾子，不徒以通家为兄弟，而自为兄弟。其孙与吾子，虽齿学等焉，而雁行不可也。 「 父自为兄弟者，其子皆称友，不称世。」 友之中，有可以兄视其父而弟视其子者，父友之子亦友之者，古人所谓羣纪之间也。交亲如兄弟者，则不可必，视其所始交，或父其父，或子其子，不可移也。此其大较也。岭南之东筦，有九姓祠焉。远祖九人，相厚善为兄弟，其子孙世世以行辈叙叔侄，绝婚姻。此贤者之过，然而不易及也。其子孙必贤者也，否则再世如路人矣。 「 彭躬庵曰：「愚意易堂九人即不得如九姓，而子与孙世次必不容混，即齿学等不挤也，过此则出入可矣。」」父之友或亲为兄弟，或同齿同学，出入同友善，则皆可以伯叔礼之。今夫伯叔之服，自期至於缌以及同姓，其亲疏固有杀也。故父之友，有事之如亲伯叔父者，有如从再从以下者，有仅奉之以其名者。天子称同姓诸侯曰父，异姓曰舅是也。余少於前辈，甚重伯叔之名，或不得已，循其礼焉，而心惭则过也。

冯金伯友钱涤山而兼师钱芬，号涤山，冯金伯敬事之，实友而兼师也。顺治丁亥春初，冯阻雪盱眙，北征不果，憩於虎邱竹亭。旬日聚首，唱酬之余，钱尝作画贻冯，满纸云烟，藏弆箧衍，每一展视，则不胜有人琴之感。

汪蛟门惓惓师友汪蛟门有《五客话旧图》。客为一师四友，读其序，知其惓惓於师友也。序曰：「懋麟自顺治末受知於济南王公，康熙初，举乡试，始通宾客，与海内名贤相结纳。乙巳，得交合阳王公；丁未，得交崑山徐公；己酉，应阁试入京，得交泽州陈公，相与论诗，有合焉。时陈公官侍读，徐公为孝廉，王公领县潜江，而济南公则由扬州推官迁礼部主客矣。岁庚戌，徐公取上第，入词馆，济南公历户部郎，懋麟在中书，四人者相聚於阙下。惟王公隔江汉，相去三千余里之外，虽时见其诗，思其人，而远莫能致也。壬子秋，济南公典试入蜀，寻以太夫人忧去。明年，徐公觐省去，懋麟遭母忧去，而陈公方朝夕讲幄，蒙上知，凛然公辅，不似予辈之憔悴而濩落也。又三年丙辰，王公自潜江被召，授给事中。余与徐公服满入京，而王公先以忧去，不得见，惟予四人者，复聚於阙下，暇辄论诗。未几，徐公与予再以忧去。越三年己未，予两人再来，济南公已改馆阁，寻拜祭酒，而陈公久领翰林学士，先数月以太夫人丧归里，又不得见。又二年辛酉，王公始来给事门下，陈公继入，再领翰林，五人者始聚而不散。回忆二十年来，聚复散，散复聚，中更忧患，情事不殊，若不期而然者，陈公於此有深感焉。於是壬戌七月，相聚於城南山庄，赋诗饮酒相娱乐，命兴化禹生貌五人像为一图，属懋麟为之记。」

赵秋谷师友在冯氏朱竹垞、吴天章、陈元孝，虽皆折辈行与赵秋谷交，而秋谷天才骏厉，视侪辈无足当意，独善德州冯大木廷櫆。所师承者，常熟冯定远班。尝曰：「吾平生师友，皆在冯氏矣。」由是名日高，忌者亦日众。

王兆符於方氏有师友王崑绳弃家漫游，其子兆符自天津迁金坛，复从方望溪侍郎苞於白下。崑绳尝语望溪曰：「兆符视子犹父也。吾执友惟子及李刚主，吾使事刚主，曰：「兆符於方子之学，未之能竟也。」」

成容若有师友成容若为康熙时名公子，明珠子也。容若有徐健庵、查初白、姜西溟为师，朱竹垞、高澹人、顾梁汾、徐电发为友，名章俊语，价重鸡林，不假《通志堂经解》为重也。

汪默庵有师友新安汪燧，字默庵，与高汇旃、吴徽仲、汪惕若、徐齐为师友，善言《易》，有《读易质疑》二十卷。高寄诗有云：「游吴握手皆奇士，还里论心有硕儒。」

黄崧甫陈凝斋之师友广昌黄崧甫主政永年，为新城陈凝斋大令道之师。而崧甫之友若宁化雷副宪鋐、宣城刘观察方蔼、云南傅中丞为詝、刘司寇吴龙，皆海内贤者，并折节乐与凝斋交，皆以师友之礼事之。凝斋所自取之友，则为海宁祝洤、新建夏之瀚，每聚首，辄相与讲习正学。师儒为学之师友国朝师儒之为学也，皆得力於师友，渊源有自，故能卓然有所成就。仁和谭仲修大令献尝论列之，其言绝学、名家、大儒、通儒、经师、校雠名家、舆地名家、小学名家之关於师友者，节录如下。

绝学　汪容甫有同学刘端临、李孝臣、贾稻孙、江郑堂。章实斋有同学邵二云。龚定庵有同学魏默深。黄春谷有同学焦里堂。春谷之弟子为王句生、梅蕴生。

名家　惠定宇有弟子江艮庭、余古农。大儒　颜习斋有弟子李刚主、王崑绳、刘继庄。刚主别师为毛河右。崑绳有同学马宛斯。

通儒　黄梨洲之私淑为全谢山。顾亭林之同学为张稷若。

经师　江慎修一传为戴东原，再传为段懋堂、金檠之，三传为陈硕父，四传为戴子高。硕父有同学胡竹村、胡墨庄。姚惜抱有弟子管异之、陈硕士、梅伯言，其师资为刘海峯、姚姜隖。张皋文有同学洪稚存、孙渊如。

校雠名家　卢召弓有同学孙伯渊、毕秋帆。

舆地名家　顾景范有同学顾亭林。

小学名家　段懋堂有诤友徐谢山，言《说文》之学。江慎修一传为戴东原，再传为段懋堂，言声韵之学。丁氏兄弟自相师友钱塘丁松生大令丙以学行着於时，盖得力於其兄竹舟主政申也，教以事而喻诸德。主政以兄而兼师资友谊，实为晚近所仅见。主政有子，长为修甫舍人立诚，次为道甫太守立本，大令长子为和甫舍人立中，以同堂昆仲而亦互相切磋，自相师友，遂皆为世闻人。

师之类别科举时代之师，类别颇多。曰受业师，朝夕侍教者也。曰问业师，偶诣函丈，有所请益，有所质问者也。曰受知师，则或为县府道试之主试官及其阅卷主任，或为科岁主试之学政，或为优拔主试之学政，会考之巡抚，或为乡会试之主考房考，或为朝殿考试之阅卷读卷各大臣，或为书院之山长、监院是也。有所谓保举师者，则惟仕宦中人有之。属吏受知於上官，为之具疏保荐，俾晋升阶，如是而小之得以给衣食，大之得以恣贪婪，感激涕零，欲奉之为父，厕身义子之列而不得，於是加以夫子之称谓，而尊之曰师。

由斯以观，弟子之致敬於师，所最竭诚尽礼者，为保举之受知师，而考试之师则次之。乎时也，年节也，师及其父母妻妾子女之庆吊各事也，无不有所献，师惟安然受之而已。若受业、问业之师，则皆视如途人，不相闻问。其有通往来馈财物者，则必致身通显，着闻於时，或可藉为声援者也。

此外又有拜门之师，亦厕於受知之列，其实初固不相识也，且不必计其人之言行何如。即其辈行下於己，年龄少於己，但须为当代之显宦，足以为奥援、利汲引者，即可丐人介绍，肃衣冠，具财物而往谒之。见必叩首无数，呼之曰老师，而着录称弟子矣。

弟子於师之自身称谓，笔之於书面，皆写「受业」二字，至於口头则有别。对於受业、问业之师，曰学生；对於受知之师，曰门生，盖以列於门墙也。且受知师大抵为达官贵人，其公署，其私邸，必有阍人，阍人所居之室曰门房，弟子往谒，必先至门房，俟阍人通报传见，乃敢面师，故曰拜门。所赠阍人之金曰门包，约为师所得贽敬百分之十。

谙达皇子六龄入学，遴选八旗武员弓马、满语娴熟者数人，更番入衞教授，名曰谙达，体制稍次於师傅，盖古保氏之遗。皆选东三省人充补，以其弓马尤精也。

延师关书延订宾师之书，曰关书，亦曰关聘，上载所任之事及酬报之数，其实亦契约也。送关书时，必附以聘金。

三年役於师江浙间，凡学手艺者，必三年而成。成後，役於其师者三年，不取值。故俗语谓之学三年，帮三年。六年之後，任其所往，若师欲留之，必予值矣。

高僧愿师刘继庄吴中有高僧说法，士人醵金为聘，从之讲《华严》。刘继庄处士献廷闻之，与焉。坐食顷，伏几而齁。僧说罢，处士齁亦罢。明日，复往，如故，众窃笑，僧诧曰：「客何为者？」呼与语，则大惊，拜伏地，曰：「公，神人也。」掖登座。处士夷然而登，不让，畅衍厥旨，众大说。僧率众蒲伏，愿为弟子。处士笑曰：「吾正若误耳，岂为浮屠学者哉！」拂衣去。由是从游者日众。

鲍夔生师魏叔子鲍夔生，字子韶，歙县人。幼聪颖，於诸书章句，闻而诵，诵而辄解。尝遇魏叔子於扬州，谈论累日，出，语人曰：「魏先生真吾师也。」遂执业於其门。吴汉槎为师於塞外吴汉槎孝廉兆骞以科场事遭冤狱，投荒二十四年，垂老赐环，当时人莫不怜其才，悲其遇，而以生入玉门，张为幸事。然汉槎在宁古塔时，历任将军皆延之为上宾，飞书草檄，纵情诗酒，无异於在内地。盖其地读书人少，汉槎至，则官吏子弟及土人之志在科第者，皆就之执经问业，修脯丰腴，养生之具赖以无缺。及归，乃侘傺无聊，日为饥躯。且在边塞久，习其风土，江南溽暑，转以为苦，卒以此致肺疾而终。临殁时，语其子曰：「吾欲与汝射雉白山之麓，钓尺鲤松花江，挈归供饍，手采庭下篱边新磨菰，付汝母作羹，以佐晚餐，岂可得耶？」味其词意，若转不忘塞外之乐也。

揆恺功师查初白揆叙，字恺功，为明珠之子，曾受业於查初白。查登第，揆已官掌院学士，面奏查某为臣业师，请免教习，特旨允之。初白有《奉旨免赴教习厅赋呈恺功》诗云：「第二厅前逐队过，北扉咫尺接鸾坡。诏恩已免春秋课，馆职犹充弟子科。变白果能生黑否？出蓝其奈谢青何！回思东合传经地，老厕门墙媿自多。」

胡大灵不欲受教於惠士奇胡方，字大灵，新会金竹冈人，侨居南海之盐步。元和惠士奇督粤学时，尝访之，檥舟至村外，遣吴某至其家，求一见，急挥手曰：「学政未蒇事，不可见，不可见。」出吴而扃其门。惠再至，索所着书，仅乃得之。惠试竣，仍介吴求见，则假一冠，投刺至，长揖曰：「今日斋沐，谢知己。方年迈，无受教地，不能执弟子礼。」语毕遂起。

汪孺人延女师汪孺人，萧山王声远茂才鉽之妇也。声远以康熙甲子八月卒，有遗孤，孺人乃饰书币，请山阴之闺秀夙以文字相往来者曰金先生，出子女使事之，授《孝经》、《论语》，一时讲诵之盛，逾外塾焉。

汪钝翁叶星期各有门徒汪钝翁教授尧峰，门徒数百辈，比於郑众、挚恂。时嘉善叶燮星期方罢官，筑室吴县横山下，远近从学者亦复负笈踵来，廊舍为满。钝翁说经铿铿，素不下人，与星期持论凿枘，互相诋諆，两家门下士遂各持师说不相让。後钝翁没，星期曰：「吾向不满汪氏文，亦为其名太高，意气太盛，故麻列其失，非为汪氏学竟谬盭於圣人也。今汪殁，谁讥弹吾文者？吾少一诤友矣。」因取向所摘汪文短处，悉焚之。星期前宰宝应，值三藩倡乱，驿道云扰，黄、淮交涨，堤岸屡决，毁家纾难，民赖乂安，固非仅以文学表见者也。

叶星期门下有诗人长洲沈文悫公德潜，少从学於叶星期。叶所居在横山，故王文简公士祯尝云：「横山门下尚有诗人。」然其独综今古，无藉而成，源本汉魏，效法盛唐，先宗老杜，次及昌黎、义山、东坡、遗山，下至青邱、崆峒、大复、卧子、阮亭，皆能兼综条贯。有门下士王光禄鸣盛、司寇昶、钱宫詹大昕、曹侍讲仁虎、赵少卿文哲、吴舍人泰来，黄明府文莲诸人，俱以文章气节重於天下，因汇刻吴中七子诗。

桑弢甫师劳麟书劳史为桑调元之师，自杭来谒，论学数日。将别，送之曰：「吾寿不过三年，恐不复相见。行矣，勉之！」劳字麟书，余姚人。桑字弢甫，钱塘人。

陈少章师何义门吴多博闻好古、砥节励行之硕儒。康熙以前，位不大而名最着者，则有何义门。门弟子无虑数百人，其最相契如晦翁之於蔡季通呼为老友者，曰陈少章。

方雪瓢师何义门方雪瓢，名粹然，淳安人，朴山子。少随朴山居京师，从何义门游，称义门高第弟子。

循王师吴炜歙县吴炜由口北道擢光禄少卿，入上书房。循王有过，吴以大杖责之。王哭诉於高宗，高宗曰：「汝师用夏楚，良是，何诉为！若再犯，朕必亲责也。」

洪北江要师恕罪洪北江少孤，寄读於某塾师，性慧而不羁，恒不受约束。师以其少孤，未忍严责也。一日，洪矙师去，洗砚假山後。师忽过其旁，洪误为同学也，泼以墨汁。师叱之。洪惧责，亟援花架以上，箕坐屋顶。师再三呼之下，不应，而曰：「师以甘言诱我，必痛施夏楚，宁死不下。」师曰：「我勿责尔，且决不相诳。」洪曰：「口说不足凭。」师曰：「然则必如何而後可？」洪曰：「须与我以证。」师不得已，以片纸用长竿递之，其文曰：「泼墨非出有心，当恕汝罪。且归坐读书，决不扑汝。」洪观之微笑，始缘梯冉冉而下。

皇子隆重师傅国朝家法，皇子皇孙无不於六岁就外傅，非若明季诸臣之常以皇子出阁读书为请也。上书房在乾清门之东北向，卯入申出，攻《五经》、《史》、《汉》、策问、诗赋之学，虽穷寒盛暑不辍。旧例，皇子初就学见师傅，彼此皆长揖。徐元梦於康熙癸酉以原任侍讲入直，佟渊若於戊寅以检讨入直，曰教书，曰课读，尚无师傅之称。其居处为南薰殿西长房兆祥所咸福宫，亦无上书房之名。雍正纪元，谕：「诸皇子入学之日，与师傅预备杌子四张、高桌四张，将书籍笔砚安设桌上。皇子行礼时，尔等力劝其受礼。如不肯受，皇子向座一揖，以师儒之礼相敬。如此，则皇子知降重师傅，师傅等得尽心教导，此古礼也。至桌张饭菜之预备，亦须竭诚尽礼，毋或稍间。尹文端与袁子才师生之契袁子才与尹文端公师生之契，固不与寻常同。文端督两江时，袁时相过从，情意亲密如家人。文端或勾当公事未了，在签押房，袁直入内室。文端多姬侍，不避袁，评诗论画，咸以袁先生呼之。一日，文端招袁，迟之久不至，屡催之，不知踪迹所在。及文端退食燕寝，袁已与诸姬开樽饮矣。文端为颂《山枢》一诗以嘲之，相与大笑。

金纤纤愿师袁子才苏州有女士曰金纤纤，名逸，生而有夭窕之容。幼读书，即辨四声，爱作韵语，每落笔，如骏马在御，蹀躞不能自止。年甫笄，嫁吴中少年陈竹士。结褵之夕，忽一婢手花笺出，索竹士催妆诗。竹士适然惊，幸素所习也，即应教，索和。然事尊章谨，不以文翰自矜。当时吴门多闺秀，如沈散花、汪玉轸、江碧珠等皆能诗，皆推纤纤为祭酒。一日，偕诸女坐虎邱剑池旁，相与谈《越绝书》、《吴越春秋》诸故事，洋洋千言，此往彼复，缙绅先生旁听者或不解所谓。其论诗，於唐宋诸名家，靡不研究，尤嗜袁子才诗。尝於病中得《小仓山房集》，伏枕读之，尽四昼夜毕。寄书谆谆，乞为弟子。及袁往访，扶病出拜，逾数月而死矣。

袁子才有女弟子乾隆壬子三月，袁子才寓西湖宝石山庄，一时江浙女弟子各以诗来受业。因属尤某、汪某写图布景，其在柳下姊妹偕行者，湖楼主人孙令宜臬使之二女云凤、云鹤也；正坐抚琴者，己卯经魁孙原湘之妻席佩兰也；侧坐其旁者，大学士徐文穆公本之女孙裕馨也；手折兰者，安徽巡抚汪又新之女缵祖也；执笔题芭蕉者，汪秋御明经之女妽也；稚女倚其肩而立者，吴江李宁人臬使之外孙女严蕊珠也；凭几拈毫若有所思者，松江廖古檀明府之女云锦也；把卷对坐者，太仓孝子金瑚之室张玉珍也；隅坐於几旁者，虞山屈婉仙也；倚竹而立者，蒋戟门少司农之女孙金宝也；执团扇者，即金纤纤，吴下陈竹士秀才之妻也；持钓竿而山遮其身者，京江鲍雅堂郎中之妹，名之蕙，字芷香，张可斋诗人之室也。十三人外，侍随园老人侧，而携其儿者，子才之侄妇戴兰英也，儿名恩官。

张芑堂师丁敬身海盐张芑堂徵君燕昌，少曾受业於丁敬身。初及门时，囊负南瓜二枚为贽，丁欣然受之，为烹瓜具饭焉。

仁宗尊师仁宗之於朱文正公也，礼数逾涯，恩荣终始。殁後数年，文正犹子锡爵方为山东藩司，而山东学政黄勤敏公亦文正昔所特荐也。仁宗批勤敏谢恩摺云：「朱锡爵才胜於德，汝应念石君师傅之旧恩，时加训戒，毋忽。并令转谕知锡爵，令其回奏。」御笔於石君二字上空一格，尊师之意也。

阮文达受门生土宜嘉庆甲戌，阮文达公元总督漕运，驻节淮安。萧山王某诣辕叩谒，以浙中土宜西湖藕粉、烧酒杨梅、瓯柑、笋脯为贽。入门，巡捕迎谓曰：「漕帅到任以来，从不收受官民一丝一粟，此恐当见却也。」又私告曰：「如漕帅却还，能分惠少许乎？」王曰：「某车中断难携带，当尽以奉赠耳。」既而呼令入见，并命将礼物全纳，巡捕大骇。坐定，文达笑谓巡捕曰：「此萧山王某，余翼而长之，二十年矣。彼以师生之礼来，故可受之而无愧也。」又曰：「是皆浙中佳品，吾不尝其味者已有年矣。今日见之，未免露老饕故态也。」乃命启筐，出瓯柑十枚与巡捕，曰：「尔亦试尝此味。其余诸物，我当寄归扬州，不能割爱矣。」

李文恭师陶文毅湘阴李文恭公星沅起家孤寒，开敏沉毅。陶文毅公雨澍，故父执也，知之久，招入川东幕，委以书记。每口授大略，援笔万言，曲尽事理。文毅色喜曰：「子，经世才也，但当多读书耳。」文恭感激自力，执弟子礼终其身。

陈用光不以门生视管异之嘉庆初，姚姬传主江宁锺山书院，管异之与梅伯言最受知。其後，管苦力孤诣，学日以进，四方贤士争欲识之。道光乙酉，新城陈侍郎用光典试江南，力拔之，得中举人。陈固姬传弟子也，既得，异之，不敢以世俗门生之礼相待。管名同，上元人。

王桂仙师侯青甫汤贞愍咸丰时，金陵有名妓王桂仙者，色艺冠一时，研究音律，善箫管。以诗画请益於上元侯青甫广文、汤贞愍公贻汾，列女弟子行，名益噪。

陈六舟师董枯匏道、咸间，秀水董枯匏明经燿尝馆仪徵陈氏，为塾师者九载，主人敬礼备至，久而不衰，即六舟中丞彝之尊人也。明经授课之暇，日诣书肆，纵观其插架所有。以力棉，不能悉购，辄手一编坐柜旁，日晡始返塾，日以为常。主人微闻之。某年岁暮，解馆归，主人买舟送之。甫登舟，则见簏书多於昔，讶其非尽己物也，询舟人，乃言其中有主人所赠之书。启观之，皆平日在书肆所常披阅者。盖主人詗知其嗜书，购以贻之也。明经侨居桐乡之梅泾，咸丰庚申，粤寇至梅，欲毁其庐，一酋见有藏书，曰：「此读书人家也。」止其党，遂得不毁。中丞从明经有年，克以成立。光绪时，中丞督学浙江，於按临禾中时，尝遣使存问其家。

程长庚闭门授徒道光戊戌，英吉利以雅片入广东，戊申，入长江。程长庚闻之，大愤。咸丰时，发、捻、回、苗徧国中，诸贵人讌乐不衰，长庚则闭户不出。或怪之，则泫然流涕曰：「京师首善乃若此，吾不知所税驾矣。」乃择门下之贤者教之，曰：「京师乱且作，毋使广陵散绝人间也。」咸丰丙辰，英人破广州，缚粤督去。江南军大溃，捻势益炽。庚申，英法联军入京师，文宗狩木兰，长庚痛哭去。未几，和议成，俄罗斯夺龙江、吉林边地七千里，英法始订市长江。辛酉，文宗崩，穆宗幼，两宫听政，返京师，恭忠亲王领枢府，始设译署理外交，诸贵人讌乐如故。长庚丧乱且贫，则复治故业，孤怆抑塞，调益高，独喜演古贤豪故事，若诸葛亮、刘基之伦，则沉郁英壮，四座悚然，无不流涕。久之，而简三、杨月楼、汪桂芬、谭鑫培之徒出焉，皆长庚忧乱时所闭门授业者也。

李申夫师曾文正李申夫方伯从曾文正公最久，文正在祁门，兵事方急，惟李相随不去。同治壬申，文正薨，李挽之曰：「极赞亦何辞，文为正学，武告成功，百世旗常，更无史笔纷纭日；茹悲还自慰，前佐东征，後随北伐，八年戎幕，犹及师门患难时。」李文忠公见之，颇恨其言。申夫，乃文正之弟子也。

某侍郎倒拜门某侍郎家资本饶，岁入又钜，其入仕也，非以科第，而好为人师。着弟子籍者多至百余，盖皆漫不相识，纳金为贽，俗所谓拜门者是也。且束修之丰啬，在所不计，以是人多归之。

光绪乙亥秋七月，至汉口，初居逆旅。继以其妇自京至，遂赁庑於後花楼之某里，与其友合居，然仅僦其楼下之数椽而已。汉之土豪商贾但知其为达官贵人，而争欲执贽於其门矣。有周某者，居城中，初亦欲令其长男往厕弟子之列，将以为後日之奥援也。丐人介绍，言以银币百元为贽。某闻之，欣然，有成议矣。已而闻某之所居卑陋，非广厦细旃也，疑其为江湖游客自炫官秩以诈欺取财者，遂逡巡不往。某昼夜嫖赌，方苦资匮，日盼此百元以补不足，使居间者促之。乃订期，由居间者挈周氏子以诣某寓，修弟子见师礼。然及期而竟爽约。某旁徨无措，因与居间者谋，令导之入城，自登其堂，由居间者入内，以危辞胁之，迫周氏子出拜，匆促成礼，而袖金以归。有知其事者，则曰此为倒拜门。盖以师就弟，固为特别之拜门也。

袁忠节师高刘桐庐袁忠节公昶幼贫，日从溪边漉小鱼，杂野蔬为食。後游学杭州，闽高伯平主讲东城精舍，怜其才，周恤备至。继而问乐於兴化刘融斋中允。自谓闽县，兴化两师，一生衣被所在也。

岑襄勤师李文忠岑襄勤公之於李文忠公也，初极诋之，後乃认之为师。某年，襄勤赴云南，遣其子谒文忠，请授心法。李云：「越南非我国所急，朝廷方重用唐烱，可让之。」岑既到滇，力言救越南之非计，迨奉严旨督责，始惶悚请视师。

秦五九师张樵野五九，姓秦，光绪时，在京师国兴堂唱青衣，嗓音清亮，有穿云裂帛之誉。张樵野侍郎奇赏之，公余散值，辄至国兴堂小坐，教以读书作楷。间或招至邸寓，以玩好古物、金石图画陈列案头，口讲指授，若师弟焉。

李莲英好为人师士子之以乡试中举人、会试成进士者，皆刻朱卷，而列履历於卷端，凡与考试之有关系者，悉列之为师，载其姓名官秩，文科然，武科亦然。总管李莲英自以身属刑余，不得列於乡会试及第士子履历之末，引为终身之憾。光绪中，某科武会试，李竭力运动，得派为场中巡查，於是李总管之名，遂登於武进士之履历。自是而诸侍衞遂有投李为师，自称门生者，且有武员入拜其门者矣。武员为何？丁汝昌、赵桂林、龚照屿、叶志超、衞汝贵、衞汝成是也。未几，又运动为某科殿试搜检宫。某进士欲以李名列入受知师，惧舆论抨击，宋果，然犹具柬往谒，而自称受业焉。

异姓盟为兄弟世俗交友相得，盟为兄弟，各书红柬交换以为证，曰兰谱，盖取《易经》所载「同心之言，其臭如兰」，及《世说》所载山公与嵇、阮一面契若金兰之义也。红柬所书，如姓名、字号、省府县籍贯、年岁、诞生之年月日时、男三代之名号、女三代之姓、兄弟姊妹妻妾子女孙曾之名号并其官爵、职业，若有显贵之疏族，亦备书之，以示光宠。此实为依附攀援之作用，非果志同而道合、声应而气求也。然如甲乙二人皆於微时订盟，结为异姓兄弟，他日者，甲贵而乙贱，适同官一地，而乙须受辖於甲，则乙必择期具手版上谒，附缴兰谱，甲亦直受之不谦让也。自是而口头、书面不敢有如兄、如弟之称谓矣，惟乙之对於他人，则必仍曰某宪为予之盟兄弟，以骄於人。

俗谓异姓兄弟曰盟兄弟，一曰谱兄弟，又曰靶兄弟。靶者，箭靶，射矢之鹄也。殆本於三国时之刘备、关羽、张飞三人之兵中结义，弧矢设誓欤？结盟时曰拜靶，亦有设筵肆席以联欢者。

以团拜联友谊办团拜者，每年之春，京师各部院及有科目者，例必举行。以值年一二人承办，开筵演剧，费至数百金，次者亦必择地会饮。盖京师地大人众，往往经年不一面，亦藉此以得聚晤耳。外省亦然，且多有联合商界以行之者。

顾亭林与王山史善顾亭林为明大儒，既鼎革，历游名山大川，尝有英雄自喜不可一世之志，而蛟龙泥蟠，终制蝼蚁。晚年与陕人王山史善，山史为构书院以居之。山史，名宏撰，华阴人。

傅青主广交游傅青主年甫踰冠，交游已广。及明祚既移，所与游者，大率为遗逸、学问、艺术之士及方外而已。有温毓桂字秋香者，晋之高士，尝曰：「昔与傅青主、梁小素游，文章道义，相为切磋。自二公作古後，不数十年而士风日下，典型无存，缅想风规，如东京梦华，邈焉难再矣。」青主尝自言：「吾自二十外以来，交游颇多，亦尽有意气倾倒之人。惟为日既久，渐觉其无甚益我处耳。」

顾景范兄事魏叔子顾景范，名祖禹，於侪辈中少所许可，惟兄事魏叔子，至为之执繖、奉溺器焉。

易堂九子魏叔子文集有易堂九子之名，盖魏氏兄弟避兵翠微峯，与故人讲学时之称。易堂者，即魏氏堂也。九子者，三魏而外，为彭任、曾灿、林时益、李腾蛟、邱维屏、彭士望也。

魏和公所至交贤豪魏和公既以明亡弃诸生，事远游，历闽，粤，渡海，达琼州，北抵燕京，返辙夷门，过洛阳，南浮汉沔，入秦关，涉伊水，经凤，滁。所至必交其贤豪，访寻穷岩遗佚之士。尝省故人於韩城，往观砥柱三门，闻高士彭荆山居华山绝险处，直上四十里，手鐡絙，蹑飞磴，访之。遂居翠微峯顶，榜曰吾庐，更以自号。

魏和公寿李世熊宁化李媿庵副贡世熊之八十也，魏和公往寿之。媿庵亟逆之於门，注视，执手涕下曰：「须发遽如是白也！」翌日，命其季子出拜，媿庵亲掖和公，使勿答。及归，送一里许，挥涕曰：「知能再相见耶？」

冒青若怀友如皋冒青若，名丹书，为辟疆次子。其游京师时，明遗逸鹂圯道人戴本孝曾作画册赠之，题其後曰：「冒子青若，生平於事亲怀友之外，无他鹜，进德修业，不出户庭而誉闻四方。年近三十，始远游来京师，承亲志也。时余已旅食燕市两年，因主人能适余性，不扫室危坐，则蒙袂独行，出入可以自恣。一闻户外革鞜声，则畏匿不敢见，即间有过从，仅素心一两人而已。尝叹青若来，自今之公卿大夫以及远近名彦，莫不折节乐与之游。余每过其次舍，不终食，辄欲避影而逃也。夫以青若恂恂若不胜衣，讷讷不能出口，今则复能控辔疾步，恒交错於剧骖氛尘之中，饮酒赋诗日相赠答不少倦，此皆青若夙所未涉者，而顾善若此，嘻！岂得已哉，岂得已哉？承亲志也。亲之志曷若是其不得已也？若其得已，青若老亲之上，犹有老亲在焉，肯以其家三十年中不违晨昏之贤子若孙，有如吾青若者，令其久旅孑处於数千里之外，将仆仆欲奚为也？苟非知者，则亦第谓其若今之逐富贵慕声势者等耳。嘻！岂青若之所以勉承亲志也哉？青若少余十有八岁，固兄事余，因其降辰，将裒仁人金石之音以赠之，遂出是册，以当先粃。青若持余赠归皋东，以娱其亲，庶见交道在今日，犹有跫然若某某先生其人者，若是乎其不能忘也。」王文简公士祯《感旧集》已录其册中题画诗数首。鹂圯道人又号鹰阿山樵，海阳人，侨居历阳，着有《前生余生诗稿》。

黄珍百交董文友武进董以宁，字文友，少工填词，为闺襜之作。喜结宾客，时时被酒。尝游荆溪，荆溪之士觞之於南山之麓者二十二人，徧起，道姓名毕，黄珍百奉酒言曰：「仆，山中之鄙人也。今闻董生贤，窃愿交董生。」

士大夫以复社通声气明季士大夫特重声气，故复社废兴，几与国运相终始。顺治癸巳上巳，吴阊宋既庭实颖、章素文在兹复举社事，飞笺订客，大会於虎阜，江浙二省及自远赴者几二千人。先一日，布席山顶。次夕，联巨舰数十，飞觞赋诗，歌舞达曙。翼日，各挟一小册，汇书籍贯、姓名而散。吴梅村祭酒以诗记之云：「杨柳丝丝逼禁烟，笔床书卷五湖船。青溪胜集仍遗老，白帢高谈尽少年。笋屐莺花看士女，羽觞冠盖会神仙。茂先往事风流在，重过兰亭意惘然。」梅村当时尚未入仕本朝，未几，即为海宁相国陈之遴所荐矣。

吴梅村悔负侯朝宗吴梅村之入仕也，侯朝宗曾遗书力阻。吴不听，继而悔之，自谓负侯生也。其吊朝宗诗云：「死生总负侯嬴诺。」临殁时，填《贺新凉》词云：「论龚生天年竟夭，高名难没。」又云：「为当年沉吟不断，草间偷活。」又云：「竟一钱不值何须说。」怨艾之意深矣。遗命以僧服殓，题碣曰「诗人吴梅村之墓」。

蔡大美喜交游宣城蔡蓁春，字大美，善属文，喜交游。常自酿酒待客，酿兼数种。其後家益贫，酿不能给，客至，辄质衣以具酒焉。

李笠翁交潘愚谿潘一晟，字愚谿，东安人，明诸生。明亡，不复应科举，恣意游览。尝斥家财以供诗酒，所题咏未尝署名。尝游南昌东湖，题句於酒肆，李笠翁物色之，知为东安人。笠翁游桂林，纡道访之，莫能得。偶泊舟大树下，见草屋之门署一联，笑曰：「此有尘外之致，其是矣。」入询主人，相与拊掌。遂留信宿而去。笠翁，名渔。吴野人与吴鳞潭为神交泰州吴野人名所居曰陋轩，甘心穷饿。与吴鳞潭祭酒善。鳞潭官京师，夜梦野人索棉布十丈，诘朝，寄诗与布。野人得之，曰：「神交哉！」报以诗。

刘继庄有讲学之友刘继庄平生讲学之友，严事者曰梁谿顾畇滋、衡山王而农，而尤心服者曰彭躬庵。彭尚平实，而刘之恢张殆有过之。

宋荔裳好客宋荔裳廉访琬性倜傥好客，徵歌命酒，座无虚席。即向未谋面者，亦许阑入，去来不问，亦不询其姓氏。客游吴越，居西湖十年，偕诸名流觞咏其间，动至经月。

吴薗次广交游吴薗次守湖州日，广交游，四方名士过从无虚日。尝与吴梅村、宋荔裳、曹秋岳等集洼樽亭，皆屏去驺从，解衣盘礴，见者目为神仙中人。梅村作诗纪事，有「客比乱山多」之句。陈其年独未与其盛，故其叙《林蕙堂集》，有「独有鄙人，况居旁邑，调弦待奏，情含流水之中；灭刺难前，客在乱山之外」等句。

李方山友宋荔裳历城李方山，名日景，尝客南昌，有传宋荔裳已死者，特为诗吊之，与宋初未识也。後至武林，闻宋尚无恙，李喜甚，借马於友人，疾驰相视，且出诗读之，两人因泣下沾襟。已而命酒，狂饮极欢，策马而去，自是遂为友。

王文简交邵潜夫通州有布衣邵潜夫者，明万历时，以诗歌名江表。康熙初，年八十余矣，家贫，苦徭役。值王文简公士祯司李扬州，按部抵境，首谒邵。邵居委巷，乃屏舆从，徒步而入。邵曰：「适有酒一斗，能饮乎？」文简欣然为引满，流连移晷始别。有司闻之，立除其役。

孙豹人交王文简三原孙豹人，曾於明崇祯甲申闯寇乱时，结里中少年杀贼，失足堕坎中，幸不死。後流寓广陵，学贾，三致千金，已而尽散之。王文简司李扬州，慕豹人名，欲往诣之而恐其不见，乃先贻之以诗曰：「焦获奇人孙豹人，新诗雅健出风尘。王宏不见陶潜迹，端木宁知原宪贫。」遂为莫逆。文简俸满入都，豹人送以诗曰：「欲问忘情老，何名并命禽。」

吴贤感王文简而订交王文简公官扬州司理时，一夕，雪甚，漏三下，风籁穴呌窱，街鼓寂然，方於灯下简箧中故书，得吴贤诗，且读且叹，遂泚笔为序。明日，走急足驰二百里寄之。吴感其意，为刺舟入郡城，相见欢甚，因与订交。

造访不作宾主礼王文简公官京师时，曾居保安封街。邵青门亦寓焉，与文简衡宇相对，施愚山所居相去数十武，陆冰修仅隔一墙。数人者，偶一相思，率尔造访，都不作宾主礼。某岁，寓稍远，隔日辄相见，恒於月夜偕扣文简门，坐梧树下，茗椀香炉，清谈达曙。愚山《赠行》诗有云「踏月夜敲门，贻诗朝满扇」是也。

丁野鹤入都访友丁野鹤在京都充内廷教习时，尝於米市筑室，与王觉斯、傅掌雷、薛行屋、张坦公诸人赋诗其中，王敬斋为题其室曰陆舫。後官椒邱广文，忽念京师旧游，策驴冒风雪，日驰三四百里，至华严寺陆舫中，召诸贵游、山人、琴师、剑客，杂坐酣饮，笑谑怒骂，笔墨淋漓，兴尽策驴而返。

梁仲木交孙宇台宛平梁仲木，名以楠，某年至武林，一见孙宇台，便披衿契，与之为友。谓人曰：「若孙子者，所谓云中白鹤，邴根矩、刘士光之俦也。」

王丹麓广交游钱塘王丹麓，名晫，广交游，遇好友，谭论移日，至信宿不厌。非其人，不得阑入，偶遇之他所，亦不妄交一言。乡里宵人故多憾之，至欲相倾构，则察几豫应，不明其所以然，然卒亦不能为害也。

闵伯宗交友祥符闵伯宗大令派鲁，性简默，其交友也，意致萧远，殊不大快人意。然久与居处，辄觉欣然如饮醇醪。

诸骏男念友伤怀诸骏男尝过广陵，叹曰：「小有之风流顿尽，于一之宿草久衰，柴丈遯迹於白门，梅岑栖踪於远郭，故人云驰雨散，念此能不伤怀！」

陈纬云追念邹董宜兴陈纬云，名维岳，其年弟也。尝云：「邹、董相继零落，兰陵旧，游酒旗歌板之故地，阑风长雨，不可复寻，言之凄然，不待过黄公酒罏而始恸哭也。」

石哈生为宋释之知己富平宋释之尝客靖逆侯将军张勇幕，勇平定三藩，多出释之策。一日，语勇曰：「予平生少知己。」勇曰：「如予者，不足为知己耶？」释之曰：「予与将军一言偶合，非知己也。所称知己者，独石哈生而已。」及归西安，每访哈生於其家，必携酒自後户入。既相见，偕至僻地趺坐，而饮酒剧谈，谈罢大笑，笑罢复大哭，兴尽，弃其饮器而散。又尝於将军幕中大会宾客，设席虚左，或问之，曰：「此待吾友人石哈生也。」俄而哈生草冠草履，披褐衣，昂然而入，揖众，直踞其席。释之旁侍，执壶倾酒甚恭。哈生亦不少逊，持盃豪饮，旁若无人。众大惊骇，卒莫测其为何许人。释之，一作石芝。哈生，一作哈兴。四明有四友康熙时，镇海谢绪章北溟、慈溪郑性南谿、鄞县万承勳西郭、李暾东门，号称四友，各以诗鸣，尝合刻《四明四友诗集》。

萧山有四友萧山包饮和着述自豪，出处不苟，尝与同邑崇儒里沈七禹锡、城南蔡五十一仲光、城东里毛奇龄为四友。

陈绎思交和本初陈确，字绎思，江宁人，从父官湘乡，遂家焉。为人尚大节，不治生，工诗字，所居为茅庐，书数卷、竹数竿而已。长沙之能文者皆豪之，与往来，然特与北人和本初友善。本初者，乃绎思里人彭警庵之妹壻也。其父甲武举官守备，而本初事文艺，隶善化庠，名籍甚。胸无城府，人有过，面争之，扶人於危，口不市德。产於南，而慷慨悲歌，尚有燕赵风也。

王山史交李天生王山史与富平李天生检讨因笃初未相识，一日，邂逅於长安茶肆，隔席遥接，各以意拟名姓。及询之，皆不谬，遂相与定交。

李文定兄事李天生李天生为三相国所荐，至京师，名重一时。合肥武英殿大学士文定公天馥以同姓年长兄事之，天生居之不疑。

朱人远交四方奇士会稽朱人远茂才迩迈尝以事至京师，名公钜卿尝延之东阁，以观四方奇士，人远因得徧交之。相与唱和者，为王西樵与其弟文简公，及宋荔裳、朱竹垞、屈翁山、郑禹梅、陈迦陵，皆当世文学大家也。

徐虹亭朱竹垞定交辇下吴江徐虹亭、秀水朱竹垞均少负才名，定交辇下。後同被徵，同入史馆，相宅同居。虹亭就徵日，属友绘《枫江渔父图》，竹垞题诗，有「惊起沙鸥定相笑，黑头未称作渔翁」之句。又填《摸鱼子》词，前调云：「怕白水捞虾，红阑鬬鸭，与尔便无分。」後调云：「料八测塘边，三高祠里，让我醉眠稳。」既而竹垞谪官，虹亭亦言归，所居虽壤判江浙，然邮签百里而近，朝挂席而夕抵其庐，一舸往还，互商旧业。白头二老，隐系东南文献之传，後生望见者，咸以神仙目之。徐、朱本婣戚，虹亭七十时，竹垞往祝，因命工为《二老垂纶图》。

周青士好客周青士家嘉兴之梅里，以卖米为业，自晨至午居市肆，过午辄闭肆，登小楼读书。工诗，好客，与朱彝尊、李良年、锺渊映比隣相善，诗酒往来无虚日。晚游京师，至宿迁，堕水死。

储同人有友十二人储欣，字同人，年未二十，好学，尝约里中才俊集於一堂，切劘经义，里中称之曰「八俊」，既而广之为十二人，皆友也。约曰：「非圣贤之书勿视，非其行勿繇，不幸有过，必面责，改然後止。」又约曰：「文之课，月有三。合而课者一，为书之艺七。离而课者二，书之艺五，论、表、判、策暨诗赋、古文词诸体胥一。」後如约行之，寒煖不稍辍者凡七八年。盖尝约周础芹、周天绥、叶培生、吴仲文暨羣从君宜、井陉、清源为八士课也，又益以许子廷、周亚卿、周亮生、徐叔远而为十二人。

成容若与顾梁汾交契成容若风雅好友，座客常满，与无锡顾梁汾舍人贞观尤契，旬日不见则不欢。梁汾诣容若，恒登楼去梯，不令去，一谈辄数日夕。

姜西溟哭成容若诗成容若卒，姜西溟哭以诗云：「禁方亲赐与，天语更缠绵。」又云：「俄闻中使告，惨淡素帷前。」自注：「次日老羌款关报至，诏使哭告灵前。」

郑芷畦广交游郑元庆，字芷畦，归安人，覃思着述，期有用於世，而广交游，毛大可、朱竹垞、胡东樵、张朴村诸名人并折行辈与之交。

芷畦自名所居之地曰小谷口，其着书之室曰鱼计亭。亭前种花垒石，後有方池一泓，大旱不涸。友朋过从，徵文考献，与人应答，终日忘罢。康熙戊寅京都名人大会康熙戊寅夏，京都名人大会，合写《芷僊书屋图》作画三十人：王原祁，宋骏业，禹之鼎，顾士奇，张振岳，杨晋，顾昉，沈坚，黄鼎，刘石龄，郑淮，马是行，孔衍栻，杨豹，方孝维，马昂，于炎，周兹，许容，姚匡，冯纕，顾芷，王永，李坚，邓煐，黄卫，钱石含，翁嵩年，唐岱；而始写树石，末复补远山一角者，石谷子王翬也。吟诗六十人，皆余思祖为之书：姚奎，袁启旭，费厚藩，黄元治，胡介祉，汪灏，宫鸿历，李时龙，胡赓昌，钱维夏，江宏文，王弈清，刘允升，朱襄，汪若，顾嗣协，翁必选，钱汝翼，钱元昉，孙致弥，蒋仁锡，冯历，王源，王泽宏，周彝，朱时凤，许志进，蔡仍玉，朱镐，顾彩，吴麐，顾瑶光，庞垲，姜宸英，王盛益，蒋畴锡，金璧，王时鸿，周清源，马几先，孙鋐，叶藩，陈于王，沈用济，吴世标，孔尚任，曹日（日英），金肇昌，张霍，金德纯，吴涟，宏焞，阿文昭，博尔都，占拙斋，珠兼山，端释，等承，慈眎也；尚有孔毓圻之题识，则陈奕禧所书。

金启与刘绍錡善金启，字奕山，会稽人，尝居三原，放於酒，独与三原刘绍錡善。绍錡虽不胜杯杓，而精於诗，启喜从之游，绍錡辄为具饮。启独酌，绍錡操笔其旁，为诗以酬，且键户，他人不得预也。

岳襄勤交怡亲王岳襄勤公锺琪居京师，怡贤亲王与之纳交。一日，岳以忌之者多，不克保身为忧。王遂於奏对之暇代为陈之，岳不知也。世宗曰：「既如是，可令其改入旗籍，当无敢有撼之者。然汝私往商之，勿云朕意。」王既至，与岳久谈，终不言而去。世宗问之，王曰：「观锺琪意，似不愿也。」世宗曰：「若尔，则勿庸。」然岳始终不知也。襄勤，号蓉湖，成都人，尝拜抚远大将军，终四川提督，绘像南书房，加太子少保、兵部尚书，封威信公。

马秋玉佩兮好客祁门马秋玉刺史曰琯，与弟佩兮上舍曰璐同居，皆好客。举宏博，皆不就。乾隆癸巳，以开四库全书馆，进书七百七十六种。有园曰小玲珑山馆，全谢山祖望、符幼鲁曾、厉樊榭鹗、金寿门农、陶篁村元藻、陈楞山撰诸名士悉主其家。

扬州鹾商好客扬州为鹾商所萃，类皆风雅好客，喜招名士以自重，而小玲珑山馆主人马秋玉、佩兮昆仲尤为众望所归。时卢雅雨任运使，又能奔走寒畯，於是四方之士辐辏於邗，而浙人尤多。

江永交戴震休宁戴震，少不誉於乡曲，婺源江永独重之，引为忘年交。震，字东原。永，字慎修。

禾中有四友秀水冯柳东与史竹南、屠梅西、周桐北称「禾中四友」，钱警石《甘泉乡人集》中有《与冯柳东劝辞荐举书》，称三君为道义之友、总角之交。

刘文清交瑛梦禅刘文清公墉与瑛梦禅交最契，梦禅居勾栏胡同，与文清邸第邻巷也。文清善书，与梦禅手札凡二百通，由壮至老，体格皆备，梦禅装为册，自为之序。又有与梦禅馈物事目一册，日用之物无所不具，殆亦无日不馈也。又二册，则多邀饮之札。此可想见二人交谊矣。

程风衣马璞臣如旧相识乾降壬戌，淮扬大贾之业鹾者，深居简出，四方游客未易得见。桐城马璞臣，名相如，名士也。至扬，投刺於程风衣。再至，阍人再拒之，马怒，哄於门。已而有一人便衣小冠，趿履而出，问曰：「子何人？」曰：「吾桐城马相如也。」曰：「马璞臣耶？」曰：「然。子何人？子知程风衣在家耶？」曰：「吾即程风衣也。」两人乃大笑，牵袂入，各尽吐所欲语，如旧相识。留数日，尽欢而别。风衣，名嗣立，有寒士风。裘文达下直见客新建裘文达公曰修，每下直，即居听事西轩，环设客座，戒阍人，客至即引入坐，与共饮食，迭起迎送，竟日无倦容。

袁子才广交袁子才广交，居金陵随园，为诗坛盟主。四方客至，坐花醉月，樽俎联欢，殆无虚日。一日，大开东阁，客至五百人，皆一时知名之士，惟赵云松观察方游栖霞，折简招之，竟谢不往，贻以诗云：「名纸填门奉坫坛，随园豪举欲留餐。灵山五百阿罗汉，一个观音请到难。」袁得诗大笑。

子才交游徧海内，大江南北为尤多。每出行，自白下起程，而京口，而毘陵，而锡山，而苏，而松，以抵杭州，沿途访旧，都以肴蒸相馈赠，虽有行厨，虚自备员而已。至杭後，句留略久，人之询归期者，鱼雁日以属，及将返金陵，皆已相候於道矣。或邀至其家，一宿再宿，其馈赠一如出行时。子才曰：「三年一看西湖雨，累得家家具黍鸡。惟年已七十余矣，若问重来与否，则前路茫茫，殊难自主，而未能预定耳。」

庆似村与袁子才铁冶亭善庆似村，名兰，文端公尹继善子，寡交游，与袁子才善，而铁冶亭交之最久。冶亭每过访，一鬅头婢应门，引入室，见主人不衫不屣，案头诗一本，窗间竹数竿，此外别无长物。烹新茗一瓯，味至佳，不留饮，亦不答拜，曰：「我无车马僮仆也。」年五十余，以布衣终。杭堇浦与何耿莫逆杭堇浦，名世骏，字大宗，乾隆时主讲粤秀书院，自壬申至甲戌乃北归。其在广州时，与何西池、耿湘门最莫逆。湘门於静海门外濠畔街辟素舫斋，堇浦时过从谈讌，有句云：「风流吴楚朋襟接，天色西南雨脚赊。传语重城休上钥，酒边正要说梅花。」

冯三友为某观察子友冯三友，名益，皋兰人，先世居江宁，高祖某宦於兰，遂家焉。父福，尝从戎有勳，病殁，三友方四龄，福之妾张氏所生也。嫡母王氏生三禄，三禄弗为养，逐张及三友。稍长，卖饼饵以供生母。时有某观察者，方为子求塾侣，或进三友，时仅九龄，总角长揖，举止端谨。观察异之，酬以揖，曰：「是子良足为吾子友也。」

谢鸣谦与赵汪杨定交南丰赵山南孝廉由仪工诗，谢鸣谦与之善。谢於赵为十年长，赵四五岁时，谢已爱其神骏。其後，尝燕见，以饮食徵逐相歌呼为乐。谢性拙率，人或面谀之，辄忸怩，虽有甚爱，不自达。乾隆甲子，赵交武宁汪辇云。汪贫而工诗，壬戌、癸亥间名大起，当路争罗致之。谢晤之於南昌，方熟察其所为，而赵与一见，遂定交。是时与汪方驾者，为南昌杨子载，而赵独推重汪，然间尝示谢以杨书，又未尝不叹其忠告侃侃，以为古人复出也。而赵顾数数为汪、杨言，谢以是又交汪、杨。

名流欢迎张熙河乾隆时，平湖张諴，字熙河，性倜傥，好游名山，九州历其七，五岳登其三。所至，贤士大夫如袁子才、毕秋帆、洪稚存、孙渊如辈，皆倾襟倒屣，相见恨晚。

姚朱王相契姚姬传在京师，与辽东朱孝纯子颖、丹徒王文治梦楼最相契。一日，天寒微雪，偕过黑窑厂，置酒纵谈，咏歌击节，旁若无人。明日，盛传都下。既而王自云南罢官旋里，朱为两淮运使，闻姚归，三人者相约复聚於扬州。朱特筑书院於梅花岭侧，一夕植梅五百株，延姚主讲席，此即梅花书院之所自始也。

梁山舟交任礼堂钱唐梁侍讲同书，初字元颖，偶得元贯酸斋行楷「山舟」字，揭之轩中，士林遂称山舟先生。後阳羡任礼堂过云间，於天马山周氏见石刻「山舟」二字，迹类飞白，甚奇古，盖赵承旨笔也，亟手拓一本，俾吴槎客骞携至杭州赠侍讲。任、梁素未谋面，自此遂订交，槎客赋长歌以纪之。

朱东臣与陈李契朱东臣，名栋，与陈斗泉、李乐泉初未相识。一日，相遇於王云谷斋中，则三人并生於乾隆丙寅，并号泉，於是甚相契。自是，吴中厮养隶卒亦无不知枫桥有三泉矣。

黄仲则交洪稚存黄仲则少尹景仁性落落难合，不广交，以是始慕与交者，後皆稍稍避之，黄亦不置意，独与洪稚存太史亮吉交十八年。洪屡以事规黄，黄虽不之善，而亦不之绝也。

毛大瀛与国泰为异姓兄弟毛大瀛，宝山诸生，善属文，试辄不利。年踰五十，以荐举得官。教匪起湖北，蹂躏陕、汴、川诸处，大府奏调毛随营。以功擢知县，寻授简州知州。毛初在鲁抚国泰幕，几十年。国泰者，毛在京时所识，约为兄弟者也，抚山东，即挟之以行。

国性暴戾，妻子仆隶皆若不可一日共居者，独重毛，始终无纤毫芥蒂。毛质直，尝数其过，国受之不校也。国盛怒时，或至扑妻子，刃仆隶，得毛数语即解。以是署内外事毛如神明，国亦饬所亲下人奉毛若己。毛或赴试，则阖署人环以泣，阻其行，若势不可留，则各囊金以赠之。毛入试，所获无算，亦随手辄尽，不余一钱也。在幕府日，国四鼓即促毛起，然巨烛，与分案治官文书，日出，事始竣。国读书不甚分句读，顾酷嗜作制举文，日必拈一题，强毛共为之。

董小狂友汤贞愍何蕉衫上元诸生董小狂，名进，好为诗，结茅野处，名曰窥园，与汤贞愍公贻汾结为异姓昆弟。贞愍患疥，不时往，小狂怪之，曰：「恒欲得浴。」曰：「窥园不可浴耶？」曰：「无抑搔者。」乃即剂药燖汤以浴贞愍，躬抑搔之。董所善又有何蕉衫，尝客游，图其形壁间，每饮酒，辄设桮勺，若劝酬。何之子曰成儿者幼，小狂爱惜逾己子。成儿夭，饮食坐卧及为诗，无非哭成儿。

花连布友洪稚存提督花连布，满洲镶白旗人，以世职历官贵州南笼镇总兵。洪稚存太史视黔学，始识之。花性质直，与人交，有肝胆，尝语洪曰：「少时读书，曾习《论语》、《左传》。袭职後，乃辍读。」学政例岁试武生童，必移文所辖总督，请派副将以下一员，监视骑射，盖立法之始，恐文臣不谙弓马也。洪试南笼，所派适为花标下之参将。洪按定制，正坐演武厅，而参将及充提调官之知府左右坐。花闻之，不悦。日晚，会讌於花之署斋，花愠见於色，洪笑曰：「非妄自尊大也，例若此耳。公不尝读《左氏传》乎？王人叙诸侯之上，左氏言之矣。」语未竟，花意顿释，谈甚洽，遂约为异姓兄弟。洪之从弟显吉留太守署中，一日，见花，以花之官称之，花不悦曰：「吾与若兄交，汝何外我耶？」因强之入内室，令妻子出见，岁时馈问若骨肉焉。

张东甫交四方名宿张之杲，号东甫，钱塘人，幼随其大父宦於湘，继以家贫母老，思橐笔以游。会曾宾谷侍郎燠方在邗，乃往依之，命居题襟馆。时四方名宿若汪容甫、魏默深辈咸聚馆中，遍交之。侍郎或一月至，或数月至，至则谈文艺，无一语及私。东甫後官江苏泰州知州。

高爽泉爱交游高爽泉，名垲，钱塘人，以善书着於时，爱交游，如何上舍元锡、查刺史揆、陈司马鸿寿、陈明府文述、郭明经麐、彭上舍兆荪、陈侍郎嵩庆、朱漕督为弼、庆制军保、胡中丞克家、陈中丞桂生，咸相与推襟送抱，跌宕文酒，盖重其书，并器其人也。

蔡木龛爱客若命钱塘布衣蔡焜，字木龛，居武林门内斜桥河下，家贫，而爱客若命。室惟一老妪给事，门悬竹梆一，客至，击之，则妪启扃出。门设题名簿，访者先书姓氏焉。登其堂，修洁无尘，茗碗熏鑪位置妥贴，酒谈茶话，惟客之便。蔡不作诗而善谈论，腹笥极博，待人接物则煦煦作春气也。

龚定庵交徧海内仁和龚定庵，名自珍，为段懋堂外孙。两世礼曹，交徧海内，绮纨附骥，齿挂通人，道光时之名公子也。

刘孟涂为姚石甫好友桐城姚石甫，少与刘孟涂为友。後石甫成进士归，里人招饮，两人在座，孟涂直斥其文。石甫几不能堪，避席引去，至阶，复入席坐，孟涂骂如故。石甫避而返者三，终入坐，泣曰：「孟涂真吾好友，吾知过矣，请改之。」孟涂骂始息。

道光末，石甫罢官居里，过其家，遇孟涂叔某，时年老目眩，问客谁，石甫跪而自呼其名曰：「某在斯。」其叔抚摩石甫之顶而言曰：「姚三，汝归来耶？何久别也！」若不知其曾为廉访也者。

曾文正友莫子偲独山莫子偲友芝少与郑子尹珍齐名，精许书，工篆籀，诗亦古朴有味。尝与曾文正公国藩订交於京师琉璃厂书肆中。文正遗莫书云：「阁下与郑先生游，六合之奇，览之於一匊，千秋之业，信之於寸心。」其倾倒可谓至矣。

澄园八友十友乾隆时，上斋内直诸臣尝绘《澄园八友图》，主之者漳浦蔡文恭公新，凡七人，则陈尚书悳华、程文恭公景伊、张文恪公泰开、观总宪保、二周学士长发、玉章、梁少詹锡屿也。汪文端公由敦、秦文恭公蕙田作记，武进刘文定公纶作长歌，铅山蒋侍御士铨代涂少空逢震作二律，中有云：「地邻海淀兼三岛，人异淮南正八公。」至咸丰朝，倭文端公仁亦尝绘《澄怀十友图》，孙方伯衣言《逊学斋集》中有记，图中姓名惜未全举也。

林琴南友菜佣林琴南早年贫甚，授徒奉母，时苦不给。一日，有卖菜佣弛担息其门首，出见，与语。菜佣自言家止一母，负贩所得，以供甘旨外，无他求。林叹曰：「若然，我侪之友也。」菜佣谢弗敢当，林曰：「若无然。我侪操业不同，能孝母一也，我今友汝矣。」

郭午桥交谭复堂同治癸亥，仁和谭复堂大令献在闽，铜梁郭午桥偕南昌朱莲峯访之。谭、郭相见於分水县，仅再面耳，情谊恳挚，有如素交。闻谭遇汀州之变，怆惋累月。既而知其尚在人间，又不知踪迹，与桐庐江退谷乱後相见，辄动色以告。及至闽，访求甚坚，得莲峯，始知谭所在，以得见为欢幸。

高谭之交谊同治己巳，仁和高古民卒，谭复堂大令哭之恸，尝曰：「追怀癸丑以来，论交羣纪之间，与昭伯结昆弟之好，又唱酬相得。仲瀛、白叔童幼亲密，予弟畜之。昭伯得心疾，沈緜不瘳。予南北奔走，与高氏踪迹遂隔。乱定言归，昭伯歾於越州，有子歧嶷，而仲瀛好学深思，白叔才气飈举，皆可一日千里。丈周甲之年，神明强固，犹跌宕文酒之场。家素封，遇乱，不能无折阅。父子兄弟，怡悦家衖，授受文史。丁卯秋，白叔与予同举於乡，通家之谊，视予加亲。礼闱报罢，与丈犹数见。秋初婴疾，奄忽阅岁，遂以不起。遗诗二三十卷，尚未刊布，意趣在梅村、竹垞间。言念畴昔，怆怀老成，如何可言！」

谭樊定交於都门同治甲戌春二月，谭复堂大令以计偕入都，与恩施樊云门方伯增祥定交。下第後赠言，以为古君子勿为今名士相勖，谓宜读有用书，成伟人，斯为交游光宠耳。

高逋孙与陈石遗善侯官高逋孙文学锺泉之妇邵氏，幼随父宦江南，尝与逋孙谈太湖山水，为之神往，以语其友陈石遗。时陈亦蜷曲乡井，往往出门写忧，意行原野，则回汀断港，颓榭荒龛，与高相遻而笑，买山果菱芡之属以充饥渴。日既入，不忍舍去，有千百钱，则沽酒相从老屋中，谈谐动邻壁，盖高与陈固相善也。

德宗有小友德宗登极，方四龄，初入宫时，以乳姆未至，大哭。故事，无官者不得入宫门。孝钦后乃赏乳姆四品服，召之入，哭乃止。翌晨又哭，孝钦问故，乳姆告之，盖帝在醇邸时，邸有御者某之子，与帝年相若，朝夕嬉戏，极相得，因御者之子不至故哭也。又赏御者之子四品服，召入宫，帝乃嬉戏如常。

谭复堂与庄中白为心交谭复堂大令与庄中白至相善也，光绪戊寅，中白卒於扬州，大令哭之恸，复笔之於日记曰：「月余日出入寡欢，心志惨沮，觉非佳朕。忽得扬州书，乃庄中白讣也。郢人逝矣，臣质已沦，茫茫六合，此身遂孤，怀宁一别，竟终古矣。二十余年，心交无第二人，素车之约，亦不能践，梦魂摇摇，更无熟路。再展遗文，遂有昨犹见佛，今日已称我闻之叹。」中白，名棫，丹徒人。

谭复堂引夏薪卿为小友钱塘夏薪卿，名曾传，为子仪农曹之子，紫笙中书之侄，从宦於京。时当舞象之年，适谭复堂大令都，时以诗就质。大令以其制题结调有成人风，引之为小友。

黄体芳友何金寿光绪初，京朝官中有五虎之名，其最着称者，则以何金寿、黄体芳为尤着。二人本相友善，皆以抗直闻。未几，何以忤朝贵谪官扬州府，黄适督学江南。何到任後，卒於官，黄挽以联云：「清慎勤万口成碑，即今宦橐萧然，剩有西台留谏草；诗书画一朝绝笔，令我征帆到此，不填东阁吊官梅。」

陈兆甲与扮黄天霸之武生缔交归安陈兆甲，字友三，官户部云南司主事，素不谙事。一日，忽大悟曰：「今岂犹是闭门寂处时乎？正须广求天下英雄豪杰而与之结交，斯可矣。」逾时，往观四喜班所演戏剧，见扮黄天霸某武生，拍案大喜曰：「真英雄在此矣。」观戏毕，亟往求其人而与之缔交，并结为异姓兄弟。更求武生之友而徧与之交，饮食往还无虚日。又时括家中金，或质贷得金而与之，缘是落拓殊甚。其妻，粤东某方伯之妹也，与议曰：「汝为京官，贫欲死。吾当至粤，向家兄贷金若干，与汝捐一直隶州，差堪自活。」陈唯唯。妻遂至粤，筹得数千金，携至京与陈。陈则不报捐，又不还债，而悉贷与武生及其诸友。岁暮，债户蝟集，陈惟视天无一语。其妻微怨之，陈愧甚，遽吞鸦片烟而死。

金友筠与俞曲园神交青浦有金友筠者，自号无碍翁，又号林阴仰雪翁，家园养晦，以着述自娱。与德清俞曲园太史樾初未相见也，光绪丁亥、戊子间，忽上书於曲园，与订神交，而不署真姓名，曲园谓其如漫郎聱叟之姓名未许人知也。自是尺素往来，辞意肫挚，时而为文字之商量，时而为缟紵之投报，拳拳敬爱，久而不渝。通问之明年，乃始以真姓名告曲园。王兰生寡交游侯官王兰生孝廉景寡交游，惟与陈琇莹、陈衍、陈念祖、许贞干诸人善，无三日不过从，多集念祖所。念祖家近市，对门有酒楼，饮辄弥日，恒言诗，同饮者厌其酸，目笑之。景性复不广，遇生客则敛容不一语，人亦多弗之喜，故独与琇莹及衍之交为最亲且久也。

王文敏谒客之名刺福山王文敏公懿荣，光绪庚辰进士，蚤负博雅名。居京师久，士子公车入都，咸以得一识面为荣。王答拜之名刺有三种：仅工制举文者，用楷书刺；稍知古今学不名一体者，用隶书；嫥精汉学旁通金石者，用小篆。歙县汪仲伊与王为同年，或问曰：「王与先生何如」？答曰：「用隶书，犹以其为同年也。」因大笑。

俞筱甫友谭复堂教人以事者曰师，然古之君子互相切磋，固兼师资友谊而言也。光绪中叶，吴县俞筱甫通守廷瑛官浙中时，谭复堂大令方自皖罢官，休於里门。谭以经学文学负海内重望，俞与之友，每有撰着，辄携以就正，奉以为师，风潇雨晦，时相过从，不厌不倦也。谭曰：「俞君非风尘中人，老而好学，固自有千秋也。」

丁徐久敬不衰丁竹舟主政松生大令与徐印香舍人恩绶，皆钱塘人。舍化家居时，里閈近接，数相过从。别後，书札往还无虚月。结契垂四十年，以道义文字相切磋，久敬不衰。丁富而徐贫，徐不谄，丁亦不骄也。

徐朱沈广交游光绪中叶，浙江京官有三人，皆以广交游名於时：一，仁和徐花农侍郎琪；一，海盐朱桂卿讲学福诜；一，秀水沈淇泉编修衞。自在京之王公百官外，各省入都之官吏士子无不相与往还。有葛云垣者，尝过其邸寓，谓舆人仆从填咽户外，途为之塞，若权门焉。

三人皆负时望，而宫室、车马、衣服之自奉，儗於素封，盖亦以门阀之异於寻常耳。其宴客也，且旬日而九。有见其门籍者，谓一日间往谒之客，多者以百计，审其籍，则汉、满、蒙及二十二行省之人几已悉具，而徐为尤多。三人皆相识，徐、朱且为姻娅也。

林暾谷交名流侯官林暾谷京卿旭尝游武昌，徧识一时名流，若陈宝箴三立父子、梁鼎芬、蒯光典、屠寄之伦。光绪癸巳，旋里，应童子试，三试冠其曹，为邑诸生。旋领乡荐第一，其闱作传诵天下，年十有九耳。入都，知名之士争与交，乃遂交黄绍基、沈曾植、康有为、梁启超、严复诸人。

汪穰卿好客汪穰卿舍人康年好客，出於天性，尝分校两湖书院，凡名士之客於张文襄者，无不结纳。光绪戊戌，设《时务报》於上海，则凡寓公之於政治、学术、艺能、商业负有声誉与夫道沪者，无不踵门投刺。穰卿闻其来，亦无不迎候访问，夕则设讌以款之，相与谈天下大计，或谘询其所长，或徵求其所闻见，故於各省之人情风俗与夫其人性情品行之奚若，无不明了於胸。尝手辑一书，以平日所见之人分省记载，并详着其所长，颜曰《曹仓人物志》。

穰卿好客之名既着，故四方人士无不求与一面。日本人之能作华语者，亦与相周旋，某且举其家藏之宝刀以为赠。

穰卿有弟曰仲阁者，则反是，以耳聋，须与人笔谈，人恒厌之故也。

谭鑫培交李某名伶谭鑫培好立崖岸，与之交者颇不久，惟内务府茶库李某与狎，久而不衰，岁贷金钱不可胜数。而李固不吝，以获交伟伶为荣。人家婚诞演剧，欲延谭而不得者，往往卑礼厚币，介李以请，得李一诺，谭必至矣。故李因谭，亦终岁受人馈遗讌饮无虚日，颇用是以自多，光宠交游，此之谓矣。