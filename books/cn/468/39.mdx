---
---
---
title: 疾病类
---



高宗患疖高宗壮年曾患疖，甫愈，医云：「须养百日，元气可复。」孝贤后闻之，每夕於上寝宫外居住，奉侍百日，满後始回宫。德宗多病孝贞后宾天，德宗方十一龄。内监寇连材深悉帝多病之原因，尝曰：「人当幼时，无不有父母以亲爱之，顾复其出入，料简其饮食，体慰其寒燠，虽孤儿亦必有亲友以抚之也。独皇上无敢爱之，即醇邸福晋 「 醇亲王妻，德宗之生母。」 亦不得亲近，盖限於名分也。名分上可亲爱皇上者，惟西太后一人， 「 即孝钦后。」 然西太后又绝不以上为念，此帝所以多病也。」

孝贞后以微疾上宾孝贞后崩之前一夕，以稍感风寒，微不适。翌晨召薛福辰请脉， 「 医士为帝后诊脉称请脉。」 福辰奏微疾不须服药，侍者强之，不得已为疏一方，略用清热发表之品而出。是日午後，福辰往谒阎敬铭，阎留与谭。日向夕，一户部司员满人某，持稿诣请画诺。阎召之入，画稿毕，某司员乃言：「出城时，城中喧传东后上宾，已传吉祥版矣。」 「 禁中谓棺曰吉祥版。」 福辰大惊曰：「今晨尚请脉，不过小感风寒，肺气略不舒畅耳，何至是？或西边病有反覆，外间讹传，以东西互易耶？」有顷，内府中人至，则噩耗果确矣。福辰乃大戚，曰：「天地间乃竟有此事！吾尚可在此乎？」盖福辰已以医疾功，晋副都御史矣。自孝钦后寝疾，数日间，皆孝贞一人召见。於时左宗棠方长军机，次晨入内，与同列语孝贞病状，左顿足大声曰：「吾昨早对时，上边语言清朗周密，何尝似有病者！即云暴疾，亦何至如此之速耶！」恭王在座，亟以他语乱之。未数日，出督两江之命下矣。盖内侍在旁詗察，已以左语入奏也。或曰：孝钦实诬以贿卖嘱托，干预朝政，语颇激。孝贞不能忍，又以木讷不能与之辩，大恚，吞鼻烟壶自尽。其所以致疑者，则以孝贞之弟桂祥时遣人入宫问候也。

上海消夏之致疾上海人烟称密，居民不讲卫生，其消夏法，一日可分为三截。午前烈日当窗，黑甜未足，炎歊万丈，一呼一吸以承受之。午後则奔集於酒肆、茶寮、剧场、妓馆，室不通风，复聚数十稠脂腻粉之辈，围作肉屏风，以腐朽珍错果腹。至夜而驱车於旷郊之夜花园，则入芦棚、泥地、草亭，噉荷兰水、冰其淋，乐此不疲，鷄鸣未散。虽金钢玉树之身，亦将何以堪此！故夏令未终，痢疾大盛，赤痢尤多，十死其九。

因病借寿淮安居民之有病者，每至医药罔效时，亲密戚友乃有借寿之举。於是自结团体，往邑城隍庙拜祷，各愿借寿一岁，以求延长病者之寿，俾其即日痊愈，得以治理未毕之家政。俗传此举定须十人，且必出於借者之自愿，若由病家请托，或他人说合，则无验。

身作历本青浦诸某，久婴瘵疾，卧经岁矣。谓其族兄联曰：「不意近今我身竟可作历本看，每逢二十四节，无不先觉。」盖时至而痛也。

杜开藩妻病後易态乾隆丙戌，青浦杜开藩之妻得疾，死而复苏，言语不可解，家人环立不相识。及愈，则纫绩炊爨之事鲜有能者。越二十余年始死。

鼠疫同治初，滇中大乱，贼所到之处，杀人如麻，白骨盈野，通都大邑悉成邱墟。乱定，孑遗之民稍稍复集，扫除胔骼而掩之，时则又有大疫。疫之将作也，其家之鼠无故自毙，或在墙壁中，或在承尘上，不及见，久而腐烂，闻其臭，鲜不病者。病皆骤起，其身先坟起一小块，坚如石，色微红，扪之极痛。俄而身热谵语，或逾日死，或即日死，可以刀割去之。然此处甫割，彼处复起，得活者千百中一二而已。

疫起乡间，延及城市，一家有病者，则其左右十数家即迁移避之，踣於道路者无算，然卒不能免也。甚至阖门同尽，比户皆然，小村聚中至绝无人迹焉。

瘴甘肃多烟瘴，青海更多，至柴达木而尤甚。瘴有三种：其一，水土阴寒，冰雪凝沍，气如最淡之晓雾，是为寒瘴。人触之气郁腹胀，衣襟皆湿，饮其水则立泻。其二，高亢之地，日色所蒸，土气如薄云覆其上，香如茶味而带尘土气，是为热瘴。触之气喘而渴，面项发赤。其三，山险岭恶，林深菁密，多毒蛇恶蝎，吐涎草际，雨淋日炙，渍土经久不散，每当天昏微雨，远望之有光灿然，如落叶缤纷，嗅之其香喷鼻者，是为毒瘴。触之眼眶微黑，鼻中奇痒，额端冷汗不止，衣襟湿如沾露，此瘴为最恶。三瘴又各分水旱二种：水瘴生於水，犯之易治；旱瘴生於陆，犯之难治。草地烟瘴，不似炎方之重，犯瘴倒地者，不忌铁器，刀刺眉尖验之，血色红紫者，虽有重有轻，皆无恙，惟血带黑者不可救。多食葱蒜姜韮，可敌瘴；少食番产蔬蓏野味，可避瘴。行道者早饮酒，吸菸草，腰间佩有磁瓶革囊，凡烟酒辛辣药散之属，无不当备。然汉人至番地，从无不服水土。老商户常称盐为人生食惯之品，草地水味大半咸苦，虽不适口，然不至伤脾。又山中盛产百草，水为药气薰融，冷饮亦不致泄利。其最关系者，全在牛马粪。牛马不食腥秽，其矢质净而无毒，不惟浓臭可解诸瘴，所爨熟食兼足健人脾胃。凡游牧山场，开垦尽属良田，非特有天然之肥料，其瘴毒亦经其淘尽也。是以用牛马粪代薪，不犯瘴气，又可无水土不服之患。

蛊南方行蛊，始於蛮僮，盖彼族狉榛成俗，不通文化。异方人之作客闽、粤者，往往迷途入洞，中蛊而死。漳、汀之间较盛。蛊类不一，名亦各异。闽曰蛊鬼；粤曰药鬼；粤西有药思蛊，状似竈鸡虫；滇蜀有金蚕蛊，又名食锦虫。《五岳游草》载稻田蛊；《冯氏医说》载鱼蛊、鷄蛊、鹅蛊、羊蛊、牛蛊、犬蛊、蜈蚣蛊、蜘蛛蛊、蜥蜴蛊、蜣蜋蛊、科斗蛊、马蝗蛊、艹蛊、小儿蛊等称。其造蛊之法，以百虫置皿中，俾相啖食，存者为蛊。或云，蛊者，人取三虫之类，虾蟆、蜈蚣、蛇虺也，以器皿盛之，使其自相啖食，余一存者名为蛊，而能变化。人以酒肉祭之，取出，放毒於饮食中，人中其毒，心闷腹痛，面目青黄，或唾杂鲜血，或下脓血。病人所食之物，皆化为虫，侵蚀脏腑，蚀尽则死。急者十数日即死，缓者延岁月。死後，病气流注，传染於人，故谓之蛊疰。或云，中蛊者面色青黄，为蛇蛊；面色赤黄，为蜥蜴蛊；面色青白，若内胀满，吐出成科斗形者，为虾蟆蛊；面色多青，或吐出如蜣蜋形者，为蜣蜋蛊。或云，南方蓄金蚕，蚕金色，食以蜀锦，取其粪置饮食中，毒人。或云，五月五日聚诸虫豸之毒者，并寘器内，自相吞食，最後独存者曰蛊，有蛇蛊、蜥蜴蛊、蜣蜋蛊。视食者久暂，卜死者迟速。蛊成，先置食中，味增百倍。归或数日，或经年，心腹绞痛而死。家中之物，皆潜移去。魂至其家，为之力役，犹虎之役伥也。其後夜出，有光耀如曳彗，是名飞蛊；光积生影，状如生人，是名桃 「 一作挑」 生；影积生形，能与人交，是名金蚕。於是任意所之，流毒乡邑，杀人多者蛊益灵，家益富。蛊术公行，峒官潜知其状，令巫作法厌之。取妇埋地中，出其首，浇蜡燃之，以召冤魂。魂不附，僮妇代鬼返骂，乃死，否则不能置之法也。

粤东之估，往赘粤西土州之寡妇，曰鬼妻，人弗娶也。估欲归，必与要约，三年则下三年之蛊，五年则下五年之蛊，谓之定年药。愆期，蛊发，膨胀而死；如期返，妇以药解之，辄无恙。土州之妇，盖以得粤东夫壻为荣，故其谚曰：「广西有一留人洞，广东有一望夫山。」以蛊留人，人亦以蛊而留。

粤东诸山县，人杂瑶蛮，亦往往下蛊。有挑生鬼者，能於权量间，出则使轻而少，入则使重而多，以害商旅，蛊主必敬事之。投宿者，视其屋宇洁净，无流尘蛛网，斯必挑生鬼所为。饮食先嚼甘草，毒中，则吐，复以甘草姜煎水饮之，乃无患。蛮村，不可不常携甘草也。

凡下蛊，皆出於僮之妇，若瑶娘，则不能下蛊。蛊有鬼，曰药鬼。药鬼之所附，僮妇恒不得自繇，代代相传，必使其蛊不绝以为神。其中於人得解者，或吐出生鱼、生虾、生鸭之属，皆药鬼为之。

滇中亦多蛊，有以药成者，有自生者。某太史典试云南，偶与内监试某观察言及，观察曰：「此易见耳。」翼日，告曰：「蛊起矣。」太史出视之，如放烟火。观察曰：「贵人指之则落，星使何不试之？」太史指之，果坠。太史曰：「观察亦贵矣，何独属我？」观察曰：「非钦使不应也，省中惟巡抚、学政乃可耳。考官天使，故请试之。」

湖南苗妇有蛊术湖南保靖南关外富户姜正秀家，有雇工梁胜贵，勤苦诚朴，为姜所信用。某日，使往那洞守碾房，梁挈其妻吴氏同居。吴本苗女，夙有蛊术，凡蛇蝎龟蛙之属，蓄卧榻下。初各一二头，未一月，竈厕间皆蠕蠕而动。往来碾米者遂视为畏途，梁亦患之，累戒不悛。有人以其事告姜，姜惧，使人逐梁他徙。吴怒，披发入姜宅，横目视人，口喃喃诵符咒，指牛，牛死；指犬，犬毙；叱人，人病，恶蛇毒虫满室中。姜大恐，率家人罗拜於吴，求恕罪。吴许之，患始平。

麻疯粤多疯人，患麻疯者是也。市多疯男女，行乞道旁，秽气所触，或小遗於道路间，最能染人。高、雷间，当盛夏时，风涛蒸毒，岚瘴所乘，其人生疯尤多，至以为祖疮，弗之怪。当垆妇女，皆系一花绣囊，多贮果物，牵人下马献之，无论老少估人，率称之为同年，与之谐笑。有为《五蓝号子》诗者，诗云：「垂垂腰下绣囊长，中有槟门花最香。一笑行人齐下骑，殷勤紫蟹与琼浆。」盖谓此也。是中染有疯疾者十而五六。

凡男疯不能卖於女，女疯则可卖於男，一卖而疯虫即去，女复无疾。自阳春至海康六七百里，板桥茅店之间，数钱妖治，皆可怖畏，俗所谓过癞者也。疯为大癞，虽繇湿热所生，亦传染之有自。故凡生疯，则其家以小舟处之，多备衣粮，使之浮游海上，或使别居於空旷之所，毋与人近。或为疯人所捉而去，以厚赂遗之乃免。

粤东有麻疯院，设於广州城外，专养疯人。患者既入内，不准入城。市有三蛇祛风酒，专祛风湿，然染疾太深者亦难见效。人家之买婢妾，雇乳妇，均须验明有无麻疯。其法，使其人处暗房中，以硝倾入火炉中燃之，如面色发青者无疾，面色如常则有疾，断不可留也。

吴绍田好色染麻疯麻疯之害，较杨梅尤烈。妇女罹此病者，往往游行市上，搔首弄姿，惑诸少年，诱与之交，登徒子辄入其陷阱。桂林吴绍田，翩翩佳公子也，以其舅氏陈训宦於广州，因往依焉。一日薄暮，偶散步郊外，见女郎扶小婢，踯躅道路。睨之而美，顾无人，入以游词，笑不拒，但启齿嫣然笑，姗姗去。吴为所惑，遥尾之，约半里许，入一巨第。吴徘徊瞻望，不敢遽入，密询之邻居，曰：「是某显者家也。」吴怅惘若失。俄而婢出，招以手，即随入。越数重门，达女室，则方明烛凝坐，若有所待，低声曰：「恼郎久待矣。」因扯与并坐。室中各物，穷极奢丽，一切陈设多未覩，锦帐低垂，床上裀褥厚尺有咫。吴至是，惟自惭形秽，局蹐不自安。女笑谓婢曰：「若男子，羞瑟瑟，殆类小姑子。」顾谓吴曰：「子何前倨而後恭也？」吴曰：「我乃山野俚人，猥蒙不弃，恐污僊人，以是心不自安耳。」女笑曰：「君诚笃人也。」无何，就寝，宛然处子，吴亦护持周至。女忽於枕上澘然泪下，吴怪而问之，但泣不答。吴固诘之，女曰：「妾诚不忍见君死，用是悲耳。」吴诧曰：「是何言欤？」曰：「君不闻广东麻疯症耶？」吴大悟，既曰：「得亲芗泽，即以一死报知己恩，可瞑目泉下矣。」女感其言，益呜咽不成声。漏三鼓，女曰：「君盍去，此难久留。」即起，送之出。吴归，掩卧空斋，嗒然如丧。未几，果病，一身尽溃烂，自分必死。初，其舅氏犹时一存问，继则闭置一室，从窗外进食物，不过问矣。一夕，夜已深，忽奇渴呼茶，气竭声嘶，无应者，乃自起，匐伏暗中索之，忽触一巨瓮，扪之，满贮酒，俯而牛饮，渴渐止，乃返身睡。次日，则遍身脓血尽成厚痂，揭之，随手脱落，视肤肉，较昔日白嫩数倍。拔关出，奔告舅氏，述夜来状。视瓮中，则溺一蛇，长仅四五寸，有四足，始悟夜饮此酒而愈也。吴愈後，浼邻媪，告女以不死，请续旧好。女曰：「吴郎，妾恩人，殆天佑之不死。桑中之约不可再，致意吴郎，但命媒妁来，妾誓嫁之，不遂，则以死殉。」吴喜，以商舅氏，转托母家戚好致意女父母，并以事颠末告之，曰：「此天作之合也。」许之，遂以女嫁吴。

孔昭乾得狂疾光绪丙戌，湘乡曾惠敏公纪泽使俄归，鉴京官之迂谬，不达外情，乃建议考试游历官，专取甲乙科出身之部曹，使游欧美列邦。试毕，十二人中选，游英、法者为宝应兵部主事刘启彤、吴县刑部主事孔昭乾、江阴工部主事陈爔唐、文登刑部主事李某。刘久客津海关署，习外事，众皆奉为导师。孔乃曰：「我为散馆庶常，岂反不如彼，而必听命於彼乎？」随行有两译人，一日，至意国境，船主号於众曰：「明日有东行邮船往沪，有寄家书者，今日可书之。」於是皆具书报平安。次日晚餐，席次忽无牛肉，盖西行浃旬，牛适罄也。孔谓刘曰：「船主私阅我家书矣。」刘询故，孔曰：「我家不食牛肉已数代，自登舟至今，每饭皆牛，尝不得饱。昨於家书中及之，兹忽无牛，是以知其阅我家书也。」刘笑曰：「船主未必识华文，阅信何为？况欧人以私拆人信为无私德乎，君何疑？」孔顾两译人谓刘曰：「彼，我国人，何以识洋字？安保船主不识华文耶？」及抵英，一日，游阿模司大礮厂，见有长三尺许之礮弹，孔问译人，以炮弹对。孔怒曰：「尔以我为童騃耶？炮弹乃圆物，我幼即见之。此殆一小炮，何云炮弹？」又凡经游之地，至门，辄有册请留名，孔必大书「翰林院庶吉士」。刘每阻之，孔谓为妬，大不怿。久之，病发矣。一日，忽具衣冠缮状控刘，呈公使，大声呼冤。公使不见。阅数日，窃吞同伴之鸦片膏半瓯，复至庖觅冷饭半盂，咽而下之。夜半，毙焉。床头有上公使遗书一通，略云：「刘曾引我至蜡人馆，指所塑印度野蛮酷刑相示，谓将以此法杀我，故不如自尽耳。乞代奏伸冤。」孔死，公使乃奏请给恤如例。

张孝廉得狂疾鄂垣张孝廉，名下士也，以事实近阴私，谈者讳其名。先是，张妇逝世，悼亡诗文稿积数寸，同人群指为痴。既三年，纳一妾，拟不再娶。戚尚以宗祧所在，强张委禽於某氏。某氏知其有妾也，已不怿。入门，妾以礼见主妇，抗不为礼，张入房，责之。某氏亦以先妾後妻责张。薄言逢怒，遂赋《终风》。张由是指天画地，每日如癫人。百计医治，卒莫效。尝自言有老叟夜至，时以九具镜箱持赠，促令开视，云箱中所有，皆前生事。张遂逐镜试之，见第一箱揭影，辨得前生为纪文达公，第二为泸溪知县，第三为京师名妓，第四为乞儿，第五为南岳苦行僧，第六为歙县孝廉，早卒，第七八皆童殇，至第九则今世矣。其箱中则现妻死已葬、继妻与妾不和状，本身气恼成癫状，忽将碗盏掷碎一一吞下状，误食毒菌，肢体青肿状。又言癫一年便愈。凡过去事都验，未来事亦由家人笔志诸状，以待印证。明年，癫果愈。适春闱在迩，部署入场，竟中式，授知县。越年，张文襄公之洞调两江，督兵防海，鄂督募练兵，与敌战。张亦起办团练，领乡军，数战皆捷。复募兵万人，往来长江上下游为接应。时东南诸省糜烂已甚，与梦中所现各事皆吻合，究不识其梦境变幻何如是之真也。

某制军弟得狂疾某制军之弟某，有干才。一日，往省其兄，晚食时，责制军昏愦，谓将来恐招灭族之祸。制军恚而入。次晨，某不别而行，竟附轮归矣。制军亦听之。既而发电告以已为其觅有保举，恐特旨即日见召。时某尚在途，瞥见电有特旨二字，惊骇以为祸作，矢溺齐下，旋忽跃入水中而死。

李疯子骂人光绪间，京师有妇人李氏者，年六十许，羣呼为李疯子。好詈人，辄於清晨，提一篮游於市，且行且詈，朝政民俗一一指陈，无稍讳。羣儿辄尾之。初为步军统领所逮，致之狱，挞之不惧，久乃释之。市肆争施以钱，且有为之具饭者。得钱多，则以之建庙。庙凡七，皆延僧主之，而行詈如故。遇冠盖於途，声益高，入人家则又和颜款接，不类有疾者。

陈兰堂得异疾陈兰堂屺瞻以诗、字鸣於嘉、道间，晚年得异疾，口瘖，手足痿痹不仁，而心思耳目如常，见人辄泪下，即援笔为诗，辄得佳句。

阿桂得离魂病阿桂，佚其姓，丹徒人，农家子也。年二十余，已娶妻生子。某年冬，阿桂骤遘奇疾，终日咄咄，不饮亦不食。其妻憾之，百计求治，卒无效。一日昼寝，状甚适，历二小时许始寤，目灼灼四顾，口操鲁音曰：「异哉！此何地也？我何由至此？」语毕，狂奔出门去。妻大骇，牵衣阻之。阿桂怒曰：「尔欲何为？我非此间人，留无益。」语毕，又奋身欲行。妻泣曰：「尔即病狂，何床头人亦不识耶？」阿桂笑曰：「异哉，我安得有此黄脸婆！」妻益骇，曰：「然则尔何人？」曰：「我李某，山东人也。既不识我，何认我为夫？」妻曰：「尔名阿桂，我为尔妻，此间人孰不知者。」又指其三岁儿泣曰：「此牙牙学语者，我与尔所生之子也。尔即无结发情，独不念此一块肉耶？」时村人羣集，众口一致，皆韪其妻之言，阿桂亦踟蹰不能决。妻又曰：「尔如不信，盍窥镜自视？」阿桂曰：「善。」甫对镜，即皦然失声曰：「异哉！今日之我，非昨日之我也。我之本来面目安在耶？」阿桂泣，妻亦泣。村人皆啧啧称异，争询其故。阿桂曰：「我亦不审何以至此。顷在山东时，惟午睡耳。」妻及村人仍意其病後谵语，设辞以慰之曰：「既来之，姑少安毋躁。」阿桂摇首曰：「嘻，我家有一妻一妾，华屋数楹，藏书万卷，此龌龊者安能一朝居耶！我去矣，後会有期。」语时，又夺门欲出，妻号泣随之，掉头不一顾。村人不得已，乃执而送之官。阿桂本不识字，初讯时，亲书供状，则洋洋千余言，斐然可观。此即离魂病，往往能以彼人之魂附於此人之身，阿桂殆其类耶？

外蒙易致寒疾外蒙古各处，皆有汉人贸易，惟冬令苦寒，时有冷瘴中人，使人腿足肿溃。以马脑髓敷治之，虽可渐愈，然亦多致残废。故汉人之初至其地者，必紧其袴带，足亦不可常使贴地也。

眼病眼病与种族至有关系，东亚人种之近视眼较西洋为多，以东亚国古种族旧也。加以近世事物之多，而东亚人之执业处事，又不知调护之法，近视眼之进步，其度更速。然此尚不足虑也，最可危者，则东亚最多之眼病，我国古名曰椒疮、粟疮，俗称痧眼，西人曰托拉呵谟。日本此病亦最盛，曰颗粒性结膜炎，或目为国民病，而我国眼医尚未知之。奉化某小学校，学生五十四人，而检其患椒疮、粟疮者，多至十人。问其家族，则父母兄弟姊妹常苦眼病，且发赤眼。又以此病传染最易，初时多不注意，及发觉，则病已甚重，且至失明。故美国海关检疫令，凡东亚人上岸，必检其眼者，即畏此耳。

杨秀清多服温药而瞽粤寇喜服药物，凡人参、高丽参、肉桂、鹿茸温补之剂，随处收求，并令谍人假充商贩，兼赴各处购买。杨秀清以服温剂过多，热毒上冲，两目俱瞽。

短视丁药园，名澎，仁和人，以诗名，与宋荔裳、施愚山、严灏亭辈称「燕台七子」。其读书处曰揽云楼。客至，辄梯而登，则见药园伏案上，疑昼寝，迫而视之，方观书，目去纸不及寸。骤昂首，又不辨谁某。客嘲之，药园戏持杖逐客，客匿屏後，误逐其仆，药园妇闻之大笑。一夕娶姬，药园逼视光丽，心喜甚，出与客赋定情诗。夜半披帏，芗泽袭人，姬卒无语。诘旦视之，爨下婢也，知为妇所绐，则又大笑。每日晨入东省，侍郎李奭棠从东出，药园从中入，瞠目相视。侍郎遣驺卒问讯，药园趋谢，侍郎笑曰：「是公耶？吾知公短视，奚谢为！」又乾隆朝，某省知府某入都展觐，召对毕，顿首言：「臣犹有下忱。」上曰：「何也？」曰：「臣有老母，臣来京，别母，母命臣必仰瞻圣颜，归以告母。」上曰：「而目朕可。」曰：「臣短视。」曰：「携眼镜未？」曰：「有之。」曰：「带镜目朕可。」某顿首遵旨。有顷，上曰：「审未？」曰：「审矣。」顿首谢恩出。上嘉其质直，未几竟大用。

董文恭鼻有淤肉乾、嘉间，大学士富阳董文恭公诰久居京师，鼻有淤肉，闭塞，气不得通。每当严冬，入西华门，扑面风来，则张口迎之。或风甚气逆，则小立暂喘。老年则上气疾，至冬恒剧，亦鼻息不能转运之故也。

海秀以患痘自刺鼻孔海秀，满洲人，幼患痘，左鼻壅塞，人多笑之。海伺母出，以佩刀刺鼻孔，血涔涔下，卒通其窍。时方七岁。父叹曰：「此何异符生之刺目也。」

鼻出烟虫咸丰初，祁宿藻陈臬湖北，时吸鸦片烟之风初盛，其禁亦至严，署中人无敢私吸者。独刑幕徐某，年老瘾久，吸食如故。豢一猴，冬能温衾，夏能挥扇，酷爱之。徐吸烟时，猴恒蹲榻畔嗅烟气。後徐以公事他出，猴瘾起，疲惫，僵卧五日而毙，鼻中有黑物游出，如小蛇，盖烟虫也。徐归，剖猴腹视之，则腹中虫数百，蠕蠕而动，肠胃皆被啮穿，鼻中者仅其旁溢上行者也。或语徐曰：「君不戒吸，鼻中亦有烟虫耳。」徐因此猛醒，亦即戒烟，然疲病如猴状。祁命以猴腹烟虫数条，焙焦研末，置药中，使徐服之，不数日，瘾竟断。

繓病俗谓臂短屈不能伸者为绻膀。端方署江督时，檄州县致二人，送日本，习普通师范。有顾听秋、成兰徵二人往。兰徵右臂拳曲，且折其一支，如悬赘然，作书画兰皆左手，故自号左腕生。一旦改服短衣窄袖，则右手不能举，盖繓病也。

郑环之疾革回光乾、嘉之际，武进郑环以经学名宇内，躬行峻洁，志在经世。自以学成不得用，常与当路言民间疾苦，於兵政、海防、屯田尤详切。人或勌且厌，郑犹哓哓不已，盖冀其偶一听用也。嘉庆丙寅，卒於甘泉训导宫署。客或往唁，则见其朝衣冠端坐，持笔疾书。客大惊，问先至者，则曰：「以丑初疾革，浴毕，歛以公服。天始曙，忽起索纸笔，曰：「吾注《易》，有四卦未卒业，是以回光续成之。」」客坐候至酉，始掷笔长叹而瞑。急舁上状，身已僵冷而卦注毕矣。

钱宝峯病革呓语钱宝峯为花面中之老手，《芦花荡》、《长板坡》、《金雁桥》、《夺阿斗》，皆其着名之剧，而尤以扮《儿女英雄传》之邓九公为得侠士卤莽情状。光绪中，病革，呓语曰：「阎君召我演剧。」此事近妄，而都下盛传其言。







丧祭类 师友类