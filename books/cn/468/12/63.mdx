---
---
---
title: 超恒戴镬以行
---



铁镬僧行脚遍天下，法号超恒，以首戴铁镬，得名。铁镬，其炊具也。所经兰若，一言不合，即负气出走，虽已食香积厨中饭，亦必哇而出之，然後已。饥时，即於树下支两砖作竈，拾枯枝作柴，下镬於首，解背上所负囊中米，汲水煮之。饱食後，就石块作枕，酣眠竟日。或从旁窥之，遽瞋目叱曰：「咄，汝鼠子何不缩头去，其亟归家，汝妻方伴和尚宿。」或怒，奋拳殴之，如击败絮。僧亦暴吼，旋起与鬬，无不辟易者。夕或宿金刚脚下，寺僧有见而诮之者，曰：「此非我寺中地耶？」则不答，径趋出，僵卧风雪中，弗顾。尝诣杭州之西湖，徧历净慈、灵隐、天竺、云栖，无一僧与之立谈。日过午，扶杖游苏、白两堤间，行歌自答。有两女子过僧前，叉手行礼，僧遽操杖击其一曰：「汝家自有菩萨，何不奉敬，乃来此地烧香耶？今晨与汝母作麽生？罪过，罪过！」盖女忤其母，诘旦方诟而出也。

时粤寇扰浙，有铁眷生者，自富阳闻警，仓皇回杭。行倦，休树下，僧见之，曰：「唉，汝何时又长此烦恼丝耶？今何不归，左抱虎而右拥豹，与药叉相对，乃来此作楚囚泣耶？速去，犹可脱也。」且行且笑曰：「恐张骞天外飞槎，来盗支机灵石矣。」时出隐语，申申詈人，惟其人自知之，辄不敢言，隐忍而已，人以是呼为异僧。後於途中遇寇，指为奸，搜其身，得一纸，大书曰：「上元甲子，发逆尽死。」箠楚之，无一语，乃投之火，烈焰腾空，毛发无损，久而忽曰：「快哉！汝众看一朵青莲花升天矣。」