---
---
---
title: 六安历参知识
---



传临济正宗之第四十三世江天堂上者，名密传，字常浮，号六安，鄂人。生於道光丁未三月八日，英姿奇伟，初怀大志。时值粤寇难作，转徙邗沟，投卧佛寺薙染。既於海陵光孝受具足戒，遂徧谒名山，历参知识，叩究向上大事。已悟心空，未践实地，闻金山观公键椎峻厉，龙象云从，遂往依焉。

一日，六安侍立次，忽有僧问：「十方无壁落，四百亦无门时，如何？」观公即震声大喝，六安因而契证，羣疑尽释，遂授记为法王子。厥後，大定和尚以疾退居，即推六安主讲席。上堂拈香毕，曰：「三藏教典，八千烦恼，诸佛常谈，众生妙用，犹未是楞伽心印在。」如何是楞伽心印？良久云：「妙高台上月，圆照寺藏山，第一中泠水，源通末後关，台上月且置。」又如何是中泠水源通末後关？乃以杖画一圆相曰：「请诸上座随山僧归丈室，饮普茶去。」时大彻堂年久朽漏，每风雨，湿侵禅榻，乃矢愿募建，六载功成，因劳致疾，遂退养於五峯。