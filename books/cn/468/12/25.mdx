---
---
---
title: 蛤庵为小湖广
---



蛤庵禅师名本圜，自言无姓。年十六，谒戒行僧明然，削发空门。久之，参报恩禅师。会报恩应朝廷召，携之入京，从侍万善殿。每问答，师微言承应，辄合帝意，日见亲幸。时报恩之侍者多湖广人，师年最少，世祖以小湖广呼之，出入宫禁。康熙乙丑，圣祖幸柘潭，召见於玉泉，赐茶饭，并撤所荐含桃食之。及卒，命侍臣奠茶酒。临终偈云：「屙了吃，吃了屙，百万人天嗅不多。香臭十分原有价，莫教後代有淆讹。」