---
---
---
title: 阔禅言椽子先烂
---



光绪初，有阔禅和尚者，卓锡於扬州青莲巷某庵，百余岁矣，望之如六十许人。平时一意坐禅。自言昔居终南山，山之峭壁有寺，不知何时所建，颓废久矣，佛像犹存。每晨往，辄见有香一枚插石炉中，讶之。一夕，乘月明，攀葛而往。夜半，有草衣葛屦者携灯来，就炉燃香礼佛讫，因起与问讯，时携壶茗，即以一杯奉之，草衣人亦举手为礼，复挈灯自西山丛树间去。明日再往，又遇之，乃以壶茗相报，饮之，甚清芳。与之语，不甚酬答，顾举止似有道者，灯影明灭，又从榛莽中没，其行甚速，後不复见。又数年，阔禅居高邮某寺，人问以事，答曰：「出头椽子先烂。」三问三答，皆如是，人不详其恉也。