---
---
---
title: 张蛮子妻为尼
---



张蛮子，清水人也，以力闻，武断乡曲，行於道，人皆望而避之，故呼曰蛮子。邑有富人，建楼当通衢，蛮子醉而与人鬬，数人不能解也。富人有女新寡，见而悦之，以告父母，愿嫁焉。其父母不可，女怼不食，乃使人往通辞。蛮子以为侮己也，夺拳欲殴之。力白非诳，则笑曰：「为我报翁，误矣。天下安有壻我者？翁异日悔之，将无及。」媒以言报命，女曰：「彼为斯言，此其所以豪也，必嫁之。」翁不能止，遂成婚，夫妇甚相浃也。女奁资赢千金，奁田亦数百亩，张则货之鬻之，一岁去其半，女无怨言，翁家皆怪之。三年而赤贫，翁家皆咎女，莫肯助，女亦不恨。一日，女归宁，闻张杀人於野，握其元，自首於令。死者县令子也，令大痛愤，方欲严讯之，则张已仰药而来，至案前，寘元於案，咆哮大骂，有若狂易，数十人不能制。须臾，扑地流血死。

先是，女前夫为诸生，有文名。尝眷一妓，令子争之不得，乃佯交欢而阴毒焉。生故坦率，不之疑，夜饮归，觉有物格阂胸次者，遂成病，年余浸剧。临没，以告其妻。时令方为省中大吏所器重，度不能讼其子，乃嘱为阴图之，勿声张也。女归，见父母皆懦无能为，隐不复言，乃委身於张以求逞。张至死不肯言。女殡殓张讫，始作书以颠末告父母，遂削发於南山尼庵，曰：「孽障忏除未尽，不敢死。」乃劙面毁容，终身不见人。迄九十，乃死，盖六十余年如一日也。