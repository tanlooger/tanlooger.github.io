---
---
---
title: 铁罗汉浑浑噩噩
---



章水之西，有一峯曰罗汉，多奇松怪石。中有废寺，相传有一僧住持於寺数十年，目不识字，常日劳於耕樵。游人至寺，辄奉茶一杯，即携鉏出门。游人止之曰：「和尚何妨少坐一谈。」答云：「不得闲，不得闲。」如是者有年。忽一日，以指画石成四字，曰：「今日方闲。」写毕，石为之开，遂於石中入定。少顷，石复合。居民咸敬是僧，名之曰铁罗汉，号其石曰定石。古所谓至诚所感，金石为开者，固如是耶？

僧浑浑噩噩，人或百计欺之，亦坦然，不以为忤。久之，居民辄私相谓曰：「和尚一味浑厚，我辈不宜再有所戏。」其後猎者驱虎过罗汉峰，虎见定石为之流涕再拜。猎者继至，亦再拜。已而虎迳西去，不为物害。猎者归有悟，遂改而力田，终身不复猎。