---
---
---
title: 道士论自度法
---



粤东有钜商，喜学仙，招纳方士数十人，转相神圣，皆曰冲举可坐致，所费不资，然亦时时有小验，故信之益笃。一日，有道士来访，敝衣破笠，而神意落落，如独鹤孤松。与之言，微妙玄远，多出意表。试其法，则驱役鬼神，呼召风雨，如操券也；松鲈台菌，吴橙闽荔，如取携也；星娥琴竽，玉女歌舞，如仆隶也。握其符，十洲三岛可以梦游。出粟颗之丹，点瓦石为黄金，百链不耗，商大骇服。

诸方士自顾不及，亦稽首称圣师，皆愿为弟子，求传道。道士曰：「然，择日设坛，当一一授汝。」至期，道士登座，众拜讫。道士问：「尔辈何求？」曰：「求仙。」问：「何以求诸我？」曰：「如是灵异，非真仙而何？」道士轩渠良久，曰：「此术也，非道也。夫道者，冲漠自然，与元气为一，乌有如是种种哉！盖三教之放失久矣，儒之本旨，明体达用而已，文章记诵，非也，谈天说性，亦非也。佛之本旨，无生无灭而已，布施供养，非也；机锋语录，亦非也。道之本旨，清净冲虚而已，章咒符籙，非也；鑪火服饵，亦非也。尔所见种种，是皆章咒符籙事，去炉火服饵，尚隔几尘，况长生乎！然无所徵验，遽斥其非，尔必谓誉其所能而毁其所不能，徒大言耳。今示以种种能为，而告以种种不可为，尔庶几知返乎？儒家、释家大伪日增，门径各别，可勿与辩也。吾疾夫道家之滋伪，故因汝好道，姑一正之。」因指诸方士曰：「尔之不食，辟谷丸也；尔之前知，桃偶人也；尔之烧丹，房中药也；尔之点金，缩银法也；尔之入冥，茉莉根也；尔之召仙，摄灵鬼也；尔之返魂，役狐魅也；尔之搬运，五鬼术也；尔之辟兵，铁布衫也；尔之飞跃，鹿轳蹻也。名曰道流，皆妖人耳。不速解散，雷部且至矣。」振衣欲起。众牵衣叩额曰：「下士沈迷，已知其罪，幸逢仙驾，是亦前缘，忍不一度脱乎？」道士却坐，乃顾商曰：「尔曾闻笙歌锦绣之中，有一人挥手飞昇者乎？」顾诸方士曰：「尔曾闻炫术鬻财之辈，有一人脱屣羽化者乎？夫修道者，须谢绝万缘，坚持一念，使此心寂寂如死而後可不死，使此气緜緜不停而後可长停，然亦非枯坐事也。仙有仙骨，亦有仙缘。骨非药物所能换，缘亦非情好所能结。必积功累德而後列名於仙籍，仙骨以生。仙骨既成，真灵自尔感通，仙缘乃凑。此在尔辈之自度，仙家安有度人法乎！」因索纸大书十六字曰：「内绝世缘，外积阴骘。无怪无奇，是真秘密。」投笔於案，声如霹雳，则已失所在矣。