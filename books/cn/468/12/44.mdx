---
---
---
title: 普照寺僧为张监所窘
---



张监，字明远，华亭人。性迂怪。高宗南巡，以其为文敏公照之孙，得召见。询出身，以监生对，高宗御制诗赐之，题为钦赐监生张监，盖钦赐与监生张监也。人以上四字连读，例以钦赐举人，以为钦赐监生也，辄呼之曰大头监生。

普照寺为茸城古刹，主僧玉林精通内典，高宗敬礼之，时召入都谈禅，寺僧数百人颇倚势骄横，监嫉之。某年夏，家有冥寿，特延僧讽经。僧衣夏布袈裟，无衬衣，肤肉隐隐可见。监诘以僧宜知礼，何亵体乃尔？僧言今诵《罗汉经》，例宜单衣。监大笑称善，一一询其法号，笔之於册，且厚给忏资。及冬，风雪严寒，监又招僧讽经，盖皆按前此所记法号以求之者，仍请诵《罗汉经》，并谓宜衣夏布单袈裟。诵七昼夜，僧大窘，叩首求免始已，自是诸僧亦稍稍敛迹。