---
---
---
title: 尺木临死留偈
---



尺木禅师，名性休，明宗室也。受戒於崆峒天鼓，得法於汉阳，居沁州永庆寺。顺治癸巳正月二十三日，早斋罢，忽问院主曰：「十王殿前那块地，是我底，舍底麽？」院主曰：「舍底。」遂趺坐而逝。夜半复醒，书偈云：「莫笑尺老，师风大行，不得回来转金经，方入三摩地。」至二月二日出定，沐浴，削须发，持杖，侍者扶至塔前，化老比邱相，说偈云：「思不来，想不来，自己打墓自己擡。也奇哉，也怪哉，临济儿孙善活埋。咄者是什麽所在？说死说活。」掷杖而化。又尝题《渔父图》云：「东西南北任遨游，万里长江一叶舟。梦里不知身是客，醒来天水一般秋。」所着有《铜鞮语录》。