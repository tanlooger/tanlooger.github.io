---
---
---
title: 了元和尚不言不语
---



丁泾拥翠庵住持了元，茅氏子也。母柴氏，梦有持念珠状如释迦佛者，入寝室，惊而寤，遂产。了元少颖异，父母亡，投延祥寺，求出家。年十九，薙度受衣鉢，诵持《法华》，习天台正观。寺後故多树，羣鸦栖止其上。一日，早起诵经，闻鸦声，豁然有悟，因赋偈曰：「二十年前纸上寻，寻来寻去转沈吟。忽然听得慈鸦叫，始信从前错用心。」遂废经不诵，终日趺坐蒲团，不言不语，见人，则微启其目。