---
---
---
title: 雪峤不蓄一弟子
---



青狮翁者，法名圆信，字雪庭，更字雪峤。年二十九，弃家，缚茅双髻峯。自参龙池传和尚，得法，後迁径山千指庵，出居庐山开先，又移禾之东墖，晚主越中云门寺。於顺治丁亥八月十九日染微疾，次日封钟板，亲书一纸示众云：「小儿曹，生死路上须逍遥。皎月冰霜晓，吃杯茶，坐脱了。」二十六日酉时，果索茶饮，口唱「雪花飞」之句，奄然坐逝。

雪峤造诣渊微，与天童悟禅师同为禹门法嗣。悟禅师以巾拂付弟子十二人，再传登狮座者多至六百七十八人，而在家居士不与焉。雪峤则不蓄一弟子。