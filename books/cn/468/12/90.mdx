---
---
---
title: 月桂弃妓为尼
---



月桂者，栾城妓也。家贫，父母强使为之，而非其志。燕赵妓多奔走逆旅，媚过客，桂独否。蜀人刘斗山明经曾诣之，欣然延接，为竟夕谈，如文士，如山人，斗山甚异之。一日，有老尼踵其门，施以钱米，俱不受，愿一见。既入，无寒暄语，辄大笑，而桂对之痛哭不已。尼曰：「无过悲。若不忘本来，某日吾迟汝於某所。」桂唯唯。届期，如尼言，至其处，果得一庵，桂入庵拜佛及尼。已而出剪刀自断其发，从之往者惊阻不及，劝之归，不可，乃还告其父母。越日复往，则庵中阒然，桂与尼俱杳矣。