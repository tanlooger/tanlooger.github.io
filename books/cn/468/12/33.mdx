---
---
---
title: 了凡为世宗所诛
---



康熙末，诸阿哥蓄谋争位，各养死士，树党援，以智术材力相角逐，而以世宗藩邸得人为最盛。相传当时攀鳞附翼之豪杰以千数，其中首领凡十三人，而以陕僧了凡为巨擘。了凡少时卓锡天童，其寺之主僧曰大化者，为密云派下法藏宏忍之一支，称三峯宗派，徒党甚众。了凡思取而代之，以参研大乘奥义为名，设坛讲演，互相辨驳。不能胜，改与角力。大化本非了凡敌，乃为其徒党阴谋所中，乘醉中刔其一目，逃而免。世宗即位，了凡以翊戴功称最，愬之世宗，必欲雪旧恨。乃为降谕，令各省督抚查明大化所在，削去支派，永不许复入祖庭。

了凡後居嵩山，世宗一日以密旨寄田文镜，中无一语，仅画一帧，上画高山一座，古寺踞其巅，不得其解。幕客某进曰：「帝意所在，殆为此间嵩山某寺老僧乎？僧为着名大侠，非可以力致者，如屈节求之，或有济。」文镜如其言，单骑往，匍匐阶下。了凡张目曰：「子来何故？」曰：「皇帝命文镜为师起居。」了凡吁气曰：「吾知其如此也。子在外厢稍待，吾为子了之。」文镜久候不得报，比入视，则了凡已自刭，留函於几，谓「可持吾首及後院铁柱中物还报皇帝」。文镜发之，中皆帝手谕，类隐秘不可究诘之事也。文镜悚然，亟奏报讫。不久，某幕客亦饰辞乞退矣。