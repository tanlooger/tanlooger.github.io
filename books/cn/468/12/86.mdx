---
---
---
title: 王二祝发为尼
---



王二，本女子，顺天东安人。年十八，父母携之入京，易男子衣冠，鬻於厢白旗德住家为奴。康熙甲寅，黔、滇乱，德住南征，挈之往，尽瘁服劳，周旋戎马之间，凡七载，德住爱其勤。辛酉，滇南平，凯旋，次江黄，而王二病，延医弗瘳。一夕，气垂绝，主人为市棺，易其衣，乃知为处子也。众皆色骇然，相与嗟泣。比鸡鸣复苏，治之，病愈。王知迹已露，请为尼，主人许之。满兵在楚者数万，闻之，皆传为美谈，为醵金作佛事。祝发之日，送者如云。