---
---
---
title: 木陈之机缘奏对
---



顺治己亥九月十七日，世祖命备车马，迎临济僧木陈字道忞者入京，即宏觉国师也。

二十二日，召见於万善殿，免礼赐坐。慰劳毕，问以年腊得法元由，师详叙始末。上曰：「最初开堂何处？」师曰：「继席於浙江宁波之天童。」上曰：「得法弟子几人？」师曰：「二十五人。」「得法随侍几人？」师曰：「六人。」上旋曰：「朕敦请老和尚远来，本为宏扬佛法，况天气严寒，且结冬制，俟春日还山何如？」师曰：「遵旨。」上即谕以万善、愍忠、广济三处结冬，仍谕上堂日，诸禅者皆进万善殿听法。

二十三日辰时，世祖率当时之学士王文靖公熙、冯文毅公溥、曹本荣、状元孙承恩、徐元文等至方丈，赐坐，命学士问：「老和尚来自天童，如何是天童得力句？」师曰：「奉皇上敕书，特特到此。」问：「如何是正法眼藏？」师竖拳曰：「突出难辨。」问：「如何是观自在？」师鼓掌曰：「还闻麽？」问：「大学之道在明明德，朱子云：「明，明之也。」如何是明之底道理？」师曰：「问取朱文公去。」学士无语，上笑。上曰：「老和尚於何岁参见天童先和尚？」师曰：「三十一岁。」上曰：「初参何人？」师曰：「自初行脚，曾见黄檗，无念和尚。」上曰：「无念和尚，谁之法嗣？」师曰：「念师於七尖峯大休和尚言句下起疑得悟，实未见休也。」上曰：「是甚言句？」师曰：「僧问如何是祖师西来意，休云黄瓜茄子。」上曰：「老和尚因甚机缘悟道？」师曰：「长疑难产因缘，後来有个会处。」学士曰：「大慧也从此打失布袋者公案，毕竟作麽生？」师曰：「明破即不堪。」又问女子出定公案，请老和尚下一转语。师曰：「任从沧海变，终不为君通。」学士曰：「婆子请赵州转藏经，只转得半藏，那半藏作麽生转？」师曰：「学士起身礼拜皇上。」又问：「发心参禅即是善，如何又说不思善，不思恶。既善恶都不思，当何处着力？」师曰：「善恶总从心生，心若不生，善恶何着？」师震威一喝，上曰：「才涉思惟，总成意识边事。」师曰：「大哉王言。」上问：「如何是悟後底事？」师曰：「待皇上悟後即知。」学士进云：「悟即不问。」师曰：「问即不悟。」上首肯。又问：「有禅师教人参念佛底，是谁作麽生参？」师曰：「毕竟念佛底是谁，但恁麽看。」上提起案头数珠云：「和尚唤者个作甚麽？」师曰：「请陛下放下着。」上放下数珠，师曰：「是甚麽？」上问：「参禅悟後，人还有喜怒哀乐否？」师曰：「逆之则怒，顺之则欢。」上欣然，复曰：「大都此事甚难。」师曰：「也不难。不见庞公云难难，千石油　树上滩；庞婆云易易，百草头上祖师意。灵照云：「也不难，也不易，饥来吃饭困来睡。」」上曰：「却是灵照超过庞公。」师曰：「非父不生其子。」上问：「寿昌无明和尚、云门湛然和尚曾参见何人？果是真实悟道，善知识麽？」师曰：「二老悟不由师，特印心於曹洞宗人，而真知行卓，无可遗议者。」即举寿昌偈云：「冒雨冲风去，披星带月归。不知身是苦，惟虑行门亏。」「至若湛师，则云流天空，事过即忘，尤称无心道人。」上嘉羡不已，复谕学士不须更问公案，但请老和尚开示做工夫。学士问：「做工夫只是多间断。」师曰：「间断不间断，总不要管。若是怕间断，即加一番隔碍。但遇事来即应，事後即单提正念，如王临宇秉灵锋宝剑，凛凛神威，一切魔外谁敢近旁。做工夫须是恁麽始得。」学士问：「做工夫还是看甚麽话头。」师曰：「话头之说，无有定法，但是去不得处，便是话头。古人於後学初机，无处着力，不得已，教他看一无意味话，如万法归一、一归何处之类。着令齩嚼不破，横不得，竖不得，如一座铁壁银山，顿在面前，孜孜汲汲，废寝忘餐。有朝一日，撞透银山铁壁，方是得力处。」学士曰：「如何得到废寝忘餐田地？」师曰：「废寝忘餐，非是勉强。如学士有一急切事在心，不知不觉废寝忘餐，盖欲罢自不能耳。」又问：「世情浓厚，如何得轻去？」师曰：「道念若重，则世念自轻。譬如秤物一般，头重则尾轻，头轻则尾重矣。」上笑曰：「朕向亦曾如此过来，用心真切，则世缘不觉自轻。」学士曰：「我辈措大家多学文字，未免涉理障，恐难悟入。」师曰：「文字亦须有个悟头，方是超卓。如东坡是五祖戒後身，故下笔清空灵妙，但转过头来，却於己事生疏，然亦暂时歧路。」因举沩山与寒山、拾得相见机缘，拾云：「休，休，他三生曾做国王来，一总忘却了也。」「古人多有隔阴之迷，惟皇上果位中人，虽现身为生民主，而念念不忘此事，诚过古人远矣。」上问：「有个雪峤和尚，闻渠真率不事事，末後示寂，甚超脱，老和尚可知其人及曾亲近否？」师曰：「先法叔住开先时，曾受西堂之职。及示寂云门，遗命主其後事。」乃述雪峤於丁亥年八月十九日示微疾，次日封钟版，即亲书一纸以示众云：「小儿曹，生死路上须逍遥。皎月冰霜晓，吃杯茶，坐脱了。」至二十六日酉时，果索茶饮，口唱「雪华飞」之句，奄然坐逝。「然近代如林皋和尚之陞堂告众，箬庵和尚之预定逝期，其事详载塔铭，皆忞所撰，则又不止一雪峤和尚也。」上曰：「学道须是恁麽方好？」师曰：「此中亦有誵譌。如真点胸乃一代大知识，临示寂，展转痛苦。侍者云：「和尚终日诃佛骂祖，而今却恁般漏逗。」真云：「你作者般见解。」遂起身趺坐而逝。古来尊宿如此不一，尽有人不识修行，不闻佛法，也能预知时至，无疾而终。所以此事贵在眼明，眼若不明，即坐脱立亡，未足多也。」上问：「先天童和尚示灭如何？」师曰：「示现微疾，临期，按行工筑，归方丈，吉祥而逝。」问：「有个熊开元曾见老和尚否？」师曰：「曾见。」上曰：「渠出家参禅，有悟处麽？」师曰：「觉得胸次未能洒然，但人品极是高卓，数为灵岩分衞供众。」上问：「灵岩何人？」师曰：「法侄宏储，为汉月藏和尚之嗣。」是日，上自辰至午，坐谈十余刻，始回宫。庚子三月十五日，上驾至方丈。上曰：「几日在宫，多看语录，见有上堂、晚参、小参、示众之不同，何也？」师曰：「先德丛林，凡遇为国开堂及圣节、元旦，皆陞座拈香祝圣，其余三八朔望垂示，俱名上堂。所谓晚参者，古来学者，朝参暮请，善知识亦为之，暮而陞堂，即上堂之异名也。小参者，所谓家教是也，与示众均名，随宜开导。虽立名不同，要皆时时刻刻以此事提撕学者耳。」上乃命王文靖问：「有句无句，如藤倚树，意旨如何？」师曰：「有句无句且置，树倒藤枯，毕竟句归何处？」王曰：「求老和尚分明开导。」师曰：「事不如此，欲求老僧分明开导，即误赚居士了也。」上问：「向上一路，千圣不传，如何是不传底事？」师良久问上曰：「陛下会麽？」上曰：「不会。」师曰：「只者不会底，是个甚麽？是何境界？作何体段？皇上但恁麽翻覆自看，看来看去，忽若桶子底脱，自然了办。」上曰：「老和尚更下一语看。」师曰：「无毛铁鹞过新罗。」上问：「如何做工夫，始与此事相应？」旁侍之茆溪云：「皇上当谢绝诸缘，闭门静坐，饥来吃饭，困来打眠，如大死人相似始得。」师曰：「此话在我禅和家即得，皇上日应万几，若一日稍不励精，则诸务丛脞矣。」上曰：「毕竟如何用心即得？」师曰：「先德有言，但能於心无事，於事无心，则虚而灵，寂而妙。皇上但遇大小事务，不妨随时支应，事後返观，向来酬应底，毕竟从甚麽处起，从甚麽处灭，刻刻提撕，念念不舍，自然打成一片，事事无碍。」上曰：「恐有间断时如何？」师曰：「参禅无别诀，只要生死切。皇上果生死切时，如孝子丧却父母，即欲不哀痛，不可得也。」上曰：「生死心切，诚如老和尚所说。但见闻觉知，昔人所诃，今欲用心参禅，未免落他见闻觉知。」师曰：「譬如大火，聚触之，即燎人，然道火何曾烧却口。不见古人道，即此见闻非见闻，无余声色可呈君，个中若了全无事，体用何妨分不分。」上曰：「参禅悟道後，还入轮回麽？」师曰：「惟悟明生死底人，正可入他轮回。譬如皇上尊居黄阁，忞与羣臣何由得望恩光？皇上惟屈尊就卑，故忞等乃得共天语，闻法要。所以八地菩萨当证真之後，如梦斯觉，上无佛道可成，下无众生可度，即欲入般涅盘。十方诸佛同声劝请，善男子，尔虽证此法门，然而众生没在诸苦，我诸佛等不以证此，便为究竟，不妨示如幻之法门，觉如梦之众生。从此起大功行，较前所修，日劫相倍焉。」上曰：「老、庄悟处，与佛祖悟处，为同为别？」师曰：「此中大有誵譌。佛祖明心见性，老、庄所说，未免心外有法，所以古人判他为无因，滥同外道。」上曰：「孔、孟之学，又且如何？」师曰：「《中庸》说心性，而归之天命，与老、庄所见大段皆同。然佛祖随机示现，或为外道，或为天人。远公有言，诸王君子，不知为谁。如陛下身为帝王，乾乾留心此道，即不可以帝王定陛下品位也。非但帝王，即如来示现成佛，亦是脱珍御服，着敝垢衣，佛亦不住佛位也。」上欢然首肯。师曰：「忞望七之年，耳目昏重，不便常侍天颜。兼之近有执事僧从天童来，言山中大众望忞不回，俱有散去之意。恐丛林荒废，乞皇上速赐还山。」上曰：「趋风日久，得承謦欬，何忍遽令老和尚别去。」语毕潸然。师曰：「忞受天恩，兼之皇情眷注，亦何忍远离。但前所奏请，皆万不得已。」上曰：「老和尚到处利生，京师禅道佛法寂然无闻者，百有余年，须得老和尚久久阐扬，始有向往之者。老和尚即不久留，亦须三年。」师曰：「忞道德凉俭，曷能副皇上之盛心？皇上以佛心天子，徵书四出，诏求四海知识，此风徧闻天下，亿兆苍生，莫不知有参禅学道之事。皇上已为他下了般若种子，即不能当下行持，譬如丈夫食少，金刚要尚穿皮而出，况般若正因乎？」上曰：「朕亦不敢强留，违老和尚意，毕竟宽住几时，得以时时请益可也。」是日，上自午至酉，始回宫。四月初一日巳时，上率两学士至方丈，命王文靖问：「如何是三界唯心，万法唯识？」师曰：「一字两头垂。」上曰：「三教归一，一归何处？」师曰：「大家在者里。」学士问：「善知识师是佛祖，儿孙因甚却要杀佛杀祖？」师曰：「有了你，没了我；有了我，没了你。」上以手指点而曰：「《中庸》道天命之谓性，作麽生是性？」师曰：「不离皇上举手处。」复问：「僧问雪峯古涧寒泉话，与赵州所答，为同为别？」师曰：「二俱作家，二俱瞎汉。忞时常出丑上前，今日拈则公案，亦请皇上下语。」乃举婆子烧庵因缘毕，遂云：「设抱定皇上云，正恁麽时如何作麽生下一语，免得婆子趋出烧却庵。」上曰：「朕从来不曾留心，焉敢在老和尚面前指东道西。」师曰：「乞皇上毕竟下一语。」上又推辞。师曰：「皇上既下不得，决须发起勇猛心，着实参究，究到无可究处，忽然（口力）地一声，自然守通八达，得大自在。」上极称善。是日，及暮回宫。漏下三鼓，犹命内臣传语抄录婆子机缘入宫，详加体究。

五月某日，上曰：「南泉斩猫，意旨如何？」师曰：「直逼生蛇立化龙。」上曰：「赵州当日顶草鞋出去，南泉许为救得猫儿，若问老和尚合作麽生下语？」师曰：「老冻脓为他闲事，长无明作麽？」又一日，上手书「大学之道在明明德」，拈以示师曰：「请老和尚下一转语。」师曰：「日轮正卓午。」又一日，上曰：「梁武帝见达摩，问如何是圣谛第一义。摩云，廓然无圣。意旨如何？」师曰：「緜包特石。」上曰：「帝云，对朕者谁。摩云，不识。又作麽生？」师曰：「铁裹泥团。」上曰：「如何是圣谛第一义？」师曰：「天无二日，民无二王。」上曰：「对朕者谁聻？」师曰：「即日恭惟皇上圣躬万福。」又一日，世祖展眎雪峤和尚之自赞，有云：「者汉奇怪。」随曰：「请老和尚下转语。」师曰：「卖弄不少。」又一日，上慨叹场屋中士子，多有学寡而成名，才高而淹抑者。如新状元徐元文业师尤侗，极善作文字，仅以乡贡选推官。在九王摄政时，复为按臣参黜，岂非时命大谬之故耶？师曰：「忞闻之，君相能造命，士之有才，患皇上不知耳。上既知矣，何不擢之高位？」上曰：「亦有此念。」因命侍臣取其文集来，内有「临去秋波那一转」时蓺，上与师共读之，至篇末云：「更请诸公下一转语看。」上忽掩卷曰：「请老和尚下。」师曰：「不是山僧境界。」时昇首座在席，世祖曰：「天岸何如？」昇曰：「不风流处也风流。」上为之大笑。