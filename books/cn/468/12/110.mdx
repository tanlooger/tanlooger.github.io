---
---
---
title: 谢宝胜尝为道士
---



谢宝胜，安徽人。以武生从征关陇，为左文襄公所识拔，积功至偏裨，隶宋庆、马玉崑部下。光绪甲午中日之役，转战辽渖，屡濒於危。事平，以撤勇事，致所部譁噪，玉崑谴责之。宝胜谓咎不在己，恚怒，尽焚其衣冠及所得奖札，入某寺，投身为道士，人咸称之曰谢老道。既而复出督军，遂至河南，旋任巡防营分统，驻军嵩、洛、陕、汝间。汴抚林绍年、吴重熹赏其廉勇，先後列保，遂於宣统己酉擢河北镇总兵。