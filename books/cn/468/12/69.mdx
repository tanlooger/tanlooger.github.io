---
---
---
title: 慧辨为老法师
---



天台僧慧辨者，人皆呼为老法师，相传生於元末，五六百岁人也。终日面壁卧，不食不饮，冬夏一单布袄，不易亦不垢。有客至，愿见者，有僧为之通报，老法师谓可见，则引入。客揖之，老法师亦和南，无多谈，但示一二隐语，初不解所谓，至後始验。貌如六七十岁，问其寿，亦不答，但云门前柏树，为幼年所植。树奇古，龙鳞斑驳，两人围之不能尽，则其年可想矣。

粤寇扰浙後，东南几无完土，而天台山独无恙，各庙及茅篷僧众，约有五百余人，渐至乏食，众议若下山募化，恐撄锋刃，否则饿且死，不知所从，谋请老法师度之。於是众跪牀下问计，老法师起立曰：「勿急，汝等尚有三日粮，至四日，自有施主至，可静待之。」众知其能前知也，皆大欢喜，各散。某乡巨室张某之太夫人素好佛，夜梦金身罗汉向化粮米，问在何处，曰：「天台山。」惊醒，开目犹见金光一闪。因念山僧甚众，今四野有烽烟，必大困乏，亟辇运米三百石济之。适粮尽，众大悦，知其能化身为菩萨也。有疾病者问吉凶，仍掉首不答。光绪戊寅秋，忽饮水数斗，端坐合掌，玉柱下垂，示寂而去。