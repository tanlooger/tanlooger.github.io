---
---
---
title: 八喇嘛为年羹尧所杀
---



抚远大将军年羹尧之平青海也，尝驻军於西宁塔尔寺，查首逆应戮者，有大喇嘛十人，临刑，问之曰：「尔等号称活佛，自与凡骨不同。闻佛教能知过去未来，信乎？」喇嘛同声应曰：「然。」年乃先问其一曰：「然则汝知今日死乎？」曰：「不知。」年笑，命杀之。又问其一，觳觫对曰：「不死。」年曰：「吾即今日死汝。」又杀之。其一大呼曰：「今日必死。」意以为彼言不死而见杀，我言必死或可生。年笑曰：「即送汝至西方。」又杀之。其一曰：「死则佛法不灵，不死则王法不行。」年叱曰：「鼠子，佛法安敢与王法并论！」叱左右速杀之。其一曰：「死亦数，不死亦数。」年笑曰：「汝之信佛必不诚，尚可僧可俗者也。」又二人惟稽首乞恩，无言可答，命骈戮之，其言数之一人亦与焉。已戮至七矣，其下之一忽仰视曰：「今日可以死，可以不死。」年推案而起曰：「汝真首鼠两端者也。当罗卜藏丹津弄兵时，尔辈私议向背，汝必倡议，视大军进止，大军至则内附，大军未至则从匪。众人以汝之两可而先降，致罹今日断头之祸。」讯之旁僧，果不谬，曰：「负国为不忠，负同族为不义，罪恶之尤，当寸磔。」拔剑手刃之。指下所余二人曰：「逆种难留，速杀速杀！」二人惟引颈就刃，不敢置喙。年忽问曰：「汝等亦应有一言而死，汝意云何？」其一对曰：「今日可以死，可以不死。」所语与第八人正同。年愈怒曰：「彼以是死，而汝犹是，贼徒不畏死耶？」曰：「死为将军之法，不死为将军之恩。」年大笑，掷剑，命停刑，其後一人遂置不问，因是而亦释焉。迄今塔尔寺前有八塔屹然，即八僧之藏骨处也。而青海东科寺前亦有之，意者所戮八人之中，亦有东科寺之祖欤？