---
---
---
title: 智参率婢为尼
---



凤凰厅太平庵尼智参，黔人，俗姓锺氏，赠中丞傅鼐家之女侍也。中丞有女，适长州徐止峯，锺媵焉。傅孺人无子，止峯因纳锺为簉室。翁姥孺人先後卒，锺侍疾持丧，尽力尽礼。止峯以候补县丞随中丞平苗疆，劳绩甚着，授　阳崖门丞，兼管屯务。嘉庆丁丑，积劳至疾，疾亟，语锺曰：「吾无子，汝少而孀，能死，死之，否则以牀头金为归籍资。」锺大恸，诺以身殉。及止峯卒，出殡日，锺盛妆就缢。有赵雨甸者，傅之戚也，破扉入，探之，气绝矣。绕项帯深入分许，结甚牢。赵操刃断之，帯断，肤为之裂。俄而气大喘，良久始苏，瞠目长号，顾赵曰：「公误我矣。」赵属婢妪严伺之。锺乘间截约指金吞之，不死；又碎二玉环，吞之亦不死。计穷，泣曰：「不能践诺，事主人卞地下，天厄之也。然终不可以苟生。」遂翛然有出家念。逾三年，制奁具，嫁孺人所出女，曰：「吾事毕矣。」族子某为止峯後，不以庶母事锺。锺度不能相容，一日，集止峯戚友，哭拜灵座前，操剪髠其发，云髻委地，簪饰宛然。形既毁，念益决。太平庵有老尼，锺素识也，即日诣庵，师事之。为披剃，具戒律，名之曰智参。智参既为尼，所後子畏人言，至庵，强之归。智参曰：「我非汝家人矣。」峻绝之。长斋奉佛，诵经梵数千言，出橐金新其庵，并置香火产，像设之陊剥者，重塑焉。止峯有惠於凤人，凤人思之，为祔主於中丞祠。值春秋祀，智参必具麦饭、楮镪亲奠之。黄虎痴广文本骥与止峯旧好，客凤时，闻智参名，造庵访之。未及遇，留诗於壁。智参感焉，属赵代谢。赵因述诗所未及事，并出止峯所遗冷金牋，属为补书，藏之法林，以传久远。初，智参入庵，挟婢以自随。婢感其义烈，愿终身事之，亦披剃为弟子，曰心道。