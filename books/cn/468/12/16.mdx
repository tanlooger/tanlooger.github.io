---
---
---
title: 法天与盘山终始五十年
---



法天师名云恒，自号藏山，平谷人。九岁，薙发於盘山万松寺。年二十余，修白业於西甘涧，遂不出山，与盘相终始者五十年，彼之徒以为固，不顾也。貌枯貊，讷语言，其在山，木强而已。然而妙性内明，行之以真，天独童师，而师乃童诸一切，无容心焉。性喜诗，无事即微吟，藁成辄毁之，世无得而传者。蓄琴一，明处士李孔昭之遗也。不甚工，尝抚之以寄意。与广座中言笑无间，默则睡相对，无一奇，而去辄令人思，以故无忤於物，而古处者乐与之接。人或问之曰：「师何以益人？」曰：「损之乎，夫何益！吁，《易》所谓弗损益之之谓乎？」涧东有石屏，师爱之，为生藏其下。同好者襄厥事，而汉军李铁君处士锴为之铭曰：「无身无患，损尽身全。藏真兹塔，享彼大年。物无成毁，草木在山。安所乐终，乃完其天。天不凿师，师完自然。维屏之阳，日月其便。」