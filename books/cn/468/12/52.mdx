---
---
---
title: 语峯有语录
---



自禅门有不立语言文字之说，盲师邪种，得以饰其昏愚固陋，一切扫除。孰知佛祖之阐教也，以文字说法。慈氏之演瑜珈，龙树之释般若，其最初者。及大道东流，遁、远濬发於南，什、肇弘演於北。隋、唐以来，天台清凉永明之文，如日丽天，如水行地。有宋之世，教广而文字愈繁，不能悉数。其最着者，三家镡津以孤亢崇教，其文裁而辨；石门以通敏扶宗，其文奥而丽；径山以弘广应机，其文明而肆，是皆所谓语言文字者也。然则不立语言文字之说，非乎？曰，唯唯，否否。慨自剽窃之恶习流行，庸妄狂禅，剿袭数十则公案，开堂颂古，棒喝交驰，铺张於眉目唇吻之间，号善知识，此鸠摩罗什所云嚼饭与人，非徒失味，又令呕哕者也。如是而语言文字之不足立，固其宜矣。黎平南泉寺语峯禅师负颖慧之质，幼从空门，受付嘱，有感於盲禅固陋之习，遍参尊宿，归而读书赋诗，沈潜探索。如是者十余年，人士钦崇，俾主南泉法席。胡奉衡曾阅其所刻《语峰语录》，谓其幽闲恬淡，气畅笔老也。