---
---
---
title: 世祖出亡为僧
---



玉琳禅师，与木陈上人齐名，皆顺、康间具善知识者，二人均尝承世祖召，谈禅宫掖。顺治庚子秋冬间，玉琳复奉诏入都，盖世祖秋猕热河，马上忽若有悟，因遣人驰驿召玉琳。玉琳趋行在，世祖见之甚懽，参悟之际，机锋契合。一日，世祖忽谓玉琳曰：「朕念释迦、达摩皆以王子之尊出家求道，自时厥後，敻绝无继。朕欲奋起，远绍前徽，师以为何如？」玉琳皇恐对曰：「释迦、达摩，不过遐陬小国王子，岂足比我国之大，万乘之主！且陛下一念之坚，生生世世，为天下人主，护持佛法，其功德无量，尤不在成佛作祖下也。」世祖颔之。翌年，而有出走之事，盖其机已早动矣。

或曰，峨嵋山高峯，明季有老僧，结茅庵居焉。终岁不下山，不食不饮，惟默坐蒲团，一小徒从之。徒日下山，买米作炊，如是者十余年。一日，僧谓徒曰：「汝善居此，我明日行矣。」徒不忍师去，牵衣大哭。僧曰：「汝勿然。」袖中出画一轴，僧像也，口鼻耳目悉具，惟无眉，曰：「我去後，越十二年，汝下山寻我，见人，辄出画示之。有为汝画眉者，我也。」遂去。既而张献忠入川，杀戮殆尽，徒潜於山，得免。厥後世祖入关，徒乃下山，遍觅天下不得，展转十余年，乞食都中。会世祖出猎郊外，徒不知为帝，遽言所以。侍衞欲执送有司，世祖止之，命出画观，诧曰：「此人何无眉？」援笔添之。徒痛哭，伏地称师，具道僧嘱。世祖恍然悟，寻与徒遁之普陀深岩中云。

或曰，圣祖六巡江南，盖探访世祖踪迹也。

或曰，世祖有妃，为冒辟疆之姬人董小宛。世祖悼妃之薨，厌弃人世，誓入山学佛，因出亡至京西五十里之天台寺为僧，以吴梅村有清凉山赞佛诗，隐用双成故事为证， 「 诗云：「我本西方一衲子，黄袍换却紫袈裟。」」 且愤太后之下嫁摄政王也。今寺有蜡制僧装之世祖像，戴宝冠，披黄龙袍，大如人体，其面目骨格与大内所藏世祖画像略同。像左有碑，镌「天地不朽」四字。圣祖屡幸天台寺，或锡扁额，或锡金帛，可知此寺实为世祖遯迹之所也。

或曰，杭州西湖罗汉堂塑像中，有一黄盖黄袍者，即世祖像，为圣祖南巡时所塑。且世祖出家，王大臣亦皆知之。当初出宫时，曾谓鳌拜曰：「他日新君践祚，朕必归而观礼也。」

或曰，世祖出走之际，亲书遗诏，以常御玉班指镇於案。遗诏以十事自罪，谓不足以君临天下也。

或曰，世祖以顺治辛丑正月初一日出走，而忌辰迟至初七日者，以初一日出走後，仍密令四出寻觅，至初七，卒不可得，乃发丧。

或曰，某家藏有钦天监刊刻之顺治二十五六年时宪书。殆以世祖出亡，颁布国中之时宪书虽用康熙年号，而宫中犹用顺治年号者，示不忍改元之意也。