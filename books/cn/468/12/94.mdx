---
---
---
title: 江浙之尼
---



光、宣间，冶游好奇之士，辄啧啧称江、浙尼庵，盖於山东泰山尼庵之外，别树一帜者也。

吴江震泽之女僧，妆束与苏杭异，略如嘉兴。虽亦号称薙度，惟於顶心薙发一团，而前後有发覆於四周。其在後者，适与颈齐，自垂髫时至三十许，莫不如此。衣裙（　卒）襟，固犹俗家装束，缘饰甚华，惟襟领非圆而为直耳。至若荤素肴馔，亦有烹饪至精者，颇类吴中之船菜，一席之费，约四五金。以素餐言之。有以豆豉，面筋幻成鱼肉鸡鸭形者，惟妙惟肖，味亦绝佳，香积风味，固着称於世也。

盛泽一镇以产绸着，介於江、浙之间，风俗淫靡。比邱尼着称於时，名流宴会，辄假座禅宇，一席之费，恒数十金。盖素馔甚精，其制素燕菜、素鱼翅、素海参、素鸽蛋也，辄以嫩鷄、火腿熬取清汁，而以形似之物投入其中，浸淫既久，肥脓鲜美，味远胜於真者。盖尼庵教育，梵呗而外，烹饪实为专科，固非五侯鲭中所得有此隽品也。

太湖厅所辖之洞庭山，亦属吴县。山分东西，皆有尼庵，东山尤夥。庵尼缠足梳髻，不御道服。

崑山风气淳朴，无声色之乐，而颇多尼庵。有一种不薙发而裹足着裙者，亦有薙发而善自修饰者，大都皆青年妙龄，丰姿楚楚，伊蒲之馔，无不精美。游人亦能设酌其中，但不及乱而已。光绪时，城中某庵之尼却尘，神清骨秀，风雅宜人，某赠之以诗云：「闲叩禅关访素娥，醮坛药院覆松萝。一庭薝卜迎人落，满壁图书献佛多。作赋我应惭宋玉，拈花卿合伴维摩。尘心到此都消尽，细味前缘总是魔。」某乃次其韵云：「旧传奔月数嫦娥，今叩云房锁绿萝。才调玄机应不让，风怀孙绰觉偏多。谁参半分优婆塞，待悟三乘阿笈摩。何日伊蒲同设馔，清凉世界遣诗魔。」某和之云：「羣花榜上笑痕多，梓里云房此日过。君自怜才留好句，我曾击节听高歌。清阴远托伽山竹，冷艳低牵茅屋萝。点缀秋光篱下菊，尽将游思付禅魔。」却尘善书，藏名人字画甚富，有杨玉环手书金经一部，最珍重。後为匪骗去，遂致愤郁以死。

无锡惠泉山风景绝佳，山麓多尼庵，庵舍精雅，其门题牓，或有或无，间有以某某山庄数字揭櫫於门楹者。庵尼多俗家装束，无异句栏，舞衫歌扇，且亦缠足，肴馔精美，海陆纷陈，亦略似船菜也。惟至光绪末而尽矣。

杭州女尼，惟城外者率披薙。城中有木庵，屋宇宏深，结构精雅，洞房曲室，有类迷楼。

嘉兴女尼，自昔着称，效摩登伽摄阿难故事者不少。元之慧秀，明之娟娘、惠容，皆以能诗善画闻。五百年来，流风未沫。鸳鸯湖畔，禅宇颇多，禾俗七夕，烟雨楼游人，挟妓之外，有挈尼而游者。其着称於城中者，曰观音堂，曰送子庵。

乌程县治之南浔镇，多富室，有九牛、十二虎、百二十阉狗之谚，喻富人之多也。其致富者，或以贸丝，或以业鹾，有拥资逾千万者。纨袴子弟，所恣为嬉游之地者，尼庵亦其一也。尼庵院宇深邃，陈设华丽。幼尼梳拢，须数千金，费亦钜矣。名流雅集，饮博皆宜。善治馔，饼饵尤精美适口。若其酬应周至，即上海房老亦不及也。