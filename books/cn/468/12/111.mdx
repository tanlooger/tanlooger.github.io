---
---
---
title: 女冠广真为朝士所师事母事
---



都门之三闸，虽在輭红尘中，饶有水乡风趣，每值春光明媚，游女如云。其地有灵官庙，香火称盛。道光时，住持女冠广真者，姿首修嫮，幽扃梵呗，徒侣綦繁。其居室则绣幙文茵，穷极侈丽。往还多达官贵人，而庄王与贝子容某过从尤密，物议颇滋。往往钜公宅眷，入庙烧香，辄留饫香积，罗列珍羞，咄嗟而办。尤奇者，其酒易醉，醉必有梦。庙中器具，率为贝子所舍，相传有榻名幻仙，机括灵捷殆出鬼工，则醉者憩焉，事秘，弗可得而详也。广真又交通声气，贿结权要，朝士热中干进者，日奔走其门，冀系援致通显，或师事母事之，勿恤也。

御史冯某久困乌台，亦竭蹶措资，属广真为之道地。某日通谒，适广真以事它出，二徒留冯饭，意殊殷恳。酒数行，其一忽愀然言曰：「以君清豒令名，而顾为是龌龊行，讵倚吾师为泰山耶？幸不可长，恐冰山弗若耳。」冯愕眙，亟请其说，曰：「君为言官，宁不能擿奸发伏，以直声邀主知，致卿相耶？」遂举广真奸伏及贿赂各节，均有记录，悉以付之，且曰：「止此已足，君幸好自为之，毋瞻顾。幸得当，毋相忘。」冯果幡然变计，即促驾归，炳烛属稿，待旦封奏。事闻，宣宗震怒，有旨派九门提督、顺天府尹拏问广真，情实，立正典刑。王褫爵，贝子圈禁高墙。冯以直言敢谏，不避亲贵，得晋秩，跻九列，亟辗转为此二徒者营脱，置少房焉。