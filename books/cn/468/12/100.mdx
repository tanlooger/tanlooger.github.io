---
---
---
title: 娄道人为真学道者
---



娄道人，名近垣，江西人。世宗召入京师，以光明殿居之。有妖人贾某为患，道人为设醮祈祷，祟立除。又於世宗前结幡招鹤，颇有左验，特封为妙应真人。

道人不喜言炼炁修真之法，谓此皆妄人借以谋生，焉有真仙肯向红尘中度世耶。恭亲王延至邸，叩养生术，道人曰：「王锦衣玉食，即真神仙中人。」时席上有烧猪，道人因笑曰：「今日食烧猪，即绝好养生术，又奚必外求哉！」王深服其言，曰：「娄公为真学道者，始能见及此。」後道人年九十余始逝。