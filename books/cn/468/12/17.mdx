---
---
---
title: 紫石说偈辞众
---



紫石，不知何许人。康熙甲辰至遵义，不挂锡，不投舍，昼夜响板鸣声，不息口，仅称念佛二字，随意趺坐於街。人以其所持丐饭鉢若紫石然，因号之曰紫石。後入北门净土庵。城市食斋者奇之，羣议轮供食。近三载，忽告众云：「明旦作别。」至次日，入一居士家，坐中堂，说偈辞众。偈云：「三十六年作客，清风无枝无叶。了了分明归去，一任东西南北。」遂逝。众火葬之。後有人遇之於桐梓三坡，寄声致谢诸姓焉。