---
---
---
title: 大冶为宗门狮象
---



虎邱禅师大冶，四川富顺人。受法於垫江龙蟠寺敏树，敏树受法於破山。顺治乙酉，大冶避乱至遵义，初住禹门侧石头山，旋受郡南西坪人所请。有丈雪者，与之书云：「石头山中，柴水方便，而又折芦他往，开门破户，恐难安顿，是所虑耶？」然竟往西坪，一住十有四年，茅就坏，四众不听其去，乃开土创刹，即虎邱寺也。後终於寺。丈雪常称大冶为宗门狮象，铁脊道人谓其言如墙壁，默若雷霆，山立风飞，无禅和气，无如来气，无祖师气，渊源自合，逈异学人。