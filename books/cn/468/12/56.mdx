---
---
---
title: 某氏子访坐棚和尚
---



浙之名山，率有枯坐之僧，以把茅盖之，谓之坐栅。某氏子幼而孤，有厌世想，无昆季，母为聘名家女，以婚期将届而遁。行一日夜，至一山，见有坐棚者，藤棘穿其身，瞑目不语，气若绝。曰：「是吾师也。」跪而求为弟子。日将脯矣，坐棚者忽语曰：「汝当速归，否则雨且至。」讶其能言，益喜，跪求如故，且曰：「某重茧至此，幸遇真师，安肯归。」日已夕，果大雨如注。雨止，又语曰：「汝当早去，否则虎且至。」某仍跪其旁不去。至夜半，忽闻大风起，两虎咆哮至，拜舞毕，摇尾去。顷之，诸猕狲络绎来拜。既尽，天且明，坐棚者语曰：「汝求出世，心颇诚，但仙佛要从忠孝做起。以世法论，不孝有三，无後为大。汝当速归，完婚生子，以继宗祧，再寻师未晚也。否则虽遇师，亦不能有所得。」某乃拜受命，曰：「汝饥乎？」曰：「饥。」曰：「棚後几砖下有麦饭，汝以壑中水吞之，可不饥。」某食毕，告辞下山。复行二日，乃抵家，腹犹果然，不思食者数日。既婚而生子，後葬其母，仍去，不知所之。