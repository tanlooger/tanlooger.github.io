---
---
---
title: 专西为赤脚活佛
---



专西，名授心，俗姓毛氏，浙东人。生而茹素，不食荤乳。长而厌恶尘劳，立志出家。年十八，投其邑之城西小灵山戒庵德祖座下披薙，未及受具，德祖疾笃。专西思佛教鸿阐，端赖斯人，我生如朝露，命何足惜。是夜，以檀汤澡浴於三宝龙天前，焚香哀祷，旋至寝室，剖腹割肝，将以调药而救德祖。痛眩仆地，移时始苏，匍匐至床，东方已白矣。时长庆静安和尚为小师，专西命之调药，即惊告德祖，遂不果服。德祖乃召之前而抚慰曰：「子虽勇於孝慈，终非比丘正行。况余自知时至，观念无生，生本无生，何有诸灭，斯皆子妄想之所为。惟念子之诚，且为子留数月耳。」及专西至小明因永智发祖座下受具归，甫一月，德祖已告寂矣。

专西诚孝出於天性，悲恸逾恒。既为德祖经理丧葬而毕事，未几，即以院事交其法弟莲塘，而自出外参学，行头陀行。冬夏一衲，赤足露顶，坚持戒行，专心净土。其於禅净不二之奥，洞彻玄妙，故海内诸善知识无不接许，世所称为赤脚活佛者是也。

光绪辛巳秋，专西罢参，归小灵山。时值亢旱，四乡之民方皇皇求雨，县令孙某忧之，朝夕祈祷而未有效。专西以慈悲内熏，直谒孙，慰令毋忧，以祈雨自任。翌日，携鉢至寒坑求雨，取得一物，状如守宫，较长数寸，反小灵山，立坛持呪，礼拜六时，第三日寅刻即雨，顷刻复霁。孙遣李肖岩诸人往，求其再祷，专西曰：「不劳诸公忧念，衲以明日为限，当大致甘霖。」是夜，专西苦切恳求，终宵顶礼，翌日午後，果大雨若注，郊原水足。孙及诸缙绅上山谢雨，执弟子礼甚恭，并手书「鉢龙降泽」四字以颂之，专西亦默默无笑容。孙叹曰：「今而後知僧德渊玄，不可思议及之也。」忻然而归。自後，无论士夫男女，咸以参谒慈颜，闻一善语为幸。专西亦以斯为导善化恶之因缘，有求皆说，咸使欢喜。

专西以少年苦行过度，早见衰颓，因於壬午冬闭关一室，谢绝众缘，二时功课外，日策弥陀圣号十万，《大悲心咒》百八遍，观音、势至二菩萨名各千声，本师教主及西方三圣各三十拜，昼夜行道，寒暑无间。并於关中饲养猫犬各一，日为皈依说戒，猫不捕鼠，犬不秽食。迨三周而功圆，遂於乙酉秋九月十九大士成道日出关，四众欢迎，跄跄济济，道德荣誉，斯为极矣。惟电光易逝，月不常圆，十一月初，即示疾。薄痢数日而瘉，惟肢体疲颓，反觉沉重。诸僧侍护，不之许，曰：「出家人各有功课，切勿彼此相悞。若果时至，自当唤汝。」迄月之二十六日戌时，唤徒孙等近榻，曰：「吾今宵西方去也，速备香汤来。」沐浴已，净发更衣，跏趺一榻，自举赞礼西方赞，嘱诸僧和之，金石之声，不减常日。赞毕，讽偈念佛，至百十句，声渐低下，忽举首曰：「吾去矣，汝等珍重。」昂然称佛一声，声振窗屋，泊然而逝。其关中所畜之猫犬，入夜亦化去，人皆谓其随之往矣。当时合邑缁风为之一变。专西德腊五十有八，戒夏三十有九，塔於龙山石人峯下。