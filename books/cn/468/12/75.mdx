---
---
---
title: 海月宽裕愿持之渔色
---



江苏通州治之南，有紫琅山焉。山僧世奉泗洲大圣，灵着江淮间，春秋佳日，士女之入山顶礼者，实繁有徒，岁获香火钱殆逾万金，为众头陀所朋分，其寺之富，遂冠绝一时矣。山僧旧有七房，房各十数人。僧平时既不理经诵佛，惟更番供奉香火，往来近村人家，或构香巢，或设烟窟，村妇以僧富，亦多方媚之。

僧之艳福最着者，首为海月，又名之为百链金刚。次为宽裕，近山村妇与之结识者，凡十二人。再次为愿持。皆以渔色闻於光绪时。愿持有山田一方，在旧蒲塘。田为尹某承佃，愿持岁往徵租。尹有女一，貌颇可人。愿持涎之甚，因乘收租之便，而与之暗结不解缘。女亦锺情人，每於夏日，托名礼佛，必登山问讯一次，亦视以为例。一日，女至山，愿持他往。宽裕见之，强曳至佛牀，傚海和尚与潘巧云故事。迨愿持归，见女鬓钗乱蓬，心知有异，质之女，女坚不承。愿持乃以西瓜进，女食之，腹陡痛，归未数日，香魂一缕，果作九天仙女去矣。愿持悔无以报，乃倩宽裕往蒲料理，允女母以岁免租金，更益以香火钱，以为母赡养费，女母不得已而允之。