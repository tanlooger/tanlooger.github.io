---
---
---
title: 寺僧为浪荡子所窘
---



杭有浪荡子二人，一日，约诸友游三潭印月。其地故有一寺，沙弥进茶、藕粉、果盒。众啖毕，掷钱桌上去。沙弥收盒碗，嫌钱少，亟出索增，乃随意与若干。沙弥曰：「照例，茶每碗当若干，藕粉每碗应若干，果盒又须若干，须照付。」诸人不与。沙弥乃邀数僧出，争索再四，且曰：「寺邻有彭大人与吾方丈至好，不愁汝等狡赖。」彭大人者，彭刚直也，居退省庵，与寺邻。众闻言，不答迳去。逾数日，忽有二人衣饰华丽，棹小舟至，便入客座。其一人踞坐炕床，若贵介状，其一若仆人，侍侧装水烟。寺僧等觇知其状，亟出珍食为献，客忽睨仆言曰：「凤林寺，大寺也，吾捐银四百圆，似太寒俭。」僧闻言，潜去。顷之，主僧来，修礼甚恭，因持缘簿前曰：「请大檀越发婆心施舍。」客睨仆曰：「亦四百圆，何如？」仆微颔之。客乃大书於簿，谓僧曰：「吾顷以小舟来，大船舣湖心亭，能随我往取乎？」僧欣然随往，至则不见大船。客请与同登岸，忽出不意，按其首纳置便桶中，大声问曰：「彭宫保与汝至好，汝何不请其来救？」语毕，急棹舟去。僧头面尽溺，立湖心亭旁，狂呼久之，始有一瓜皮艇过，呼载回寺。诘僧众，始知此二人即前浪荡子也。