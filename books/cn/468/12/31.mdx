---
---
---
title: 王克章为僧
---



康熙时，有大盗王克章者，慓迅有神力，往来荆楚，劫行客，而徒众绝夥，纵横出伏无定所，故官府亦无从防范之。克章有胆略，善口辩，其行劫也，有三不取，一不取辛苦财，二不取独身客，三不取妇孺。故其所劫，半皆不义之财，且取亦不尽，必略余财物，俾得为生。克章复不忌人，常至人家，流连终日，终不加害，人莫不识之，亦不能得其踪迹，如是者有年矣。

一日，有某大府过，囊银累累，辎重十数车。惧克章之盗之也，特以兵百人为衞。宿某站，晓起，则百人者皆昏迷，行装失泰半。大惊，知遇盗，侦骑四出，严檄地方官，务获赃盗。数日，无所得。忽有人报近山某庵无故火烬。庵固荒废，一月前，忽闻人声，樵者往窥，则有老僧坐蒲团讽经。既大火，乡人争集观，均窃窃为是僧危，顾终不见其出。比熄，拨灰寻视，亦无尸，始惊异报官，以为僧必与劫案有连，因悬赏募能得僧者。不久，僧忽来，求见大府，自云：「老僧非行劫者，以弟子王克章怙恶不悛，特来伏之。老朽世外人，尘事都非所问。今克章已悔过，吾事毕，今且永不与世人接矣。尊物在某谷中，可往取也。」言已而去，人亦莫敢留之。乃使人往某谷探视，则深潭万丈，下隐隐似有物，终莫得取之。大府知无可为，乃怏怏去。然自是克章遂寂然无闻，人亦渐忘之矣。

越数十年，黄蘖山某石洞忽有一衲，面目黧黑，默坐於枯枝败叶上，不言不食。人喧传黑和尚之神异。数日，聚观者无数，叩姓名，不答，予食，不食，两眼下垂，沉沉然。有恶少某度其可欺，折稻草刺其鼻，忽张目曰：「毋然。吾，王克章也，今且去。」言已，复闭其目，则玉筋双垂，已圆寂矣。旁有老者叹曰：「是若耶？」因言其事，并谓：「某大府遇盗时，吾年方十余耳，今吾已八十余，克章殆过百岁矣。」因募捐，欲为择地而葬。明日往视，则尸已不见，石壁上大书一「去」字，人以为尸解也。