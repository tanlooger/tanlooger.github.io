---
---
---
title: 越岸自净为僧
---



苏州阊门外社坛之东，有宝莲寺，古刹也。光绪某年，有越岸者，止其地，寺遂大兴。越岸，名静海，浙江太平人，俗姓朱。父子荣，母氏卢，生二子，越岸其次也。少孤，伯父某为闤闠中人，稍有资，无子，欲以越岸为嗣，命理其业。居肆，郁郁不乐，一日，读《三国志演义》忽大感悟，以为人才如诸葛、关、张，可谓第一辈流矣，然皆功未成而身先死。吾辈仰希古人，千万不及一，而欲於世立功名，不亦难哉。一念之顷，悟出世因，遂欲投身浮屠。母不之许，乃私祷於佛曰：「沈沦五浊，非智也；逃母出家，非孝也。以是二难，计将安出？」虔祷累月，夜梦老人手刳外肾，现象相示，顿悟。诘朝欲试之，手战而止。次夜，复梦如初，意遂决，持纤刀试之，砉然自解，殊无痛楚。逾月，创合，白母。母大骇，曰：「初止汝者，将望汝成人也，今既自净，安用汝！行矣，勉之！」

於是越岸往礼天台济舟大师，披薙为沙弥，其年十有八也。越三年，受戒於国清寺，遂住禅堂，参究性理。又得莲舟大师指示，其道益明。年三十三，闻苏州灵鹫寺讲经，杖锡以往。宝莲寺住持能诠遇之，与语，相洽，欲延入己寺，不允，迳至木渎镇，闭关山居，足不入市者三载。无何，能诠西逝，讣书敦促，诸刹尊宿复强之行，乃遂主宝莲丈席焉。

初，寺遭兵燹，仅存遗址。能诠兴建地藏、观音二殿，越岸继其後，勤修佛事，内明理观，苦行过人，檀那信悦，随喜布施。癸巳，入闽采木，徧历岩穴，得材无算，关梁节节，备受艰阻。乃亲叩关督，牒求免税，挫折万状，久请得许，千寻巨木，沿流东下，顺行无阻。以至诚得佛力，故佛斋殿舍，次第落成，规制崇闳，岿然巨刹。两兴戒坛，高德来会，禅规戒律，为吴中首。道果成就，竟於壬寅六月之望圆寂。

越岸尝於先数月，梦一世界，净如琉璃，身处其中，光明无量。自知不久人世，尝举以语其弟子。示寂之顷，趺坐禅牀，集着四众，为说涅盘，复与众诀曰：「一超直入，决定往生，勉旃同学，努力精进！」言讫，诵佛而逝。距生於道光庚子正月十日，世寿六十有三，僧腊四十有五，其戒年，其法纪，则皆未之悉。

越岸状貌奇伟，声出丹田，日诵《法华经》七卷，历三十年不稍懈，并能研求宋儒语录。尝曰：「仁者见之谓之仁，知者见之谓之知。百姓日用而不知，见之者，盖见性也；不知者，盖不知复性也。」又曰：「《中庸》首章言道极深，首言戒慎恐惧，次言喜怒哀乐之未发，竿头日上，进益加密，惜今世读者不知体验耳。」其言粹然，深入至理，盖以释而通儒也。