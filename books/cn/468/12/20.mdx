---
---
---
title: 退翁为浮屠中之逸民
---



南岳和尚退翁者，名宏绪，字继起，兴化人，俗姓李氏。早岁出家，师事三峯，为其高弟。其後，十坐道场，而於苏之灵岩最久。

其父嘉兆，志士也。明亡，寓书退翁曰：「吾始祖咎繇为理官，子孙固氏理。其後以音同，亦氏李。今先皇帝死社稷，而贼乃李氏，吾忍与贼同姓乎，吾子孙尚复姓理氏。」先是，中州李鬯和寒石耻与贼同姓，请改理氏，嘉兆未之知也，而适与之合，天下传为二理。退翁虽出家，然感嘉兆之大节，时时思所以继之。顺治丙戌以後，东南之士，濡首没项於焦原者，相寻无已，而吴中为最冲，退翁皆与相结纳，从之者如市。

退翁才厚重不泄，其为人，排大难最多，世不尽知也。辛卯，竟被连染，诸义士争救之。久而得脱，好事如故。或以前事戒之，则曰：「吾苟自返无愧，即有意外风波，久当自定。」又曰：「道人得力，正於不如意中求之。」又曰：「使忧患得其宜，汤火亦乐国矣。」吴中高士徐枋叹曰：「彼真以忠孝作佛事者也。」枋所居草堂，适当灵岩之麓，生平少所可，宁耐饥寒，不肯纳人一丝一粟之馈，顾独於退翁有深契，自称白衣弟子。退翁时其急而周之，无不受，尝曰：「退翁是竺国中所谓大人者也。」故仪部周之璵，亦吴之良也，临终脱然，谈笑而逝。退翁独沈吟曰：「是恐非故国遗臣所宜。」闻者瞿然。禾人吴鉏雅有大志，一见退翁，叹曰：「军持中有此老，吾辈宁不愧死！」一日，登堂说法，忽发问曰：「今日山河大地，又是一度否？」众莫敢对，退翁乃澘然而下。

退翁既久居於吴，明发之慕，老而不衰，乃筑报慈堂於尧峰，以祀嘉兆。同人为上私諡曰孝敏。晚以南岳之请，主讲福岩寺。吴人惟恐失之，复迎之以归。康熙壬子卒，年六十九，其僧腊为四十。所着有《灵岩树泉集》、《孝经笺说》。

退翁之在沙门也，宏畅宗风，笃好人物，大类三峰，海内皆能道之。而枋曰：「是非退翁之精微，但观其每年三月十九日，素服焚香，北面挥涕，二十八年如一日，是何为者？」退翁本明未亡以前之浮屠，而耿耿别有至性，遂为浮屠中之逸民，以收拾残山賸水之局，奇矣。