---
---
---
title: 狷介类
---



狷介类

黄梨洲却荐

余姚黄梨洲，名宗羲，闻翰林院掌院学士叶方蔼将荐己，寓书拒之，叶不从。门人陈锡嘏知之，大惊，诣叶曰：「公如是，是将使吾师为杀身之叠山也。」叶愕然，乃又以老病奏闻。

林茂之远避权要林茂之居金陵，年八十余，贫甚，不受人怜，富商某欲招致之，不为屈。冬夜眠败絮中吟诗，有「恰如孤鹤入芦花」句。方尔止寄诗云：「积雪初晴鸟晒毛，闲携幼女出林皋。家人莫怪儿衣薄，八十五翁犹縕袍。」茂之，福清人，顺治初移居金陵，嗜客耽吟，远避权要，残毡破榻，读书琅琅。「孤鹤芦花」七字，王文简公士祯尝谓为雅韵清才。

查韬荒不应试查容，字韬荒，海宁人也。少时应童子试，有司例有搜检，查怒曰：「朝廷以之取士，而有司以不肖待人，人之不肖固至此耶？」遂不应试，以布衣终。张祖望傲慢难近秀水何蕤音，名元英，以顺治乙未进士通籍，官侍御，与张祖望友善。或短张曰：「此君遗落世事，傲慢难近。」何曰：「今人不少便佞，吾正喜其傲慢耳。」祖望，名纲孙，仁和人。

王迈人不通京师一字嘉兴王迈人参政庭自京外简，事上官强项不屈，好为其难。在官八年，不通京师一字。所迁皆极边，命下即单车就道，不惕利害。家计萧条，几不给朝夕，不问也。

张太阿不就廷试康熙丙辰，张斌金举明经，不就廷试，或布以谒选讽之者，则曰：「吾年几六十，老矣，宁贪一官，令五柳笑人耶！」斌金，字太阿，襄城人。

李二曲一再却荐李顒，字中孚，陕西盩屋人，学者称二曲先生。康熙癸丑，陕督以隐逸荐，书八上，皆以病为解。戊午，部臣以真儒荐之，乃固称疾笃，至就卧於牀，使人舁之至行省，以示不起。及圣祖西巡，将召见，闻之，曰：「吾其死矣。」遂遣其子进所着《四书反身录》，圣祖御书「关中大儒」四字赐之。

李雪木弃博士弟子关中二李，为康熙间大儒，亦有称三李者，二曲、天生外， 「 天生名因笃。」 一则郿之太白山人也，名柏，字雪木。九岁孤，稍长，读小学，曰：「道在是矣。」遂尽焚所习帖括，日诵古书。会童子试，匿废寺眢井以免，母命之，乃一就试。补博士弟子员，旋弃去，入山力耕苦学。严绳孙自陈疾不能试严绳孙为康熙宏博大科四布衣之一，方被荐，贻书京师达官曰：「闻荐举滥及贱名，某虽愚，自幼不希无妄之福，今行老矣，无论试而见黜，为不知者所姗笑，即不尔，去就当何从哉？窃谓尧舜在上，而欲全草泽之身以没余齿，讵有不得？惟幸加保护耳。」时有司奉诏敦趣，引疾，不许。既抵京，赴吏部，自陈疾不能应试状，至再四，终不允。御试之日，发题赋诗各一首，严仅赋《省耕诗》一首而出，冀被放也。圣祖素谂其姓字，谕阁臣曰：「史局不可无此人。」仍用翰林。绳孙，字荪友。

严绳孙拂袖遽归严绳孙在职五年，尝侍宴保和殿，和圣制《昇平嘉讌》诗称旨，特命撤御前金盘枣脯以赐。又从容语左右：「严某好人，中外皆知。」时论谓旦夕当大用，而严竟拂袖遽归。万季野不少宽假康熙己未，诏修《明史》，鄞县万季野在史局，周旋诸贵人间，不肯稍自贬抑。其题刺则曰布衣万斯同，其会坐则摄衣登首席，岸然以宾师自居。故督师某之婣人方居要津，请少宽假，噤不答。

陶紫笥请从此辞陶紫笥进士元淳，江苏人也。年少入都，能文章，尚志节，万季野、阎百诗皆与订忘年交。时徐乾学领史局，季野为之任考索，而颇委紫笥以文。已而为忌者所排，与徐绝。紫笥甫通籍，一日在某邸，某之子，妄人也，辱何义门於众中，紫笥愤甚，请某出，以正谊责之。某护其子，甚不直紫笥，紫笥长揖出，且谓之曰：「明公之力，不过使陶生不为翰林，请从此辞。」已而果不与馆选，出令粤之昌化，有惠政。

叶星期不见宋牧仲叶星期，名燮，字横山，康熙时令宝应，以强项落职。时嘉定令为陆清献公陇其，亦被劾，星期曰：「吾与廉吏同列白简，荣於迁除矣。」既归，移家入横山，筑小圃，颜曰「独立苍茫处」，着书其中。商邱宋牧仲荦闻其名，减从往访，辞不见。牧仲曰：「独立苍茫处容一立否？」留二绝句而去，叶不往报也。晚年寓萧寺，有富豪招之饮，星期曰：「吾忍饥诵经，岂不知屠沽儿有酒食耶！」

朱竹垞不攀援驰逐朱竹垞在禾中时，恒与里人王翊、周篔、缪泳、沈进、李绳远、良年为诗课。然贫甚，仅一布袍，绳远兄弟止一偏提，每会，则付质库，两家眷属各以纺绩助之，後会复然。及游京师，访孙承泽，孙过寓，见插架书，谓人曰：「客长安者，务攀援驰逐耳。车尘蓬勃间，不废着述者，惟秀水朱十而已。」

周青士耿介周篔，字青士，嘉兴人。性耿介，游京师，未尝投贵人一刺，朝士愿与纳交者，一饭後不复过其邸。徐乾学好延揽海内知名士，时有徐秀才善主其家，青士尝就善同卧起，乾学欲见之，不可得。

某宗室所爱小妻周氏，买自楚，一日，谓其主曰：「妾实禾中人，公所识之周篔，妾季父也。」宗室以语青士，将令出拜，青士曰：「篔，农家子也，聚族不及二十人，未尝有楚游者，误矣。」遽拂衣出。

吴庆百不入社吴徵君农祥，字庆百，仁和人。康熙己未荐举宏博，淹贯经史，与毛西河、朱竹垞相颉颃。其状貌则鸢肩鹤颈，指爪长三寸，须鬑鬑然，颓然渊放，得钱辄付酒家。庆百识微见远，时吴中人沿复社故态，角艺相徵逐，而浙西之读书、秋声、登楼、孚社等争立名字应之，各欲得庆百以自重。庆百曰：「是载祸见饷也，诸君子忘东京钩党事乎？」不答书，书亦不发视。其後政府果切齿於为社集事者，悉搜所刊，拉杂摧烧之。

吴莲洋耿介吴莲洋，名雯，性耿介。康熙己未，尝应博学宏词之徵，在京待试。一日，益都相国冯文毅公溥以便面索书，莲洋提笔濡墨，大书一绝句还之，不以拘守绳墨为足恭也。冯亦不介意。

申和孟不欲轻通贵交广平申和孟不欲轻通贵交，惟致书汪钝翁，微讯王吏部近状，汪报之曰：「吏部萧疏简远，不失故武，诚吾党第一流也。」

徐伯调不谐於俗徐伯调居山阴梅市，扁舟箬笠，弋钓自娱，不谐於俗。时宋荔裳廉访分守绍兴，宣城施愚山寓书於宋曰：「山阴有徐缄者，渭之亚也。」宋遣人招之，久不至。比宋罢官，客西湖，徐乃时时往，相与盱衡抵掌，抗言今昔，意所不合，虽尊贵甚有气势，口期期不服。

翁仲谦不与俗谐吴江翁仲谦，名逊，性孤介，不与俗谐。家酷贫，值岁俭，不能餬口，终日啜水而已。邻有招之食者，谢不赴，尝曰：「耐饥易，耐俗子难。」惟徐介白、顾茂伦饷之方受。後病卒，茂伦卖古琴殓之。

宗定九数月兀坐宗定九性不喜烦，与人对终日即病，饮酌数夕亦然，或值势利毁誉之场，便如溽暑置身赤日下。移家居乡，未尝至柴门外，或客至，或入郡，始一到门，不则数月兀坐草堂而已。

汪魏美与人落落汪魏美，名渢，钱塘人。年二十二，举孝廉，甘贫不仕。尝独身提药裹，往来山谷间，食宿无定处。与人落落，性不好声华，时人号曰「汪冷」。当道或割俸金为寿，不得却，坎而埋之。里贵人请撰墓铭，赠百金，拒勿许。李良年不为翕翕热李徵士良年，小字阿京，幼与朱竹垞齐名，其立品尤崭然峻绝。康熙己未，被举宏博入都，王公贵人多折节下交，徵士独高瞩雅步，不肯为翕翕热。先是，御试未有期，宝应乔舍人莱语之曰：「冯相国论海内诗家，首推子矣。」他日有谓宜造谢者，徵士曰：「诗，小技也；穷达，命也。相公知吾诗，孰与相公知吾守乎？」坚不往。闻者以为诳，及见放，始信。

张恻庵与贵人不交一语张大俊，号恻庵，其先世自薛川迁於歙南东源，遂家焉。晚岁归里门，衣冠古朴，见贵人，拱揖而外，不交一语。暇则幅巾拄杖，跨乌犍，往来霞山、柶云、翠微诸胜，与田夫野老课晴雨，话桑麻，足迹不入城市，客至，或杜门避之。

孙宋光一宿不留孙璟，字宋光，金坛人，家素封，至宋光而业尽落，暮年至不免於饥寒，然虽有亲知欲稍稍衣食之，不可得。子松，客授淮上，其主人慕宋光，具四十金修脯，延至其家，宋光一宿谢去。松亦为主人跪而请留，乃瞪目曰：「汝乃能居是耶？」卒去不顾。

刘古塘不合即行怀宁刘捷，字古塘，家甚贫，僦屋穷巷，无一亩之地，而名满天下。诸大府常不远数千里以厚币招之，一语不合，则命驾而行，无能留者。

刘古塘辞年羹尧年羹尧尝抚四川，聘刘古塘以往，初不允，再三请，乃与之偕。年议加赋，力争而止，遂以他故行，曰：「其心神外我矣，能守吾言以期月邪？」及督川陕，复固请以往，再三见，浃日而归。张彝叹不肯试为吏高淳张彝叹进士自超为诸生时，试必冠其曹，困举场三十载，未尝有愠色。为诗古文，皆警迈，而未尝争名於时。年近五十，始登甲科，而不肯试为吏。其既升於礼部也，宗伯韩文懿公菼昌言於朝，谓张自超宜在上甲，自超踵门曰：「某有母，病且衰，某登上甲，必以职留，公当爱人以德也。」

程召南不谒权贵程召南，滁、和间人。康熙初，尝游京师，不一谒权贵。所为制艺、诗辞绝工，宦族某闻其才贤，罗致之，命子弟受业焉。京师固冠盖云集之地，名士之馆於斯者，辄怀刺访友，倒屣接宾，日不暇给，时时索修金为酬酢资，或以饰冠服。程角巾短褐，如山中野客，然绣纨狐白之绮丽，书画笔砚之精良，藏庋於笥，间一取之以被体，以置架，俨然贵游，非贫也。自入馆，手一卷，不出门户，亦绝无一士来谒者。

窦静庵不可见康熙朝，柘城窦静庵克勤官检讨，时索额图当国，势倾天下，王公百官逢迎恐後，静庵未尝投刺。索之子托贤为分校礼闱所得士，索言於朝曰：「小儿叨与科第，外人曾有物议否？」某答曰：「以明公贵盛，易滋物议，但出窦君之门，自无物议耳。」後索数延相会，静庵辞不往，索叹曰：「名可闻，人不可见，吾於窦君益信。」

陈左原不谒徐乾学长洲陈学洙，字左原，康熙甲子举人。当戊辰会试时，主司徐乾学先期罗致诸名士，有约左原往谒者，左原曰：「中不中，命也。」卒不往。

刘言洁为狷者刘齐，字言洁，无锡人。康熙丙寅，以选贡入太学，声誉压其侪辈。应试顺天，有欲援而进之者，齐作《闺女词》五章以谢之。及教习官学生期满，叙於吏部，以十之八授县令为正途，下则授州佐为冗杂，且淹滞无选期，徐乾学遣人先於齐曰：「君来见，必为选首。」齐笑曰：「吾不以一刺易科第，肯易县令耶？」卒不往。或劝纳粟为教官，齐贻书邵羲曰：「教官虽微，当为诸生分义利之辨，奈何己先以纳粟进耶？」亦却之。及卒，方望溪侍郎苞大书其墓道曰「狷者刘言洁先生之墓」。

王文简不以诗寿明珠王文简公好士，为扬州推官时，一郡士子无不被其容接。及官京师，风裁严整，门无杂宾，以纳兰太傅明珠之赫奕，而不得其一诗。盖文简自重其作，不轻为人下笔。盖明之称寿也，朝士争致礼物，徐乾学先期以金笺一幅，请於文简，欲得一诗以侑觞，文简念曲笔以媚权贵，君子不为，遂力辞之。文简没後，门人私諡之为文介。

当是时，世称「南朱北王」，然朱竹垞犹结交成容若，以为梯荣之地，文简则独与汤文正昵。文正弟子郭琇，即劾明去位者，沆瀣相通，知文简固不以此堕节也。

徐元梦不附索明明珠执政，好轻财厚施，以招徕新进及海内知名士。时满洲文定公徐元梦方以庶常数被召见，讲经论议，以不附索额图，散馆改部属。明每与索以权势相倾，用此尤欲致徐。徐为童子，试京兆，与明子成德名相次，又同榜，选庶吉士，屡招皆不就。

徐旋改官於部，时因公见明，明必赞之於广众中。及改中允，迁侍讲，圣祖偶询徐之为人，明以诚实对。选讲官，列荐名，先於学士，徐终不一至其门。旋奉命为皇子师，明复使所亲谓徐曰：「此非福也，惟归诚於执政，或少安。」徐不答。

一日，上御瀛台，教诸皇子射。徐不能挽强，上怒，以严辞诘责。徐奏辨，上震怒，命扑责，被重伤，命籍其父母，皆发黑龙江安置。然上意终怜之，其夜，命医二人治其疮，翌日复召诣皇子书堂。时大雨，裹疮至宫门，跪泥中，见御前侍衞，号泣求转奏，谓：「奉职无状，罪应死。臣父廉谨，当官数十年，籍产不及五金，望明主察之。且臣父母皆老病，臣年正壮，乞代父谪戍，尚能胜甲兵，尽命力。」众皆揜耳走。有关保者，最後至，斥徐而入，尽以所言奏上，立赦之。父母则已槛车就道矣，及诸途，观者夹路皆感泣。遂复徐官，仍侍皇子。後复以德格勒私删起居注，下徐於狱，几死，然久之亦察其忠诚，复自司员擢用至正卿。比世宗登极，倚任益专，尝赐诗，称为「同学旧翰林」。论者谓康熙一朝，不附明珠、索额图者，汉臣惟汤潜庵、魏环溪、郭华野，旗人则顾八代、德格勒与徐三人而已。

阿什坦不见鳌拜康熙初，给事中阿什坦既退闲家居，时鳌拜专政，欲令一见，终不往。嗣以荐起，圣祖尝召入便殿，问节用爱人，对曰：「节用莫要於寡欲，爱人莫先於用贤。」圣祖顾左右曰：「此我朝大儒也。」

文与也辞荐长洲文与也，名君点。康熙时，薄游京师，有贵人欲以国子博士荐，力辞之，遂引去。尝舍莲泾慧庆寺，汤文正公抚苏，屏骑访之，问为政之要，文曰：「爱民先务，在去其害。如虎邱采茶，府县吏络绎徵办，积弊有年，公能除之，即善政矣。」汤乃伐其树，且语之曰：「闻先生存田三亩，何以给饘粥？」文对曰：「贫者，士之幸也。」汤称善。

邵青门束书归江南武进邵长衡，字子湘，自号青门山人。束发能诗，弱冠，以古文雄一时，既又潜心经学。某年，橐所着书，游京师，名动公卿，亲交强之入太学，已随牒试吏部矣，长洲宋文恪公方为冢宰，得其文，惊曰：「今之归震川也。」拔第一，例授州同知。时滇、黔犹开入赀例，立得选，亲交欲为之地，笑不应。乃提笔研，再就京兆试，再报罢，笑曰：「吾大误，吾今已为五十青帬媪，乃犹从少年为倚门妆耶？草堂松菊，迟吾久矣。」遽束书归江南。

周六云不为都讲遂安周上治，字六云，貌清而修，长指爪，眼开合有红光。好读书，所与游者多一时名士，而於徐苹村少宗伯尤投分。盖六云尝受知於谷霖苍学使，两试皆第一，时苹村实襄校试卷也。及苹村官禁近，六云方以年资贡太学，苹村大喜，为言於祭酒，欲延之为都讲。而六云投策礼曹，则已单仆孱驴，出春明门矣。苹村叹曰：「真可谓望尘不及也。」

顾文端不附执政文端公顾八代精韬略，善射，以摆牙喇从征云南，先後参镇南将军襄壮公莽依图、平南大将军襄毅公赖塔军，比有功。洊长礼部，列内臣班。文端虽以武功起，在家好治经义，矻矻如诸生。居母丧，三日不食，三年不入内。立朝持大节，不附执政索额图，为所抑。居要津数十年，致仕卒，无以为殓。世宗在藩邸，遣王府官治其丧，乃克成礼。苏瑞一拒显者苏瑞一家居时，有显者欲求其文，至其所居之聚贤坊，不能舁八轿，乃徒步入门，竟拒不纳。王白田不通竿牍王白田编辑《朱子年谱》，去取精审，於年月先後尤齗齗，少壮精力专注一书，世称为紫阳功臣，不诬也。性介澹，尝谓友人曰：「老屋三间，破书万卷，平生志愿於斯足矣。」後虽以荐起，特授编修，既入官华要，而无日不以山林为志。及丁母忧，世宗赐内府白金佽丧葬，踰年入都谢恩，遂以老病辞，时年仅五十余耳。归田後，杜门着书，当路贵人皆前时禁廷宿侣，未尝以竿牍及之，即故人天上，偶落双鱼，亦未尝以寸牋答覆也。白田，名懋竑，宝应人。

杜旭初避俗客杜曙，字旭初，杞县人，乡饮大宾。善画水墨花草，洒落自适，有徐渭风，名闻梁宋间。兼长山水，偶写白衣大士，亦雅秀。性孤高狷僻，善饮，醉後落墨不肯休，遇俗客则趋避，掩面卧，一顾不可得，客恒索然去。

汪惟宪充贡不出钱塘汪惟宪，字积山，性好静，其知交有欲使之为州县者，拍其肩曰：「可，且少住耳。」雍正己酉，例选士，贡国学，惟宪以疾未赴。学使大怒，遣学官押之入试，竟以充贡，且谓之曰：「子若务为名高，不随牒上计，我将以箠扑报子矣。」惟宪谢不敢，然竟以病不出。

谢济世母不欲子为蓝衫屈金州谢观察济世，雍正朝之谏垣直臣也。年十八，应学使者试，学使跣而坐於堂，命跽而呈卷，谢不从，逐之出。请罪於其母，母笑曰：「儿何罪！今日为一领蓝衫屈，它日仕宦，窥狗窦，为门生义儿，皆此忍辱求荣一念误之也。汝能是，吾无忧矣。」

谢济世谓自有我在谢济世既以直声震天下，慎郡王闻其名，思一见，平郡王为道意，谢曰：「曳裾王门，非义也。」值朝会，廷臣咸集，平指之曰：「此谢侍御也。」乃前握手，如平生欢。及在阿尔泰军前效力时，为钦拜草疏。乾隆丁巳春，平入觐，高宗首赞钦疏曰：「钦拜有古大臣风。」平以实对，上顾左右曰：「果不出朕所料也。」平尝遣嗣王从学，会得猎犬二，拟进奉，谢曰：「进犬非王事，孰与进贤？」平颔之。

其初至军前也，姚中允三辰、陈御史学海亦以谪戍至，偕谒将军，问仪节，或告曰：「三叩首。」姚、陈凄然，谢怡然曰：「此戍卒见将军，非我见将军也。」及见，将军免礼，赐坐赐茶。出，姚、陈怡然，谢夷然曰：「此将军待废官，非将军待我也。」曰：「然则子为谁？」曰：「我自有我在。」

周钦莱畏轩冕周钦莱绝嗜慾，好读书，咿哦行途中，至得意时，人呼之不应。慕鹿门、岘山之胜，裹粮携筇，历荆襄，溯沔汉，足迹万山中，尽探其奥。寡交游，尤畏轩冕，有造之者，匿身帐中，若恐其攫之而出也。

丁敬身兀傲自负钱塘丁敬身处士敬，韬伏荒江，兀傲自负。博物工诗，尤专研金石之学。制府方恪敏公观承爱其铁笔，媚之者欲得其一二，方通意指，而恶声殷墙屋，惊而逸去。

江苑卿春，世所称鹤亭主人者，虽起家禺荚，而颇嗜风雅。慕处士诗，将之武林，以币贽，谢勿与通。江亦畏其锋，瑟缩不敢进。雍、乾之间，杭人金冬心、厉樊榭、张畏庐、奚铁生辈，咸以孤峭奥博着称，而处士尤高绝也。

陈昆玉落落海宁陈昆玉，名璘，以屡试弗售，弃诸生。性耿介，不随俗媕阿。时其族方盛，内而居揆席官侍从，外而乘朱轩任牧伯者，不知凡几，昆玉未尝一至其门，以故终落落无所遇。

梁文庄门庭阒然梁文庄公诗正官京朝日，自奉啬於贫士，赀郎热官不敢因缘造请。每下直，双扉昼掩，门庭阒然，署所居为「味初斋」，示不忘旧也。

全谢山以诗辞官全谢山，名祖望，以翰林改外，宦情顿淡。李穆堂侍郎绂劝其就铨，乃呈诗曰：「生平坐笑陶彭泽，岂有牵丝百里才。秫未成醪身已去，先几何待督邮来。」後高宗南巡，梁文庄将荐之，亦以诗代柬辞谢，有「故人代我关情处，莫学琼山强定山」之句。

姚梧轩不私造邑廨黄陂姚梧轩孝廉之琅之居乡也，其所受知者，适为令於其邑，不一私造，令召之，辄托故谢。及令去官候代，则日踵其寓，虽大风雨必往。

王存素不欲入画苑沈文悫公德潜为词林尊宿，且精赏监，尤爱王存素诗画，招至吴门，一时名公钜卿争欲得存素画，存素不受迫促也。京华故交有欲荐入画苑者，遗书敦劝，笑曰：「余自知才不足用世，故寄意丹青，奈何借胸中邱壑为终南捷径邪？」存素，名愫，镇洋人。

朱东臣不为贵介作画休宁朱东臣，名栋，侨居苏州之枫桥，善画山水人物，尤工荷花，得朱巨山秘传。性耿介，颇嗜酒，尝有贵介索其画，东臣睨之而言曰：「若殆以我为贾竖耶？」挥之去。有载酒至者，则罄其胸臆，奋笔为之，辄淋漓满幅。

姚姬传却特荐姚姬传，名鼐，方在京纂修秘书时，于文襄公敏中雅重之，欲令出其门，竟不往。书竣，当议迁官，刘文正公统勳以御史荐，已记名矣，未授而刘薨，遂决计去。既退归，以教读为生。梁阶平相国属所亲传语曰：「姚君若出，吾当特荐，可得殊擢。」婉谢之。南康谢方伯启昆见之，退而叹曰：「姚先生如醴泉芝草，使人尘俗都尽。」青浦王侍郎昶尝集海内诗，至姚，曰：「姬传蔼然孝弟，践履醇笃，有儒者气象。」

毛叔成不干谒显者钱塘毛叔成，名应镐，性耿介，亲交有显者，绝不干请。间通礼意，必将以恭，曰：「傲，凶德也，我其敢以贫贱骄人，而狎士大夫之喜怒乎？」

沈冠云授官不就吴江沈彤，字冠云，乾隆朝宏博科徵士之表表者也。少醇笃，精研六经，尤善礼学，以与修《三礼》、《一统志》，书成授官，不就，归。顾贫甚，无竈，以行竈炊爨。尝绝粮，其母采羊眼豆以供晚食，寒斋絮衣，纂述不倦。

吴改堂耿介吴江吴改堂徵君燮性耿介，家贫，尝作诸侯宾客，倦游归，栖於苏州紫阳书院。所居老屋一间，拥破书数百卷，夕阳映树，四壁无声，咿唔不辍也。每遇试，与新进争头角，如少年时。遇达官名士，则以前辈自居，据上座，两目阖如綫，抗颜讲论古今不稍逊。然卒以诸生终，晚益困。有令吴江者，改堂馆京师时旧徒也，之任，即谒改堂，不得面，乃屏驺从，往步上谒，始得面。既见，欲有言，改堂正色戒之曰：「若令於斯，但能廉洁爱民，於我有光矣，他勿言。」令唯唯，不得一言而退。及寝疾久，忽自言曰：「吾一生所读书，不能无疑，今乃得无疑，死无恨，但惜无受吾学者。」言罢而卒，年七十六。

雷翠亭不欲自媒宁化雷翠亭副宪鋐尝随计入都，寓蔡文勤公世远邸，高安朱文端公轼方居比邻，文勤语雷曰：「高安素知子，子可一见。」雷以陆清献不见魏敏果为比。後文端礼先焉，乃往见。又一日，孙文定公嘉淦过文勤，文勤语雷曰：「孙公实为子来，当一往以答其意。」曰：「不敢也。将有保举，恐近自媒。」文定终荐之，补国子监学正。

王宜秋不干人镇洋王谐，字宜秋，有清操。家贫甚，不干人。尝以艺应人请，然稍不合，辄拂衣去。一宦家尝缄白金馈之，请书其堂匾，艴然叱使者曰：「而主视我为何等人耶！」遂不复往。

年王臣未尝有干谒年瘦生，名王臣，家本勳旧，不乐华膴，僦居邗上。时忍饥僵卧，未尝有所干谒，其作画，亦惟二三知己互相切磋，尤不可以货取。生平雅慕倪云林，画山水，落笔辄似之，亦不画人。且能诗，尝写枯木竹石赠黄煦堂，题一绝於上云：「几度行吟问水滨，西风回首总无因。年来笔墨皆拘束，只写溪山孏画人。」

蔡于麓不见试官乾隆癸巳，高宗诏开四库全书馆，四方知名之士咸集焉。人多劝蔡于麓入都谋一官，蔡曰：「寒家自曾大父以来，大父兄弟多起家诸生明经，虽拥节旄，仕州县，竟未一第。仆若假他途以进，非祖父志，不屑也。」比屡荐未售，试官有物色之而欲为之地者，卒谢之，不一见。

朱笥河为狷者大兴朱笥河学士筠，尝主刘文正公统勳家，文正大拜後，不复通刺往候。一日，文正遇朱於朝，戏之曰：「忘我邪？」朱正色曰：「非公事，不敢过丞相门。」文正应声而言曰：「狷者，狷者！」

朱笥河不和同朱笥河视学安徽时，已官学士，以事降编修，在四库全书处行走。比归，总办《日下旧闻》纂修事。是时，掌院金坛于敏中为总裁，并直军机，凡书馆稿本，披核辨析，苦往复之烦，意欲学士就见面质，而学士执翰林故事，总裁、纂修相见於馆所，无往见礼，讫不往。爱之者强曳之至西园相见，学士持论侃侃，不稍下。于间为上言朱筠办书颇迟，高宗不之罪，曰：「命蒋锡棨趣之。」後学士弟文正公珪自山西归，复入翰林，从容为兄言，宜稍和同，学士曰：「子亦为是言耶？」文正媿服。

陈在轩不求人怜陈璿，字在轩，益阳诸生。家贫力学，饬廉隅，不苟阿於世，尝自署其门曰：「颇堪自问，不求人怜。」与乡先达蔡璨善，璨教授衡州，为之荐於衡阳县署，为馆师。主人礼稍疏，即谢去。璨归，益阳邑令闻璿贤且贫，欲璨介之见，璨语璿，璿曰：「吾修身洁行数十年，岂以贫故见邑宰乎！」卒不见。

胡稚威自谓不可招胡天游，字稚威，少好奇任气，有异才。当《一统志》成时，鄂文端公尔泰、张文和公廷玉咸属表於齐次风侍郎召南，齐倩天游为之。郭、张见之惊叹，欲招之入都，齐曰：「稚威奇才，岂可招乎！」及举经明行修科，为忌者所中而罢。尝与田山姜有旧，往依之於蒲州，数载而卒。

吴西林不应试吴颖芳，字西林，居仁和之临江乡，故自号临江乡人。其称於释氏，则曰树虚。少而端重沈默，寡言笑，年十五而孤。一赴童子试，为隶所诃，曰：「是求荣而先辱也。」自是不复应试。

刘文定闭门杜客刘文定公纶在朝时，每下直，即闭门却轨，兀坐书室，无所往还。

钱鲁斯不强求进仆射山樵，姓钱氏，名伯垧，字鲁斯，阳湖人，国子监生，以善书名，天下称曰鲁斯先生。体貌魁梧，瞻视不羣。乾隆癸巳，至京师，时方开四库全书馆，天下寒畯竞奔走，求试誊录，期满得以丞簿进身。其族父文敏公维城欲为之地，辞之。一试不入格，遂去，不强求进也。

褚廷璋膝不为和珅屈褚筠心廷璋，长洲人，为沈文悫公弟子。少时与赵文哲、曹仁虎结社，号「吴门七子」。诗宗盛唐，无宋、元卑靡之习。尝修《西域同文志》，习新疆古蹟，所作《西域咏古》诸诗，苍凉合格。性鲠直，和珅秉权，褚傲不为礼。和衔之，中以考事，改官部曹，遂终身不谒铨选，曰：「此膝不为权臣屈也。」

黄仲则拒权贵乾隆乙未，高宗东巡，武进黄仲则文学景仁被召试，列二等，在武英殿为书签官。是年入都，都中士大夫如翁学士方纲、纪文达公昀、温舍人汝适、潘舍人有为、李主事威、冯庶常敏昌皆奇仲则，仲则亦愿与定交。比权贵招之，拒不往也。

钱湘舲却和珅招钱棨，字湘舲，少嗜学，年二十八始补长洲庠生，县府院试均第一，有小三元之目。六试乡闱，至乾隆庚子始举第一。明年，辛丑会试，联捷会状，座主赠诗，有「千古以来第七人」之句。时和珅方柄用，欲招致之，决意不往。及和败，一岁间擢内阁学士，卒於云南学政之任。

阿文成不与和珅通阿文成公桂与和珅同充军机大臣者十余年，除召见议政外，毫不与通，立御阶侧，必去和十数武，愕然独立。和就与言事，亦漫然应之，终不移故处。

金方雪不阿和珅和珅当权时，吏部司员金方雪有能吏称，甚赏之，而金不甚通谒。一日，和笑语金曰：「京察已记名，不日可外任，当以苏松太道处君，亦如意否？」金曰：「原籍在五百里内，例应回避。」和笑曰：「君太迂，此细事，何足介怀！」盖金为杭人，故云然。金终不自安。至省，即以告督抚，奏入，与江宁盐法道对调，和大恚。未二载，值高邮冒赈案发，已讯结，和忽奏曰：「历任藩司失察，亦应议处。」上颔之。盖金曾两署宁藩也，遂由是镌职去。和记亿力甚强，故巧中之。

陈小官不附和珅陈小官，冀州人，佚其名字，其乡人以其为七品小京官也，佥以陈小官称之。小官当乾隆时，颇有清望。居第与和珅为邻，时珅势正盛，雅重小官名，思致之门下而未得。结邻既久，两家仆妇时携儿同处嬉敖，情谊渐洽。一日，珅仆引陈儿至府，珅见而诘之，仆以陈家对。珅引至前，问以饮食冷暖诸琐事。时儿方数岁，黠甚，随问随答，捷如响，珅大爱悦，使仆妇示意小官家人，肯纳子为义儿者，显达可立致。家人意动，白小官，小官诡词谢之。然珅终不释，时致果饵玩物，托言赠儿，以通殷勤。小官曰：「此比邻之谊，不可却也。」受之。逾一二日，辄酬以倍礼，自是数年无间言。然小官深忧远计，自守甚坚，虽时相馈遗，而足未尝一涉其门，始终亦未通一柬。及珅败，或窃窃然议之，然以无毫发证，得不株连。事後，小官语人曰：「曩时拒之则速祸，近之则同罪。徒以择邻不慎，致数年不得安枕，今而後吾知免矣。」

孙渊如不谒和珅阳湖孙渊如，名星衍，乾隆丁未科以一甲进士授编修。散馆时，《厉志赋》用《史记》「（身吕）（身吕）如畏」语，和珅指为别字，抑置二等。盖珅方当国，朝官多趋走其门，孙独不往谒，珅衔之，故有是举。顾旧例，鼎甲散部，可奏请留馆，即改官，亦可得员外郎。时珅掌院事，欲孙面谒，卒不往，毅然曰：「天子命，何官不可为！某男子，不受人惠也。」卒以主事分刑部，出为兖沂曹济道，权臬事，告归。

吴谷人却和珅招吴谷人，名锡麒，乾隆末，尝馆阿文成公宅，授那绎堂尚书彦成读。师范严肃，杜绝权要，故徜徉词苑二十余年，始至祭酒。尝曰：「得为国子宗师，吾愿足矣。」即日请假归。世传阮文达公元进身由和珅，吴时有以教之。和贵盛时，慕吴名，欲招致门下，卒谢不往。

白熔不为和珅屈乾隆辛亥，通州白尚书熔以春闱下第，待考教习在都。方赴试，途遇秀水汪宫詹润之，且行且语，至则门已扃矣。方徙倚间，突有多骑拥华舆自内出者，则大学士和珅也。问两少年奚为，具以对，复询名贯，笑曰：「来何晏也？吾当为若计。」即颐指其奴，有所语，语毕，行矣，而门忽启，白、汪乃得入。榜发，白裒然首列，汪殿焉。和雅重白，而白未往谒，欲招致之，竟不为屈。

长麟不媚和珅乾隆末，长麟尝抚山西，以陛见入都。时和珅觊觎上公爵，市人董二诬告山东逆匪王伦潜匿晋省某家，珅见长，与握手宫门之柳下，嘱托再三曰：「无论真伪，务坐为逆党，吾与公皆得上赏矣。」长至晋，访之，无实据，某实董之仇家，故欲倾陷之也。慨然曰：「吾发垂白，奈何灭人九族以媚权相！」因坐董二以诬告，大忤珅意。後因闽事牵连，谪戍西域。仁宗亲政，起用之，历任闽、陕诸督，以母老，入都参知政事，又以目眚致仕，久之卒。

汤文端不谢和珅萧山汤文端公金钊未第时，其封翁设酒肆於市，除夕，市阑矣，惟一叟独留。翁促之曰：「岁除，人各有事，可归矣。」叟唏嘘曰：「垂死之人，何归为！」翁讶曰：「叟何出此言也？」叟曰：「余半生止一爱女，昨岁被奸人诱拐，近始知其在都为和相之妾，欲往见之，而道途遥远，徒手不能行，行死沟壑耳。」翁曰：「附粮艘入，仅十余金可矣，我当代谋之。」叟拜谢而去。明年，叟至，翁出金与之。及至都，见女，知为和之专房。既相见，女问父何能来，叟告以故。是岁为乾隆某科乡试，文端方应举，和疏其名，以授浙主司，遂领解。明年，入都应礼部试，谒座主，语之曰：「子之得解，和相力也，宜急往谢。」文端愕然。返寓，即托病，匆匆南归。和败，文端始赴会试，成进士。及入史馆，朝贵争罗致之，谢不往，而时时徒步从大兴朱文正公珪游，请业督过，如古圣贤，相为师友。大庾戴文端公衢亨延馆其家，虽居门下後进，诸国老大人皆严惮之。

冯秋鹤不交当道嘉兴冯治，号秋鹤，为巡抚钤之子。尝随任署中，未尝私接宾客。家居，得父书，必正立恭读，若亲承教语者。偶有训饬，虽严冬，汗辄沾衣。父罢归，事之，得其欢心。及卒，奉生祖母曾太夫人、母庄夫人，受敬备至。有劝之仕者，辄辞以亲老，杜门自守，不交当道，郡守伊某欲见之不得。伊迁官赴滇，冯读其留别诗，乃送之舟次。伊喜曰：「吾乃今日得见澹台灭明也。」

张翰宣自惟不能仕张士元，字翰宣，震泽人。乾隆戊申举乡试，七试於礼部，无所遇。老而需次，当为教谕，以耳聩，不肯就，或劝之，谢曰：「国家设学校，使师若弟子相从讲学，岂漫以廪禄振贫士哉！吾自惟不能仕也，苟利焉而往，不可。」翰宣亦时时馆於外，义不合，即去。尝与其友书曰：「吾其寿欤，夭欤，抑饿而死欤？吾妻孥得保聚欤，终漂泊欤？皆命也。命不可知，则听之可也。盖至死生不足变於己，而目前之得失固已轻矣。此吾之所自得者，虽佹得佹失，终愈於无所得也。」

单德昭弃举业常熟单德昭德棻，乾隆时人。年十三四时，曾一应县试，见侪辈杂处堂下，县吏抱牍呼名序进，便却走疾出，自此割弃举业不再试。

胡芋庄弃帖括毘陵胡芋庄香昊见金陵应试者披襟跣足，及隶卒搜检状，曰：「士不可贱，奈先自贱何！」遂弃帖括不赴试。

奚铁生不就试奚冈，号铁生，又号蒙泉外史，行九，人呼奚九，钱塘人。九岁作隶书，及长，工行书草篆，兼善诗词，而尤以画名。方应童子试，高宗南巡浙江，行在垩白壁，需画，或以奚言。杭州府知府王瑞使人系之至，呵之曰：「速画壁。」冈笑曰：「焉有属画而系至者乎！」居壁下三日，不画，曰：「头可断，画不可得。」系者曰：「尔非童生，乃铁生也。」童与铜音同，故戏云。後或为之解，及释归，因自号铁生。自是遂不就试，惟以画自给。奚铁生不谢过於贵官奚铁生性介僻，所作书画，必其人之可与者乃与之。钱塘有贵官慕其名，延请数四，不得已而径至，则贵官犹高卧未起，奚已心鄙之。及见，命仆持绢素出，索画，且克期。奚大怒，谩骂之。贵官亦怒，愬於令。令语奚，宜稍贬，往谢过，奚坚不肯。令亦素闻奚名，曰：「吾岂以贵人故辱高士哉！」释之。

奚铁生却徵奚铁生少即见赏於杭堇浦、吴西林、方雪瓢诸人，四十後，名益重，性豪迈不羁，与人交，披露肝胆，周人之急，倾囊倒箧无所吝，久而相忘，不责偿也。豪於饮，往往酣嬉淋漓，酒气从襟间出。同席皆倦，犹左右叫呶不休，或稍避之，则大怒。座有俗客，醉後辄白眼睨之，继以嫚骂。生平以友朋为性命，然非其人不与之接，大吏或屏驺从访之，拒不纳。汪志伊为方伯时，欲以孝廉方正徵，不就。阮文达公元、秦小岘侍郎瀛争欲识其面，多方致之，终不可得。晚年叠遭家难，旬日中丧其同母弟銮，又丧其三子濂、澧、冲，与女子子而四。无何，家毁於火。迁居後，又遭母丧。既除服，於嘉庆癸亥十月卒，年五十有八，所着有《冬花庵烬余稿》。

桐城姚妇不义其夫之食桐城姚氏妇，不义其夫之食而弗食也，食豆浆一盂，仅不死。一日，携其子之母家，不复归。翁春不见贵人大学士诸城刘文清公墉尝以侍郎视学江苏，行县，闻华亭翁春名，欲见之。春不可，乃手书为卷以赠之。青浦王侍郎昶中岁假归，亦礼先於春，春不率谒也。春，字曙鸠。毛大瀛耻以苞苴进嘉庆丙辰，宝山毛大瀛从蜀督勒保平达州教匪，擒其酋，例得叙官。时和珅当国，凡叙官者必婪索，大瀛耻以苞苴进，遂弗叙。及珅败，始以达州功，得官简州知州。

黄钺拒和珅黄钺为诸生，即有名，高宗南巡，献赋行在，列二等。和珅思罗致之，不应。乾隆庚戌，成进士。未朝考殿试，和即使人招之，餂以鼎甲，笑不答，珅恨甚，遂失馆选，其试卷实前十本也。官主事，不久假归，有句云：「驰驱九陌逐下风，不肯轻投一人刺。」嘉庆己未，珅赐死，仁宗召黄入都，谕曰：「朕在藩邸，即闻汝名。」乃以主事授赞善，使直南斋，洊历户部尚书、军机大臣。赐寿，谢摺有云：「夕阳无限，敢云已近黄昏；湛露方浓，窃喜长依化雨。」一时传遍大江南北。以目微眚，故自号井西盲左。

邓显昌&#63140；鸟辞举优行邓显昌&#63140；鸟，字子振，学行为世所重。某岁，新化教谕张家榘欲举其优行，邓闻之，陈书固辞。张得书，知不可强，遂不举，亦不更举它人。时学使为秀水汪世樽，试毕，谓张曰：「它庠皆举荐优行，君独不能得人耶？」张以邓辞举事告，汪嗟叹久之。又三年，张卒举之於学使岳镇南，邓不知也。

邓石如不谒翁覃谿邓石如，号完白山人，工书，着名於世。初入都时，都中作篆分者，咸以翁覃谿阁学方纲为宗师，石如独不谒，遂蒙诋諆。归南中，则阳湖钱鲁斯、嘉定钱献之同负世誉，未免以私意相凌，石如亦不与校也。

邓石如索鹤於某太守邓石如长身修髯，遇人落落，无款曲。常居集贤关，得一鹤，畜诸僧院中。某太守见而爱之，携以去，石如大恚，立致书索之，卒得还。其书辞绝戛兀，某太守不以为忤。石如有诗云：「草漫衙门春复秋，年华如水称东流。朝朝两件闲功课，放鹤晴空理钓舟。邱壑闲身古画图，青松留客足清娱。向平志愿何年遂，老矣须眉七尺躯。」即居集贤关时作也。卒时，年六十有三，为嘉庆乙丑，鹤哀鸣数日，亦化去。

周保绪不谒戴文端荆谿周济，字保绪，所着《晋略》六十六篇，大体不失为精当，其风骨尤有不可及者。嘉庆戊辰成进士，在都有盛名。时大庾戴文端公衢亨方筦枢密，时赞美之，周不往谒。一日，猝相遇，备述倾慕之意，语之曰：「子必得大魁，廷试对策，幸无过激。」周对曰：「此乃士子进身之始，敢欺君乎？」文端失色，曰：「谨受教。」遂不得上第，以知县归班，改教。後数年，选淮安府学教授，与知府论事不合，投劾归，游四方。既而客汉上，旋依曲阿周制军天爵以老，制军为刊其《晋略》以行世。

陈继昌却穆彰阿招嘉庆庚辰，广西陈继昌以解元联得会状。时穆彰阿当国，欲罗致门下，遣人招之，陈不往，遂外补，终江苏布政司。

莫若谦不为势胁利诱善化莫我愚，字若谦，性聪颖，於真行草书、指头书、筯头书，皆不学而能。善画山水，有兴到笔随之致，尤善写照，每一点染，或白描，莫不毕肖。然不苟作，有以缣素请者，心所弗善，虽以势胁，以利诱，弗得也。每风日清佳，忻然纵笔，作种种书画示同好，即为人所攫，亦一笑置之。间以持赠，必视其人，获之者恒珍若拱璧。

温靖介不应试温靖介，名贤书，好学善属文。年三十，始补博士弟子员。踰年，宾兴，偕其曹偶出就试，至闱门，士众蠭午相推排，或僵仆，衣被及筐中具狼藉满地，众蹂践其肩背行，且譁於门。靖介见之，叹曰：「国家以科目招人，曰为国求贤也，曰明经取士也，若此者亦足当贤士选耶？」亟命仆襥被返。

李季眉不乐仕进湘阴李星渔，字季眉，性恬旷，不乐仕进。其兄文恭公星沅尝官总督，从子辈亦皆显达。而季眉少补诸生，兄贵即不应试。乃於宅旁构园，杂莳花木，啸傲其中，时或赋诗，与二三贫士酬倡，达官贵人皆不知文恭有能诗之同怀弟也。

彭甘亭未尝有所私请镇洋彭兆荪，字甘亭，少随父官山西，即神隽有声。出应乡试，诸公卿争欲罗致。嘉庆丁卯，所知者主江南试，尤欲得彭。彭闻之，遂不复应。其集中有贻友人书，即指此也。父兄没後，家贫甚，债集其门，议斥产以偿。人曰：「得彭君一言，毋问旧事。」彭独破产尽偿所负，而自鞠幼弟，只身客游以为养。诸大吏多资其才，倾身内交，彭未尝有所私请，於义所不可，嶷如也。胡侍郎克家为江苏布政使时，江督以国用不足议加赋，彭力赞侍郎白大吏，寝其事。曾侍郎燠转运两淮，尤重彭。间一至邗上，诗文外无他语。两侍郎平居议论颇不合，於彭皆无间言。道光纪元，例举孝廉方正，太仓牧以彭名应诏，力辞。未几，赴修文之召矣。

杨谱香好与朔风鬬道光时，钱塘有杨尚观号谱香者，习申韩家言，酷好饮，醉辄忤俗，以此贫甚，然意兴自如，不郁於境。壬辰冬，海盐黄燮清游杭，一日，值大雪，谱香邀黄泛西湖，凿冰行舟，泊荒亭败柳间。谱香衣薄寒栗，肌寸寸粟，犹流连不去，填《如此江山》词一阕。是夕，下榻黄馆舍，作竟夕谈。黄谂其寒甚，衣以敝裘，笑而辞曰：「我链此傲骨，好与朔风鬬也。」

曹文正守旧例旧例，军机大臣与入觐督抚不私觌，不留饮，惟於朝房公众地延接数次，以其为人所共知共见之地也。曹文正在枢密时，守此例独严。

陆二自愿饿死咸丰庚申秋，粤寇陷常熟，寇出资觅丐为佣，争应之，丐陆二则詈之为贼，曰：「是不可与有为。」官兵至，亦将有所役，许以重酬，亦不顾。人问之曰：「汝何强项乃尔？」陆厉声曰：「吾宁饿死耳。」

朱丫头甘饥寒朱丫头，娄县农家子也。家赤贫，又茕茕无所依，日行乞於市。咸丰辛酉，粤寇自嘉善趋枫泾，遇之，劫与俱去。朱曰：「我，丐也，既无钱自赎，又无艺可供用，何劫我为？」寇曰：「汝既丐，饥寒之困甚矣，从我去，不忧不富贵。」朱怒曰：「我惟甘饥寒，故丐耳。否则为窃为盗，胡不可！我不为窃为盗，乃从尔作贼乎？」抗声大骂，遂见害。

徐舍人却蒋果敏之招粤寇蹂躏东南，两陷杭州。同治甲子二月，蒋果敏公益澧得法总兵德克碑洋枪队之助，自富阳进兵。会左文襄公宗棠奉抚浙之命，统率楚军，至自严州，大举督战，遂克之。时郡县亦先後收复。乱既平，设赈抚局，办理善後事宜，钱塘徐印香舍人恩绶与丁松生大令丙诸人从事其间，事无不举。果敏嘉其才，屡称赏之，然非公事不往谒也。果敏由浙藩擢抚粤东，欲挈以俱，徐不可，语所亲曰：「某当为桑梓尽义务，不敢为一己谋富贵也。」

张春圃不羡龌龊富贵琴工张春圃，戆直而朴野，以弹琴为都中士大夫所赏。光绪辛巳、壬午间，孝钦后病，将有以自遣，欲学琴，召入寝殿，授琴焉。张与阉约，面孝钦不能跽，必坐弹始成声，皆许之，故与孝钦异室而坐。设琴七八具，金徽玉轸，穷极富丽，取以弹，皆不中节。孝钦乃使以御用者令弹之，张落指，觉声甚清越，赞曰：「好，好！」方阕，忽有若乳母者数人，携一可十龄之童来，衣华美，覩琴而笑，拨其徽，抽其轸，张止之，曰：「此老佛爷物。」童瞪目视，旁妇怒以目，遂不言。自是张出宫後，更宣召则不入矣。

张入宫时，阉受孝钦恉，语之曰：「好自为之，异日可得一官，供职於内府，不患不富贵也。」然张竟绝迹不再往。或问之，则曰：「吾不希冀此龌龊富贵也。」

张亦尝应肃王隆懃之招，受月俸，弹琴於其邸，恒晨往而夕返。一日，王以雨止其勿归，张出言有所忤，因逐之，怡然也。

张有女兄，亦善琴，以孀居，就养於张。

朱棣垞学行高岸浙人朱棣垞，名启连，籍於粤，学行高岸。张文襄公之洞督粤时，礼贤下士，首延其入幕，而数日不出晤，朱愤然贻书责之，即襥被而出。

崔朝庆不欲师张荫桓崔聘臣，名朝庆，静海人，精畴人家言。光绪时，尝於京师大学堂、南京高等学堂教授算学，负时名。时溥玉岑侍郎良以江苏学政任满回朝，特疏保荐。故事，学政荐举人才，仍许入京考试。崔至都，总署命题试之。阅卷者为席淦，席谓崔造诣精深，时张樵野侍郎荫桓方为总署堂官，雅重崔名，遣人示意，欲罗而致之门下。崔大笑曰：「何物伧荒，乃欲我师事之耶！」张怒，遂黜之。

黄慎之不受外人之官光绪庚子，八国联军入都，美兵官闻黄慎之名，欲任以官。黄不可，力筹拥护主权之策，遂倡议以绅董名义划界分设公所，筹济民食，保护闾阎，措置裕如，远近风效。时奸吏劣绅争媚敌，德军以其公使被害，声言复雠，迫令户悬德旗。而顺治门大街以西黄主之，无一竖降帜者，凡所诛求，悉拒之。黄，名思永，江宁人。

黄慎之不冀起用黄慎之早罣吏议，及设商部，庆王谋起用之，属其子中慧致殷勤者再。黄谢曰：「吾老矣，不能屈膝也。」其他王公之先施者，见亦长揖而已。

吴吉人不仰竖子鼻息吴吉人总戎杰，守甬东招宝山礮台久，以台官递迁至定海镇总兵，历任疆吏咸礼重之。其在台也，筑塞增械，皇皇然如不可终日者，尝语同僚曰：「孰谓吾国不能战？以吾所知，招宝山之礮台即一健者。」盖亦勇於自信也。

宣统初，朝廷方谋兴海军，贝勒载洵至浙勘军港，其时将拟经营象山港也。吴起家学生，於浙形势了若指掌，乃属幕宾草海军十二策，绘图贴诧，周密明了，将献之於载洵，乞转奏。挟策往，而三往三拒，大诧，语阍者曰：「余以公事来，非有所干也，何不达？」阍者笑曰：「若海上老兵，何尚不知门包例耶？速以二百金来，当俾若望见颜色也。」吴愤然而言曰：「老夫报国数十年，今白须盈尺矣，不欲仰竖子鼻息也。」趣左右回马。归而呕血，未几，竟不起。

李吉瑞不与女伶配戏李吉瑞为武生中之卓有声誉者，性耿介。演剧於津门，不与女伶配戏。女伶勾引之，不为动。尝衣大布之衣，遨游廛市间，不与恶少游。清稗类钞