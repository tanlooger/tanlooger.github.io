---
---
---
title: 吏治类
---



吏治类

朱之锡督河朱之锡，字梅麓。顺治中，督河道时，运河夏浅，而黄河秋决，驰视南北，自为短歌，俾遒人循行谕之，无不踊跃趋事。卒於官，濒河多立庙祀之。

李赞元捕段世昌顺治中，鄂有大猾段世昌，稔恶万端，会李赞元以兵部侍郎出按楚，佯置不问。一日，饯客江干，已微醉，从一尉一僮，夜往叩门。世昌仓皇趋出，径前，手絷之，命尉牵其颈，踏月还署，即置之狱。远近显要为之求解，李立杖杀之。当世昌入狱时，语其家人曰：「曾见一道人，能知未来事。询以终身，道人曰：「他日所遇，非桃非杏，非坐非行，即禄尽时也。」」李初名立，字望石，山东海阳人。

李敏达治盗李敏达公衞长於治盗，所辖地方，不逐娼妓，不禁樗蒲，不扰茶坊酒肆。曰：「此盗綫也，绝之，则盗难踪迹矣。」

鲍鉁赋诗不废吏事鲍鉁知长兴，癖好诗。总督李敏达公衞尝谓湖州守曰：「长兴令日赋诗，吾将劾之。」後徐察其不废吏事，百务修举，部民颂之，乃喜。

杨雍建高要治绩杨少司马雍建，以高要令行取入台。作令一载，即就徵，盖治行尤异也。

高要当广右之冲，制府驻节焉。於是师行络驿，供亿甚烦，每羽书至，徵民夫累百，絷若犬羊，置隙地。时下车未久，值岁除，饮椒酒，忽起立曰：「民夫亦人子，何忍使之露宿。」命徙廊庑，彻酒食给之。夫泥首谢，有泣下者。平南、靖南二藩同镇南海，盐、谷、丝、麻，输官价百倍，而县境羚羊峡产砚，遣其掾采石，日役夫匠无算，篝火入岩穴，多失气死。杨力减浮费，掾以砚奉，力却不受。军中索榕树条为绦绳，以燃礮火，风雨不熄。有百夫长持兵符下县徵解，语不逊，坐而挞之，泣告其帅。帅愬之制府王国光，王曰：「书生强直，廉吏方刚，是不可犯。」乃杖百夫长而荐杨於朝。

王国安摘伏如神汉军王侍郎国安，康熙初抚浙，勤敏强记，所部吏民，贤不肖及奸宄姓名，各有记籍，摘伏如神。尝晨坐听事，属吏以次晋谒，复延见乡里耆老，问疾苦。甫阖扉，遽微服行闤闠间，或单骑出入山谷，访诸不逞者，立擒之。远近骇服，浙人称为王阎罗。于清端问民疾苦于清端公成龙，字北溟，山西永宁人。顺治丙申，以副贡知罗城县，年四十有五矣。临行，与友书曰：「此行绝不以温饱为念，所自信者，天理良心四字而已。」罗城烟瘴地，官廨在丛箐间，插棘为门，虎白昼行庭中。于累土为几，案旁置爨釜一，盂一，召百姓从容问疾苦。皆感其至诚，益乐就之。

初，邻瑶岁率三四至，杀掠人畜，乃严保伍，勒乡兵，将捣其巢。瑶惧，自投，不敢复犯界，数遣子女问安。春时，命两瑶舁竹舆，行田野中，见力耕者，辄呼与语，相劳苦，民率妇子罗拜。或坐树下，与饮食笑语，奖勤扶惰，民大劝。

于清端捕盗于清端知黄州时，闻盗魁张某所居之屋，崇闳高垣，捕役多取食焉。虑少辽缓，奸不得，乃半途微服，佣於其家，诡名杨二，司洒扫惟谨，张爱之，使为羣盗先。居无几何，尽悉盗之伴侣窝藏，暨机密绰号，乃遁去，呜钲到官。一日，集健步约曰：「从吾擒盗。」具仪仗兵械，称娖前行，至张所，排衙於庭，大呼盗出。张错愕迎拜，犹抵拦，于曰：「勿承，可仰面视，我杨二也。」张惊，伏地请死。于袖出大案数十掷与之，曰：「为办此，足以赎矣。」张唯唯。留健役助之，不数日，羣盗尽获。于襄勤善政皆实于襄勤公与清端同名，宦蹟亦与清端相追逐，人称清端为老于成龙，襄勤为小于成龙。襄勤初以乐亭令权知滦州，缘罪囚脱逃，应降调，乐亭民列其善政，叩阍吁留。部议以保留违禁，械为首者系於狱。逾年，县民再叩阍，巡抚金世德察奏所列善政皆实，始复襄勤官。嗣清端抚直，识其贤，清端迁两江总督，疏荐其可大用。寻以江宁府阙员，请敕廷推清操久着与于成龙相类者，上果以襄勤任之。

吴兴祚历官治蹟山阴吴留村，名兴祚，中顺治戊子进士，时年十七。明年，选江西萍乡县知县。改山西大宁县知县，陞山东沂州府知府，以事镌级，左补江南无锡县知县。时忽有奸人持制府札，立取库金三千两，吴疑之，诘数语，其人伏罪。乃告之曰：「尔等是极聪明人，故能作此伎俩，若落他人手，立斩矣。虽然，看汝状貌，尚有出息。」乃畀以百金，纵之去。後数年，闽寇日炽，吴解饷由海道至厦门，中途忽逢盗刼，已而尽还之。盗过船，叩头谢罪，曰：「公，大恩人也。」询之，即向所持札取库金者。由是，其人献密计为内应，将以报之。时闽浙总督为姚启圣，与吴同乡也，商所以灭寇之法。康熙丙辰冬，八闽既复，姚以吴功绩上闻，特擢福建按察使，旋擢两广总督。

吴在无锡时， 前官亏帑金罢不得归者三人， 役之在狱者三十余人。 吴慨然， 力为补苴者请豁， 官得归， 役得出狱， 佥曰： 「吴公生我。 」县田久不清丈， 飞诡隐匿， 弊百出， 输役者至破家， 吴以入官田千余亩卖为役费， 民害遂除。 康熙己酉， 庚戌， 水旱洊臻， 为分乡赈粥之法， 全活无算。 苏州驻防兵回旗， 吴请令箭於都统， 单骑弹压， 有民取一鸡者， 立笞之， 以故兵过而民不知。 既膺殊遇， 夙驾将行， 锡之父老士庶被泽蒙庥者， 自县治以至河干， 直达於省城之金闾门， 八九十里， 号泣攀留， 不下数万人。 其搢绅及受知之士， 则操舟祖道， 肆筵设席， 鼓吹喧阗， 或有执酒以献於道路者， 亦连樯数十里， 依依不舍。

李文襄活民一百二十余万武定李文襄公之芳为言官，侃侃謇謇，圣祖呼为真御史。出任封疆，勳绩尤着。当康亲王统师入闽时，方督闽浙，移镇衢州，遣师平江西诸贼。民有陷贼来归者，为茅屋二千余间，别男女居之，给其食，有田者予以耕具。又命属官於入闽通衢设粥厂，食饥民，凡五年，活民至一百二十余万。陆清献待完粮之民平湖陆清献公陇其宰嘉定时，民有逋粮者，将责之，哀祈俟下限，及期，果尽完。清献怒曰：「若必作贼矣！向累比不应，知汝穷，无亲戚援也，今何以得此？」民大恸，曰：「公为宰，焉敢盗？某恐累公考成，卖女与邻家，以完公事耳！」呼邻父子询之，确，并令民女偕来。视女相庄雅，邻子粗识文字，即令女拜清献为父，夫人授以簪珥，鼓吹合卺焉。

叶燮宝应治绩嘉善叶燮知宝应县，修决堤，出诬服杀人者，政声大起。而不容於上官，不二年，落职。欣然曰：「吾与廉吏并登白简，荣於迁除矣。」时嘉定令陆清献公亦被劾也。

缪燧宰定海二十二年定海北门外普慈寺旁有缪燧衣冠墓。燧，江阴人，康熙乙亥至定海，实国朝第一任之知县也。宰定二十二年，惠政不胜枚举。时值兵燹之後，疮痍满目，缪拊循绥集，俾遗民得渐谋生聚。没後，居民争留骸骨，至与缪子弟涉讼经年，不胜，乃留葬衣冠，岁时祭扫不绝。董讷做好官平原董近堂总督讷督两江，惠政及民，以事去官。康熙己卯，圣祖南巡，父老驾者千万人，咸吁恳还总督任，上许之。谓董曰：「汝做好官，江南人为汝建一小庙矣。」

王濡扁舟出巡睢州王脊夫廉访濡，为江南粮储道，扁舟出巡。宜兴僻处万山中，一夕忽至，百姓讶曰：「吾侪不见粮道久矣，今乃飞至耶？」因号曰「飞粮道」。圣祖南巡，力疾迎觐。上顾苏抚宋荦曰：「朕闻王濡督粮储时，甚好。」

沈端恪筹台仁和沈端恪公近思作《远虑论》四篇，皆为台湾作。一谓台地宜分为八县，地方官易於约束人民。二谓宜收桀骜之徒为兵。三谓宜令渡台之民搬取家属，团圞保聚。四谓宜各设义学於乡村，以化强暴之风。张连登捕王尔银张中丞连登，咸阳人，康熙庚寅，授湖北按察使。四月初三日为诞辰。先四日，觞客於署。日昳，酒三巡，门者入，耳语移时。张无言，起如厕，俄而侍者传言张腹痛，命七郎主席。少选，又传言疾稍可，行即出，请坐客尽欢，毋遽散。旋命闭门犒从者。良久，复白曰：「疾良已，方理文书，竢毕，当出与诸公痛饮耳。」客如命待之。忽闻鼓声，则已坐堂皇矣。惊问侍者，乃曰：「曩疾，伪也。适有僧自卓刀泉来上变，屏人问之，有陶工王尔银者，潜居汉口，庀器械，私署文武，将以其生日为变。以僧有能力，遣其徒李五等十六人入寺，胁之曰：「从我当贵，不然，死刃下。」僧阳喜，饮之酒，餂得其实，即来报，云：「今皆醉卧，速往，可擒也。」张颔之，密遣员渡江，迹至寺中。羣贼方酣醉，命众卒围寺外，大呼而入。羣贼惊起，曰：「呀，水发矣。」水发者，贼中廋词，谓消息漏泄也。遂械以归，靡得脱者，今至矣。」客始错愕罢酒。张验问诸囚反状，下之狱。旋出示曰：「反者某某，於众人无与。所得誓书，愚民罣名其间，皆由逼胁，非本心，已焚之矣。其各安业，毋惑浮言。」反侧者转相告语，一夕尽散。

时总督额伦特适赴湘，清丈田亩，巡抚刘殿衡以万寿节，方祝厘於武当山。先後闻警报，额曰：「张臬司自能办此。」旬余，额、刘旋省，劳之曰：「君不动声色，了此大事，入告後，行得楙赏矣。」张曰：「不可，此案上闻，必下廷议，往返咨报，动经旬月。且更必严治胁从，反侧者无以自安，虑复有变。本司昔官青州，饥民攻城掠食，惟擒一二元凶置之法，余悉不问，後卒无事。况公等重臣，得专制阃外乎？不如勿上闻，令反侧自安。倘遭吏议，某不爱一官以纾楚难，敢过望耶？」额、刘皆叹服曰：「此真人所难能，君非惟有定变才，德量亦过人远矣。然此中有姚道人者，故大凶也，未获，奈何？」张曰：「已名捕矣，度七日可获。」曰：「何速也？」曰：「兹讯诸囚，知其人肥而多须，黑子着面成块，可寸许，毛丛生，年五十余。景陵西乡，其旧游处，已檄县令绘图往捕，计日可至。」已而果然。狱既成，止杖杀首乱者七人於黄龙山下阅马厂，余区别处分，或直遣归其乡，盖中多赣皖人也。後卒以此变获上知，超授刑部侍郎，旋出抚湖北。

徐文敬抚汴治绩钱塘徐文敬公潮，尝於康熙庚辰以刑部侍郎出抚河南，洁己奉公。前此通省火耗，州县官意为轻重，文敬下令无过一分。南阳黑铅，衞辉漕米，向皆假手胥吏，恣为侵渔，文敬洞悉情弊，责成州县官自办，吏遂不敢舞弊。并汰庶人之隶名於官者，以均徭赋，教民开沟洫。开封五府洊饥，疏请漕粮暂徵改折，出常平义仓米以平市价，复作糜粥以食饥者。

施世纶所至民怀施世纶居官，廉强恤下。初知江苏泰州，值淮安下河被水，诏遣两大臣莅州督堤工，从者驿骚闾里，白其不法者治之。湖广兵变，援剿，官兵过境，沿途攘夺，具刍粮以应，而令人各持一梃，列而待，有犯者治之，兵皆敛手去。守扬州江宁，所至民怀，以父靖海侯琅忧去，乞留者万人。不得请，乃人投钱一文，建双亭於府署前，名一文亭。累迁督漕运。奉命勘陕西灾。全陕积储多虚耗，而西安、凤翔为甚。将具疏，总督鄂海以施子知会宁也，微词要挟。笑曰：「吾自入官，身且不顾，何有子？」卒劾之，鄂以失察罢官。

杨馝为固安一好官光禄寺少卿杨馝静山，康熙时知固安，预修永定河。时永定河道黄某赋役钱不均，迟延及冬，朝涉者股战，杨怜之，许日出後下钁。黄巡工，迟民之来，欲笞之，杨力争不得，乃直前牵马玉冻处，曰：「公能往，民亦能往。此时日高舂，公重裘，尚瑟缩，乃责此赤胫者戴星来耶？」黄大恚，将缮牒劾之。会巡抚李文贞过柳家口，闻其事，召谓曰：「汝年少能然，古之任延也。」劳以酒，解裘衣之，事得释。及调宛平，圣祖巡畿南，固安老幼争乞留之。圣祖曰：「别与汝固安一好官，何如？」一女子对曰：「何不别以一好官与宛平耶？」圣祖大笑，以为诚，许食知州俸，仍令固安。寻迁云南丽江府。丽江故苗地，新归版籍，乃召土官为典史，诸里魁以头目充。令人树榆一本，亩蓄水一沟，建文庙，定婚丧之制，期年岁熟，俗为一变。民饰庙以祀，号第一太守祠。

陆琦深得士心康熙间，嘉兴陆太常琦任广西学政，深得士心。谢侍御济世有祭陆太常文，略曰：「先生之督学吾粤也，问何餬口？曰：「有学租，朝粥暮饭。」人曰穷宗师。其阅卷也，手定甲乙，废寝食，人曰劳宗师。征鞍初卸，请业请益，纷来前，人曰老教书宗师。及其去也，十二郡士子，无不黯然悲者。」

太常有遗言一纸，述其先人儒素固穷，以及生平遭际，辞气间皆抑然自下。末乃道其所得力处，以示子孙，曰：「不妄交一人，不妄为一事，不妄取一钱。」

赵恭毅问政得失赵恭毅公申乔抚楚时，尝微服偕藩臬之市肆中，问政得失，市人盛称赵而诋两人，两人愧汗不敢出一语，乃偕藩臬去。顷复还，呼其人，谓之曰：「若言两司过，两司必怒若，然有我在，无恐。」因以所携扇贻之，曰：「持此谒藩司，则无事矣。」明日，藩司以扇还赵，赵徐语曰：「人言可畏也。」其後，藩臬亦奉法。属县水灾，与一仆操小舟抵城下，晨兴，坐县堂，令惊起伏谒，惟索米饮一瓯，啜已，即去。

陈汝咸为好官鄞陈莘学，名汝咸，随父讲学证人社中，专力於慎独之旨。康熙辛未成进士，散馆，改知县。宰漳浦十三年，循绩惠政，不可殚纪。调南靖，浦人相率赴会城吁留，不可，归，收田器，塞县门，昼夜环守。去之日，民扶老携幼，环跪街巷，泣曰：「公毋去，活我百姓。」拥肩舆，不得行。陈下舆，步入李太学家，夜半，假城守二骑，作巡逻者，间道从北门逸去。民追思不已，即於北门构月湖书院塑像瞻拜，世称月湖先生。在南靖，善治盗，颂声大作。内召，由主事擢御史。疏言闽海挂号之弊，圣祖嘉纳，赏赉食物。时海贼陈尚义乞降，自请入海抚之。陛辞，温谕曰：「汝乃近御之臣，风涛不测，不必亲下海。」後随行之千总果遇飓风。事竣，复命，圣祖又谕曰：「汝若同入海，不受惊耶？」癸巳，奉使至湖广，祭告诸陵，兼赉驻防士卒。出入红苗界，默筹久远之策，瑶洞长官有出迎者，歌其土音，乃为竹枝词，宣布太平威德之盛，使习之。明年，甘肃报荒，复奉使出抚。临行，圣祖谕曰：「穷边恐不得食，彼所出肉苁容土葠，朕亦尝之，颇美，可啖也。」顿首谢。入境，见野有饿莩，即不复御酒肉，抚慰饥民，尝步行一日踰九岭，至平凉，发贮谷，并移镇原仓米赈之。以劳卒於固原，有司检视其囊，仅衣一袭，钱一缗而已。讣闻，圣祖悯悼，称好官可惜者再。

鄂文端治盗鄂文端公尔泰自浙抚迁桂抚时，道出湘江，将入零陵，有中使驰令受诏。时世宗尚束湿之治，中外受命者莫不震惧。文端奉诏欲启，中使曰：「上旨令公抵任後发。」文端如命。及至桂，发诏，乃命捕某剧盗，限三日解入都也。文端为之悚息。密召干吏授以方略，果即就获，如命解都。

郭廷翥为郭青天郭廷翥，即墨人，总督琇子。以举人入官，乾隆丁巳，知嘉兴府。莅任日，挈二子以随，日惟布衣蔬食，见之者不知其为太守也。明於断狱，多善政。嘉善奸民富大等以采生折割为事，尝诱孩提残损之，密访寘之法，人称之曰「郭青天」。

乾隆初旗籍督抚得人高宗初政，擢用旗籍诸臣为疆吏，若简仪亲王德沛、尹文端公、黄文襄公是也。他如那苏图以武臣起家，历任七省制军，薨日，家无担石。其抚苗一疏，豫知红苗之乱，尤有卓见。吴春麓待御读其疏，尝曰：「那公初无赫赫名，乃能深虑至此，胜黔督名将多矣。」时黔督为张广泗，固以知兵着称於时也。马尔泰为费直义後裔，任两江、闽浙诸省总督，亦以廉谨称职。策楞为果毅公裔，性刚毅，为僚属所怨，而识见明敏，卒为世重。雅尔图明医理，尝侍孝圣后医药，为上所倚重。抚河南时，亦以廉洁着。请罢田文镜一疏，世多称之。傅德清贞刚介，讲程朱之学，为徐文定、杨文定所赏。任豫抚时，前抚王士俊以苛酷为民所怨，甫下车，立更其制，欢声徧野，有「三月鲁治」之称。简仪亲王重民事甘肃地瘠，岁常歉，有司视为固然，无报灾成例。简仪亲王外任之始，即出抚甘肃，会两月不雨，旱甚，立驰奏赈之。高宗即位，迁湖广总督，调闽浙，再移江南，所至，黜陟至公，尤重民事。乾隆壬戌，淮扬大水，王虑漕粟往，民不及炊，乃实麦饼千艘，蔽运河两岸，复命府县官放米开仓以赈。是役也，动用地丁关税盐课银一千万两。奏销时，属吏皆以为危，高宗弗问，盖信之有素矣。

陈文勤为百姓哭陈文勤公世倌，相高宗十七年，每敷奏，及民间水旱疾苦，必反覆具陈，或继以泣。上辄霁颜听之，曰：「汝又来为百姓哭矣。」

杨蓉裳治饥民杨蓉裳员外芳灿，初令甘肃，屡膺烦剧。知灵州时，尝单骑谕散夺米饥民，请借口粮设粥厂以安众。平日坐堂皇判事罢，即手一编就几读，人以为书痴。而临变敏决若是，故阿文成诸人极器之。嗣入赀为户部郎，旋丁内艰，贫不能治丧，鬻书办装以归，遂不复出。

伊勒图以至诚抚番将军伊勒图， 少贫窭， 不能举餐， 官侍卫， 代人持豹尾枪以食， 人咸贱之。 从征西域， 有功。 阿文成公尝与论伊犂疆域， 所言悉中险要， 文成异之， 归则荐伊代其任。 伊抚绝域二十余年， 驾驭得宜， 抚番夷以至诚。 番夷感激用命， 如安集延， 哈萨克等， 皆畏威怀德， 至呼为父。 性廉洁， 饙羊至十即不纳， 而赏赉优渥。 又定开屯田， 练士卒， 犒夷众诸制， 高宗喜其守边安谧， 尝赐诗比之赵充国， 班定远。 卒於任， 番夷悲恸， 至有以此 牙 厂力戈面文身者。 上悼惜， 封其子为一等伯。

阿里衮不苛求细故襄壮公阿里衮管理步军统领时，番役报单，无不收阅，然随即废匿，从不示人。既谂知法和尚之奸，擒毙杖下，此外细故，绝不苛求，京城帖然。

陈文恭化民鞫吏乾隆间，陈文恭公开府吴中。郡有北禅寺僧，为坛九成，置佛於颠，号於众曰：「佛升天。」众施金钱亡算。积薪将焚之，陈闻之，微服诣坛视佛，乃阴敕有司，收寺僧，而自语吴民曰：「吾欲奉养佛。」以己舆舆归。数日，始能言，则吴江人，为僧所闭，绝其饮食，豢以豨膏，使不能言，而状貌肥白瑰异，如佛像然也。论僧极刑，火其居。

石将军者，吴人以镇不祥，云古人石敢当也。人祷焉，或应，士女坌集，奸盗并作。陈至，谓吴民曰：「吾闻石之灵者，入水不沈。果尔，吾当为立庙，盍从我试之乎？」众忻然从之。乃命武夫乘高，投诸渊，弗起也。陈曰：「嘻，是弗灵也已。」众乃爽然散。

抚吴日，每鞫吏之舞文者，得其实，则集羣吏於庭曰：「是不独一人一事矣。某月日，某人舞某弊，吾以事小，且不忍发也。今发矣，後有若此者，诛无赦。」由是吏人屏息。其於民之作奸犯科者，亦然。

沈廷芳礼贤爱民仁和沈廷芳，乾隆鸿博科人物也。拜登莱青道之命，以莱州老儒高凤起法坤厚毛贽，晦名乐道，有加礼焉。暇则屏驺从，入村舍，巡视稼穑，问民疾苦。人识其所乘白马，见其马来，曰：「我使君也。」迁河南按察使，入觐，奏言母年九十，乞归养。高宗俞其请，赐御书旌之。服除，陈臬山东，仍乞归老。其归也，数千人送至崮山驿，皆曰：「使君前者去，不数岁复来，今当以何时至邪？」慰之曰：「父老意良厚，其各训子弟，勉为善良，毋为系念矣。」流涕别去。

尹文端办赈条告尹文端公继善督两江时，撰办赈条告，有云：「倘不肖有司克赈肥家，一有见闻，断不能幸逃法网。即本部堂稽察有所不到，吾知天理难容，子孙将求为饿殍而不可得。」

庄亨阳巡沭阳钱唐袁枚令沭阳，淮徐海道庄亨阳来巡。适馆，馈殽烝，受之，止袁共饮。问沭水原委、簿领利病甚悉，旁及山经、地志、星象、乐律甚辨。翼日，会诸生於学，讲《中庸》卒章，款款尽意，闻者色动。翼日，校丁壮发矢，矢旁决，爇火器，器闭。诸丁伏地请罪，袁亦起谢。亨阳乃弛外衣，手弓而前，教如法。矢发，十八人无不当鹄者，火器亦如之。毕，就坐，笑谓袁曰：「而奚慊慊耶，专心治民。吾职在巡，年年来，为子教之可也。」从苍头二人，僮一人，皆自饮其马，临去，犒以金，坚不受。後卒於官，民为罢市，号哭，赙以钱，一日至六千缗。

周有声以理谕吏民长沙周有声，字希甫，号云樵。乾隆中，以拣发赴黔，借补清江通判。黄平州吏听讼失民心，羣情汹汹，将为乱，上官檄往摄，命以兵从。周曰：「吏民交恶，当以理谕，不可以兵激之。」兼程至州，置为首者於法，笞其附和者，人情帖然。

思南俗，往往以病死亲属移尸户外，指为谋毙，得赂，乃请和，至有戕其子弟以为利者。周廉得其情，置重枷於门，有诬人者枷之，朱书其诬状，驱赴场肆贸易处以辱之，藉儆其余。半年後，恶俗胥革。

徐士林历官治绩徐中丞士林，山东文登人，尝官福建汀漳道。俗械鬬杀人，捕之，辄纠众据山。或请用兵，曰：「无庸。」命壮士分扼要隘，三日，度其食尽，遣人入，诱以好语，曰：「出山者免。」果逐队出。乃伏其仇於旁，仇呼曰：「为首者，某也。」立擒以徇，众惊散，自是捕犯无据山者。擢江苏布政使，丁父忧，诏夺情，不起。服阕，入都，高宗问：「山东、直隶麦何如？」奏曰：「旱且萎。」问：「得雨如何？」曰：「虽雨无益。」问：「何以用人？」曰：「工献纳者，虽敏非才；昧是非者，虽廉实蠹。」上深然之。

徐擢江苏巡抚，守令来谒，辄命判试其才，教之曰：「深文伤和，姑息养奸，戒之。夫律例，犹医书本草也，不善用者辄杀人。」

王峨园政声卓着王峨园，名师，山西太原人，为匿灾冒赈正法之甘抚亶望之父。其外家为苏州顾氏，故生於苏。乾隆丁卯，为苏藩，政声卓着，而抚军安某劾之去。庚午，抚吴，至则禁止加派夫船，按籍给值，胥吏不得需索。辛未夏，少雨，步祷赤日中，日行数里。复以米值腾贵，积忧成病，遂不起。弥留时，笑曰：「生於苏，死於苏，命也。」

景福陈饥民疾苦乾隆戊子秋，江阴旱，乡民相率哄县堂。江苏学使景福方受曹秀先之代，甫下车，出而抚慰，众即解散。越日，巡抚彰保统兵至，欲痛剿之，景与议不合，归即草疏，陈饥民疾苦。悬赏募急足，约七日至京师。彰摺至，则以民乱闻，上不直其言，召秀先问故。秀先具述灾状，盖旱时亦曾率属祷雨者也。遂奉特旨，置起事哄堂者一二人於法，余皆罔治。

李梦登得民心李梦登，福建人。乾隆庚寅除孝丰知县，不携家室，与同志三数人，惘惘到县。始谒巡抚，门者索金不应，因持刺不许入。梦登则绳牀坐军门，竟日不去，曰：「予以吏事见，非有私谒。俟公他出，即舆前白事，奚以门者为？」门者勉为通谒。巡抚察其状，戒之曰：「君悃愊无华饰，甚善，然未娴吏事。宜亟求通律令能治文书者致幕下，庶几佐君不逮。」梦登前曰：「孝丰俸入，岁不过三十金，不能供幕客食。且梦登与偕来者，三数孝廉，皆读书服古，朝夕讲求，宜若可恃。」巡抚哂之。无何，卒用公式劾免，历官才三阅月也。

梦登居官，出无仪衞，门不设监奴，有质讼者，直诣厅事。梦登便为剖析，因而劝谕之，两造皆欢然以解。比出县门，终不见一胥吏。胥吏或请事，则曰：「安有子女白事父母，转用奴隶勾检者？若辈必欲谋食，盍罢为农，否则请俟我去耳。」县庭无事，辄独行阡陌间，与父老商搉利病，或遇俊秀子弟，执手论文，娓娓竟日，县人安之。间或以公事道出邻县，遇哄鬬者，辄为停舆，言讼庭毋诣，一朝之忿，他日终悔之，徒饱胥吏橐，甚无谓。鬬者非部民，往往投拜舆下，即时散去。

梦登之罢官也，代者至门，交印讫，长揖而去。问库廪官物，犹前官封识也。稽文案簿籍，曰：「自有主者。」察狱讼，曰：「悉劝平之。」後官或访焉，则绨袍把故书，见人呐呐无他语，终竟亦不报访也。然不自省得谴所由，以书徧抵同官曰：「梦登为县仅三月，未尝得罪百姓，有事末尝不尽心，然竟坐免，何故？」因乞为侦状，盖终不知狱词之非格也，闻者悯焉。

梦登罢官，窭甚，不能归，百姓争食之。负贩小民，侵晓，各以所羡果蔬粟米，杂沓投门外，比门启，取给饔飱，亦不辨所从来。无，则闭关槁卧。然闲居周一岁，未尝有大匮乏。最後，县人醵金为治归计，并制青盖为赠，题名至万人，荣其行。

初，梦登在官，独行邨落间，闻老妇哭而哀，询之，云夫死子贫，不能养。梦登恻然，召其子，赐钱二缗，俾市易，逐什一，其子後稍裕。至是，纠尝受惠於梦登者，凡数辈，徒步负担，送梦登抵其家。

吴嗣爵治老坝工嘉谟任总漕时，延郭大昌为上客。淮阳道以河方多故，就嘉乞郭以襄事。郭既客河道署，忤南河总濬吴嗣爵，遂赁居清江浦之五圣庙，时乾隆甲午七月也。是年八月望後，消溜切，滩南卧决，老坝口一夕塌宽至百二十五丈，跌塘深五丈，全黄入运。版闸关署被冲，滨运之淮、阳、高、宝四城官民皆乘屋，而山东逆匪王伦方滋事，相距才数百里。吴恇惧无所措，昧爽至五圣庙，排闼敦延，且再三谢罪。郭询所以维持之策，吴曰：「嗣爵有成见，即不烦先生。然嗣爵意，此役必速举钱粮五十万，限期五十日，何如？」郭曰：「如此，则公自为之，大昌不敢闻命。」吴曰：「决口虽钜，然五十万不为少，五十日不为速。过此，恐干圣怒，罪且不测。」郭曰：「山东匪势狓猖，与江南接壤，塞决稍迟，恐灾民惶惑生他变。且圣上见兵水交至，未审虚实，必发重使，公固欲以堵合事烦使者耶？必欲大昌任此役者，期不得过廿日，帑不得过十万。」吴再拜，请受事。郭曰：「有一言不能从，不敢任也。调文武汛官各一，使得以冠盖刑杖在工弹压。此外如有员弁到工者，大昌即辞事。且荡料皆在淇福庄，距工咫尺，宜听调取。」仓猝办文稿不可得，公出图章一，付大昌，饬库道，见片纸即发帑。吴皆如约。至期，遂合龙，其用料土作支，并现帑，合计十万二千两有奇。吴缮摺入告。又三日，钦使乃至浦。郭故善河事，至是益知名。然终以省工费拙言语触众怒。

嘉庆初，举丰工，工员欲请帑百二十万，河督议减其半，商於郭，郭曰：「再半之足矣。」河督有难色，郭曰：「以十五万办工，十五万与众工员共之，尚以为少耶？」河督怫然。郭自此遂绝意不复与南河事。

郑板桥居官治绩兴化郑板桥，名燮，乾隆间，知山东潍县。值岁连歉，斗粟直钱千，板桥乃大兴工役，招远近饥民，修城凿池，以工代赈。复劝邑中大户，开厂煮粥，轮饲之。尽封积粟之家，责其平粜，讼事，则右窭子而左富商。监生以事上谒，辄坐大堂，召之人，瞋目大骂曰：「驼钱骡有何陈乞？」或命皂卒脱其帽，足踏之，或捽头黥面，逐之出。一时豪富咸严惮之，而贫民赖以存活者则无算。

其宰范时，有富家欲逐一贫壻，以千金为寿。板桥收其女为义女，复潜蓄其壻在署中。及女入，拜见，因出金合卺，令其挽车同归，时称盛德。後以报灾事忤大吏，罢归乡里。

吴菘圃饶经济吴菘圃协揆璥，以奏赋受知高宗，由编修超擢学士。屡持衡尺，朝士多推重其文章，阿文成公独荐吴某饶经济，可大任。奉旨分巡河南兼理河务，遂以精练水事称。前後任东南河督，岁奏安澜，未尝有失。而它处溃防，奉命塞决者，罔不如期底绩。

杨景素精敏乾隆朝，扬州杨景素起家县丞，洊跻开府，总督两广、浙闽、直隶。初投効直隶河工，以精敏为河道忌嫉，将笞之，跃马驰去。投河帅，愬曰：「景素为功臣敏壮公捷後，有罪宜杀，不可辱。」且陈河渠利病，帅奇之，遂洊保至大用。

巡台湾时，值汉民与熟番构衅，生番亦乘间焚杀汉民。乃案界掘深沟，筑土牛，以为之限。请令熟番薙发留辫，以别於生番，永杜假冒。

吴达善治盗吴制府达善历任陕甘、两湖、云贵总督。其督陕甘时，继黄文襄公办理军需，率循旧章，累邀高宗圣眷。及督楚，继爱必达宽纵之後，吏治玩弊，盗贼充斥，乃严加整饬。命营员构线，擒获江湖大盗数百名，立加诛戮，悬首江干，累累相望，一时盗贼戢迹，商贾便之。

唐镜海感化瑶民唐镜海方伯守平乐时，值楚瑶不靖，奉檄防守富川。富川十三源之瑶。以耕作世其业，且有隶民籍入庠序者。而宋塘、三辈、龙窝、平市、倒水五源稍忿犷，不改蛮夷故习。方伯授以团练之方，教以坐作进退长幼尊卑之礼，咸欣欣然。於是五源各建义学，择其子弟之秀者予以四子书，村设蒙师而教授之。方伯一至，瑶童辄绕膝而嬉，捧书而诵，如子弟焉。

蒋砺堂整理运铜事乾末嘉初，滇省运铜为最苦之差。全滇属员，有亏短公帑者，有才具短绌者，有年迈者，本管道府即具报。委令运铜，於承领运脚时，将所短各数扣留藩库，以至委员赤手动身，止有卖铜一法，所短过多，或报沈失，或交不足数，至参革而止，此数十年弊政也。及蒋砺堂相国攸銛任滇藩，查知铜厂有提拉水泄一项，每年应发银二十万两，八成给发，扣存二成，得四万两，於四正运每船贴银八千两，副运减半，於起运时给发一半，船至湖北，全给之。保举运员，须本管府道加考，以并无亏空年力正强为合格。此法行至道光年，尚无更变，人不以为畏途矣。

嘉庆初督抚得人仁宗亲政之始，政治一新，督抚如岳中丞辈，罔非正人。长麟抚吴，尝私行街市，察下吏贤否。首清漕政，属吏抗之，乃斥其最贪者，余皆服。仁宗召入，命为陕甘总督。陈大文抚鲁，至日，清厘漕务，首劾贪吏三十余员。性深严，见下属，皆温颜以对，谈论良久，然後正色申之曰：「汝某事贪贿若干，余皆悉知。若不速改，弹章已定草矣。」故下属咸畏之。觉罗吉庆抚齐越诸邦，无所施为，去後，民辄思之。每於署中构屋三间，不采不琢，仅避风雨。室设长几一，椅十，宋儒书数册，判事、见客、起居、饮食皆在焉，他屋皆封锁。书麟抚皖，有善政，及督云贵，劾罢前督富纲，汪志伊起家县令，累任至福建巡抚。尝陛见热河，惟乘一敝车，束襆被其中，後随三奚奴而已。往来都邑数十处，皆不知其为封疆大吏也。请客惟二簋。疾世人废宋学，刊幼学仪节之书。以某制府性情不适，引疾去。台布初任户部银库郎中，时和珅专权，补者皆以赀进，故任意贪纵，侵盗官项，又勒索运饷外吏，经年累月，不时兑纳。台至，即与员外郎和德盟诸库神，积弊一清。後任广西巡抚，粤西储粮亏缺甚多，台调任数年，仓庾充牣。初彭龄抚滇，尝劾罢前抚江兰。踰年，以亲老陈情改补京职。後任为伊桑阿，任黔抚时，即以贪着，又冒铜仁苗洞功，入境後，勒索沿路供用，滋扰下属。初已去任，闻之叹曰：「均为天子大臣，岂可以去官故，目覩下民受害而不顾？」又露章劾之。上震怒，以手书奖慰，赐伊自尽，滇民大悦。吴熊光初任军机章京，以才能着，特擢卿贰。仁宗亲政，首擢河南巡抚。时豫省遭景安、倭什布之虐，盗贼遍野，民不聊生。吴至，定保甲，聚乡勇，堵御卢氏东境，不容一贼犯边，数载，豫省安堵。後迁两湖总督。王秉韬初守颍州，嘉庆丁巳春，教匪突至光州，去颍州甚近，大吏皆畏葸闭关，任寇饱扬去。吴慨然曰：「均为天子守臣，岂可以疆圉故，致遗害？」与提督定柱团结乡勇数千，战於境上。定故知兵，吴复励以忠义，助以粮饷，破贼垒，贼踉跄去，豫省以安。朱石臣司农时抚皖，甚器之。仁宗亲政，首荐为奉天府尹，後任南河河道总督。性方正，不好名。荆道乾初为县令时，尝着敝衣，步行衙参，败絮应手，人笑之，不顾也。以朱石君荐，代为安徽巡抚。无所更张，而下属畏之，不敢干以非道。请客惟五簋，饭脱粟而已。後以疾去官。阮元抚浙江，为政廉平。温、台盗贼充斥，与提督李长庚设法捕之，风稍戢。性和蔼，守正不阿。上待之甚厚，每批其摺，尝卿之而不名。

姚祖同约束奴仆姚中丞祖同，钱塘人。貌岐嶷，多智略。嘉庆中直枢庭，草谕旨辄万言，皆当上意。任直隶藩司，慎筦库，工会计。不多蓄奴仆，约束甚严，曰：「滋弊者，尽若辈也。」签押皆亲视钤印。

岳保约束侍从嘉庆朝，岳保为江苏巡抚，署中仅用数仆，虽驭下甚宽，而不假以事权。尝与客会话，指其侍从曰：「若辈只可供洒埽趋走而已。政事，乃天子付我辈者，安可使之与闻？向来大臣之不令终，皆坐倚若辈为心腹耳。」

吴熊光对仁宗语吴槐江督部熊光由楚督调粤督，引对时，仁宗曰：「教匪净尽，天下自此太平矣！」吴奏曰：「督抚率郡县加意抚循，提镇率将弁加意训练，使百姓有恩可怀，有威可畏，太平自不难致。若稍形松懈，则戎伏於莽，吴起所谓舟中皆敌国也。」仁宗大韪之。

李申耆治盗武进李兆洛，字申耆，尝官安徽凤台县。凤台称难治，其地贫瘠而俗悍，以故民多流为盗，横刀拍张，出入淮、泗间。豪桀者，乡居而攘其利，官吏捕之急，即走匿其家，事稍解，则又聚合无赖，杀人越货，官其地者，往往以捕盗不力得罪去。李既至，於民之良懦者抚辑之，治已大行。乃时策骑挟健役，周视乡墟，以察田稼，廉知豪桀有不法者，至其家，缚其魁以去。审其有材能者，贷其罚，署为县役，责以捕贼，於是凤台之盗渐戢。

时百龄督两江，治盗极严。会仪徵有巨绅被盗，且戕其全家以逸，百震怒，檄下所属，一月不得盗，皆劾罢之。缇骑四出，盗杳然，各州县知盗不能获，必褫职也。李侦知盗为蒙城人，既刦，实伏匿於凤，又知翼蔽此盗者有巨猾，若名捕，或计诱之，必不得。乃夜密招前所无用之健役，置酒於署中内室而命之饮。酒数行，李曰：「吾不日去官矣！今置酒，与若辈别耳。」羣役惊相顾，有泣下者。李复徐曰：「仪徵之盗案，若曹所知也，一月不获，则吾必同被劾。然盗匿五境，吾夙知之，他人亦有知之者，吾去官，继来者或得盗，则吾获罪尤重矣。吾本欲遣若曹缚此盗，虑有不能，则不如吾一人任其咎。」语竟，羣役进曰：「公，好官也。甘自得罪去官，不以难事属役辈，公，好官也。役辈之有今日，惟公生之，今请以死相报。请公收役妻子下於狱，而以捕盗事责役，如往三日不归，则役死矣。役辈妻子，惟公相哀。」李慨叹，亦泣下，拊其背，许而遣之。

盗所匿巨猾家去县城四十余里，役辈乃以夜往。至时，巨猾方宴盗，室中燃巨烛如椽大，酣呼之声达户外。役突入，至其庭曰：「故人别来相念否？今敢为不速之客。」巨猾睨役辈而笑曰：「君辈久已在官中，此来，岂以仪徵一案耶？」役乃言李以此案将去官，且告其妻子已下狱事。巨猾指上座一客曰：「此即某也。君以李公命来，吾不忍相负，否则君不生还矣。至某之诣狱与否，君自商之。」盗某大声曰：「去去，我从汝行。李公固好官，虽罪我，当也。我岂忍以自全躯命，累李公及汝辈？」遂相将入城，巨猾送至半道而反。

李知役去必得盗，预置槛车，并集壮丁百余人以待。及役偕盗至，即略诘狱情，盗亦直供不讳，即槛送蒙城，而亲督其行。凤台距蒙城八十里，中有巨镇，为凤、蒙交界地，亦往来所必经之要道也。李至镇，命舁槛车入旅店，自踞坐胡牀於店门外。镇人闻获巨盗，观者环集，李笑谓众曰：「此盗武技高，非我不能捕治。」口讲指画，如演故事。久之，复顾众曰：「我今立此大功，不日将擢职，来观者应为我贺」。遂命酒，自引巨觥，且以饮观者。踰数时，登舆去。

方初发凤台时，知巨猾已约期於此镇来刦盗，既至镇，即踞坐店外，与观者语刺刺不休，而潜使壮丁在店中饱食後，即随槛车破後墙先行，疾驰至蒙。行时，巨猾率徒追於後，然已後槛车十余里矣。追刦既不得，始散去。

李既械盗入蒙城狱，一日夜，具狱词以上，云仪徵盗已获，今由凤台解蒙城，不日可归案。百得牒，大喜。明日，又得蒙城县文书，则解盗至中途，终以宵遁，百亦无如之何，但治失盗者以逸犯之罪而已。

伊里布不戮无辜觉罗伊里布，显祖第五子，其五世祖拜音图，以附睿忠王故，黜宗室，改隶旗籍。中乾隆辛酉进士，就国子监典簿，选云南通判。顺宁之役，逆首高罗衣既就擒，武弁贪功，多所株连，伯玉亭相国麟命伊讯之，皆释其囚。武弁谮之，伯大怒，召伊曰：「老夫竭力擒捕巨盗，乃皆纵之，使老夫以，何面目对众？」伊艴然曰：「某官虽卑，为天子宗人，岂肯戮无辜以媚上司？如所纵再有叛者，某甘以命殉之。职之迁黜，惟命是视，若杀人以迁官，虽立擢制府，吾不愿也。」伯悚然叹曰：「奇男子也。」立擢腾越同知。入朝，复荐於上，不四载，迁至云南巡抚。

伊任浙江藩司，嘉兴有水手闹漕者，道员李宗傅驰禀，请兵弹压。巡抚黄鸣杰曰：「今河道壅滞，皇上盼漕甚殷，岂可阻其行期，以干重谴？」伊进曰：「今调兵镇抚，即可无事，纵激变之，所误不过嘉兴一帮，其他故无害。否则纵凶殃民，所关甚大。」黄不听，反令护送之，致有刧囚杀官事，黄因之罢职。

康基田治河康基田，山西兴县人。久官江南，由县令至方伯，未出本省。於河道最熟。任河道时，督率将卒守堤，动以军法从事，稽时日者，立枷杖，故人皆嗟怨，然河汛赖以无虞。睢、宿河溃，康立埽上，指挥士卒，狂澜大作，埽为之欹，众咸畏，而康声色愈厉，漫口因之堵塞。李香林河督告人曰：「康君真天人也。」着有《河防筹略》，洞悉历代水利如指掌。嘉庆己未，总南河，积弊山积，官吏恐为所揭，阴纵火焚积科以掩其迹，康因之罢官。後上复赐太仆寺卿衔督办河务，而为要路掣肘，不能有所设施，因告病归。素服海参丸，故老年体轻健，步履如飞，年九十余始卒。

徐端治河乾隆中，和珅秉政，河防日懈，任河督者，皆出其门，先纳贿，然後许之任，故皆利水患，藉蚀国帑。如嘉庆戊辰、己巳，开濬海口，改易河道，糜帑金至八百万，而庚午、辛未，高家堰、李家楼诸决口患尤倍於昔，良可叹也。河督徐端，起家河工微员，以廉能着。受仁宗特知，擢河东副总河，寻即真。久於河防，习知其弊，尝以国家有用赀财滥为糜费，每欲见上沥陈。同事者恐积弊揭出，株连者众，故尼其行，致抑郁而死。贫无以殓，所积赔项至十余万，妻子且无以存活焉。

刘慕陔筑城保民绵州为蜀省冲要地，嘉庆庚申，白莲教匪刘之协叛乱，潜渡嘉陵江，渐逼潼、绵。毘陵刘慕陔适牧是州，特捐米五百石，钱千缗，为士民倡，民亦踊跃乐捐，不数日，得白金六万两。鸠工庀材，未匝月，工成。屹城崇墉，士民扶老携幼入城，皆得庇，无一被戕者。

鄂山治刘松党鄂山官甘肃某县令，为邪匪刘松起逆地，前令莫敢诘。鄂访知之，命捕役暗录诸姓名，榜诸城门，然後登堂，召耆黎，告之曰：「某某等，皆王法所必诛。然予初莅任，应施宽法，暂弛其死。今与众约，如有再干禁例者，必杀无赦，莫谓言之不豫也。」其党魁漫曰：「藐书生能若是强耶？」故犯其禁。鄂立毙五人於杖下，遂皆惧，邑大治。擢鄜州牧，卢中丞坤见而悦之，荐於朝。仁示召见，曰：「奇才也。」累迁至陕西巡抚，去鄜州甫四载耳。

吴堦行保甲法嘉庆癸酉，吴堦令山东之金乡，行保甲法，令十户编为一牌，各书姓名，互相纠察。汇造烟户总册，庄长按户详纪姓氏。各户皆有门牌，牌书男女姓氏，以木板悬门。十牌为一甲，甲有长，十甲为一保，保有正。其有不法者，牌长告之甲长，甲长告之保正，保正以闻於官。又招募官丁，训练义勇，开操演技，一日拳脚，二日长枪，三日杂技，即鸟枪刀棍之类也。

长麟访察民隐牧庵相公长麟，性廉明。抚苏时，擒获强暴，禁止奢侈，尝私行市井间，访察民隐，每就食於麪馆。或语以大员出行为小民所识，恐无济於事，长曰：「吴俗多诈，欲其知吾私行以警之也。」

阮文达使倮倮屯种阮文达公元总督滇黔时，腾越边境有野人，时入内地劫掠为患。而保山等处，又别有边夷，曰倮倮，本土司所辖，以垦田射猎为生，精於桑弩毒矢，野人畏之。文达乃筹边费万金，招倮倮三百余户，驻腾越边界，给地屯种，以御野人。

汪如渊报国秀水汪如渊官顺天府尹时，方在林清变後，事如蝟集。不延幕客，危坐堂上，燃烛观文书，四鼓乃寝，暇独处陋室，足不踰阈。尚书刘鐶之过访，叹曰：「此去枯寂禅师有几？为官如此，有何乐境？」笑曰：「此汪某报国之始念也。」刘笑谢之。京兆为之大治。宣宗即位，简广东布政，清惠如昔。与制府某不合，遇事裁抑，愤郁抱疾终，抵任未两月也。贫无以葬，粤人助赙襚焉。

罗含章爱民罗含章，云南景东厅人。官广东县令，以廉直称。道光初，膺首荐，升肇罗道。调山东兖沂曹道，未期年，擢粤抚。爱民洁己，莅官时，召父老至，谆谆教诲，至涕下沾膺。故百姓感之如父母，号为「罗青天」。

黎襄勤治河黎襄勤公世序，河南罗城人。以进士起家县令，洊至镇江太守，百菊溪制府龄知其才，荐於朝。会河督陈凤翔失事，仁宗即命黎代之，其去太守未期岁也。黎建议用碎石护御河堤，巨河汹涌，不能冲决，南河赖以安澜者十有二载，仁宗屡宠誉之。道光癸未春，以劳瘵薨於位，宣宗震悼，至有「擦泪批览」之谕，命入贤良祠，廕赠有差。卒未数月，南河即以阻漕圮堰见告，故黎之功益彰，世以为靳文襄後所仅见也。

张茂兰为政简易张茂兰，字德馨，章邱人。令钜鹿，为政简易。服阕，起知任邱。时兵荒洊臻，乃上救荒四事，多见施行。官柳为饥民翦伐，或以为言，张曰：「孟氏有言：「先仁民而後爱物。」岁饥，穷民无所得食，不得已，析木作薪采叶充食，以缓须臾之死，乃厉禁乎？」又多市书籍，以劝学者，兵荒之余，人不废业。罗（王巳）过县， 张慕其文行， 北面称弟子。 御史以纪功至， 张不出迎， 被诘， 张视曰：「公此来， 何为者耶？ 」御史怒曰：「剿贼纪功， 独不闻乎？ 」曰：「贼去此几何？ 」御史曰：「八百里。 」曰：「公以纪功为名， 今相距八百里，脱有冒功者，何从知之？不责己去贼之远，而责令奉迎之迟，诚所未喻。」御史怒，亟驱车去。亡何，御史以事就逮，张迎数十里外，廪饩甚腼，方严冬，制衣裘以进。御史叹曰：「令，古人也。煖不增衣，寒不减叶，吾见其人矣。」

张两为令，衣布饭脱粟，不名一钱，不以妻孥自随。弃官，卜筑长山之阴，老焉。每天雨，农夫樵牧，蓑笠耰锄满舍中，张与杂坐，谈农事，竟日无忤色，山中人亦忘其尝为大夫也。生平邃於经传，授徒山中，经其指授者，率有所成就，如袁轩冕、陈德安辈皆是也。道光乙未十月初三日病亟，起坐命酒，索陶诗、周子《通书》，置袖中而瞑，乡人称曰「东谷先生」。

戴羡门捕亡命丹徒戴羡门尚书以知县起家，其知卬州时，州民黄子贤等啸聚亡命，约以州试日为乱。侦之确，届期试士如平时，而密遣民壮潜赴聚谋处捕，获无漏网者，人咸服其镇静之度焉。

裕泰锄强去暴道光间，裕泰久任督抚，敭历大圻六七行省。锄强去暴，匪丑必禽，所捕邪徒枭贩奸宄重囚，岁以数百计。崇阳锺人杰，新宁李沅发，即督湖广时所剿平者也。

吴文节革淫祀楚人好鬼，越人好禨，自古而然。云贵僻处天西，其崇信鬼神，乃复不亚中土。省城旧有华光寺，城内外与之同名者凡数十处，俗称某天子庙，又曰某天坛，某天台，住持僧道，剏设无稽神像，诈言祸福。惑民渔利。道光间，督部吴文节公文熔深恶之，檄属亲督兵役，将各州县所供奉不经之土木偶像，投之浊流，并将庙宇分别毁拆，或改为善堂义塾，或改祀正神，淫祀遂革。

栗恭勤治河河工之筑坝护堤，以塼代石，自栗恭勤公毓美始。自後每有大役，碎石稭扫，工用大减，数年省官银百三四十万两，而工益坚。自奏为定例，省费更不可訾算矣。

林文忠治河道光辛卯，林文忠公则徐擢东河总督，奏言稭料乃河工第一弊端，其门垜滩垜并垜诸名目，非抽拔拆视，难知底里。遂将南北十五厅各垜逐查，有弊者察治，所属檩然，岁省度支无算。得旨，谓向来河臣从未有如此精核者。

林文忠许贫民挑卖官盐林文忠公督两湖日，整饬淮纲，许挑卖私盐之穷民改悔充肩贩，由各处官盐子店给票，挑赴四乡，卖完缴价。林文忠曾文正重视牧令林文忠公抚苏日，尝谓僚属曰：「吾恨不从牧令出身，事事由实践。」曾文正督两江日，亦尝曰：「作官当从州县作起，才立得脚住。」

吴和甫视学政绩吴和甫，名存义，官至吏部侍郎，公正廉明，爱才如命。督学滇南，前後八年，士民爱戴。当回匪逆命时，滇省大小官署及缙绅巨室，悉罹屠毒淫掠甚惨，独相戒不犯学使署。时盐巡道署中货财衣物，攘刼一空，并将插架书籍，以刀截为两段。案有吴之诗集四本，一贼方加刃，一贼急止之，曰：「此吴学使诗也，慎勿损坏。」所藏书数万卷，惟吴集独存。尝按临永昌，试竣出城，甫数里，回视城内，火光烛天。沿途回匪白布缠头，戈甲森列，见吴至，皆跪拜道左。乃式舆训之曰：「汝曹皆天朝好百姓，幸各自爱。」众唯唯噭应，稽颡有声。盖汉、回誓不两立，必俟吴出城，乃敢互相格鬬，居民多诡称为吴傔从，幸免於难。及按临迤西，举人李某诉称丽江县属盐井有横天都御史者谋叛，聚众数十万，克日举事。吴以事关重大，密檄丽江太守侦之，复自易服潜访，乃知李前曾以首告谋逆，得赐举人，兹欲袭故智。所胪列为首者，皆本地富家巨族，所称聚众，即井旁烧盐竈丁，所谓横天都御史，则彼处供奉之神，时降巫者之身，乡民遂称巫为横天都御史。遂据实咨督抚，惟惩巫，斥革李某，士民感颂，皆称之曰「吴青天」。

其督学浙江也，按临嘉兴。时海盐某生以非罪系狱，受刑甚酷，廉知其诬，点名至生，问提调官某生何在，提调官以系狱对。吴叱曰：「秀才有罪，应详准学使褫革，今未详革而擅下於狱，何例也？某生不来，老夫当停试奏办。」提调大恐，亟谕邑令出生於狱。比生至，发蓬面垢，形同重犯。吴太息，抚慰之曰：「汝发如此种种，皆老夫教令不行所致也」提调、邑令相视忸怩，噤不敢语。及榜发，某生以优等食饩焉。又试杭州，有商籍童生陈某卷甚佳，越日，面试二题，顷刻而成，斐然可诵。益疑非童生所能办，密使人访之，果新昌秀才俞某顶冒捉刀。後试新昌，点名至俞，乃训之曰：「凡为秀才者，有学尤贵有品。汝前次为陈某捉刀，吾怜汝才而姑贷之，若遇他人，则汝殆矣。是所得者少，而失者甚钜，智者不为也。汝其戒之。」榜发，俞以优等食饩，自是改行，不敢再蹈前辙矣。

吴性俭约，官至卿贰，在京蓄二仆，典学时倍之。严戒仆夫，毋许悉索供亿，自廉俸外，一切陋规，丝毫不取。

江忠烈赈饥道光己酉，江忠烈公忠源令秀水，维时米价腾贵，饥民抢掠，江甫履任，即有控抢二十余案，弋犯不下百余名。访有某甲者，平日最为地方害，以站笼暴烈日中毙之，余悉置之囹圄不问。旋至赈局，邀众绅谒城隍神，袖中出誓神文，问诸君肯自署名否，众唯唯。因蓺香，鸣钟鼓，同跪神前，朗声诵誓文一遍。制两匾，书捐数，即赉花红鼓吹，以「乐善好施」四字褒之，否则大书「为富不仁某某」额於门首，责令地保巡视，毋使藏匿，惟不许敲诈虐待，违则反坐，一时欢声雷动。於多捐者，给予禁抢告示一纸，犯者，照某甲一律处死。数日之间，捐银十余万两，盖均欲得此告示作护符耳。江乃乘船亲查饥民户口人数，分段汇册，交出捐之人，自行按给，五日一报县查核，并不缴官缴局，内而丁役，外而绅董，遂无乾没之弊。

郑洛书验尸郑洛书为上海县知县，值岁初，谒郡守归，舟泊海口，有沉屍压以石磨，叹曰：「此殆客死，故莫余告。」遣人侦近村民家，有石磨失其牡，辇以来，果相脗合，一讯即服。乃江西卖卜人，岁暮将归，房主利其财而杀之也。

张九钺赈灾张九钺，字度西。宰南丰时，岁叹，请平粜。部例，大县存七粜三，张骤半之，上官严檄切责，幕僚以为病。张曰：「积贮，民命也。吾能墨守旧制，坐视民饿死耶？」仓米绌，则劝邑绅捐助，牒买邻境，米麕至，全活者多。南昌西北滨彭蠡湖，秋潦为灾，力请赈，亲履勘散给，昼夜驻墟上，凡六阅月，动帑十二万有奇。

罗壮节着名绩罗壮节公遵殿由牧令擢封圻，所至大着名绩。官湖北时，佐胡文忠公整饬吏治，筹画储胥，文忠倚为心腹。外任三十年，身後，止薄田四十亩，土屋十余间而已。

夏廷松称职新建夏廷松，字荫堂，以县尉仕江左，制府陶文毅公澍深器之。平日矜恤狱囚，禁狱卒凌虐，夏施药，冬给棉，十余年如一日。而治盗贼不少宽，闾阎安堵。尝曰：「官无大小，期称职耳，吾不以卑官自卑也。」

骆文忠设缿筩咸、同间，骆文忠公秉章任封疆，当寒暑冗忙时，每便衣见客，设缿筩，收匿名揭帖，贴四柱清册於照墙，欲不蔽耳目也。

张兆栋用人历城中丞张兆栋，性严毅，风度端凝。所至无赫赫功，而上交不谄，下交不凟，以义制事，屹然若泰山之不可动。同治己巳、庚午间，开藩吴下，一意以澄清吏治为务。时丁日昌方抚吴，为政苛细，举止轻率，用人尤喜怒不常，纯任意气，加膝坠渊，变幻生於俄顷，张以镇定处之，多所补救。且以朝廷既开捐例，势不能拒使不来，而旅进旅退之中，又不暇一一考核，辨其优劣。乃核其需次之先後，别其入仕之资格，分班轮转，以次任用；需次以後，有绩可叙者，别为一班，予以特拔；而特拔之中，又论叙绩之先後，无幸无滥，布置井井。丁好以己意进退人，每遇缺员，辄欲乱之委任，张不为动。丁或谓其人恐无才，不能胜此任，则对曰：「明试之谓何？果用之而不堪，今日能予，明日讵不能夺，若先事示疑，人将有词，亦非政体。」丁无如之何。及所用果误，亦弹治不护短，故属吏服其公而惮其严。

张凯嵩驾驭属吏江夏张中丞凯嵩以即用知县洊至巡抚，未尝一日离广西也。有政声，於属吏善驾使，胥乐为用。道员李钧由供事拣发至省，知其才，与筹军需，极得其力，广西厘务，条目钜细，皆李裁定。桂人言三仓积谷，李所创办，其推陈出新，立法最善。值春末，招商人碾米运东，议价较市为减；及秋成，由原商买米交仓，议价较市为昂。由是仓谷论石则日盈，论色则日新，转运无迹，公私皆便，商人亦深感信，无欺隐侵蚀等弊。

广西积苦於兵，张始终其间，浸至全境肃清。虽出湘中援军之力，而收集流氓，次第兴复，亦未易才也。

张勤果使民避水患黄河多水患，张勤果公曜抚山东，甫下车，即於沿河一带列置多船，船备大囊，实以熟麪，殆足月余之食。河决时，则令河丁鸣锣，促民登船，水至舟浮，任其所之，至水落，不致饥莩，全活者甚众。旋薨於位，围柩哀吊者以千万计也。

鹿文端历官治绩鹿文端公传霖，起家州县，荐陟封疆，寻擢卿贰，入枢垣而膺大拜，以勤能廉洁着称於世。其尤啧啧人口者，一为督蜀时，创处置瞻对改土归流之议，惜为将军所尼，事不果行。一为在两江劾治海州分司徐某。一为任户部尚书时，大内将兴某项工程，独上疏抗议，以国用不足不能供给为对。孝钦后纳其言，卒发内帑修之。一为查办绥远城将军贻谷案，主者初欲宽纵，以其坚持久，未定议。夏献云训农新建夏献云，字芝岑。其祖家瑜尝守宝庆，以却富民石再书十万金事，着称於世者也。尝官湖南粮道，着《训农八则》：曰崇本务，曰守恒业，曰惜耕牛，曰勿争水利，曰勿私沟渠，曰遏毋籴，曰毋好讼，曰亟正供，皆曲中地方情弊。光绪乙酉，湘城大水，既退，民欲赛神以禳之。方伯某临期示禁，且持之甚力，於是羣情汹汹，刁民聚众数千，火焚藩署，几成大变。夏出，晓以利害，谓首祸者法必惩，解散胁从，民心以定，自是湘人有「大畏民志，功兼明弼」之颂。子敬观，字剑丞，尝以道员需次江左，权江宁提学使。儒吏也，工诗词。善广为令政绩光绪丙戌，知西安县事者，为蒙古善子居明府广。有博徒设花会於山中。聚众数千，历任邑宰不敢捕，以其备有枪械为衞也，亦惟以文告申禁而已。善下车，即令隶人先入其会以侦之，旋协同防营武弁，以深夜率兵役往，围其山，戒勿开枪，虑闻声而逸也。天辨色，先遣兵役之半叩关入，博徒发枪以御，其魁破後垣遁，兵役之伏垣外者，遽前擒之，遂就缚。乃抚慰其众，谕以利害，而驱之出，火其庐，自是花会之害遂除。是年夏秋之交，霪雨为灾，民诣县求贷公款以资种植者将万人，允之。及冬，移浦江。浦江向无积谷，岁饥，辄仰给於邻邑，善忧之。乃捐廉倡办，并令绅耆量为捐助，绅百计沮挠，盖误以为善将藉此染指也。善反覆开导，资大集，谷仓遂成，某年六月旱，邑大饥，遂出谷赈之。

善勤政爱民，不畏强御。顾以性戆直，为金衢严道联绶所忌而中伤之，遂移浦江，其在西安固未及期也。子二，长桂森，官江西；次桂荣，官浙江。

张文襄从政有宗旨张文襄尝语黄绍箕云：「我从政有一定之宗旨，即启沃君心，恪守臣节，力行新政，不背旧章十六字。终身持之，无敢差异也。」

张文襄整饬盐纲光绪壬寅年，张文襄署江督，整饬盐纲，奏派蒯光典总办仪栈，资以兵轮，实力缉私，亲赴十二圩相度形势。自集一联悬之，以配曾文正联。先得上联，命蒯及黄绍箕对之。文为「积雪中春飞霜暑路」，此张融《海赋》语。蒯退，以属某，某对以郭璞《江赋》之「总括汉泗兼包淮湘。」蒯称善，言於张，张自以「洗兵海岛，刷马江洲」易之。

王步云有循声光绪癸卯，王步云以拣选知县至广西，历宰剧邑，有循声。其在永淳时，每躬自出巡，访问阊阎疾苦，尝以兼旬周历十四村，由化龙而甘棠，而古拉，而鹿卢，而零竹，且纡道古城、平木、六吉、长运、梧李、黄平、路韦等处。遇有崎岖山岭，亦不辞劳瘁，徒步登陟，所至，辄殷殷垂询，为之计画一切。又以永淳幅员辽阔，山林丛杂，上接宣、灵，下连宾、横，实为羣盗出没之所，因出示劝谕各村，行联团互衞之策，并建筑闸阑以御盗，於是阖境肃然，咸得安枕。宣统辛亥补富川，所属龙窝村人与接壤湖南江华之瓮水村人以山界纠葛之世仇，肇衅械鬬，致伤多命。步云乃请於两省上官，由富江两邑价购山地，作为瓯脱，永禁两造樵牧耕葬以杜後患，民皆德之。步云名甲荣，浙江嘉兴人。久於幕，善属文，其子铭远中翰迈常能世其学。增子固治浙海塘浙之海塘，关系七郡民命，康、乾时尝两届大修，特颁内帑，钦派专使驻工督办，圣祖、高宗南巡亲临指示。其後岁拨经费，动逾百万，编设管塘同知暨营汛专缺，画分东西中三防，专司抢护，直辖於杭嘉湖道，而受成於巡抚。每遇伏秋两汛，例有出巡之举，分投勘察，详明奏报，奉为考成，罔敢欺蔽。同、光以後，虚应故事，久之，则上下相蒙，所定岁费，亦皆移作别用，自此年短一年，而工程益不可问。迨宣统己酉，官绅昌言变法，时抚浙者为满洲增子固中丞韫，本主改革，讨论结果，乃将原有文武员缺一律裁免，特设塘工总局，遴委道员主之，严定处分，优与事权。其下并设塘工谘议会，分举士绅为谘议员，逐案建议，以多数取决之。执行意思两大机关，亦於是时组织成立。