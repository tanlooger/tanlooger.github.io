---
---
---
title: 敬信类
---



谭复堂敬事而信光绪朝，仁和谭复堂司马献以名孝廉现宰官身，宦皖中，屡权剧邑，补含山未赴，引疾归。其为政也，以经术饬吏治，敬事而信，舆论推之。事上接民，无不相见以诚，不为朝三暮四之术，粹然儒吏也。尝曰：「临民以庄，必先持己以敬，则民不敢狎，而威信以昭，庶事以集。」识者叹为知言。

李孝悫体念敬字李孝悫为明诸生，明亡，谢世事不复问，一意读书。念圣学以敬为枢纽，颜其斋曰「主一」。每晨兴，读《孝经》、《大学》、《中庸》朱注各编後，旁及他书，潜玩默体，务期实致之躬。

李函子为学主敬李经世，字函子。家居学道，有密室焉，上蔡张仲诚为颜之曰「静庵」，世因称之曰静庵先生。其为学也，仁孝为本，而主於敬。或问敬与静孰要，曰：「敬乃所以为静也。静固静，动亦静，非敬何由矣。方吾流离苍黄时，顾安所得静，吾自持吾敬，乃遂志定气亦定，斯即所谓静也。上蔡先生手书静字义盖如此，密迩一室云乎哉！」

朱柏庐为学主敬朱致一，名用纯，江苏崑山人。父集璜，诸生，贡太学，大兵下江东，城陷不屈死。致一恫焉，慕王褒攀柏之义，乃自号曰柏庐，隐居味道，以诸生老。其学确守程、朱，知行并进，而一以主敬为程。长洲徐昭法与为通家友，屡以书问学，答之曰：「窃观吾兄酬应人伦，微喜谐谑。谐谑虽无损大节，要非君子所宜为。何者？书云：「德盛不狎侮。身狎侮，其职不修，心狎侮，其体不立。孔子曰：「修己以敬。」非外人物而为孤孑之修，亦非外人物而为偏寂之修。故一修己而人安，百姓安矣。若视他人一分可忽，便是自己一分学力未到。盖圣贤实见人之与我，此心同，此理同，吾无可骄於彼，彼无可为吾所忽者。夫妇之愚不肖，可以与知与能，及其至也，虽圣人亦有所不知不能，夫又何可忽乎哉！夫又何可忽乎哉！狎侮之心，毕竟起於忽人；忽人之心，毕竟起於不自修，未见自修之至而犹恐忽人者也。此「允恭克让」所以为尧之德，「温恭允塞」所以为舜之德也。」

朱柏庐进止肃恭朱柏庐敦厉学行，声光闇然。每岁孟春，辄率其弟子行释菜礼，礼毕，讲《四书》一章。进止肃恭，兴起者众。

胡石庄持躬主居敬天门胡石庄，名承诺，励志於学。尝曰：「持躬以居敬为主，而严於不睹不闻，隐微幽独，允执之谓也。先正所以为教，後人所以为学，必如是，为得其宗也。」

施星洲居敬长洲施星洲茂才灿为沈文悫公德潜之师，居浒墅关之偏。其独坐也，衣冠必肃，每出行，遇童子与之揖让，必尽礼答之，过先贤祠宇墟墓，辄再拜移时始去。盖无时无地不以居敬为学也。

王子方勉学者以敬翼城王端，字子方，号任庵，布衣。其学以思得之，养其心以合乎理，定其性以全其天。尝曰：「心者，一身之主宰也。理与气合则为心，以理御气则为敬。敬则中虚，虚则外邪不能扰。敬则中实，实则天理无不达。敬则明，不敬则昏；敬则勤，不敬则惰；敬则清，不敬则杂；敬则细，不敬则粗；敬则乐，不敬则戚；敬则大，不敬则小；敬则可以成人而至於圣贤，不敬则流於邪僻而无异禽兽。然则有志於学者，可不敬乎？」

朱止泉居敬穷理宝应朱泽澐，号止泉，康熙朝诸生。初得陈畏斋《读书分年日程》，即寻其次序，刻厉诵习。学天文於泰州陈厚耀，能得其意。继而专意理学，居敬穷理，以朱子为师。尝曰：「朱子之色庄言厉，行舒而恭，坐端而直，言貌之涵养者然。整容正坐，缓视微唫，虚心涵泳，切己体察，读书之涵养者然。静而常觉，静之涵养者然。动而常止，动之涵养者然。仁之包义礼智也，求仁之涵养者然。仁义礼之归於智也，藏智之涵养者然。历观朱子注疏，纂辑删述粹精之理，居官事君治民忠爱之道，立身行事之大小，无不皆然，此所以动静周流，皆贯通於涵养未发之中者也。然其间尤有当辨者，朱子曰：「敬字功夫，贯通动静，但以静为本，言乎主敬而静也。」程子曰：「敬则自虚静，不可把虚静唤做敬，言乎主敬则无弊，主静则有偏也。」二说不同，亦自相须，必以敬为主，肃然收敛，无有杂念，乃是性体，此下手要着。敬到熟处，自然一念不杂而静，朱子无时不敬，无时不静。敬、静，一者也。若有意於静而不知主敬，诚有如程子所言者。故朱子「答胡季随吕寺丞讲戒谨慎独」二节言：「彻头彻尾，随时随处，无不致其戒惧之力，於独之起处，尤为切要，更加谨慎。」所以涵养须用敬，庶几有未发之中以省已发，慎所已发以全未发之中，而用敬用静之不可不辨也。」

朱止泉论主敬穷理之序朱止泉尝论主敬穷理之序，其言曰：「朱子立教，以遵小学收放心为先，小学主敬功夫，只是收敛在此，尚未能有所见，而主敬之功浅；入大学，必先格致，识得义理，有所涵养，而主敬之功深。到得成於已，断定是个孝弟忠信底人，仍用戒惧存养功夫，则所养益密，而主敬之功益深。此主敬穷理之序，不可不知也。」

朱止泉谓存心须敬朱止泉之论存心也，则曰：「吃紧着力，惟在「敬」之一字。静时能敬，则四德之根，发荣滋长，体段呈露。动时能敬，则四德之萌，直达流行，节目分明，此朱子发挥敬字最为圣学存心之要也。」

朱止泉肃容端坐朱止泉未明即起，肃容端坐。辨色时，展卷庄诵，事至斯应，应已复诵。康一峯论慎独武功康吕赐，号一峯。尝言王文成以格物致良知，此功夫知行兼到，自是切实精详。又云：「《中庸》揭出慎独，即孔子「修己以敬」之血脉，文成更提掇明快二录，大旨已尽於此。」

崔清夫低首敛容长垣崔渭源，号清夫，为胡具庆之姑夫，而相契，时与谈论。当清夫议论锋起时，一言及父母，即肃然，低首敛容，俨若父母临乎其前者。一日，与具庆共论「孟懿子问孝」四章，清夫曰：「朱子解经，吾不敢议，惟解「子游问孝」一章，吾不能无憾焉。」具庆问之，清夫曰：「所谓犬马皆能有养者，如犬马之服役於人，及以其肉供人食，皆可谓之养。但犬马能养人而不敬人。若人子不能敬亲，即与犬马无别，是盖言人子无以自别於犬马也。朱子乃曰：「犬马待人而食，亦若养然。人畜犬马，皆能有以养之，若能养其亲而敬不至，则与养犬马者何异？」嗟乎！儗人必於其伦，奈何以养父母者而比之养犬马乎？虽曰甚言以深警之，得毋言之太不伦乎！圣人岂忍作此言乎？人子岂忍闻此言乎？」当是时，清夫变容易色，摇首闭目，咨嗟叹息，连声曰：「不可，不可。」

秦海翁侧行却立秦德藻，号海翁，无锡人，对岩宫谕松龄之封翁也。有笃行，常以敬持己。其事伯叔父也，甚谨。有一叔齿少於海翁者且二十岁，海翁见之，侧行却立，虽白首不渝。

张北湖论致知躬行之宜敬海宁张北湖茂才朝晋潜究洛闽之学，尝自题卧榻右柱曰：「临牀伏枕，须思一日所言所行差谬否。」左柱曰：「夜半眠中，或起妄想，披衣起坐，豁然退听。」其友褚惠公见之曰：「此山阴慎独之功也，不愧衾影，莘皋有焉。」北湖又言治病之法，当理其心，动静以敬，心火自定。治怒之法，克己为先，否则凝冰焦火，未易消释。其答友人书云：「朱子为学之方，穷理以致其知，反躬以践其实。居敬者，所以成始而成终也。致知不以敬，无以识义礼之归；躬行不以敬，无以致义理之实。持敬之方，主一无适，勿贰以二，勿参以三，终日俨然，讨论典训，存此心於斋庄静一之中，穷此理於学问思辨之际，思虑未萌而知不昧，事物相接而品节不差，不安於偏见，不急於小就，而为学之功成矣。」

杨文定疏言存诚主敬之学杨文定公名时，尝督云贵。一日，具疏言事，疏中言及存诚主敬之学，世宗手批答之曰：「吾君臣万里谈道，不亦乐乎！」

向荆山论敬向荆山，名璿，山阴人，幼敏悟。一日，读《孟子》，至「人之所以异於禽兽者几希」句，猛省而语人曰：「存此，则为君子；去此，不将为禽兽乎？」遂惄然耻为凡民，先从王阳明族裔王行九讲良知，後得《高忠宪年谱》、薛文清《读书录》，反覆玩味，内以体诸身心，外以验诸事物，乃觉良知之说未当，而居敬穷理之确不可易也。尝曰：「程子所谓敬，则只是敬，敬字上更添不得。盖主一之谓敬，才添，便不是主一也。要之敬时，连这敬字也着不得。着个敬字，便已添了一件，已不是敬矣。故程子又谓「以敬直内便不直也」。」

刘先庚正襟危坐南昌刘丁，字先庚。每读书，正襟危坐，至夜分，未尝欹侧。待人必诚信。弱冠补弟子员，授徒自给。来学者必教以整齐严肃，收敛精神，曰：「此固圣学，即举业，亦无他巧也。」

汪绂初以敬剔起心婺源汪绂初茂才烜好学，治宋五子书。尝有人询之曰：「同此一心，或言敬，或言诚，或言仁，或言一，何也？」曰：「敬是提摄此心，使不走作；诚是此心所得於天之实理。此理实而不妄谓之诚，此理全而不亏谓之仁，此理纯而不杂谓之一，其实一也。诚有以实心言者，亦以能敬，则此心实有此理而无妄耳。心如灯火，一片灵明，敬如剔起此心，使之灵明不息，而光自无不照。若久而不剔，则此灵明亦渐昏去，若先有物蔽之，则其明有所不照矣。灯中有灺，能障光明，此非灯火之本体，乃火所附之烛之烬，形气之私也。剔之，则此灺自落矣。」

汪绂初教弟子以敬汪绂初之教弟子也，必以敬，坐不得倚，立不得跛，以谨制其容度。闲与客坐语，弟子胡元僎足小跛，童子倚侧笑曰：「先生亦跛耶？」胡肃然，谓同学曰：「童子箴我是，若曹退思，恐未必如我也。」

姜云一危坐竟日姜国霖，字云一，潍县人。生平无急言遽色。尝於广众中危坐竟日无颓容，人或非毁之，即面诮，终夷然不为动也。

陈宏猷衣冠必正康、雍间，太仓有陈宏猷者，方年二十五时，即有志求道，不应试，惟教授生徒以自给。初好《易》，後乃专力於《四子书》。手《四书》一编，终日研讨，虽燕居，衣冠必正，乡里笑之曰：「是小朱文公也。」

祝人斋用力於敬海宁祝人斋，名洤。励志勤学，用力於敬，须臾不离。家居对妻妾，与游处王公大人间无异容。

罗谦斋盛暑衣冠罗登选，号谦斋，衡山人。少溺苦於学，遂患心疾。年二十九，弃诸生，益闭户读书。侨居长沙，足不及市者五十余年。为人温而恭，仁而好施。与人言，姝姝然如恐伤之。故人子弟往见之，虽盛暑必衣冠，坐无惰容，见者自肃。童寒泉论敬连城童寒泉茂才能灵励志於学，生平守程、朱家法，於先儒言理言功夫，一字不放过，往往举其难明者，曲折指譬，而不厌其繁。其有参考互验，信之於心，而亦未尝已於辨难。其答长乐郑一志曰：「尹氏之论敬，谓中心不容一物；谢氏之论敬，谓常惺惺法，此要皆说得透露，有精神，但稍费力耳。程子曰：「整齐严肃，则心便一，一则自无非僻之干。」其言平正，而二家之说皆涵盖焉。何也？心若一时，自不容一物而常惺惺也。且程子从整齐严肃说来，便有把握，只须将容貌言语上有形象处整顿收敛得来，自然心己一也。若单从心上用力，而求其不容一物而常惺惺，便未免太劳苦拘迫而难於持久，且或反致别生病痛而不自知，此不可不察也。大抵朱子雅言，亦是如此。然此一处，亦足以见程子之言甚似孔子也。」

童寒泉端坐於厕童寒泉持己以敬，衣儒衣，冠儒冠，立必正，行必缓，每出辄为途人所指，曰：「此儒者也。」一日晚归，以内急如厕，亦正襟端坐，坐二小时许竟无所遗。盖其气内敛，遂至不得排泄也。

任可轩盛暑正衣冠长洲任可轩孝廉时懋励志於学，以居敬穷理自期。时里中有文社，每当同人会集，议论飇起，甚或讙噪叫呶，而坐有寂然无言者，视之，可轩也。会课经义，虽盛暑，必正衣冠，终日如对古圣贤。郑板桥居敬穷理兴化郑板桥大令燮以诗、书、画三绝着称於乾隆朝，风流文采，照耀一时。世皆谓其跅弛不羁，倜傥自喜，而不知其亦颇讲求居敬穷理之功也。其官山左时，台司有所委任，无不敬谨将事。及罢官家居，周旋乡里间，於宗族姻世之尊长，岁时宴会，亦必致敬尽礼，无或失仪。人怪而问之，则曰：「《逸周书》有云「敬事供上曰恭」，台司尊长，於吾皆为上也，敢不敬乎？」

倭文端持己以敬倭文端公仁，字艮峯，官至文华殿大学士，隶蒙古正红旗。河南开封之驻防也。居近濂洛，为世名儒。官京师时，时与曾文正公国藩、吴彦甫侍郎廷栋相过从。尝曰：「吾人居官行政当求所以身体而力行者，而以持己以敬为之本。」故每退直观书，辄陈一编，正襟对案，席不正不坐也。客至，恒肃衣整冠，迓於庭除，及就座，庄容相对，所谈皆身心性命之语，无戏言。

俞筱甫执事敬俞筱甫通守，名廷瑛，吴县人。官浙江有年，儒雅风流，为无锡秦澹如廉访湘业所器重，樽酒论文，时与倡和。廉访尝檄委之，有所句当，通守执事必敬，慎於行，不稍忽。仁和孙月泉布衣承祖与廉访、通守雅故，语廉访曰：「俞君任事勤恳，无时下名士恶习，於宦海中吾见亦罕矣。」廉访曰：「彼实居敬穷理之名士也。」

陆丽京言必信陆丽京学既渊茂，而言必信，行必果。有人属书邮寄者，务令必达，且终身未尝私扣一函。时人以阮长之不侮闇室比之。

路安卿重然诺曲周路安卿封翁泽农重然诺，久要不忘。与崑山顾宁人处士炎武善，偶有缓急，假顾金，绝无一人知之者。及闻顾逝，即寄偿其家，不以其歾而爽约也。其嗣子来，留之肄业，踰二载，厚装遣之。

蔡眉人重然诺蔡眉人，世族也，被服儒素，生平重然诺。方病之殷，有来问所托事者，家人辞之，眉从枕上大声应之，且诵荀息之言曰：「死者复生，生者不愧。」盖眉人自知病革，意谓生者几时能不相见，生者後死，死者不愧也。

周舆则重然诺钱塘周舆则，名轼，重然诺，不鬬智璅璅。起家中人产，为贾吴越间，末年乃比素封。康熙辛卯，一遭盗劫，南北诸贾寄帑千计，咸谓无遗。事定，倾囊还之，曰：「宁失吾有，勿以累客。」客益叹服。其後客遂辐辏於其门。黄庭表重信太仓黄庭表太史与坚性落落，惟与人交，有所诺，虽当生死患难，不欲转目相背负，盖重信也。

程鱼门不爽游约程鱼门客金陵，尝与袁简斋约游雨花台，及期而风雨作，有尼之者，鱼门曰：「简斋，信人也。吾与之期矣，而不往，乃独使彼为信人乎？」遂持盖着屐，途中甚狼狈，不顾也。至，则简斋之行厨已在矣。俄而简斋至，天亦霁，遂相与赋诗饮酒以为乐，流连竟日，薄暮始归。良穆腾请停旗人淘汰例以示信八旗兵丁，凡非满、蒙人之投効及本身有罪者之子孙，名隶附册。每届三年，辄一淘汰，销除旗档，坐是遂穷无所归，至有流离失所者。乾隆时，京口驻防镶蓝旗佐领良智建议：以为嘉其祖父之劳，赏延於世；戮其祖父之罪，罚弗及孥。前既以加恩而准其入旗，今乃以无罪而使之出旗，失信於人，甚为朝廷惜之。拟请停止三年淘汰旧例，以广皇仁而昭大信。大府据以上闻，得旨俞允。良字穆腾，性简默，寡言笑，好读书，工画兰竹，尤精满、蒙文。子一，即道光壬寅殉难之望阿也。

蔡璘重诺责蔡璘， 字勉旃， 吴县人。 重诺责， 敦风义。 有友某以千金寄之， 不立券。 亡何， 其人亡， 蔡召其子至， 归之， 愕然不受， 曰： 「嘻！ 无此事也， 安有寄千金而无券者？ 且父未尝语我也。 」蔡笑曰： 「券在心， 不在纸， 而翁知我， 故不语郎君。 」卒辇而致之。

刘融斋偿逋不逾期兴化刘融斋司业熙载，尝以翰林侍上书房，贫无仆，每入直，怀食物以往。届年节，内竖例索犒金，一日某小阉至，见其方以脱粟煮於老瓦礶，询之曰：「君所食耶？」逡巡去。久之，愈窘，将断炊，乃辞官，乞假游晋，假寓某同年所，设帐授徒。修脯所入，辄铢积寸累，以偿宿逋，戚友所贷，虽一金必还，且无一逾期者。

吴彦甫不欲失信吴彦甫侍郎在京时，一日饮於乡人家，酒阑行令，负者罚於翌日作东道主，乃饷同座者以晚餐。吴屡负，而是日骤寒，吴归而疾作，同座者知之，诫勿设宴，吴不可，仍折柬招客，令家人设具。或诧之，则曰：「此虽游戏事，亦不欲失信也。」客至，仍出而酬酢，且终席焉。

左文襄不欲失信各省省城附郭之知府谓之首府，首府出缺，由藩司查照补缺轮次，挨班序补。湘阴左文襄公宗棠督两江时，不明此例，适江宁府出缺，即以其文案试用知县某署理。藩司力争不可，文襄曰：「保过府班，则得矣。」藩司曰：「府班人多，谈何容易？且朝廷有定制，似不宜擅更。」文襄大怒曰：「君以朝廷胁我耶？我出将入相数十年，用人惟知择其才耳，不知定制也。」藩司愤。时苏抚某亦与文襄有隙，乃以擅改祖制紊乱官常劾之，文襄不知也。及部员函告文襄，文襄语人曰：「我许某权首府已言之矣，不可失信也。」乃奏以试用知县保举知府。旋奉上谕，着照所请。

穆香甫偿逋不失信天津有穆香甫者，回人也，以诚笃着，富累世矣。香甫之父在时，一日，有豆船被水，泊岸求售，上船审视，以廉价购之。盖豆之被水者，仅外层耳，其在内者，均乾燥，可久囤也。是年豆适匮，遂大获利。香甫亦营豆业，某岁失利，大困，其所与往来之票号钱庄皆以香甫诚笃，戒令明岁清偿。香甫不允，曰：「吾惟知负人逋，必如约以偿，即荡产亦不恤。吾穆氏向固若是耳，信不可失也。」遽簿其物，售以付债主，於是遂贫。

边竺潭不欲失信光绪时，汉军宗啸吾司马山、任邱边竺潭鹾尹葆枢皆需次於浙，过从甚密。宗有孙月泉布衣所手拓之汉帖五帙，视为瓌宝，什袭珍藏，不轻示人也。边尝假观，以十日为限，谓必自賫以返之。及期而运使传见，以有要公，约作竟日谈。边虑误返帖事也，亲挟之诣宗，宗留之，摩挲鉴赏，约一小时始出。诣运署，则已误见客时矣，屏不见。他日，运使语钱塘丁松生大令丙曰：「边某抗我命，何也？」自是深咎之。丁曰：「彼亦欲不失信於人耳。」

谢阿明不敢失信有谢阿明者，苏之市井细民也，以鬻果为生。桃、杏、李、梅、梨、橘、瓜、莲、藕、栗、枇杷、杨梅之属，每届时，必担之行里巷以求售，价不二，品必佳，人咸信之。有与之期者，付定资，届期必如其日时以与之，未尝爽约也。一日，临顿路夏子英定购白沙枇杷，约期交易，及期而洞庭山之船不至，乃反其定资。夏语以明日交货不为迟，谢曰：「吾自言今日，吾不敢失信耳。」

潘文勤宴客不失时吴县潘文勤公祖荫每具启约客，客依时至，则进酒尽欢，或稍越时，则肃之入座，啜之以茗，且与长谈，而终不具馔。坐久，客饥，则令进面一器而已。客退而让其慢，文勤不受也，曰：「客自失时，我何罪焉？」

赵仲穆镌石不爽约武进赵仲穆，名穆，以镌刻图章负盛名。光绪己丑七月，俞筱甫通守以家藏田黄、鸡血、昌化等佳章四十方俾其镌，约十月望可取。九月，赵寝疾，十月初旬犹未瘳，虑愆期，力疾起，为之奏刀，三日夜，惫甚。其妻固尝从学，悯之，至是为之代者半，十四日悉告蒇，俞如期取之以归。子小铁，能世其学。俞筱甫如期还金俞筱甫通守尝榷税於西兴，不妄取，及卸事，几无以给朝夕，贷於谭复堂司马，约以翌年岁晚偿之。将届期而疾作，乃辍医药，货琴书以摒挡一切，卒如期以还。

徐少渔偿金不失信钱塘徐少渔尝从蒙古守彝斋貣 「 音忒，从人借入财物也。旦暮乞貣蛮夷，与古义之贷同。古义，借债曰贷，《孟子》「又称贷而益之」谓借入也。今簿记学术语所用之贷与借为对称，则专指借出言，此故用貣字。」 银币百圆，貣之日，为光绪庚寅八月朔，期以一载毕偿，不署券。翌年为辛卯，八月初，少渔触暑而病，几殆，卧榻呓语，辄喃喃自言曰：「彝斋之金， 偿期迫矣， 吾果死者， 将如何？ 」语为其妇金氏所闻， 告之曰： 「君今方卧疾， 医药之费所耗不赀， 且所假无券， 固无践约之必要也。 其奚忧！ 」少渔曰： 「 彼以信我而不立券， 我何可自失其信？ 」亟指头一笥而言曰： 「此中有玉如意一柄， 狐裘二袭， 可将去易金。 」妇如言， 命仆至质库， 得银币九十圆以归。 少渔乃又贷於人， 得十圆， 遂如期以偿彝斋。 越数日， 疾亦瘳。

昭信股票失信光绪戊戌正月，詹事府右中允黄思永奏筹借华款，请造自强股票，命户部速议。户部议印造股票一百万张，名曰昭信股票，以五厘行息，分二十年偿还本利，令京外王公将军督抚及大小文武官员均领票缴银，以为商民之倡。奏入，允行。七月，以昭信股票扰民，命即停止。

己亥正月，荣禄等奏请将认领昭信股票银两作为报效，允之。於是自庆亲王奕匡以下及中外文武大小各官，均奖叙有差。仍谕各省绅商士民认缴之款，照原议按年计利，如期还本。然次年为庚子，即遭拳匪之祸，迄未偿还。

邑令与盗均不失信某宰山东某邑，三年，以病归，年甫四十。宦囊足自给，乃栽花养鱼以终身，人皆重其高尚，然实不得已也。盖邑故盗薮，宰是者多罣吏议去，某莅任，谓盗不去官不安，锐意擒盗。盗首五人，众咸知其姓名，而官与吏胥弗敢问。某指名索五人，隶役屡受刑而弗能获也。一日，阍传剌，谓有人求见，视之，则五人姓名也，立传进。五人者，貌甚伟，自陈将有远行，借千金为路费，某诺之。五人云：「某日三鼓时，自到内室面领。」某亦诺之。遂去。某念莅任未久，何从得千金？而既已诺之，不可失信，遂假之於人，并设酒食於内室，令妻子远避。是夕独坐，秉烛待。三鼓，屋瓦声砉然，五人至，衣黑衣，立於前曰：「千金如何？」曰：「在几。」五人笑曰：「子信人也。」某曰：「能饮啖酒食乎？」曰：「能。」遂大肆饮啖，不交一言。啖毕，人取二百金，珍重一声，且谓他日当奉还也。旋不见，但仍闻屋瓦声砉然耳。此後境无一盗，夜不闭户，殆以邻境为壑矣。三年，某宦囊已裕，自念非有胆何以致此，除夕置酒，始与家人言之。

一日，某晨起，几置银若干，视之，则前所赠盗金也。旁插一匕首，霜锋可监，有札一封，置剑左，启视之，云：「某非少金者，向之所为，试君胆耳。而君若此，敢不钦佩？某等足不履君境已三年矣，君宦囊虽不多，然某日寄家置田之银若干，某日存典生息之银若干，已数倍於此，某等相酬，已不为薄，倘再恋栈，殊於某不便，某之不便，亦即君之不便也。谨将原金缴还，三日之内，如不告病遄返者，视此剑。」某阅竟，汗出如浴，不知所云。翌日，即上牍以病去官。

送快信者不失信自邮局兴而有快信，繁盛之都会悉有之，有专足之邮差投递，虽夜分必往，虽风雨无阻。长沙邮差易寿彭职送快信，宣统辛亥夏五月，一日，大风雨，至落星田，其地有大树，风甚树折，枝适压其背，血流被体，犹忍痛疾奔，分投讫，始归，已薄暮矣。家人尤之，谓何不早归就医，则曰：「余所送者，快信也，焉可以余一时之伤而失信乎？」

国人不信信条宣统辛亥秋九月，隆裕后颁布宪法信条十九条，择期宣誓太庙，冀以实行立宪，藉缓革命之祸。而国人不信之，江、浙、皖、桂、闽、粤亦皆相继独立矣。