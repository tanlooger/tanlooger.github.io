---
---
---
title: 气候类
---



气候类

大沽口气候

大沽口冬季约有三阅月之冰冻。四月至七月午後四时，潮涨高九尺至十尺。八月晨十时，潮涨高七尺。口外沙线起落无定，最大汽船不能进口，潮涨，则较次者可至塘沽。

宣化气候之异宣化去京师数百里耳，而气候截然不同，以居庸关为之隔也。自岔道至南口，中间所谓关沟，只四十五里，而关北关南几若别有天地。光绪乙酉五月下旬，有人入都，在宣化，衣则夹也；过居庸，衣则棉也；出南口而炎蒸渐盛，入都门而摇扇有余暑矣。迨八月下旬，则寒风凛烈，木叶乱飞，已似冬初光景。晓起登舆，竟有非此不可之势。前人诗云：「马後桃花马前雪，出关争得不回头。」诚非故作奇语。盖可以三秋如此推之三春也。

秦皇岛气候秦皇岛夏季热度，最高当华氏表八十六度；冬，最低在零度下平均四十余度。

长春气候长春即宽城子，其热度，冬夏均较奉天低五六度。冬至前後封河，二月杪三月初开冻。九十月至三月为雪期，时或下雨。山水最大时在五六月，涨落甚速。

洮南气候洮南在长春西北，冬日寒甚，夏日午间之热，乃或甚於关内。故其地种艺虽晚，而收获反较关内为早。雨泽极稀。

宁古塔气候宁古塔四时皆如冬，北斗在北，较内地微高。月出较早。七月露，露冷而白，如米汁。流露之数日即霜，霜则百卉皆萎。八月雪，其常也，一雪地即冻，至来年三月方释。五六月如内地二三月，亦复有欲裸裎之时，日昃须入户矣。春多风，风烈，常十余日不能出户。入夏多雹，雹下则黍苗殒。

黑龙江气候黑龙江四时皆寒，五月始脱裘。六月昼热十数日，与京师略同，夜仍不能却重衾，七月则衣棉矣。立冬後，朔气砭肌骨，立户外呼吸之顷，须眉俱冰。出必时以掌温耳鼻，少懈则鼻准死，耳轮作裂竹声，痛如割。宣统朝则渐暖，不似前此江水之七月即冰也。

上海大雪江南地暖，上海居海滨，东邻日出处，气候尤和，每岁雪时，大小皆以寸计。咸丰辛酉十二月二十七、八等日，大雪至三昼夜，深至四五尺，港断行舟，路绝人迹，老屋茅舍率多压倒。时粤寇分股取川南，歇浦以东皆为兵窟，为雪所阻，遂踞巢不出。於是难民乘机逃者数十万，其被掳者日服役，夜闭置楼上。时以雪地无声，可免伤损，皆从牕中跳遁，因而得脱者又不知凡几。

甘肃气候甘肃气候，夏日微热，冬严寒，颇具大陆之性。

西宁一昼夜备四气西宁气候，冬日最冷时可至摄氏寒暑表零下二十度，夏日极热时，华氏表不及九十度，常衣夹衣，甚或衣棉衣。青海沿边一带，每至夏秋，一昼夜而四气皆备，晨衣棉，及午而易袷衣，午余仍衣絮，入夜则可披毳裘。某君至柴达木，适在暑夏凉秋时，气候忽变，其热度高於西宁。夏时乾燥异常，日中蒸气如釜，木叶自萎。贴面饼於墙，曝而能熟，临时可取食，隔宿则坚硬如石。牛羊肉不曝自乾，可腌为熟脯。午後必衣纱葛，沙中热至不能插足，不就林荫，易致疾病。牲畜道毙者，一宿即臭烂，故毒瘴特甚。往往百里无甘泉，必携革囊木桶，盛清水，调面煮茶，有余，分饮马匹。然七月即雪，雪至必裘，晨起即融。秋日温度常较海东为高，土人云：「严冬始有积雪。」极寒时，河水亦积坚冰，至来春方释。夏多雹，冰块大如桃，百卉为之殒。或有黑霜厚积如毡，则草木皆枯矣。大戈壁在其北部合黎山之南，当青海、安西之交，东自英额池起，西至柴达伊吉河止，南自布隆吉河起，北至边界止，东西二百八十里，南北百六十里，面积四万四千方里。其地质为最细之沙，中含沙粒，小沙陀高低不一，沙之深虽不逮大漠，而过客鲜有度此者。戈壁之南无大山屏障，常遇暴风，发时尘埃蔽天，昼为之昏。飞沙盘旋空中，高数十丈，沙邱沙淖一日数移。每遇风日晴和，沙浪闪烁，则成五色纹，早晚常有云气，结为漠市，城郭宫室、人马鸡犬，历历可数。马头渐近，则一片荒沙耳，其奇幻与海市蜃楼正同。

伊犂炎热道光以前，伊犂天气炎热，焦铄千里，人皆避入窖中，至夜始出。

雪岭之寒青海有雪岭，其地有汉番僦居焉，天寒不能支，相率迁避。土垣颓圮，不可息处，过客率插帐而居。晓风凛冽，昼日萧森。夜深，霜花簌簌有声，无敢揭帐，揭则手肿不可握。涕沫凌封髭须，耳鼻麻木，指不敢捻，先用温水巾覆之，再近围炉。行人以毡裹首，露二睛，俗名毡胄，戴之立雪中，两颐犹冷如冰。古人所云「积雪没胫，坚冰在须」，犹未尽其状也。有时风吹帐倒，则爇薪於上风以御寒威，而後举手，否则堕指裂肤，且冻死矣。

青海小岛气候青海有小岛，六月即雨雪，山之巅常年不消，然又不甚苦寒，夏有裸裎之时。四时多风，风必烈，拔木滚石。近岸至变为平地，风起闻怪声，山崩地裂，皆枯树摧折之声也。然山中又不甚苦风，以树木层层遮蔽故耳。

永绥气候永绥僻处万山，罕见人迹，气候与内地迥殊，每值黑雾蒙浓，对面不相见。且春夏霪雨连绵，秋冬霜雪早降。时下冰凌，屋溜冻结，自檐至地，其大如椽，谓之冰柱，苗人以木杵撞开，始能出入。城外虽稍平旷，然亦寒居十七，热居其三，春多寒，仲夏犹时挟纩。立秋日晴，则後二十四日大热，甚於三伏；是日雨，则凉暖不常。谚云：「秋风十八暴。」言雨多也。中秋前後，即衣薄絮，雪深尺许，则沍冻。冬雨，则轰雷。四境山多田少，汉与苗各因山之所宜，占四时之候，以为种植，故所收多杂粮。沿边一带，人烟稠密，其节序寒燠，稍为适宜。

广州气候广州天气，寒燠不时，盖地近温带。冬令不见霜雪，严寒之日甚少，惟有时骤寒骤暖耳。十二月间，晨起仅可单衣，午後忽转北风，即骤凉矣。六月间，遇西江水涨，或阴雨连朝，则又骤凉矣。每见地方官迎春时，身衣裘，而乃汗出如浆。元旦贺年，竟有持扇者。山阴俞寿羽鹤龄有诗云：「昨宵炎热汗沾巾，今日风寒手欲皴。裘葛四时都在筐，无衣难作岭南人。」光绪壬辰十一月二十八日忽下雪，次日严寒，檐口亦有冰条，木棉树枯槁，数年始复活。闻道光间亦然。自壬辰以後，则屡有集霰之年，无复如咸、同间之和煦矣。

闽中冰雪冰雪为闽中所罕见，官场习惯，岁暮新正，必衣紫貂及各色狐皮，闽中实不需此。故有用银鼠石鼠为衣，以天马皮出锋者，亦异状也。达官贵人新正贺岁，有强御貂裘者，无不汗流浃背矣。

成都气候古人谓成都常夜雨，又称漏天，皆言雨水之多也。今则气候温和，寒热适度，晴雨亦均，惟春秋冬三季多阴雨耳。若晴，正月可夹衣，二月可单衣，三月则必冷，俗谓之冻桐子花。四月中旬可棉衣，五月或不热，三伏日之热亦不至华氏寒暑表百度。而七月上半月之炎热与六月下半月同，八月初亦有热至九十度以外者。九月初则多阴雨，俗称滥九皇，可衣夹棉或呢绒。十月初可衣小毛，无大雪及大冰雹，而降雪时期，恒在交春之时。川边气候大相岭以南多风，辄日中起，至夜中息。雅州气候与内地略同。清溪较寒，盛夏犹着夹衣。大渡河一带颇热，越隽、泸沽、西昌等处无盛暑。会理州四时和暖，无盛寒亦无盛暑。沙江一带，自三月起即异常炎热，然一雨便成秋也。

金川雪墙光绪甲辰八月，李心衡至金川，见控卡一路积雪不断，四望皓如玉山。初甚惊讶，後闻陈游戎大刚言：「历夏日秋阳，照烁渐消，此特至薄时也。若自严冬至二三月，密雪层积，高及数丈，压房屋且不见，乃惊人耳。」李曰：「驻防汛兵，何以得活耶？」疑其言似欺人者。陈曰：「不然，他日子自知之。」後李过懋功，时正月中旬也，初至山巅，一望无垠，舆马迳度，若不知有城墙卡房也者。夫役等从他途就塘兵烤火，炊茶熟，请小憩。扶掖循路迳曲折入，如行小巷。坐塘房中，见房前雪高倍於屋，巉削似照墙。盖汛兵日加锄扫，开辟一线路，始得安作息，通行旅也。夹路雪墙，天光透澈，如琉璃屏障。门关在望，往来行人不绝，惟舆马不能过，直须屋上行耳。

西藏气候西藏天气凝寒，地气瘠薄，千山雪压，六月霜飞。石多田少，五谷难成，有粟黍豆荍之产者，仅藏东巴塘弹丸地耳。

云贵天气云南多晴多风，贵州多阴多雨。

云南之瘴土司地方之气候，大抵不良，平原之地，尤劣於山岭。如临安府属之十五猛，普洱府属之十版纳，镇边厅属之孟连、上下猛、允猛、角董，顺宁府属之耿马、猛猛，永昌府属之孟定、潞江、湾甸、登鲁埂掌，腾冲府属之芒市、遮放、猛卯、陇川，皆系着名烟瘴，入夏以後，内地之人莫不视为畏途。

内蒙气候内蒙地处高原，距海面自二千尺至六千尺不等，带山环绕东南，瀚海横亘西北，水源缺乏，地气薄弱。早晚甚寒，正午骤热，正午与早晚有相差四十度者。平时西北风为多，孟秋即下雪， 「 白露前後。」 入冬井水亦冻，季春尚以雪充饮料，六月亦有下雪时也。