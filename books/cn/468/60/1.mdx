---
---
---
title: 万履安为同年调药饵
---



鄞县万泰，字履安，明孝廉。明亡後，尝一客岭外。舟还，有毛汧者与之同年，道病疫且死，舟人俱欲弃之，万不可，躬为调药饵，时起卧，汧得生。而万泰遂病不起，卒年六十。

汪文卿赡胡士骅妻子婺源汪光翰，字文卿，明崇祯末客川南道景陵胡恒幕，入本朝不仕。当恒驻邛州时，张献忠陷成都，分兵徇邛，恒命光翰出调兵。未至，城陷，恒与子士骅战死，阖门遇害，惟士骅妻朱氏挈其幼子峨生匿民间得脱。贼武大定闻朱有殊色，劫致之，朱乃剺面毁容以自免。光翰间关夷倮中，得朱氏母子所在，事之甚谨。值岁大饥，斗米十金，光翰百计保护，或以经书教授为塾师，或操奇赢坐市肆中，得钱以供朱氏母子饘粥，二十余年不倦。朱教子严，峨生亦读书，知自奋。蜀平，峡路通，光翰乃躬送其归景陵。