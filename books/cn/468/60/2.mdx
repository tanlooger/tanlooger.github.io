---
---
---
title: 唐自仁护主
---



唐自仁者，唐氏之仆也。颀伟精悍，有胆识。役於唐者三世，能护主於难，养主於生，仆也而有行，义士矣。顺治初，寇氛未靖，居民相率逃窜，仁之主家七口匿山谷，独留仁於家，日贮饭蔬盌匕之属於筐，齎以饷之。一日遇贼山椒，贼遽刃之，仁仆佯死，贼远乃起。

初，仁之衣制高领，密缝布七层，防不虞。及是，刃痕五层而止，利在迎刃而速仆，入故未竟，不者，殆已。越数日，贼坌涌至，掠家中物，仁睨贼某独攫百金。贼共雄视仁，招为党，阳诺之。随至贼所止地，先觑得某贼匿金处，乘间纳诸怀，某惧众攻其私，忍弗敢张。明日，绐贼，赌骑射，众方整辔具韔，仁跃马着鞭而逸，竟得脱。急迹主眷属，得伯仲二稚，问主何在，曰：「饿已三日，父觅食未回，母先被掳。」仁携稚安置，乃出，遇主山峡中，导与稚一处。又出访主母，闻以殉节投水死，族有葬之者。号痛而反，乃栖主於幽僻之地，资前金，力作以济之。

戚三为盛三赎妇大兵下江阴，杀其民之以城抗者，而俘其妇。戚三铍项，仆城下，得不死。独念妇王氏被俘，默祷於神，夜梦神授以字，曰：「为汝赎妇者，戚三也。」寤而叹曰：「我即戚三耳，尚谁赎妇哉？」明，遇人於荡间，则寻妇者盛三也。戚忆梦中所见戚字，中模糊，有似於盛，遂同行。至江宁，揭访帖於亭。或有告戚以妇所者，索酬金，戚曰：「吾实不持金，向所揭，诳耳。」曰：「然则赎亦无金耶？」曰：「无之。」曰：「然则虽告以所在而安庸也，速去之。」戚挽之泣。其人视其揭，沈思有顷，曰：「若苟善书，客有雇书手书《楞严》百部於报恩塔者，可得值也。」戚受雇而半贷於人，得十金，赎之绿旗郝将军部下。将军妇受金，阳不解，鞭逐之，且不肯还金。时盛同往，泣曰：「此金非他，江阴戚三佣书以赎妇者也。城陷家破，所不惮濒死以丐此金者，为妇在耳。妇未还而金又失，岂谓城陷时不能死耶？吾，盛三也，今偕戚三来，终不令戚三独死此矣。」号而譁。闻於将军，义之，许还妇。及还，则盛三妇也。

先是，盛妇被俘，来密书，曰：「江阴盛三妇在郝将军旗。」而盛字中蚀，有似於戚，故是时告者竟误盛为戚，而指以所也。盛曰：「奈何以戚三金而为盛三赎妇耶？愿夫妇鬻於旗，还戚值，而佐戚觅妇。」郝曰：「勿庸。」红旗张将军方需役，荐之张，得值二十金，尽予戚，而盛留旗下供役。晚除马通，闻旁室妇与人语，操里音，盛乃操里音歌曰：「二十一，是七三，托我寻汝来江南。」少顷，妇亦操里音微吟曰：「一十一，是王氏，愿为七三告七四。」盛闻之，大喜，曰：「是矣。」急呼戚蹑至，妇已去。次日，盛偕戚语郝，郝为探之，得实，遂同诣张，请赎之。张执不可，且曰：「是妇有色，值昂，金固不足。且已留此妇，何赎焉？」二人者固争，郝亦力为之言。久之，盛乃挥己妇出，诀曰：「吾与戚三同来，矢不独还。今戚三以佣书金赎汝，书尚未尽偿，而吾与汝空鬻身，无以报戚，何用独赎为？汝仍还郝，吾与戚同去，赴江水死耳。」以妇交郝，返张值，既拜郝及张，相将牵臂出，且号且行，而戚妇与盛妇俱号。时张之部曲有愿出金代赎者，有迸涕者，至是，张心动，谓郝曰：「止，吾安惜以一妇全两家也。虽然，妇值不止是，而减值以赎，则无以示来者。且此值，盛值也。盛为戚鬻身，吾何能独遣妻而反留盛？」因并遣盛、戚，而以二十金分之，为归里资，於是各懽呼谢去。过佣书所，二人夫妇皆善书，请各书以偿，主者感之，不听，乃合书一部，以贮之报恩塔。

刘显之返韩生白柩刘必显，字显之，鲁人。文笔矫异，慷慨好义。韩生白延之於家，教其子仲美。久之，生白为许州同知，明崇祯壬午，城陷，死之。仲美縗絰往迎柩，时寇贼充斥，豫州路鲜行人，戚友惴惴无从者。显之适来视仲美，知将南行，因问曰：「千里畏途，道茀不可行也，仗剑从子者几何人？」仲美曰：「未敢以烦亲知也。」显之毅然请从，不返舍，即襆被行矣。

行次东明，晤旧邑令辛某，以别墅止之，显之不可。次长垣，溃兵满野，城中戒严，闭城中者十日。出而次开州，辗转至滑县，越衞辉，抵新乡，仲美病，不能前，计无复之。显之将只身渡河而南，仲美难之，显之决请前。会有鄢陵人单骑北来者，显之跨一马从之南下，仲美乃作书贻河南故知及当路，令往取进止，以七日为期。

後二十余日音问杳然，仲美忧甚，日扶病号於河干。忽见鹑衣黧面徒步来者，依稀似显之，仲美疾趋而前，泣问曰：「先生，人耶，鬼耶？」显之曰：「幸甚，无恙。汝父柩在後，旧仆王代兴扶之，旦夕至矣。」仲美乃拜，伏地哭，执手问状。显之曰：「别汝後，即至新郑，贼骑蔽野，见予大惊，鸣钲发礮。予夜宿林薄间，日叩邨人，语以故，隔垣度食，得以无甚馁。越荥阳、长葛，久之，达许州。城破後，居民四散，屡问无知者。遇一人，自言为田忠，尊先公旧役也，道殉难事甚详，并指藏衣冠地以相示，且曰：「一二残民，感先公遗惠，已伐北坛柏为椑焉。」乃导予往。旧仆惟代兴在，侍香火，受邑人吊唁。邑人致牟麦，给朝夕，困甚矣，因治装将还。时府之委员挽留，且将申上台请赙，有旧例。予却之，即售马，得百五十金，僦二舆夫，倍之为行计，而代兴有前讨贼时俘妇为室，不欲北。予与田忠曲喻之以大义，且曰：「北归便。」乃各就道。夜宿黄河，突有南陈叛兵至，尽劫行装，杀舆夫二人，予裸身越墙伏河畔，仅免。体无寸缕，邨媪投一帕，蔽下体，乃号於市曰：「我山东庠生来迎许州死难同知韩公灵柩者也。以亲知之谊，故冒险前来，今被劫，不能前矣。其子某俟於河干，若辈有能扶榇过河者，当重酬。」时河南被兵久，里人各分砦自衞，有张、王两人，皆砦主也，感予言而前，曰：「公好义，天下岂无义士乎？」乃遣四人拥护而前，三日，北渡河矣。予急返先公柩，前函实未投也。」仲美抢地哭，不能起。少旋，柩果至，乃泝衞河以归。白羽皇蠲金广昌白羽皇文学朝宁，顺治初之隐君子也。家固贫，而好施予，岁以教授所得金供甘旨，资衣食，有所余辄以周人之急。一日，行於道，闻妇人哭甚哀，讯之，则云夫为贼诬，狱急，将鬻女。恻然，出袖中金与之，问姓名，不答竟去。及羽皇卒，忽有一人携妻女至柩前哭，伏地叩头，至流血，曰：「我邱安宇也，受公厚恩，不能报，奈何死乎？」家人询之，安宇备述其故，家人始知羽皇有蠲金事。

田馨野纳乡人兖州田馨野，名生兰，以明末盗贼蠭起，自兖南徙，展转於淮阴、秦邮、广陵之间，继迁江宁。而鼎革，王师南下，羣不逞之徒乘乱构衅，日寻戈矛以修私怨，豪帅马某所隶士卒素不驯，争欲得而甘心焉。田有乡人某，亦隶马戏下。一夕，携眷属数十口诣田乞避害，田纳之。或持械大呼於门曰：「速出之，可免祸，否则汝家毁矣。」田曰：「彼虽非张俭，我独不能为孔融耶？」不听。诸亡赖亦稍稍散去。比事定，绝口不复言。

王某妻代人徙边王某，佚其名，如皋隶也。任侠好义。本朝定鼎，同邑布衣许德溥不肯薙发，刺臂誓死，有司以抗令弃之市，妻当徙。王知之，高德溥之义，欲脱其妻而无术，乃终夜欷歔不成寐。其妻怪之，问曰：「君何为彷徨如此耶？」王不答。妻又曰：「君何为彷徨如此耶？」曰：「非尔妇人所知也。」妻曰：「子毋以我为妇人也而忽之。子第语我，我能为子筹之。」王语之故。妻曰：「子高德溥之义而欲脱其妻，此豪杰之举也。诚得一人代之可矣。」王曰：「然，顾安得其人？」妻曰：「吾愿代以行。」王曰：「然乎，戏耶？」妻曰：「诚然，何戏之有！」王乃伏地顿首谢。旋以告德溥妻，使匿母家，而王夫妇即就道，每经郡县驿舍就验时，俨然官役解罪妇也。历数千里，抵徙所，风霜艰苦，甘之不厌。於是皋人感之，为敛金赎之归，由是夫妇得终老於家。

胡义勤待主人顺治乙酉，杜濬侍父母居金陵，僮奴十余辈，多挈妻子叛去，走部落营伍，窜入兵籍。不数日，飞骑至，立马主人门，举鞭指画，放言无忌，以示得意，甚者且拔刀斫庭柱，叫呼索酒食，不得，则恣意大骂。老仆胡义勤见之，独切齿痛恨。别一奴亦已隶尺籍，私来说义勤去，义勤谢之曰：「人各有命，尔本当得意，一旦遭时，自奋发。吾命薄，与主人同，愿共守饥寒而已。」此奴亦颇惭其言，自是不复来骂主人矣。

义勤，濬兄方朔之乳媪之子也。方朔自金陵携眷归黄冈时，义勤适以他事阻江外。方朔之殁，义勤逾年而知之，则大恸，即日惶遽，自千里外奔故乡，哭方朔。跳掷号吼，呕血数升，遂得喘病，因寄食於方朔之壻曹氏家而养疴焉。居一年，病稍间，曹稍役使之，义勤慨然叹曰：「吾闻忠良之臣不事二姓。仆，犹臣也。今曹氏虽为先主翁之壻，然其姓则曹，亦二姓矣，吾奈何遂事之？五十老奴而仰面於又一姓，良足羞也。且吾未尝受先主翁命，事之，尤无名。」於是复来金陵依濬，则老病可怜，耳聋益甚。濬既素义其为人，且重念方朔，待之甚优，命视管钥而已。濬，字于皇，黄冈人。

张三爱不去其主张三爱，歙人。年四十不娶，受役於人。其主贫，或告曰：「去之可乎？」张曰：「否，三爱之主在，不并受他人恩也。」主老而逋赋，县令索租急，当予杖，三爱屡代主受笞，至百数不少怼。三爱为人修长，且健筋力。多种蔬售之市，悉以其赀归，购衣肉以奉主，且曰：「主老，不忍使其一日缺衣肉也。」

胡端友救幼主胡端友，宁乡人，刘光初之仆也。顺治丙戌，光初妻胡氏遇贼於花桥，自知不免，以幼子付端友。端友负而逃，遇贼力奔始得脱，至家释负，倒地晕绝，逾时始苏。蒋尔直负主骨归蒋尔直，湘阴人，蒋之棻仆也。之棻客死於粤，囊余三百金，尔直倡言携资负主骨归。同伴三人私议杀尔直而分其金，尔直知之，挈资先遁，俟三人散去复返，负骨数千里，冒锋镝归。及没，之棻子为之服齐衰三日。

张瑛纳赵氏穉子顺治己丑姜镶之乱，汾阳东官村有赵某者被劫，男妇均被杀，仅余一穉子奔至张瑛所，纳之。匪往索，瑛曰：「是不可。必欲得者，吾两村且鬬，视强弱。」及乱平，瑛助穉子白诸官，治罪者十余人。瑛，字玉采，汾阳人。

杨硕父收瞿式耜张同敞尸顺治庚寅十一月，定南壮武王孔有德之军抵灵川，入严关，起兵之明遗民张同敞乃乘夜独泅漓江入桂林，见明桂王之广西巡抚瞿式耜，相对泣，誓以死。王既下会城，执瞿、张令降，不从，幽之月余而後杀诸市。瞿被执，时家属匿杨蓺所。蓺，字硕父，瞿之幕客也。事发，并执蓺，蓺不屈，王义而释之。瞿死，蓺服衰絰，悬楮钱满衣，行窣窣有声，号哭营市间，见缨弁袴鞾短後衣者辄叩头，请言於王收殓主人。王闻之，曰：「瞿某有客义若此乎？」并同敞尸许之，遂得葬。

性因上书言收瞿张尸事当瞿式耜、张同敞未收殓时，有僧性因者，即永明王时之给事中金堡也，谪戍不赴，披剃於桂林之茅坪庵，亦上书定南壮武王，言收殓瞿、张事。其略曰：「古之成大业者必表扬忠节，杀其身而爱敬之，若唐高祖之於尧君素，周世宗之於刘仁赡，元世祖之祭文天祥，明太祖之祠福寿是也。衰国之忠臣与开国之功臣，皆受命於天以分任乾坤之事，天下无功臣，则世道不平，天下无忠臣，则人心不正。事虽殊轨，道实同源。王既杀两人，则忠臣之忠见，功臣之功亦见矣，抑又王见德之时也。夫杀两人於生，王所以为功於本朝也，礼两人於死，王所以为德於天下万世也。请具衣冠为两人殓，并择付亲知归葬故里，则王播仁义之誉无穷矣。」侍者诣府将投书，遇蓺，知已得请，遂不上。

文周匿故主妻孥顺治辛卯，大兵破舟山，董幼安志宁妻孥在急捕中。其仆文周者匿之，挺身赴官，锻链几死而卒不一言，乃获免。洎後，悼其主之祀绝也，独以缟衣蔬食终其身。

张某养夏士友母江夏夏士友孝母，以孝子名於时。某岁以疾卒，母痛其亡而自悲七十之年将挤於沟壑也，日夕哭之哀。有张某者，晋人也，僦居江夏，与之邻。闻而询於人，人告之故。曰：「嘻，世固有孝子其人哉？世固有孝子其人而母不得终养者哉？我养若母，且我得与孝子为兄弟行也。幸甚！」亟趋诣其家，匍匐母前，愿为义子。月供薪米，奉以终身。

吴自充焚券吴幼符，名自充，歙人。性慷慨。尝假人以金，年三十三而病卒，取其券焚之。谓其妻子曰：「吾之余财足给饘粥，无求多入，当其来贷时，吾已心赠之矣。」

徐曰彦殓估客徐长猷，字曰彦，广济人。十岁时，侍父於临洮官舍。比长，好客游。某岁返棹时，有江西估客附舟，病且死，舟子利其货，夜取尸沈之水。僮仆闻之以告，曰彦乃召舟子怒诘之，舟子色恐。语之曰：「汝出其尸，当以厚直与汝，余物悉籍记以待其子。」言已，买棺殓之。舟抵估客之乡县，访其子，命迎柩以归。施孟达焚田产簿册施于德，字孟达，嘉定人。家素封，及孟达服贾益富厚。而性仁恕，佃户有负租者，夷然不较，曰：「彼贫耳，非本意也。」宁忍负己，不忍直於有司。尝出手书一帙，焚之，皆记载田产积逋之簿册也，计九千有奇。越数年又出一帙焚之，倍於前。

刘国友济段某西华段某携眷归，避乱阻於道，闻刘国友义，往归之。即授以居，粮糗布帛之需悉为赡给，道可通，百计谋所以济之。段卒得还里，其家亦免於难。徐华国救人吴江徐华国屏居东郊，其地多荒冢，有鬼，数迷人，或至死，向暮，人不敢过其处。一日，华国夜归，闻桑中空舍有若魇呼声，疾趋视之，则见一人转侧於地，土塞其鼻，将死矣。乃负以返，救之，得活。

许季觉活饥民顺治时，海宁频岁饥馑，流离载道，邑人许季觉慨然忧之，致书当路，议甚剀切，当路韪其言。邑故多巨族，籍记其姓名，下注某出粟若干，榜於通衢，以片纸责取，巨族素信之，无有难者，凡得粟数万石。又籍记饥民村里年貌并户口多寡，按日至城隍庙，按籍以次而给，人人得所欲以去。饥民於季觉过时，必扶老携幼，罗列道旁，手执长香，跪而言曰：「许公活我。」

朱湛侯诸雅六救黄晦木明末画江之役，黄晦木步迎明监国於绍之蒿坝，兄弟毁家，率子弟僮仆荷戈，妇女皆执爨以饷，世所谓世忠营者是也。其兄梨洲西下海宁，晦木乃留龛山治辎重。事败，狂走入四明山，为冯侍郎京第参军事，奔走诸寨间。顺治庚寅，山寨军歼，被缚，侍郎之嫂，晦木妻母也，匿其家。事发，当论死，梨洲还至鄞，谋以计活之。冯尚书子道济，故人也，慨然任其责。临行，日晡矣，道济潜载死囚随之。亡何，火忽灭，暗中有突出负晦木去者，不知何许人也。火至，以囚代之，冥行十里许始息，则万户部履安之白云庄也，负之者，户部子斯程也。时遗民毕集，解缚置酒，忽管弦声出隔岸，晦木掉小舟往，因自取琴弹之，曰：「广陵散，幸无恙。」侍郎故部寻复合，晦木仍左右之，慈和寨主沈尔绪又以孥寄。丙申，再遭名捕，梨洲闻之叹曰：「死矣。」故人朱湛侯、诸雅六力救之，免。遂提药笼游海宁、石门间，或以古篆为人镌石印，或用李思训、赵伯驹画法鬻之以自给，浙西传为黄高士画，争购之。

冯易斋存孤顺治己亥，海上之变，缙绅之家罹祸最酷者以金坛为甚。时王明新名亦在逆籍，身戮家徙。妾某氏方孕，行至山东红花浦旅舍产一儿，老仆杨某曰：「覆巢之下，已无完卵，一线之系，在兹客婴。此去冯相国家不远，主人为其门下士，受知极深，驰告求匿，必能纳也。」妾是其言。杨乃襁儿於怀，夜叩冯门。时冯方家居，慨然曰：「此我事也。」疾挥杨去。命侍姬乳之，命名曰协一，示与己出无二也。协一年弱冠，徐立斋相国高冯之义，女其内侄以字协一。後协一以冯荫，仕至广州太守。冯，名溥，字易斋，文华殿大学士，諡文毅，山东益都人。

刘继庄倾赀济人刘继庄处士献廷，别号广阳子，大兴人。年十九亲殁，挈家而南，隐於吴之洞庭山，家赀尚数千金。後从游者数百人，四方奇士慕义缔交者踵相接，其穷乏者或罹患难者辄倾赀济之，由是赀日匮。有邻女许字，其夫贫而流於外，母将别字之，女誓不从。献廷闻之恻然，时仅余药肆一廛，立鬻金，寻其夫赠之，使婚，而家遂益贫。

吴缾庵急人之难顺治时，吴门枫江之市有君子焉，人皆称曰缾庵，或曰守口如缾，取谨言之义；或曰缾窄口而广腹，善容物者也。缾庵幼失怙，废书，及长，自力於学，好文士，於贤人隐君子尤尊敬之。友朋之穷老无所归者，曰：「於我乎养生送死。」於是士君子皆贤缾庵。人有难急，好行其德。尝僦小舟，问舟子曰：「值需几何钱？」舟子曰若干。缾庵曰：「米贵甚，如是，安得自活？」乃增其值，故负贩人亦曰缾庵盛德长者。缾庵，吴其姓，传鼎其名，雨岑其字，休宁人，侨於吴。

赵士望解贾时泰狱贾时泰，直隶蠡县人。少习拳勇，性愚直，见有为不义者，面责不少贷，里人严惮之。生平独喜击贼，所居为县南乡，南乡之村四十有二，遇有警，必率其村之勇者以俱赴，贼逸去，远近搜索，务尽其踪迹始已。

幽燕俗喜鬬很，而蠡、博、高、肃、献诸邑与山东之泰山、齐河壤地相接，其间椎埋剽劫之徒尤多。会世乱，所在蜂起，蠡之乡北东西焚掠无虚日，独南乡以时泰故，得无事。总督张某闻其名，使邑令召之，属以击贼事。时泰固心喜，又重以大府命，毅然不辞。不与以官，止易其名，曰乡长。时泰受任，乃椎牛具酒食，聚东北西乡之豪杰而誓之曰：「自某至某，凡村几，属之某，其村之可属以事者，某任之，有事，则某与某毕其力，非是，有罚。乡之中有不良者，教之，不率，有罚，相隐庇罚同。凡某与某不善，闻於时泰，时泰不善，闻於官，不如约，有罚。」众皆听命惟谨。数年，蠡之乡大治，於是时泰以能击贼名於蠡。

蠡之旁邑有贼不能击，亦皆请时泰，卒以告成。然当事者每击贼必遣弁及胥役与之俱，时泰负其能，不相让，又性执，与诸人意见多不合，故虽有功，不赏。而羣盗之归正者，往往得为官，反在官左右时时媒蘖之，於是诸贼闻之，皆相贺。更令其徒侦其数年行事，密以闻，某年月日，竟捕时泰置於狱。时泰已老，自念生平无罪，徒以多击贼得咎，不服，每对簿，辄慷慨，以首触地流血，听者以拘牵文法，无所暴白。会赦，时有赵士望者，亦蠡人，甘以身受荼毒，得备言时泰生平击贼状，当事者始心动，事乃解。

范洪震待杜秀才管江杜秀才之死节也，陆处士宇燝取其遗孤育之。其孤多病，宇燝一日与买药，过范洪震，则问曰：「是何人也，而为之药？」宇燝以告。洪震瞿然起曰：「杜郎耶，其尊公为吾同学，兼以同岁，又同志也。吾於其尊公之死，哭之者几日，时时从湖东来者，问其孤，莫有复者。今乃以买药遇，天也，岂可使丈独为君子乎？」宇燝因言其三丧未举，洪震曰：「不特死者当於我葬，杜郎未娶，我当娶之，有匮乏以告我。」卒为杜氏窆其三丧，而并置墓田以赡之，且助之娶。

席文舆好慈善席文舆舍人启图，吴县之洞庭东山人。性恬静寡欲，未尝孜孜於钱刀，为俛拾仰取计。惟好行其德於乡里，为慈善事业，宗族亲故之待其举火者若而家，待其资以毕婚丧者若而家。山中细民苦贫，则祁寒施褚衣，炎暑施苎帐，病则予之药，死而无以殓者畀以棺，无以葬者，又广其先德所置义冢至三十余亩。岁值大歉，则出粟周之，多或千余石，少亦不下数百石。而又赎归其子女之被鬻者，收育其婴孺之弃遗於道者，岁所费率逾数千金。

刘义救高新田刘义，益阳人，高新田之仆也。土寇杨四保聚掠，执新田加刃，义奔救请代死，贼并释之。

海霞还所盗物伊阙韩公子，父显宦也，积赀且百万，卒以贪婪为御史所劾，罢归，气结死，死时，公子方弱冠也。公子年少慷慨，力行周济任恤之事，义声闻河洛间。一日，客有踵门求见者，衣敝褐袍，曳敝履，而神气洒如，若不自介意者。异之，询来意，以闻声相思告。询族望，曰钜鹿人，王姓，无名字。与之谈，客博甚，口如悬河，古今中外事若无不知者。公子大惊异，推食解衣，留为上客。居月余，谓公子曰：「吾初闻公名，以为必有所为也。今覩平日行为，乃乡里善人耳。吾将去矣，拟假十万金壮行色，公子能不吝否？」公子踌躇未应。客笑曰：「行矣，吾戏言耳。」遂去，公子不能挽。客出一摺扇，曰：「蒙厚款，无以为报，留此奉赠。他日君往河北时，如遇急难，持此可免也。」

客去後，公子视扇，则以湘妃竹为之，面书陆桴亭《新蒲绿词》，尾署海霞自题，扇半旧矣。不数日，偶检箧，箧多空，大骇，所失者皆金玉贵品也，约计之，值十万有奇。公子夫人念客言，颇疑之，然无以发也，报官缉捕，寂无影响。於时公子既多挥霍，家事不问，主计者与其仆从悉夤缘吞蚀，不十年，家计殆尽，腴田甲第皆质於人，宾客僮仆皆散，公子夫妇与子女数人独守老屋，一童子应门而已。

公子有族叔知保定府事， 诸公子才， 招入署， 左治公事。 公子乃寄其妻子於妇家， 而独身往北， 丁宁家人而别。 公子夫人捡点行箧， 得客所留扇， 忆曩言， 即付公子持之。 公子在保定经年， 叔待之良厚。 而已叔殁於官， 一子方幼， 外惟夫人与少妾， 公子乃襄理其家事， 扶榇而归。 过卫辉， 宿逆旅， 夕， 盗大至， 公子本无长物， 而叔之宦囊则尽没矣。 幸不伤人。 众人惊定， 相顾叹息， 莫能为计。 明午， 盗忽尽送其物以还， 且谢误犯。 公子惊异， 不知所以然， 不敢不受。 又明日， 更扶柩而南， 过太行山下， 忽一骑骋而前， 挽公子臂曰：「识故人否？ 」公子审视， 曩客也， 因叙契阔。 客邀至山寨一叙， 公子以扶柩辞。 客出觱篥吹之， 四山出人马数百， 众人震恐失次， 客一挥， 人皆（缺文）

顾梦游收宋珏遗文莆阳宋珏客死而无子，江宁顾梦游走数千里往哭之，收其遗文，乞钱牧斋尚书谦益表其墓。

应潜斋经纪沈朗思丧仁和沈朗思，名昀，受业刘忠介公门，学以诚敬为宗，适用为主。尝绝粒数日，取阶前马兰草食之。卒时无以为敛，应潜斋为经纪其丧，涕泣不食。或问之，曰：「吾不敢轻受赙禭，以玷先生。」潜斋弟子姚敬恒趋问曰：「如某，可敛先生乎？」曰：「子笃行，殆可也。」

张南士济友之急余姚魏淓尝以腊月赴杭，方渡西陵，旗兵之戍者剽其装，乃衷衣过蔡子伯。蔡饭之，裹之以越布单衣。时张南士居萧山，淓并过南士，南士脱所衣絮袍衣之，且转贷邻人金为理装。或问子伯，曰：「吾亦思有以助之，然念羣从，其不能卒岁多矣。且家人雪中皆无兼衣，而以厚所薄，不忍也。」以问南士，曰：「友以急投我而我薄视之，则安赖有友者？若夫吾所厚，则生平事也。生平不厚厚，临急而较量及之，徒薄而已。」南士，名彬，山阴人。

冷秋江还人手泽文与也常以先世手泽湮灭为恨，丹徒冷秋江处士士嵋闻之慨然，出所藏温州待诏《三桥湖州》三世墨蹟赠之，皆世所重购而不得者也。

周簹谷济人还金禾中周篔，字簹谷。隐於市，性慷慨，人有匮乏，辄倾肆中钱米给之。采石估贬米八百斛，得值千金，贮周笥。估独往硖石，中道死，周具以殓之，且作手书召其子至，出金还之。

郭允观受老生之托海州有老生，与山阳郭允观同姓，以避乱，携妾侨山阳。有子八龄，而病困，妾苦嗁，虑无以送死存孤。老生曰：「闻此间有郭海若者，义士也。」亟往请，曰：「身後欲以累公。」允观曰：「所托不敢辞。然当归谋所以安公妾者，乃惟命耳。」遂去。旦日，复往，告之曰：「君可瞑矣。吾辟舍旁一室，以闭置公妾，虽盛暑，不得出，吾令人穴其窗，度可馈食，且有一老妪与起居。公八岁孤儿，吾教之，不令绝公家之读书种子也。区区衾敛，更不足计，何如？」老生遂卒。允观为殡葬如礼，迎其寡妾孤儿於家，馆饩之，久而不厌。

孤儿年十八，补海州诸生，於是其妾已闭置十年矣。乃破户出之，俾与俱去，语孤儿曰：「吾幸不负若翁垂死之托。吾家贫，本不足以赡若母子，顾义不得辞耳。今若长，宜自养母而归守先人庐墓，吾又为若营馆谷，不忧无以为生也。」孤儿与其母感泣，乃谢去。允观，字海若，诸生。授徒自给，弟子多至数百人。

王武不自爱其力长洲王武，字勤中，诸生。善绘花卉翎毛，远师赵昌、边鸾，近法陈淳、陆治。而生平慷慨赴义，家中落，与人交，不设城府，所遇，无贵贱长少，率委曲相款洽。居平善病，晚岁病屡发，不复多作画。然友有贫乏者辄强之使作以鬻於人，王欣然执笔，曰：「愿以佐吾子晨夕需。」族父年老，有女孙不能嫁，复力疾为作数幅，俾鬻以治匲。客有以病谏者，则曰：「吾财不足而力有余，敢自爱耶？」

汤光启为友忘身长洲汤光启，字式九，王武之弟子也。光启写生尽得其传，而好义亦复相似。遇友朋急难，辄慷慨赴之，几欲忘其身。晚岁家产荡然，藉笔耕餬口，三旬九食不悔也。

吴庆百为友具含赙鄞县周容、太仓王昊客死京师，吴麓祥质衣为具含赙，视白旐即路乃返。吴，字庆百，钱塘人。

陆际明哭祭姚奇胤姚进士奇胤幼尝与仁和陆际明教授同研席，相契，申之以婚姻，愿以女为其仲子妇。未几，姚殉岭南之难，尽室歼焉，陆具要絰哭诸寝门之外。岁时伏腊，必招魂以祭之。

陆际明经纪王于一丧南昌王于一尝客杭州，某年，疽发於项，喘喘然将死。拏一小艇访宋荔裳於塘栖，与之诀曰：「余不幸遘虐疾，而吾子且有家祸，命也，奈何？然吾死，则委骨於陆氏，子如不讳，亦有如斯人可托七尺之孤者乎？」因相对哽咽，不能一语而别。甫食顷，缇骑骤至，宋仓皇就逮，不复知于一消息矣。及宋事解，再过钱塘，则于一前死已四年，诸孤偕苍头载其棺归江西。问谁为经纪其丧者，则陆际明教授也。

朱璧欲保张苍水母子康熙初，鄞张煌言解军後，将以悬嶴为首阳，议者谓其不死必复逞，购之急，有司乃系累其妻子族属以待。及被故校所执，遂赋绝命词，挺立受刑死。时杭有朱孝廉璧者，投状有司，请以百口保其母子，不得。

煌言，字元着，世称苍水先生。明末南京之败，与同郡钱肃乐等倡义奉鲁王监国，以佥都御史监张名振军，屡抗王师。舟山破，鲁王入闽依郑成功。苍水劝成功取南京，自崇明入江，所向克捷。苍水先移师上游，直取九江，成功自镇江败退，事遂不成。

史丙藏张苍水诗文张苍水被执登舟，中夜，防卒史丙坐篷下唱《苏武牧羊》曲，张披衣起，扣舷和之，且酌以酒劳之曰：「尔亦有心人也。吾志已定，尔无虑。」张之诗文集如《奇零草》、《水槎集》、《北征录》、《采薇吟》，皆丙所藏。或有从而购之者，丙曰：「公之真蹟，吾日夕焚香拜之，安得付子！」

郭宁玉任改折事康熙乙巳，广济旱蝗，郭宁玉愀然曰：「邑人惫矣。」乃襆被西征，独任改折事。先是，改折费岁以千金计，是岁才三百金，而檄已下。至武昌，念邻邑所在报灾，广济独否，遂与司吏约，乞例蠲，而徐令补详。蠲下，邑人欢呼庆更生，而郭乃出其橐中数十金以偿司吏。口不言，尝自号粥粥，盖谦让其天性也。

徐太君命子还妾郭宁玉之母徐太君有贤称。康熙辛亥，宁玉会往浔阳，置侧室，女入门，色酸楚。徐心动，询之，有前夫在。急呼宁玉立堂下，泣涕而言曰：「儿误矣，儿误矣。」立遣之去。宁玉长跪曰：「诺。」时早甚，宁玉访寻其夫，还券，出廪粟，买舟载之以归。当是时，浔阳人籍籍贤郭母不容口。厥後，宁玉更置一侧室，而生齿蕃息，至七子而犹未艾，孙且绳绳焉。

郑成仙修桥郑成仙，歙之杨冲人。以织箕为业，质坚而价不二，近村数十里争购之。箕敝，皆卧舂以待。少壮时，尝值风雨过坤沙前磵，小桥木腐，蹶而危者再。忽仰天自矢，曰：「吾有生之日，当积箕为石以缮此桥。」闻者皆笑之。自是，得钱稍易银，即贮之於小瓦缾，閟土锉下，其妇与子皆不识也。锉少溢，或为邻人所贷，或閟处偶泄，伺者窃去。凡三散而三蓄，志愈坚，家人藜藿不给，弗恤也。久之，艺售而贫窭如故，人窃疑之。

康熙丁未，郑年七十余。一日，忽呼诸邻叟至室，曰：「吾足趼而背伛，夙愿不酬，桥与身俱逝矣。吾初愿尚不止此。」倾缾而出，灿若繁星，合计之，得金二镒，即日鸠工采石。其妇与子皆敝衣椎髻，环立瞪目，作悔恨声。曩之笑者忽敛容惊愕曰：「叟果至是耶？」遂相与诹吉经始，稚者负锸，壮者肩石，挥汗趋役，穷日不休。未匝月工毕举，奠危以宁，其道如砥，乃大具牲醴，率邻叟以侑神焉。

吴三桂待故人平西王吴三桂，明之武举也，出江南某巨公之门。某殁，其子奉母以居，贫无以供菽水。一日，於故书堆得武乡试录一册，见吴名，始悟出父门下。时吴镇云南，方贵盛，欲往谒之，以告母，母初不可，既而贫困日甚，乃许之，鬻田质簪珥，治装以行。比至滇，旁皇歧路，不克自达，卖字市中，聊给朝夕。忽遇藩下护衞，询其本贯，知为江南士人，邀致家塾。既半载，宾主颇洽，因从容言：「欲一见王，可乎？」询其求见之故，乃为叙述师友渊源，护衞诺之。一日，吴大会僚佐，酒阑，盛言少年时起家科目，夸示座客。护衞适侍侧，即跪启曰：「王当日出江南某巨公门乎？」吴惊曰：「然，汝安得知此？」护衞曰：「某有子贫困，万里上谒至此，无由自通，今寄食某所，故知之耳。」吴大喜，立召之，使预宾筵为重客，留府第数月。某以母老告归，吴又大集宾僚，为之祖道，赠以二万金，别扃繘一箧使为母寿，皆珠宝也。某归江南，遂为富人。

李玉峯以子赠孙书台长洲李玉峯封翁文科有二子，曰劢，曰勷，皆幼慧，读书於玄妙观。会德州孙书台罢长洲令居吴，见勷，器之，曰：「是儿不凡。」谓玉峯曰：「君多男，吾子年踰壮，无所出，曷以是儿为吾嗣孙。君生之，我成之，不亦可乎？」书台，廉吏也，有善政於吴，玉峯不忍终拒，许之。惟念子幼稚，乃携其家至安德，时康熙丁未也。

王仁纲以请均税受刑王仁纲，衡阳人，诸生。勇於为义。县田税自明万历中，每石粮增税三升六合，号曰加秋，康熙初，虚报垦荒，科粮千四百余石，计见田增入之，号曰倍额粮，民困甚。仁纲讼之院司，请荒熟并丈，计亩均其税，巡抚同安深韪之，切责道府行其议。官吏憾仁纲，欲坐以生员言事律，置之死。按察使拘仁纲，仁纲不屈，方加刑，急呼天称枉。忽大声若雷，震几案尽碎，惧而止，遂得请通丈。赵恭毅公申乔造鱼鳞册，自仁纲发之也。

王文简夫人有侠性王文简公士桢之妻张夫人，贤耦也，有侠性。闽人许珌以会试入京师，道出邗江，金尽告急，王无以应，有忧色，夫人遂脱跳脱於腕。徐夜者，字东痴，隐居东皋郑潢河上，贫且老，虽冻饿，不以干人。会大风雪，夫人出絮帛谓王曰：「君得毋念徐先生寒乎？曷以遗之。」

朱之锡遣婢朱之锡，字梅麓，曾因事遣婢，其帖云：「前送回张氏女子，原无大过，只是娃子气，好言教导，不甚知省。诚恐声色相加，流入婢子一类，所以量给衣饰，还其父母。初时原是待年，五六日後便有遣归之意，故自後并无半语谐谑，犹然处子也，足下可将此女完璧归赵。一段缘由，向其父母中媒昌言明白，以便此女将来易於择壻也。」

王介人遣还有夫妇嘉兴王介人，名翊，与郡司李严正矩善。王无子，严赠之妾。妾故有夫，为乱兵驱散，後访至王所，王哀之，立还之其夫。

曹本荣为谭凤祯治丧曹本荣尝官国子监司业，黄冈人。有同年谭凤祯歾於京师，为之治丧，其妾生子，令室中婢乳之。後成立，魏敏果公象枢为赋《古人交行》。

冯云生赴人之急德州冯云生孝廉沛素重意气，赴人之急如其私。其姊夫尝为里人仇陷，慷慨白有司，得解，仇遂并螫云生。事已，乃杜门谢交，日为子弟授《周易》、《孝经》以自娱。

傅青主哭张际平定张际，明遗民也，以不谨得疾死。傅青主抚其尸哭之，曰：「今世之醇酒妇人以求必死者有几人哉？呜呼张生，是与沙场之痛等也。」又自叹曰：「弯强跃骏之骨，而以占毕朽之，是则埋吾血千年而碧不可灭者矣。」

郑志上斥财歙人郑明允，字志上。尝与其戚某同贾吴下，某大失利，号哭不欲生。志上曰：「尔困矣，予空手归，尚能粗给衣食。」发橐中金悉赠之。志上有族子，以事缢於客舍，同舍者惧累，悉避去。适夜至，骇曰：「舍空鼠暴，可若何？」秉烛坐尸傍，达曙，白於官，出私财殓焉。淮北友人某以豪侠荡其赀，困甚，至淮北，志上恻然，倾囊助之。

年羹尧幼时焚屋券大将军年羹尧家赀钜万，父遐龄长於心计，持筹握算，纤屑靡遗，羹尧颇不善之。十二岁，自塾逃学归，散步郊原，见一老妪倚树根坐而哭，目尽肿。询所苦，妪乃曰：「所居离年家仅十数武，老而寡。有子四人，皆浮薄，不治家人生产业，日与里中无赖博。博屡负，鬻所居屋偿之，已署券矣。屋主促让屋，无宁晷。让屋不难，如无家何？」羹尧恻然。问屋主为谁，即羹尧之父也。羹尧大喜曰：「子无虑，屋主即我父，容归谋之，必有以处子。」因挟妪归，白於父，请返其券，父有难色。羹尧索券於母，取火焚之，令妪跪谢父，即挥之去，父亦无如之何也。

李恒岳资助郭琇康熙朝，左都御史郭琇以荐起，自度俸糈不足自给，不欲出。有李恒岳者，郭之妻兄弟也，问之曰：「子在京师，日费几何？」曰：「得一金足矣。」恒岳曰：「子果出而有济於世，吾能任之。」郭遂行。终郭在官，无内顾忧者，恒岳力也。

叶秋老哺主子叶秋老，萍乡孙大猷仆也。大猷故贫士，复多疾，居室破陋，不蔽风雨，日两餐，胥出其力无怨辞。某岁疫，大猷夫妇相继死，为力营其丧，遗孤儿数月，需乳，叶妻适产，令同哺之。未几，妻又死，乃向邻妇丐乳，先饱孙子而後及己子，己子以饥死，弗惜也。邻妇厌其频，靳勿与，叶窘，饲以糕糜，孙子苦噎不能下，夜啼达旦。叶益无措，姑以己乳塞儿口，啼顿止，听之，嚅哜有声，探之，乳出矣，大惊，继念为天佑，转喜。遂自乳之，儿遂赖以长成。

周栎园葬赵十五陈叔度周栎园在闽，有赵十五、陈叔度者，皆工诗，没不能葬。周出俸金葬之西郊，题曰：「诗人赵十五陈叔度墓。」

赵恭毅为古谊之士赵恭毅公申乔登第後，以古道自居，人厌之，托疾归。会买妾，其家故宦族女，以负债卖之。赵知之，慨然曰：「吾奈何乘人之急以污其节？冯商之举，不可继乎！」立送女归。圣祖知之，曰：「此古谊之士也。」

邹飞虎脱汤公子於囚通州汤公子豪侠自喜，结交当世知名士。康熙时，庄氏私史祸发，怨家因以讦公子。当道穷治，家破，婢仆星散，所亲莫敢问。夫人闻家族给配披甲之耗，夜抱幼女投井，九岁子亦憔悴死。公子入狱，自分必死，心夷然。

同系有一囚， 短发鬅髻， 高颧突颡， 面黑而黝， 虬筋结体， 狱吏伺之谨。 公子初至， 囚颇侵之， 公子不怯亦不怒， 囚大叹服。 久之， 竟彼此无间。 乃知囚固燕山大盗也， 号飞虎， 刧案半天下， 平时吏莫能捕。 後乃侦知其母在江南， 执以下狱， 将杀之， 飞虎乃诣官自陈， 以释其母。 公子亦夙闻其名也。 狱中飞虎之徒党犹时相往来， 狱吏畏其势， 贪其贿， 弗禁也。 一日， 又有人访飞虎， 人去， 飞虎以家事告。 公子痛哭曰： 「尽矣， 奈何？ 」时公子已自诬服， 案且定， 刑有日。 飞虎忽谓公子曰： 「吾向者不能为君援手， 以吾弟未至故。 今旦晚且至， 当可相救。 」公子涕泣曰： 「覆巢之下无完卵， 孑然一身， 生亦何聊？ 不愿救也。 」飞虎曰： 「不然， 今一家血胤， 系於君身， 君若死， 是绝嗣也。 必及吾弟之来也而谋之。 」

越一日，有少年至，短小精悍，见飞虎，语刺刺不休，多廋辞，公子莫解。飞虎曰：「是吾弟也。」公子在囚中，夜恒危坐不成眠，是夜，忽闻有香一缕，若因风飘至者，氤氲馥郁，令人意释。公子觉倦，顾禁卒及诸囚亦欠伸不已，须臾，悉入黑甜矣。公子既醒，忽见日光一片直照己身，此日光者，自入狱以来，数月所未得见也。大讶，视己身，乃在小室中之木榻，无复桎梏囹圄矣。旋闻橹声咿哑，始悟身在舟中。略一转侧，则一人趋入，少年也，顾公子曰：「君醉醒耶，昨日劝少饮一杯，我言如何者？遽烂醉如此。今日逾午，舟过狼山矣。」且语且示以目，公子亦佯与应答。舟人进汤沐，公子披衣起，听同舟人谈话，则一舟人皆估客也。少年亦自称为金姓，适贩夏布於江右，而称公子为夥友。行数日，抵苏，有小舟来迎，少年将公子登小舟，直趣太湖。舟行多僻港小汊，与官河不相接。时一泊村镇，闻人言纷纷，通州出巨案，钦犯被刼矣，公子心悚栗不自安。

久之，公子望见十里外青山叠叠如屏障，俄而愈近，则於山坳见阡陌蜿蜒，茅屋相比。少年亟引公子登岸，行数十武，有瓦屋数椽，公子入，则飞虎已迎於堂，指少年曰：「此吾弟，名海鹏。」问得脱之因，则少年当夜先掣州守印置其夫人镜匲上，下压一纸曰：「刼狱者，邹飞虎也。今告汝，慎汝头。」乃入狱脱公子。州官晨起，见印及字，大惊，复闻公子被刼，益惶惑不知所为。疑狱中所系非其人，吏胥得飞虎金，亦为左右之，遂释之出。公子舟行凡五日，飞虎被释才三日，竟先至。

自是公子遂居山中，然每念家室流离，辄欷歔涕下。飞虎兄弟日从公子闲谈，皆江湖豪侠事，公子亦藉以自遣。有时闻後堂琴声悠扬飘渺，一往三复，公子听之，知为妇人，初不之问。相习既久，偶为飞虎言之。飞虎顾左右，左右趋入，须臾，珠帘高卷，有少妇练衣素裙，微步姗姗而来，一雏婢可十三四，抱琴立其後。飞虎曰：「此吾甥女银荷也，生十九年矣。曾嫁杭州某生，不幸见弃，其父母俱亡，憔悴万状，吾故迎之以归。」因顾女曰：「此尊客，不必避，客悦琴声，盍为一奏。」公子敛容起谢。妇纤指微拂，悲怆伊戾之声顿从弦起，曲未及终公子泪下。琴阕，飞虎顾公子曰：「亦有意乎？」公子仓猝不能答。飞虎笑曰：「我知之，君诺矣。」是夜遂成礼。明旦，飞虎谓公子曰：「君文人，绿林中可暂居不可久。吾数年奔波各地，为此女谋快壻，不图於缧絏遇君。今获所天，君亦有室，两人事完矣，舟在山下，便可成行。」公子茫茫然不知所之，妇阴目公子，令应之。乃登小船出海门，易大艑，竟飘洋去。飞虎故有商馆在南洋爪哇岛，舟抵岸，则商夥引领以待。出飞虎函，言此馆为甥女匲赠，自是公子遂居於岛。胡穆孟代沈廷栋死康熙甲寅，靖南王耿精忠反，徵武科之举人、进士以为车骑、骁骑诸常侍。闽人胡穆孟者，武进士，且将门子也，亦被徵，独坚辞伪命，逃之连江沈廷栋家。廷栋房师某为县令，某以事至省，廷栋具书币修候。已缄未发也，穆孟窃视其书，备言靖藩举动乖乱，人心不属，难成大事。骇曰：「此何等语，可形之笔札耶？往必获咎。」因取书润色之，使隐约其词，自为更书，入故缄，而廷栋未之知也。以付使者，至城下，为门者所诘，索得书，涉诽谤，发书刑曹，逮廷栋穷治，伏辜，论死。

穆孟闻之，直奔还，谋诸妇王氏曰：「沈七罪固当，然母老妻艾，且未有後，若敖之痛可念，奈何？」王曰：「沈母春秋高，见爱子受戮，必无生理，其妻寡无依，亦必偕亡，是沈君一人死而三人俱死也。君素善沈君，讵可坐视？」穆孟曰：「然。今惟吾可出代沈君死，但未知卿意如何耳。」王曰：「杀身取义，烈丈夫事也。君为奇男子，妾甘为愚妇乎？君忠臣之胄，膝下有呱呱者，天道不远，必不使胡氏无後，孰与沈君有灭族之惨耶？君勉之，毋以妾为念也。顾计将安出？」穆孟因语之故，即赴刑曹，具状自伏。刑曹疑之，召廷栋与质，廷栋实不知易书之由，争死甚力。穆孟曰：「书实吾所为，此易辨耳。今第使两人各具书，书迹同者坐，复何辞？」刑曹然之。使书，果穆孟手笔，乃释廷栋而辟穆孟。论决之日，王氏设奠西市，哭尽哀，取其首缝之，具衣以敛。且市两棺，属其子於廷栋与穆孟之弟，令抚视之，而自缢於尸侧。

石天际为国为民三藩反，军书旁午，诛求无艺，守土者皆不得其人，乘隙搜民财不已。湘潭石天际大愤，策单骑诣阙上书，讼诸守土者，当天子意。谕曰：「此秀才之为国为民者也，许乘传归籍，听勘，所历地方，毋得凌虐。勘後，诸不法者处分有差。」

胡梦豸自承杀贼胡梦豸，字去邪，先世上虞人，迁江都。康熙甲寅，梦豸年二十二岁，随父归越省墓。父过市，遇山贼劫民财，瞋其不义，贼怒，将刃之。梦豸从後奔至击贼，仆之，市民羣起殴杀贼。贼众大至，欲屠其里，梦豸曰：「不可以我故危一乡也。」入贼寨，独承之，遂被杀。

诸兆元从马文毅地下诸老道者，马文毅公雄镇之仆也，名兆元，句容人。老而蔬食，喜佞佛，故称老道。文毅抚桂林，遭吴世琮之变，被拘四年，抗节不屈而死。方贼遣骑收文毅时，并缚诸仆，及老道，贼以其老，纵之去。老道大呼曰：「吾得从主人地下，甚幸，岂效鼠辈叛主，苟图富贵，以贻千古骂名耶？」奋然随文毅行。文毅箕踞大骂，老道亦訽骂不绝口，文毅遇害，贼亦竟杀老道。

黄珠为人报父仇九江铁工黄珠设肆於市，为人讷而钝。李某，其邻也，授徒为活。每晨起，李授经，黄则执锤，诵读声与锻冶声相应和也。李家与黄隔一壁，壁以板为之，入夜，生徒皆去，黄灯下操作，灯光自壁隙中入李室，缕缕如线。李年三十余矣，无父母，无妻子，终岁不出门，亦无交游。一夕夜半，李忽抚案哭，声凄而烈，隙窥之，炉中香一缕，犹袅袅上升也。明日以哭故问李，李漫应曰：「魇耳。」黄遂不复言。

李结邻三年，凡数哭，黄窥之已审，乃谓李曰：「君必有故，盍告我？」李度不能隐，即曰：「吾父忌日耳。」黄曰：「信耶？」曰：「信。」黄曰：「不翅此，君父之没，病耶，抑有故耶？」李不语，而目中泪乃如泉下，几放声矣。黄笑曰：「子毋然，仆虽无能，或可为君效也。」李耳语以故。盖李家本小康，父在日为乡董，以严正为匪人所恨。县令周某得流盗，盗承李家为赃窝，令因以求贿，不得，乃刑讯，殪之。李城居，求报复，数年不得间。而县令秩满矣，踪之，则又任要差，累讼皆不得直。黄闻言，若不经意者，曰：「君为此耶？力不能报，当为後图耳，何戚戚为？」遂去，自是不更与李交言。又数月，黄忽称折阅，收店自去，不知所之。李闻令当以某日陆行入省谒上官，道经某岭，乃挟刃往，潜要之，伏空山中数日，令竟不出。一日薄暮，忽有人手一布包过前，徘徊若有所觅，视之，黄也，遽出。黄喜曰：「君在此耶，吾固疑君当在此，今果然矣。」出布包，赫然令首也。问何以得此，黄曰：「自别君後，去为舆夫。昨令度岭，吾舆之以行，故迟之。及绝险处，天已昏矣，遽释手，渠乃颠於崖下，四肢皆折。其家人俯视万仞，不识道，莫能谁何。吾乃从绝壁挂藤萝而下，因刎之以来。」李大喜，即山僻处撮土为香，陈头於前，遥祭其父。复抽刃乱斫，糜而杂土棘瘗之。与黄俱去，南至闽，黄仍以冶铁为业，李则卖字为活。阅数年，事寝，乃相与返里。

寻海疆有兵事，黄入伍，积功至游击，李如故，乃招致幕中，任以书记。一日，有谒黄者，当日共为舆夫者也。知黄得势，特挟前事要索，且云令之弟今为贵官，若不允，当以告。李闻之曰：「我奈何以己事累人耶？」趋出，力为周旋，并留与共宿。夜半，手刃之，提头自首，言以仇故。黄方为之营救，李已自刎死。

张南士送戍友康熙癸卯，海上大狱起，归安魏耕走萧山，复走梅市，大将军刊章遮捕之。获耕，兼逮萧山梅市之藏耕者，以锒铛鏁李达、杨迁及祁忠敏公次子班孙，家人莫敢问。张南士挺身走三家，为经纪其事。县官遣伍伯戍守，而南士时时渡江往来狱中，狱吏怪之，执以告提刑。提刑大惊，初以为异姓非家人，窥探资给，拟坐，既而察其无故，慰遣之。及耕伏法，南士阴匄之钱塘孙治收其尸，而班孙、达、迁并徙塞外。点解时，多一人，则南士也。解官斥之曰：「汝欲偕往耶？」曰：「当魏耕逃时，亦思至某家，而徒以舟楫未便故，某幸免。今某不忍三人者独行，欲送之过河，而执事以为欲偕往，吾岂畏往者耶？」解官义之，劝之返，乃嚎咷牵衣而别。张南士携毛大可归萧山毛大可为怨家所陷，以杀人律负死罪在逮，出走十五年，中道遇赦，潜归。将抵家，而怨家迹之，张南士自饰为舟子，待之白鱼潭而藏於家。越一年，远近多有知之者，乃徙之南山之大衣寺，出入了眎。每以大可茹蔬久，私市肉炙之，捣鱼虾杂菜而合之为菹，日捧筯以进，如家人。顾终以暴露徙去。康熙乙卯，南士过禾中，闻大可在汝宁金使君署，念甚，遂独身襆被，涉江溯淮，由颍亳而西，直趋汝宁。遇於城南之蒋亭，相抱痛哭，言国家屡有赦，籍簿已灭，怨家亦散亡畧尽，黄门姜君为君雪其事，可还矣。遂大游淮蔡十日，携大可以归。唐叔达赠人言嘉定侯广成峒曾举进士归，其父欲令谒唐叔达，而适晤叔达於友人所，与言之。叔达曰：「勿遽来，不佞叨居父执，相见时，宜有言为赠，当预思所以训戒之者。」又太仓太原王氏，亦叔达之世交也。当烟客奉常官京师日，叔达过其家，诸公子迎之入，至厅事，南向坐，诸公子设红氍毹拜之不为动。拜毕，摩诸公子首曰：「汝父远宦京师，好自读书勉之。」诸公子侍立唯诺，叔达乃徐徐曳杖而起。

某奴经纪索额图丧索额图性贪，属吏多以贿进。然有谋略。三藩叛时，料理军书，调度将帅，皆中肯要。吴三桂密遣人刺之，索方秉烛治军书，瞥见一修髯伟貌者立其旁，问曰：「汝得非吴王刺客乎？」客长跪頫首。索曰：「然则取吾头？」客曰：「若果害公，早取公首去，不待公命也。吾至良久，见公批示军机，咸如亲见，料理军书，竟夕不寐，诚良相也。某虽愚，岂敢刺良相？」因反接请死。索笑，挥之去。次日，投邸为奴，执役甚恭，驱使无不如意。後索下狱，某潜入狱馈饮食。及伏法，经纪其丧事毕，痛哭而去，不知所终。李因笃解顾亭林狱顾亭林於明亡後，尝数至江宁，五谒孝陵，乃东行，垦田於章邱之长白山下以自给。顺治戊戌，徧游北畿，出山海关，归至昌平，谒长陵以下，次年再谒。又念江南山水有未尽者，复归，六谒孝陵，东游至会稽。次年复北，谒思陵，由太原、大同入关中至榆林。是岁庄氏史祸作，幸得脱。康熙甲辰，四谒思陵，而垦田於雁门之北、五台之东。初，亭林之居东也，以地湿，不欲久留，每言马伏波田畴，皆从塞上立业，欲居代北。尝曰：「使我泽中有牛羊千，江南不足怀也。」然又苦其地寒，乃经营创始，使门人辈司之，而身出游。丁未，之淮上，次年，自山东入京师。即墨黄培，有奴告其主所作诗者，多株连，复以江南陈济生所辑《忠义录》指为亭林作，首之，书中有名者三百余人。亭林闻之，驰赴山东，自请勘。讼系数月，富平李因笃亲至历下解之，狱白。复如京师，五谒思陵。自是往还河北诸边塞者凡十年，丁巳，六谒思陵，乃卜居陕之华阴。

始亭林徧观四方，心耿未下，谓秦人慕经学，重处士，持清议，实他省所无。而华阴绾毂关河之口，虽足不出户而能见天下之人，闻天下之事，有警入山守险，仅十里之遥，若志在四方，则一出关门，亦有建瓴之便，乃定居焉。

徐大文经纪友丧海宁徐大文，名林鸿，笃友谊。永嘉县令汉阳王世显去官，留杭州，处士南昌王猷定游杭，寓西湖昭庆寺，先後客死，大文皆为之视含敛，送其柩至江浦乃还。康熙己未，以应宏博试入都，而太仓徵士王昊、慈谿处士周容卒於京，亦为经纪後事，收其文集，以俟奔丧者来乃付之。

李苑芝出火中男妇李苑芝，鹤山人。豪侠有勇略。时天下多故，苑芝破千金产募壮士衞乡里。康熙庚申，贼围径口塞，将纵火，陈桐迁急召苑芝。苑芝至，大呼曰：「八老在，敢尔？」八老，苑芝号也。贼相顾引退。楼中火起，苑芝自火中出男妇十许人，复上马追贼，斩十余级。贼转鬬不胜，伏礮草中，礮发，苑芝死，自是贼无有敢犯径口者。

申自然为友死申自然，松江人也。尝为明博士弟子，丰於财。明亡，弃制举业，散家财结客，欲有所为。未发，谋泄，有司捕得之，同坐者六七百人，皆论斩。自然已押赴西市矣，忽有从众中易之者，虽自然亦不自知其故也，於是得逸去。既亡，抵家，而其家人有七十二人，以自然为必死，皆先期缢死。自然之妻孕，既悬於梁而胎殒，犬守之，邻人之犬欲噉其胎者，守犬辄鬬杀之。凡杀犬者四，而此犬之力竭，亦死於旁。

自然既坐法亡匿，家人又尽死，乃孑身走天下。然善画，以画餬其口，亦足自给。转徙至沛县。会宜兴陈昭大之叔任沛县教谕，昭大从焉。一日，见自然之画於准提庵壁间，昭大善之，叩之庵僧，而识自然。时昭大病气逆，已坐定而疾作，自然进药於昭大，服之愈。昭大德之，归谋於叔，将授自然馆。自然曰：「吾与友十二人，俱不可以俱止，吾将以画售其直，给十二人装，然後从陈子游。」约定即去。去踰月，复诣昭大曰：「彼十二人者，吾悉遣之矣。」昭大客之，几踰年，未尝一言其事。然性嗜酒，饮必极醉，醉则歌呼之声不绝，至学为犬吠而後已。昭大怪之，间一询之，不答。至踰年，而後泫然告昭大曰：「往者吾妇死於缢而胎陨，邻人之犬争噉之者，吾之犬辄杀之，凡杀四犬而吾之犬亦死。吾每念之痛心，故醉而为犬吠也。吾家贵贱七十二人，无一生者。吾尝赴西市矣，忽有易我於众中而吾不知脱我於死者之为谁也。吾於明时为博士弟子，丰於财，不忍故主之亡，破产结客，今家破身亡，终不悔。吾名自然，则自然之，不必叩吾之名若讳也。吾为松人，则松人之，不必悉吾之里邑也。」

会昭大以其叔之吏事之淮安，自然有故友居山东，招自然去，不及与昭大别，遗书昭大曰：「吾年已六十余，吾家已无人，吾亦无能为矣。吾卖画得二百金，当之宜兴，就君居以终老。」昭大志之。後一年，昭大之叔罢官归，昭大亦去沛还於宜。後二年，自然自杭城又贻昭大书曰：「吾之友陷大狱，得三千金可免死。吾卖画於杭城，几得半矣。将之金陵，脱吾友於狱，则还就予以遂终老约。」昭大又志之。久之，闻自然所谋脱狱者竟论死，已行刑，自然亦於是日扼腕死。

刘公望解橐焚券楚客郑某拥重赀，遇劫盗，一空所积，饥寒不能自活。南昌刘公望处士斯吕解橐出三十金为行李费，送之还家。公望又尝以重价购一仆，越旬余，见其泪痕被面，详诘所苦，乃知其为人所掠卖者。立焚券，访其住址所在，使人送还其父母。

刘古塘周人之急遂宁张文端公鹏翮督学江南，招刘古塘入使院。及归，解装得数百金，族姻故旧环至，视其所急而分给之，随手尽。俄而屡空，日旰不得食，宴如也。

郭节斥财康熙时，万安郭节以善酿致富。平生不欺人，人或遣僮婢行沽，必问能饮否，量酌之，曰：「毋盗瓶中酒，受主人笞也。」或以倾跌破瓶缶，辄家取瓶更注酒使持以归，由是远近称长者。里有事，醵饮者必会其肆。里中有数聚饮平事不得决者，相对咨嗟，多墨色。节问曰：「诸君何为数聚饮平事不得决相咨嗟也？」聚饮者曰：「吾侪保甲贷乙金，甲逾期不肯偿，将讼，讼则破家，事连吾侪，数姓人不得休矣。」节曰：「数几何？」曰：「子母四百金。」节曰：「何忧为？」立出四百金为偿之，不责券。乙得金欣然，以为甲终不负己也。四年，甲乃仅偿节以四百金，无子金也。

万安有术者，谈五行，立决人死期，疏先後宜死者凡六人，节与焉。将及期，置酒，召所买田舍主毕至，曰：「吾往买若田宅，若心中愿之乎？价得毋不足乎？欲赎者视券价，不足者追偿以金。」又召诸贷者曰：「汝贷金若干，子母若干矣，能偿者捐其息。」贫者立券还之，曰：「毋使我子孙患苦汝也。」及期，大会戚友，沐浴更衣待死，颜色阳阳如平时。戚友相候视，至夜分乃散去。其後此五人者果各如期死，节更活七年。

张建白斥财张大纶，字建白，河东人。其待宗族也，黾勉有无，有求必应，偶不继，必百计谋之以餍其请，有不谅者，且一日数至焉。里中嫁娶不时者，辄相谓曰：「姑诣张公，当不令汝终鳏也。」殡葬不给者，辄曰：「以告张公，可无忧暴露也。」岁一不稔，则鸠形鹄面者皆曰：「张公哺我。」时当沍寒，则鹑衣历落者皆曰：「张公燠我。」

汪雨苍救溺人歙人汪霖， 字雨苍。 家故饶， 业鹾， 父殁业败。 而喜读书， 负大略。 尝至杭州， 渡钱塘江， 潮怒涌， 舟没。 同舟者夥， 乃窜身入巨浪， 左右腾跃提掷， 尽出溺者， 使登岸。

汪雨苍斥财汪雨苍以鹾业败而家遂中落，又不遇，生产日薄乃。尽倾其资倡族人，取先世之累棺未瘗者，尽葬之如礼，於是洗手赤立。至不给旦夕。一日，妇脱头上簪易斗粟，市人倍与之。汪曰：「误也。」归其赢。冬夜行市中，见裸卧於途而呻吟者，即视之，且毙，急归，持所用衾覆之，家故无余衾也。久之，出为鹾商主计数载，忽散橐中金，为偿诸佣之负主值者，一夕立尽，遂襆被返。

杨寓乾斥财康熙辛酉、壬戌间，滇乱甫靖，疫盛行，昆明杨寓乾悯之，合药济人，施楄柎无算，家以此落，弗顾也。後家止余古玩数种，有老友病而断炊，假以易薪米，即与之。

杨春华为友自首杨春华，字友声，山阴安城人，人称之曰安城先生，後改名越。少喜读书，性慷爽，数济人危难。明崇祯末，海内多故，慨然有济世之志，与朱伯虎、吴佩远、魏雪窦游，诸人奴视龌龊士，士亦莫敢近。及伯虎死，佩远入滇，雪窦为怨家所构，谓其与张苍水交通，罪不宥。词连长兴钱允武，允武妻贷千金属春华营救。书为逻者所获，严拷允武，索春华甚急，允武死不承。春华遣人谓之曰：「吾名在牍，讵能免。我出，则君冤自白，毋自苦也。」遂诣狱。狱具，魏、钱坐死，春华流宁古塔。旧例，出塞者例签妻行。或请代於春华妻范氏，范毅然不可，乃相将就道，居塞外数十年，卒於戍所。

吴鸿锡留侍噶尼布吴鸿锡，字允康，福建晋江人。生七岁而海寇乱，父万佑挟以避，乃居浙江。适兵部车驾司郎中满洲噶尼布奉命来造战舰，延万佑於幕。数月，万佑卒，尼布亦还都，挈鸿锡以返，命其奴仆名忠朴者父之。鸿锡请呼以叔，曰：「父一而已。」尼布大奇之，曰：「七龄儿能辨此耶？」尼布清宦，家渐困，鸿锡亦稍长，助任刍牧，精勤勇猛，刍恒有余，因以易钱，市书册弓矢私习之。又市果酒，就能者质焉。数岁，遂通汉文，精骑射。一日，尼布阅射，方怒拙射者，鸿锡从旁指导。尼布谓：「汝能耶？汝手弓。」鸿锡徐进，纵送合法，三发皆中，益奇之。康熙癸亥，鸿锡之从兄云鳞以平台湾功授温州营参将，引见至京，因就尼布乞鸿锡。尼布喜，遽诺之。鸿锡澘然流涕曰：「我未可归也。我七岁育於公，今我壮而公老矣，三子始扶携，安所恃？必俟公子成立，我乃可归耳。」尼布闻言，持之大恸，遂不果行。

张翬救法宝张翬，字羽军，一字采舒，吴县人。工诗善琴，豪於饮，广交游，重然诺，利害无所避。年十八，从其父於京师，闻旗人有法宝者，才而好士，以诗谒之。一见倾倒，宾於家，礼意优渥，往来酬唱者半载。翬父促之归，宝以五百金为赠，翬固辞，曰：「大丈夫一日定交，则终身生死以之。彼须金而结者，悠悠世人耳，非所望於公也。」乃挥手而别。宝倚国戚，且数以吟咏傲其侪辈，行事不甚循理，圣祖闻之不悦。宝惧祸，挈妻子奴婢十数人出走，买舟直抵湖广。访其旧友总兵某，而某已殁，惘惘无可依。因念吴中有故人张翬，侠者也，家在虎阜，犹忆曩年分岐之语，投之，必见纳，遂泛长江，自毘陵达姑苏。一日，山塘晓市初罢，翬侍其父酌，忽有叩门者，翬出见，乃宝也。翬延之坐，入告其父曰：「法公为我知己，被罪出亡，於国法无赦，留者，罪与之均。今穷而归我，畏法，则执之而首於官，死法公矣。昔孔融藏匿张俭，义声炳於千秋。敢告严君，将背友而保家乎？舍生而取义乎？」翬父张目奋髯曰：「北海之母何人，我岂不及一巾帼哉？其留之。」因致诸窟室居焉。

先是，宝出奔时，圣祖震怒，命大索天下。宝寄翬日久，恐事泄累翬，乃与故所善者邹某谋，移无锡之惠山。康熙乙丑，圣祖南巡，宝之仆告宝谋逆，且历指所匿处，乃捕宝，并逮翬。翬为父力辨，得脱罪，翬论斩，减等，流秦。凡官於秦者，高其义，皆愿与交，不以流人目之。为之营居长安市，萧然环堵，花木幽疏。客至，入小楼，辄具尊酒，酒阑，鼓琴一曲，或赋诗四韵，若忘其身在异乡矣。

方来捐金赎奴婢康熙时，闽乱既平，以事牵逮者皆没入为奴婢。方来捐金为首倡，俾悉赎还，保聚者数百家。

王宁收吕留良尸吕留良之难，虽父母妻子无所免。剉屍後，朋友至交不敢收其屍，独有王宁者，留良旧仆也，慨然曰：「受恩不报，非人也。」乃尽质其衣服，卖其妻子，欲厚敛之。时人相戒曰：「毋然。若然，尔不得其死矣。」宁不顾，乃抱尸痛哭，寻得留良死时衣服为之衣着，欲将尸入棺矣。地甲要宁入官署，宁愤然曰：「死且不顾，惟必妥而後从命。」强拽之入，问官拷掠备至，卒无变言。系之狱，以创溃死。留良尸仍露於外，无人肯收之者。吕，字晚村，石门人。被文字之祸而身後戮尸者也。

江世鳌代安某偿金江世鳌在泰伯， 泰伯安某逋同行客 饼值， 请鬻其子以偿。 江劝客勿受， 而窥客有沮色， 遽启箧井金代偿。 其父子哭拜路旁， 相擕去。

江世鳌焚券江世鳌在梁溪与蔡子尚善。蔡故有所匄贷，算未酬者二金，蔡以繇单一纸抵补。江遽起，焚其折阅之券谢曰：「繇单，无锡蓄田者所重，且君所欠有几，而置喙及此乎？」遂掉臂去。

李振阳焚券商邱李振阳，名生春。重义轻财，为乡里所推重。或售宅与振阳，质剂既立，予之直矣，乃不责以移居。逮数岁，闻其家有阋墙之变，察知其以移居故，乃置酒，召其兄弟曰：「野人幸有数椽庇风雨，忍使同气异宫而居乎？」因折其券弃之，曰：「汝兄弟其终有此，毫末之直，聊供伯仲用耳，不必偿也。」

李振阳弃货值李振阳尝贾於嘉善，有负其货值至数百缗者，计无以偿，谋鬻其子及其妇以办。遽止之曰：「奈何以抵债伤父子恩？不可。」其人泫然而谢曰：「公德我良厚，无以报，即令彼两人者来给事於家，愿终其身。」则曰：「欲完人骨肉而自有之，是阳为义而阴为利也，岂忍出此？」挥之去，不顾。

顾贞观救吴兆骞无锡顾贞观与吴江吴兆骞，以文章齐名当世，相友善。吴中顺天乡试南元，会是科为言者所纠，特旨通榜殿廷覆试，吴因病曳白除名，遣戍塞外。时顾亦客京师，临歧，执手泣曰：「汉槎往矣。子年方三十，幸而至五十不死，则此二十年中，吾必捐踵顶救吾汉槎也。」

顾以工填词与明珠子侍衞成德订交，遂客明家。一日，念吴不已，谱《金缕曲》二阕以代札。其一云：「季子平安否。便归来、平生万事，那堪回首。行路悠悠谁慰藉，母老家贫子幼。记不起、从前杯酒。魑魅搏人应见惯，总输他覆雨翻云手。冰与雪，周旋久。泪痕莫滴牛衣透。数天涯、依然骨肉，几家能够。比似红颜多薄命，更不如今还有。只绝塞、苦寒难受。廿载包胥成一诺，盼乌头马角终相救。置此札，兄怀袖？」其二云：「我亦飘零久。十年来、深恩负尽，死生师友。夙昔齐名非忝窃，只看杜陵穷叟。曾不减、夜郎僝僽。薄命长辞知己别，问人生到此凄凉否。千万恨，为兄剖。兄生辛未吾丁丑。共些时、冰霜摧折，早衰蒲柳。词赋而今须少作，留取心魂相守。但愿得、河清人寿。归日急翻行戍稿，把空名料理传身後。言不尽，观顿首？」成德，字容若，後改名性德。

缄书既发，置其草於几，成见之，叹曰：「此河梁生别诗也，弟当成先生之志。」言於父，力求为吴道地。明曰：「汝明日邀顾至内斋，吾亲与言之。」越日，顾入见，明笑语顾曰：「吴素负才名，又与先生莫逆，老夫愿一效棉薄。但先生素不饮酒，今日能为君友饮乎？」且笑且举杯以进。顾立尽其器。明复笑曰：「先生南人，不肯效吾旗俗请安。今日更能为君友请安者，老夫必有以报命。」顾径前请安，不稍逡巡。明改容谢曰：「老夫聊相戏耳，不图先生血性热肠一至於此，请放怀以待。」未几，吴果以明力，得赐环归，归固不知其情，顾亦不言也。二人後以小隙失睦，绝往来，而吴诋顾尤甚。明知之，亟具酒召吴。吴至，即前日见顾之内斋也，榜其左楹曰：「顾某为吴某饮酒处。」榜其右楹曰：「顾某为吴某屈膝处。」吴见之大愕，及询得实，请顾相见，长跪言曰：「生死肉骨之恩，而以口舌之争辜之，兆骞非人类矣。」乃大哭。明命进酒以饮二人，二人之交谊自此益密。

姜桐音为友赎子女会稽姜桐音，名廷梧。历世仕宦，家贫无赢笥，然性慷慨，喜急人之急。山阴徐伯调家被贼，贼质其子女而要之赎。徐不能，姜卸妇头上饰物以赎之。伯调，名缄。顾与治待友丹徒姜子翥，名鹤侪。尝被难系狱，江宁顾与治明经梦游力为营救，不能出，除夕，遣甥梁尔砺往省之於狱，与同守岁。莆田宋比玉亦与顾善，宋没十余年，顾走闽哭之，伐石表墓。南州苏武子工古文，好奇结客，游秦淮死，无恤之者，顾经纪其丧。石阡费笔山考功罢官，贫不能归，顾分宅居之。及卒，为葬之於顾氏茔侧。

崔清夫好义乐施长垣崔渭源，号清夫，好义乐施。尝仿范文正义田以周族党，然又不欲以义田为名，曰：「吾惟随分自尽而已。」有从兄以地求售，索价百金，即其价买之。既而复以地归其家，曰：「我非买也，相助耳。」

桂天士祭师友墓慈谿桂天士，名贵。有受业师九人、执友一人，於其卒後，每遇寒食，辄督子孙负壶榼，徧祭诸师友墓，为之封土。

桂天士寿毕十臣明季，蕲水毕十臣令慈谿，以童子试首拔桂天士，天士德之甚。康熙某年，十臣年九十矣，天士自家治饼饵果蓏之属，负担往，为十臣寿。行至江西，遇寇乱，逻者怪其貌，执诣军门。方伯姚启盛问知其故，义之，即释其缚，资之行。至，则然烛列果饵案上，坐十臣南面，自拜於堂下。十臣命举家皆出拜之，留月余始归。陈鸾栖脱裘赠叟陈梧，字鸾栖，攸县人。冬日出行，遇老叟瑟缩风雪中，即脱所被裘衣之。

贺希白全人夫妇获嘉贺希白孝廉行素家固贫，邑令怜之，时欲为之地。一日，有夫妇相贼，鸣之官，罹重典，賫数十金诣贺，丐其言於令，冀免罪。令闻之曰：「是足疗贺子贫矣。」即日出之。贺俟事解，还其金，曰：「是岂有人心者所宜受耶？」

万玉为主割股万玉，桃源人，万国安仆也。国安六十无子，玉劝其纳妾，生一子。嫡庶不和，玉多方调护。国安遘笃疾，玉割股疗之，得享大年。

陈皋亭赠金陈句山太仆兆仑年十九游庠，犹身衣布衣，其祖越石山人出白金二锭授之太仆父皋亭曰：「孙今游庠矣，可制缯衣一袭以宠之。」语甫毕，有中表亲适至，状甚困惫，自言其家晨炊不举者三日矣。山人心悯，欲有以恤之，箧中更无余金。皋亭请曰：「孙无缯衣，自足以御寒，孰与无食而为饿莩也？」山人大喜，即以白金赠之。

陆清献有人论救康熙辛未六月十四日，陆清献公陇其在阙右门会议捐纳保举一事，大忤旨，至二十二日始得宽免之旨。陆尝自言方颠沛时，最承相爱者，满人则锺申保，汉人则同衙门各道长外，如谭祖豫之计画旅费，张长史之殷勤执贽，崔平山之踌躇前路，皆有古风。而沈乐存之慷慨愿救，尤同僚之杰出者也。

谢恕园为友三破家谢翠， 号恕园， 会稽人。 家丰厚， 急人之难， 无稍顾惜。 尝言吾为友三破家， 今其人皆将相矣。 问其姓名， 皆不筨。王山救范尧章柩归安王山生六岁，其父鬻之於婺人范尧章为奴，尧章待山有恩。已而尧章老，益贫，为之经营生计，日夕尽瘁。病革，谓山曰：「若苦矣，我还若卖身契，我死，听若所之。」山泣对曰：「奴六岁事主，於今四十年，恩犹父子。奴之去留，不在券也。如背主恩，即不还券亦去。」尧章卒还其券而殁，山竟留不去，佣庖取直以供主母。康熙癸酉仲春，邻火，将及尧章居，山趣主母幼主亟去。主母曰：「如柩何？」山曰：「山能出，出之，不能，则与柩同烬矣。」遂闭门拒火，抚柩呼天。火燎檐，山以水浇之，俄而风回火熄。是夜焚者三百家。范氏居独存。

圣祖惓念林师康熙甲戌，特旨令礼部取霸州廪生林佳荫充内官学汉教习。谕廷臣曰：「是朕教书林师之孙，其家甚贫也。」时圣祖御极已三十余年，佳荫方为诸生耳。

圣祖令人为王文恭持服汉代士大夫往往以师丧免官持服，後世鲜行之者。杭世骏议谓宜从之以厚风俗，卒为时论所格。然康熙时大学士华亭王文恭公顼龄薨，上谕官员有系伊门生者，令其素服持丧，惜未尝着为令耳。

戴南枝潘次耕葬徐昭法戴南枝游吴门时，年七十余矣。苍颜古貌，幅巾方袍，谈论娓娓。喜吟咏，能作径寸八分书，吴人传客之。徐昭法性行高峻，平居阖户，不见一人，特与南枝相得，称老友。昭法暮年丧其子文止，欲自营葬地，以告南枝。南枝曰：「堪舆家言人人殊，且君无力延致。吾粗明此术，当为君求之。」昭法因言其先文靖公葬阳山，吾不欲离其侧，勿求诸他所。南枝乃芒鞋箬笠，循阳山左右求之，久乃得一地，地属诸大姓，购之不得。

康熙甲戌，昭法没，自後仅一嫠妇，一孤孙，饘粥不继，谋葬之於祖茔而族人不可。南枝曰：「吾已为任此事，不得地，一日不了。」於是买小舟，徧历诸村，舟所不能至者，徒步跋涉，风餐水宿，无间寒暑。然南枝素不为人相地，人亦无以是烦之者，独为昭法营度，费皆自任之。经年，乃得地於邓尉之西真如坞，以告潘次耕曰：「地甚佳，又在梅花深处，与高士相宜。地价须三十余金，无所出。」次耕乃先以十金成券，余将徐图之。会次耕有黄庐之游，南枝募於人，无应者，乃矢愿卖字以买地。

南枝故善八分书，然非其人多不应，得者必厚酬。至是，榜於门，书一幅止受银一钱，人乐购之。赀稍稍集，又相旁地之当买者并买之，凡四十余金，而地毕入。及次耕远游归，惊喜过望。盖吴下营葬，惟卜地最难，地师既鲜良者，薄有名，即高自标置，丧家具舟舆，备饮馔，以偕往，或三四年不能得一善地。既得之，次耕任葬费，间有助者，又费七十余金，而昭法得葬矣。南枝复为之培土栽树，伐石立表，又费三十余金。

南枝酷贫，寓无隔宿炊，冬月常衣綌。其求地也，目之所营，神之所驰，无往不在是。黧面茧足，旁徨山谷中，不知疲瘁。其卖字也，铢积寸累，悉归之地，不妄费一钱，一苍头不能忍饥辄辞去。寄食僧舍中，语及昭法必流涕，人多笑其迂，讥其愚，终不悔也。

吴鸿锡待噶尼布诸孤噶尼布卒而诸孤幼，夫人以哀毁得狂疾，长子和顺甫七岁，次和鼐六岁，次和麟五岁。吴鸿锡独力治丧事尽礼。然尼布新丧，族中诸豪与隶人之悍者，视眈欲逐，将蚕食其家。鸿锡信行素孚，又材武，谕以义，慑以威，咸莫敢如何。家故不及中人资，鸿锡精心计，权子母，岁入恒倍，日以饶。延良师课之，饮食必亲馈，业稍进则顿首谢。三子感之，益尽力。又亲教三子以满书，稍长，并为娶名族女。

鸿锡尤谨於礼，终日具冠带不怠，司梱以妇人。岁时庆祝，必盛衣冠，率诸僮仆入执事，事毕，亲率以出，中外肃然。和顺年十六，有忌之者令为护军，将困苦之。每番直，鸿锡辄佩刀以从，夜直，则露坐终夕，人莫敢加害。顾念非通仕籍无以免厥役，而尼布故交无能相援者，大学士阿兰泰虽尝同仕兵部，又以事相失。鸿锡独谓阿公长者可以义动也，日率三子候门外。兰泰廉得其情，果恻然，问：「诸子习满书乎？」曰：「皆习。」「孰最优？」曰：「顺优。」兰泰诺，以中书用之。既而首辅索额图欲以用其族子，鸿锡即为书，言和顺孤苦状，伺索出，跪而上之。索大怒，掷书去，不顾。鸿锡跪其门五昼夜，水浆不入口，困垂毙。索大惊，抚之曰：「世乃有义烈如子者乎？吾用顺矣。」顺就内阁试，果补录。乙亥，圣祖亲征厄鲁特，鸿锡勉顺曰：「国家有事，正臣子效命之秋，赤子发迹地也。」亟为治装，请从征，遂从大将军伯费扬古由西路进。鸿锡结束从行，方数日，家中宵小攘夺蠭起，使人追鸿锡还。乃泣谓顺曰：「吾不得偕行矣。虽然，死生，命也，战阵无勇，非孝即非忠，子必勉之。」怒马抵家，宵小亡匿，讫无事。而顺亦自力於矢石间，得功牌二，凯旋议叙，擢礼部主事。有约顺会饮者，以博具佐觞政，鸿锡知其为匪人也，拔刀冲坐，执其人，数之曰：「饮博非居官所宜，顺孤子，何得以此诱之？必杀汝。」刀触席，声铿然，其人大呼乞命，叩头不已，使捽而去之，引顺归。或问：「人可杀乎？」鸿锡正色曰：「杀人者不过死耳，吾已许噶公，抚诸孤，而坐视其溺於燕朋，诚生不如死。吾死而诸孤知勉，则死贤於生矣。」然顺深感之，自是不复与燕会。

蓝九廷为海烈妇鸣冤康熙丙子冬，钱塘冯山公景行清和坊，避雪於其宗人之药室。有壮士，睅目丰颐，长不满八尺，而腰大九围，敝衣穿空，望见山公，欲前致辞。山公揖之以入，宗人举手歋歈曰：「公无然，此齐人也。」壮士惭而退。时雪霁，山公乃循街而走，追及壮士问之，则对曰：「余姓蓝，名九廷，山东人。少为粮船篙师，南北居货，贸易致千金，散与穷亲故立尽。子在台湾，就养之。今夏乘海船北归，至四明，遭风覆溺，攀木缘崖，乃得生，归而无资，以是行乞於杭市，得三金，可抵家矣。」山公怜而止之宿，醵钱告同志，事立办。九廷乃大感， 明日将行， 至夕， 山公饮之酒， 酒酣， 九廷拊膺叹息曰： 「余亦尝读书了了明大谊， 少昤却贿为烈妇申冤， 人称义士。 今不幸遭患乱， 饥饿濒死， 窃自念天道苟可知， 决不死异乡， 今果遇公， 获济也。 」山公因问烈妇为谁， 对曰：「徐州海烈妇者是也。 康熙丁未， 烈妇坚拒旗军林九功夜穴舱强奸， 自缢死节。 方是时， 余却九功贿鸣官。 官来， 出尸米中， 色如生， 衵衣穷袴， 皆牢缀如裹革。 」言未既， 山公离席鞠 月氶巴 ， 酌以三大觞， 亦自觞曰： 「冯景何幸见义士， 吾故知君非常人， 果然。 且君非遭海风覆舟， 予奚由见君， 君亦奚由至吾前述三十年事？ 予将奋笔表君， 使百世下知有篙师蓝九廷者为义士， 则天道可知也。 」九廷喜甚， 罢酒就寝。 鸡初鸣起， 篝火磨墨， 索山公书。 书已， 天亦明， 九廷再拜去。

陈卜年救葛承勳鄞县葛管村徵君之在明史馆也，性鲠直，人不可干以私。时明之辅相家子弟多以贿入京，求史馆诸总裁为先人作佳传。而管村适主崇祯长编，力格之，坐是出知五河县。史馆同人恨之未已，又令大吏以事致其罪，论死。狱急，管村之子承勳前往救父，时陕中开赎例，管村之故人賫金五千两以与承勳，管村得赎免死。而承勳年少，陕中吏胥欺之，虽报额五千，蚀其半，未之上也。管村归，而陕抚咨浙抚，追赎金之未足者。

承勳至是大窘，计无所出。承勳之友陈卜年奋然曰：「达道有五，而君臣父子居其二。今管村有君臣之戹， 承勳有父子之戹， 徒以无朋友， 使大伦灭其一， 吾当偕行之。 」然卜年亦贫甚， 芒鞋布袜， 即日束装， 挟承勳去。 又以被盗， 尽丧其装， 沿途乞食於所知者， 得至陕。 寻入京， 再告急於个村之故人， 人皆义卜年所为， 复得金三千， 卒事而归。 方卜年在途， 承勳有过， 辄流涕而扑之曰： 「汝父当戹， 汝敢若是？ 」然所以护其寒暑饥渴者， 不翅慈母之於婴儿也。 卜年， 名坊， 鄞县人。

李延昰临死赠物於友康熙丁丑十一月，朱竹垞至平湖，访李延昰，而已疾革。视之，犹披衣起坐，出所着《南吴旧话录》、《放鹇亭集》以付朱，且命弟子以藏书二千五百卷畀焉。余若平居之玩好，一瓢一笠，一琴一砚，悉分赠友朋。越二日终，遗命弟子用浮屠法，盛尸於龛，焚其骨，瘗之塔。

张瑛听人赎田张瑛，字玉采，汾阳人。家素饶，每岁杪，辄出粟周乡邻。康熙丁丑，饥，既出财粟以助振矣。而振所不及，有持田契求售以踵门者，皆自贬其值，第如其愿售之，价视平时，盖不及十之二，於是得田且千亩。明年大熟，瑛乃榜示各村曰：「愿赎者听。」匝旬，悉赎之以去。

方望溪哭徐诒孙青阳徐诒孙，名念祖。内行洁修，文章冠郡邑，方望溪之友也。诒孙去京师，望溪送之岐路间。既与侪辈登车复返，下车，执望溪手而号恸曰：「惟子知我，何当归，吾与子得更相见，足矣。」其後诒孙一至金陵，望溪在外，竟不可得再见。会望溪有子新殇，意殊不自得，及闻诒孙死，出门西乡，号而哭之，不复觉子死之痛矣。

盗还沈节母诗文华亭沈临秋进士泓之母，守节久矣，临秋为徵海内诗文得数百篇，置於箧。遇盗失之，沈号哭道中，七日不去。时佘山寺老僧晨起，见供桌有一卷书，封识甚密，署曰：「烦上人亲致沈孝子。」沈遂得之。

黄仙裳慷慨赠金商邱田雪龛为泰州牧，居官廉，州人黄仙裳与之周旋，绝不干以私。已而田落职，在州不得归，黄适返自汝宁，囊仅有二十金，乃先诣田寓，分半以赠。语人曰：「是日吾若先至家，则家中需金甚亟，不得分以赠田矣。」盖黄客汝宁时，太守金某为黄旧友，赠贻极厚。时有别驾郑某所知客，多不能成行，一日，黄徧召客，置酒高会，酒酣，以太守赠金尽散诸客而去，故归时止存二十金。其贫如故，人多笑之，黄不以为意也。

吴璟发言止搜粟康熙壬午、癸未间，齐、鲁大饥，谷价翔贵，白骨相望於道。素封之家，非昂其值以射倍蓗之利，辄扃鐍以自封殖，坐视道殣，弗恤也。沾化吴璟悯之，仿常平法贱售谷以活饿人，又计己家口，仅留以供饘粥，斥其羡，煮糜以济众，全活无算。

大吏以凶荒事具疏上闻，圣祖特遣旗员齎太仓银米分道振济，至沾者为曹某等五人。一日，召邑人士会议，众嗫嚅莫敢前。曹攘臂起曰：「今日之事，有尽者帑金，无穷者饥民，以有尽供无穷，是谿壑也，其何能济！计惟括富民粟，佐公家之不足，以拯此一方民耳。」言次，须发怒张，将胁众以必从，座客相顾失色。吴抗颜折之曰：「诚如天使言，祸踵至矣。天子使公等拊恤残民耳，而比户检括，是古所云搜粟都尉也，岂称上旨哉？且千里大祲，富室所余几何？破一中人之产，而闾左皇皇，尽室逃窜，是召乱也，是益之凶也。饥不可救，渐不可长，得毋偾公家事乎？何如酌金粟多寡，按户分振，以厌众望，而公亦坐收人心，计无便於此者。」使者默然，气为之夺，遂止不括富民粟。璟，字西峯。吴璟救饥民沾化大饥时，有贫民将鬻其妻，夫妇对泣，悲甚。吴璟闻之，急賙以银米，其人泣拜而去。岁稍稔，凡逋负者悉来相偿，合券而投之曰：「岁虽小稔，吾收若负，是再敛也。」悉折其券而焚之。

吴璟屡助邑令阳羡令蒋天麟以母丧离任，为同僚羁绊，不能归。吴璟出粟数百斛助其交代，蒋始得归。潘俨思，亦令也，坐官逋淹滞。吴首倡义佽助五十金，潘得补官帑而去。孙鼎鋐任某邑令，以罪谴，戍沾化，艰於衣食。吴资给之十余年，得免於冻饿。吴鸿锡助和顺振饥康熙癸未，山东大饥，朝廷遣官往振，和顺与焉。吴鸿锡曰：「此仁人君子尽心时也。」从以往，分振武城。廪未发，鸿锡即以私钱市米，因逐户稽册，先量给之。念居民有僻远不能至县者，度四乡中地，得南鲁集为散振所。又惧民饥久，不胜食，日为蒸饼万，计人给饼二。然饥肠骤饱有毙者，或言先饮萝卜汤则无患，亟为汤，遂日活无算。

韩乐吾分粮与友康熙戊子，广陵大饥，有寒士韩乐吾者，典鬻殆尽，余米二升而已。闻有友绝粮三日，欲分半与之，妻曰：「如明日何？」韩曰：「我明日无粮，则明日死。彼绝粮已三日，便恐今日死矣。」竟分半与之。至明日，竈穴坏，探之，得窖金焉。遂以买米，广济饥民。

潘玉符几至毁家吴县潘荣锦以布业起家，寓青浦之朱家角，往来襄、汉间。有伉爽声，喜周恤亲族里党。及老，家中落。其子玉符好读书，而屡厄院试，即弃去，纳粟太学，为上舍生，理父业，家仍稍稍起，渐饶益。朱家角为五方杂处之地，通贩鬻，土着轻稼穑，鲜盖藏。康熙戊子、己丑相继旱，民艰食，玉符以储积之米散给邻里，妇女工纺织者给以古贝，资其生，以是几毁家。

徐粤翰助人婚葬钱塘徐粤翰大令相为文敬公本仲弟，慷慨负义气，重然诺。有故人子未葬其亲，又贫不能娶，乃为称贷以助其葬，复佐之婚。已而偿其贷，其人弗知也。

程正家待张清恪康熙辛卯，仪封张清恪公伯行以纠发科场关节事，与总督噶礼讼，奉旨解任，即讯。时噶怙势作威，日遣谍詗其左右，籍记姓名，将罗织，致重罪。人皆惴恐避匿，独扬州程正家晨夕过从，只身往来维扬、姑苏间。岁余，事始解。

华希闵待张清恪华希闵，字豫元，无锡诸生也。喜任侠。与张清恪公善，然硜硜自守，未尝以私干之。康熙癸巳，清恪为总督赫寿诬陷被逮，奉诏令刑部尚书张鹏翮偕赫寿讯之镇江。拘之城隍庙，门生故吏无敢向迩者，希闵闻之，慷慨言曰：「此吾报知己之日也。吾闻受人知者分人忧，受人惠者急人难。今张公蒙不白之冤，陷不测之罪，吾岂可置身事外，坐见其死哉？」

於是希闵自无锡疾驰，一昼夜踰二百里至镇江，唁焉。既抵庙门，不得入，乃伪为皂隶者入之，与清恪劳苦如平生。谈久，辞去，越五日，而鹏翮之生祠毁矣。

初，鹏翮视学江左有声，吴中人为祠於江阴，歌舞之。康熙辛卯，清恪之与噶礼交讼也，鹏翮按事至苏，苏自士夫以下遮马首者以万数，愿无夺我抚军。而鹏翮私袒噶礼，苏人恨之刺骨。及是，鹏翮又与寿劾清恪挟诈欺君罪，且至死，苏人闻之，咸涕泣不知所为。会希闵自镇江来，具言抚军就逮良苦，则益汹汹然，顾无所发怒。希闵遂倡言曰：「昔父老之祠张鹏翮也，岂非以其有令誉耶？今若此，辱父老甚矣，祠之何为？愿与父老共毁之。」於是率众数千人奔鹏翮生祠下，争撤屋瓦，顷刻而尽，呼声动天，尘起数里。明日，寿闻状，大惊，阴使人廉问主名者，疏以去。当是时，希闵几不测，会圣祖知寿与鹏翮构陷状，免清恪罪，而苏人聚众毁祠事亦不究，希闵遂得免。

希闵虽慷慨，好急人难，然为人和易有容，不修苛节。见人无贵贱，皆自下，或凌践之，无忤色，人愈多之。善诗文，工书，後官教谕。吴薗次待赵龚吴薗次太守绮慷慨义烈，敦尚友谊。长沙赵洞门总宪当柄用时，车马辐辏，及罢归，出国门送者三数人，薗次与焉。其召还也，宾客复集，薗次独落落然，踪迹阔疏。合肥龚芝麓尚书提倡风雅，门生故吏徧九州，殁於客邸，两孙惸惸孤露，无过存者。薗次则哀而振之，抚其幼者如子，而字以爱女，至於成立。

蒋非磷赴人之急蒋坚，字非磷，铅山人，心余太史士铨父也。性慷慨，乐赴人之急。尝出为叔父收债，得金一镒归。过其友黄某，黄方负人金，索者至，出恶语，为解之。索者忿曰：「我索金於黄，何豫汝？汝诚庇之，何不以金与我？」蒋笑曰：「若以吾吝此金邪？」即尽出金予之，索者惭谢去。蒋向所主朱某者，将谒吏部选，欲邀与俱，未发，闻以金予黄而未有以偿也，乃曰：「黄，吾友也。君诚与我偕，吾当任其金。」蒋既失金，虑无以报叔父，乃许诺，从朱行。舟出大江，朱仓猝堕水，蒋故善泅，袒裼跃入洪涛中，浮里许，握朱发提其首出江面，翼而行，遇浮橹，凭焉，遂得脱。

康熙癸巳，蒋客泽州守佟国珑幕，时临汾令暴而贪，民不堪命，羣聚大噪，执殴之。城中民汹汹，各徙於郊以观变，巡抚檄佟往，令以兵从。蒋曰：「是速之变也。」乃与佟疾驰，以七人从，自日中至晡，行二百里。及郊，见四山人皆蚁聚，揭竿树鉏，且作乱。白之佟，取巡抚令箭先往视之，而号於众曰：「巡抚怜汝辈为吏所苦，令太守来治之。辠不在民，勿恐。」乃还，属佟入县治，坐听事，呼令出，及其胥五人并缚之。鞭胥流血，观者如堵。佟谓之曰：「尔等不顾父母妻子邪，何不复尔居？」众唯唯，皆散去。明日，佟挟诸囚复巡抚，临汾遂宁，及佟乞休，蒋始归。蒋旋遭母丧，服阕，乃娶妇，时年四十六矣。居家，笃於兄弟，在外时，闻将析产，乃让田於弟。尝累千金，施贫者辄尽。出游，见贫妇十余人率幼稚绕岸泣，衣不蔽身，问之，曰：「适遭焚剽，故致此。」乃出笥中布二十匹散之。已而闻佟以属官亏帑被逮，责偿数千金，狱急。遂走天津，省其家，至栾城，为佟索逋千金。复至泽州，泽州人故德佟，愿代之输，守弗听。及蒋至，守有疑狱欲委其决之，因责以必脱佟。守遂下令，有愿代佟输者听。三日得五千金，佟遂出狱，复质其衣裘赆之以归。喻全易急人之困康熙时，淮之北有豪强某，肆毒里闾，无不至，喻全易知之，恚甚，潜约人入其家，手刃之。事闻，官逮捕，系狱累累，喻挺身自首曰：「谋杀某而亲杀之者，小衲也。诸人何与焉？」众得释，喻从减论。其时喻已为僧矣。兴化洊饥，喻率众比邱急走遐方，杂募金钱粟米，设糜以振之，存活甚众。

邑有无赖子以投旗为名，勾结党羽，鱼肉善良，令莫敢问。喻引士民吁总督，请严保甲立杖击法。有匪至乡，十家众共掊而缚之，以献於官，风遂息。又尝於市肆中见众数十拥一官人欲戮辱之，修旧怨也。喻以斧拟数十人，数十人皆辟易，遂护官人还家。诸所德喻者，往往奉金帛为寿，喻曰：「吾缁流也，以不贪为宝。且吾之为此，直以遂其格格不可忍之性，固非利若财也。」概无所取。及还俗，尝访一友於官，友适遭吏议，祸且剧，亲故仆从皆散。会议狱，喻伪为友之傔仆应质堂下，头抢地，伸两足入三木，悲切哀号，力雪其冤。事既白，即脱身去，公卿益以此重之。

潘蕴洪待人潘蕴洪，字函三，湖州诸生。康熙癸巳，尝与方望溪侍郎苞同供事於蒙养斋。而晚岁甚贫，数典衣，持钱归，道逢废疾之窭人，即使持去。又尝游江西，邻舟覆，为挈其夫妇子女行千里而致其家。

刘古塘送方望溪刘捷，字古塘，故名家子。其祖若宰，明崇祯辛未及第第一人。同产兄辉祖，康熙庚午乡试举第一。及辛卯，捷复举第一，而礼部独不喜捷文，磨勘，停一科。癸巳秋，特行会试，将赴公车，会方望溪以戴名世文集牵连，编旗伍，檄有司解送妻子北上。捷固与之友善，曰：「吾不可不偕行也。」至京师，则试期过矣。其後病且衰，竟未得一与礼部之试。

徐梦麒为友赎儿徐梦麒，字忠移，潮阳诸生，尝教授於达濠。有陈某者，邑之华里东人，亦训蒙於其地，两人交相善也。已而陈病且死，与徐诀曰：「死不足惜，但无後，负不孝罪耳。某蜑妇有一男，颇佳，愿为某嗣，有成议，今已矣。」言讫，呜咽而卒。家不能具殡敛，徐为之拮据经营，窆焉。

徐既窆陈，乃访所谓蜑妇男者，则陈之外遇所产也。笑且骂曰：「竖子作此不经事，今死矣，责足负，无後为大，犹愈於他人子也。」蜑妇索身价六金，乃徧贷亲朋，得之，取其子，躬抱送至陈家。里人闻舆中有呱呱而泣者，以为女宾来矣，比至门，停舆，皆骇愕，不知为谁眷，羣趋视。舆夫揭帘，见抱儿者出，则昂然之长髯丈夫也，里人皆大笑。徐从容呼其父母，告以故，举儿畀之，里人相谓曰：「此义人也。」徐仍时省视之，周其困乏，後儿亦成立。

圣祖谕扶助熊赐履家康熙壬寅正月，上谕：「大学士如李霨、王熙、杜立德、张玉书、李光地、王顼龄等之子孙，皆为职官，惟熊赐履居官清正，学问优赡，朕每念旧劳，不忘於怀。其长子有疯疾，次子尚幼。熊赐履为试官，所取门生不下千人，身後竟无顾恤其家者，令诸臣扶助以望成就。」於是门生王鸿绪等助银三千余两，命交江宁织造曹頫生息，给予用度。

袁良谟焚券康熙辛丑、壬寅间，某邑岁大荒，饥民徧闾里，袁良谟与伯兄倾囊周济，多全活。或有相质以业者，既酬其值矣。易时，年丰，则念向且竭所有以与人，不可乘阸利其有，乃集质业者焚其券，券千余金。

赵永怀归关玉山榇长洲赵念昔，名永怀。幼时流寓江都，晚归长沙，为环庄，奉母以居，自号环庄居士。笃友义，故友关玉山客死，永怀为迎榇归，合其家八口瘗之，仍分宅养其妻子。

康子厚为张成偿债张成负客债千余金不能偿，以忧，得危疾。康惇往问之，曰：「子何忧债？吾力能代子偿之。」成叩头谢曰：「甚善。」然成卒病死。乃召客语之曰：「成之债，吾已任之矣。请焚成券而立吾券。」客惊喜曰：「诺。」时惇家已落，卒如约，终其身偿大半，及诸子既长乃尽偿之。惇，字子厚，兴县人。

张自超鬻田助赈张自超，字彝叹，高淳诸生，世居苍溪。少孤，课耕以奉母，应试而外，未尝入县治。岁连祲，死者相藉。一日，造县令，具陈方略，令夙重之，为设饮，尽召邑富人。富人曰：「张君，吾邑之望。所蠲助，则吾侪视之。」自超遂注籍二百金，诸富人相视大骇，次第注籍。然逆料其不能猝具也，越数日，自超首纳金，诸富人大屈，尽出金，为部署，活邑人几半。自超故有田二百亩，亩六七金，鬻其半，索直三之一，众争购之，故得金速也。

刘文正赠孙孝愉言诸城刘文正公统勳与兴县孙文定公嘉淦同在朝列， 「 咸丰以上，孙文定有三人：一康熙朝大学士益都孙廷铨，一道光朝户部尚书济宁孙瑞珍，一即兴县相国，其最着者。」 最相得。文定子孝愉官秋曹，为文正属吏，文正待之尤严，曹事悉以委之，至废寝食。文定偶以为言，文正曰：「此姑息之爱也。」文定语塞。

张恻庵掩骼养童康、雍间，山左大饥，白骨枕藉，鬻子女者值仅数百钱。某州筑万人坑，以埋胔掩骼。有路远不能致者，多委弃而去，积尸塞途，为乌鸢犬彘食。歙张恻庵自京师归，过其地，恻然悯之，立解橐中金，金尽，复假贷於同行者。雇人荷锄畚，送枯骸数百於某州以瘗焉。更出钱买童子之嗁号将毙者数百人，携之归里门，给其衣食。次年秋熟，悉纵之归，还其父母，皆涕泣叩头而去。山左人皆设主於家，朔望祀之，每垂涕告其子女曰：「张公，尔之再生父母也。」

世宗命拨养廉给业师雍正初，有某学使者，希上旨，以风节自矜。其业师以儿女昏婣之故，不远千里求助，以俸薄辞，坚索之，遽以入告。世宗震怒，几罹不测。或营救之，乃仅传旨申饬，命藩司由学政养廉项下拨五百金以给其师。

义狗为人雪仇雍正乙巳，有过客於京师西华门外之旷野，遇屠者牵一黄狗就屠，客见其觳觫而哀之，欲购之以放生，屠允，遂解囊付值。屠见其行囊多金，既受值，又谋杀而尽攫之。越日，乡保诸人见尸，报县令，令往验，则见一狗守尸旁。验毕，狗至，摇尾盘旋，如有所诉。令异之，曰：「尔知此冤否乎？」狗又摇尾点头。令曰：「果知此冤，可即引差役往捕杀人之人。」狗去，役随之。至一村，见草庐中有一人睡寤，狗扑而啮之，即就捕。其人见狗，惊愕，直吐实情。令申报上司，达於朝，而明正典刑，自此并禁屠狗。

卢志仁待主人御史谢济世官翰林时，佣三仆，一黠，一朴，一戆。一日，同僚小集，酒酣，谢曰：「吾辈兴阑矣，安得歌者侑一觞乎？」黠者应声曰：「有。」既，又虑戆者有言，乃白主人，以他故遣之出，令朴者司阍，而自往召。召未至，戆者已归，见二人抱琵琶至门，诧曰：「胡为乎来？」黠者曰：「奉主命。」戆者厉声曰：「自吾在门下十余年，未尝见此辈出入，必醉命也。」挥拳逐去。客哄而散，谢愧谢之。一夕然烛，酌酒校书，天寒，瓶已罄，颜未酡。黠者眴朴者再酤，遭戆者於道，夺瓶还，谏曰：「今日二瓶，明日三瓶，有益无损也。多酤伤费，多饮伤生，有损无益也。」谢强颔之。

既而谢改御史，一日早朝，书童掌灯，倾油污朝衣，黠者顿足曰：「不吉。」主人怒，命朴者行杖，戆者止之，谏曰：「仆尝闻主言：「古人有羹污衣烛然须不动声色者。」主能言，不能行乎？」谢迁怒曰：「尔欲沽直耶？市恩耶？」应曰：「恩出自主，仆何有焉？仆效愚忠而主曰沽直，主今居言路，异日跪御榻，与天子争是非，坐朝班，与大臣争献替，弃印绶其若蹝，甘迁谪以如归，主果沽直而为之乎？人亦谓主沽直而为之乎？」谢语塞谢之，而心颇衔之。由是，黠者日夜伺其短，诱朴者共媒蘖，劝谢逐之。

雍正丙午，谢以事下狱，未几，奉命戍边。出狱治装，黠者逃矣，朴者亦力求去，戆者攘臂而前曰：「此吾主报国之时，即吾侪报主之时也。仆愿往。」市马造车，制穹庐，备梁糗以从。於是谢喟然叹曰：「吾向以为黠者有用，朴者可用也。乃今而知黠者有用而不可用，而戆者可用也。朴者可用而实无用，而戆者有用也。」养以为子，名曰戆子。戆子，实姓卢，名志仁。

徐万宝尚义可风雍正丁未，福建督抚合辞奏曰：「仙游太学生徐万宝敦修累善，岁饥，振米八千余石，殁於积劳，尚义可风，请建坊立祠。」世宗下其议於礼部，特给帑金建坊，入祠致祭，并赐「善劳可嘉」扁额，荫一子入监读书。

秃梁行乞尚侠秃梁，乞人也，张姓，不知何许人。自幼独身行乞，其顶无发，自呼为秃梁，人亦以秃梁呼之。魁梧有膂力，声粗猛，一呼，彻巷无不知为秃梁至也。有钱则买食，余以分人，偶佣工，工资不计多寡，遇人呼修桥梁道路，不索直。某年大饥，梁乞至夷潍，忽大恸，诘之曰：「我思家遽归。」及春，人相食，弃婴儿满道。梁以二筐贮十数人担之，乞食食之，有死者，旋补之，五阅月无怠容。生平不饮不博不盗，不与人鬬，人托之馈遗，虽重赀，一无所苟，即大风雨不愆期。有欲授以室者，笑而不答。雍正己酉，病死於高密，年七十矣。

王花农醵金拯某令伶人王四喜，号花农，深州人。年十四，家贫，堕伶籍，隶京师四喜部，以色艺称。性豪迈，有幽燕侠士风，人以是重之。长洲某散馆出宰甘肃某邑，以不善理财亏官帑巨万，省吏闻之，怒，立奏褫其职，并下狱严追。胆怯者惧牵累，悉乘夜遁。辇下贵人有与某交厚者，将醵金为之营谋，然数巨，不易集。花农初不识某令，闻之，倡助百金，同人感其义，始各出囊赀代偿所亏，某始得出狱，而花农之名，则因是大噪。顾性孤介，不甚谐於俗，久之落落无所遇。後十余年，有人见於并州，年鬓长矣。而曲伎益精，并工琴，能画兰，长洲宋于庭填《八声甘州》一阕赠之。

马查程拯饥寒雍、乾之交，北届燕赵，南尽吴越，其间读书嗜古，岁散万金拯士之饥寒，学与名日以进，家日以落，而兀兀不休者，於广陵，则为祁门马嶰谷、半查昆仲，於天津，则为查莲坡、榕巢昆仲，於淮，则程水南及其从子蓴江，皆学人才士所望而归也。

水南以乾隆乙丑殁，及乙亥，嶰谷、半查皆老病，键户谢客；查氏或死或远仕。士子之由北而南者，顺风曳帆，靡所止泊，益凄厉寥落矣。

湖南士民讼谢济世冤乾隆初，全州谢御史济世起戍籍，授湖南督粮道，方以刚直为巡抚许容所忌。衡阳令李澎、善化令樊德贻皆许之私人，徵粮多浮收，谢知之，乃饰为乡人，赴县纳粮，遂得实，具牒纠李、樊。於面陈状时，语过激，许大怒，辄具疏劾谢，令解任听勘。廷谕总督孙嘉淦赴湘会鞫，孙惑於许及布政使张璨、按察使王玠之言，褫谢职，於是湖南士民数万人揭帖为讼冤。高宗遣御史胡定、侍郎阿里衮往勘，得朋谋倾陷状，狱具，督、抚、布、按、守、令皆坐免，谢则改官盐道焉。

吴某假人金乾隆初，两淮运司署有鼓楼，颇雄敞。某岁除夕，有鹾贾程某以避债居此，夜半，忽闻有橐橐声登梯者，睇之，则同业吴某。惊讯曰：「君何为来此？」吴亦讯曰：「君何为先在此？」程曰：「吾今岁逋负四万，无以应付，故隐此。君本厚利广，何亦来？」吴曰：吾今岁未了，须十万金，今拼挡，仅及其半，与甲则漏乙，给丁而缺丙，剖分无术，故匿此以待来年。」程曰：「与君作伴守岁，良佳。」吴曰：「不然，吾有五万金在家，自用则不足，济君则有余，何不假吾金去，尽可归家料理。」即作票付程。程感谢驰去，俄顷复来，并载酒肴酌吴曰：「吾嘱夥料理，今乃真可伴君守岁矣。」两人皆徽籍，程更良贾，工心计，是岁，以海运遭风，至大折阅。幸有吴接济，得不废业。明岁，遂援吴为同事，亦尽复故业。鄂文端救杨文定鄂文端公尔泰总督云贵时，云抚江阴杨文定公名时方获谴，新抚朱纲多方罗织，至欲用刑讯。兵民汹汹，为文定讼冤，谋羣起击纲，文端好言抚慰之，复厉声责纲曰：「过汤阴岳忠武庙，见铁人乎？」狱得解。高宗即位，首召文定，文定旋奏文端处置苗疆非善策，文端不以为忤。文定没，文端经纪其丧，哭之哀。

张文和赠阿文成言张文和公廷玉与阿文勤公克敦最相得，文勤子文成公桂初在朝列，文和视之如子弟。一日，见文成疾趋，谕之曰：「汝远到之器，当持以凝重。君子不重则不威。」文成终身诵之。

莫冕侯送吴王归乾隆辛酉，琼州莫冕侯恩贡紘赴省试时，有同府之吴烈、王曾二生皆才而贫，莫慨然与之俱。吴、王道病，既终试，而病皆剧，莫为之乞医药，任看护，复挈以归。病且死，水无与之舟，陆无与之舆者。吴、王皆张目视，见莫在旁，叹曰：「吾友良苦。」语辄咽，而气仅属。莫仰天祝曰：「哀哉二君，并有老母，幸获及家而瞑。幽鬼明神，其怜之。」自往而返，其里三千四百，竟致吴、王於其母，得不死於道路焉。

卢雅雨馈胡西垞金山阴胡西垞素行诡激，落魄扬州。时卢雅雨为运使，屡谒，不得见，至除夕乃投诗云：「莽莽乾坤岁又阑，萧萧白发老江干。布金地煖回春易，列戟门高再拜难。庾信生涯最萧瑟，孟郊诗骨剧清寒。自嫌七字香无力，封上梅花阁下看。」卢见诗，即呼驺往拜，馈金数笏。

夏湘人送卢雅雨出塞六安夏湘人，名之璜。卢雅雨初为六安牧时，识之於诸生中，科州试拔置第一。然夏非试期不入。卢在六安三年，得民心，後擢运使，坐羡余不足被劾，寓扬州董相祠听部议。乾隆己未冬十月为卢诞辰，夏远来慰祝，以十二月至。适有谪戍军台之命，毅然请从行，密为治装，属孔体仁为绘《军台负笈图》。

初，卢闻之，未以为果负笈也，辞谢之。及五月，果就道，妻子哭於室，戚友饯於郊，惘惘有怜色，而夏饮三爵，策马飞行，去不顾，盖所以报知己也。在塞三年，壬戌始归，往返万余里。身所经历闻见，皆有札记，名曰《橐中集》，浙江督学使者雷翠庭副宪鋐为序行之。

赵宗夫完佃夫妇分宜赵士沆，字宗夫。有质行，家小康。佃人罗光廷苦赤贫，将嫁其妻，宗夫闻之，曰：「吾之佃，乃有此苦况耶？」予以银米，周恤之，其妇得不嫁。

吴纫兰倡办义田歙县丰溪之吴氏，族繁人众，其穷者或至无告，重以水旱饥馑，纫兰封翁邦佩忧之。一日，谓其从父损斋及弟轶容曰：「吾侪何遽不若古人？昔范文正公置义田，田至今犹在。盍师其意，行於族党间。」损斋、轶容以为然，而族人汉延、蜚英复交口赞成之。遂共输白金万两有奇，买田宣州沚水间，岁所收入，悉以振族人之困乏者。纫兰实董其事，然不以自居，而推功於族人，辄曰：「微此四公者，吾言之而谁听之邪？」

周氏义庄苏州周氏义庄，自乾隆时设立，庄田凡二千亩，均报明藩司，给有执帖在案。设庄正，由裔孙轮充，世守家法，无异言。

陶筱奏建义庄乾隆庚午，吴县候选员外郎陶筱置常稔田千亩，营守舍三十余楹为义庄。是冬十二月，苏抚雅尔哈善疏闻，明年四月，奉旨依部议，照原衔即用，以示奖劝。

罗谦斋好施与衡山罗谦斋名登进，好施与。有故人子，贫无完衣，赠之袍，又私解所衷衣衣之。一日，有偷儿窃入，缘庭树自蔽，家人环噪，谦斋止之。徐呼使下，予千钱，慰以温语，遣之去。

唐子和施豆粥黔邑唐子和，名义谦。弃儒习贾，遇戚里之困乏者辄周之。积劳三十年，视其橐可数百金，稍稍置田宅。乾隆癸酉，邑大旱，斗米钱四百，子和慨然曰：「予固饥寒中人也。今幸而获生，不可立视人之死。」因损赀施豆粥，计所费，盖丧其产三之一矣。

黄云师乐善好施乾隆乙亥，上海大饥，吏劝富人煮粥以赈。黄云师曰：「无益也。民饥而来，虽得粥，且不饱，又有候伺填溢之患，不如捐钱给之。」乃自为倡，即所居五十二图验其最贫者，别大小口，大者日给钱二十，小者半之。家给一票，令民持票取钱，按图之次，五日一周，民不劳而得食，所活者甚众。云师，字驺书。家素封，固以乐善好施称於里闾者也。

裘文达赠度岁资新建裘文达公曰修尝於京师石虎胡同赐宅构一轩，曰「好春」，退直辄就而憩之，宾客至者径入其内。一日，值岁小除，诸人咸诣轩饯岁，裘命挈一囊至，倾出之，皆重五十两之银锭也。数座客人数，令各怀其一，曰：「诸君年事大窘，聊以分润耳。」数不足，复命入取之，徧给乃止。然以食指之多，宾客之众，时值窘乏而断炊。一日过午，尚未具食，坐客有愠者，裘觇知之，出而语之曰：「诸君他日皆饫天厨颁尚食之人，岂矜矜於裘某之一餐乎？且予亦尚未食，不独客也。」客意乃解。

裘文达赠朱文正金大兴相国朱文公珪介节清风， 纤尘不染， 虽居台鼎， 固无殊寒素也。 与裘文达公为文字至交。 某年， 岁云暮矣， 偶诣文达， 谈次， 捻髭叹曰：「贫甚， 可若何？ 去冬蒙上方赐貂袿， 比亦付质库矣。 」文达笑曰： 「君贫甚， 由自取， 可若何？ 欲一扩眼界乎？ 」因出所领户部饭食银千两， 陈之几上， 黄封黄 亢然。 文正略注视， 辄起自座间，手攫二钙镪登车遂行。 文达不语， 葢赠之矣。 其陈银几上也， 固欲周之也， 文正会其恉， 故取之弗疑。 庄生所谓相视而笑， 莫逆於心， 晚近无此交情也。

程风衣助马璞臣乾隆时，桐城马璞臣访程风衣，时将入都，以便道至扬州也。风衣留之。居数日，璞臣资匮，而风衣亦方在窘乡，乃从质库中诺其请，助之成行。

江郑堂好客斥金甘泉江郑堂藩淹贯经史，博通羣书，旁及九流二氏之学，无不综览，诗古文豪迈雄俊，才气无双，尝作《河赋》以匹郭景纯、木玄虚《江》、《海》二作。受业於惠氏子弟余仲林，尽得其传，诸经多有发明。其为人则权奇倜傥，能走马夺槊，狂歌豪饮，好客，得金辄斥之，至贫其家。

温芝山力疾办赈乾隆丙子，湖州饥，饿殍载道。温芝山悯之，与同志张元灿等请於通判陈荣，议振，陈首捐俸。徧劝得银五千两，乃语陈曰：「经费不难，分给难；分给不难，弱不遗漏，强不冒滥难。」陈曰：「余筹之熟矣。特此事，非君才不能办，非君心不肯办耳。君其行矣。」时疫疠盛作，戚族多沮留，温曰：「此吾志也。一方之人濒於死，义不可止，得多活人，余焉惜？」乃日徒步数十里，抵一乡，按户目验其丁口，得极贫一万二百七十七人，手注册，给符一，大口钱四十，小口半之，七日一给。劳苦两阅月而病作，犹力疾前往，事竣，竟不起。疾革，语嗣子曰：「我家世尚节义，以自便利为大辱。非只辱其身，且辱其祖若父也。我死，汝宜益勉於善。」

高天喜救兆文毅高总兵天喜，其先准噶尔部人。雍正时，为官兵高姓者所掳，抚为子，故冒其姓。双观凸出，须髯蝟刺，日饮酒以石计。兆文毅公惠被困於济尔哈朗，数月无耗，当事者遣使侦之。时风雪凛然，人皆惮行，高慨然应命。十日还，往返数千里，卒通兆信。高宗大喜，立擢游击，未逾年任总兵。未几而兆复被困於黑水，率本部兵援之，以力战死。

祝贻孙经纪汪谢谷丧海宁祝贻孙之与人交也，生死不渝。大理守汪谢谷与之契，赴官时，聘以俱行，无一不左右之。无何，汪病卒，为经纪其丧，扶榇旋里。既至，为文辞其灵，若犹不胜伤感者。

祝贻孙教养幼子周铁梅取友必端，交游亦广，而身後萧然，罕有恤其子嗣者。祝贻孙教养其季子庸玉，携以同居，後遂成立。

赵镇寰待芜湖令芜湖令某卒於官，亏赋额，无遗橐，孤寡昼夜泣。赵镇寰曾客其幕，至是，还其向所致之修币，且自质贷数百金以济之。众感其义，争致赙赠，遂归其柩与孥。镇寰，名如山，乾隆时之上虞人。

姬南唐斥财永济姬南唐负郭田无十亩，储偫不及担石，然人有困乏必拯之。每秋阴积雨，辄诣邻舍下户问所须，告以饿，则罄瓮盎之米散之，己无以炊，弗顾也。闻人以采雁不足不能成婚礼，辄持数十金与之，不责偿。有偿夙负者，称父遗命谓姬氏之恩不可忘，以检旧券弗得，遂不受。

汪禹绩斥财汪禹绩，名汝淮，铅山孝廉也。尝有人负其金久而不偿，不责也。而其人多宿逋，旋为诸债家所迫，呕血一斗，其邻人悯之，至禹绩所来匄药。禹绩故精医，岁合丸散施人，治病辄奇效。至是，与以药，且持金数饼纳邻人怀，曰：「烦以此付彼偿逋，勿药可愈也。」

刘世杰斥财刘世杰，字君玉。甫髫失怙，事母惟谨。性悫挚，多隐德，人弗之知也。乾隆某年，值岁歉，倾囊济之，不少吝。大祲，复借发常平仓粟，赖以全活者数百十户。尝救覆舟者九人，中有浮尸，买棺瘗之，榜示其尸之衣履年貌於道。踰年，乃知为邓某也。适有无赖子唆其家诬控同舟者，质之公庭，发棺推验，得死者佩纕中二十余金，事乃已。有司以闻，诏赐八品顶带，於是里党翕然称其贤。何靖陶待佃人宜兴何讷庵既殁， 而身後负戚尚 债三千余金， 其子靖陶悉焚其券。 家有田二顷， 佃之黠者纳租时每短其升斗，而於良者取盈焉。靖陶亲课其租而还其盈者，曰：「腴瘠等而租异，吾不以汝良而课汝也。」黠者始知媿。某寡妇佃其田数亩，十余年无偿，置不责，转周恤之。遇歉岁，施槥、设糜，尤力为之。靖陶，名亮直。

何靖陶还券乾隆某年，有远方夫妇挈子至宜兴，浮舟乞食，未几，夫死，何靖陶为具衣榇以敛之。妇欲归，鬻子与舟为费，纳券於靖陶。将行，母子相持哭。乃取券焚之，还其舟，曰：「我向受汝券者，恐汝子不鬻於我，即属他人，则归亦未可必。且不见别离之苦，即归，亦难保後此之不轻弃其子也。」

曾纪灿还券曾纪灿， 字纹焜， 桂阳州人。 治货殖。 有石某者， 逋纪灿金， 鬻妇以偿， 乃还其券， 石为感泣。 一日， 负囊将归， 自郴行， 及梁山， 已薄暮， 忽後有人， 自言王琪， 愿代之负。 从行过山岰， 见有虎噬人， 纪灿大惧， 王曰：「虎所伤者， 不义人也。 君毋恐。 」抵旅舍， 其人忽不见， 纪灿异之， 归以语兄。 兄曰： 「吾忆石某妻， 王氏也， 其父名琪， 无乃结草之报欤？ 」纪灿乃捡诸贷券， 酌其贫者， 悉归之。

毛叔成弃债毛叔成，名应镐，钱塘人。性慷慨，人有负其金钱而贫不能偿者，辄焚其券，先後凡数千金。尝过一债家，会日暮，主人留叔成饮，因出而沽酒，久之不返，妇披帷出，与叔成语。叔成不答，疾去，遂弃债，不更往。

李应卜轻财好施郏城李应卜轻财好施，有典其田而远游者，牵其孤诣应卜，涕泪以托，为之授室，且复其田。有丧其妻者，为之娶，再亡，复娶，更给田六十亩资其生。有以困故欲远徙者，与粟百石以留之，其他贫不能自存者，或与之金使贸迁，或授之田使耕，或代偿其债，或归赎其产。又有受其资贾於外者，及归，货财都尽，愧无以见应卜，应卜无憾容。

山西贾人阎文焕尝佣於应卜之肆，负其债而死。其幼妻携穉子涕泪而诉曰：「吾夫贫，有负主翁。寡妇孤儿，家乡千里，奈何？」应卜太息曰：「往事勿复言。」市棺殓之，岁给以粟布。

李应卜携金诣县庭李应卜设肆货粟。一日，有携金市粟者，阅其金，有官封，心窃疑之，与粟，遣之去，即携金入县庭。县令坐堂皇，方夹讯库吏盗金，而应卜持封金至，乃释吏。令雅重之，造其庐，欲举为乡饮宾，固辞不就。

秦封翁拯危全节秦磵泉修撰大士之封翁，尝为刑房吏，年五十而无嗣。邑有某甲坐法论死，妻少艾有姿，伉俪甚笃，欲失节而救其夫。谋之秦曰：「妾夫不幸罹死罪，有能援手者，妾当夫之。」秦未之对。妇以秦拒，哭不能仰，秦见而哀之，曰：「汝姑去，当竭力图之。济则已，不济，亦有以报。」妇去，秦力为之谋，其夫竟得活。又年余，释归，夫偕妇往谢秦，并欲留妇践约。秦正色曰：「吾之救汝，岂利妇乎？」力拒之，遣与俱归。邑人闻其事，皆相语曰：「刑房刑房，救一成双。何以报之，生状元郎。」明年，生大士，少时气宇已自不凡。迨大士及第，封翁犹及见之，年八十余矣。

王敏徒步送穉子汾阳武生王敏尝徒步赴省试，居逆旅，遇一穉子，察知为被诱者，走百里送归其家。则此儿为寡妇所抚，忽失之，正惶急不欲生，望见儿，母子如获更生，愿酬谢。敏曰：「吾怜穉子无依耳，何谢为？」遂行。

江橙里买园不自有程在山，名锺，吴县人，世居枫桥。其父为富商，门庭豪侈，而在山生性渊静，好读书，不问家人生事。为诸生，一试於有司，不得志，即弃举业，以诗歌自娱。中年父殁，料检记籍，知频岁折阅多逋负，悉售其居积之货以偿，犹不足，则并弃其室庐。在山旧有园，在西碛山下，地极幽僻，於是移家居之。园有紫藤，枝干奇古，荫数亩，本为山家荒圃中物，在山之父见而爱之，并买其地以为园，然仅有屋数椽，余皆菜畦。既得之，则以次经营，遂有九峯草庐、清晖阁、寒香泉、钓雪槎、绿藻亭、腾啸台诸胜，名之曰逸园。终日吟啸，罕入城市。妻顾信芳，号生香居士。亦能诗，高情雅致，不减在山。春秋佳日，或偕游铜坑、邓尉间，布衣椎结如村氓，而行吟不辍，见者以为神仙中人。如是者二十余年而妻死，在山亦老矣。妾生一子，方襁褓，自度不能终有此园，乃以售於扬州江橙里。橙里亦豪士，夙重在山名，以买园之资归之，而使其仍居园为主人。橙里岁时一至，与在山觞咏数日而已。

叶氏子迫李某还鞘银永宁州有陈某者，家巨富。尝饮於州署，席间，有伟丈夫突然至，少年也，衣服鲜美。陈异其人，讯州牧，牧曰：「此李某，至州已三载，惟以交纳官吏为事，实未详其世族。」陈有少女，欲婿李，乞州牧为媒。李允之，惟约曰：「月有数夕出会客，莫相阻。」陈允之。既赘，夕出，终夜不返，所往来者，皆峨冠奇服，状貌僛丑之辈，陈悔之。

吴中有叶氏子，少无赖，好剑术。有老妪，能以剑为双丸纳口中，又能使人以白刃击其肩背无血迹，曰：「此麻姑避剑法也。」叶受其术，出游於外。时乾隆丁亥，王师征缅甸，转饷至沅州，一夕，忽失银数百鞘。守吏大惊，责胥吏捕缉，终日笞挞，有老胥曰：「银有数百鞘，非一人所能持。其夥若多，声应諠沓，何以守者无所闻？必有异。」因号泣路旁。叶适至沅，异而问之，老胥告以故。叶怜其老，曰：「吾为代觅之。」因物色於滇、黔，终不得。一日，之永宁，遇李於途，诧曰：「此小李将军也，奚至此？」路人曰：「此陈氏赘壻也。」叶遂至陈宅，告楚中失帑事。陈亦讶曰：「数日前，壻颇暴富，未审所自，岂即盗官项耶？」叶曰：「夜令汝女细询之。」陈告其女。晚，李至入户，见妻凄然，诘之，女战栗，长跪以谢。李疑有他故，拔壁上剑将斩之，叶自窗跃入，曰：「不可害良家女。泄其机者，某也。」李嗒然，弃剑曰：「吾兄奚至此？吾事败矣，不可久居。」叶忿然责之曰：「吾侪以义为重，岂可盗官家物，遗祸於人？」李曰：「诺。兄速回楚，官帑保无失，吾亦弃此而他徙矣。」叶辞陈归，李亦以其日弃家去，不知所之。是夜，沅库得所失鞘，则封印如故也。

叶既归吴，物色者愈众，叶曰：「布衣而享妖异之名，其祸足以杀身。」因辞父母，之点苍山学道，卒未归。郑大纯殡友闽县郑大纯孝廉际熙介节而敦谊，家甚贫。邻有吴某者，亦介士，死不能殓。郑重其节，独往，手殡之。将去，顾见吴母，母老惫，衣破，即解衣与母。母知郑无余衣，弗忍受也，乃置衣室中，亟趋出。

郑大纯救某举人郑大纯既举於乡，将试京师，北上，道苏州。或告之曰：「适有闽中某举人至此，发狂疾，忽骂大吏，吏系之，祸不测矣。」郑矍然曰：「吾友也。」即谢同行者，徒步往，就其系所，为供医药饭羹，其便溺时，辄代掖之。适有所识贵人至苏，求为之解，某始得释。即护之南行，至乍浦，乃遇其家人，与别去。於是以失会试期，不得与。贝慕庭寿辰焚券吴县贝慕庭，名绍溥。方年六十，遇寿辰，诸子方奉觞称祝，慕庭出一箧，其中悉债券也。谓诸子曰：「焚之，所以为若翁寿也。」

贝慕庭临死赠金贝慕庭化本姓为何， 以曾祖启祚出嗣其母舅贝开仲， 遂氏贝。 以乾隆己丑正月十七日卒， 时年六十五矣。 初得痰疾， 疾甚时， 徧召贝氏， 何氏子姓诸姻亲之党至前， 款语良久， 出金， 次第分赠之， 下至婢仆无遗者。 既， 乃属家事於诸子， 命治敛具， 语之曰：「吾胸中无罣碍， 可暝目矣。 」乃整衣端坐而逝。

马秋玉待郑板桥兴化郑板桥大令燮未通籍时，居东门外宝塔湾，以课徒自给。值岁俭，生徒尽散，因举债以偿急需。约至端午，质剂子本，届时而畀，然虑不得偿，先期避焦山，依其乡僧，饰辞逭暑，实避债也。五月下旬，未得家中耗，不敢遽归。马秋玉曰琯时住松寥阁，清晨雨霁，携一仆登山椒，微吟相属。板桥从其後听之，似重叠，仅得一语云：「山光扑面经宵雨。」板桥遽前揖曰：「君得句颇佳，已窃听之。」马谓：「诗思涩甚，先生能举其偶乎？」板桥曰：「不才已得「江水回头欲晚潮」七字，不审足下谓何？」马喜甚，谓较己语为自然，叩其所居，明日访之，邀往对弈，即为设一榻，请移居，乐数晨夕。久之，板桥欲归不得，有忧色。马询曰：「以君雅人，方谋行乐，何郁郁为？」板桥曰：「仆以避债而来，非能效公等作达也。今将归矣，虑家中无耗，不敢遽行，故忧耳。」马唯唯。又历十数日，与马别，为之祖饯，举觞为寿，板桥自落落也。

板桥抵里，步近门巷，趦趄不前。见圬人方墁墙扫除，大骇，以为宅已赁他姓矣。及入门，则其孺人含笑相劳苦，又呼仆具酒食，曰：「老爷当饿矣，可亟备食。」板桥益踧踖不安，私叩孺人曰：「端午节何如？」曰：「前数日君寄家二百金，已毕偿，端节左右隳突吾门者，皆改容谢罪去。今以其余修屋，防梅雨耳。」板桥自叹曰：「吾怪马君固应不至是，今果知贤者也。」是年赴扬州，与马订交，後遂为马上客，既罢官，亦常主於马。郑板桥念乳母郑板桥少孤寒，赖乳母费氏抚养得活。岁饥，费晨负入市，以一钱易饼置其手，始治他事。板桥既入官，有诗云：「食禄千万锺，不如饼在手。平生所负恩，岂独一乳母。」

郑板桥倾囊赠人郑板桥尝官山东潍县，乾隆时罢归家居。尝作一大布囊，凡钱帛食物皆置其中，随取随用，或遇故人子弟及同里贫善之家，则倾与之。着有《板桥诗词钞》及《家书道情》行世。潍县人多效其书法，世咸以才人目之。其集中家书数篇，语语真挚，肝肺槎牙，跃然纸上，又非仅骚人墨客比也。

浦天玉以利济为事浦天玉性好施与，以说书於扬州，得厚赀，益以利济为事。尝於冬日说范叔绨袍故事，曲尽冻丐之状於富室诸女郎前，且曰：「我少年时亦犹是也。我将罄所蓄，制棉袄以施冻人，种来生温燠。」诸女郎感其言，尽发囊箧，侍女竈妾，亦有脱簪珥以为助者。是冬祈寒，雪深三尺，而城内外乞儿无不挟纩者，天玉之力也。天玉，名琳，乾隆时之江都人也。

齐周华救吕晚村天台齐周华为召南犹子，以刊印吕留良书籍受极刑。其《救吕晚村疏稿》有云：「吕留良生於有明之季，至我朝，着书立说，广播四方。其胸中胶於前代，敢妄为记撰，托桀犬以吠尧。夫尧不可吠而不吠尧，恐无以成为桀之犬。故偏见甘效顽民，而世论共推义士。又以其书能阐发圣贤精蕴，尊为理学者有之，实未知其有日记之说。伏读上谕，日以改过望天下之人，故宽曾静於法外。臣思吕留良、吕葆中逝世已久，即有归仁说，作於冥冥中，臣已不得而见，第其子孙以祖父余孽，一旦罹於狱中，其悔过迁善趋於自新之路，必有较曾静为尤激切者。夫曾静现在叛逆之徒，尚邀赦宥之典，岂吕留良以死後之空言，早为圣祖所赦宥者，独不可贷其一门之罪乎？」

朱抱经待全谢山甘泉朱抱经，名重庆，寒士也。善诗古文，与全谢山太史祖望交最深。谢山寓扬州，病危急，乃移居抱经家，蓡苓之资，皆抱经任之。

董小钝整理全谢山集全谢山易箦时，以诗文稿付其弟子董秉纯小钝藏弆，手定凡六十卷，其余残篇剩简几满一竹笥，小钝泣拜而受，黏连补缀，又汇为七十卷。其中与正集重复及别见於他作者几十之四，拟重删定。以多谢山手书，不忍涂乙，因手自誊写，课徒之隙，钞得三百余纸，船唇驴背，挟以俱行，竟未竣事。小钝旋判那池州，地僻政简，日课字四千，四阅月，始卒业，即後所传《鲒埼亭外编》也。

阮文达刊胡稚威文阮文达公尝督浙江学，按部绍兴，道经胡稚威之居，怦然心动，询其老嫠，则稚威妻也，因搜其遗文刊之。

陈履和刊崔东壁遗书陈履和，石屏举人。乾隆时，入都会试，遇崔东壁，见其所着《考信录》，即执弟子礼。崔殁，无子，为刊行其遗书。

袁子才瘗龙武台江宁梓人龙武台长瘦多力，随园亭榭，率成其手。龙病故，袁子才为之棺敛，瘗於园之西偏隙地。又为诗以告之，有「汝为余作室，余为汝作棺。瘗汝於园侧，始觉於我安。本汝所营造，使汝仍往还」等句。

仆劝秦文恭攻经史秦文恭公蕙田未第时，曾就金陵通志局缮书。文恭昼夜围棋，有仆某，不服使令，文恭面责之。某对曰：「主家累世仕宦，薪水未至乏绝，太夫人以志馆可养静读书，是以命主到此。主乃终日围棋，奴敢问主围棋中可有状元宰相乎？主若专攻经史，奴服勤，不敢少怠；如长此围棋，奴非惟不服使令，且回家报老主母矣。」诘旦，文恭召仆谓之曰：「夜来思汝言，大有理，当屏去棋局，不复戏矣。」未几，省试中式，春闱告捷，旋以第三人及第，授编修。

俞蓉江归友榇金匮俞蓉江，名大鸿。幼警悟，嗜学，工诗画，得唐、宋人意。及长，循例入太学肄业，岁需膏火，自顾弗遑也。有吉水人某与俞善，游学至都，遘疾不起，俞罄己资经纪其丧，且抚育其十岁儿，为之延师课读，数年学大就。适俞以考职发河工，将出都，以某尚未归葬，其子不能独留都下，亟托其乡人，给资，令扶榇同返。其子旋游庠食饩，感俞高义，尸祝之。

成果亭赆洪北江洪北江遣戍伊犁，将行，无所得资。成果亭尚书格时官户部主事，贫甚，又雅未识洪，闻其无资用，以屋券质银三百两尽馈之，乃就道。洪在戍所，仅百日，特旨赐环。洪北江经纪黄仲则丧洪北江与黄仲则友善， 仲则西游， 病亟， 飞书达洪， 促急行， 以属後事。 洪在毕秋帆制府幕次， 闻耗， 借马疾驰， 日走四驿。 至， 则仲则已逝， 移殡萧寺。 洪哭临甚哀， 为经纪後事备至。 扶榇东下， 途中有与秋帆笺云： 「自渡风陵， 易车而骑， 朝发蒲坂， 夕宿盐池， 阴云蔽亏， 时雨淩厉。 自河以东， 与关内稍异， 土逼若衖， 涂危入栈， 原林黯惨， 疑披谷口之雾； 衢歌哀怨， 恍聆山阳之笛。 日在西隅， 始展黄君仲则殡於运城西市， 见其遗棺七尺， 枕书满箧抚其吟案， 则阿弥女之遗笺尚存， 披其繐帷， 则城东之小吏既去。 盖相如病肺， 经月而难痊； 昌谷呕心， 临终而始悔者也。 犹复丹铅狼藉， 几案纷披， 手不能书， 昼之以指， 此则杜鹃欲化， 犹振哀音； 鸷鸟将亡， 冀留劲羽， 遗弃一世之务， 留连身後之名者焉。 伏念明公生则为营薄宦， 死则为恤衰亲， 复发德音， 欲梓遗集， 一士之身， 玉成终始， 闻之者动容， 受之者沦髓， 冀其游岱之魂， 感恩而西顾； 返洛之旐， 衔酸而东指。 又况龚生竟夭， 尚有故人； 元伯虽亡， 不无死友， 他日传公风义， 勉其遗孤， 风兹来异， 亦盛事也。 今谨上其诗及乐府共四大册。 此君平生与亮吉雅故， 惟持论不同，尝戏谓亮吉曰：「予不幸早死，集经君订定，必乖予之指趣矣。」省其遗言，为之堕泪。今不敢辄加朱墨，皆封送合下，暨与述庵廉使、冬友侍读共删定之。 「 述庵，王昶字，後官侍郎。冬友，严长明字。」 即其所就，已有足传，方乎古人，无愧作者。惟稿草皆其手写，别无副本，梓後尚望付其遗孤，以为手泽耳。亮吉十九日已抵潼关，马上率启，不宣。」读之想见洪之风义也。

毕秋帆以万金惠贫士毕秋帆性巽懦，无远略。任两湖总督，教匪初起，受和珅指，不实告，遂致蔓延日久，九载始靖，人争咎之。姚姬传且曰：「戮毕沅之尸，庶足以谢天下。」其受谤如此。然性好风雅，广集遗书，敬礼文士，孙渊如、洪稚存、赵味辛诸名士多出其幕。岁以万金遍惠贫士，人言为宋牧仲尚书後一人也。

孙渊如为蒋伯生追逋蒋伯生随宦山左，久为寓公，所筑萝庄，花木交荫，有古槐七十二树，名其堂曰七十二槐堂，一时名士东游者，题襟书壁，各有倡酬。伯生家不中赀，又为人假贷千金，穷日甚。其人有力而不欲偿，适孙渊如权廉使下其事於邑，伯生有句云：「为我追逋真火急，向人延誉见风流。」

程鱼门周济亲友程鱼门晋芳，新安大族也。治盐於淮。时两淮殷富，程尤豪侈，多畜声伎狗马，鱼门独愔愔好学，服行儒业，罄其资以购书，庋阁之富，至五六万卷，论一时藏书者，莫不首屈一指。好交游，招致多闻博学之士，与讨论世故，商量旧学。无何，鹾业折阅，家道中落，庶务皆由门客悍仆处理。又好周济亲友，求者应，不求者或强施之，付会计於他人，一任侵盗，不勘诘，以故虽有佽助，如沃雪填海，负券山积，势不能支。会避债赴陕，将谋之毕秋帆，以为归老计也。冒暑行暍，至署未半月，遂病卒。

颜玉光行医施药颜玉光，桂阳州学生。放於诗酒，磊落自喜，面斥人过，人卒无怨者。善疗目疾，自施药，家贫，不常得钱，得之，即合药。遇求医者，其疾深，即留置空室中，饮食之，治疗之，愈，乃使去。邻妇病求药，需重金，顾室中无可为计，惘惘不乐。其友怪之，以情告，友遽出赀助之，病果愈。

顾琮经纪完颜伟丧顾琮尝为河东总督，方莅任，前督完颜伟病於署，家属已先行，顾为之守护汤药，旬日无倦容。完颜谢之，曰：「吾辈共事君父，与昆仲无异，安有兄病而弟不经理者乎？况公家属已去，琮敢不黾勉从事乎？」完颜感激垂涕。後卒於署，顾董其丧事，含殓从厚。

钱太和归人双榇钱九韶，字太和。寡言笑，而於义之当为者无不为之。有胞姊为禹氏妇，家道中落，次甥佣书於商南，欲奉其父母以去，太和苦劝不能止。不数岁，姊与姊夫相继死，十年不归榇，太和念之，辄泪下，节缩岁入数十金，返其双榇而葬之。

钱太和教养友女郑州诸生孟云苍，钱太和之故人也。家赤贫，为之介绍，馆於大梁。云苍携家往，值疫疠大作，其长子冢妇皆死，云苍亦亡。有弱女年十三，无所归，毅然收养之。时再继室张氏有癫疾，纳陈留王氏以为簉，即以此女为王氏女，名之曰孟姑，使不忘其本。抚育教诲，得成淑媛，後为择壻嫁之。

冯三友送某观察榇皋兰冯三友，名益。四岁失怙，卖饼饵以养生母，母寄居尼庵。及九龄，某观察留抚之。越四年，观察死，其妻孥将扶榇归燕，三友感其德，将送丧，请於母曰：「微观察，儿不得侍母，且儿之报观察者，止此矣。请期一岁返。」遂往，力襄葬事，若成人。葬毕，观察子强留之，三友曰：「吾与母约一岁归，敢以交情贻倚庐忧乎？」即归，时年甫十三也。

冯三友以义烈称冯三友自燕归，以义烈称，邑宰延主常平仓会计。仓故多弊，蠹胥从粮长索贿，三友闻之怒。胥曰：「将馈公耳。」三友益怒，曰：「尔为盗，吾亦盗耶？」乃止。长安尉某闻三友贤，招之往，则曰：「子职在恤囚，吾请助子。」至狱，命卒涤刑具，检囚食，询疾苦，日以黎明赴狱。狱卒曰：「公何自苦？」曰：「吾与若起居无禁，囚手足贯锒铛，便旋候监放。何忍贪一己之安，贻众囚以苦耶？」囚闻之，皆感泣。

孙隐谷为吴某营美檟孙隐谷，名宗濂。有疏戚吴某，粥粥无他能，依孙以老。为营美檟，或曰：「豫凶事何亟亟也？」曰：「使及见之，恐其遽瞑目而疑我之薄矣。」然孙死而吴尚健饭也。

纪文达勖奴师犬之义纪文达公昀戍乌鲁木齐，畜数犬。乾隆辛卯，赐环东归，一黑犬曰四儿，恋恋随行，挥之不去，遂偕至京师。途中守行箧甚严，非文达至前，虽僮仆不能取一物。稍近，辄人立怒啮。一日，过辟展七达坂。车四辆，半在岭北，半在岭南，日已曛黑，不能全度。犬乃独卧岭巅，左右望而护视之，见人影，辄驰视。文达为赋诗二首曰：「归路无烦汝寄书，风餐露宿且随予。夜深奴子酣眠後，为守东行数辆车。」「空山日日忍饥行，冰雪骑驱百廿程。我已无官何所恋，可怜汝亦太痴生。」纪实也。至京岁余，一夕，中毒死，或曰奴辈病其司夜严，故以计杀之，而托词於盗也。文达收葬其骨，欲为起冢，题曰「义犬四儿墓」，而琢石，象出塞四奴之形，跪其墓前，各镌姓名於胸臆，曰赵长明，曰于禄，曰刘成功，曰齐来旺。或曰以此四奴置犬旁，恐犬不屑，文达乃止，仅题额诸奴所居室曰「师犬堂」。

曹慕堂仗义乾隆朝，曹慕堂宗丞学闵与纪文达公同在翰林院清閟堂办事。会有八九人以争名事为院长所嫉，院长将劾之，文达亦被嫌，日在危疑中。曹，仗义人也。乃邀同人诣院长前婉请曰：「以公所闻，此数人者，褫不蔽辜矣。然此语从何来，倘白简一上，事下刑曹，无证佐，不能成狱，愿先示告者姓名，并列章中。」院长沉吟久之，竟中止。後数人皆通显，皆不知此事之由曹解之也。

曹之同年陈裕斋侍御，四十余无子，而不能置妾。曹乃鸠赀买一女送其家，後举一子。侍御夫妇相继没，有壻谋据其余资，百计媒蘖，孤儿孀妇，且旦夕不自存。曹又率诸同年声壻之罪而斥逐之，乃得安。

葛志齐求免邑人徭役葛志齐，辰谿人。精医术，尤长外科。湖广总督开泰患足痈，屡治不效，志齐疗之，立愈。乾隆癸巳，缅甸叛，领兵大臣阿文成公桂道患背疽，危甚，召志齐治之。问效迟速，志齐以半月对。至十二日愈，阿谢以金，不受，曰：「但求免本籍徭役。」阿以其劳着於军，行县援免，勒碑县庭。

仙鹤翎以救尹吉图受伤提督仙鹤翎，山东人。乾隆甲午秋，王伦叛，时方为千总，随副都统尹吉图入汪家小楼搜缉。尹骤抱伦背，贼党刀剑丛至，尹仆地，仙奋身前救尹出，背受刃伤如画，三日乃苏。舒文襄公赫德奏闻，立擢守备。後洊至湖南提督。

高海樵归友榇闽县高海樵，名腾。与曾夔堂孝廉韶为同年至契，曾以豪饮致疾，高寄诗规之。乾隆丁酉，高之友叶秀旅死福州，为之经纪其丧，且送榇归。适秋试榜发，中道闻捷，或劝其返棹，曰：「得一科而弃友榇，於心忍乎？」

严敏中质钱应人杭人严果，字敏中。以授徒为生，岁入之修脯常不给。有告急而以书画经籍之类求售者，不较其值，辄质钱以向之购，或见而爱之，亦即持去，是以家无遗物。其自作书画，亦皆随手赠人，不自珍秘也。

陆健桥收广兴尸《燕兰小谱》作於乾隆乙酉以後，及庚戌举行万寿大典时，浙江盐商承办皇会，有三庆班入京，自此继至者，则有四喜、启秀、霓翠、和春、春台等班。各班小旦将百人，大半见诸士夫歌咏。若春台班小旦陆健桥 「 苏州人。」 为广十二爷收尸一事，尤为难得。广，名兴，其兄弟行为十二。官侍郎，与陆最昵。遭事弃市，亲族中无敢收其屍者，陆为棺敛之。

王鹭亭送病友王联，字鹭亭，泰州人。善诗古文，精制艺，饩於庠。乾隆庚子，偕沈某赴金陵应秋试，沈病喉欲归，时去试期仅五六日。沈贫蹇，势又将死，王独慷慨送之。至龙潭，宿客邸，沈病亟，呼有鬼，命王伴之卧，口臭腐，秽触鼻，王自若。中夜起，沈坐肩舆中不自持，王步行以背衞之於两扃之间。未几，沈毙於路，舆人欲散，王以义感之，始舁之至丹徒之某寺殡焉。

解士雄睦婣任恤解士雄，字勷武，海州人。少孤，以力田起家，入赀为国子生。为人朴鲁俭约，常布衣疏食。而性好施予，有睦婣任恤风，族党之力难殡葬者，嫁娶愆期者，皆待之以给。岁暮农事毕，则周行村野间，视破屋中之有鹑衣尘甑者，辄予以布粟，故一乡皆称之为解善人。

乾隆乙巳，海州大旱，民饥，州牧林光照设厂煮粥以振，解率先捐钱八百缗助之。既而念所居白墖埠镇之被灾为尤剧，复即其家别设粥厂，分男女二棚，与其妻分督之，辄中夜起，率婢仆淅米执爨。清晨，饿者环集，夫妇先啜一盂以尝之，然後操杓散给，无不饱饫以去，日常数百人。自冬至夏，阅六月，所全活者逾千。是岁，农无耔种，弃田不耕，乃出所藏粟麦，计亩而贷之种，不立券，获而偿者不取息，不偿者听。会郡县将上捐赈籍，林嘉解之行谊，欲达其名於大府，解逊谢曰：「乡甿自以其私洽比邻里，何敢炫鬻求荣邪？」

盗救祁门邑令乾隆戊申夏，徽、宁大水，祁门受水尤甚，城墙、官署、学校、监狱悉被冲。监中有仗义杀人之盗，罪当斩，邑令贵州吴开元力为营救之，得减。遇水冲监，盗跃出，入内署，水亦至，吴抱印偕眷登楼。须臾，水没楼梯，楼旁有合抱大杨，盗跃登之，得跨入楼，而水已没楼窗，盗一手擎之，破楼檐，援杨枝，送置树巅，得不死。家属不及救，楼旋圮，悉为鱼鼈。水退，盗扶吴下，偕至省，吴以短衫单褌见抚军，抚军哀之，予以衣服饮食并银若干两，令回县料理，且曰：「奏闻後必有陞擢。」吴泣曰：「一门数十口，自天南相随至此，今尽藏鱼腹中。卑职身已无家，何须富贵？愿纳印信入黄山落发耳。惟某盗为今之义士，愿奖拔之。」抚军从其言，悉以状奏闻，朝廷优恤焉。

壮士盗印免粮魏，五者，乾隆时，在邗上，以技击闻。尤善骑射，解马语，与薛三、张饮源齐名，当时所称为魏马、张刀、薛硬弓者也。

魏初不解马语，少无赖，投清河县为马快，以能诘盗称名捕。江苏布政庄某挈眷游金焦，值江涨，拘农人曳舟，迟则鞭之。时方莳稻，农甚以为苦。有壮士自来任役，麾众去，独牵舟行，把缆而走，其疾如风。将渡彼岸，一跃登舟，左把舵，右牵篷索，顷刻竟渡。庄大悦，将厚赉之，壮士笑曰：「某不需此。」出尺纸曰：「烦为印此空白。」庄大惊曰：「此何能妄为？且印不在此。」壮士曰：「公必印此，且印已携来，今置某号箱中，何见诳之深也？」庄怒，叱曰：「而不知我为天子命吏耶，意欲何为？」壮士亦怒，嗤之以鼻，曰：「某，细民也，乃不知若惯以天子吓人。」庄目左右捽之，壮士拂以袖，皆纵横僵仆，迳取其箱，擘以手，立裂之，出印，顾庄曰：「恕汝初来，未有差误。不然，当摘以去，便当如何？」庄所率护勇数十人皆相望，莫敢前。壮士印讫，踏波如平地，徒步去。庄大骇，命转棹以归，舟子告舵坏矣。盖顷间已折也，乃急命修理。明日始行，还苏，阴令人以年貌访之，咸不知所由来。

月余，川沙厅以公文至，言奉檄免东偏渚地钱粮，今已如命。川沙者，其东边前病海啸，民流离者甚多，令请免徵，庄恶亏国课，竟不许。既而公文忽下，疑之，故以报，不意果伪。庄甚怒，然印已钤，无如何也，乃求能捕之者。或以魏荐，庄性严厉，任事者不称职辄获罪，众皆为魏危。魏年少气盛，率然往。庄召之，语以故，且曰：「当於盗窟求之。」魏率尔应曰：「此种行迳，必非盗也，於盗窟必不得，当於村野间求之耳。」庄左右争目魏，令无辨，辨者，大人且怒。魏佯不觉，又曰：「为此者必川沙人，彼目击邻里之灾难，故以是为救济之计。大人诚能因其伪而奖之，嘉许其胆识，庶彼将闻风而来，得之始较易耳。」庄曰：「言似有理，且为我访之。」魏乃芒蹻行縢草冠饰为乡人者，四出侦察。得卜者一书，乃南行渡钱塘，入括苍，遇黄冠之道者，以书投之，肃立听命。道者发书，谓魏曰：「汝所物色者，年貌形容固若是耶？」曰：「是也。」曰：「此吾弟子，汝欲得之，盍从我来。」乃携手从石壁上行，俯视万仞，风声飒飒然从足下起，魏甚惧。天向晚，雾霭蒸山谷，不见手足，赖道者提携得不堕。久之，至一境，山四环若城，中豁然平坦，可百数十里，鸡犬民居甚众。道者引之至一室令居之，曰：「吾徒已出矣，汝安心，勿他往，须三日後始来。汝在此待之。」道者遂去。魏心疑，夜不成寐，起，秉烛视室中，四壁排列者皆书籍也。抽数册览之，皆不解。翻阅久之，得一册，皆言马之形体情性及其声音刍秣者，魏本好骑，观之有会心。已而天明，道者排户入，魏方把卷，道者见之，微哂曰：「公门中人，乃如书獃子秉烛达旦耶？」魏言诸皆不识，独此略有领解耳。道者就而取视之，曰：「此书汝尚可看。」因试举书中旨趣以问，魏答其二三，因为魏讲解。如是者又一日，道者忽偕一人入户，视其形貌如庄所言，即以书授魏，并令其人从魏往。魏不识途径，其人挟持之，翘足耸身，自绝壁下，遂至大道。魏谂其有绝技，途中辄礼下之，其人则谈笑如无事者。至省，庄见之，果然，命絷而讯之，一一皆承。时同时有大案数起，试以诘之，其人亦立承，於是刑有日矣。魏念道者畴昔之谊，具酒食饷之，语且泣。其人笑曰：「吾将解脱矣，不我贺而泣，何为者？」魏疑他案非是，其人笑曰：「奴辈不能获真盗，徒枉平民，我独承之，不乾净了当耶？且我即抵罪，盗乌能脱我手者？」魏叹息去。其人竟斩首，魏遂以都司保用，然叹咤不已。

逾年，有客来访，则曩时人也，云师命来索书者，魏疑其鬼也。其人大笑曰：「皮相者，前谓我川沙人，今复谓我真死耶？畴昔之夜，我执得巨盗，摄以自代而脱去。行刑者不知，不谓子亦不知也。」出书与之，询师所在，不答，掉头去。魏自是以马术冠江南，久益与马狎熟，至以马鸣定狼山总戎之死焉。

陈云岩拯某都统海宁陈云岩方伯孝昇尝官甘肃平番令，性挥霍，置驿延宾，有郑当时风，而好拯人之急。会有某都统被谴戍伊犂，假道平番，云岩厚待之，复赆其行，某感甚。後某复起用至陕甘总督，时云岩已亏帑落职，为弥其缺项，待之如上宾，迭上疏保之，不十年，官至云南布政使。钱塘陈香谷中丞桂生时方为某邑令，欠课五千金，计无所出，欲自尽。云岩闻之，令入见，呵之曰：「五千金，细事耳，若乃欲以性命易之乎？」袖出一纸给之，则五千金藩库实收也。香谷感激涕零，以其曾祖勾山太仆与文勤公同朝，通谱谊，遂以叔事之。

云岩性介，不阿附和珅，和衔之。会福文襄王出师征苗，以函取库金二十万，云岩与之。而文襄薨，未及补牍，大吏劾云岩浮销，着赔。和遂追令赴部对簿，不得辩。在狱两年，尝受恩者馈赠盈万，陈以所亏太钜，不能偿，则悉以所赠者周同系之人。未几，没於狱。时和已败，其家属乃得援赦免追。

刘其中排难济急刘其中，名敬祖，桂阳州人。当乡试年，州人士自武昌归者， 「 时湖北、湖南秋试合闱。」 多困乏。其中商於衡州，日询归舟，遇州中举子，辄资其用，还则受之，终不问其所贷之多少，以此得侠名。为人排难济急，人来谢，不自居功也。其弟范，以纳赀选西安府经历，布政使郭某见范，问之曰：「桂阳刘其中为族人耶？」范惊，起立而对曰：「兄敬祖之字，何自识公？」郭揖范上，设宾主礼，曰：「吾昔者困於汉口，其中不问名姓，假二百金得归。心不敢一日忘，为报贤兄，藩司俸禄厚，可偿前负矣。」

海鹿门解圈海保，字鹿门，裔出自襄阳孟氏。先世忠毅公乔芳以从龙勳隶旗籍。海侍其父宦吴，弱冠从李兆洛游，兼精骑射、击刺、拳勇、超跃诸艺。性任侠，负气好义，见不平事，不惜以身殉之。苏州玄妙观，郡人游观之薮也。士女日集，恒万人，诸恶少见游女必环而尾之，困之重围，恣意戏侮，分刼巾履簪珥，曰打圈。海少时，尝与人捄一雏女得免打圈之辱。

先是，女偕一童游观，猝遇众无赖，窥其意不善，亟携童踉跄反走。众麕缀要遮，女东亦东，女西亦西，肆口秽谑，女不能脱。海适见之，大愤，攘臂跃入人丛，横身要截，厉声叱曰：「止止，鼠子不得无礼。」众无赖怒，一人遽前以掌掴海面，海佝身，疾出腋下，反掌搏其背，复以趾踆之颠，一人踵而前，又颠之。连踣四五人，余不敢继起，始纷纷鸟兽散，围遂解。

汪太太捐资助书院汪太太者，为汪石公妻，石公乃两淮八大盐商之一也。扬州有安定、梅花两书院，绌於经费，太太独捐资数万以为之倡。

唐秉政出幼孩於水唐德权，字秉政，桑植人。魁奇有勇力。尝赴鄂，泊舟江滨，有幼孩堕水，其母挽救之不及亦投水。德权见之，急跃入，游涌波间，久之，挈其母子以出。其家厚遗之，不受。

三少年护夏朝衡衡阳夏朝衡幼有至性，以贫，行贾汉中。归，遇客舟之被寇掠者，男女方跿跔号哭，心怜之，出百金资其行。同舟三少年异所为，问姓名，致礼焉。夜半，羣盗遮舟索朝衡，曰：「劫客舟者，我曹也。汝舟有巨商能予人百金，余金宜尽纳於我。」朝衡惧，三少年起，各挥以杖，盗慑服，乞命去。朝衡喜，谢三人，且请姓名，则笑不答。至郧阳，三少年辞去，朝衡谢以金，复笑不取，曰：「我辈亦盗也。敬公义，故改而护公。」不顾而去。其夜复来，谓朝衡曰：「吾辈刧人多矣，见公所为，自耻其盗，故不敢告姓名，今愿从公归。而前所获资尽不义，不宜仍以自污，公能假我一室乎？」朝衡喜诺。三少年从至衡阳，以力作自食，数年，各娶妇生子。後始知此三少年者，一姓王，二皆姓刘。

王九峯送铁冶亭王九峯，名之政，丹徒人。性磊落，慷慨有丈夫气。与满洲铁冶亭制军保交最密，铁督两江时，王每赴江宁，相依必数月，所赠多不受。及铁获罪，有乌里雅苏台之行，一日夜，襆被至清江，依依不能舍，泪随语下。复亲送其眷十余程，过山东界始回。

王仲瞿欲刺和珅 - 2711 -王仲瞿，名昙，以掌心雷之说废弃终身。然仲瞿实工剑术，链青锋二纳之鼻中，顾不轻示人。时和珅当国，权倾中外，有炙手可热之势。仲瞿负盛名，珅尝笼络之，仲瞿亦与往来焉。

某岁，珅生日，张筵为寿，王公百官咸在，珅扬扬然有骄色。仲瞿忽离席而言曰：中堂耳目之娱备矣，然某以为犹有憾。公孙大娘之技，此鲜传者，如有之，亦千古佳话也。」珅曰：「谁可者？」仲瞿曰：「非曰能之，然愿献末技为中堂寿，不识府中亦有干将、莫邪否？」珅顾左右取剑，剑至，仲瞿手折为二，曰：「废铁耳。」连易数剑，皆如之。珅惊顾左右，令往卧室中，见有锦袱重裹宝匣而鐍者，取以来。及开箧视之，则倭刀也，光灿如新发硎。仲瞿睨视良久，曰：「较美矣。」言未竟，已曲之成环形。珅失色，仲瞿曰：「中堂惜之耶？」捧而直之如初，转以授侍者。珅顾谓无好剑，将如何，仲瞿曰：「若然，则某固有随身者在。」俯首大嚏，有白光二道从鼻孔出，盘旋飞舞，寒光射人，并仲瞿之形亦不可见，剑闪铄不可逼视。忽有一白光飞向席上，砰然一声，光遽收，色遽敛，仲瞿亦渺不知所在。众方惊诧，但见珅呆立案侧，案划然中分，剖而为二矣。

及珅神色稍定，顾谓朝士曰：「孺子将不利於我，我有以处置之。」乃密奏高宗，谓妖人王昙行刺未成。高宗密谕步军统领严缉，勿使逸。比户大索，将十日矣，一日，高宗视朝，忽见御座旁有诗一首，诗曰：「黑衣队本衞旋宫，竈奥而今竟不同。翻手为云都化瘴，秦头压日正方中。金输瓜子韩王府，车走雷声巫女峯。请得上方三尺剑，几人妙手笑空空。」下有款识曰「妖人王昙」。高宗大惊，珅侍侧，面如死灰，遽伏地请付刑部治罪。盖仲瞿手笔，珅能辨之也。高宗令珅起，顾值殿宫监侍衞，问有人私入宫禁否，佥曰：「无之。」谓珅曰：「宫庭邃密，渠乃能来，我亦无奈何矣。」珅出，乃谕步军统领不严究。然仲瞿一击不中，遽变姓名，南下江、浙，《虎邱山穸室志》中所谓张禄变名，辛文改姓者，即此时事也。及嘉庆己未高宗崩，仁宗亲政，尝谕枢臣，谓：「王昙若来京会试，朕欲亲见其人。」说者谓府中舞剑，殿壁题诗，仁宗实备闻之也。

张予焯乐善好施乾隆时，崑山有漆工祁天章者，年四十，无妻。张予焯与以金，劝之娶，祁诺，受金而去。明日，过祁，察其容，甚戚，诘之，不肯告。询其邻，曰：「噫，是以金归而道遗。」张又贻以金，如前，语之曰：「尔有遗乎？」曰：「否。」如是者三，张笑曰：「汝欺我耶？」出金袖中，曰：「此非汝遗何？」祁大喜，以为诚然。道见卖菜佣失百钱，忿欲死，张呼佣至家，令家人秤菜而阴置百钱菜甲中。钱堕地，张佯惊曰：「尔钱乃在是。」张家故素封，以乐善好施遂中落，而施不衰。一夕岁除，慨然语其妻曰：「吾往岁除夕，每怀金二十两馈贫交，未尝有余。今馈损於前而金不尽。」言未既，有相访者，出余金予之。岁饥，平价粜於其邻，不计值也。张，字潜文。

姚姬传作袁子才墓志姚姬传主讲锺山时，袁子才以诗号召後进，姚与异趋而往来无间。子才尝以门人某属姚，愿执贽居门下，姚坚辞之。及子才死，人多劝姚勿为作墓志，谓其人率皆生则依托取名，殁而穷极诟厉。姚曰：「设余於康熙时为朱锡鬯、毛大可作志，君许之乎？」曰：「是固宜也。」姚曰：「子才，正朱、毛一例耳。其文采风流有可取，亦何害於作志耶？」

饶流泉平治道途饶尚芳，字流泉，龙山监生。初，家贫，负贩为业。由县至湖北之来凤，路仅十余里，然艰险不利行。尚芳往返，则慨然曰：「吾终当易此为康庄也。」已而果然。

王冰确修路王冰确，字宾恪。无兄弟，无妻子。居无庐，冬无衾，夏无帐，岁假陇上小茅舍，召村童训读以资生，夜则投僧寺而栖，或倚亭檐宿焉。奇穷矣，而孳孳行善事，辄瘁心力於桥梁道路间。自其所居之山後撞钟石至白果市，春雨冬雪，滑不可行，其後镶砺石，成坦道，则冰确募修力也。衡之人感其意之诚，操之廉也，他募或不应，冰确募，无不应者。其岁获训蒙资，自给饔飱外，偶有余，必以供修路费。或悯之，或且嗤之，然山前之有路当修者，每延冰确为募主，或并请其监工焉。

冯铁匠夫妇之侠冯铁匠，故世家子，其先四川忠州人也。高祖棨，事世祖，以武功致通显。曾祖建庸，承父廕，入监读书，例得叙县丞，自以将种当执干戈衞社稷，具呈请改武秩。世祖壮之，特旨用守备，发甘肃，隶宁夏镇标，以骁勇闻。同列忌之，谮於镇将，被嫌疑，几中危法，会病免。临殁，戒子孙，宁行乞，勿为材官。祖若父承先志，绝意功名，以贫，不能归故乡，遂家宁夏。

冯生有膂力，躯干雄伟，又聪颖有夙慧，束发受书，琅琅上口，刚经柔史，以次淹通。父早丧，奉母侨居。年十七，以宁夏籍入泮，二十，食廪饩。旋娶延安沙氏妇。未逾月母亡，遂弃书不读，丧葬毕，挈妇走延安，为铁匠以自给。工作有定时，所得资敷一日用即已，不求有余。所链钢纯粹无疵，延安市上称绝技。暇则手双铁丸，磨荡不稍息。妇美而贤，黾勉作苦，终日无疾言遽色。有时冯出游三五日不返，或至十余日，家无余储，妇质荆布，亦不怨。人爱其链冶之精，而患其能事之不受迫促也，恒瞰亡，以薪米馈妇。妇受而簿记之，归以告，则称其值而偿以器。延安去宁夏远甚，人固不知为胶庠之彦，遑论先阀，然工良器利，外和蔼而内狷介，冯铁匠之名遂大着。

延安为边塞要隘，与榆林毗连。乾隆时，山谷之间萑苻不静，有司苦之。营汛尤甚，往往一巨案报勘，辄有揭帖，警告文武，戒勿妄捕，甚且取其衵服，封其秘函，署名驰书，置於左右。或竟录其夤缘秘密之商搉语，房闼背人之狎昵语，载明时日，一一告之，以示一举一动之皆能洞察，大好头颅，直我辈囊中物也者。是盖世宗招致亡命，嗣皇屏斥，散而之四方者，所在皆是，故官吏以文告为缉捕，虚应故事，漏网吞舟，非一日矣。

会神木县民某以嫠妇奉迈姑，抚二孤，居县城之南三里许，突被淫掠，妇不屈死，财物罄尽，报勘经年，久无耗。适县令以履勘旱灾过其地，里正忽报一无名尸，脰断而未殊，血液模糊，僵伏道左，似遭仇杀状。令检视之，短小精悍，髯长及腹，而怀中得寸纸，大书曰「此淫掠某氏之盗魁也。此盗不诛，是无天理，官不能捕，我为殪之」云云。下不署名，绘二马，小寸许，一伏枥，一昂首长鸣，皆极神骏。令大惊异，亟瘗盗尸，招属认领，详视所书，蜿蜒屈伸，得草圣真传，爱不忍释，以事涉怪诞，遂不附卷，然屍亦卒无有认领者。

延安城外有长堤，堤多植柳，曰柳湖。春秋佳日，一碧如油，都人士联袂游观，兴复不浅。某岁三月值郡试，太守扃门坐堂皇，按名给卷毕，退食稍憩。及放牌，复出升座，於案上得一纸，字仿欧阳率更，秀骨天成，尾端绘二马，纸上无他语，七言绝句一章也。绝句曰：「醉揭长竿认酒旗，柳湖风雨急如丝。我来多管人闲事，春水粼粼绉一池。」守询诸童，以为戏也。诸童曰：「无之。」更问左右以物何来，左右亦莫对。乃付首邑令，使察之。令机警，率干役易服沽饮湖堤上三日，果有羣匪轰饮，乘醉大言，意图不轨。出不意，飞黑索系之，得其三而逸其四，一鞫遂伏。盖欲乘考试未毕，谋劫狱掠仓库也。匪谋遂败，守令虑讦告者为匪党之内讧，寝不问。

既而葭州、府谷、怀远、甘泉、延川诸州县叠获巨盗，皆先有绘二马者，通词官署，指导窟穴，因而成擒，盗风为之一戢。葭州牧某，故首邑令也。得告密之件，讶纸尾二马与延安献诗者如出一手，稍稍与僚友言之，凡曾受此种揭帖之长吏，争移书询牧，而神木令竟以前所得盗尸怀中之寸楮呈大府，大府亦风闻延安、榆林之间，屡有绘二马人告讦获盗事，悉命呈出，一一验之，若晋鄙合信陵君之军符也。骇甚，乃通檄各郡县，严密侦缉。

初，冯之去宁夏也，同学诸生问所之，诡词以对。蔡旭与冯莫逆，特饯之，微叩所向，并以秋闱期近，有劝驾意。冯慨然曰：「当今之世，凡事皆可为，惟官不可为。武夫出入生死，为国效力，不足当谗间者一启口之祸。文官玩愒因循，恋爵禄厚妻子而已，虽有贤者，一木焉能支大厦？某，伤心人也，行将挈山妻，走穷荒，虽行乞，所不辞，安能守此一衿乎？吾妻以不逾月之新妇，能割股和药以尽孝於吾母，故不忍弃之，否则亦敝屣耳。」蔡请其所游之方，则曰无定。及隐於冶，蔡乃时时得冯消息焉。

越十五年， 蔡之外舅魏某以孝廉大挑一等， 签分陕西， 得宝鸡令， 移权延安。 蔡送妇归宁， 骤遇冯於市， 短衣黧面， 坐冶炉下， 炉火熠耀， 映冯面， 作纯青色， 惊不敢认。 及见其妻， 布衣推髻， 虽在尘中， 不改静穆之旧， 乃遽前执冯手， 问何所取义而托业於冶。 冯曰： 「我固不辞行乞， 冶不犹胜於行乞乎？ 」蔡大嗟叹， 时相过从。 一日， 蔡忽来别， 谓外舅以捕盗不力， 将去官， 己亦将挈妇返宁夏。 冯笑曰：「盗固不可治也， 将谁尤！ 」後又数年， 冯与妻中宵丧其元， 一子生十年矣， 藉草卧下， 幸免於难。 宰官勘验， 门户前後无盗迹， 奇之。 检其巾箱， 惟破书中有一横幅， 绘事精绝， 平沙卷草， 二骥俯仰其间， 神采生动， 情景悲壮， 下题「沙掩风嘶」四字， 并系以诗， 警句云：「兼善不可得， 独善胡为者。 借手一锄凶， 隐身鑪冶下。」其以二骥影「冯」字，平沙着妻姓氏，是又一幅闺中行乐图也。宰爱不忍释，携归，知盗之贼冯，为复仇计，严缉之，无所获。乃捐资为冯营葬，树丰碑於墓前，曰「侠士冯铁匠夫妇归骨处」。遗子颇驯谨，宰使与己子偕，就傅後，竟继其书香。冯名搏，字翰飞，市隐後，人皆呼为冯铁匠，罕有知其名字者。

曹王在报王恕曹王在，上海人，为县着姓。工制义。乾隆甲寅春，与沈大成同游广州，客学使王东麓所，大成则馆闽抚铜梁王中丞恕署中。越一年，王闻曹名，迎以为诸子师，大合乐，置酒，宾客咸会，具公服拜之，延之上坐，指谓众人曰：「此江表曹先生，海内名士，即仆亦当师之。」曹逊谢不敢当，而王终席未倦。既罢，曹私谓大成曰：「我馆人多矣，未有王公之礼我若此也。吾何以报之？」自是生辰及岁朝节日，王必具公服拜之，有疾，晨夕往问，暇即至馆，与论文史。盖由粤去闽，迄王之薨，如一日也。

王既归葬蜀，家属侨濡须，曹将渡江，其妻弟朱补园少詹招之试京兆。曹曰：「王氏诸子学未成，义不可他去。且因奥援以就功名，非吾志也。」後王家仍返铜梁，而曹以疾留。逾年，其家以乡无硕师也，书来，言道远家贫，不敢强之行。曹欣然治装，携其长子间关入蜀。有阻之者，曰：「此吾报王公之日也，即死无憾。」去数年，归，过大成曰：「王氏诸子学皆成，其季汝嘉、汝璧尤刻苦，能趾美。吾死，可见王公於地下矣。」汝璧後入仕，以安徽巡抚入官工部侍郎。

李仲彭还束修连城李简庵茂才有子名成文，字仲彭，亦诸生。境极困，以授徒自给。岁终，以徒学未成为愧，於束修，有半受者，有全却者，徒以感奋。尝应举，有人馈赆之，固辞不受，或遗其家，既而知之，即酬以古琴。

李七为主受刑乾隆乙卯，宜绵督陕甘，好盘诘私贩，凡回疆屯戍官吏私往来贩玉者，尽被获，立正典刑。有故巡抚某，贪吏也，以罪戍边，使其仆李七往来贩玉。事发，李挺身自认，谓主人初不知也。大吏胁以三木，李供如初，论大辟。

向永来负老主母向永来，乾州人，向峯仆也。乾隆乙卯，苗变，峯远出，峯母杨氏老不能行，永来负之逃。至张排砦，与杨俱遇害。

余观德焚券乾隆末，高邮知州孙某尝负歙人余观德白金五千两，及余以索逋往，而孙病殆，濒危，执余手以稚妻幼子为托。余乃为买宅於扬州小东门，任其家用，俟其子能就学，属之名师，且时周给之，而焚前券。

徐明经分人以财钱塘徐虚斋明经以诚生平辟佛老，而好施与，闭户教授，单寒之家，辄不计其修，且岁时周恤之。乾隆季年，表弟范圻方髫龀，从父宦游，遭家不造，自数千里外扶父榇归，依明经，则曰：「中表亦同血胤，犹我弟也。」饮食教诲，无微不至，及其成人，为之授室，并给资使游秦、晋，为诸侯上客。明经之曾孙为印香舍人恩绶，有祖风，亦贫而好施，即珂之父也。

何春渚供厉樊榭月上栗主厉樊榭徵君鹗之歾也，杭堇浦太史世骏哭以诗，有云：「泉路定应寻月上，断风零雨说相思。」月上，徵君爱姬也，早卒，徵君有《悼亡姬》七律十二首，极凄丽。徵君无子，殁四十余年，徵君及月上栗主俱委榛莽中，何春渚布衣琪见之取归，送黄山谷祠，洒埽一室以供之。青浦王兰泉侍郎昶且属同人岁於忌日为荐酒脯以祭之。

成善还人媳成善，满洲人，冀州知州。时甘肃道员蒋全迪以冒赈伏法，子孙皆遣戍，妻孥流离觅食，至州界，妻病旅店中，因卖媳为婢。成买其媳归，询知家世，慨然曰：「等为外吏，岂可幸其患难，辱及家室，安知吾子孙他日不至此耶？」立遣还，并厚赠以赀，送其妻媳回籍。

纪某为丁氏子雪弑父冤山阳丁佩弦富而吝，乡人怨之，呼为铁丁。丁闻之，亦自喜也，遂以为号。丁有子，冠矣，有女，笄矣，不为婚，不为嫁也。或问之，曰：「婚嫁多费，置之，俟其力能自致耳。」子能读书，孝其父，见其父之焦劳也，每为其父劝。父不听，言辄挞之，积久，恩义益疏。而其子曾不之顾，涕泣甫过，则又笑语於前矣，虽百挞不去也。女聪颖绝伦，有艳名。铁丁既不问婚嫁，少年得间，辄与女通殷勤，女不拒。其子既不得於父，又以妹之举动为不然，亦时时规之。妹亦厌其兄之迂，又怜其诚也，面拒之，而阴於父前为之游说，故父子之间相夷犹未甚也。

邑有狂生纪某，嗜酒能文，好议论当世事。酒酣兴至，辄面折人，邑人皆畏而远之，女独好与谈。一日，里中演剧，纪半醉而往，遇女，纪遽前揖曰：「而翁老铁无恙？」女大怒，猝拳之，折其齿，纪负痛不怒，惟大笑引却。女反不自安，拾其齿，明日将送还。而纪书来，曰：「慕卿久，家贫不能具六礼。齿者骨肉之余， 既玉手亲折， 即留为聘仪， 当胜於珠玉也。 」女得函， 沈吟久之置不覆， 然自是敛迹不出门， 不见人， 惟时以言餂其父。 继见其父之意不可移也， 遂奔於纪。 纪无父母兄弟， 家徒壁立。 且女惟以女红文字为活， 间谒丁， 丁以省嫁资为喜， 转有嘉礼。 久之， 纪有所亲商於山左， 招之， 挈家去。 女辞父， 涕泗交颐， 丁了无惨色， 於是顽钝无耻之名益着。 年余， 又逐其子， 盖其子偶窃钱数百文济一贫瞽之老者也。 丁独与群仆居， 无何， 中夜为人所杀， 莫知主名。 诸仆得丁子於室， 因偕丁族人执之送於官。 官讯之， 涕堕如缏， 曰：「父死， 我不独生， 死可也。 谓我弑逆则冤甚。 」裔以父为何人所杀， 则称不知。 按察某疑之， 延其狱， 不遽断， 而其事已传播远近。 会学使按临济南， 按察往迎， 学使力言其冤， 按察以未获正凶终不释也。 丁子在狱久， 历诸艰苦， 自谓必死， 再阅月， 狱卒忽宽待之， 移至一室， 枕褥衾榻悉备， 丁子怪之。 已而狱卒言学使署中有人来谒， 视之， 则纪也。 纪在山左得学使识拔， 已为入幕之宾矣。 丁子前惎纪， 未尝正视， 至是惨怚之中， 颇有惭色。 纪询得颠末， 盖丁子虽被逐， 然不忘其父， 夜分俟父熟寝， 辄往省视。 是日见父死於牀， 大惊而呼， 遂为众执。 丁之族人则谋分其产， 计莫如先毙其子， 因厚诬焉。 纪闻之， 乃告学使再请按察严询诸仆， 尽得其情， 果诸仆恨丁之刻， 合谋弑之， 而嫁罪於其子也。 案既成， 丁子始谢纪奉夫妇。 纪将为之议婚於大家， 丁子不欲， 继乃自言前为父所逐时， 宿破庙中， 见瞽女以星命度日， 而绝孝其（缺文）

樵叟救某宦出狱峨眉之麓，林木蓊然，居民类业樵。某岁春，来一叟，须发斑然，偻其背，扶一杖，时造酒肆饮，辄罄数十觥，余晷则负锄事樵。夜宿古刹中，默然未尝发一言，如是者年余。一日，叟方辍饮步山中，突有老仆拥一女郎至，见叟，则下拜，叟拂袖迳去。时已薄瞑，遂失所在，居人奇之，叩女郎以颠末。女郎操南音曰：「叟，游侠士也。我父宦於浙，叟乃来归，自称曰勇士。父奇其貌，礼之殊众宾，叟安之，未尝谢。明年，父遭权贵忌下狱，就道之日，忽失叟迹。明年父归，未尝不兴言感叟也。」初，女之父下狱後，叟欲拯之者屡矣，犹以为未得间。会某相子好剑术，无师，欲募天下勇者精其术，虽万金勿吝。叟挺然往，旬日之间，技大进，某相乃进叟而谓之曰：「子傅我儿，技乃大进，我实嘉子。子有何欲，我必从之。」叟乃乘间以女父事进，并告之曰：「能拯若人，感如身受。」父遂以是归。知叟所为，感甚，誓欲迹之，顾病癃勿果，乃教女觅叟，跋涉长途，有日矣。今始遇之，何图绝裾若此，施恩不望报，仁哉叟也。居民相与嗟咤，始知叟乃非常人也。

十九猫殉主人汪均之上舍，文端公廷珍次公子也。其夫人饲猫二十余头，各有名号，呼之辄至。恒手调香饵饲之，猫不食，己亦不食也。夫人卒，猫号恸不食，方殓，跃入棺，伏尸旁不动。出之，则傍棺哀鸣，泪如雨下，不数日，或投池中，或入竈突，十九猫悉并命矣。

吴婢救王仆杭州汪大丰之族母有婢吴，颇婉顺，母怜之，後病且死，嘱二子善遣之。子体母意，厚赐之，遣老仆王某送归其家。婢父母均前卒，两兄皆无赖，所齎既诱尽，更以二百金鬻之远所，音耗遂绝。久之，王以急事往闽，渡海遇蔡牵被掠，驱至一艇中。忽有呼之者，曰：「若非汪孺人家王伯乎？」王谛视，急呼曰：「吴姐乃在此，救我救我。」吴叱左右解其缚，谓：「两兄皆匪人，荡我赀，复计陷我。此间大出海捐千金购我，颇厚我。然所为不道，我微讽之，渠亦自危。然以羣夥牵制，不能决行，当与之俱烬矣。」俄顷牵来，羣盗传呼曰：「大出海至。」盖大出海者，舶主之尊称也。牵短衣跨褶，妇则戎服裹头，诚压寨夫人也，惟皆徒跣耳。吴指王谓牵曰：「此我旧主之仆，昔蒙其惠，老且贫，勿责其赎也。幸送之归。」牵诺之，赠以金，并一旗，曰：「执此，海道无阻。」王与吴大泣而别，归以告其兄。时二兄鬻妹金已罄，计为盗亦得，入海投之。吴闻其至，即怒曰：「人之无良，我乃以为兄耶，必杀之。」牵为宛转解释，始抱头窜归。後牵败，以巨礮自沈其舟，则吴果与之俱烬矣。

罗壮勇杀豪救妇锦江某孀妇老而贫，有子远出经商，三年不归。媳方少艾，土豪某强委禽焉，不可，则将刧取之。姑妇夜泣，罗壮勇公思举方为盗，过其屋，闻泣声，伏听而悲之，即跃下，授以橐中所获，使他匿。是夜，豪方饮於室，有物若魈魅，忽入室，攫其首去。时川盗推壮勇为最便捷，其家疑为壮勇也。报官，并悬千金之赏以捕之，久之不得。嘉庆戊午，川、楚军兴，壮勇积功至提督。他日谒县令，自言之，且曰：「法不可废，请归案待罪，可也。」令再三逊谢，乃销案。壮勇以千金给豪家，曰：「若悬赏千金，是为我定价也。请以此自赎，何如？」

罗壮勇妻鬻身救夫罗壮勇改行後，始娶妻，忽患奇疾，百方不治。一道人过门曰：「有方可救，但得钱三十千，乃可制药。」罗自念贫窭，安得三十千钱，语其妻曰：「吾病且死，汝亦饿死耳。苟鬻汝，得钱买药，则两活矣。」妻不可，强之再三，泣而从之。病果瘳。罗既官游击，乃遣人访其妻，以重金赎还，为夫妇如初，报其鬻身救夫之义也。此事不足训，然以视少共艰苦，既贵而厌弃其糟糠者，其厚薄之区，殆不可以道里计矣。

齐二寡妇救老尼嘉庆时，有齐二寡妇王氏者，美而勇，且善幻术，工技击，从夫鬻技四方，能着弓鞋立马上，驰骋若飞。白莲教匪作乱，横突兵间，剽悍无敌。时夫死，齐方祝发尼庵。庵多常住，官觊其利，诬老尼通贼，系之狱，籍其产。齐素以拳勇教授乡里，游侠多出门下，乃共谋劫狱，出老尼。既劫，则众不可散，遂与诸游侠据山为乱，投入白莲教，为教首，渐更男子服，改初志矣。

朱文正病中作墓铭上海曹侍御疏劾和珅，身後始蒙优奖。当嘉庆己未，侍御子玉水舍人江将扶榇归葬，求铭於朱文正公珪。文正病背痈方剧，舍人请俟愈後为之寄江南，曰可及也。文正曰：「不可，吾病，吾文且益真挚，愈於不病者。」乃流涕属草。稿竣，请刘文清公墉书之。文清为避易数字，文正意不惬，复改定，而文清更书之，即後所刊石流传者也。

黄竹冈送裴宗锡柩黄壆，字竹冈，吴县人。晚游天台，翛然有遗世之想。更名云鸐，称吴中云鸐老人。嘉庆时，尝客皖抚裴宗锡幕，事无大小，悉谘之。裴调云南，从之。裴卒於官，节相李侍尧兼摄抚篆，仍延之。未几，裴丧归，子幼，无期功亲为护丧者，竹冈即辞节相以送之归，盖水陆万余里也。

俞文救秀才俞文，苏州人，世为紫阳书院门斗。嗜酒。嘉庆己未，有某生负富者金，庭辱於县，会学使以试事按郡，诸生数十人讼某冤，且讦县令受富者关白，不直，则大噪。学使惧，檄某丞杂治。而附郭他县令素与院生有隙，思窜名倾之，密召文，属其言不法事。翌日，当庭鞫，呼文，使指名，不应，则厉声曰某某犯某事。文瞠目呼无之，且谓某某皆好秀才，会鞫者气沮。文身被三木，一昼夜股骨折，胫露，卒无他言。後以狱解，得释，徜徉於酒者又二十年，始卒。

王诚救毛大瀛毛大瀛，宝山人，原名诗正，字又苌。乾隆时诸生。工词章，充四库全书馆誊录，议叙州同。嘉庆丙辰，从勒保平达州教匪，计擒贼首，叙功，赏戴花翎，擢简州知州。庚申三月，匪渡嘉陵，犯成都，大瀛被檄募勇遏之。匪窜州境，大瀛率三百人迎击於土沟桥，斩获无算。匪大至，兵溃，匪飞戟刺大瀛，大瀛仆。其仆王诚急冠大瀛冠，效纪信故事，为误匪计。匪寸磔之，截其首去。而大瀛身亦被十余创，肠出腹外，手持矟，骂不绝口而死，时年六十六矣。

龚龚奠顾澹湖顾公燮，字丹午，号澹湖，又号担瓠，吴郡老诸生也。少从学於陆桂森、张九叶，既入泮，试辄高等。中年放旷，不事举子业。长子早卒，次子好游荡，逐之，走至安庆，有悦之者招为壻，不复还，竟无後。澹湖有义仆曰龚龚者，殁後，每清明，寒食，辄携盂饭巵酒以上塚，焚纸钱奠之。

何玉监慷慨好义何玉监，字明选，桂阳监生。慷慨好义。尝从妇翁范宗裕於东乡县令任所，有饶向荣者，贫士也，玉监怜其才，请於宗裕，延为童子师，复倾囊赡之。向荣励学三载，入翰林。又县民某女许嫁一士人，後以其贫而悔，讼於官，其壻恚欲死。玉监助以百金，使成礼。士人赋诗赠玉监以为谢，有云：「镜眉别画伤千古，故剑重还恃二天。」

林清周给曹纶曹纶，汉军正黄旗人。父廷奎，贵州安顺府同知。乾隆庚戌，纶随任高邮，时林清为粮道随役至高邮查漕，与纶识。廷奎有廉声，卒之日，益拮据。纶归都，妻子鹑衣百结，纶出外供职，则衣敝袍，自与妻子析薪执爨，日或不给二鬴，则市餺飥以充饥。嘉庆丁卯春，纶卧疾不出，忽闻叩门声，启视，则清也。握手道旧事，清愀然曰：「公子一寒至此，清虽力薄，然通财济乏，义也，何敢辞！」即与以白金数镒，寻遣人持衣数袭赠之。夏四月，病起，造清之门，清约纶为兄弟，纶有乏，清必给之。

白兰花募赈捐嘉庆中叶，有漕督某者，素刚鲠，恶淮商周海门之豪侈而劾之，三疏不动。一日，某忽自至其家，置酒饮宴，欢若兄弟，一时羣诧之，久乃度其奥援之有自也。尝於春日饮客花下，与客纵论古今豪杰及剑侠，海门拊膺曰：「吾闻剑侠之术亦非所难，而环顾当世，乃寥寥如曙後星，何也？诸君亦曾有此遇否？」座有少年起而对曰：「有之，且尝一见之，其人盖在缧絏中也。」

海门亟问何人，客曰：「其人不知姓名，或谓为郁林州人。其入人家，无冬无夏，临去，留白兰花一翦，不知其所自来，世所称白兰花者也。」众请毕其说，客曰：「白兰花无居止，无踪迹，往往无意遇之，求之又不可得。庚午，东江大水，民漂荡者以万计。请於官，官不赈，某董事倡募义捐，应者寥寥。董事夜寐，置捐册於案，明旦失所在，而缾中插白兰花一，大惊。越三日，有人持捐册来，且促董事往任散赈之事。董事素识其人，问所从来，曰：「途中有人以此给我，嘱来相邀，且云待於河干。」董事视其簿，则平日所号为老悭者，皆乐输千百，最後则不肯认赈之某官，亦捐白金八千，且钤有县印也。於时趋而前，至河干，万锺之粟，千镒之金，已立具。事後追问，莫知其由，以意度之，其为强迫可知。自是白兰花之名大噪，巨室豪右，中夜尝无故自惊，以为白兰花至也，迹之，无朕兆。某将军以海寇发，率师船巡海。一夕，舟泊虎门，即座舰宴客，妓女数十人左右拥抱。将军宴罢，留妓侍寝。将军起，则白兰花俨然在案，大骇，久之，无异，疑而遍检舟中，无形影。已而用印，则印字已磨漶不可见，而别有篆文「粉侯」二字，幕宾识之以告，将军大怒，潜召工更摹刻焉。」

魏长生有侠气魏三，名长生，四川金堂人，行三，秦腔之花旦也。入都时，年将三十矣。时都中盛行弋腔，士大夫厌其嚣杂，长生因之改秦腔，名动京师，王公贵人无不愿识之。其为人有侠气，纳兰太傅孙曰成安者，初与之狎，後遇事遣戍归，贫无以立，长生时周恤之。

王应祥代人偿逋永嘉王应祥，字国桢。初读书，以家资中落遂自主会计，以善治生渐饶裕。性慷爽，商人梁子藏以负逋无措，将就死，乃假以多金，并为转貣於他人，至期不偿，更自鬻田宅以偿之。

郭家彪慷慨好施郭家彪，字春坊，湘阴人。生而温约夷愉，与人无竞，而慷慨好施。家故饶裕，诸父豪宕，或日费数十万钱无所惜，家彪亦夷然，不为有亡之顾虑也。亲故假贷，辄如其意以去，或贷於他人要一言为质，及期爽约，而责偿於家彪，亦不拒。岁中为人理宿逋，率至三四，久之，往往不雠，则毁其约契。会岁大祲，家以中圮，然志在淡泊，不以丰约易度，布衣粝食，萧然自得，益以济人为务。且广储方药，病者踵门求乞，手剂与之。自寻常草木、马勃、牛溲以至丹砂、锺乳、千岁之苓、尚方之蓡诸奇珍物，无所不蓄，亦无所不施。其尤贫者，辅以羞饵，使人日再问焉；疾革，躬三问焉；没後，里人言之，辄涕泗交颐也。

程升清厘汪滋畹债有程升者，汪阁学滋畹之旧仆也。阁学官翰林时，升年逾六旬，阁学有友人为之买妾，令升送之入都，坚不从，且以大义责之，乃遣妾别嫁。阁学卒，逋负累累，负之者亦复不少，升终年跋涉，而为之清厘，不以为劳也。

骆六救陶凫芗骆六，宝坻人。幼为陶凫芗仆。嘉庆癸酉，六方从陶以翰林在文颖馆校书，时仁宗秋猕木兰，教匪林清勾结内监张泰、王福禄、刘得财等作乱，京师震动。数匪入馆，骆藏陶复室中，扃其户，自索器谋拒之，苦无械，乃折桌足持与鬬。匪削以刀断四指，晕而仆。匪入室，虚无人，遂出。时皂隶数人伏草中，匪去，乃出闭馆门，陶与诸人共守之。事平，骆殊未死，移归邸，渐苏，陶厚待之。其後陶每陛见，宣宗辄问义仆骆六尚在否。陶养之，终其身。

六诚朴无他长，不知机械变诈，故临难忠奋，有古人风。年七十卒於家。子满仓，有田二顷，陶所赐也。

郝某雪邱梦余冤山阳邱梦余孝廉烿少孤苦，无恒业，俭衣削食，积修脯若干缗，权子母，久之，子本相侔，生息渐裕。有猾吏利其赀，踵门求贷，既贷，竟不偿，乃诉之郡。吏以赀赂守，不之理，促之，守怒，辱梦余於堂。梦余乃上控大府，吏恃其狡，冤不雪。同舍生有郝某者，愤甚，招诸生集明伦堂，问吏罪，众畏缩不敢前，事遂寝。

陈稚峯待妻弟陈稚峯之游滇也，以妻弟许某有采铜之役，固请与偕。一年而许卒於滇，失铜价至三千金，孤悬八千里外，势且不返。稚峯经纪其丧，竭力营救，滇之当官者咸高其谊，卒偿所失铜价，载许与其族人之柩及妾若遗腹子，间关以归其家。

新城陈氏义田自北宋范文正公以来设置义庄，至本朝，崇尚风义，凡以义田义产敬宗收族上闻者，岁不下百十家，其父子兄弟赓续推衍，立法之善及其後遗泽之长者，则莫如江右新城陈氏。陈据高赀已百年，自赠光禄大夫道始置义田二千石，其诸子金衢严道守诚、陈州府知府守诒、内阁中书守中、江苏按察使守训、内阁中书守誉，先後增益学田、祭田、小宗义田至七千石，嘉庆时详具文簿，牒於县府行省，以达於部，得旨旌奖。时光禄之孙仓场侍郎观、礼部侍郎用光，曾孙工部侍郎希曾，均在朝列，具摺入谢。仁宗召见而垂询焉。而希曾兄浙江道御史希祖、用光侄翰林兰祥，及其他封胡羯末官曹郎监司、取甲乙科者，期功房从中多至数十人，可谓盛矣。

沈芳周贫乏嘉庆时，长洲有女士沈芳者，字梦湘，为诸生顾春山继室。好读书，耽吟咏，兼工绘事。所售笔墨之资辄以周贫乏，曰：「吾无饥寒忧，留此何用？」

盗报庞某恩庞某以酿酒为业，一日，晨起，有偷儿卧瓮侧，枕所窃衣物甚酣。呼之起，跪而乞命。问其姓氏，讶曰：「故人子也，乌得流为穿窬？果能改过，当赠二金以资谋生。」因启後门令去。越数年，庞至闽从戎，官千总，时海盗充斥，出洋巡哨，遇盗迫捕，众寡不敌，盗凿舟，舟覆，十余人皆被擒。擒至一岛，岛有城，峻甚，槛车盘旋而上。至一处，宏敞如官廨，簇拥而前。俄闻呼过堂处决，点名至庞，酋诘里居姓氏，备述之，有霁色，喝左右留庞再询，余皆槛候。俄降座，惊释其缚，请入後堂，令易新衣。左右按庞於座，降阶下拜，大惊，酋曰：「君不忆瓮旁酣睡者耶？别後仍复潦倒，饥寒驱人，役於闽舶。一日，舟覆，蒙岛王收录，不没微劳，得膺此职。君如肯落草，当虚左以待焉。」

落草者，为盗之隐语也。庞笑谢不敏，酋乃留之暂居。一日，设筵宴之，命侍儿执巾栉。居数月，酋语庞曰：「君有旋闽之思乎？他日遇於中流，自当退避三舍，不敢犯君之锋，即所以为报也。」翌日，祖饯海滨，馈贻优渥，庞惟受其器械旗帜，为归而首功计。被擒者亦皆释回。不数日抵闽，以失利被擒、设计图脱、夺获军装呈验等情禀知上官，上官嘉其智勇，加升衔。其後每巡哨，所向辄有功，他将则否，於是积功擢总兵。後因病假归，盗猖獗如初，及起用，仍肃清无事。

阎老六为主人御张老材郯城张老材，盗之豪者也。郯有富人娶於东郭，张侦之。盗约行刼之先，必留符识於门或墙之隐处，以为验，既告其徒，亦以示他盗使知有先之者，则不复争也。是日张先往，既识之矣，明日复往，以其宾从之多未敢仓猝从事也，则杂稠人中而观之。

时有丐傍偕立，张视之，其举止盗也，其面目盗也，其神情状态无一非盗也。张度其为外来者也，则以盗语语之，且示以所识。丐忽跃然起，呼曰：「盗来矣，不速捕，将失之。」遽牵张臂。张大骇，亦反肱击之。张绝勇健，丐亦多力，两人相持牵掣，击触阶下，阶上人皆惊起。张度终不得脱，则诘丐曰：「若亦丐而盗者也。」主人闻之，趋而前曰：「如两君言，两君皆不免於盗也。今日吉期，辱两君光降，两君之来，不盗於我，而相偕以道，是两君之厚我也。请即此宾筵，相与一酌，何如？」

丐至是大笑，曰：「甚善。」遽自趋上座，引满而釂，张亦忸怩就座。酒数巡，张欲起，丐挽之曰：「张某，若贼心未死，欲顾而之他耶？若欲去，若知我何人？」张不能答。丐俯首，自解其足置案，则刻木者也。 曳下衣示人曰胫以下血色犹殷， 如新截以刃者。 座客皆大惊， 张亦动色。 丐引满曰： 「失此足， 二十年矣。 」顾张曰：「仆当日亦如君所为者也。 君亦知泰安有阎老六乎？ 仆是也。 仆当时与徒党纵横东道有年矣。 一日， 有老人偕女郎自北来， 资装不甚多， 惟挟两瓮， 铸铜为之， 其光可监。 车之上下， 皆自提擕之， 不令他人近也。 仆当时甚怪之， 尾之行， 自阿城而南， 宿於安山驿。 老人入逆旅， 有美少年自南来， 华服跨紫骝， 亦入， 相见欢甚。 是日， 老人命具花烛， 为少年与女郎就逆旅中合卺， 老人所赠， 两瓮而已。 女郎明璫翠羽， 金钿玉钗， 曳百褶裙， 衣饰皆非仓猝所具者， 窥之， 悉取自瓮中。 瓮固不大， 不识何以取擕如是。 是夜， 女郎卸妆， 乃置瓮中， 老人则俟合卺礼成， 匆匆冒夜径去。 於是仆等即往刧之， 推其门， 无声， 入其室， 不见动静， 揭其帐， 两人方跏趺对坐， 声息都渺， 刃砍之， 如着棉絮， 不惊亦不怒， 惟曰： 「汝辈欲金帛耶， 在牀下瓮中， 能取即自取也。 」仆极力提掇， 瓮重几万斤， 不可动。 仆知有异， 回顾欲出， 而同伴三人者， 皆卤莽， 遽挥刃连劈牀上人。 於是少年怒， 跃起， 奋袖一挥， 四人皆仆地。 少年顾仆曰： 「汝盗首耶？ 」当时度不能脱， 即应之曰： 「是。 」少年释三人去， 举瓮置前， 令持去， 仆终不能稍移。 少年笑曰： 「无用至此， 尚称健儿耶？ 趣去， 毋溷。 」仅得脱。 明旦， 少年夫妇东行， 仍遥尾之， 欲观其究竟。 行二十里， 少年忽回顾曰： 「若不欲生耶？ 」嗔目一叱， 电光自其目出， 隔十数丈， 已及吾身， 其凉如水， 不觉昏绝。 及醒， 则在室中， 诸同伴方环视， 盖两足皆失， 病创卧一昼夜矣。 自是改行不敢复为。 不图今日复为君所窥， 君真好眼力哉， 惜武技尚未至也。 」乃以手划桌面作势， 深入半寸许， 张大惊服。

张王是欲请丐长其群， 丐不许， 张之徒来者多人， 见此状， 皆不敢动。 自是富人德丐， 日周给之。 丐得钱， 辄散去， 不留一文。 张以为形迹已露， 乃不复为盗於近地， 而时时远出。 一旦， 刧漕艘於河壖， 被格创死， 州判某以富人与张有一席之雅， 因诬以窝赃， 欲诈取财帛也。 不与， 因陷之狱中。 丐闻， 为之诣堂上， 侃侃而辨， 官并逮丐与富人同系。丐谓富人曰：「事急， 吾不得不为冯妇矣。 」遂自褫其械， 夜踰墙去。 将旦， 复还， 是夜官库被刼， 而州判得银於牀头， 大骇， 不敢隐， 以呈太守， 果库银也。 虽然失数不符尚多， 竟以嫌疑撤任。 後任至， 富人遂得昭雪出狱， 更求丐， 不知所之矣。

伊墨卿赠宋芷湾金嘉、道间，伊墨卿太守秉绶以翰林出守惠州，时嘉应宋芷湾太史湘以会试无旅赀，当时公车资费人必数百金，宋与伊为文字交，告贷於伊。伊曰：「能以东西南北四字赠我一七言联语，当以三百金为赠。」宋不假思索，秉笔立成，联曰：「南海有人瞻北斗，东坡此地即西湖。 「 惠州有小西湖。」 」伊大喜，决其是科必售，赠以五百金。宋果於是科膺选。伊墨卿经纪张孟词丧宁化张孟词，名腾蛟，少负异才。家近蛟湖，朱文正尝以老蛟精呼之。性喜博览，尝撰《山海精良》一书，未就而卒。孟词与伊墨卿交笃，殁於京邸，墨卿为经纪其丧。哭以诗，有「执手弥留际，心宣更目成。亮为雏凤计，竟失老蛟精」。

某伶恤某公妻子某伶者，色艺俱工绝，游於陕，陕尚秦声，无解南音者，困甚，无所得衣食。时某部为秦声冠，投焉，部中人共揶揄之，亦不甚令登场。会抚署讌客，数折後，藩司某问有能崑曲者否，部中无以应。伶独趋进自承，曹长愕然，欲止之，则堂上已呼召矣。登台奏技，甫一发声，某色喜，满座倾听，歌一阕，遽止之，曰：「笛板工尺相左，他乐器亦无一合者，是乌足尽所长。」趣呼藩署家乐和之，使演《扫花》一出。伶既畜技久，思一逞，又多历輱轲，愤郁无所泄，至是，乃尽吐之，浏亮顿挫，曲尽其妙。某号称知音，不觉神夺而身离席也。座客见其倾倒如是，咸称羡附和之。曲终，缠头以千计，而伶之名大噪。

已而伶持某书入都，都下贵人争爱赏之，宴会非伶不欢，由是名益着。阅数岁，某以藩司擢陕抚，冒赈事发，被逮，下刑部狱，家产籍没，眷属羁滞京邸，衣食不给，终日相对惨怛。忽一苍头问讯而至，言主人命致意，已为夫人觅得一安宅，趣呼舆马送至，则屋宇精美，米薪器用，下至箕帚之属，一一完好，顾不知主人为谁。时某已论大辟，系狱久，生平故旧无一过问者。一日，晨起，突有人直至系所，哭拜不能起，视之，则伶也。已去其业，居京师作富人，夫人宅即所置也。於是即狱中置酒，复为歌《扫花》一出。甫及半，某大哭，即止不歌，而相对泪下如绠縻。自是朝夕至，视寒暖，调饮食，如孝子之事亲。弃市日，具棺椁厚敛之，送其榇与妻子归里，又恤其度日费，度足用乃止。

董晋卿侍师疾武进董士锡，字晋卿。副贡生，历主通州紫琅书院、扬州广陵书院、泰州书院讲席。道光辛巳，其房师沾化苏某观察淮扬，招之入幕。苏猝染时疫，病甚，侍疾惟谨。或告以乡试期迫，盍舍去，则作色曰：「吾受师知遇之恩，未能一日报，今师疾病，遽舍之而行，是重负师也。」卒不应试。侍疾阅数月，苏亦愈。

吴名扬保全射村人去归安可四十里有地曰射村，一小市镇也，归安县丞驻之。村曲折多支港，为太湖巨浸之尾闾，人家面水居，非舟楫不能渡，以是称水乡焉。村西仅农民数十家，寥落如晨星，过板桥而东，则人烟较稠密，有小街一，市廛在於是，为一村之中心点。道光时，村有陆翁者，农也，蓄薄田数十亩，自耕，足衣食，有余则好行小惠。每岁暮，邻里之奇贫者辄济其急，不责报，村人多德之。翁中年得一子曰名扬，长而气盛，勇於任事，尤喜名，或以谀言奉之则喜，虽拔山举鼎而无辞，利害成败不计也。村东社公庙年久将圮，而旧时之理其事者以无款置不问，名扬请於众，愿集赀新之。众韪其议，以名扬有干才，遂被推，使督修，未数月而祠落成，规模至宏敞。及稽其用款，则较畴昔为节省，人始悟前之经纪者必蚀款以自肥，而名扬则无是也。村有小争讼，类就质於名扬，名扬所言多平直，又善於排解，能折争者之心。久之，村有大事，父老所不能办者，咸集於其门，邻之人亦慕名扬才，竞往商进止。而名扬乃俨以里豪自居，先人田畴，固不复躬亲其事矣。

未几，归安县令以漕艘将开，缺万石不能集，而射村一带多疲户，欠漕未完，任追，罔一应，令窘甚。有黠役某与名扬友，知其能，乃请於令，遣人招名扬往商。名扬遂买舟谒令，令以催漕嘱之。名扬曰：「官能依吾语，视往年所收减十一，俾村民纾喘息，吾当说吾村先期输全漕。」令不得已，允其请。名扬返，属徒党鸣锣於四乡，先陈其利害，谓官许贬收，待民已至厚，宜急输，毋稍迟。村民是之，赴城完漕，争先恐後，不几日而数大旺，令得以资报解。事已，令给以谕，使充射村董。後遇地方事，惟名扬言是从，而村人之完纳钱粮虑为吏困者，亦倚名扬为护符，而名扬之把持漕务亦自此始。

时漕未改折，民完纳率以米，官吏兑解征收，种种需费，费无从出，不得不取给於浮粮，乡民忍之而已。中有黠者，乃得以揭其短，於是弊日甚，刁风且愈炽。江浙为财赋区，归安漕数之钜尤甲於浙西各州县，而弊亦如之。姚文僖公文田尝具疏以闻，卒格於势，未能革其一二。乡民顾不能堪，遂起而自筹抵制，官吏以其不易收纳也，目之曰顽庄。射村为顽庄之一，而名扬实其魁焉。每收漕时，名扬率乡人赴县完纳，小舟数百，载米随之。及抵县城，先与吏役相款洽，使闻诸官，官乃遣役至船与之议。名扬至黠，其党徒又甚嚣张，必执年谷不丰之词乞官从优恤。官不之许，则议屡不得谐，而粮船泊河干，路几为之塞，久之，名扬始稍稍与官以浮收，每石准加粮数斗，而所议淋尖踢斛袋费票钱诸名目则一例废除，是名为加粮，实多所取巧。胥吏恐忤其意，不敢较长短，官以考成攸系，且值浑漕时代，惧为人发其阴私也，乃俯首以就范焉。

归安故优缺，非炙手可热者，不能攫得之。直隶姚大谦与浙抚帅承瀛有戚谊，某年，署邑篆，下车後，以搜括为能事，尤注意於漕粮，蠹胥猾吏复因缘以为奸，抵任适春初，按征上年尾漕，辄额外取盈，贪声载道。有控之者，以帅故，无敢投鼠忌器，一摘其隐也。及冬而开漕，相率集议，遏粮不纳，大谦恐甚，欲签提花户，则办不胜办，且人众易激变，而己转不安於位。展转筹思，无可为计。有献议者，谓宜先使其来纳，俟有数成，再用严厉手段，即可择肥而噬，此上策也。且民已闻官名，非出示以坚其信，必互相观望，不乐於输纳。大谦喜，翌午，出奉宪谕八折收漕之示大张於乡村中。名扬覩之，急令其党速揭一纸，藏於家。未及数小时，前所张贴者悉不见，人或称怪，名扬笑曰：「必官中有後命，又揭回也。然既藏一纸，已珍如拱璧矣。」次日往县城，先属徒党照八折完粮，谓是遵宪谕，吏役不敢声。既复访漕书，出揭示而语之曰：「八折收漕，乃圣朝盛德事，大府之意，亦甚可感，吾拟即日走京师，将击登闻鼓以谢天恩。但何日奉宪谕，乞子告我，俾勿忘。」漕书闻之色立变，旋招之登酒家楼，婉词以劝，谓之曰：「此非得已者，子但八折完，已便宜矣，何必问他人事，与吾辈戏？」名扬艴然曰：「吾一乡之魁，应为乡人致谢忱耳。」漕书知名扬此来，非空言所能济，且味其语句，亦有取瑟而歌之意，急白大谦。大谦初以事颇完密，不图尚贻一纸於人手，闻告，甚悔。顾事已至此，乃愿出千金为揭示之交换品。名扬先不允，後经书吏再三商之，始袖金去。临行，犹大言曰：「是区区者不足值乃公一笑也。虽然，其亦稍寒贪官之胆乎？」

大谦之贿千金也，乃迫而使然，欲修怨，时露於词色，一二知者颇为名扬危。未几，大谦移乌程，越半载，通判王寿榕来权归安。寿榕迂懦不解事，履新伊始，辄求教於大谦，大谦乃诡言曰：「归安无难治，难在漕耳。」寿榕诘其故，大谦曰：「不办顽庄，漕不可收；不去陆名扬，则顽庄不可办也。」寿榕韪之，初不虑有他意。一日，乘间请於太守方某，谓非严惩顽庄与拏办名扬不可。方以新令勇毅敢作事，心壮之。寿榕复以射村在县边境，与乌程、德清相毗连，拟请府檄两县，往会捕之，免漏网。方亦谓然，许即日下密札。寿榕更商诸大谦，函促德清令订期至射村，以为一鼓就擒之计。顾名扬党羽众，府县吏役多与之通，得讯较早，急遣人入城，凂某钜绅为缓颊。绅以名扬果非善，然能衞乡里，为进言於方，乞免究，俾自新。寿榕亦第求其无预公家事，均允不之究，事已寝矣。乃德清令周某奉府檄并得大谦、寿榕函，以事关捕犯，星夜命驾往，及抵射村，始得郡绅乞情之信，知程、安两令不果来，乃折船以归。又恐贻轻率之诮，於是过射村以北，将迂道从武康返。及行经武康，忽有乡民击官舫几坏，人众，势汹涌，无可理喻，周仅以身免。有告周者，言武康上年亦有闹漕事，今见大舟十余衔尾来，知为官，乃大骇，疑武康邑侯将捕其村人，惶惧不暇择，遂出此抵抗之下策也。周乃走诉於方，乞檄武康按其事。适至府署，先与大谦遇，语以状，大谦佯为劝慰者，并与之计曰：「名扬事虽已，而太尊意未释，君适挑衅於武康，治之无名，徒贻识者笑。不如归咎於名扬，归安王令且德君。」周应之，遂联袂谒方，以名扬唆众殴官告。方怒，谓名扬为乱民，不可稍姑息，於是名扬之狱乃构成，而有府县会捕之密议。当议捕名扬之日，正冬令办防之时。初，射村冬防，县令皆谕名扬董其事，岁以为常。而名扬机警有谲智，又能得众心，措置咸宜，村赖以靖。至是，寿榕恶名扬，方议芟刈之，更不欲假以事权，乃令他绅举办。类无能力，再四辞，而村人感名扬，遂仍私属之。名扬乃集村人而议曰：「往岁防范之策，甚不足恃，吾村环以水，天堑也，非注意於河道，恐有懈。」村人诺。於是名扬乘小舟，沿村度勘，凡近村之溪港通舟楫处，皆钉排桩，中留一舟之地，便河道往来。至晚则键以木栅，如关卡然，俾客舟不得深入。布置既密，复与村人约，闻钲声，虽深夜必集。非盗警，亦不鸣钲也。及三县会捕之事起，名扬虽凂郡绅为转圜，幸得免，然益整饬河防，日命羽党泛舟中流，严司栅栏之启闭。村人咸啧啧道，谓名扬能衞乡里，顾名扬实藉谋自保耳。一日，城中专足至，言守令将以办要案，往射村。名扬以近村无要案发生，颇疑府县之来或不利於己，乃遣人沿途密探信，归者果谓官舫甚夥，县役以目示意，名扬悟，乃密筹所备，命心腹速键河中栅，使路塞不得进。己则佯作工人状，择村之僻处，踞高墩以远瞩。遥见官船顺流进，将近村，河栅忽下键，官船触桩而止。名扬手铜钲乱击之，而四乡之锣声亦起，村人大骇，疑来者为盗舟，闻声集两岸。适时已薄暮，不复见官船之旗帜，乃以瓦砾向舟掷，路隔，未尽中，而波浪溅沸，官船遂有进退维谷之势。周鉴於前辙，先命退，程、安两令见势不敌，亦纷纷拟遁。方船在前，猝不能转棹，且以覩事急，出立船唇，将以利害语乡人，稍一不慎，忽失足坠於水，赖有拯之者得不死。

方返府城，急请於省宪，发营兵五百，将围射村捕之。名扬知已肇大祸，集党徒计之，有恇怯者，谓走他县，或可免祸。名扬笑曰：「终有此着，特尚未至时耳。况吾本无罪，而官吏有以激成之，不稍使知吾能，将谓吾负虚名也。」近村十里以内临河树木，徧插小旗，上书「官逼民变」四字。名扬以兵至必无幸，乃潜匿他处，出没亦无常，虽心腹，亦鲜知之。名扬党又扬言兵来必屠戮，村人骇惧，皆扃户，以小舟载妻子逃。名扬见而喜甚，谓此可证非吾之罪，曲在官耳。未数日，官兵果大至，火名扬之居，四出大索，不能获，而谣讟蠭起，将激变。官兵不得已，整队归。实则名扬匿狮子吼寺，未离射村一步也。

时抚浙之帅承瀛为政尚严厉，既得湖守报，即下严檄，将尽捕首从以正其罪。方伯伊某执不可，谓府县治此事已操切，设更责之，则立兴大狱，不如明白示谕，乡民误会概不究，但悬重赏，或可得名扬。帅然其说，乃先褫寿榕职，更委干员数人下村抚慰，於是村人闻风返，稍稍复旧业。名扬至此，知故里不能留，乃集父老而泣语之曰：「名扬罪滋重，祸延桑梓，今官中所欲得者，名扬耳。父老怜名扬诚，请缚以致诸县，所有赏资，可为里中谋善举，他日论者，或不忘名扬，名扬於愿足矣。」语罢，呜咽不能声。父老谓名扬诈，相率慰以好言，名扬始再拜曰：「父老必不见许，则名扬其他适。先人壠墓，烦父老为守之。」其徒张成甲遽攘臂呼曰：「行则行耳，喋喋又胡为者？倘有人道秘密，莫谓白刃无情也。」名扬乃不复言，稍事摒挡，买舟奔武康，绕道至杭州，辗转而匿居於苏之木渎镇。

名扬既远扬，而官中购之急，增赏至三千金卒不济。顾事经抚部上闻，倘不得者，案终莫结，官吏忧之。念名扬遁必不远，而村里中必有潜与通者，倘得绅士之助，必可致。适吴介坪孝廉方城居，官吏乃恳其设法，介坪慨然诺。明日，介坪访名扬之党，匿村中者尚数人，而成甲亦在其列。乃遣人赚至城，责其罪而语之曰：「汝善自为计，吾当乞官贳之。」党徒曰：「如何而可？」介坪作色曰：「捕者日至，城村都不靖，农事尽误，岂自命豪侠者如此乎？汝辈欲死则已，倘愿生者，盍迹名扬所往，劝之曰：「丈夫作事，成败一身任之，何为偷生远行，令一村不得安堵？」」党徒应之，公推成甲往，以成甲为名扬所信也。成甲无可辞，乃偕捕者至木渎，得与名扬见。名扬不俟成甲言，已知之，则慷慨语曰：「吾本不欲遁，劝者亦汝耳。今若此，吾岂以一身累一村哉？」遂从之返，并请捕者上刑具。比抵府城，於庭讯时，犹殷殷以勿扰射村为请也。未几，名扬解省，决於市，介坪应得赏三千金，移给成甲。成甲不自安，辞勿受，强之至再，为设育婴堂於村东。而村人念名扬，每值春秋令节，犹私以麦饭纸钱，扫其先墓，盖皆不忘名扬之嘱也。省吏以射村地僻，民俗强悍，即名扬居为署，移县丞於其中，以资弹压。是为归安县丞移驻之始。

扬州四为何景炎任讼费道光初，青浦有妓曰扬州四者，姓田氏，与何景炎昵，缱绻倍至。何为讼案所累，四忧惧，不知所出，愿罄积金为谋脱罪，终不可得，乃为任讼费。且蓬首入狱，涕泣相对。及何遣配，四远送至苏州之浒关，痛哭言别，指天日自誓，谓当永守荆布。何乃令儿辈以母事之。

陈硕士恤舅师之後陈硕士宗伯用光，为鲁山木大令九皋之甥，而姚姬传郎中其本师也，故陈亦以古文名，坚守桐城、新城之家法。山木官夏县三年，不名一钱，没後，诸子奔走衣食，无恒产以自存，姬传後人亦鬻田他姓，无力以赎。陈於道光戊子奉命督闽学，乃出其养廉，买田五十余石为舅氏祭产，复出八百金为师门置田，俾姚氏子祭扫之余，得粗给饘粥焉。

邓石如周三族之贫毕秋帆制军开府两湖，称好士，尤重邓石如。石如留岁余，以其间登衡山，访岣嵝碑，泛洞庭，望九疑。其归也，毕觞鹾商，使为石如寿，橐中装且千金，归而买田筑室，延师课子侄，为室家计。顷之，渡河，登东山，遂至京师，欲以篆籀古法劘切时俗，公卿多非笑，惟刘文清公墉深器之。乃游盘、山西山，谒昌平陵而返。

自後石如时时客游，然仅大江南北而已。修干美髯，沈毅寡言笑，游四方，所止，必物色其贤达士及搜求古人金石之迹以自考。与人论道艺，所持齗齗，丝毫不假借，布衣棕笠。宾客公卿间，岸然无所诎也。出游而归，囊中赀先以周三族之贫者，又以赀贷匠氏，使制棺榇，凡不能葬者，随取给焉。

李淩汉平楚蜀险滩李本忠，字淩汉，汉阳大商也。一日，赴归州，请於州牧曰：「州多险滩，本忠之祖死於是，父亦尝濒於死，心窃痛之。愿出赀募能伐石者。」州牧可其请，州滩以平。又走蜀，之夔州，一如请於归州者，皆得请。既去诸滩石，又以楚舟泝江而上，必用挽夫数十人负絙走崱屴间，恒失足颠坠死，乃凿崖通道，以利其行。始嘉庆乙丑，讫道光庚子，凡平险四十有八，所费金二十万，盖旷世义举也。楚、蜀有司闻於大吏，以上於朝，本忠及其子孙并膺四品章服之赐，或纪其事颠末，曰《平滩纪略》。

张亨甫急姚石甫难道光庚子，桐城姚石甫观察莹官台湾道，礼聘建宁张亨甫孝廉际亮为幕宾。亨甫喜，将渡海，及厦门，畏险，使人写其貌题诗寄姚而返。闻鹿泽长为宁绍台道，往依之。至，则宁波失守，狼狈走江西。将至山东，不果，遂过桐城，访方植之光律原马元伯而至湖北，方伯叶敬昌厚礼之。复之吴中。既而姚以事为英人谋愬江南，奏劾，有闽人附和其言，被逮。亨甫闻之，愤甚，见某巨公，面责之。意石甫赴逮必过吴，栖迟以待。七月，石甫过淮，乃从至京师。时台谏愤石甫之被祸，交章论救，山阳鲁通甫一同又作《台湾道姚莹功罪状》，代鸣不平。及抵都，一时名公卿争枉车骑出迓，至长新店者凡三十余人，曾文正其一也。而石甫终入刑部狱。初，亨甫有妾蒋氏从在淮，及赴石甫难，留蒋於淮，属其友。亨甫方痁疾，扶病从，石甫止之，不可，自投方剂，未已。石甫事白出狱，亨甫大喜，从石甫居炸子桥杨椒山故宅，延人治其病。而所患深矣，竟殁，何子贞太史绍基挽以联云：「是骨肉同年，诗订闽江，酒倾燕市；真血性男子，生依石甫，死傍椒山。」亨甫疾革时，托遗诗於石甫，值临桂朱伯韩观察琦来视疾，因坐榻前，代执笔而自定去留，所谓《思伯子堂诗集》者是也。

姚石甫抚刘孟涂孤姚石甫与刘孟涂皆桐城人，相善也。孟涂客死亳州，石甫抚其孤如己出。孟涂，名大櫆。

莫兰馨待黄得胜道光己亥，广州有丐焉，年三十有奇，跛一足，终日行衢市中，时而掩面哭，时而仰天笑。人有怜之者，与以钱，不却亦不谢，视其状类颠，盖伤心人别有怀抱也。时有莫兰馨者，粤之侠绅也，乐善好施。见丐，心勿忍，招之至家，款以食，与以衣。丐不可，曰：「无故受大惠，非所愿。」言已欲行，兰馨止之，曰：「余知足下非常人，故招君来，何拘此？」丐乃受之，曰：「足下遇余厚，感甚，然余终以无故受惠为耻。无已，其就君家为佣乎？」兰馨不可，丐固请，乃诺之。

及夕，兰馨与之同饮，丐曰：「余，黄得胜也，山东莱州人。幼好武艺，十七而从军。时当道方以焚鸦片故与英人开衅，余适当前敌，以为此战永驱之於域外矣，岂知一败再败，至割香港。」言至此，呜咽不已。久之续言曰：「余之足，亦是役所折，遂成废人，乃流落於此。自恨不能为国复仇，而恒愿国人复之也。然周览四方，徒见国人之醉生梦死而已，不复知有国耻矣。呜呼！大事已矣。」言毕大哭。丐居兰馨家，操作甚力，日出而起，日入而息，不厌不倦也。兰馨待之益厚，操作亦益力，半年而自辞，不知其所之。

和尚杀杀人者穆彰阿当国时，鸦片战争方炽，一时清议均主战，穆独持和议，论者羣訾其受外人巨金运动，敢於卖国。一夕，独坐阁中，有声豁然，则一僧抉履而入，貌奇丑，瞋目狞视，穆噤不敢呻。僧出短刃将杀之，乃诵观音佛号不已。僧大笑曰：「汝卖国贼，乃念佛，佛岂能救汝卖国贼耶？」穆跪而乞命，曰：「和尚慈悲，定能救我。」崩角无算。僧又大笑，曰：「吾以汝有奸人之雄，今孱懦贪生乃尔，杀汝，且污吾刃。惟汝何以受外人巨金而主和？」穆嗫嚅而对曰：「此意出自朝廷。」僧曰：「焉用汝相？」穆又叩首不已，久且伏不敢仰。其妾适遣二婢来，正睹一物瞥然凌空去，见穆伏地诵佛，神色大异，扶之起。穆急问曰：「汝见和尚乎？」婢以未见对。意少定，复曰：「和尚者，佛也，彼来接引我耳。」

翌日，穆念恶僧行刺，必有主者，乃购刺客，将杀林文忠，殆以其力主战而疑之也。时林在戍所，一夕，仆以事起，蓦睹一丑僧，卧窗外，大骇而呼。林出视，僧亦徐起，曰：「僧自卧此，无害於公，酣睡可耳。」林请其入室卧，僧不可，林乃戒其仆无相扰。次夕，僧仍在焉。越二十余日，林执卷高吟，忽窗外有声甚厉，已而寂然。急呼仆出视，则僧方掘地埋一人尸，血溃模糊遍堦砌。仆惊呼曰：「和尚杀人。」僧笑曰：「和尚不杀人，和尚杀杀人者。」林奇之，强邀入室，将款以酒，僧曰：「吾持酒戒。」林问何以不持杀戒，曰：「能杀人，方能活人。」及林赐环，僧忽宵遁。

葛衣人为江进士杀和尚江宁进士江某赴京师，至某邑，客中小饮，时密雪严寒，忽见户外有葛衣人过，颀然而长，跣足行雪中，了无寒色。江异之，前叩其姓氏，不答。又问客寒乎，亦不答。又问客饮酒乎，乃点首。遂引入旅舍，饮至无算不醉，复进食，食至无算亦不饱，而终席都无一语，状类喑哑，江愈奇之。次日将行，请客俱，摇首勿许，遂别。行三日，至一处，葛衣人忽至，谓江曰：「君见夫宽衣大笠短棒荷灯笼遥立道旁者乎？」江曰：「见之，僧也。彼何为？」曰：「今夜三鼓飞刃取君首者，即渠也。」江胆丧，伏地求救。客曰：「吾在，固无畏。渠果来，膏吾斧矣。」乃戒江安寝勿惊。至夜半，客提僧头掷地上，曰：「莽髠无礼，吾已杀之。亦君携金太多，为渠所觊耳。」江初讳之，客曰：「君囊中白金若干，黄金若干，封识何状，庋置何所，何欺我也？」江大惊失色，曰：「唯唯。」客曰：「挟此何为？」江曰：「欲往投某当道门下，以此为贽耳。」客艴然怒，曰：「咄，汝固蝇营若此哉？吾目眯，误识尔，悔不教和尚杀君也。」言罢，提僧头越屋而去，时星光黯淡，顷刻无踪。江惭惧，遂不入京而返。

藕丝救福某藕丝，宿州人，方伯福某嬖僮也，生而娇媚如好女。淮北风气剽劲，俗尚武，藕丝弱甚，不能作苦，复善病，其父母兄弟皆厌之。然质敏，从蒙师一二年辄能作短札。又善画，无稿本，惟观天地风云人物山水之态而纵笔描之，无不如志，以是亦颇有称之者。然不示人，人或见而夺取，则手揉而口嚼之。

淮多水患，藕丝年十六值灾，家人皆流徙，至扬州，资用乏绝，乞食於道。时福方综淮鹾，以重金求艳妾，藕丝之父母以藕丝似女，即市软骨药，谋改其双趺，易女装，因媒媪以进。福大悦，问价，索千金，立召其父母至，许给五百金。其父母恐事败，即应之，取金去。福命二婢夹侍，奉薰沐，治钗珥衣裙，转瞬间，明璫翠羽，仪态万方，一绝代丽姝也。福掀髯而笑，门下客皆争进谀词，助豪兴。酒阑，福携藕丝手将入帏，藕丝忽长跪而泣。福大讶之，藕丝顿首曰：「死罪，身实男也。父母饥欲死，不得已，饰为女以鬻。今不敢欺，死生惟命。」语时，泪澘澘下。福手援以起，曰：「汝既舍身为父母，吾亦何心不成全汝？但不为雄飞而为雌伏，汝甘之否？」藕丝曰：「惟主人命。」福喜，明日以告於众，使易钗而弁，然仍曳罗谷，被锦绣，早夜侍主人薰香洗砚，不令与羣仆齿也。藕丝亦恭谨，见人辄引避，姬妾间见之亦低头垂手，侧立而止。由是益得福欢，每他出，亦携以行。福淫而爱洁，见侍者涕痍辄杖责，防诸姬尤严，偶失言语皆责罚，藕丝时时为之缓颊，得宽解，由是不妬而反德之。

福党权相穆彰阿，已而穆败，福为御史劾赃私数十事，审实，褫职，下刑部狱，危甚。家人姬妾皆星散，故旧动色相戒，莫为援手。其子省之於狱，以家事告，福问藕丝，曰：「亦不知何往矣。」顿足曰：「此人亦负我耶？」公子曰：「闻已投某中堂矣。」福颜色遽变，公子不敢再言，福亦不更问。俄而诏下，从宽戍边，半途即赐环。福惘惘，不知所以然。公子探之，谓出某中堂之运动，始悟。时福已耋矣，在狱被荼毒，抱忧愤，脱祸未几而病。病剧时，藕丝来一视疾，握手涕泣，留之，不可。未几福卒，藕丝竟居某中堂门下以老。

奕绘惩厂甸无赖太素道人奕绘，字幻园，贝勒也。少任侠，负文武才，着有《子章子》及骈文、诗词。都门恶习，上元节，妇女游厂甸，若车非大鞍，御者无红帽，无赖辈每起与窘之。其窘之之法，辄扛车令仰翻，以迫车中人之出，於是拏裾捉肘，攫钗珥杂佩，罄所有以去。幻园知之，则坐小鞍车而垂帘，以习用二铁械各缚弓鞵於一端，置鞵帘外，双翘纤削若菱，戒御者衣帽坐作，悉如雇车式，向无赖麕集处于于来。则羣起扛车令翻，幻园出，张怒髯叱咤辟易，以缚弓鞵之铁械狙击众无赖，乃皆长跪乞贷死，崩角有声。幻园於是大乐，策款段以归。某王为亢掌柜解围京师大贾多晋人，正阳门外粮食店有亢掌柜者，雄於财而性懦，其远戚平某素无赖，恒嬲之，亢为所窘者屡矣。一日，载米入城，亢自督之，牛车数乘，络绎於道。遥见平施施来，亢欲遁，平笑，以手挽之曰：「卜者言，予今日南行利，不谓适遇兄。前途挑青帘者，酒家也，盍饮乎？」亢辞以有事。平固邀之，亢不允，平大怒，曰：「邀汝饮，叙亲谊耳，不饮，是无亲也。无亲者，何顾惜为？昨家中适断炊，君有米数车，当借石许，为卒岁计也。」亢窘，请缓期。平曰：「君家妻子饥，亦食能缓期否？」

亢至是辞窘，扬鞭挥牛行，弗顾。平急解衣卧车辙中，叱曰：「老悭能毙我，驱车压我；不能，予十石米。」亢无计，婉求之，不听；请减其数，不许。时已薄暮，亢恐误行程，泪如雨，聚而观者如堵墙。俄有骡车辘辘来，至此，亦停辔，一峨冠丈夫下，问故，亢具告之。丈夫遽厉色叱平曰：「是汝言耶？」平怒曰：「是也，何预汝？」卧不动。丈夫不答，遽夺车夫鞭鞭牛，轰然一声，大车压平腹而过，平腹裂死。众大惊，坊保咸集，丈夫曰：「渠自求死，生之胡为？」趣亢行，曰：「汝勿恐，我自杀之，不尔罪也。」坊保将絷丈夫，忽南城御史至，叱保退，跪请罪。丈夫曰：「此皇城御道，而奸民横行若此，需巡城御史胡为者？」御史唯唯，面如土。丈夫又曰：「有效尤者此为例，压死勿论。」言毕登车去。御史责坊保不早报，挞之。见者皆咋舌，有胥役曰：「此某王也。」

刀侠还饷道光时，粤有解饷委员，过扬州，忽大雨，见山上一人来，沾濡徧体，欲附船行，云对渡即至矣。船户不可，委员以其言切，许之。转至对岸，给舟赀，登岸去。比至扬州，则舟饷三万余金均失矣。大惊，责船户，欲送之官，船户力辨非是。忽茶店中一少年笑曰：「此事岂船户所办？」急问何人，少年曰：「汝辈中途有所遇否？」船户急曰：「吾固言附船者不可信，而官固欲听之，必此人也。」委员至此亦悔之，因言状。少年曰：「殆即此。」委员问：「能为我求否？」少年曰：「不能。」问其所居，少年良久始告曰：「从彼上岸处，即登一山，凡南行几里，东行几里，有小屋，门悬一灯，可夜往。至五更，即有一人出，向西行，汝可伏东，候其返，速跪求之。彼或哀汝，能返汝，彼若问何人，慎勿言也。」委员如其言，至五更，果有一人持鷄出，西行，若有所祷，且杀鷄沥其血。委员遽跪其前，此人笑曰：「汝来，得毋为所失银耶？」曰：「然。吾身家性命，在此矣，愿哀我。」曰：「已还汝矣，盍归视之。然何人告汝？」委员怖，因言其状。归，船户笑迎曰：「银得矣，满船皆此物也。」视之，果然。至扬，则少年迎於岸，委员具以所遇告之。少年曰：「亦言我否？」委员曰：「不敢隐，已告之矣。」少年曰：「固知汝不敢隐。彼何言？」曰：「有与君一信。」少年曰：「速固执之，勿开视。」急持其信，诵咒良久，开之，则白铁刀，盖刀侠也。

黑衣人为隶杀盗道光时，某官遣隶以事西上，挈巨资，道出殽、渑间。暮宿逆旅，坐甫定，逆旅主人见行李，忽惊起，顾客曰：「顷有人相尾否？」隶闻言，殊讶，主人指示行李上有红印一，青印一，曰：「此固有之标识耶。」隶曰：「奇哉。吾晨起行时，未见有是也。」主人曰：「此盗符也。青者取物，红者杀人。凡诸盗，各有所部，即各有符号。符号所着者，即表明其为某部所发见，而他部不能争。君试思之，顷间必有尾君後者，亦有人与君谈否？」

隶思之良久，曰：「晨有二军官，同餐於野店，与吾坐同案而略谈，云自开封奉公往洛阳。餐毕先行，其马甚良，顷刻已远。日过午，中途有黑衣人跨黑驴，自歧路来同行。渠屡返顾，吾辈见其如此，则亦目之， 渠似微觉， 鞭驴迳去。 」主人曰： 「此皆可疑， 君第慎之可也。 」语毕而出。 隶惧， 欲舍此而去， 则须前行百里外始有顷舍。 方踟蹰间， 闻外呼汤沐声甚急， 觇之， 则黑衣人坐堂上矣， 益震骇。 已而主人具晚餐， 黑衣人与隶拥案对坐， 隶勉食数蒸饼， 不敢举首， 黑衣人殊坦然， 豪饮大啖。 时逆旅客满， 惟东厢只二客， 黑衣人饱餐毕， 告主人， 移装具， 宿东厢。 主人以有客告， 黑衣人曰：「吾侦之久矣， 东厢甚宽， 三人无碍也。 」主人移行囊往， 客拒之， 主人以告， 黑衣人指隶曰： 「无已， 其与此君共宿乎！ 」隶若丧魂魄， 几不能出言。 黑衣人遂移行囊入， 隶蒙被卧， 二更向尽， 无声息。 忽案灯骤明， 黑衣人操刀起， 隶涕泣， 求免死。 黑衣人笑曰： 「吾不杀汝， 杀汝者行至矣。 速以绳授我， 将有用。 」隶伏枕称谢， 抽绳授之。 已而灯又暗， 闻有巨物撞门声， 才三四声， 而门枢脱矣。 隶被罩其首， 不敢动。 复闻人僵仆声， 闻黑衣人叱曰：「奴才，此种身手，乃向江湖猎食，宁不愧杀耶？」隶掀被视之，则两盗已缚跪牀前，犹着军官服也。黑衣人手鞭痛抶之，盗无语。已而天明，黑衣人解盗缚曰：「念汝雏儿，暂饶一命。去去。」黑衣人顾隶曰：「今免矣，行李上有徽识，速剜去之。吾将适南阳，不暇与君同道也。」问姓名，不答，策驴迳去。

隶事毕，归途，更问旧主人，亦迄未复见。越数年，隶偶见刑部录囚，有杀人犯某当处决，则向之黑衣人也。亟询其颠末，告主人，为营脱之。乃往见黑衣人，告以故，黑衣人曰：「汝事某当道者耶？」曰：「然。」叱曰：「去去，吾不受鼠辈惠也。」复诣刑部，自诉实杀人，不宜枉纵。刑部堂官以当道所嘱，疑有他故，相视色动。黑衣人拍案骂曰：「贼官，国家法度，岂汝逢迎上官之具耶？汝欲枉法，老子决不任尔。」堂官大惊，亟使人牵之，则匕首已自陷其胸矣。

高螺舟载参将柩返国仁和高螺舟太守人监以翰林起家，道光时，奉命册封琉球国王。礼成，散步使馆外，见一屋有棺焉，前和题识曰「天朝参将某公之柩」。询之，则乾隆朝护送册封之使至琉而以病死者也。问何不归，曰：「海船忌载柩。」高曰：「俗忌耳，何足虑？吾当归之。」谋於副使，副使不可，高曰：「吾两人，犹彼也，万一不幸，亦无归乎？请以吾舟载之，虽沈溺无悔。」而一舟之人亦皆执不可，高怒曰：「此吾舟也，吾为政。」卒载之行。未一日，风浪大作，舟中人咸崩角於高之前，请弃柩，势汹汹，不可止。高叹曰：「彼在外国，固幸无恙，吾载之归，反弃之海，吾何以对死者乎？汝曹可为设祭，吾当祝告死者以不得已之意焉。」

众乃舁柩至船头，又数人为陈设祭品，又数人告具於高。高衣冠而出，登木而坐，谓众曰：「速投之海。」众争前挽高，高叱曰：「吾以一柩故，累尔众人，不投之海，无以对生者。然吾不与同投於海，又何以对死者？吾意决矣。」众环顾，罔措手足。正相持间，风浪亦息，高笑曰：「舟平如席，汝曹何纷纷乃尔？姑徐之，风作，再议可也。」於是仍舁柩下。而自此风恬波静，安抵粤东。参将故粤人，访其家而归之。

杨光洁好施与杨光洁，字玉川，黔阳例贡生。朴厚沈毅，好施与，常慨然有范文正先忧後乐之志。父思锦欲建义学未果，光洁与弟光洪力建经、蒙两塾，约费万缗，置田租数百石。尝捐修学宫七百缗。岁储谷四百石，每夏末开仓发给，不取偿，年终藉以度岁者，日填於门，不稍吝。其诸子隆冬薄棉敝服，或以为言，光洁愀然曰：「自奉不俭，彼门外饿夫，将安取资？」少时师友，数十年犹月送薪米，无德色。某童拙而贫，光洁日以粟课其文艺之多寡，试则备其资斧，数年名竟成。

谢廷恩斥财谢廷恩，字拜赓。少贫甚，读书裁尽《论语》，遽去而之农，又之商，南入闽，西入蜀，逐物贵贱，转徙常赢。尝与邓某共为贾，主计者误以六百金入其帐，密归之，戒主计者更易簿记。会有天幸，所居积恒有获，累致钜万，及羡，辄散之。为县建义仓，构廪四十二间，贮谷万六百石，捐金凡千三百斤。建育婴堂，捐金二千两。家置宗祠，捐谷若干斛。郡县立羣礼庙，捐钱若干缗。学官於新进生例取束修之资，新进生或贫乏无所出，则又为捐四百万钱。曾文正追饯江忠烈江忠烈公忠源初以公车入京，馆曾文正公国藩邸，既下第，日事狎游，赀罄矣。文正劝之归，许为办装。明日，江不别而行，文正亟命驾追之。及於长辛店，则江方午饘，慰之曰：「以君之才，他日不患无所遇。但有亲在堂，此归殊难为怀。」出百金赆之。文正返，客争问所往，曰：「追饯江岷樵耳。」客大愕，文正曰：「岷樵必以忠节名天下，诸君非其伦，异日当自知之。」岷樵，忠烈字也。

江忠烈徒步送友柩江忠烈公少负才气，好饮博，与人交，衷貌如一。有友死京师，忠烈质衣物归其丧，徒步送之。

谢选门赡养亲族嘉应谢选门，名云龙。宰庐陵时，宗族亲友之穷乏者皆归之，其族人至於易姓与仆隶伍。或疑为不情，抑知为乡党之无以为生者，委曲图免沟壑，正其深於情耳。署中人众，而约束极严，子弟之擅出宅门者，手笞之，阖署肃然。庐陵故优缺，在任数年，空无所有，以受养者过多故也。

郝金官助赈道光时，怀宁伶人郝金官名噪京师。晚岁还里，至山东，直大饥，人相食，官吏方劝振，郝慨然以历年所积之五万金报大府，愿振饥民。大府义之，将奏奖以官，郝固辞，曰：「我为伶，谁不知之，即得官，亦不为人所齿。果能许我之子孙与齐民一体应试足矣，他非所望也。」允之。乃返斾，终老於京。同治壬戌，其孙同箎捷京兆。乙丑，成进士，为庶常，散馆，改吏部主事。

玉琵琶好施与道、咸间，有居於武进、无锡间者，以玉琵琶称，佚其姓名矣。其人性好施与，比邻数十家咸待举火，奔走若部伍，远道之走求资助者无不与。虽甚自重，接人辄蔼如，不喜交通官府竞势利，不蓄姬妾，不积财逐什一，故鲜忮求之害。乡里多之，盖不独以技长也。

夫妇皆剑侠怀庆郭某经商归，雇小车一，俗所谓二把手也。属俟黎明行，而未五更，车夫即促之起。既就道，荒僻特甚，数十里无人烟，天又昏黑不可辨，且疑且惧。车夫似已觉之，笑而慰之曰：「客何必尔耶？客囊中所有，吾早知之，设将行不利於客，虽青天白日，岂无僻静处，何必昏夜？特吾辈近不为此，幸勿以夜行为疑。」聆其言，始知其旧为盗也，益惧，然无如之何，姑听之。

行数日，沽酒劳之，从容叩其改行之故。则笑曰：「吾两人向者自恃勇力，以匹马纵横燕、赵，非一日矣。某年纠伴七人将行劫某处，至则已暮。见山前茅屋数椽，四无居邻，屋旁一女，年可二十余，偕其夫转辘轳汲井以灌地，姿色甚媚。同伴中一人扬鞭言曰：「今夜宿此何如？」众会其意，杂然应曰：「诺。」前有大林，遂共赴之，解鞍憩息，以待日落。凡吾辈见色而起淫心者，谓之采花，犯此未有不败。人定後，五人者往，而吾两人留林中以待。已而念以一纤弱女子，骤遭强暴，不知作何状，乃潜登其屋後山静听之，则五人者早排闼入。而室内无声，方疑讶间，忽闻女子语云：「汝竟高卧不起，亦太懒矣。」男答之曰：「汝一人，有何不了事，尚烦吾起耶？」少间，男又问共得几人，女以五人对。男曰：「明明七人，何乃五也？是必尚匿其二於林中。吾当起，与汝往，共了之。」遂联袂去。吾两人大骇，俟其去远，潜至室中侦之，则血流满地，五人者俱身首异处矣。乃知此夫妇近古剑侠者流，吾两人之得保首领者，幸也。於是弃行李马匹越山遁，自此辍往业，以力自给。」

陈大强人以财济贫陈大，山左滋阳人。多力善鬬，嫉恶如雠。少时为人负米入市，遇众人围而譁，陈问之，知为人家姑虐养媳而死者。陈大愤，释肩上米袋压其姑毙之，因亡命走河南淇、辉间，为人佣。

淇、辉固多盗，许某者，辉之富家也，谣传盗将劫之，许惧，议防御。或有知陈大者，谓许曰：「曷往求大。」许访之，适遇大荷锄自田间回，许揖之，问御盗计。大笑曰：「佣工朝夕耕作，以求一饱，安知此！虽然，御盗亦易事，散汝家财，盗自不来矣，何御为也？君见盗劫我穷汉乎？」许丧气归，雇武夫十余人逻守之。一夕，月明如昼，万籁皆息，忽屋瓦上有啸声如鴞，一伟男子跃下，众呼盗至。盗曰：「陈大不来，安畏汝鼠辈耶？」伸手握一人喉而提之，如提鷄鸭然，其人闷死，余皆窜，盗尽劫许家所有而去。

许闻盗言，知盗实畏大，明日复求大为追盗。大曰：「易事耳，然追得之财物，当悉以济贫乏。」许从之。夜半，盗果送所劫财物还，曰：「从陈大命也。」交毕一啸而去。许畏大，不敢不如其言，悉散其财以济贫民，赖以活者无数。再往访大，已不知所往。当日武夫中有识大者，曰：「大亦盗也。」

金祥为主致万金金祥，潮阳人。生八岁，父以贫故，鬻之於邑人陈子焜家为僮。子焜性惠而慈，御下有恩，祥自幼纯谨，故子焜尤优待之。已而子焜经商折阅，家日落，祥壮未有室，为主掌会计，朝夕尽瘁，丝毫不入己，子焜益倚重之。某岁，子焜病腹胀，祥忧甚，衣不解带，目不交睫，眼脂糊两眶，而炊药不少衰。未几病革，谓祥曰：「若苦矣，我病累月，我妻若子，不逮若之事我勤。我无以报，还若卖身券，我死，听若所之。」祥泣曰：「奴八岁事主，於今垂三十年，恩犹父子。奴之去留，不在券也。」子焜叹息良久曰：「虽然，子良苦，吾终还若券。」遂命家人出券与祥而殁。祥哀号过於其子，竟留不去，谓子焜妻曰：「一家数口，坐食非计。」乃画策营生，惟苦无资本，谋以舍後余地亩许售之，得百金，悉以畀祥。祥则入城贩纱，甫三月而两倍其息，归而喜曰：「主母无忧，富可立致矣。」又四五年而致产万金，为子焜子娶妇，并纳粟为太学生，又觅地为子焜营葬。至是，有劝之娶者，祥曰：「予正以无室家之累，故得专其心力以报主恩。况今年逾四十，精力就衰，尚望娶妻生子哉？」闻者贤之。越数载，祥病且死，告子焜之子曰：「老奴马牛之报尽矣。」出枕中一纸，则家计钜细，与往来银数悉载之，曰：「以此薄产，世守可也。」言讫而逝。或疑祥必稍有私蓄，窃发其箧，则无寸丝粒粟之储也。

丐助来懋斋应试萧山西乡来懋斋家奇贫，性慷慨有过人之节。得乡举，欲试礼部，而苦无资斧，於是奔走告贷亲故之门，迄无应者。既而曰：「以云资贷，恐如我之贫终无还期，孰如成一会而筹集之，庶取次偿楚，他人金钱无虚牝之掷，而一己之行旅庶以鸠集，且得从容措归焉。」於是复奔走於亲故之门者数日，始有七人认可，然皆强应之而心实否之。

届期，来黎明起，扫庭除，洁杯盘，具旨酒佳肴以候。乃亲故皆不至，适有羣丐过其门见之，意必有所谓喜事者，遂麕集户外欲得其杯盘余渖。斯时也，来方饥愤，乃出谓羣丐曰：「予之肆筵设席也，实以会试期迫，赴都乏资，欲藉亲故集会，输资应急耳。奈亲故负我，酒肴遂为虚设，孰若供君等之一饱。汝曹其偕来，汝曹其就座，吾将为东道主而畅饮焉。」羣丐酣醊醲饷，既已，谓来曰：「吾侪蒙酒食之赐，固属非分，然一饭之恩，胡能让前人专美。今试问由此达京师需金几何？」来曰：「但使途无饥渴，而安抵都门足矣。」羣丐应声起曰：「是戋戋者，何难之有！吾侪愿尽力焉。」遂侍送至京，或携行囊，或负书笥，或扛肩舆，拥以就道，沿途以行乞所得供来食。逆旅主人往往嘉其义而奇其事，辄缕询颠末，且厚有赠馈。既抵都，羣丐仍分道行乞，以所得资为来之试费。来既试捷南宫，出为某邑宰，归途过浙，甫抵里閈，亲故之问寒温表庆贺者肩摩踵接，充塞门闾，来亦不甚介意。越数日，将之官，羣丐请从之任所，来恐有所不慊，又恐背前谊，方踌躇间，中有黠者似已窥其意，曰：「先生之作官自作官，某等之行乞自行乞，但使有效犬马处，则吾等愿藉之以毕余生。若其他世俗之累，决不敢为先生浼，且自浼也，请勿作再三之虑。」及来抵任，各行乞四方，惟昏暮时间一潜入署而已。来亦随时资给之，然往往不受。时邑多盗，羣丐闲为侦探，是以屡破重案，然颁发赏格时，悬牌累月，迄无向领者。

丐侍郝小峯疾郝小峯，名植松。性抗直，喜诙谐，保定大族也。道光时，以选拔令江苏，所至有长厚名，人呼为郝疯子，一时士大夫喜与之游。以忧免官，从事糈台，郁郁不得志。咸丰时，起复需次，同事多贵显，小峯则垂垂老矣。居金陵，敝衣谒当道，当道谓其衣不中体，则答曰：「年老家贫，不似大人为整衣褶时。」盖昔有其事，分隔云泥，人所不敢言者也。

後年余，郝益困。一日，以事至妙香庵，有丐曝於廊，小峯大呼曰：「多年不见，何一寒至此？」丐错愕，不知所为。遽携手入佛堂，纵谈十余年事，或歌或哭，某也贤，则伏地叩头，丐亦叩头；某不肖，痛骂之，丐亦骂。日西下，子弟请归，命舆，与丐同行，观者如堵墙。及归，夫人迎而谓之曰：「岂真疯耶？何颠倒乃尔。」丐者曰：「夫人勿怪，某与公不相识，而流离颠沛，所遇略同。如谓非类，则今日贵显者，非昔时订金兰联苔岑者乎？异日相逢，正恐以非类薄君家矣。承公雅爱，誓不相负，请勿疑虑。」自此同起居，共饮食，凡小峯一茶一饭，无不倾心料理，偶缺乏，踽踽出门去，归必有所遗。小峯旋病喘，日夜服侍，溲溺必亲至，病殁，丐痛哭呕血。其子弟问姓名，不答，送榇至江岸，对船大哭，声振松木。扬帆出燕子矶，犹闻山颠叫号，泪下如雨也。

妾救嫡河南洛阳县民某有一妾，故尼也，既归某，不习井臼之事，鲜衣甘食，终日嬉游。其嫡弗善也，时时责让之，遂不相能，诟谇之声日闻於外，同处一室若寇雠矣。咸丰初，粤寇犯河南，攻之不克，大掠於乡，某仓皇出走，不能顾其家，其家人犹能强步，寇且至，皆避去。独嫡以纤趾不能行，自分必死於刃矣，妾奋然曰：「吾负尔去。」遂负之行，三日三夜，跖穿膝暴，屡仆屡起而不释於肩。嫡抚之泣曰：「吾不知妹之爱我一至於此。」寇退俱返，遂相亲爱若姊妹焉。有邻媪问妾曰：「尔与嫡不相能，何出死力相救若此？」妾曰：「平日彼此凌谇，私忿耳，患难之中死生所系，安有为人妾坐视其嫡之死而不救者乎？」闻者益贤之。

湘军将帅患难相从湘军之兴，诸将帅患难相从，皆迫於师友之谊。如彭刚直之芒鞵徒步以赴江西之急，曾文正常以为有烈士之风。若江忠烈之攻庐州，事前已奉朝旨，令勿拘城亡与亡之例，而忠烈坚持守土之责，省城既陷，即仗义自投於水。新化邹叔绩，名汉勳，为湘中汉学大儒。与忠烈同学至好，特往军中访之，尚居宾客之位，初未有职守也。及见忠烈殉难，邹亦激於义愤，慷慨投水中。文正挽之曰：「闻叔绩不生，风云变色；与岷樵同死，日月增光。」盖纪实也。

文正弟愍烈公国华与李忠武公续宾为姻娅，三河之役，愍烈已卸兵事，留军中观战。及忠武战殁，愍烈亦从死。盖由文正以忠孝文武为天下倡，气机鼓动，轻死重义，有发於不能自已者也。

曾文正加惠经学大师咸丰时，曾文正驻师祁门，狂寇环攻，储胥奇困，为其一生行军最苦之境。乃手写遗属，帐悬佩刀，神志湛然若无事。一日，忽忆及皖中多经学大师，遭乱颠沛，存亡殆不可知，遂遣人四出存问。存者贻书约相见於戎幕，亡者恤其细弱，索其遗文。如桐城方宗诚存之、戴钧衡存庄，歙俞正燮理初，黟程鸿诏伯敷诸家，皆藉以得脱於险。王壮武存问张老人咸丰乙卯春，王壮武公錱由楚边逐寇於粤境，假道宁远。张老人者，年一百十八岁，县中不知有老人，饥寒鲜賙恤者。王入其县，即遣人存问，为置田宅，资其子娶妇，且召饮之。比还，复途过，省老人，老人已抱孙矣。乃邀之登九嶷山，合宾客部曲张宴山上。是日为王之封翁生日，客以次奉觞遥为寿，且庆其功。酒酣，怅然曰：「予常有三恨，恨任事太早，学业太浅，用心太苦，而多忤人。身遭时变，以士卒用力，人号为劲军。吾常恐世乱未已，将无以毕三恨，奉养二亲，将奈何？」老人执爵起，慰以大义，合席举酒极欢。及班师回楚，即乞假省亲，於是离家已四载矣。

马为塔忠武死而哀鸣咸丰乙卯，塔忠武公齐布有战马，本总兵乌兰泰之马也。乌阵亡，马为粤寇有，塔官湖南都司时，与寇战，其卒得此马不能骑，乃献之塔，塔命圉人畜之。马见圉人，踶蹶欲噬，强被以鞍辔，则人立而号，声若虎豹，一营皆惊。塔闻之往视，马悚立不敢动，其色黝润如髹，高七尺，长丈有咫，两耳如削筒，四蹏各有肉爪出五分许，徧体旋毛，作鳞之而。塔曰：「此龙种也。」试乘之，疾如惊电，一尘不起，亭午出营，行五十里回，日尚未晡，盖两时许，往还百里矣。塔大喜，自是战必乘之。

塔既骁勇敢战，马又翘骏倍常，酣战时，每提刀单骑突出，马振鬣嘶鸣，驰骤如风雨，将士恐失主将，辄奔命从之。寇愕眙失措，不能当，往往以此取胜。由是寇望见即骇曰：「黑马将军来矣。」或不战而溃。一日，塔轻骑，遇伏寇百余人追急，乃避道旁逆旅中，以马匿芋窖，覆以草，祝曰：「若鸣，则我与尔俱死矣。」乃易服为爨者状，坐竈前。部署甫定，追者至，问塔曰：「见黑马将军乎？」曰：「未也。」追者徧迹屋前後，至芋窖数数，马竟无声，获免。塔之薨也，马哀鸣数日乃食，然受鞍，则踶蹶如故，无敢乘者，遂令从塔榇归於京师。

犬救主於火南海陈林酷嗜酒，尝从军粤西，豢一犬，甚驯，出入必与偕。一日痛饮入山，至半途酒发倒地，卧林草间。值火焚林草，将及，犬乃投身淤泥，起而以身溅火，火息，则犬已惫不能起。及陈醒，犬已垂毙，但见野草半灰，犬卧其侧，焦毛之中，泥迹尚存。顿悟其以救己而毙命，遂含泪破土掩之，再拜，志其处而去。归乃戒其子孙曰：「吾非犬，无以返乡井，汝等识之。」此咸丰朝事也。

张星五出资犒师天津富人有张星五者，曾在旗员海某处为家奴，遂有海张五之名。又尝纳粟入监，後虽缘事斥革，然操白圭计然之术，卒以业鹾起家，拥资巨万。咸丰辛酉，英人犯天津，张出所有犒其师，以保全津人生命财产为请，英将许之，於是一切皆听张所言。继而和约成，文宗以其有保护乡里功，宠赐极优，且给帑以偿其犒军之费。津民亦感其惠，集资如所费以酬之。英人既得赔款，亦拨款以偿其进奉之资，复举圆明园所掠之珍玩为赠。张既骤得此大宗钜资，一跃而至数百万，寿八十余而卒。再传至孙媳时，猝遭回禄，珍宝房屋尽付一炬，并焚死两人，闻所毁约值银一百万两以外也。

戆头陀杀衞队天台雁荡以山水着於世，士之慕名胜好风雅者趋焉。尝有知名士数人，以九日登天台为黄花之会，吟诗传盏，相顾甚得。忽层峦间一僧荷薪行歌而来，敝衣布履，发鬖鬖齐眉，见客方饮啖，即释担，不辞而据上坐，手撮肉数片仰吞之，倾壶就口，一吸而酒尽。众顾之怪讶，然见其貌狞，亦微慑，不敢侮。僧见纸笔及诗稿，笑曰：「诸君大风雅，为此好事耶。」援笔濡墨，亦题一诗於石壁，长笑而去。众视其字，作米颠草，诗有「海风万里吹衣袂，一发天南自在青」之句。各顾所作，叹弗如也，悔不及问其名焉。

是夕，名士宿国清寺，则僧在厨下执爨，见众人，仍操作往来如故。众就与谈，僧自称为戆头陀。问以何地人，及何时出家，皆摇首言不知也。与之言诗，僧仍不答。明晨，众相约观日出，天未明，即鼓勇登前山。遥见有人立峯顶雾霭中，东向而望，至前，乃头陀也。两手结莲花印，向日诵佛号。少顷，日自海上来，红霞一片，左右捧之，照四山草木岩石，皆作虹彩，还觇下方，犹黑暗沉沉也。众啧啧称叹，或有为风轮星气之谈者。方酣畅，忽狂风自左来，草木尽偃，头陀遽回顾曰：「猛兽至矣，诸君毋动。」风始过，一虎跳踯而前，众战栗，几不能起。头陀袒臂搏之，虎绝颔而仆，僧荷死虎去。久之，众神定，始相扶下山，入寺少息，不见头陀，乃归。出寺不数里，头陀忽提一食盒来，启之，酒食满焉。谓众曰：「前叨扰，今以此报，可乎？」众方饥渴，就道旁列坐，肴美而腴，色白如腐，众诧为未见。僧曰：「此虎髓也，食之益有力。」乃饱餐去。

逾年，有重游天台者，问戆头陀，则久去矣。问何所，则不知也。萧山来梦珊者，亦当日众中之一人，後十余年，自豫藩幕假归，道淮北。淮北，盗薮也，来甚惧。藩署衞兵甲乙者，皆以勇闻，故盗也，使送来归。二人有异志，觇知方伯赠来之千金在箧中，谋攘之，每次舍，辄以盗警吓来。数日，入归德界，两人故促车入歧途，日暮，入一大林中。甲乙各抽刃叱御者止，遂曳来自车出，与御者对缚大树上，狞笑曰：「来先生，十日来受惊否？先生患寇盗，今日送先生至地府，彼处安稳，无惊恐，可常住也。」

御者哀求，来瞑目无语。须臾，眼前觉刀光一闪，以为刃下矣，忍不动。忽闻甲乙叩头称死罪，视之，曩之头陀也。手戒刀，怒气彪彪然，甲乙则列跪於旁。头陀神采亦犹昔，谓来曰：「今日幸相遇，稍迟，无及矣。」命甲起，为二人解其缚。乙觇头陀稍暇，猝自地跃起，一窜数丈，欲逃去。僧晒曰：「鼠子尚尔耶？」一挥手，铁丸横飞出，乙已仆百步外矣。甲解绳讫，头陀即以绳缚之於树，戟指数之曰：「我使汝二人送书少室，而汝不返命，罪一也。又构陷某兄弟，引官军迹我於陆浑山中，幸我早避，不然，遭汝毒手，罪二也。作衞队以後，诬良罔善，前後倾陷七十余人，罪三也。」甲俯首无言。头陀又曰：「我当初收汝部下，若何看待？众兄弟於汝，又何等亲睦？汝果以何而变心？」甲无言。头陀笑曰：「今不汝容矣。」白刃一挥，人头与树齐断。顾御者促驰，又十数里，河横於前，头陀出筚篥吹之，即有舟自隔岸苇中出，渡三人而过。有茅舍百余间临水居，四面皆湖荡也。头陀与来宿焉，抵足谈竟夜，皆豫省吏治事，於民间疾苦、州郡贪廉甚悉，乃知头陀为有心人也。

盗僧还黄某银天台黄某工技击，善弹，为浙抚帐下材官。一日，抚命解饷银赴京，中途被雨，止旅店，见店主与一行脚僧争论，近审之，知僧乏旅资，主人下逐客令也。黄解囊代偿，且招之共饭，僧大嚼不谢。未几雨霁，已薄暮，黄更欲前进，僧尼之曰：「勿夜行，此中多盗。」黄曰：「某有弹丸在，毛贼不足患也。」僧微笑云：「顾客前途保重。」黄遂策马进发。行数十里，已昏黑，星光下见一人起草间，执短鞭尾之，呼叱不应。黄知其盗也，急取弓弹之，方意必中，丸为鞭所击而落。再弹，中其鞭，鞭折，复手铜丸十余，连发弹中之，仍不退。丸尽，黄惧，骤马前行，未数里，见空中电光相逐，渐逼其身。黄大惊，下马伏地，迨电光渐灭，将跨马复行，视银，不翼而飞矣。

方骇怪间，途中忽来一僧，语黄曰：「君单骑夜行，何不畏暴客也？」遥指有林木处曰：「兰若去此不远，君若枉顾，亦可稍息征尘，来朝走马未晚也。」黄以饷银已失，或可因之缉盗踪，许之，即牵马与僧同行。行里许，至一庄，数十人列炬出迎。僧延黄坐厅事，入报主僧。少顷，主僧出，锦袍玉带，皂衣人罗列左右，笑揖黄曰：「客识老僧乎？」黄视之，乃前店中僧也。主僧执黄手曰：「老僧，盗也。昨蒙盛意，知君豪士，第君以弹丸自矜，故聊以相试耳。」因手出数丸与黄，曰：「此君所加遗也。君艺若此，非老僧亦莫敌，剑术未知，是君之短。君银悉在，幸不疑，今且燕乐，明日送君行也。」乃命布筵，酒酣，各道生平，主宾意惬。讌罢，主僧笑曰：「余有小技，今日兴不浅，当为君一奏。」遂入。良久，短衣窄袖，拥长短数剑出，起舞庭中，寒光逼人，黄大惊。食顷，掷剑植地，如列戟状，主僧已直立席前，笑顾黄曰：「君解此乎？」黄拱手曰：「上人绝技，弟子万不及也。」主僧大笑。是夕，主僧与黄坐语达旦，所论多击剑及弹弓事。天将晓，主僧以银还黄，送之路口，赠以双剑而别。盗尼戒多杀人徽州汪某以勇称，有大贾延之为镖客，衞之入陕，道逢显宦挟重资，约同行止。抵旅舍，甫解装，有童子来投宿，系骑於门外，趋至汪前，曰：「若囊中物，皆攫取而来，予当攫取而去。明旦君若缓发，恐见骇也。」汪讶而不敢言。夜过半，呼起行，诿为倦，请後，约去远，乃就道。十里入山径，见车驮狼藉，童子坐岩上，指谿以示汪，皆死人也。汪大骇，童子曰：「此去山路恶，可速行。」汪叱众急趋，以贪程，失住处，旁徨谷中。见山堰有草庵，求栖宿，一比邱尼年四十余，引至堂东小室曰：「栖此，夜间多虎狼，勿乱窥，骡马置苑後，无妨也。」一更许，闻扣门，徐闻尼曰：「取不义物也，馘其魁，何得多杀人，忘我戒。」即闻以杖击物声。汪众悚惧，未及晓，束装，谢尼而行。

曹子铭以义感盗粤人曹子铭曾策骑过深林，见盗贼羣居，意以为彼等贫甚故至此，非好为恶业也，遂以财物悉授之。行未数武，觉衣中尚有余金，复至前，大呼曰：「余衣中尚藏有金，顷忘之，今尽与汝等，故再来也。」乃投其藏金。将去，盗贼大骇诧，且感泣曰：「余等为盗既久，不图遇有德若斯人者。今悔矣，愿以前所赐金还公，自是当从事稼穑，不复为此矣。」言已，向子铭拱手而去。其後，是邑竟无盗。顾月波除邻舟盗山西顾月波，女士也。其父母以无子，令自幼作男子装。酷爱武艺，能舞刀击剑，又善弹，能中飞鸟数十，健男不能近。性豪爽，举止端谨，无有知其为女子者。曾作估，远行长江，遇盗劫邻舟，舟有母女二人及仆妪，皆惶恐无人色。月波跃登邻舟，拔剑斩盗三人，余均遁。母女感再生恩，谈家世，盖母女二人者，为某令之眷，令先赴任，遣仆护眷至署者也。并以长途多险，乞护送至署，月波慨然诺之。既至署，令感之甚，愿以所救女素仙者字之，以报大德。顾再四坚辞，并以归禀母为言。令曰：「是无害。」遂作书邀顾母一言，专使送往。顾母获书後，笑谓使者曰：「贵上不弃寒微，何幸如之！奈吾儿不能转女为男何？」使者复命，令大惊异，乃使其女结为姊妹焉。

壮士为人却盗太原朱某，故家子也。累试不第，年二十余矣，贫甚，至不能举炊。王某者，以状元开府浙省，父执也，朱颇不欲干要人，虽困，未尝一通讯。会太原有某令於浙，王询知朱近况，具书招之，朱不欲往，母促之行。既至浙，王日询其帖括之学，殷殷以取科名为训，朱唯唯而已。尝作诗以寄愤，中有句云「孔老无文名，道德迈千古。子房无文章，勳业佐高祖。吁嗟竖孺辈，眼光以寸数。博得状元郎，南面作开府。酸气犹未除，满腹秀才腐。」为王所见，知其讽己，以其狂置之。朱不自安，见王，告归，王亦不留，赠三百金。朱不受，王曰：「我与尔父有兄弟情，此戋戋者，乃我之奉嫂者，请为尔母作甘旨也。」朱始受之。

朱束装就道，颇郁郁，日以饮酒自遣。行至淮北，有二人尾之，貌狰狞。薄暮，寓一店，二人亦投宿焉。朱解装，独酌於中堂，纵饮高歌，目空一切。少焉，一壮士入，亦旅人之求宿者。至，则坐客已满，壮士解装沽酒，而无坐地，朱以手招之，曰：「同饮，可乎？」壮士即就坐，谈论颇相得。夜半饮罢，朱入东厢。少焉，有声甚厉，朱於窗隙窥之，见宿西厢者二人执刀扑东厢，壮士以手挥之，二人皆仆倒。朱屏息不敢作声。有顷，壮士入朱房，朱曰：「黄白物在某处，尔速携之，毋相害也。」壮士曰：「谁欲尔黄白物耶？欲尔黄白者，已被我仆倒矣。我见尔襟怀磊落，故来护尔，孰知尔亦俗物也？」朱跃起谢罪，壮士已不知所往矣。朱大悔，尝语人曰：「徒以一念畏死，於风尘中失此豪杰也。」

某客为公子除盗贵公子某，载多金入长安，有盗十余，侦而随之，公子亦疑其为盗，悉戒备。会暴雨，遂不能按程，栖野店中，公子大惧。

先是，店有一人，居西屋中倚门望雨，公子见其昂藏修伟，异之，问曰：「途中未遭淋耶？」客曰：「幸而免。」遂邀与共饮。公子有忧色，客问故，以盗伺告。客毅然曰：「今夜但请高枕，吾将候之而甘心焉。」公子起谢，就安置，并令从人皆寝。

客亦闭户独坐，舐窗外视，月照庭院，忽闻东壁垣间如鸟隼飞落，则有一人踰垣入院。客於窗罅以气吹之，其人首落地。踰时又一人至，又吹之，凡十余吹，而尸已枕藉庭堦。又一人入，四顾，客但以气微嘘其顶，似切瓜一片，其人抱头跳出，自是寂然。

及曙，公子起，客启户，见尸大惊。客乃告以歼之之故，且言有一後至者，但削顶而逸，或未至死。继出一金盒，以指匙取药弹於尸，皆化为水。公子乃知其为侠，厚赠之，不受，问姓名，亦不答，送之出，客跨衞拱手遂去。

後十年，公子在京师，与一喇嘛友善。尝对弈，盛暑，僧汗流，不脱帽，公子固请，僧坚不肯除。一日，又对弈，公子戏以扇柄挥之。僧帽落，见平顶如劈瓠，不生发，有一疤类大莲蓬，公子笑问故。僧踟蹰曰：「十余年前，未尝不头角峥嵘也。缘为盗，夤夜入人家，不知被何冷气吹去顶皮，濒死，许久创合，至今犹不敢脱帽露顶於王公前也。」公子曰：「是某年月日雨後旅店事乎？」僧惊栗，公子曰：「我即载金人也，兹汝已逃禅，且为我友，不汝究矣。」

刘孝铭除假鬼勇士刘孝铭，名纯，保定人。生有膂力，两手能举重六百斤，人咸以勇士目之。喜游侠，习拳勇，北方之鬻拳艺者过其地，必适馆授餐，助以资斧，以是挥霍颇钜。会父母相继没，刘变产以资远游。一日，行山中，日暮而未遇村落，幸月色皎洁得辨路。孑身行里许，见一古刹，破壁颓垣，门户荒芜，似久无人踪者。刘入，乃以巨石掩门，殿中尘埃堆积，刘就殿和衣寐。未几，闻拨门声，知有异，忽划然一声，墙角崩陷，於月光中见有巨鬼立墙外。时微云蔽月，面目不可辨，惟目光闪闪，直视刘面。鬼望刘猛扑，刘急以棒击之，呀然仆地，趋视之，赤发青面，狰狞可怖，口吐鲜血不止。刘知为非鬼，因复击之，使毙。

天渐明，刘遂行，未五里，有村焉，腹饥，入食店。店主人讶之，谓刘曰：「山中多怪，夜来亦有所遇否？」刘一一告之。主人大喜，以告村人，为置酒款之。盖村中有盗某，常假作鬼状，匿山中，遇孤行旅客则威吓之，以谋取财物，人有因此而殒其生者也。

汪十四送美人归汪十四者，新安人也。性慷慨，善骑射。时游西蜀，蜀山川险阻，盗至多，凡经商往来者，辄被刦掠。闻汪名，咸愿聘为镖师，汪许之，遂与数百人俱，拥骑而行，闻山上发矢声，汪即弯弓相向，与箭锋相触，空中折堕，以故盗甚畏之，秋毫不敢犯，商贾尽得数倍利，盗心忮之而无如何也。

无几时，汪归，而曩时往来川中者尽被剽掠，乃踉跄走新安，罗拜於门曰：「愿乞壮士重过西川，勿使啸聚之徒大得志也，其许之乎？」汪曰：「诺。」挟弓矢连骑而去。盗於是又大惊，谋有以胜汪者，乃选数骁骑如商装，杂商队以行。近盗巢，箭声飒飒来，汪发矢，後有一人持利刃向弦际一挥，弦断矢落，汪遂就擒，置於山寨之空室，絷其手足，不得动。忽有美人向汪笑曰：「君豪杰，何就缚至此？」汪曰：「毋多言，能救我，则救之。」美人即以刀断其缚而出之。汪不遑谢，见旁有刀剑弓矢，悉挟以行，左挈美人，右持器械，行数百步，见一骑甚骏，遂并坐其上。盗闻之，疾驱而前，汪厉声曰：「来来，吾射汝。」应弦而倒。连发十数矢，毙多人，盗纵之去。

汪从马上问美人姓名，美人泣曰：「吾，宦家女也。父为给事中，在京，今年携眷至京，被劫，母及诸婢为所杀，仅留予一人。所以不死者，必欲一见严君，可以无恨。又私念世间或有大豪杰能拔人虎穴者，故踌躇至今。今遇明公，得一拜严君，予乃知死所矣。」汪曰：「某之重生，皆卿所赐，当担簦扶策，衞卿以行。」於是陆行从车，水行从舟，奔走数千里，同起居饮食者非一日，略无相狎之意，竟以女还之其父；而迳归新安。

华宋待张秀才妻子寿州张秀才年五十而死，有二子，方数岁。秀才病亟时，属其友华某、宋某曰：「吾妻壮子幼，身後遗百金耳，惟二君有以处之。」秀才殁，宋与华计曰：「人生重友朋者，贵能托後。张君殁，吾当携其妻子归，其百金，君可为之权子母也。」二子长，宋教之读书，视若己子。十数年，二子相继入州庠，次子某旋举於乡。年及冠，宋为之授室，华出七百金为买田宅，命二子奉母以居。二子泣谢，华曰：「是固而父金也。」

陈佝偻疏财尚义陈佝偻，兴宁人，盗魁也。疏财尚义，人皆呼为陈佝偻大伯。党羽众，号令能及闽、赣，粤中巨盗及偷儿几尽出其门下。他处暴客入境，必先关白，而所有盗窃等事，陈必先知。然所劫者多豪富不仁，贫家或被窃投诉於陈，即於原处得所失物，不少铢黍，以故人咸敬惮之。

族叔某不善其所为，一日，叔耕牛被窃，遍求不获，不得已，往语陈，陈颔之。俄而室外爆竹声大作，出视，见爆竹悬树枝绝高处，下系牛一，即所失者。叔大骇，益惮而远之。

陈喜周恤贫困及远方流民，各省绿林中人往来者必作东道。一日薄暮，有数客造门求宿，身魁伟，自言为陕人，陈款留饮宴。夜二鼓，客入房就寝，终席未言来意。陈疑之，潜加键焉。天甫明，而数十里外某乡当铺是夜三鼓被劫之报至，劫赃甚巨，铺主固与陈有素，驰函诮让。陈知非己部下所为，大骇，急启钥，视数客尚酣睡未醒。因促起用朝膳，席间举杯向客曰：「夜来礼多慢，幸毋以小故罪同道中人。鄙人适有一事欲奉告，然以事所或有，理所必无，故未敢耳。」数客微笑，似已喻意。食竟，辞出门，谓陈曰：「感君厚意，楼上贮有微物，聊以奉报。」陈返视楼上，则累累堆积者，即劫赃也。细察楼顶，仅一角稍移故位，余屋瓦均无损。顷刻之间，劫巨赃於数十里外，一尘不惊，数客之为，盖神乎其技矣。遂急召失主，悉数给还。

石达开重义轻财粤寇石达开初为诸生，以财雄一方。慕游侠，好结纳，顾不择人，门下食客繁，多两粤无赖子，惟日与健儿数十辈驰马骑射击剑舞槊以为乐。

距所居十余里有一山，当孔道，剧盗某窃踞之，杀越人於货，过客无幸免者。有闽商挟重赀出此，闻之，忧惧不知所出，夙耳达开名，因往谒，备陈所苦，乞庇护。达开许之，留闽商於家，将为择健者衞送度岭。盗魁大怒，率其党百余人登达开门，谋篡取之。达开闻盗至，即开门延入，语之曰：「壮士之所欲，货财耳。第念闽客挟赀离乡井，走万里外，以谋什一利，亦良苦。今壮士欲攘为己有，彼丧其赀，胡以东归？惟有蹈沟壑死耳。仆不忍，故敢为缓颊。」因问闽客所携金几何，曰：「五千。」则自启其箧，出五千金，陈诸几，谓曰：「聊备不腆，敬以为献，代客请命。倘矜而宥之，仆不啻身受其赐矣。」盗与其党相顾愕眙，太息曰：「人言石先生重义轻财，岂不信哉？吾侪所为，殆非人。今重违公命，客第就道，无他虑，然所惠实不敢受，请辞。」达开大悦，治酒，为闽客祖饯，兼觞羣盗。酒既酣，倾吐胸臆，恨相见晚。酒罢，客辞去，盗亦辞，达开仍以前金予之，盗却再三，受其半。

盗既归，感甚，思有以报之，侦达开生日，因持金玉锦绣之属往为寿。达开讌客三日，盗亦在座。有不慊於达开者，密报邑令，谓达开藏盗於家，恐不免为地方害。令亦涎达开富，谋所以鱼肉之者，立率众往。座客尚未散，即并达开与盗擒之，置诸狱。达开与杨秀清故莫逆，秀清闻变，即以众往劫出之，旋从洪秀全起事而为寇矣。

程姓婢抚幼主山左程姓者，寓吴中，有一婢，嫁农家叶氏子，咸丰庚申之乱，程全家避於叶，财物悉寄焉。不数年，程家属相继死，仅遗一幼子，在襁褓中，婢抚以为子，使与诸子齿。俄而其夫亦死，婢守义不嫁，抚程子及其子俱成立，为程子聘邻村一女为妻。成婚之日，请姑出，将以新妇见，而婢遽出自房，登氍毹而先拜焉。程子大惊，婢对众自陈曰：「我非新郎之母，乃程氏婢也。主人不幸遭乱，流离死亡殆尽，我以郎君年幼，无人管束，故十余年越主婢之分，冒母子之名，今敢不道其实欤？」於是具述颠末，并出资财尽以归之。程子欲分其半以与婢，不受，乃使其妻以姑事之，而己仍呼为母焉。

秋菊抚幼主崇义医士王德化，年五十无子，妻为置妾，生子周晬，夫妇相继死，妾典钗珥营丧葬，抱儿号泣，恨不欲生。婢秋菊慨然请曰：「主人惟此一脉，娘子徒死，不足塞责。宜勤於抚育，恶衣粗食，奴当任之，毋过苦也。」妾含泪谢。自此，秋菊日出为邻家操作，夜归，织屦灯下，得值以赡口食。间获赢钱，则投诸瓮，积五六年，瓮钱盈口矣。

无何，妾殂，秋菊出钱治具。既念己出佣，儿无依，乃使就学於私塾。师怜之，罔较所酬。秋菊旦送儿往，暮迎儿归，形影呼吸，相依为命。复倩良工绘主人妻妾像悬中庭，旦夕命儿瞻拜，一室中俨如主人在焉。遇儿废读，秋菊辄对像悲啼，儿为之感动，一意力学。十七岁入庠，秋菊喜，探牀头钱又数瓮，为儿整庐舍，洁衣冠，将择妇。里人薄其孤寒，鲜与论婚者，塾师独器儿，以女妻之。秋菊具礼迎归，儿妇拜像毕，请拜秋菊，走避，谢曰：「我，婢也，何可当小主人拜？」儿请自今事以母仪，秋菊曰：「此尤不可。秋菊昔事主人，未荐枕席，名分所在，敢与两主母匹哉？」儿固请，坚拒不受，塾师劝再三，始允以平等见，於是儿称曰姊，妇尊之曰大姑，外人呼曰姑娘。大姑以储钱授弟妇，谢家政，然不敢自怠，恒纺织以佐薪水用。自是，家寖裕，儿无内顾忧，得卒乐。

邑有富人丧耦，闻秋菊贤，遣媒聘。秋菊笑曰：「使我欲得丈夫，嫁久矣，待今日耶？吾主人大器，终有赖，彼肮脏翁，奚足动吾念哉？」媒惭而退。後儿举孝廉，适秋菊六十初度，郡邑楔旌其闾。寿臻九十，以处子终，孝廉用姊弟礼服期年丧，殡於王氏先茔，享祀之。

粉面狮救书生巴东巫峡形势险峻，道途崎岖，凡由武汉入蜀而就捷径者，必经是峡，其隘处迂回曲折，仅容身耳。峡中间有小肆，盗纵横，或设黑店以陷过客，大盗粉面狮独以大侠称。粉面狮者，蜀人也。富膂力，能举千金，而平居则柔婉娇好，宛如弱女子，故得是名。狮虽为盗，而劫富济贫，扶善锄恶，生平未妄杀一人。

一日，狮出游，途遇一车，车帘四起，中坐一书生某及其仆，视其车夫，盗也。因趋而前，愿附车行，车夫严拒之。哀於某，某许之，车夫曰：「人心不同，有如其面，安能必其无恶意耶？」某曰：「余知之。」

狮闻言，乃一跃入车，与某为礼，遂问行踪。某告以父宰江南，今遣余回籍就婚也。由是抵掌纵谈，渐至同食同寝。车行五日，狮密语某曰：「车夫皆巴东劫贼，今当不利於公，再过三站，地辟而狭，将施其谋矣。」某大怖，狮曰：「有余在，二三孺子，直螳臂当车耳，不足介怀也。」某虽壮其言，然以其瘦弱如少女，未遽信。行三站，已薄暮，狮语某曰：「今晚当下毒手矣。设有变，请安眠，勿作声也。」某唯唯。

夜半，狮闻车夫私语，因假寐俟之。少选，一车夫提刀入，後从二人，至某宿处，方欲举刃，狮跃起，取寝枕掷之，先入者扑地而倒，後至者亦为余势所蹶。狮乃扬声曰：「鼠辈闻粉面狮之名乎？敢以非礼向乃公。」三人已惫不能起，泣而言曰：「素闻长者威名，今觌面不识泰山，余辈盲矣。幸长者之贷其一死也。」狮怒斥曰：「去去去，姑留尔曹命，可星夜奔赴前站，为公子买酒压惊也。」时某已起坐，向狮谢曰：「义士真神人哉！再生之德，何以为报？」狮笑曰：「大丈夫见义而为，宁望报乎？」至前站，狮出金，为某置酒压惊。酒次，狮召车夫语曰：「为我送公子归里，取得平安信来报我。若有怠慢者，公子不给汝书，尔曹生死，悬余掌中也。」车夫诺诺而退。狮又顾某曰：「前途当可无虞。余事冗，不远送，後会有期也。」言既，一跃而出。

英果敏救吴武壮英果敏公翰初作令於皖，吴武壮公长庆方以末弁为果敏所器，倚之如左右手。时刘壮肃公铭传、张勇烈公树声方各结团自保，武壮偶与之有违言。互鬬而败，被获，乃缚武壮於柱。果敏遣人往说之，壮肃、勇烈皆不可，曰：「必县令自至，而乃可释也。」果敏如其言，始得释，武壮以是终身执弟子礼。果敏身後，岁时馈问不绝。杨大头使酒任侠杨大头，亳州某村之屠者，以头大得名。尚气力，使酒任侠，横於亳。亳之恶少年尝伺其独行，羣掩而踣之，具水火炮烙，惨毒甚，终闭口无一言，众由是服之，奉为魁。时粤寇扰大江南北，而西北复有回捻，大头因拥其党众结砦某山，富人避兵来者，声言保护，多胁取赂金，众称之曰将军，自此不复屠矣。有劝之扩张势力者，皆不听。楚师讨苗沛霖，大头辄要取其饷。已而苗氏灭，杨惧，诣官军谢罪，遂被杀。

大头名成，其父固文童，年五十，求入泮不可得，及生子，期其成名，故名之曰成。然性奇鲁，读数年不能识一字，得间，则窃从屠沽儿游。父责之，终不改，乃愤死，大头遂为屠，其始亦一无赖耳。会所居村谣传捻寇且至，村人惧，各弃家而走山。山去村才五六里，林壑深窈，有石洞，可容数百人，当是时，成亦在众中。事起仓猝，不及裹餱粮，居一日，饥渴甚，登山巅，望村中炊烟缕缕，羣以为捻果至，益不敢下。夜半大雨，众掬饮之，得稍解渴。成语其徒曰：「贼三日不退，吾侪纵能求食四方，妻子皆饥馁死矣。昼间炊烟不多，捻必未至，恐为土寇，即至者亦一分队尔，吾侪壮丁可数百，亦足以制之。今大雨，彼必无备，可一战也。」乃持刀而先，众中有胆者从之，得三十余人，人持竿或斧或刃。至村前，寂无声息，成独入村探望。顷之出，麾众以往，则捻二十余人方酣卧巨室中。众入，始惊起格鬬，成手杀五人，余慴伏莫敢动，遂尽执之。讯知寇将三日後来，此其侦者也。成得状。即刲之如羊豕，而尽迁粮糗器具入山，空其村。三日後，捻果至，成豫置酒食於村中以毒之，又藏火药竈中，捻多死，而村亦毁，遂引去。由是得名，归者益众。成遂造枪械，冶五兵，分其众，半耕耨而半守望，更迭相代，竟无恙。

涡阳某氏子方迎娶，及吉期而寇至，一家皆逃依成，新郎亦被掳去。妇有色，成强取之，妇大哭，诉称有夫。成问夫何在，曰：「捻掳之矣。」成笑曰：「易事耳。」即夕遣归。不三日，其夫忽自至，自言捻遣来为侦，因幸得脱，而不知成所为也。

兵乱之际，有妇姑母子避难来奔者，其子溺妇言，负之行，而弃母於道，追呼之不应，乃息於道旁。寇至，见为老妇，舍之，其邻人见而哀焉，扶以免。他日，子复逐其母，且迁怒邻人，邻人告成。成召其子，温酒於壶，篝火於炉，以待之。既至，不复讯，亲割其肉，炙以行酒，帐下百人同时举刀，顷刻肉尽，呼号犹未绝也。执其媳，榜之百，配圉人，而廪给其母，以是众称公明。然驭下严酷，虽故人，一言不合，辄戮之。又终岁以蓄积耕种为事，稍有壮心者不能耐，皆去之。方苗之败，其帐下闻之，亦多欲执成献功者，成微知之，故自首以求免，而不知适絓於祸，盖非始计所及也。

小镜子欲除贪吏小镜子，上海富室徐友山之火夫也，性任侠。友山工诗，善书画，尤娴经史，暇日，恒为小镜子述历代兴亡事，辄感奋。一日，小镜子忽语徐曰：「今天下困苦若此，有崛起草泽间者，吾当为之前驱，扫除贪吏也。」徐戒之曰：「吾家夙以富闻，汝谰言如此，破吾家者，必汝也。汝不能忍，其速去。」

小镜子至是遂不敢声，然主仆之情，则未尝稍疏。粤寇构难，苏常无应者，乃与无赖谋，仓猝起事。城中无一卒，遂杀县令，而苏松太道乘间遁。小镜子自命为天下大招讨，令徐为军师，无赖不用命，刼居民财货殆尽，所存者，惟洋泾桥近旁洋楼数幢，时人有「天下大招讨，不过洋泾桥」之谚。据城凡十三月，官兵至，不敢前。继见城内无动静，乃破门入，实则匪早绝迹，小镜子亦不知所往矣。徐尚存，官兵乃械徐，送之江宁，不待刑，自刎死。

徐树人赆严问樵咸丰时，丹徒严问樵太史保镛弱冠为名解元，春官报罢，暮秋始出都。行至山东，旅橐告罄，时通州徐树人中丞宗干方为泰安守，初未识面，因书一联使人投之云：「千里而来，徐孺子可能下榻；一寒至此，严先生尚未披裘。」徐亟迎入署，盘桓数日，濒行，赠五百金。逾年，严成进士，入词馆。郭壮武以博资济人急郭壮武公松林性豪迈，喜博。未显时，除夕尝与人博，获镪累累。既而同博有痛哭者，询之，则负人钜金，以百金作孤注，一蹶而不振也。郭得实，恻然悯之，即以所获与其人。踉跄返家，索逋者正列坐以待，郭狂笑，即偃卧败絮中，索逋者无如何，乃诟詈去。

王古愚除患释难咸丰时，吴有剧盗，勇悍绝伦，自以为万夫莫敌，苏抚欲捕之，亦束手。时宜兴有王古愚者，精拳勇，家贫，授徒自给。貌陋甚。曾联合文艺有拳勇者共十人，读书讲艺，人称北郭十子。而无锡某即苏抚门下士，会盗诣抚，欲贷万金，抚方踌躇，某遂以古愚荐。抚见其貌不扬，使教其子，古愚怏怏不自得。尝自习其技於月下，抚乃与谈除盗事，古愚曰：「某之来，为盗也。今置而不问，是知某之无能也。愿得一见盗。」抚曰：「此非易事，事败，我休矣。」古愚曰：「无害也。我一见其人，即知其技之高下。技而高也，我纵之，技而下也，我决之，与公无与焉。」

抚不得已，折简招盗，盗果至。古愚觇之，曰：「此可擒也。惟我一人敌盗，盗必死，苟盗之从者多，吾彼此相击，恐盗且逸焉。假我二十人伏幕中，我以掷杯为识，俾二十人羁其从者，我一人敌盗，盗必擒矣。」抚从之。古愚乃易青衣，伪为童仆侍酒状。俟抚出，即掷杯於地，二十人皆出，盗之从者不得逞。盗知事急，即拊几一跃，欲破屋而遁，古愚亦跃从之，持其足，力分其尸为二，掷於地，并除从者，於是吴中盗害以除。抚嘉其功，思有以酬之，古愚笑曰：「天下之所贵为士者，除患释难，平危乱而无所取者也。惟愿君此後不以貌取人，世之有能者，皆在布衣风尘中耳。」遂辞归。李抚民假明某以资李抚民者，豫章人，以卖笔来往粤西。粤西鹾贾某，以其勤慎，荐之为商夥。阅数载，积资数千金，因谋归娶。既行，舟泊漓江，闻邻船有长叹声，竟夕不寐。访其傔从，告曰：「主人隶旗籍，以主事出为直隶州，分发来此。客冬权西隆令，不幸以灾祲，亏帑半万，将登白简耳。」李心动，曰：「我代筹之，何如？」主人即延入，告曰：「仆明姓，以交代上省，君能代谋，幸甚。」李曰：「幸有余资，方谋归计，今君适有急用，数亦尚可摒挡，得缺归楚，无妨也。」即倾橐畀之。明欲立券，李曰：「勿尔，我非权子母者。」乃结为异姓兄弟，且曰：「兄乍到粤，苦无相识，弟能从我游乎？」李曰：「诺。」乃偕往桂林，为之措置。居数月，新抚军来，则明之戚也，即檄署浔州府。时盐务废弛，革商追引，明知李深悉盐务，即以委之。不数年，赀已钜万，久之，富甲一省矣。即娶於粤，营别业焉。遇豫章人流落者，必周之，曰：「吾不敢忘一伞一襆时也。」当道沈滞者有所诿諈，亦必应，曰：「吾无以报明，此所以志也。」其子秉铨後为浙江金衢严道。

杜宪英为人除盗咸、同间，汴有女子杜宪英者，为周某妻，尝与周分领土兵御粤寇。周为寇所掳，三年不归，宪英母又殁，乃以钱数万买得一婢，阔面长身，膂力甚壮，教以武事，从己出游阜城连镇间，密访周消息，不得，又由皖北间道至江南。一日，泊舟江港，有富室子弟结商人賫赀贩运，而冒为士人赴试杭州者，系缆於宪英舟之左。岸有僧，宽衣大笠，趺坐击木鱼，别以短杖担衣鉢，置之身旁，目眈眈视女。宪英转视羣商，久之，太息去。远闻觱栗数声，已而岸上有二三士人，散步徘徊，羣商方欲结纳士人，为偷漏关税计，揖而邀之舟中，煮茗闲话，各通姓名里贯已。士人纵论天下事，杂以文字科名语，农商语，兵语，青楼谐谑语，羣商於卖买经纪外，瞪目不能发一辞。士人曰：「吾辈一见如故，意气极相得，公等果将赴试耶？」中一商曰：「实不相欺，薄有赀货，前途关卡多，仰藉大力庇荫，得免税金，抵浙必厚报也。」士人曰：「饮啄前定，萍水因缘，此小事，何论报乎？」拱而别，注目宪英舟。

羣商喜甚，各以言语相调笑，亦目之。时婢在後舱假寐，宪英怒目语曰：「身死财丧之不知，犹窃视闺眷耶？」羣商闻之大惊，密语久之，疑宪英为盗船，长跽求免。宪英哂曰：「吾船无盗，适与君等共语船中，及向之趺坐岸上者，乃真盗也。君等家拥钜资，日处醉梦中，不见天日，岂知世路险巘哉？」众诺诺。又曰：「处世需才，即兵戈扰攘中，挟赀远行，亦非大有才者不可。苟自度无其具，宁坐闺中弄稚子，毋以买命钱空饵虎狼也。今身死财丧之不知，犹窃视闺眷耶？」羣商曰：「且为奈何？」女呼婢出，曰：「此吾前锋燕支将军也。诸君畏怯者，请避岸上，否则安卧以待，慎勿露声影，吾二人尽力当之，视诸君时命何如耳。」及夜，又闻觱栗声甚近，女曰：「是矣。」羣商不敢出，亦不敢卧，急闭舱门，灭火屏息。

时残月初出，繁星丽空，略辨人影，两岸芦苇瑟瑟作声。宪英念迎鬬则彼众我寡，不易制胜，不如待其来，出不意以刺之。与婢约曰：「昏夜不辨彼此，以髻上明珠映月光为记。」未几，贼果先登商舟，前二人不可识，其第三人，僧也。昂首四顾，遽夺商船门。宪英手利剑，径前刺之，应手而仆。其二人大叫曰：「上。」则竞趋宪英舟。宪英挥剑，旋绕如练，婢手双铁椎自其後突出，光耀上下如转球。贼方避剑，不虞婢椎之出也，左右扑刺，落水死。鏖鬬方急，商船後舱呼贼至，婢跃登蓬顶，左臂适中贼枪，忍痛弃椎易刀连斫之，贼亦负痛狂奔，东西分窜去。

於是发火四照，船头蓬顶，皆血渍。羣商闻声，亟出谢，人人面如土。宪英叱之去，使婢裹创卧，而独坐待旦以备之。明日，将解缆，逆风大作，及午，有楼船十数自上游乘风而来，亦泊港外，探之，始知某营总兵官王某帅师巡缉盗贼者也。军士先诘商船，羣商曰：「赴试。」曰：「赴试何以载货，毋乃盗乎？」商曰：「我非盗，乃遇盗幸免者耳。」次诘宪英船，未及答，商曰：「是即杀盗救吾属者。」军士见两女子无一男丁，羣商又不类士子状，疑其踪迹，琐琐盘诘。宪英怒曰：「何多言，我乃手杀左山虎之中州杜宪英也。问我何为？」语未毕，忽有一人自楼船跃登宪英舟，问曰：「英娘不识我乎？」女目之，方面伟躯，貌似相识，而鬑鬑有须矣。其人曰：「我即河南周某，今帅兵缉盗过此，不意遇卿。」女犹不敢遽应，周乃曰：「卿不忆嵩山射虎时耶？」女曰：「弓衣金弹何在？」周曰：「置之洛水犀腹中。」盖当时闺中隐语。问答既合，宪英不觉泣下，曰：「妾为君子力已至矣。幸神明垂佑，相见於此，顾何以不周而王也？」周乃告以被虏後，说贼投降，主将王某爱之，使从己姓，授守备，从征江皖，历保今职，赏花翎，赐勇号，且以提督记名矣。周问宪英何时渡江，婢为何人，宪英言未半，诸商请见军门，叩首船头，谓受夫人活命恩，愿献五百金为寿。宪英坚不受，谢之去，属以後小心，谓不能复遇我矣。羣商皆感泣。周既了巡缉事，即日引疾解官，携宪英偕隐嵩山，读书种菜以为乐。婢归，适某千总，勇过其夫。

侠盗为人拒盗李春辉，高阳名族也，家临通衢。咸、同间，乡多剧盗，各村皆设演武场，延拳棒师教练，为自衞计。其族固大，因专设一场，以备练习之所，李亦从而学之。一夜，有盗踰墙入，可十数人，教师及守院者均为所伤，盗撞扉几坏，家人惶骇，不知所为。危急间，忽一老工人持杖入，厉声曰：「有老夫在，鼠辈乃敢尔！」盗以其老弱奔之，叟舞杖风动，当之辄靡，瞬息已击倒十余人，余贼悉遁。主人始出，慰之曰：「今日几破吾家，赖丈援救，得脱危险，敢忘大德！请自今始，凡余所有，当与丈共之。」且询叟曰：「素未闻丈能武，未有加礼，英雄不自言，何也？」叟曰：「余，绿林之雄也，因事避此。本拟即行，在此数载，相待极厚，知盗欲来，不忍离，遂效微劳，藉为万一之酬耳，何敢复望厚赐。且余与贼素有隙，今复杀其同夥，与余仇益深矣，乌能久居此乎？请从此逝，无为主人累也。」

主人闻其言，大骇。既而谓叟曰：「丈可居此，况蒙保衞，始得室家无恙，尚未酬报，何遽离此？且戮盗十余人，彼若再来复仇，奈何？」叟曰：「无恐，余去，盗亦不来矣。倘余在此，盗来正无已时也。」留之不可，赠以金帛，不受而去。明日，执诸盗送官，均置於法，余盗竟不复来。

秦商遇盗遇所劫秦商某，遇盗於少华，尽驱其驼马资装以去，某单骑窜山中。久之，日暮，峯回路转，迷不得出，闻隔涧犬声乃大呼。俄丛树中有人应曰：「左转。」乃左转，得石梁，渡之，忽见麦畦纵横，似已辟治者。

循陌行，得一村，或问所从来，以遇盗告。有苍髯者招至一室，飞甍画栋，大家也，命就西厢宿，饷以酒食。夜不成寐，更阑，闻门外人马声，亟伏门隙窥之，见骑马者可百人，鱼贯而入，拥资物可数十车，皆下马，一一登堂，堂烧巨烛如椽。苍髯者振衣高坐，骑者进谒讫，一一慰问，语隐约断续不可辨。久之，骑者羣出，苍髯者点首送之，止一人令住，其人顿仓皇失措。苍髯者叱曰：「吾令若出，以驱除贪官污吏，而夺小民生计，何为耶？」其人蒲伏不敢声。立命杖之，杖讫，命去。寻更牵一人至，神气索然，诘责尤厉，囚但叩头称犯官死罪。亦命鞭之数十，鞭讫，复遣去，而堂中烛光一时并黯。

次晨，苍髯者手一物授商曰：「持此无失，东去又左折，行丛竹中十数里，即至官道，向南一逆旅中四十许人胖而微须，可以此授之，当得偿所失也。」商夜窥所为，知叟非常人，即受之。如言至一逆旅，有果得其人，授以物，解视之，印信也。其人自陈为华州知州，因事入省，昨为盗劫，舆马尽丧，仆从亦死，盗取印去而以物置逆旅中，送我至此，令守之以待君来。商视之，所失货也，并驼马亦在後厩，纤毫无失。

林琴南馈米於师闽县林琴南孝廉纾六七岁时，从师读，师贫甚，炊不得米，林知之，亟归，以袜实米，满之，负以致师。师怒，谓其窃，却弗受。林归以告母，母笑曰：「若心固善，然此岂束修之礼。」即呼佣，齎米一石致之塾，师乃受。

蒋少颖祀师武进蒋少颖，名树德，同、光间人。生十二岁而孤。当九岁入塾读书时，徇齐敦敏，如成人。一日，师出，羣童纷呶，则正色叱之曰：「师不在，当与师在如一。」师适归，闻其语，大奇之，尝曰：「是子可教，家贫不能具礼，无伤也。」师年老无子，则私自窃念，他日必奉养吾师。其後师卒，辄於岁时祀祖时，设位祀之，犹初志也。

周泰康舍金救人粤寇扰宁波时，鄞周泰康亡命乡间，夜伏丛尸中，朦胧间，忽闻呵道声，窃睨之，有古衣冠人，随数吏，按尸点名。以次至周，皆诧曰：「此江边徐七　子手中货也，胡在此？」言已不见。

周惊醒，念名在劫中矣，欲他适，然不过江，则他处盗窟多，难逃，不如就死为得，因趋至江滨。先有男女数口，望洋号哭，询之，云：「我等全家欲雇舟回乡，而旅资告罄，舟子又居奇，将葬身虎口，是以悲耳。」时周囊中尚有三十余金，自念死在顷刻，与其充贼囊，不如救人命，遂举金以赠之。其人急呼舟近岸，促周同往。周再三辞，不得已，告以姓名居址，扬帆自去。周静俟河干，日晡，大队麕集，中有一贼酋身伟而面&#62556；，执戟先驱，周以为即此是矣。因大呼曰：「徐七&#62556；子，我待汝久矣，何迟也？」贼若弗闻也者。又连呼之，贼回头微笑，探囊，掷一包与之，纵马竟去。贼过後，检视之，内包金钏及银币数十枚，遂买棹过江。寻至前一家，家故巨族，留与同居，赘之以女。後以贩运成巨富。

余善人大类墨子同治戊辰，江苏衣抚丁日昌檄其所属曰：「无锡县人余治，煦仁孑义，迹近不轨，其捕以来。」治，字翼庭，号莲材。其为人大类墨子，日以天下之溺与饥厪於怀，奔走之而惟恐或後。又尝擒剧盗王锦标等於泰州。江畔沙民往往蔑视官长，而慑服於余之一言，丁之欲捕余也，盖由此。

余自得檄，立赴辕门，将所持刺付阍者以待命。丁壮其胆，延入，以客礼见之。语移时，丁起谢曰：「予为谗所中，开罪实多，子真可谓善人者矣。」盖余善人之称，则固久着於大江南北也。余以任恤功，由诸生得保训导，卒时年六十有六。

倪惠姑护主杀盗同治己巳、庚午间，鲁大饥，寇盗横行，胶州以东无一安乐土。胶东有镖客倪孝者，工技击，以其事母孝，故以孝名。女曰惠姑，年十七，美而艳，从父习拳勇，得秘传。倪以盗多，道梗难行，家居授徒数十辈，胶之富人争以重金为聘，以备非常。倪乃令其徒各领一队，周巡警视，盗弗得逞，因憾倪。胶牧李某偶获积盗，诬倪为渠魁，捕致之，刑讯殊惨。倪极口呼枉，曰：「小人固捕盗者，非盗也。有胶之绅富某某可保证也。」牧乃命具保结释倪。倪感牧德，愿献女为牧侍妾，牧曰：「叟休矣，除暴安良，牧之职也。今释叟，为公，非为私也。於法，无以部民女作妾者，叟休矣。」倪感泣而归，由此感牧愈深，遇年节，辄登堂叩谢之。

越岁，牧因公被劾。牧吴产，将携眷南旋，以历官久，囊橐颇丰。倪知之，诣牧曰：「饥馑之後，盗贼充斥，小人老矣，不能随护南行。女貌虽陋，然有谋勇，果使侍君左右，水陆险阻，无虑也。」牧鉴其意诚，纳之。时惠姑年十八，从之俱南，行李以百计，仆从如云，盗少不敢举。盗法，凡侦得辎重可图者，或以寡不敌众，则通远程夥合以谋。故举事迟而夥益众，志在必得也。

时牧已去胶数日，计程行三百里有奇，抵西鲁界，觅宿所，有旅舍後室横通三院，墙高丈余，仅一门容出入，牧欲居之。惠姑谓牧及夫人曰：「妾观此屋，若为谋闭行客者，逆旅主人必非善辈。夜深或有变，请主人静觇之，勿高作声，妾自有制之之法，不使匪类得志也。」牧大骇。惠姑乃预为布置，居牧於室之东偏，使二婢伏西室内，曰：「呼而後出，出取玻璃灯安窗下，使彻院如白昼。」己乃着箭袖青绸短袄，锐头皮鞋，鞋尖置钢，锋利无对，腰利刃。严装讫，灭烛跃身登门额，屏息以待。

夜既深，寂无声。店主人小燕青，盗魁也。窥牧辎重，乃预集羣盗之杰者，各操利器，跃登後壁，伺便而入，余盗潜伏四周。先一人跃下，久而不出，曰：「何迟迟也？」又二三跃下，久又不出，乃相顾愕然。小燕青曰：「若辈了不长进，是何大事，乃尚须劳乃公耶？」遂跃入院中，欲脱关，刃已中颅，而不知其何自来也，跌十数武外。忽自空下一人，坐胸际，举佩刀欲砍，而肩被制，臂软不能为力。凝神间，乍闻娇音唤婢举灯，至，一幼妇耳。惠姑曰：「我初至，观其形势，知是对手，果巨凶也。汝为旅店主人，不知害人多少，待杀却，惜污我刃。」乃割其耳，截其足，以药揉之，血立止，时则天已曙矣。惠姑释之去，曰：「留汝残生，为尔曹戒。」乃偕牧夫妇仆从，整顿行李，首途南下。

牛救盛氏儿同治庚午，咸宁有虎患，盛氏儿方牧牛於郊，突与虎遇，儿自牛背堕地，牛以身庇之，奋其角与虎鬬，不胜，有他牛来助之，虎乃去，儿得不死，所牧牛以伤重而毙。於是盛氏长老咸集，皆曰：「此义牛也。」买棺敛之，穴地葬之，日为作佛事，而使此儿斩衰治其丧，若丧所亲者然，谓之牛孝子。

猫殉富人晋有富人某，蓄猫甚慧，其睛金，其爪碧，其顶朱，其尾黑，其毛如雪，爱之甚，寝食与俱。猫亦亲之，病则卧於侧，出则候於门，若父子然。里有贵人子见而爱之，购以千金，不与，以骏马易，不与，以爱妾易，又不与，乃陷之盗，破其家，仍不与。携猫遁，至广陵，依一巨商。商亦爱其猫，百计求之，不得，谋鸩以酒，猫辄倾之，再斟再倾。富人觉，携猫宵遁，遇故人，附舟北行。渡黄河，失足堕水，船人救之弗得，猫见主人堕，叫号不已，亦踊入水。是夕，其故人梦之曰：「我与猫皆不死，在天妃宫。」故人迹之，如所言，因殓其尸，并猫瘗焉。

僧为人返信银同治癸酉冬，江宁有为人寄信银者，行经龙膊子岭下被劫，仅以身免。行十余里，晚投旅店，闭门泣。俄邻舍来一游方僧，口操北音，貌壮伟，闻其泣，扣门问故。具告之，且曰：「此银乃数十家养命之物，今予既无以复命，期必死，而诸家待哺者何辜？是以悲耳。」僧奋起曰：「有是哉！鼠子敢尔，誓为君索回。」止之不顾，曰：「予速回，则原璧归赵，否则身殉，不累君。」言已，掉臂去。

食顷，有声如暴风起，出视之，见一人从空而下，审之，僧也，颜色不变，置银於几，果故物。大喜，因询其详。僧曰：「我往见若，若曰：「和尚何为？」我曰：「适有急足信银为尔取去，可速还我。不然，且污我手。」盗大笑。再言之，羣以刀杖进。我足踏一人，两手抟两人，互击之，众罗拜归银，乃释之而返耳。」店客闻之，羣来视僧，问其里居姓名，笑而不答。天明，某至邻房谢，僧杳矣。

魁若时待师友之义丹徒谢庭兰，字湘谷。避乱至江阴，受古人义法於承受亶培元，读书植节，幼与魁若时将军玉同受业於老诸生李某，盖魁父时官京口也。後数十年，魁官江宁将军，谢亦馆江宁。值马端敏公新贻被刺，魁署江督，江宁教授赵某，谢同年也，衙参日，泄於魁曰：「公尚有旧同学在此。」魁曰：「吾久忆之，意其死久矣，君能为我致之否？」赵曰：「诺。」即访谢，谢曰：「吾不欲谒贵人。」赵固请，则以无衣冠对。赵假以衣，又嫌其华美。乃以葛袍进，谢曰：「得之矣。」侵晨，徒步往，具一刺，署曰「丹徒附监生谢庭兰」。文巡捕睨而微笑，有老而伛者戒之曰：「此老先生，不可侮，须上报。」入少顷，内传呼文武巡捕站班，启中门，魁迎入。谢进揖，魁操丹徒音曰：「渴想渴想。」问近状，具告之。魁曰：「君太自苦，余在行间，粗立战功，姓名稍着人口，君宜闻之。若屈己相就，吾将待以故旧之礼，纵不敢以章服浼君，然必能溉君，不至如今之犹困童子师也。君太自爱，太自爱。」谢曰：「吾乐居此，岁得束修六十千，尚有余，可刻所着书。」魁曰：「此间有江南书局，有采访忠义局，请择一，当为谋之。」谢曰：「书局有乡人韩叔起在焉，不便与争。至采访忠义局，则分鬼之血食，又不忍为。吾老无子，愿甘寂寞，感公雅意，谨藏於心，可也。」

一日，魁语谢曰：「吾访李先生後，先後冒认者数辈，吾终欲得一真者。」谢曰：「李先生子死於乱，有寡妇及一孤子居通州。」魁曰：「吾有四百金，请君致李，买田数十亩，俾其供朝夕。」谢曰：「当招李来亲取。余贫士，骤见巨金，安知余不乾没耶？」因大笑。魁留饮署中，至二更许告别，魁顾从者请谢老爷轿。谢赧然，魁曰：「然则骑马来乎？请坐骑。」谢曰：「喜徒步，特走来。」魁曰：「速备轿。」谢曰：「不可。」因命从者持灯送出。次日答拜，再属赵道意，请入书局，又命中军某坚请，皆辞之。魁始叹曰：「吾乃终不可屈故人耶，吾望之愈远矣。」

紫鹃为人理讼事粤人某游於沪，悦一妓，名紫鹃，脱籍，携之归，将偕老矣。俄某以讼事破家，鹃自鬻於平康，以其赀料理之，讼始解。鹃再入青楼，郁郁不自得。某时往慰喻之，欲重为脱籍，而苦无资，乃复至沪，将醵於旧友，久而无成。鹃在粤日夕企望，忽有言某已在沪物故者，遂服阿芙蓉膏死。同伴觉之，救治，复苏。其事传闻至沪，人咸义之，助某使归，鹃亦卒归於某。

赵升救幼主粤寇扰皖，安庆城下之日，死亡满道。去城三十余里，有山曰龙眠，老人某结庐其中。岁暮老人樵采归，闻绝壑下有啼声，大疑，俯身大呼，久之，乃呻吟相答。老人急掷薪卧地，解缚薪棕绳垂之下，使束腰际，牵挽而上，壑中人乃喘息攀缘而履平地，卧地大悲。视其状，为苍头，年近六十，怀中一儿，约半岁。急邀至其庐，诘行踪，苍头曰：「我，赵升也。服役於赵侍御家。侍御在京，主母及刘姨、许姨居安庆。」又指怀中小儿泣而言曰：「此子为许姨所出，主母爱之若拱璧。寇攻城，一家殉焉，我故救之以存其祀也。」

步氏兄弟保全舟客庐州李某由宁波附海艘赴沪，共戴者五十余人，中有少年客，美秀而文，与李联牀，谈颇洽，李叩其姓名，则漫应之。中途，客附李耳低语曰：「君知舟子何许人也？」李曰：「不知。」客曰：「君不惯涉江湖，不知道途之险。我详察舟子，非良善，其篙师亦面有杀气，若曹居心叵测，惟我能辨之。计一路，惟某洲最险，倘经其处，不泊舟，当无患，君须识之。」李惊问曰：「舟果泊者，将奈何？」客笑曰：「君毋多言，幸有我在，彼何能为？」李疑信参半，姑默识以觇之。

舟至某洲，未暮也，舟子果命系缆，诸客佥谓尚可趁程，何遽泊，舟子不答。众譁，少年以目止之。洲孤悬海中，四望无际，更无别舟。少选，饭熟，舟人但自饱啖，并不食客，众饥而索食，亦不听。久之，不能耐，舟子忽率其党各执刀械进前，厉声谓众曰：「此地险要，向为羣盗出没之区，汝等所挟赀可速献我，当为善藏之。不从我，有不虞，悔无及也。」客皆挟巨赀，闻言，互惊愕，乃哀告曰：「我等同舟，患难自当与共。薄赀固在，纵有不虞，亦全恃主人防衞，如可免患，不惜重酬，又何必劳君代藏也。」舟子怒目叱曰：「尔辈死在目前，犹哓哓饶舌，欲作守财虏耶？」言毕，回顾其党曰：「不速了，复何待！」其党争持刀械而入，诸客相视觳觫。

李依少年傍，亦窃自危，第见少年从容起立，喝舟子曰：「汝休孟浪，亦知步家兄弟乎？」舟子卒然敛容，答曰：「唯唯。小人不敢。」少年叱曰：「汝率党入内，将何为？」乃以肱一挥，即堕其最犷悍者五人於海。舟子等大恐，急弃刀械，环跪乞命。少年口中不知作何语，舟子等益恐，崩角叩舷，自称无知冒犯，罪应万死，愿出赀别为买舟，载众至沪，以求赎罪。少年叱曰：「汝既知罪，姑贷汝，仍乘汝舟。再萌恶念，决不轻恕。」舟子等稽颡唯唯而退，乃命具酒食款客。至沪，同人佥德少年，谋有以报，悉笑而却之。李私询其寓所，少年笑曰：「我居无定所，君盍告我所寓，暇当相访耳。」李具告之。後三日，少年来作别，问将何往，亦不答也。

刘壮肃杀陈总兵总兵陈振邦剿捻阵亡，无子，其妻方娠，扶榇南归。至清江，忽有陈姓者，亦总兵也，自诡为振邦子，欲夺其丧歛赙资。妇大哭，伏榇上，某强推之下，颠而小产，妇愤甚，自缢。家人控告府县官及宪司，皆相视嘿嘿。时刘壮肃公铭传方奉檄赴山东，过此，闻之，大怒，命卒缚某至，数其罪，斩以狥。虬髯客为人解盗厄同治时，川人某宦京师，有政声，耄年解职归。时值粤寇乱後，遍地伏莽，杀人越货，数见不鲜，北道为尤甚，行旅咸怀戒心。某舆马行装甚丰，所经皆山僻，以有仆从数人，自念当无他虑。一日，行山岭中，忽铃声琅然，一客自後飞骑至，状至修伟，虬髯如戟，睨视某车者久之始去。某惊骇，顾谓仆曰：「彼岂绿林豪客耶？不然，何目灼灼视吾车也？」仆故作暇豫态，曰：「彼手无寸铁，必为行路商贾耳。」

某意终不释，日未落，即投逆旅。坐甫定，遥闻歌声清越，出隣室，潜窥之，则途中所遇客也，袒胸危坐，饮酒高歌。某愈疑，晚餐毕，即扃户寝，辗转不成寐。黎明起就道，先众而发，盖冀客之追踪莫及也。及日暮，投旅邸，而客已先在，笑曰：「公至何暮耶？仆俟驾久矣。」某益骇，唯唯而已。翌日，朝暾已上，将首途，客请同行，某念事已至此，姑安之。

於是车马并发，客按辔徐行。正挥鞭纵谈间，忽凄风四起，林木瑟瑟有声，某悸甚，毛发森竖。廻首四顾，一箭飞至，客接以手，曰：「此响箭也。少安，吾为公除之。」言未已，剧盗四五乘怒马至，客探囊，出一丸掷之，发箭者应声落马下，连掷数丸，无不中。近前视之，盗屍纵构，均贯脑死矣。括其囊，得数百两，宝石珍珠无数，皆所掠商民物也。客曰：「仆老於江湖，窥盗迹无不辨。今窥盗垂涎公装，尾公後者数日矣。仆以公宽和雍容，无时俗官习，故从公以相衞耳。今果得剪除丑类，大快事也。」并以盗赃归之，曰：「此物取之不祥，宜存之地方有司，招失物者具领。」某感谢不已，叹曰：「君真奇男子也。吾失物色於风尘矣。」赠以金不受，问其姓名亦不答，行数里扬鞭迳去。

周绿以头颅报友同治时，京师有巨盗周绿者，积案甚多，屡捕未获。其室悬巨镜，镜前设榻一，周尝坐卧焉。一日，捕至，方假寐，捕就趋缚，周跃身入镜中去，而镜自若。盖镜有机，首触之，可转出镜後也。捕尾之，周自度不得脱，乃与俱行。至刑部署，悉承种种案，不少隐，遂下狱，死有日矣。周召妻子来，嘱付一切毕，乃曰：「吾尚有一事未了。」既而曰：「已矣，汝等归休。」周则遍向狱囚询罪状，大言曰：「若者固应死，若二人实不应死。」狱吏闻言，乃大觳觫，而防之愈严。当是时，刑部官吏方相庆慰，以为幸获周，今必死，除一患矣。无何，狱吏汗且喘，奔告曰：「周绿逃矣，又挟二囚俱逃矣。」部中人皆相顾失色，不知所措，既无可如何，姑悬重赏缉购。忽一日，一人与周俱来，自称顷所获得者。部中人皆狂喜，不暇诘获状，即给金使去，而周以死。

方周之逃也，非真逃也。周有友某，尝有德於周，周无以报。在狱时，使某妻先与之约，某日会於某茶肆。至期，周越狱往，则其人先在。周诘之，曰：「朝廷方悬赏购我，汝与我去，可得赏。」盖其语妻子尚有事未了者即此，又其所挟之二囚，即周所谓罪不应死者也。

鞾子李欲为宝文靖市义宝文靖公鋆以四川总督回京，一夕，在曲室与宠姬对酌，酒微醺，将就寝矣，忽见绣帘若被风吹起，突一豪客持白刃挑帘入，屈一膝，对宝言曰：「中堂安否？」宝惊问：「尔何人，夤夜至此何为？」曰：「小人自成都一路护送中堂到此，今夕无人，故特来见。如不信，中堂且回忆成都起程至某处时，宿某姓家，夜不成寐，戏索雏姬臂，并枕而卧，嫌其钏搁脑後不安，亟命脱之，置枕畔，明晨失之，怱怱晓发，不暇寻觅，有是事乎？此物当时即小人代收，盖预藏之，以为随行之券也。」遂从袖中出金钏一，掷案上，触酒盏，铿然有声。宝视之，果然，忆所言，亦验。卒然问曰：「然则尔欲何求？」曰：「可薄给旅费回蜀。」问须几何，曰：「十万八万不见多，三千五千不嫌少。小人乞赏，岂有奢望？惟中堂命。」宝曰：「畀尔五千金，何如？」曰：「谨谢。」宝复沈吟曰：「宅中现无此数，奈何？」曰：「是不难，就此夹室中某箱外有作何封识者，中储黄金甚夥，何妨取三百以犒小人。」宝不得已，开钥，如数予之。客受讫，就腰间解黄袱出而裹之，负剑於背，复拱手致谢。欲行，瞥睹案头有白玉鼻烟壶一具，莹然夺目，指曰：「此壶甚佳，但不审烟味若何？」宝瞋之曰：「尔亦识此雅趣乎？」曰：「然。小人不肖，颇有此癖。」便取壶倾烟嗅之，点首曰：「诚佳，但微觉未尽芳洌耳。小人欲奉借三日，待归璧时，当请易以曩年所藏之品，还为中堂寿，聊答厚赐，如何？」宝曰：「欲取，便取去，何托言借为？」客笑曰：「金则拜赐，壶必见还，不敢欺也。」遂袖之，掀帘去。宝忽遥呼曰：「来，我尚有一言忘问尔。」客返身曰：「中堂欲问小人姓名乎？小人姓李，未尝有名，平时侪辈因小人喜着短靴，辄以靴子李见呼。中堂如明日报步军统领、五城御史一体严拿时，勿忘。」乃耸身过檐际，如鸟飞去，庭前枯树叶，飒飒如雨下，久始定。

天明，宝急遣人报缉，并详言昨夜所见之装束年貌声音，命捕役记之。复曰：「三日内必执来，当厚赏。否则将迁怒於尔等也。」官吏急派兵役四出穷搜，至晚，绝无所见。明日，忽有一役於正阳门外某酒肆见有一人年若四十余，面瘦而颡广，目如愁胡下视，短衣窄袖，足蹑皂靴，当炉独酌，顷刻尽数器，复连呼取酒，详察之，果李也。欲擒之，虑不敌，驰归，告其夥，请共捕之。坊官有一黠者，闻而摇手曰：「此非常人，实不可以力取。我当先自往，动之以情，冀或有济，众尾我来，遥觇动静，可也。」众曰：「善。」此坊官某遂单骑直奔至某肆，下马入门，便长揖曰：「李二哥久不见，从何处来？」李见之，笑拊其背曰：「甚好。我在此待君等久矣。」亟让坐於己上，提壶酌之，戏曰：「君岂真问我从何来耶？只欲浼我同往耳。」坊官俯首，曰：「不敢。中堂之命，大哥想早闻之，如能见怜，感且无尽，否则惟有随二哥马足之尘，相率偕逝耳。」李慰之曰：「我如欲累君等，早离此矣，何必久待？」因引满，请各尽一杯，把臂徒步出门去。

李既偕坊官入城，直赴刑部，将上堂，顾左右曰：「此法堂也，例宜加刑具。」左右乃以械械其手足。少顷，承审司员升座严讯，厉声问曰：「尔即靴子李乎？」曰：「然。」曰：「前夜劫宝中堂五千金者，尔也？」曰：「五千金数诚不误，乃中堂所赏，非劫也。」官曰：「玉壶想亦是赏与尔者矣？」李曰：「此小人求借一观，今夜当送还，非赏亦非劫。」官怒曰：「尔诚狡辩，待我请命中堂，再严办尔。」命先系於狱，众乃曳之下。至阶，李请少憩，就靴中取斑竹烟管吸烟，且吸且顾曰：「此处监狱颓败不堪，想历年修造之费，均被堂司各员蠹尽，各营私宅去矣。我今捐助二百金，烦公等略葺墙垣，恐目前即有逸犯也。」言已，顿足一呼，铁索寸折，上下桎梏如蜕脱，跃登屋瓦，三四转即不见，众相顾咋唶，莫敢谁何，懊恨而已。宝闻之，知其是夕必来，悚惧不能卧，室中环燃巨烛，令仆从持兵器，绕室三匝，待之。夜半寂然，喜其不果来。鸡初鸣，忽见李从空际翩然下，仆辈瞪目直视，身如缚，噤不能声。李直趋宝前，探囊，取玉壶置於几，从容谓曰：「小人前约今夕必自来，以此物见还，日间何必扰扰？中堂请试尝此烟。小人日来将有远行，更有一言，敢为临别之赠。中堂亦知当日开府蜀中时，吏治不修，纪纲隳坏，臣门如市，贿赂公行，辖境士民衔之刺骨。天灾人祸，必有一焉，可立而待也。小人前奉假五千金，原欲为中堂市义，稍济穷乏，冀赎前愆。岂知见利忘死，区区之数，犹难割爱，人之愦愦，孰过於此？想中堂上既不畏国法，下复不恤人言，犹幸天假手於靴子李其人，得以旦夕制其死命，使其有所畏惮而不敢肆行无忌。中堂如日後稍知悛悔，勉为善人，或犹得保首领以没。不然，靴子李随时可来致候也。中堂幸自爱，靴子李行矣。」言已，一揖而逝。

隐侠脱满翠亭於罪寿州有侠，不知其名，相称曰隐侠。侠行天下，多手贼达官与有权力之人，若无势而非所名者，不屑也。未几，漕督某为所侵，乃下符州牧，致此侠，曰：「不获，即以纵盗纠若官。」牧大恐，或曰：「是需满翠亭者。」翠亭者何？则能风影索贼者也。遂召翠亭。翠亭辞曰：「凡盗，即无踪，皆着翠亭手。此江淮异人也，安致力？」牧怒，叱之曰：「此漕帅下符所索盗，不获，则彼纠我官，我死汝杖。」翠亭曰：「愿死杖。」牧乃立致翠亭妻子於狱，迫翠亭行，曰：「急努力，苟违期者，妻子杖死矣。」

於是翠亭哭而行，行楚、豫间三年，迹之，终不得，归至金陵，宿旅舍，抵暮，微被酒，因涕泣，慷慨自语。忽闻楼板有声，自楼下一人，呼曰：「翠亭良苦！」其人目炯炯，腰一剑。翠亭大骇曰：「若为谁？」其人笑自指曰：「若索此三年，今来面，犹不识乎？翠亭虚得名矣。」翠亭惶恐谢，忽不见，翠亭叹曰：「侠则聊视我面，此欲一出其技耳，安望其更来耶？」顷之，侠更来，携酒饮翠亭，既醉，即卧翠亭榻。翠亭愕，欲缚之，手软终不敢，因亦睡。比晓视，则户闭而榻空矣，翠亭又大惊。一日，侠复至，语翠亭曰：「若归，可至寿州三十里界亭待我。」及翠亭至，侠先之矣。语翠亭曰：「而先归，白而州主，我剑侠，非盗也，岂州县所能捕？而我之来，凡以为翠亭也。当受械数日，俟出寿州界，则行，倘不利於而公也，则吾剑血濡缕，取其首去矣。」翠亭曰：「不敢。」後出界，果械存而人不见。

毕道远待潘芸阁潘芸阁河帅锡恩为江督李文恭公星沅疏劾罢官，咸、同间，粤寇之乱，芸阁家产荡然，孑身至盐城西乡之丁马港，访其门生毕道远，借赀入都。毕适至邻乡收租，芸阁踵门呼毕门者出，曰：「毕道远在家否？」门者以仪观甚伟，不敢轻之，延之入厅事，请村人凌举贤陪谈，急促毕归。毕於屏风後窃窥之，大惊，即肃衣冠拜谒。芸阁掖之，曰：「世乱，毋行此礼。」留宴数日，谓毕曰：「吾从君贷百金赴都，就诸儿曹以毕余年。」毕出金奉之，并亲送至王家营，视其上车而去。後潘卒於京师。

程长庚脱某道罪名伶程长庚，字玉山，人呼之为大老板，其掌京师三庆班也。有道员某以非罪被劾，当褫职，旨将下矣，某愤不欲生。戚友来慰问者，佥为之谋，某踌躇久之，忽拍案而起曰：「道在是矣。」则羣起亟问之，友曰：「兹事回天大不易，非枢府斡旋不为功。方今黜陟大柄操之恭王，长庚为王所赏识，得其片言，冤可立白，曷姑求之？」某亦瞿然曰：「诚然。幸尝与长庚通款曲。」则亟偕友往，婉言告长庚。长庚曰：「仆溷迹輭红，方以曲艺进身自愧，自好益复齗齗，向於王公大人，虽促膝抵掌，未尝干以私，尤不敢与闻官事。矧人微言轻，言之亦未必有济，敢敬谢不敏。」

某固请不已，友亦为之陈恳，长庚曰：「幸被劾诚非罪，差可措词，当勉效棉薄，视机会何如耳。」则亟谒王。值王憩寝，良久，仅乃得达。王则诃谒者， 「 启事官之职如古谒者。」 谓将命胡迟迟也，并为长庚道歉忱。长庚白来意，王始有难色，谓旨已交拟，恐不易保全。既而曰：「尔果不轻干人，事虽难，吾当尽力图之。」长庚称谢肃退。王曰：「少休，勿亟，吾正欲与尔闲谈也。」诘朝，谕旨下，竟无某道褫职事，则参摺留中矣。

某德长庚甚，賫厚币，自诣谢，长庚拒弗见，馈物悉返璧。命侍者出，传语曰：「请某官还以此整顿地方公事，毋以民脂民膏作人情也。」且从此不与某道相见，有人问此事者，长庚且力辨其无。程长庚为某园挽危局都中某戏园门前冷落，座客寥寥若晨星，园主坐柜旁，乍见程长庚过，即疾趋而出，殷勤问好，并诉艰难困苦之状，乞其助。长庚怦然心动，乃谓园主曰：「尔毋恐，有我在。」园主闻言，揖谢者再。长庚曰：「速四出驰报，我将为尔挽危局，即当登台唱《战长沙》也。」园主欣喜过望，遣人四出招徕，凡在他园之听客，一闻「大老板战长沙」六字，罔不舍其原在之戏园，而仓皇奔至某园。於是某园得利市三倍焉。

程长庚赈伶界同治甲戌冬，穆宗宾天，都门各戏园照例停演二十七月。时戏园有三庆、四喜、义顺、和源、顺和等数家，合各项角色计之，不下二千余人，有将流为乞丐者。程长庚忧之，乃以平日所积，易米施粥，以赈伶界之无食者。咸感之，为立长生木主，曰「优人大成至圣先师」。

程长庚徐小香恤同侪光绪辛巳，孝贞后崩，歌台阒寂，优人大困。程长庚与徐小香固同在三庆班，至是，则哀之诸富贵子弟，醵金以拯之，贫苦之零碎角色，皆间数日得小米五六升，遂赖以存活。

葛四待杨三都中苏班名伶有杨三、葛四二人者，皆苏人，皆唱崑丑，二人交至密。鬻技京师，杨尝语葛云：「君技胜我，所在皆可求食。君在京，则人皆贱我矣，君能去乎？」葛曰：「诺。」遂去。之河南，之山东，所至为人所重。杨自是遂独以技名京师。葛暮年病盲，仍留山东不去，曰：「我不负杨也。」既盲，仍时演剧，每演，必《尼姑下山》一剧，神采飞动，台步整齐，背负一人，其行如驶，见者不知其盲。盖精熟既久，权衡在心也。论者多其重交游，不轻然诺，故挽之演剧，争厚馈之。杨在京，亦时与通问讯，两家往来如姻娅。葛子文玉，小名虎子，亦能唱崑曲。扮武生，身段绝佳，惜喉闭不能发音，然已矫矫於世，人谓葛四醇厚，宜有子也。

杨继周夫人睦婣任恤建水杨继周提军万才之夫人曾氏，亦建水人，年十八适杨。杨以武功起家，贵至专阃，而周荆钗布裙如平时，散其余以为睦婣任恤事。杨敬之，语人曰：「吾得一意治军忘家者，吾妻力也。」

善子健焚券蒙古善子健，名康。性伉直，重然诺，京口驻防也。幼习商，人有缓急，署券而乞其假金者，无不允，至期不偿，亦听之。光绪初，里人某假金数年而本息无归者，一日，遇之於城南，偶询之，某嗫嚅无以对。乃偕行，行近古塘，某垂涕而道曰：「某实负君，殊无颜以见君矣。」奋身欲跃入，善亟揽其衣，慰之曰：「余今亦信君之贫，当毁券，不汝责也。」及归，遂焚之。

鲍增祥为许程雪冤光绪初，歙县某令，书生也，愚而墨。宠二胥，曰王耀，曰三多，恣横一邑，豪夺巧取无虚日。歙人许颂康薄有赀，其戚程某为武生，富过许，有质库一，在县北富堨市。许以事积忤二胥，适邑有盗案发，二胥乃虚构左证，诬许、程为逋逃主，执以入狱。许、程不胜搒掠，两股肉尽糜，遂诬服。狱成，上江督皖抚，不日出决矣。

鲍增祥者，字绍廷，歙诸生，举秋试为副贡。能词，工画梅。家无儋石储，得钱，辄散去，儒而侠者也。闻其事，大愤，乃攘臂为文，独署己名上徽守，白许、程冤。守召增祥诘之曰：「狱已成，汝横来干涉，案出入甚大，诬平民，犹反坐，况官长乎？汝能任此责，吾为转详大府；否则不如已也。」增祥毅然曰：「诺。刀锯鼎镬，某一人当之，不以累众也。」书遂上，二胥犹不知，日盼金陵回文至，决许、程於市。歙故无刽手，走休宁假以来。是时侯官沈文肃公葆桢督两江，政尚严明，得书，廉得其实，乃大怒，立驰钉封付徽守，释许、程，枭二胥示众。守奉檄坐堂皇，召二胥至，阳阳如平时，示以檄，始色变无语。缚以赴市，守亲监刑，即以休宁刽手奏刀焉。某令闻变，饮药死。

鲍增祥斥方伯松方伯松者，歙人。少无赖，以博荡其产，婪索闾里，邑人苦之。天主教士来歙，方首先皈依，称信徒，益号召羣不逞以济其虐。方不识字，诸生某某等为之任记室。赴诉者日恒数十人，半田产钱债事，方颐指记室，录其词毕，即授券於其党，往各村索债，使母子毋有稍欠，券皆数十年陈旧物也，日暮，归，悉出所收以献，无稍缺。方妾诞日，邑绅皆上寿，寿礼至盈屋，西教士固不知也。遇狱讼，方第署片纸付县令，令悚息奉行，如得大府檄，胥役辅之，四境骚然，至不敢偶语方名。

鲍增祥久客於外，初归，闻之，大愤，曰：「世安得有此！」谋走省，控诸院司。方闻而笑曰：「此岂复枭王耀、三多时耶！」鲍怒愈甚，星夜去。方扬言将以众毁鲍庐，鲍子鹗，是时举於乡，夷然弗为动，方亦卒不敢往也。鲍卒白皖抚，邮书上海法主教某，斥方出教籍，徒党悉鸟兽散，方始敛迹。

俞默庵救孔才婺源俞默庵，名应钧。性倜傥，尚游侠，与将军金顺友善。光绪初，以光禄寺署正从金征新疆，总营务处事。翼长孔才，新疆土豪也，深服俞，以兄事之。迨金镇伊犁，刘襄勤公锦棠前锋回军崔三 「 陕西降回。」 马队十八人出市马，路劫民车，俞巡汛过其地，民呼救，檄孔往，杀十八人而无供。左文襄公宗棠大怒，欲以事诛孔，簿责金以孔所以杀十八人状。孔见俞，泣曰：「大兄有子四，弟不幸无子息，左侯欲甘心於弟久矣，可奈何？」俞攘臂奋然曰：「唶，何至此？我乃檄尔，我自当之，左宗棠独斩我。」挺身往。文襄大怒，命解兰州，拟斩监候。当是时，闻俞名者，知与不知莫不色然曰：「天下奇男子。」入狱，大吏不忍拘，而官僚士庶日造於门。遇故人，辄豪谈命酒，自忘为囚系中人。会德宗亲政，大赦，而俞终於狱。舒雅佩救贩马客皖人舒雅佩，不娶，以拳勇着称，能步行墙垣。他技师与人角，多陨其要害，舒惟仆人而已，未尝戕一人也。尝游正阳关，遇贩马者，挽其袖止之，曰：「子面色有异，不治将死。」贩者怒，将殴之，或告以舒名，乃止。询以故，舒曰：「子臂此时觉酸乎？」曰：「微觉之。」曰：「是矣。一小时以前，有按汝背者乎？」曰：「有之。」曰：「何人？」曰：「遇一少年於郊，不相识也。欲以所乘跛马易吾骏骑，拒之，因相詈也。渠一拍而去。」曰：「是矣。此点穴也，一周时将死。」乃以药饮之，贩者觉腹痛，须臾，吐黑血块数枚，如棋子。舒曰：「此无事矣。」贩者止而谢之，不顾去。

舒去里许，遇少年，少年引手，欲致毒於舒。舒走且避，无已，乃与之搏。手数交，少年忽噤其口，若痴。舒徐返，招贩者与药，曰：「以此苏之，且释汝仇。」贩者如言，少年释，惭不可仰，追舒，渺矣。光绪辛巳，舒死，年九十七。

琼州盗除暴某甲，琼州人，佚其名，海上之雄也。琼州地邻香港、澳门，火器易致，故盗之悍者远过内地。甲在海上尤恣睢，官军不敢捕。闻海丰某为富人也，率众往，将劫之，使其徒散居酒肆中，而先往侦焉。夜伏屋上，俯而窥之，则某方与客议夺某农产，所以罗织之者甚悉。甲备闻之，归告其众。明夜亟往，执甲数其罪，痛抶之，令尽出文籍簿券悉投之火乃已，榜其罪於门。其徒或有欲掠之者，甲曰：「吾来此，以除暴也，掠之，将失此义。」舍之去。某姓不失一物而破其产，谓盗有意诬之也。然事已播矣。

葡萄牙商人某拥厚资，戒备甚至，甲初夤缘其仆为之御。一日，游於郊，行稍远，甲遽捽商背，如提小儿，以土窒塞其口，扬帆去，其家大惊。明日，得书於案，要银币二十五万，令送致某地。如言送往，未及至，已攘之途中，所谓某地者，盖以诳葡人，非真也。明日，其家楼上巨箱中忽有鼾声，发之，葡商出焉。问往还之境，云数日未见光，恍恍惚惚，不知何以至此也。

甲尝刦某地，其家知而备之，既入而伏起，身被三枪，犹能跃垣以走，越数十百廛如飞，众莫能逐。已而创发，堕茅檐下。室中母女二人，闻而出视，遂拯以起。女知为盗，欲市恩，乃朝夕护之。既少愈，跃然起，遂去，越日，投千金其室。女犹未嫁，其壻贫儒也，疑其不贞，将离婚，女闻之，涕泣欲死。甲一夜面其壻，亲责之，声色俱厉，壻不为动。月余，有为媒於他姓者，合卺之明晨，乃知仍曩女也。审其贞，乃无间言，甲亦不再见。

义妇为人乳子戴莲谿太史鸾翔之长子为广东令，未久，即卒，其妻方孕，而宦橐萧然，不能久居。时莲谿犹作宦中州，乃扶柩北归，将往依之。行至湖南，休於逆旅，妻产一男，然苦无乳，儿日夜啼，妻亦抱儿而哭。逆旅之隣有妇人来视之，曰：「患无乳耶，何不雇嬭婆？」妻曰：「异乡栖泊，何从雇募？且资粮匮乏，尚惧不足以达所届，能议及此耶？」又泣曰：「未亡人止此一块肉，儿死，我亦死矣。」妇闻之，大不忍，久乃言曰：「吾家幸温饱，固非为人作嬭婆者。然闻若言，吾心惄下。吾生一子，甫数月耳，可以吾湩食若子。虽然，必归而告吾夫。」

言已，遽归，以语其夫。其夫怒曰：「吾家幸温饱，岂为人作嬭婆哉？」妇曰：「固也。然此儿死，其母亦必死。二命所关，岂容坐视？我则既言矣，君无阻我。」乃属其子於他人使乳之，而自从戴妻以行。

戴妻问月需钱如干，至中州，当言於吾舅，必如约。妇怒曰：「吾岂为人作嬭婆哉？哀汝耳。虽自汴还楚，舟车之费，吾亦自具，不需汝钱也。行矣，无多言。」遂发湖南，道湖北，而至於汴。莲谿夫妇皆感泣，曰：「微此妇，吾得有此孙耶？」厚酬之竟不受，莲谿乃使其妻盛服拜谢之，又具盛馔与之讌饮数日。临行，语之曰：「归楚之费知已备具，夫人高洁，超迈寻常，然太不为吾夫妇地矣。薄具车徒，幸勿却焉。」乃资送之以归。谢子受助陈国瑞女陈国瑞居扬州，以詹启纶殴伤人命，强梁干涉，抵启纶罪，遂谪戍黑龙江，寻死戍所。有一女年十四五，自关外走京师，因阎文介公敬铭哭诉於醇贤亲王，王奏请资送其柩回南，一时争言其女为缇萦复见。

女许字雷太常以諴之孙，国瑞有数千金，在妾某氏所，合官吏赙赠，殆将万金。嫁女时，妾为之主，资从甚薄，雷渐不能自给，女数告贷於庶母，後遂厌之。妾居扬州尼庵，以数千金资其母弟开钱肆，女益愤，自率健儿奔入庶母所，以索还雷氏原聘朝珠为词，搜其金饰数事去。庶母驰赴甘泉县署，报白日抢刦，县令林之蘅饬役逮捕。女诉之於淮扬道，道为临桂谢子受，习闻女贤，欲缓其狱，甘泉令乃径以抢案具详。谢传见女，问其详。女青裙屏饰，举止端详，陈说庶母寡恩及家世衰微状，涕泪迸集。谢恻然，移书陈舫仙廉访，饬令细查情节禀覆，毋卤莽。又属令谕其庶母资雷千金了案。後谢行部扬州，金迁延未缴，女复诉，谢为假坐扬州府大堂，饬甘泉令立提陈妾之弟至，责令即具金交女。此光绪壬辰事也。

何元为人除盗光绪初，某邑有丐何元者，家负郭。忽东城墙崩，一家压毙五口，元得生。时方弱冠，零丁孤苦，无期功强近亲，遂流为丐。性素鲠，宁乞，不贷戚友。隣人悯其饥，予以残羹，不受，惟米薪受焉。有富绅欲留为仆，元曰：「大丈夫宁为鷄口，毋为牛後。某即穷饿以终，岂肯屈身奴隶耶？」绅感其言，时賙之。元无隔宿粮，乞有余，即以惠同侪，或自不食，而转以饷诸丐之老者病者，故当时号之为义丐焉。

某绅富资财，久为羣小所觑。一日，元杂众盗中，闻有行刦某绅之议，薄暮，元潜入绅家後园，持棒蜷伏树下。更定後，众盗蜂拥至，踰园墙过，方欲跳下，元举棒踣其一，再登再踣，连毙三人，盗乃惧而散。绅知之，亟肃入，酬以金，不受，去。

白胜魁不盗其乡光绪初，吉林有剧盗白胜魁者，骁悍无伦，精击刺，身轻善超距，越峻墙如履平地。行劫，不杀人，亦不合夥，无论远近，皆独赴之。凡入事主家，破门而入，搜刮金资，拒则无幸。然不扰其乡，其所居之地，周三十里以内无盗劫，有则白为之捕，而追赃给主，羣盗惮白勇，相戒毋敢犯。隣里贫人不能举火，辄周恤之，凡以急告者，无不应，亦无不满意而去。以是一方之人爱而敬之，羣称之为白大爷。

铁汉还所盗物宣城富家韩氏尝被盗，丧金资巨万，报官捕治，不得。已而主人死，一子名少坤，才八岁，寡母谢抚之。茕茕幼弱，不能理旧业，族人之强者咸鱼肉之，主计者复狼狈为奸，不数年，零落殆尽。母子傫然，无所为计，所居宅亦售於人。一夕，母绩子读，时将夜分，中庭月明如水，谢望月而叹。忽中庭有人应声曰：「夫人毋悲叹，郎君能读书，他日必有成就，亦仅十年辛苦耳。」韩大惊，良久无声息，开门出视，明月满庭，寂无人踪也。回顾，则案有皮箧一，不知何来。亟启之，则累累者黄白充其中，间以珠玉。谢一再审视，则多半数年前所失者，知顷间语声有自来也。急戒儿勿多言，仍苦守如故。

少坤长，应试入泮，旋举孝廉，以大挑官浙江知县。谢於是出所藏，赎旧宅，更新之。少坤性本聪颖，尤善应对，颇为上官所器重，作令数年，宦囊颇丰。一日，吏报获一大盗，亲鞫之，盗神气自若，问姓名，自称为铁汉，不肯言真姓氏。命掠治之，盗运气以御，刑具加之，皆无如何。已而盗仰视堂上曰：「汝韩少坤耶？十年前四月十八夜之言，犹记之否？盍询汝母。」少坤瞿然，命且收禁，归告其母。母命检箧，则箧上盖有钤记，正「铁汉」二字也。谢欲释之，少坤不可，曰：「此为某巨室案中要犯，若释之，则官且不保。彼不过以掠我者还我，未足云恩。我今公事公办，是亦足矣。」谢氏曰：「当日穷居之际，终日勤勤，不足一饱，彼若不还，母子久为沟中瘠矣。且非若辈肆劫於前，则区区者亦并入债家之门耳。彼取之有余之时，而给之不足之日，此惠安可忘也？」少坤乃曰：「今释此人亦可，但令彼以恩人自居，恐事若宣布，外人追论及之，昏暮去来，不无妄测，不如灭口之为善也。」谢未答。忽白光一道，射窗而入，窗棂尽折。有短衣窄袖立於前者，铁汉也。笑顾少坤曰：「很哉。乃以怨报德，且挟持若母耶？」少坤木立不知所云。一转眼，白光满室，如触电者。须臾光过，铁汉立屋脊上，捧三尺剑，拱手曰：「再会。」少坤神定觉痛，则两眉皆连皮削去矣。是夜，狱中报失大盗，少坤遂病悸，神气索漠，不能理公事，乃罢官归。周五散所盗财物花蝴蝶周五者，关东胡匪之渠魁也。先世本辽阳富室，有地百五十余晌。父步臣，仅生五一人。九岁，为胡匪所刦，限三日以万三千金往赎。步臣痛子情切，亟措赀如数，赎之还，自此惊惧成疾，郁郁死。

五幼失怙恃，遂日弄枪棒为事，暇即倩人与之讲《春秋》或《史记。游侠列传》，久亦能自涉猎。迨十八岁，又为胡匪掳去，索多金，始纵之还。五控之官，官涎其富，索贿若干，始允代为缉匪。匪恨其讼己也，更纠集党羽，夜入其家，缚之柱，搒掠几死，倾箧倒笥而逸。五因鬻其家产之半，募健儿练团，誓与匪决战。官仍涎其富，谓有谋逆心，囚之狱，又贿三数万金，始释之，自是家资荡然矣。

五出狱，则结死党百余人与胡匪为难，复杀官吏以泄愤。所劫财货，自给日用外，皆散之无告贫民。不二年，人命重案累至四百余起，官檄三省重兵会拿，五因走京师，被一相识无赖所卖，为缉捕局兵所擒。有见之者，谓其身长五尺余，双目奕奕有神，自云：「两臂有千斤力，余仇已报，今虽死，亦无憾矣。」

盗还珠有旧家子某，中年落魄，不得已，授徒自给。一日，以祭扫归，居停赠之金，其地故离家不远，步行可达。时夕阳在山，炊烟四起，方踽踽独行，突有暴徒自林中出，刼其金，懊丧欲绝，植立如木偶。时已薄暮，忽有渔艇自远至，一童持棹，一老者虬髯坐船头整网，既近岸，唤某不应，乃近询之，始悉颠末。老者延入舱，备询家世，生告以父为某，幼时家被盗，资产尽，今又遭危，实命不犹，更何言哉！

言已，曦嘘久之。老者聆其言，若有所思，既而曰：「君先人以何时弃世？」曰：「十三年矣。」曰：「老夫亦曾见之，别十余年，家道至此。今日相逢，殆非偶然。」遂烹鲜款客，意至殷，且送之归。临别，授以一布囊，曰：「老夫家贫，今与故人子遇，不克尽礼。此数升者，聊供朝夕，愧不能多也。」某意其中为米，谢而受之。抵家启视，乃珍珠也。大惊，急寻老人，已不知所往，某家以此复旧业焉。或曰老人即前劫其家之巨盗康某也。

犬救老丁陕右张介夫别驾有仆曰老丁，黑而颀，巨瘢生其面，如连钱，自左颊被右额，奇丑不可名状，介夫言丁盖义仆也。

介夫居三原之东村，村去城三十余里，中隔以山，林木阴翳，猛兽多藏之。光绪癸巳，虎暴至，尝一日伤二人，行者非结队不敢过。是年，介夫母病甚亟，医来诊，具方剂，促速煎，迟恐有变。而东村无药，药必购自城，介夫兄弟二人侍疾，老丁独奋然请往。家有猎犬，毛纯黑，壮伟如犊，且猛甚，独驯於老丁，常从之出入。是日，老丁入城，犬为之伴。及还，日已曛矣，老丁独与犬越岭急归。行未及半，虎自林突出，老丁急纳药於怀，而徒手荫树後。虎怒吼前扑，树立折，老丁亦仆，树压老丁身，虎啮老丁，爪牙仅及树。犬忽腾而前，啮虎阴，虎负痛，跃跳过山，并掣犬去。老丁急推树起，面为树皮所刺破，血流不止，就地握沙土傅之，怀药以归，介夫兄弟见状，皆大骇。母得药以愈，老丁寻亦无恙，惟面上沙滓与血肉相胶结，迄不能去。越日，得死虎於山中，犬首犹缀其胯下也。

罗大春哭杨辅清粤寇之酋杨辅清，自徽州败後，即出亡於美洲旧金山，为美洲三合会之鼻祖。光绪甲申，孑身返国，往依福建陆路提督罗大春。大春，亦以粤寇投诚者也，以与辅清旧交，厚款之。而大春左右皆旧部，故识辅清，向之求珍宝，辅清曰：「余昔固多此，今居海外数十年，国破家亡，孑然一身，来依罗提督，有则任尔等取之。」诸人不悦阴告闽督香山何筱宋制军璟，璟即日移文大春，必欲得辅清。大春争之不得，即与辅清同往。璟留之署中半年，令草生平事略，及太平战史。书成，杀之。大春往救，不得，抚尸痛哭而返。

周妪善抚所乳儿乳媪周氏，泸州人，役於陶东明家。陶子开永，生三月，即佣周哺之，抚之如己出。他乳媪受佣，必高其直，且恒以去挟主人，而又不尽心哺儿。周力反之，索直廉，多给之不受也。周夫死，值开永病，归家视夫殓即返，往返才一二日耳。未几，东明没，妇张氏以身殉，开永甫八岁，赖周之抚育以成人。感周德，奉养如慈母，周逊谢，退，必杂仆婢中同服役。开永泣请之，则曰：「吾窭人妇，夫子皆没，命固穷，吾安之乎？」开永多病，周代其妇操家政，有条不紊，不知者以为母子也。

松嫣有侠女之称天津郑某，业鹾，妻黄氏，无子而贤。买一义女曰松嫣，性慧，事郑夫妇先意承志。会郑运鹾至江淮，中途遇盗，沈诸江，族侄某从溺而未死，乃乞食归报黄。复日夕奔走，谋得郑骸骨，又奔走为之营殡葬，且鸠宗族之长与戚友之势而才者讼之官。於是黄德之，使司内外出纳，且抚以为嗣。

时嫣年十六，忽亡去，黄大恚恨，左右复媒孽之，谓其早具贰心矣。嫣亡走京师，投身曲院中，声誉隆起，少年豪贵车骑盈门，顾嫣自矜重，弗少假借。王五者，京师大侠，世所称为大刀王五者也。酒酣以往，见嫣，倾倒之，嫣遂委身焉。王日馈以金玉锦绣，悉屏弗受，强之，乃凄然曰：「君以妾为何如人乎？妾而重金玉锦绣也，彼豪贵少年，固足以挟持妾而左右之矣，又安敢以辱君？君必重妾以金玉锦绣，天下美人多矣，又安取於妾？君之宠妾，妾弗敢知，妾之敬君，以君为大侠耳。」王动容，益感嫣义，思所以报之。

时郑之族侄某掌家政，事无巨细皆专之，黄弗能制，抑郁死，某则居然主人矣，横恣乡里，族众以目。一夕，盗入某寝室杀之，挈其头去，家人控之府尹，大索竟日不得。夜半，剑光撼窗棂，掷某头於府尹卧榻侧，尹大惊惧，狱遂缓。而嫣则素车白马，至郑家，登堂，拜黄之灵，且言：「某杀主父，当其归报主母时，吾见其进有忧而退有喜，主母不知也。」於是复拜郑之木主大哭，哭毕，登车去。郑之家人相顾错愕，而邻里环观者咸为感动泣下，曰：「是非古所谓侠女耶？」其後，京师豪贵少年访嫣，莫知其所在。或曰在五所，或曰嫣归未久而病陨，或曰光绪庚子之乱，五及难，嫣以身殉。

葛三易衣代徐宝山丹徒徐宝山为盐枭时，所部子弟几二千人。有葛三者，大头目也，勇鸷猛悍，百人不可近，而慷慨忠义，尤非人所能及。某年，徐率数百人以盐船百艘至泰州，为官军所逼，困於江村茅屋中，百计不能脱。第官兵畏徐暴，亦莫敢撄其锋，乃扬言只愿得徐抵罪，附从者悉免。徐愈急，左右咸泣，莫能仰视。

葛至是排众直前厉声曰：「事危束手，作儿女子哭泣以了之耶？」徐收涕询之，葛曰：「官兵欲得而甘心者，君一人耳。我貌类君，请易衣以伪乱真，余冲锋出而君脱矣。」徐从其计。葛易衣毕，口衔利刃，手执快炮，狂呼一声，如风而前，且曰：「我徐某也，当吾者死。」官兵错愕莫能举，开壁让之，以故葛出重围，身未着一弹，官兵果以其为徐也，解围去。是役也，徐甚德葛，视之如兄弟矣。後徐反正，官游击，而葛贩盐如故。

先是，镇江木商运木，胥由江行，以避税改由内河，葛审其隐，年责商偿二万金，且诛求无已，将绝其行，商因讼之於江督刘忠诚公坤一。刘按状实，檄徐捕葛。时葛住泰县之口岸，徐率千人往，若临大敌。阴令人召葛来，劝降。葛曰：「今日之事，有死而已，终不能奴颜婢膝向若辈求生活。」徐无计，乃遣葛遁皖之寿州。事为刘所闻，檄徐急，且曰：「苟不得葛者，汝即葛也。」徐念易衣事，抵死不从。刘乃诡谓徐曰：「葛既豪侠，余亦欲得其人以官之耳。汝其召之来。」徐奉命召之，葛至，无难色，越日，斩葛於东市。

奕誴以金周八旗贫户官吏有行贿恭王者，辄贮酒瓮中，如宋赵普海物十瓶事。淳郡王奕誴知之，默识焉。一日，至恭王邸，坐而长叹，恭询之，淳曰：「予嗜饮，无钱沽酒。贵为天子叔，而不能谋一醉，是以叹耳。」曰：「弟有佳酿，奉兄如何？」淳曰：「甚美。然必须兄自择也。」即择素所识者，命人舁归。启之，皆黄白物，遂以周八旗之贫户，一日而尽，恭大怒而无如何。

郑十六舍身救同胞郑十六者，粤西盗也。重信义，轻财任怨，雄武有力，秘密社会中人以故多归之，推为党魁，化号刘义，隐以刘永福旧名自称。然以武犯禁，不容於内地，於是率其徒投身海外，至荷兰属地之文岛，佣作於吧叻工场。

方其时，荷属之吧叻头 「 华人为荷人管理吧叻者。」 率求媚於甲必丹， 「 华人为荷官管理华人者。」 蝇营狗苟，残害同胞，凡吧叻之工人，工作则昼夜劳苦，求值则曲折万端。 「 工场向例，担泥井则数人为一班，如一班之十人中有二三力弱体病者，则苦工竟日难毕，必继以夜。如有以力不足告者，则鞭挞随之，血流肉烂，不稍顾恤。其刑罚之毒惨无人道，真令人目不忍覩。有愤极出怨言者，则挈工头报告吧叻头，吧叻头则送之甲必丹，判苦工修路数星期不等，工人之弱者往往自经死，强者则越山而逃。」 佣值月一发，未至期，或有需钱物者，则吧叻头遣其戚眷以钱物贷之，重利取偿，至月终会计，必令其一一清缴，发後数日，又聚赌以尽其工值，因是吾华之充工人者，百无一二生还矣。久之，弱者委沟壑，强者匿山林，然逃亡之区，得食大难，不得已，流而为窃盗。刘之义兄弟亦多亡匿山中者，偶为吧叻头等所见，则羣以枪炮毙之。

刘悲同胞之受害如此，乃号召徒党数十人，亡命走山中，时出劫吧叻头，或执富者勒赎以济其徒。各吧叻工人闻刘之名，从者渐众，驯至数百人，忽聚忽散，势如流寇。文岛、九港乃大起恐慌，聚众而保者有之，迁地而避者有之。刘乃劫槟港，又劫流石，荷官乃请重兵征之。刘固无火器，然兵多，则散而之四方，兵少则又聚而与之抗，商旅结队行者，咸有戒心，村落保守者，则闭其栅，如是者数月。

文岛总监乃设法加一千盾赏格以购之。时刘适患病，卧匿於流石大山下之茅屋中，值度岁，其徒视其病，且饮之酒，醺然醉卧，为侦探所侦知，报吏捕之。围之数十人，然尚格鬬数小时，伤数人始就擒，以刘之孔武有力，身无完肤，乃犹缚其手足於车。军警列队押赴流石关都律，监数日，伤愈，公开庭讯。直供不讳，且厉声历述甲必丹、吧叻头等之酷虐状况，力斥之不已，旋解至文岛鞫讯，复历诉工人被虐情形。吧城荷官定死刑，文到日，荷官及甲必丹锺怀勳监视其上钓棚。刘致敬於怀勳，侃侃而言曰：「君为甲必丹，素爱同胞，使九港中为甲必丹者，尽如君，刘固视如兄弟，又何至扰乱地方如此？今日之变，皆某甲酷虐工人之所致也。故某甲欲见我，我大骂其为吸同胞血之臭人，我固深恶痛绝而不之见。荷政府苟不改良吧叻办法，今日死我一刘义，明日更不知又生几许刘义矣。我固舍一身以救同胞者，愿假君口，以告荷官，速改良吧叻办法，俾我後来之同胞免遭酷虐，则我死亦瞑目矣。我非真名刘义，实郑十六也。」盾，荷兰币名，每盾合英币一先令七辨士零。

言时，须发翕张，既而从容就刑。怀勳纪其临刑所言，告之荷官，荷官据以上闻吧城总督。至是，始悉工人困苦，特派干员作文岛总监，办理善後，稍稍改良吧叻办法，不任吧叻头违背人道。凡匿山中者，一律赦其无罪，仍听自由分投吧叻佣工，前欠吧叻头之款，亦令悉免，文岛、九港地方，於是始复治安。

骢救谭九光绪时，固原有回人贩马者曰谭九，尝往来大河南北。曾於红庙子得一骢，奇瘦见骨，毛疏如衰柳，众大诧，谭独以为骏，出重价购之。日饲三斗料，如不饱，乘之行不三十里辄止。牵之市中，无回顾者，众益嗤之，谭亦不动。妻孥请贱售，不许，善畜之如初。每卖马，空其羣，独骢无主者。阅三四年，谭驱马过汴梁，又尽售矣，腰数千金，仅与骢徐归。一日，谭道经化平，去家尚三百里，日未午也，倦甚，入村肆稍息。有数少年过谭前，审视之，作隐语以去。谭老於江湖，识其言，知非善类，亟起欲出，数少年已复入，把臂坚止之，语渐不伦。谭方窘急，骢系柳阴下，遽啮断其索，侧身前，蹄二人，皆仆，俯首就谭，谭疾跨其背。他少年方挟械至，骢疾驰如风，瞬息已远，少年发弹中骢股，骢奔益急。谭昏惘。几不识路，骢亦不受羁勒，但时见高山茂树，时见平原旷野，浮尘四喷，如风如雾，度不为己祸，亦姑听之。日昏月上，至一村，骢忽止，则抵家矣。大喜，急跃下，叩门入，卸装既毕，出牵骢，不动，视之，僵矣。股被数丸，血尤殷也。

牛为吴氏父子复仇宜兴铜棺山农人吴孝先家有牯牛，力而有德，日耕田二十亩，虽饥甚，不食苗，吴宝之，令其子希年牧之。一日，牛方食草涧边，忽一虎从牛後林中出，意欲撄希年，牛旋身转向虎，徐行啮草，希年惧，伏牛背不敢动。虎见牛来，且踞以俟，意相近即撄牛背儿也。虎将近，牛遽犇以前，猛力触虎，虎方垂涎牛背儿，不及避，踣而仰偃隘涧中，不能辗转，水壅浸虎首，须臾，虎毙。希年驱牛返，白父，集众舁虎归，烹之。

他日，孝先与邻人王佛生争水，王富而暴，素为乡里所怨，皆不直之而袒孝先，王益怒，率其子殴孝先死。希年讼於官，王重赂邑令，反坐希年，希年毙杖下，无他昆季可白冤者。孝先妻周氏，日号哭於牛之前，且告牛曰：「曩幸藉汝，吾儿得免果虎腹。今且父子俱死於雠人矣，皇天后土，谁为我雪恨耶？」牛忽长鸣，犇至王家，王父子三人方延客欢饮，牛直登其堂，竟觝王，王毙，复觝二子，二子毙，客有持杆与牛鬬者，皆伤。

猿为卜三报仇光绪时，黔人卜三以轻财任侠，家中落，夙豢珍禽奇兽多易米为炊，所不忍弃者，猿耳。已而益穷，挈猿走四方，演剧於市，博升斗自给，与猿相依为命者数寒暑。

寻游印度，复自印之仰光，居仰光踰月，获数百金。其乡人有行贾於法属某埠者，寓书见招，既至，所得尤丰，乡人涎之。一日，有乡人约往演剧，私发其箧，白金粲然，心大动，挟刃而出，要诸归路，杀之，投其尸於山涧，日暮径僻，初无觉者。乡人归，将以数日後鸣诸警署，诡言卜失踪。夜午，警吏突至，执乡人以行，乡人愕然，不审发伏之所繇也。

先是，乡人候卜於道，卜不及见，猿已瞥覩其狞状，猱升木末，觇其所为。事已，猿隐蹑其後，见乡人入市肆，亟跃入警署，仓皇牵警吏衣，警吏意必有异，尾之行，导至涧曲，卜尸在焉。警吏顾猿曰：「是矣，凶人安在？」猿复前导至市肆，遂遁。警吏大惊，惧猿去，无左证，然已叩门，姑听之。门启，并逮肆中数人归署，不意猿已先在。见乡人，若甚愤者，舞棒代刃，效杀人状，历历如绘。乡人气馁，不敢置辩，因搜其赃据凶器於肆。翌日，执付法庭，盛传猿为原告，观者如堵。猿反复摹效，穷形尽相，乡人皇悚自承，顷刻谳定，处以缳首刑。

兰仙待勒省旃新建勒深之，字省旃，方錡子也，为光绪朝贵公子之一。倜傥不群，落无检局，衣服饮食宫室车马声色之奉几驾王侯而上之。尝客吴门，眷妓张少卿，制联赠之云：「少之时戒之在色，卿不死孤不得安。」以是罄其父产，而犹不悛。某年，在京师，称贷於人以事狎游，方出伶之门，即入妓之室，浪费无度，到手辄尽，囊有金不留至诘朝也，时姬妾亦星散矣。

久之，乡人厌勒告贷之数，为之具行李，购船票，遣伻伴之南旋，将道沪以返赣。登舟之明夕，散步甲板，猝遇其旧妾兰仙。初，兰仙自出勒门，入天津女闾，一年余矣。将徙沪，遂不期而与之遇。至是，询知其落魄之状，深悯之，语之曰：「君不听妾言，至有今日。盍从我游，免冻馁乎？」未几，舟至沪，勒乃绐其伴，使他适，从兰仙至英租界。兰仙舍馆既定，则别赁一椽，俾居之，给以衣食之资，如是者将两年。南昌之戚友知其已受旅京乡人之资遣而犹不至赣也，大疑，询在沪赣人，无所闻。久之，始詗知其状，谓此与戴绿头巾者何异，则羣引以为耻，乃亦为措办旅费，迫令上汽船。及归南昌，则大病，医谓餐品忌谷类，宜食鷄，鷄不能购，则乞於戚友，日始得一饱。月余，戚友之馈绝，遂穷饿以死。汉军宗啸吾司马曰：「不意勒少仲乃有此儿。」少仲，方錡字也。

周某知财之宜散周某，皖人，佚其名。父故为茶贾，商於吴，因家焉。周席父业，积产数万金，顾喜挥霍，性任侠，尤乐结宾客，门下寄食者常数十人，人皆称之为孟尝君。每岁暮，必怀金以出，见贫困无以卒岁者则与之，得金者问其姓名，隐弗道。又常施棺掩骼，逢盛夏，则施治疫诸药品，以是里人争德之。然坐是而家日以落。尝慨然谓其友曰：「财之为物，能聚尤贵能散，特视其用途何如耳。」

柏爱才开会济贫湘江义丐柏爱才少有气节，生平嗜好惟诗书，终日不释手。会某邑水灾，各省皆设法赈济，爱才怜之，以家贫无力，不得已，行乞於市，日出而往，日入而返，如是者数十日，得十余金。一日，某地特开大会於济贫园，以所售券资悉作赈费。男女与会者数千人，爱才亦往焉，賫所得金付之，并登台演讲。众感其言，乃将金饰银币纷纷掷於讲台，顷刻得数万金。

某令资助吴兆泰吴兆泰谏停三海工程，时德宗怒叵测，戚友莫敢至，吴杜门谢客。一日，有分发安徽知县来见，门者却之。某固请，吴乃出见，甫通款曲，即问此次处分当若何。吴谢不敢知。又问君有债负否，曰：「作京朝官自不免，幸素节省，不过八百金而已。」某因曰：「某见近日言官尽喑默，惟君能直言。然揣上意，恐必去官。知君清苦，故为备资斧。」吴愕然不敢受。某曰：「此是公义，君不特不可辞，且不应辞也。」因探怀，出六百金票相赠。越日，又送四百金至，曰：「还债外，可更以此为归计。」越日，命下，果如所料。

张弼士欲毁家与德人竞欧洲邮船经新嘉坡而至香港也，独德国公司明定华人不许乘头等舱之例。时张弼士权我国驻坡领事，以事将返国，遣人持名刺向德公司购头等舱票，公司执事以张为华人，格於例，坚不售。张乃登广告於西文各报，招聘船员，购造商舰，往来新嘉坡、香港间，专载华人华货，价照德公司减半，盖誓毁家以与德公司竞也。德公司经理人见此广告，异之，询知原因，知张之财力既足及此，即以营业言，张亦不至大有损失，乃挽人诣张婉谢。张亦虑摇动其他商业，告以「若能除去华人不许乘头等舱之例，则余此举可已，否则宁毁家以争吾国人之体面也」。德公司允之，由是此例遂废。袁某为人市义盗袁某性赣直，其为盗与众殊，孤寡不取，老弱不取，即其所取者，亦半数而止，必留有余畀其人，使别图生业，人乃以义盗名之。袁尝於岁暮制梃伏丛莽中伺行人，俄有某商囊赀过焉，骤出要之，商弃橐走，启视之，白镪充其中。亟招商返，曰：「余得十金度岁，足矣。是累累者无所用此，今以还君。」商喜过望，囊资欲行，则又曰：「前途如余辈者尚多，余既得君资，当为君衞。」乃送之越境而止。又尝值岁饥，乡有大户某甲囤谷不肯贱售，辄纠党劫之，尽取其谷，遍招贫户至，计口授食，顷刻而尽。乃向甲谢曰：「余且为君市义也。」甲惭悔无语，众皆快之。

袁每叹曰：「今之世殆无一非盗也。上者盗国，其次盗名，至如吾侪之盗财者，则指不胜屈。然吾之盗，犹盗以予人，彼之盗，则盗以肥己而已，此其所以异也。」

陈大忠为主鸣冤光绪时，永嘉李大华与其戚经商，获利颇丰，乃广置姬侍，常有卷资遁者，晚年余三人。妻徐氏生子焜，长姬胡无出，次姬张生子燿，四姬林生子燧，最後得苏妓郁珍娘，生子女各一，女曰蒨姑，三岁而夭，子曰炳。

大华既富，尝往来南北，扩其营业，不稍懈，故罕家居。徐佞佛，常居尼庵，家政咸操之郁。焜素骄纵，颇不直郁，恒与炳相持。未几，徐病死，大华知之，归自京，以郁能治家，立之为正室。以徐曩与胡相得也，畀年金畜焜，并命严守之。及焜长，大华为娶於韩，亦令从胡居。韩贤，焜事颇多匡正，焜乃稍自敛。

有世仆曰陈宝忠者，义侠忠恳。其子小忠，以柔顺得大华欢，令治事内室，郁亦嬖爱之。时诸姬之倾轧益甚，而林独和平，不争执短长，众亦不为意。林之子燧，忽患毒瘢，面部累累皆徧，大华厌之。生十四岁，诚笃好学，惟不慧，延师教读，三年未毕《四书》。林以焜、炳等相争竞，禁燧弗与往来，益不问家事，冀免冲突。值大华之父文晖冥诞，燧往拜，屋後有园，中有亭池，亭周植花木，燧久不往视，伺大华昼寝，潜至园，园门扃，拾竹片以代匙，竟启，燧入。睹树上青梅涎甚，取石上投，有声轰然。忽闻亭内似有人语，蹑步从窗隙窥之，旋见郁自前门出，见燧，厉声叱问，燧素惧郁，匆匆挟青梅三四归，以郁事告林。林沈思有顷，闻亭中有它人否，燧曰：「似有人语，细不可辨。窗际悬黑衣，似小忠也。」林大忧曰：「孽子祸机伏矣，勿声扬。」益严禁燧，弗令出。

初，徐遇诸姬厚，诸姬尝相过从。及徐死，胡与郁不洽，林素中立，终岁或弗相见，惟张以郁优待故，常至郁处，益谄事郁，郁喜，倚为腹心。郁恶燧之窥其秘也，张亦憾燧之恒侮燿也，遂协以谋林。大华饮於戚家，醉回，过仆人陈贵房，闻譁笑声，疑焉，穴窗窥之，见贵持绣鞋，戏弄曰：「林姨所遗也。」它仆止之曰：「毋扬声，主人且回。」大华愤甚，亟叩户，户扃，不得启。郁方自内出，大华尽以所见闻告之，郁急止之，曰：「子姑睡，醒而察之可也。」乃立召贵，则已遁，所弄鞋，遑遽未将去，取视之，林物也。遂逐林，又以燧貌之陋也，并斥之。林涕泣自辨，卒不听，率燧回母家，哭而过市，盛扬郁淫及厮仆之事。郁闻之，憾甚，益思致之死地矣。

焜虽骄纵，然负气，恶见不平事，虽闻人言林之冤，恒欲一知究竟。一日，至林处，林具以前後事告焜。焜益怒，返，欲俟便刺杀郁，取酒痛饮，醉。韩睹状有异，餂以言，具得其情，奔告胡。胡惊且恚，曰：「必而也，将四姨我矣。」哭而自挝。焜惧，涕泣自陈，誓不妄作，自是闭户读书，不预外事。然焜事，郁已具知之矣。

郁以焜及胡氏之与林也，将为一网打尽之计，谋之张。张曰：「若焜辈，易与耳。」因具为画计。郁乃乘间为大华泣曰：「林姨之事，子所亲见，证据具在，今焜以为诬，疑妾指使，常至林处道妾短。妾不难一死以自明，其如子何？且夫人之死，焜有言焉，子又弗图，因而宠之，此焜之所以不平也。且闻焜有异志，盍察之。」时张在侧，因证曰：「夫人言良信。不然，子逐林也，而焜证其诬。且焜虽不法，素质直无城府，今其事秘，此必有人为之借箸者，子必慎之。」

越数日，大华如乡，郁召焜，饮以酒，因托故入，使小忠伪与婢谈林事。焜从旁问之，小忠具道林病重，贫不能延医，且死。焜闻而大愤良久，小忠更热酒进，焜复饮，大醉，抵足痛詈郁，郁佯不闻。小忠因劝曰：「小主素善林姨，盍往省视，果惫，稍周济之，亦见旧情，且阴德也。」焜即趋访林，未入门，则燿已先在。焜曰：「若来何也？」燿曰：「母命馈药於林姨也。」焜叩门，大华方自乡回，过而见之，怒甚抵家，郁使燿语焜曰：「父方盛怒，往必无幸。顷欲杀我，母命我暂避兄处，且告兄毋往，俟父怒息往与俱谢可也。」焜益惧。大华所使召焜者亦至，佯促燿去，焜避入内，弗敢出。燿至，因告大华曰：「顷在兄处，渠方詈父髦，父往召，渠言曰：「林姨厚我也，而父斥之。今往省林病，父怒我，乃使使来召，此必有意督过之，败吾事而又以为罪，有死而已。」其蔑敢见矣。」大华问使者，始不肯道，固问之，言同。大华浩然长叹，泪下如绠。郁亦泣曰：「以我故，而子受其侮，吾罪甚重。不如赦焜而斥我，则父子安矣。」大华复大怒，将自往捉焜。张适至，诘得故，则犹豫曰：「林姨落落，罕与人接，且貌寝，吾谓爱之者特贵耳，固不然耶，虽然，是殆宿缘，子必恕之。」大华愤而晕，久始苏，遂病。

一日，张使人谓焜曰：「父以汝故病，旦日不可不早自来谢。」焜益疑惧。未几，又使人来，矫大华命召焜，速来自投，当为父子如初，不然，且置之死。焜至，大华弗见，焜欲返，张嬲与谈琐事。郁持药入，曰：「焜之遗也。」大华嗅之，气恶，召焜，嘱自饮。焜不遽接，郁即掷杯於地，痛哭曰：「贼由焜也。」焜皇急，无所为计，大奔返，家人尽哭，韩泣曰：「子冒不韪，脱身归家，谓可幸免邪？不如逃之。」胡以为是。焜曰：「逃将焉往？」韩曰：「不如往吾母家，匿弗出，旦暮所需，母能供汝。」焜匆匆去。而健仆三四辈至索焜，胡诡言未回。返复命，郁又证胡曰：「与知之。」将治胡，胡闻而自经，韩亦归母家。

郁又遣使侦焜，知匿韩所，讼之官，提焜。临讯，焜已知胡死，痛不欲生，侃侃陈前事自白。官弗听，杖之，焜不胜痛楚，遂诬服。焜之外舅韩某，亦宦裔而式微者，戚某，居要津，势颇盛，韩求设法救壻。某素善大华，知焜冤，驰书责大华。大华自闻胡死，颇疑事有异。陈宝忠者不义其子，禁之不可，徐死，乃老，召小忠，不得，怒，析之，誓弗相见。宝忠老，多病，持斋奉佛，益不闻外事。至是或告以李事，宝忠大惊曰：「主母仅此一块肉，乃以妖狐之谮，遽兴大狱。且吾事李氏三世，主人遇我厚，虽老，奈何坐视？」扶杖出。长子大忠，任侠有血性，商於外，时方归家，闻之，亦怒，与共谒大华。宝忠为述林、胡及焜之冤，大华不信，宝忠年老气促，愤填胸臆，啮指出血，溅大华面。大华大惊，因竭意慰之，意颇感动。郁闻宝忠来，使小忠往瞰，大忠见之，捉之入，因阖门而扃之，厉声语大华曰：「主人家事，弟尽知，吾以主人故，不敢爱弟，主人何弗悟？」宝忠起，提壁上剑，将杀小忠。大华急止之，宝忠曰：「吾老，不能多动作，大忠为我问之。」大忠接剑，谓小忠曰：「速言之，支吾者，立抉汝首。」小忠慑伏，尽吐实。大忠曰：「主人今已悟邪？」大华强起，取剑将出，大忠亟抱持之，问将何为。大华曰：「往杀淫妇。」宝忠纳之座，曰：「姑缓，毋急急。主人老，非彼敌也。且家中厮仆悉为其党，主人更安所使乎？」大华无言，长叹而已。仆以书进，启之，韩之戚某所遗，责大华昏瞶，颠倒是非，且曰：「已嘱令亲韩公讼之省，事发，君何颜见人？」大华阅竟，嘱大忠以肩舆至，往县，匆匆去。宝忠命人缚小忠，随大华之县。家距县署十余里，时已暮，达署，夜阑，大忠为击鼓鸣冤。官以大华为绅富也，立讯，即夜提郁、张，而释焜。焜见大华，相抱痛哭。焜屡受杖责，体无完肤，一恸而绝，竟不救。大华亦晕绝，既醒，安舆送回，则无家矣。

先是，郁以焜事，贿差役毙之狱，论数未得当，不及问宝忠事。及见大华挟小忠去，则大惧，乃急卷细软，纵火焚屋，挟炳遁。张及子燿以方共谋画，宿郁处，烬焉。大华至，暂息焜处，以人迓林母子。林不忍却，至则大华已死，大哭，与焜共葬。大华置田宅颇夥，契券悉毁於火，林素不问家事，不能清理，因尽售别院，迁於省，寓於所设之肆，燧主其事。逾年，悉倒闭，复回永嘉，依韩以居。宝忠已死，大忠不忘父志，颇周恤之。

李大茂为人报仇萧山李大茂业商，性豪侠，恶见不平事。尝至友人刘某家，刘懦而怯，妻王氏悍而妬，刘畏之，无子不敢娶妾，私一婢，有姙，王知之，方持鞭挞婢，呼号甚急。李闻而异焉，问刘，刘支吾曰：「婢偶窃物，山荆施家法耳。」李心疑，曰：「婢虽微，亦人子也。毋乃太过？」刘不能置词。已而婢哭声渐低，而鞭挞叱詈之声益厉。李怒甚，推椅起，迳入视之，则见婢上下衣尽去，徧体有血，奄奄待毙。李愤，直斥王，王亦恶声相向，李直前批其颊，挈婢迳出，声言且讼之官。王羞愤号哭，谓刘曰：「不报此辱，与俱死耳。」刘曰：「彼虽无礼，言固当。」词未毕，王猛扑刘，啮其臂，刘大痛，急言知罪。王意未解，披发伏地，欲觅死，刘长跪，誓不与李共天日，王稍解。问将何以报，刘曰：「召之来而责之。」王唾曰：「仅此，便了事邪？男子而不能庇一妇，受人凌侮，犹弗知报，尔不羞死，吾且愤死矣。」刘曰：「然则奈何？」王曰：「必杀之。」刘战栗曰：「杀之邪，余安能此？」王又唾之，曰：「昂然大丈夫，胆小如龉鼠，犹不知羞？」刘不能答。王怒，捉其耳，力撕之。刘大呼求宥，且曰：「吾必召之来，自处之可耳。」王始允。

刘出诣李，李方详问婢，具得状，怒不可遏。刘至，则力抶而逐之出，刘欲有言，李曰：「若非男子，若非人，吾不屑与为友。速去，毋溷乃公事。」刘不敢再言，惘惘归。王问李来邪，刘不答。王迫之，则嗫嚅曰：「彼赳赳，吾实惮之。且彼安肯来。」王大怒，连唾之，刘勿敢辨。时已夜，挈健仆数辈攻李，李已闻，亦集众相抗。李固健，直前搏王，投之河，众急救，幸无恙，狼狈而回。刘有侄庚生，亦虎而冠者，商於外，闻之，怒曰：「婶虽狠，伯与彼友，且我家杀婢，何预彼事，辄敢恣肆，谓刘氏无人邪？」克日返，集众谋报复。未发，李知之，出不意先攻刘，刘不及防，大奔败，李火其居。庚生虽猛，颇饶心计，知不敌，仓皇遁，向邻人借煤油火种，只身造李家，亦火之，尽杀李之妻子及所救婢。李返，则无家矣，知庚生所为，大怒，纠众复攻刘，杀刘及王，而庚生已遁，不知所之。怒曰：「贱奴，避将安之？不杀汝，乃非我。」遂尽鬻产业，遨游各地，冀遇庚生，卒不得，辗转入汉，资斧不继，流为丐。一日，李见贵官过，舆马仆从甚夥，睇之，怪与庚生相似，因尾之，入一公馆，榜於门曰刘公馆。先是，庚生避仇出，至江北，有达官某遇盗劫，庚生饶膂力，乃救之出险，官感其恩，认为义子，遂得要差，未久也。大茂默志之，退，筹思无计，踯躅道周，见地有物，拾视之，乃一大珠，喜甚，旋自念曰：「此必何处贵妇人所遗，度今方悔恨欲死。吾得之无用，不如访而还之。」翌日，盛传富室王某失珠，觅得者赏若干。李挟珠往，返之，王大喜，重酬之，不受，曰：「吾丐耳，需此何用？」问所欲，曰：「得一席地安身，足矣。」问能书乎，曰：「粗知之。」授笔令书，虽未佳，然清秀不俗，因留任书记。王询其出处，具告之。问仇何名，弗隐。王大惊曰：「刘庚生，若仇雠邪？」李曰：「然。主人殆识之？」王太息曰：「是吾仇也。吾有息女，字本邑鄂氏，庚生恃义父势，强委禽焉。拒之，则以势相压，今尚未决也。」李曰：「吾今必致之死，顾弗得其机，主人苟假手枪一，必为主人除害，决不相累。」王不敢允。李出，忽报庚生以人至，约期娶女，王惮其势，卒许之。李喜曰：「计在此矣。」及期，庚生亲迎，李挟利刃伺庚生入，即舆中曳以出，立抉其首。众大惊，王痛哭曰：「子灭吾门矣。」李慨然曰：「主人弗虑，李大茂非闒冗汉，且吾固言弗累主人也。」即趋县自投，侃侃述前後事。官为动容，谕之曰：「尔义侠可嘉，然杀人者死。尔既自首，吾亦弗能庇尔，姑往就监。」李毅然曰：「生平恶吏役龌龊，义不为所辱。」出利刃，自刺其腹，肠胃迸裂，亦死。王感其义，为殓而葬之。

犬为石铁雪冤崑山石铁擅膂力，设饰肆於千墩镇。一夕，有贼入其室，石觉，执而扑之，贼哀呼乞免，乃纵之去。明年，贼又至，窃其宝匣， 「 置贵重首饰者，银肆中谓之宝匣。」 将出，石又觉，以宝匣所值甚钜，奋起夺之。贼力拒不舍，互扭至门外，贼出利刃示之，不惧，捉其臂，益力。贼乃谓之曰：「我去年遭汝毒手，今亦当使汝略受痛苦矣。」言讫，即猛刺其手臂诸处，血淋漓下，石仍不释。时夜已过午，邻人皆深入睡乡，呼救无应者。相持数小时，天将明，贼恐不得脱，一刀中其心房，乃死。时宰崑山者为蜀人龚世潼，闻报，莅镇检验，缉凶手，获之，一鞫而服。龚夙以糊涂称，迁延数年，未正法。继任者俞某，亦持救生不救死之说，即贼，亦自以为不死矣。石家蓄一犬，甚猛，一日，俞以催科至镇，仪从甚盛，甫下舆，犬突自人丛中跃出，啮俞衣，不释。俞异之，窃念此犬何自而来，得毋有凭之者，因默祝曰：「尔果有冤，且去。某当为汝伸理也。」犬果摇尾去。俞归，立命检旧案，得石铁事，知凶手尚在囹圄中，沈冤未雪，即日申请上台，提出斩之。

苏有彪归刘璈骨光绪朝，河南豫正营之驻河南岸者为南路统领，其中营帮带苏有彪，台州人也。初从黄金满为盗，台守湘潭刘璈治盗严，先後获一百七十余人，有彪与焉，皆就地正法。行刑日，盗左右分两行跪，杀时，自右行始，至三十余人，刀口渐卷，须斫十余刀，颈乃殊。有彪杂左行中，忽大呼曰：「技若此，能杀人乎？速易人来。」刘遥语之曰：「释汝缚，能代此职否？」有彪曰：「能。」乃去绳索，付以刀，有彪飞步至右，少选，诛讫矣。至左行，刑至己所跪之处，逡巡不前。刘又语之曰：「汝可为殿，速依次斩之。」顷刻左行亦竣，释刀跪堂下，愿受刀。刘曰：「今宥汝，能不再为盗否？」有彪曰：「果得温饱，誓不复为。」乃挈之回署，充什长者三年。

刘旋以擢台湾道去，有彪从之。光绪甲申中、法之战，我师败於马江，刘亦以贻误军机被劾，发往军台效力，时年已七十余矣。族戚幕仆皆星散，侍姬亦囊财物而遁，有彪独慷慨请从。至黑龙江，遽病卒，有彪敛之厝山下，自行乞以存活，年余，负遗骨南行。

及抵道口镇，宿逆旅，夜半，有盗至，毁门入，无所获，盗以隐语自嘲，有彪亦答以隐语。盗闻而诧之，曰：「若岂同党耶？」有彪曰：「然。」问何以至此，有彪述崖略。盗肃然起敬，出白金数十两赠之而去。十一月中旬，至朱仙镇，忽大病，泣告逆旅主人曰：「我死，而委主人遗骨於外，不能正邱首，殊可痛耳。」时许州城守王某往开封，道朱仙，至此就食，闻哭声询之，有彪具以告。王曰：「无虑，我与汝主人为同乡，且姨表兄弟，刘子适见访，贷资归匶。今既与汝遇，当专马往告，许州距此百余里耳，三日後可相晤也。」越翼日，刘子驰马至，携骨以归，即以有彪介绍於王某。及王充南路统领，遂以之为中营帮带。

唐才常哭谭嗣同浏阳二杰以义侠并称於时，谭嗣同、唐才常也。光绪戊戌之变，唐哭之恸，欲航海复仇不果。庚子汉口之役，盖素志也。其与谭订交，生死不渝，足愧当世，挽谭七十二字，一字一泪，实一字一恨也。联云：「与我公别几许时，忽惊电飞来，恨不携二十年刎颈交，同赴泉台，满赢将去楚孤臣，箫声呜咽；近至尊刚十数日，被羣阴构死，忍抛弃四百兆为奴种，长埋地狱，只剩得扶桑英杰，剑气摩空。」

汪穰卿好施济汪穰卿舍人康年，杭之钱塘人。甬人周雪舫尝谓杭人多悭吝，而独赞穰卿，盖穰卿家食贫而性好施济，遇人有急难辄解囊相助，有以旅费困乏告者，果确知之，即解囊。某岁，有人仓皇过访，谓适需旅赀，无可谋，时穰卿实亦无余赀，乃质皮裘以与之。光绪戊戌政变时，有尤某某者仓猝离沪，登舟矣，缺银币三十圆，密属人商诸穰卿。尤某与穰卿不甚洽，至是，乃自持银送诸舟，郑重而别。其从兄伯棠侍郎大燮、胞弟颂阁训导诒年之性情，亦皆与穰卿相类。伯棠仕宦於外，每岁暮，辄寄金至杭，赡其族人。颂阁侨沪久，有以急需向贷者，亦颇竭力以应之。雪舫每云汪氏昆仲在杭人中为绝无仅有，则以此数人之境遇，固非席丰履厚也。然雪舫所识之杭人固不多，其言绝无仅有者，亦就其所识之数十人而言之耳，非笃论也。

汪穰卿为农人雪冤上海梵王渡农人某方耕於田，忽被一西人某以锄击其脑，几殒命。初无为之伸雪者，汪穰卿闻之，急出四百金，延律师琼长讼於其国之刑官，卒得直。某监禁三年。

汪穰卿不畏外人上海公共租界汉口路某某珠宝商为某洋行夥所绐，耗赀巨万，讼於其国之领事，不得直，其夥转从而宣言曰：「洋行初不贩售珠宝，彼自与吾夥订约，虽假用洋行名义，实不负责。」汪穰卿闻之大愤，为综记其始末，欲载之报，俾後来者勿蹈覆辙，不以其外人而顾忌也。然珠宝主人方慑於西官之威势，力恳穰卿勿宣布其事，穰卿不得已，乃罢。汪穰卿不恤贾怨汪穰卿外和而内刚，有不称意事，未尝形诸词色，或忤之，虽极人世所至难堪之事，初不出一言以相报。久之，始假他事微露其意，使人自愧而已。然利害所在，辄侃侃力争，一意孤行，虽贾怨，不恤也。光绪戊戌冬，孝钦后欲废德宗，立端王载漪子溥儁为大阿哥，舆论大譁。上虞经莲珊太守元善方筦上海电报局，发电争之，孝钦震怒，将杀之。或欲为之伸诉，集众议其事，或言所延律师为南洋正法律官某，方与政界相昵，恐不能得力，宜易人。座有某客嗫嚅而言曰：「是为某所荐，辞之恐开罪。」时穰卿在座，乃曰：「今但筹所以救莲珊之策耳，余勿复言，我主之可耳。」

陈禾青声责凌辱妇人之罪苏人有孙、李二人者，光绪时以捐纳均官部曹，携眷在都，居江苏会馆。二人初无隙，一日，孙妾与李妻以小故口角，孙助其妾，遽掌李妻颊，李之女仆出护其主，亦为孙所殴，李不与孙较也。陈禾青女士闻之，大怒，曰：「孙为男子，何得凌辱妇人？且何得庇护己妾而凌辱友妻？」乃召集同乡京官之女眷开会於某所，宣布孙罪，附以条件三：一，孙向李妻赔罪。一，孙向李之女仆道歉。一，孙亲书认罪笔据。又声言如或不从，当以女界全体名义控之於都察院，必得直而後已。孙无如何，唯唯如命。禾青，溧阳人，为汪穰卿之继妻。习书史，知医。陈禾青为董氏复田光绪初，江都董韫卿尚书恂官户部尚书兼总理各国事务衙门大臣，尝以所得宦资购邵伯田千亩，属其壻齐某为经理之。齐，即邵伯人也，甚狡。当董在时，岁以所得田租易银寄京，毫厘不敢少。及薰殁，齐知其子之易欺也，则岁寄十之四五。既而董子及孙相继死，齐遂岁以歉收及佃户抗租为辞，绝无所寄矣。董之妻及其两孙媳懦弱无援，弗能争也。某年，陈禾青从其夫汪穰卿入都，适赁董屋，朝夕过从，询知其故，知齐非易与，且佃户即其乡人，知有齐而不知有董者已久，非可以口舌争也。时董之门生有官京曹者，乃属其具呈於江督张安圃制军人骏，沥陈齐之无良，董後裔之被欺，请饬县惩治。又自率人至邵伯，竭数月之力，始将董田悉数夺归，岁得租金一二千圆，自是董之生计始稍裕。

春兰出幼主於火吴郡程姓有婢曰春兰者，性和蔼，且勤俭，主人视若爱女。某夜，家失火，主人奔，春兰寝於後楼，方伴其五岁幼主眠，惊而醒，火已及楼，梯焚矣。春兰抱幼主欲自窗跃下，恐伤之，乃急取棉被裹之，系以长绳，握其端，自窗下及地，而春兰眉发已为火所灼矣。春兰既救幼主，乃奋身跃下，伤肱。是役也，幼主安然无所伤。

陈伯商尚义好侠会试之年，各省士子纷集京都，辄於闱後举行团拜，以宴其在都之正副座师，届期，座师必至，且别备筵席送座师之邸，飨师母也。光绪某岁，浙江己丑科团拜，是科副主司为衡山陈伯商编修鼎。先期，语其门生汪穰卿曰：「闻同门有六人化去，以贫故，其家属无以给朝夕，盍以团拜费移助之，吾将捐五十金以为之倡。」穰卿退而商之诸同年，则皆诺。独某某抗议，谓：「老师好义，可自为之，何必强人以所难？诸君乐输，吾亦不之阻，吾则不出一文也。」其後编修果出五十金，诸同年所醵逾千金，惟某不与。然某固以富闻於时者也。编修讲求经世之学，家固贫，尚义好侠，以好骂坐，为世所嫉。

侠盗取貂褂赈饥光绪丙申，张文襄公之洞督鄂，某日，汉口石码头之泰生典忽报仁义司巡检来访，坐既定，遽曰：「贵典质有貂褂否？」夥曰：「未也。」「然则巨珠五粒，必有人来质之。」曰：「亦未也。」曰：「果乎？」曰：「斯炯炯者，容能不系於心，而作泛常小件视之乎？典业约法，物质百千以上者，必集同人酌之。斯二者，皆非质百千物，安得不知？」巡检曰：「予不能信，以贵典近十月质簿假予一阅。」簿至，倩其随来者阅之，曰：「无也。」巡检色忸怩，乃曰：「恕予冒昧，予奉上官命督责，不得已也。」

先是，巡检奉郡守札，谓：「老帅之真珠钮貂鼠褂为盗窃去，门无罅隙，箱绾锁置之於地。室为九姨太太卧室，物乃醇贤亲王所赠者，故老帅怒，追甚力，予故有是冒昧也。」言竟去。

某夜，文襄得一柬，书曰：「山东义民某某告汝知，汝衣，某取去矣。山东大旱，饥民载野，故假汝衣赈之。汝得自醇，醇得自某，某括山东脂膏而得，今返赈诸山东之民，汝宜无憾。汝再扰湖北之民，予必取汝首。慎之。」柬旁置犀利匕首一，文襄惧，寝其事。

吴趼人焚券有负吴趼人二百金者，久无以偿而病，病将死。趼人往视之，其人曰：「吾负君金，今垂死，当誓之来生为犬马以报矣。」趼人曰：「吾亦负人金，而未能悉偿也。君毋忧，不责偿矣。」归而取券，面其人焚之，并赠以二十金使为医药费。趼人尝自号我佛山人，南海荷屋中丞荣光之裔也。

大刀王五疏财尚义光绪时，京师大侠有疏财尚义之大刀王五者，以保镖为业，能手定法律，约束河北、山东羣盗，其所劫，必赃吏猾胥之不义财也。己卯、庚辰间，直隶劫案数十起，逐捕不一得，皆心疑王，以属刑部，乃由五城御史发卒数百人围其宣武门外之宅。王以二十余人持械守门，数百人弗敢入，日暮，吏卒悉散归。明日，王忽诣刑部自首，时总司谳事兼提牢者为濮文暹，异而询之，则曰：「曩以兵胁，故不从命。兵既罢，故自归。」诘以数月刼案，则侃侃直言具为之者，或徒党，或他路贼，无少遁饰。濮固廉知其材勇义烈，欲全之，乃曰：「诸劫案固於汝无与，然以匹夫而广交游，恣饮博，不得为善类。吾逮汝者，将以小惩而大戒也。」笞二十而逐之。癸未，濮被简为南阳府知府，将之官，资匮，忧甚。一日，王忽求见，既入，则顿首曰：「小人蒙公再生恩，无可为报。今出守南阳，途中必多暴客，非小人为衞，必不免。且闻公资斧不继，特以二百金为赆。」濮曰：「今已得金矣。」王曰：「何欺为，公今晨非贷百金於某西商而议不谐乎？无已，盍署券付我，俟到任相偿，何如？」至执鞭弭以周旋左右，则计早决矣。濮力辞不得，署券与之，遂同行。至衞辉，黄河方盛涨，金垂尽，乃以语王。王笑曰：「区区何足难我！」言毕，乃匹马要佩刀去，从者皆疑其往劫也。薄暮归，解腰缠五百金掷几上。濮曰：「此盗泉也，吾虽渴，决不饮一滴，速将去。」王大笑曰：「疑我劫乎？区区五百金，何至无可贷？此固某商所假，不信，可召而询之。」乃书片纸令从者持去。次日，商来，以券呈，信然，始受之。既送王至南阳，仍还京理故业。御史安维峻以建言获咎，戍军台，王实护之往，并任车驮资。王夙与谭嗣同善，戊戌之变，政府捕谭，王劝谭出奔，愿以身护行，谭不从。及谭死，王潜结壮士欲有所为，未成而庚子拳祸作，遂及於难。白巧儿护主御盗光绪庚子之变，池阳李心台方致仕归，时夫人公子俱死贼，佣农家妇白巧儿者供缝饪之役。李惟观书自遣，或载酒游乡市间，寻野老话农事，遇疾苦贫弱者辄助之钱，或米麦。无赖者流遂疑李富厚，谋劫之，巧儿告李，李笑之，慢不为备。

一夕，李方秉烛读，有数盗破门入，执李，问金所在。李战栗不能语，盗持刀加颈吓之。正争持间，忽一人自梁上跃下，举棍猛击贼，贼不胜，抱头而遁。李惊定，审视之，则巧儿也。问何以能此，巧儿曰：「此非旦夕之功。吾夫尝耕崖下，吾往馈膳时，欲绕道去则膳冷，故尝就捷径从崖跃下。初亦甚不易，後则不觉苦矣。」李曰：「子今日何由知盗之将至？」巧儿曰：「余待之数日矣。」李谢曰：「微子，吾几不保。今而後请毋自侪於仆也。」巧儿谢不敢，仍尊之如初。数年，死，遗产悉归巧儿，李之命也。

邓剑娥出芬兰人於死光绪庚子，张家口技师邓魁之女剑娥，既掷俄将於地，俄将起，率其众窜去。俄将之妻以剑娥言词温婉，遽倾心焉，乃使所佣华仆告剑娥，邀与偕往。剑娥念不去且示怯，即与同诣西餐馆。大开夜燕，多贵宾，剑娥雅能矜持，众皆啧啧称异，宵分送归。俄将以剑娥之母卒未葬也，使役夫六十人来为营葬。剑娥问役夫皆俄将拘以来者，则悉遣之去，往谓俄将妻曰：「此曹皆吾同种，何忍役之，勿再遣来也。」俄将妻大惊叹。剑娥自负土成坟。一村皆以剑娥故，得免俄兵之扰，无不感之，於是俄军自统帅以次，其携妻室以来者，皆愿从剑娥受技击焉。

又数月，剑娥能俄语，改俄装，跨鞍马，日从俄营驰骋往来。时俄以战胜国自居，气骄甚，於华人多所陵藉，剑娥目击其状，心愤甚，知力不能救，亦不多言。久之，益与俄女界狎，乃知俄人中有波兰人、芬兰人、犹太人等，皆亡国之余，颇具恢复之志，乃稍稍笼络之。俄看护妇中有某女士者，故波兰人，年四十余，与剑娥尤契。剑娥之教俄人以技击也，往往授其粗而匿其精，独於女士不惮指点，久之，始各以心事相白，於是交益厚。

女士有子年二十余，在俄营为队长。其人魁梧奇伟，举止有威，尝毕业於柏林大学，知腊丁、英、法文字，尤邃於数学，善拊士卒，望之，俨然不可犯，而语言则温雅如文人。一日，遇剑娥於其母前，其母为之介绍，一见惊曰：「此亚洲人耶，何似吾宝兰之甚也？」剑娥不知宝兰何人，以问女士。女士曰：「此吾子未婚妻也。其父为政府冤杀，渠衔哀而死，吾子至今念之。」剑娥知失问，遽俯首不言。越日，女士来，请教其子，剑娥曰：「吾不授男弟子。」力却之。然与女士往还既多，即不得不与其子时时晤面，其子时出射猎，有所得，即以馈剑娥。剑娥既与俄人酬应，渐谙西礼，竟受之。

曩时，俄将妻为剑娥最先熟识者，见剑娥之厚於他人也，心滋妬焉，又疑剑娥於技击多秘者，不以悉授也，乃渐疏之。一日，见女士母子与剑娥饮於餐馆，切切私语，不知为何，於是出以告人，谓剑娥与某队长有婚约矣，然剑娥乃自此不常与女士往来。一夕，剑娥已寝，忽闻叩门声甚急，出视之，大雪满天，女士立风雪中，面惨淡，几无人色。剑娥延女士入，坐未定，泪下如雨，曰：「吾死矣，夫何言者！」再问之，乃知其子固虚无党人，恫其国亡，谋所报复，其投身军队非他，盖为灌输此主义於军人也。不意为俄将觉察，并搜得其文籍报纸等，已开军法会议，审讯定罪，将枪毙矣。幸部下因平日之感情，特密以相告，吾国亡夫死，仅此一儿，今势处覆巢之下，夫何言！」剑娥曰：「吾当为夫人计之。」女士曰：「计将安出？」剑娥曰：「计诚有之，但恨无助者耳。如夫人言，郎君既得军心，其部下能为之出死力，夫人盍一探之。天明，更晤於某地可也。」

於是剑娥急装佩枪剑，家本无他人，剑娥出，即反阖其门，与女士匆匆分道去。是日，俄司令部以获党中首要人物，则阖营戒严，守衞之士交枪为列，自统带以下皆详细诘问，然後得出入。逻兵三十人，负枪实弹，守囚人密室，室四周皆垣，绕之以棘，上架以楼，人出入，皆自楼梯，如地窖然。时天大寒，俄兵以军令严故，思酒不得，羣忍寒相怨诅。囚二日无动静，第三日以天明行刑，方夜半，俄军倦且寒甚，皆相拥背以取暖。忽有香气自壁隙来，如麝如兰，莫可名状，俄兵皆魇，恍惚见白衣人过前，欲起问，而口舌手足皆不能动。久之乃苏，视囚，囚不见矣。亟报司令部，统帅鞫三十人，无异辞，问衞兵，皆不见其出入。惟大尉高克四夫者，言己所蓄芬兰犬夜半忽狂吠於门，起视，则无他，方卧未酣，而吠声又作，当时颇惊讶之，意囚之逃或此时也。於是俄军中人颇有疑及剑娥者，遣人瞰之，已莫知所之矣。队长之母亦於同时失其踪。俄急通电西伯利亚沿道大索，不得，其事遂寝。

朱子谷为微波报仇朱子谷，同安人。父壁，诸生也，能技勇，尝营国外贸易，继迁南洋英属地。子谷能传父技，弱冠，卒业某中学校。光绪时，留学欧西，入爱丁堡大学。课暇，为赛跑、角力、击球诸戏，有不服者，试与角，皆一挥迸仆数步外，尝於大运动场试演，仆着名力士十余人。

有同学微波女士者，籍威尔士，美目纤腰，妙绝一世，自以欧洲名族，视黄种人蔑如也。子谷勇名既着，微波始稍稍加礼。一日，子谷方独坐室中，微波翩然入，促膝谈心，久之乃别。越数日又至，子谷以其无因至前，颇疑讶，乃从容叩之。微波曰：「无他，慕君勇耳。」询其家世，则微波父亦一竞技者，且尝从日本人学柔术，殁数年矣。子谷意武士爱同道，因不疑。往还年余，向之求婚，微波曰：「可，但有一事能为力，则此身即君有也。」子谷问何事，曰：「非君不可，时至当告君。」子谷笑曰：「然则决鬬耳？」微波曰：「然。」问何人，则不言。又月余，微波语子谷曰：「其人至矣。」与子谷往观之，则德国力士，自称为孙唐弟子，方登台献技，两手擒一巨熊示众。微波曰：「当日吾父即毙其手，君或能胜之。」演讫，掷熊铁柙中，熊犹活也。子谷审视久之，曰：「其人膂力殊胜余，然技艺疏陋，非劲敌也。」微波喜，於是约期与角技。

及期，两人登场，德人右手嵌金刚石指环一，精光眩目，即先与子谷握手，子谷觉有异。交手不数合，腾　足，德人立仆，胁骨尽折，毙矣。子谷手亦觉酸楚，已而上及肩，微波急送之医院，医院验为血管中毒。子谷因疑指环，取验之，果有毒质。治久之，幸不死，终成偏中。微波时时来病榻，一日探以言，子谷知其意，哂曰：「我已偏中，胡累汝为？既有此心，便速决之，不必嗫嚅也。」微波赧然去。後别嫁，赠子谷金资巨万，子谷悉受而投之泰晤士河。

凤仙为人脱籍凤仙者，某邑之侠妓也，居北里有年，积资颇厚。某有所善校书银福，将从良，为鸨所厄，凤仙遽出金货与之，银福得脱籍去。

张致安救姚生范光绪壬寅冬，张致安权醴陵令，循故事阅狱。见狱囚姚生范，知其为庚子富有票案中人也，循阅其几，则置有《新民》、《大陆》、《清议》各报，以手翻阅，不言即去。自典史至狱卒皆咎生范不应读此新书，以为必获谴，虽生范亦自危之。未几，举学堂考试，所命有「民为贵社稷次之君为轻」《四书》义及「铁血论」、「权限说」等试题。生范曰：「异哉，专制政体下，亦有此具世界眼光人物乎？」已而，其家丁管狱者某日必至，至必与倾谈，初以为监视有他举动否，其职应尔也。久之，某逾十数日始至，问其故，则言：「本官有门人陈天华，在日本结学生军，谋与俄战，本官诺助饷六百金，今赴省汇款归耳。」由是知其为维新人物也，乃上书干之。一日，提牌至，迳延生范至内花厅，其幕友黎尚雯、张淦泉及其弟致芳、其壻盛岂凡皆在。致安曰：「今创自新习艺所，延君为所长，兼任演说，请拟章程，即日开办。闻君算学甚精，诸弟及小儿并为教授之。」即日移居所中。越日，典史某固争以为久必逸，致安怒曰：「彼逃，咎在我。」乃由县钤文书给典史，始无异词。开办及三月，成绩炳然，致安曰：「姚某有用材，必善全之。」

赵次山制军时为湘抚，亦维新派也。致安以为请释必有效，乃汇其所着演说稿及习艺所成绩牒之，至以官阶及阖家生命为保。批未至，致安去任，会巡抚批至，准提入省城自新所查看。明年甲辰，论释，致安为之谋曰：「今者新幕已揭，为君计，宜速赴日本学法政，数年归国，或进或退，自绰然有余裕。」生范一一如其教。行至上海，旅费告罄，范源廉佽助之，乃抵东京。致安，字济卿，贵州遵义人。生范，字南滂，湖南慈利人。

潘元养主人眷属潘元者，山阳人，佣於清河法部郎中王锡祺家几四十年。光绪己卯，随锡祺东渡，游历日本，习日语，自编《东语入门》二卷。

先是，王氏有质库设於淮，亲族每藉端寻衅，元苦心调停，困乏者，则请命周济之。甲辰，王氏破产，有司故与锡祺有隙，因拘留之於典史署，幽居二年，元朝夕服役，一如平素。复迎其主之妾与子留养其家，饔飱无缺焉。

金铃子代主受罪江南施某有僮曰金铃子，事施谨，性敏慧，甚爱之。有某翁者，家小康，年五十，仅一女，曰华仙。清明，翁挈女谒墓，乘小舆行山谷间，施亦挈金作踏青之游。邂逅乘舆，诧之为绝色，乃私问金曰：「此谁家丽姝也？」金漫应之曰：「当侦之。」已而穿林渡涧，施遂与舆失，徘徊间，亦不见金，乃独步归。日暮，金不还，大惊，四出侦之，杳无迹，方谓金不愿为奴，乘间逃耳。

金之失也，乃尾舆而行。至墓，舆夫休於树下，金伪为樵者，与之琐琐闲话，乘间问舆中人姓氏里居，得其详，大喜。欲返告其主也，顾迷途，苦不得施。又探怀，则惊惧异常，盖施授金一简，使送之友人某，置诸怀，探之，失矣。方皇皇，而远闻呼声，则舆夫已追至，执至翁前曰：「汝何人，不畏死耶？其速言姓名，否则笞汝死。」金呼冤不置，翁怒曰：「此简非汝为者耶？」金闻之，知必施之简为翁拾得也，又知简中语之轻薄也，故以启翁疑，然实不知简作何言。以其因失简而祸主，何如即自承以代罪，则亦不负主人待己之厚也。思已，遂自引咎，诡言：「姓徐，士子也，以恋华仙故，而伪为樵子，伺华之出，修此简，欲藉以通款曲，然罪在我，无与华事。」翁见金衣服修洁，不类樵，复闻其自承之语，遂深信不疑。

於是命舆夫缚金归，拘之暗室，复以颠末询华仙。华被诘，惊惧并集，翁遂以污辱闺阃之罪控於官，金自承如前。而同时有控私毙奴仆者，先金受鞫，金窥之，识为施也。忽悟曰：「得毋以我而兴讼乎？若然，则负主人不浅。」及察官与施所问答，果为己也，不俟言毕，乃大呼曰：「金铃子在此也。」施惊视，果金，问官相顾失色。金前，述其详，且曰：「吾前不欲祸吾主人也，今等是祸矣。金不出，吾主必不得生，曷若直陈之。」问官察其实，於是施之疑案顿释，而华之奇冤以白。

惟控施者则闻风而遁，盖无赖假以图施钱者耳。施授金之简，为艳诗二章，初无他语，亦未署姓名。翁至此，亦知非为华也，疑亦破。官薄责施而释之，而厚嘉金。案既结，施亦感金，不以奴隶待之，相视如兄弟。

太原丐救某翁丐无名，行乞於太原，衣褴褛，面目黧黑，无冬夏，裼其肩，腻白，不类其貌。携铁棒，弄不去手，若甚轻者，人亦莫审其重轻。遇吠犬，狞笑而过，从不与校。遇富人，亦如之。长日寡言笑，惟日之薄暮辄登高睥睨，引吭而歌，声类哭，兴至舞棒，城下羣小儿相与笑之不顾也。某翁者，以武艺雄一乡，与丐善，丐绝不言技，欲丐共事，不可，丐如故。乡人多忌翁，丐知之，进为翁劝，不听，舍之去。一日，翁夜行，突遇两暴客，力不胜，几殆矣。两暴客忽皆倒，则有策铁棒前立者，丐也。翁惭，欲逮两暴客，丐止之，自是义丐名大噪。一日，丐奔翁许，谢曰：「叟幸自爱，丐去矣。」言已，踉跄去。

丐为商夥折僧股湖南某邑有游方僧募於市，视商店大小而定价焉。其所索，缺一不可，市人见其貌恶而言戆也，畏之，不敢与较。後至某酱坊，索钱二千，坊夥某心不能平，故以钱二百予之。僧接而掷之柜中，夥责其无礼，僧乃谩骂，夥大怒曰：「今竟一文不给，当如何？」僧遂以一手掇阶前长石置於柜。夥本有膂力，兹又负气，乃以两手勉提置原处。僧不语，忿忿而去，一市粲然，僧自此绝不复至。

夥为乡人，距家百余里，岁暮必归，路偏僻，往往数十里无人烟。祀竈後，夥返里，久行旷野，忽覩茅舍，意欲吸烟小憩。入门，则僧危坐其中，盖僧为夥所窘，即欲致之死，访知此路为彼所必经，故结茅为庐以待之。见夥至，曰：「汝亦来乎？」夥曰：「然。」心知必不免，谓僧曰：「姑容我吸烟乎？」僧曰：「可。」

时突有羣丐过，中一丐呼夥曰：「某掌柜归家耶？」夥视之，某丐也。每遇朔望，各店施丐钱皆鹅眼，夥独给以大钱，丐皆颂之。此丐常乞於市，故识夥。羣丐方坐於地，夥以僧将与为难语丐，丐目僧曰：「此我邑中善人，吾等既相遇，必不能为汝所侮。」僧怒目大叱曰：「饿鬼尚敢与金刚较手段耶？」即起立，擦掌摩拳，而羣丐七八辈猛起，力扑僧倒地，欲死之。夥曰：「不可，彼虽不良，我不能以人命拖累。若灭其迹，王法何存？汝等但重惩之可也。」丐乃折其股，并断其手指焉。僧竟不死，年余，或在别县见之，匍匐而行，亦在街头乞食矣。

夏老五以银赠人光绪戊申季冬，浙江石门湾有盗劫小汽船，枪毙多人。当肆劫时，一为首者曰：「我夏老五，盐枭也。以缉私严，改而从事於博，又不如我意，乃不得已而为盗。且亦非欲杀人，以欲令船停之故，聊示威耳。若欲捕盗，捕我可也。」有船客中枪死，其母在旁自请死，曰：「吾子死，吾无所得食，亦必死，不如并杀我。」夏乃以他所刼银币五十圆畀之。

叶钧葬杨卓林杨卓林，民党也。居沪，筹运军械，欲起事，以仓卒谋泄而败，乃大呼曰：「吾得死所矣。」扬州某镇者，故会党丛集地，卓林密结其渠魁，欲谋响应，先刺杀江督端忠愍公方以举事，部署既定，挟炸弹及二友以行。事为湘人刘复权、萧子翼所闻，中途遣人告忠愍，遂被逮。忠愍以卓林大侠，又为党中魁杰也，檄道员朱恩黻鞫其狱。恩黻反报，谓卓林罪涉疑似，不可杀，必欲强我诬杀者，宁免职，不为也，狱用是久不决。而警监何黻章欲要首功，力言卓林有罪，并及同逮者二人。忠愍乃故遣恩黻之沪，亲鞫卓林，兼讯二人。卓林知祸已迫，二人且不免，乃一以自任，且骂且起，前掀案，案折，曰：「事与彼二人者无涉，我志不遂，死耳。天下岂有畏死之杨卓林耶？速杀我，毋及无辜。」遂以光绪丁未二月七日死东市，而二人卒得脱。卓林既死，人无敢视者，萍乡叶钧收葬之於金陵。

徐晓秋欲救秋瑾上海徐晓秋，名彭龄，官钱清场盐大使。光绪丁未六月初某夕三鼓，阍人报客至，谓客不自道姓名。时徐已睡，披衣出见，则绍兴知府贵福也，神色仓皇。徐惊问曰：「公何来？」贵曰：「扰君睡，至歉。请为我备一舟，将他往。」徐曰：「某向不办上司差使，亦不迎送，实不敢破成例。」辞未毕，贵曰：「否否，我自出资，烦代雇耳。」徐曰：「公从何处来？」曰：「来自省。」曰：「然则原舟何往？」曰：「西兴雇舟时，言明仅至钱清也。」徐曰：「公自有坐船，何必雇？既雇矣，何又中途易舟？某实不解，非详告，不敢奉命。」贵乃以欲尽杀大通学堂员生告之，且云已奉中丞令矣。徐惊曰：「徐伯荪亦素识，其人温雅若处子，安庆之事，必有激之使然者。 「 徐伯荪名锡麟，山阴人。时在安庆起事，枪杀皖抚恩铭被戮。大通学堂即徐所办，秋瑾为校长。」 秋瑾为女子，更何能为？且学生无辜，安可以「莫须有」三字杀数百人，此於学界前途极有影响。某在此创办大小学校七，深知绍兴办学不难於筹款，难於招生。大通学生若见杀，则人将视学堂为贾祸之媒介，避之若蛇蠍，谁愿入校求学？今愿以全家保大通学生之不通谋。」贵不省。徐曰：「此间荒僻，深夜无由雇船，请在此度夜，辨明，即送公返郡可也。」贵不得已，乃留宿焉。

是时，徐即飞书至郡，托山阴令李锺岳为之设法，略云：「顷太尊来署，急迫慌张，现於词色。再三探询，知以皖事将兴大狱，欲尽杀大通全校教员学生，此事关系学界前途至大。余与彼中办事人无一面之交，只以余在此沥心血，售私产，办七校，若实行杀戮政策，则此七校必皆堕地。万恳尽力主持，密告秋，令全校人远避，勿入虎口。太尊阻留在此，余函到时，屈指必在黎明，太尊午时始能回署，君尽可从容布置也。」

李得书，更衣，自至校，以徐原函示之，促令速离，并将原函焚化以灭迹。盖李为畿辅进士，以即用知县分浙江，家贫性介，时患不给，徐每周济之。曾榷厘金，与商民冲突，及令山阴，又与士绅龃龉，皆徐为之解释，故李感之次骨，徐所言，无不奉令维谨也。秋得讯，即告全校职员学生遣令归，毁学生名册，自策马出城，行至西郭门外，忽忆所遗皮箧中储要件，乃令圉人归取。圉人年幼，嬉於市，秋俟久不至，返校自取，且毁要件。忽见十余学生仍在，乃以事约略告之，促令急行，而诸生不忍弃行箧，秋亦监视学生出後再行。正料理间，而兵役蠭至，李犹密谕差役捕男释女。孰知秋已易男装矣，乃遂遭捕。至山阴县署，令自报姓名，李目秋曰：「尔乃校役张八斤也。」秋曰：「否，我实秋瑾。」李顾书吏曰：「速列册，彼乃学生周敬耳。」秋曰：「否否，我非学生，乃校长秋瑾。」李顿足气塞。盖李受徐委托，意欲为秋地，而秋矢口直陈，及悔悟，已以真名入册，无可解脱矣。

秋既入狱，徐闻之，飞櫂至郡，诣贵，力请承审是案，贵不许。李又请贵札委徐承审，贵以恶声报之。徐知贵将杀戮邀功，不足与言，乃挈其子蔚伯同至杭州，见提学司某。某性懦，谓徐曰：「此案固冤，然中丞与贵守皆无一字来司，无可言之於中丞者。且贵为旗人，奥援至广，不可撄其锋，君宜慎之。」徐怫然曰：「教育为公专职，学生托公荫庇，不知其冤，犹可言也；知而不言，人其谓公何？言而不用，心亦可安？公以无公牍不易措词，某愿以单衔具牍，禀求主持，公即袖某禀向中丞力陈，若以贵为旗人，畏其多奥援，公厚爱我，戒勿撄其锋，然此案关系全省学务，影响及於全国，某即以此褫职定罪，亦甘之如饴也。」某无言，许俟牍到详抚。

徐归寓，命蔚伯缮稿，辞约万言，黎明缮正印发。辰刻，徐往见，某曰：「事不及矣，顷从抚辕来，今日偕臬司同见中丞，谓秋案已电京，请就地正法。我即言徐某来省，力陈此案之冤，禀请本司转详两院。抚军拍案大怒，谓：「徐某胆敢为大逆不道谋反叛逆之人说项，脱不念其居官声名好，办学热心，必登白简。令其速归，勿越俎代谋，有干令甲也。」」徐闻之，气沮而出，即渡江，再至郡。会秋将受刑，方自狱提出上缚，两目突出二三寸，有红丝牵系，摇动如转球。与刑幕诸人讨论，或谓惊恐所致，或谓预已服毒，究不知其何故也。秋既死，徐嘱李保全他人，是以贵命李查抄秋氏母族家属，李先令人教以口供，狱中诸生亦均一一教之，终李之任，未尝刑责一人。贵以李孱弱，详请撤任，易以恶名素着之某酷吏。徐宦越久，从游者数百人，潜令门下士主清议，故某亦不敢淫刑以逞。李以无罪去官，愤当道之暴，气急成痫，悬梁自尽。曹再韩津贴栗某栗恭勤公毓美治河有声，薨後，敕封诚孚大王，立庙祀之，例定岁给津贴一百四十金，由河南河工八厅支付。光绪戊申秋，恭勤之孙候补巡检曰养泉者病故，署藩曹再韩方伯悯其贫，自捐三年津贴银六十两，复令八厅支给三年津贴银四百二十两，存庄生息，为其遗族赡养费。王玉峯卖伎助公费汉军王玉峯以三弦鸣於时，光绪戊申，京师自治会、阅报社、戒烟公所等皆欲延之售技以助公费，玉峯乐其有益於人而不费也，则竭精敝神以应之，先後助义举者不可胜计，或累日不息，手指尽肿。其师治平闻之，叹曰：「可以止矣！」玉峯事师谨，所言必听，至是为之少休。玉峯虽以技称，而喜书史，又留心时务，暇则令人诵书说报以为乐，闻及国事，辄太息。

玉峯为人谨小节，审礼义，凡寡妇之家及以不孝不廉闻者，皆不往，人以是咸重之。性好音律，筝琵箫管之属，无不精妙，而三弦尤工，故世称三弦者，必曰王玉峯。锡嘏让洋货店京都大栅栏福寿全洋货店，光绪某岁，以多占股本之某死，逋欠多而倒闭，商会禀官，以存货及店屋器具出售彩票，其票数及得彩之号数悉依湖北签捐票。有满洲锡嘏者，陆军部司员，亦股东之一。商会如其股分之数以票与之，及签捐票号码出，头彩为锡得。乃该店全基估值银十万元，是夕，有人愿以十万两转购之，锡不允。次日，言於商会曰：「吾与某，友也。人死店闭，家无以为养，吾不忍坐视，愿举头彩所得悉与之。」此事一传，锡之义声震京师。时山西提学使亦名锡嘏，适於是时死，年已七十矣。或为之语曰：「锡嘏福寿全归，福寿全归锡嘏。」以命对，莫有能对者。

梨涡救人梨涡，某之爱姬也，曰梨涡者，状其态也。

有某抚者，习於声色，某局长尝出重金求艳姬以进。於苏，於沪，於扬州，得美妓三，欲更求其一以合四美。最後，乃得雏鬟於无锡，饼师女也，年十五，天足，着布衣，系犊鼻褌，与家人杂作，而修蛾曼绿，云鬓天然，不以操作故，稍损其媚，膏沐既加，神采顿发。入门时，抚已老，而姬侍皆盛年，间有外遇，独姬年幼，而谨慎自持，内外无间，以是得主人怜。某以文学名於时，司文牍，尝以事入白，值姬侍侧，猝不及避，抚曰：「此某先生，非他人比，不必避也。」於是中坐，某与姬东西列坐。某慑於珠光玉泽，不敢仰视，抚笑曰：「君朴愿乃尔耶！」越日再见，则命姬再拜执贽，从习文字。姬慧甚，不及一年，已能阅小说，作短简，久之，亦能为小诗矣。

既而某投身秘密社会，为其谍，抚不知也。一夕，某方寝，闻窗下弹指声，问之，则姬也。某隔窗小语曰：「感卿厚意，然苟且之局，非可以终，一旦败露，彼此俱失，愿卿察之。」窗外应曰：「君误矣！此来为君及一干人命，宁有他耶？」即从窗隙塞一纸卷进。取阅之，秘密党人名册也，己名乃在第十五，知有告密者，大骇。姬隔窗嘱曰：「君速去，主人已阅此册一过，明晨当有达官过境，主人往迓，日中必返，返将穷究，宜速行。」语既，卸臂上金钏置窗棂间，曰：「速去，即以此为赀斧，勿迟。」某方欲再有言，而已远去，某遂行。已而某客青岛，以卖文自给，犹念美人之贻，时时出金钏把玩，不忍售。又三年，闻抚死，婢侍皆星散，颇时时念姬。一夕，有美少年来谒，不俟请，直入内室，夫人大惊，少年自脱帽，则云鬟犹昔也。询知自抚去世，落泊无依，於报见某文，因辗转寻访至此。夫人素妬，然见姬委婉，又念昔年拯救之谊，乃善待之。

朱芸姑出主於火和州有葛曼卿者，好施与，三十年如一日。宣统庚戌，皖省患水，有朱某者，无为产也，家八口逃难至和，死者过半，仅祖一孙一，又濒死。旁有十余龄一弱女，哀号竟日，所得钱不足购一棺，而女且饿死。葛怜之，命仆买薄榇，殓叟及童，葬之於义塚，舁女归，灌以汤，三日而兴。问其姓名，曰：「朱芸姑。」感葛不已，愿卖身为婢以自赎。葛曰：「老夫岂望报耶？汝可为孙辈司针黹。」芸姑许之。辛亥春，某日薄暮，葛卧室不戒於火，无力自脱，须臾，火焰中忽有一人负葛出，则芸姑也。又月余，葛病，芸姑侍奉汤药，不解带不交睫者兼旬。葛死，芸姑欲以身殉，後经他人以勉事少主为言，始寝。

钻天燕子拯武官东三省胡匪钻天燕子，颇有声势，出没於营口、牛庄、海城、盖平一带，其人工诗善书，江南文人也，故亦曰江南燕子。武官某素不识燕子，辛亥春，以为人诬陷，将处死刑，燕子重其为人，独力援救得免，复资助之，使往俄京留学焉。

李&#62556；子杀人而赙之李&#62556；子者，川西大盗也。一日迫於追骑，三昼夜不得脱，众罢甚，将弃所得以逃，李咄之曰：「弃则心散各自顾，复能相救耶？且四面合围，逃将安之？是皆死矣！前有古刹，趋之，吾自有脱险计。」众如命，趋刹中，阖扉而加石焉。追者至，围之数匝，李命从者出餱粮，焚败扉乱草以为食。捕有乘垣者，李出手枪击之，堕二人，乃从容团坐而食。食已，疾呼装礮，则各向腰际出铁圈一，圈有螺旋，逐节联合之，顷刻间成一巨礮。入药数升，碎破斧为弹，数人肩之，一人执火立其後。料量已，自辟其门，门辟，礮发，仆捕数十人，即冒烟冲出，继以排枪，捕惊溃，无敢再追者。李命遗银二筩以赙死者，曰：「吾侪杀人，非得已也。」

刘翁救王丽姐山西盂县王某家小康，夫妇年皆五十余，有女丽姐慧而美，嫁於柳树屯。屯距城四十里，往返皆以车，马为王所自畜。丽时归宁，一日，将返家，王命老仆驾车送之。至中途，突有羣兔跃车前，马惊奔而车颠，丽仆路侧，老仆逐马去，女幸无恙，坐地以俟之。是路也，不通大镇市，鲜行人，夕阳西下，丽起立四顾，不见人迹，乃伏地大泣。既而一老翁至，见而问之，丽为之详述始末。翁悯其将露宿也，告之曰：「余刘姓，家白草村，离此仅里许，且止吾家。今已晚，翼朝当送归也。汝本弱质，留此殊险。」丽甚感之，遂偕翁至其家。

翁年已六十余，卖菜度日，家惟其妻而已。翁携丽归，妻问之，翁备述其事，且以己意告之。妪曰：「奈无余屋何？汝固老耄，然百岁，亦男也，男女之嫌，可不避乎？俟吾熟筹之。」已而曰：「隔壁王娘家仅母女，曷寄之於其家，姑往商之。」妪归曰：「大娘雅不愿，求之再，今首肯矣。」遂导丽去，且嘱大娘善视焉。翌晨，往视之，无迹，询之王，王曰：「汝梦魔耶？女郎何自至吾家，而汝家又何有女郎耶？」互有辨驳，风闻於外，翁亦至，观者更不辨其真伪。大娘辩给，妪非其敌，翁谓妪曰：「汝且归，予往告其父母。」言已，匆匆去。翁喘奔至城，时已亭午，丽之父母方望其仆之回也，忽闻警耗，遂讼之官。

官传案详诘，大娘哭诉曰：「刘叟与亡夫素有隙，今将借此陷害，幸详察之。」翁忿甚，几不成语。官因之直大娘而责翁，且收押焉。翁缘救人而得罪，忿而病，遂死。妪闻翁死，抚尸痛哭，自刃於堂上。官骇，再传大娘讯之，供如前，施以刑，乃始供曰：「吾有女，将嫁矣，贫不能办奁。某夜，适刘妪携女郎至，且请借宿。女郎饰甚眩，衣亦丽都，所值甚钜，遂与女谋而勒之死，置尸於村北关帝庙，倒之井中。」官遣役往搜之，果得井，命起尸出，则非女郎尸，为白发老僧也，众更骇。有识之者，则谓为关帝庙之住持。官於是诣庙，甫入门，闻呼冤声，二僧年皆二十余，形甚惶恐，役即捕之。俄而一女郎出，伏地称冤，官详询之，始知此女郎即丽也。

先是，关帝庙老僧於是夜闻有人投井声，呼二徒往救之，徒皆不允，老僧遂入井。先以绳系女上，二徒见女美，且气尚未绝，谋畜於庙，又恐师败其事，徉为导之上，遂断绳而毙其师於井中。官既得情，判二徒抵其师，王家母女以罪坐死。丽以身被奸，初不欲生，判既下，因亦自缢。而送丽之车夫以失丽故，亦缢於某村之树间。贝如笙代人报仇贝如笙者，武弁子，冲龄失怙，习饮博，母禁之，辄踰垣作永夜游，黎明，复踰垣入寝，如是以为常，母弗觉也。不数载，家渐落，而犹足自给。及母以天年终，酣饮肆博，益无忌，坐是贫如洗。然性豪爽，疾恶如仇，遇不平事，往往代人报仇，济人之急，未尝自为德，受人之施，亦视为无足重轻，绝不一言谢也。

一日，贝入市，值某甲捽一乡人，几殆，乡人乞饶，甲骂益厉。贝遂拨众而入，问其故，则乡人负柴入市，荆棘刺甲衣，裂一小缝，乡人释担谢过，甲坚责其赔新衣，故被殴而乞怜也。贝闻而笑曰：「此事易易，尔可释樵，衣之值，我偿之可也。」旁观者亦为缓颊。甲本恶少，谓贝意在袒樵，迁怒及之，复击樵无算以辱之。贝以排解为波及，怒甚，俯拾巨石，力贯甲首，甲未及防，额破脑出，毙於市。观者多恐株连，哄然去，贝从容自言曰：「杀人偿命，罪有攸归，贝如笙岂嫁祸他人者？」遂赴县自首。樵者随至，争认杀人状，令以一命不二抵，严刑鞫首从，屡讯无异词。後访知缘由，义贝，乃以樵论抵，监禁待决。至是，贝亦以从凶应充军云南。起解日，邻里多有资助，以是行路得不苦。既达戍所，派令饲马，得乘间逸归。甲无亲属，其事遂寝。时樵者已迭遇恩赦，得释出，自是二人遂结为刎颈交。

邑有恶绅，欺压良懦，为害一方，贝每觌绅面，辄言其家庭秽史，故使闻之，甚则拾瓦砾击其臀，掬污泥傅其衣，绅送之於官。令以案无实证，终难置之死，笞数十，枷数月而已。即置之囹圄，释则骂如故，绅无如何也。尝语绅曰：「尔之技止此，不能死我，我之骂固自若也，吾何畏哉！」一夕，绅宴客酒楼，主宾兴正酣，贝潜入，蛇行至桌底，力持桌足掀翻之，杯盘匙箸，窣窸齐鸣，残羹冷炙，污客衣殆徧，菜汁滴沥自身下。贝乃起立，笑揖众客曰：「此误也，非故也，诸君勿苛责也。」众一哄而散。绅毁冠裂裳，诣县自陈，令拘贝至，杖之，置於狱，仍不悛。奸盗之犯，率遭其詈，狱中为之语曰：「宁吃黄连汤三斗，莫教贝公一开口。」後逸去，为绅侦知，闻之令，令以逸犯上详，而其时已在赦後，置不究。

朱太君乐善好施诸暨朱太君为蒋观云大令智由之妇，伯器协统尊簋之母也。相夫教子，有贤声於时。其治己以勤朴闻，而乐善好施，亲党之急，有求而予者，则令书券，而率燔之以为常，曰：「不取其券，则彼有易财之心，将轻用之。然吾以周之也，非以质之。」每岁冬，辄以棉衣惠窭人，必自料检，或手纫紩之，曰：「人作，则以为施衣也，率易绽，且减料而絮恶，贫者不得实其用，徒施舍之名何！」







正直类 贞烈类 谦谨类