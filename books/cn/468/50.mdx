---
---
---
title: 风俗类
---



全国习惯我国上古，男皆束发於顶。世祖入关，乃薙发垂辫。女子多缠足，不轻出外。男子吸鸦片者甚众，亦好赌博，烟管赌具，几视为日用要物。光、宣间，始有天足会、戒烟会之设立。至於食品，北重麦，南重米。而知书识字者，百人中不可得一也。

以物价觇俗国初物价已较明为昂。顺治时，其御史疏言风俗之侈，谓一席之费至於一金，一戏之费至於六金。又《毋欺录》云：「我生之初，亲朋至，酒一壶，为钱一；腐一簋，为钱一；鷄凫卵一簋，为钱二，便可款留。今非丰馔嘉肴，不敢留客，非二三百钱，不能办具。耗费益多，而物价益贵，财力益困，而情谊益衰。」又晋江王伯咨尝於其家训中述往事云：「银三钱，可易钱一百二十文，每日买柴一文，三日共菜脯一文，计二十日可用二十七文有奇，而足存九十余文，可买米一斗五升，足家中二日半之粮。盖此银一两，仅值四百钱，斗米不过六十文，薪菜之值尤极贱也。至康熙时，则斛米值钱二钱。雍正时，市平银一两，可易大制钱八九百文，米色虽有高下，每石市价以百文上下为率。乾隆庚寅，斗米值三百五十钱《武昌县志》已列为灾异。道光以来，米价极贱时，一斗必在二百文外，昂时或千余钱。银一两，从无千钱以内者。始知往日物轻钱重，官中所谓例价者，乃常价，非故为抑勒也，特相沿不改耳。」

光、宣间，则一筵之费至二三十金，一戏之费至六七百金。而寻常客至，仓猝作主人，亦非一金上下不办，人奢物贵，两兼之矣。故同年公会，宦僚雅集，往往聚集数百金，以供一朝挥霍，犹苦不足也。生计日促，日用日奢，京师、上海之生活程度，駸駸乎追踪伦敦、巴黎，而外强中乾捉襟现肘之内幕，曾不能稍减其穷奢极欲之肉慾也。且万方一概，相习成风，虽有贤者，不能自异，噫！

开会集会、结社，二者性质不同。集会为一时联合，欢迎欢送之类属之。结社有永久性质，办事讨论之类属之。而流俗不察，辄称之曰会。光、宣之交，都会商埠盛行之。

发起人先以开会年月日时、名称、地址及开议之原因，提议之办法，印发传单，登载日报，并发函通告同志，或即呈报当地官厅，以便保护。会场有开会秩序单，其提议之各事曰日程表。会场中央外向，设演说台。当摇铃开会时，曲发起人登台，布告宗旨，续行演说。或由他人主席，请其发言。凡所演说，均由旁坐书记笔录於册。办理庶务者为干事员，招呼会众者为招待员，整理秩序者为纠察员。赴会人所须知者如下：一、缴券。至会场门口，以入场券交收券人。二、签名。门口有一几，设签名册，分会员、来宾二种，赴会者以己之姓名书於上。三、就席。有会员席、来宾席、特别来宾席，新闻记者席各种，於楹柱或椅或桌分别标识，赴会者当依招待员引导人席。四、发言。若会中有赴会人发言之特许，自可发表意见，惟须俟他人言毕，起立陈说。若应演说台上之请，登台演说，当登台时，先向外鞠躬，立而发言。五、退席。将闭会，亦如开会时之摇铃，赴会者闻声即退。入场勿拥挤，出场须鱼贯而行。勿私言，交头接耳，易为他人所疑。勿喧晔，宜坐而静听。勿涕唾，万不得已，以手巾盛之。勿吸烟，烟雾薰蒸，易为旁坐人所厌恶。

谒客凡至官厅及人家，投谒答谒，由从仆以名刺交阍人。既通报，客即先至客堂，立候主人。主人出，让客，即送茶及水旱烟。有须主人迓客於门而陪客入内者，则为特别之客。

光、宣间，名刺之式不一，或红纸，或西式白纸，均可。名片之背，则书名号与住址，西式名片之左角则书职业。女子亦然，惟已嫁者辄增夫家姓氏。男子有承重丧或父母丧者，则於白纸名片之四周以二三分黑色为缘；或节沿用旧式，於姓之左角书制字；期服以外之丧，仅於姓之左角书期字，余类推，女子亦然。若携有介绍书者，於接见时面投。

三朝俗所谓三朝者有二：一、儿生三日会客，设汤饼筵。一、男女成婚之第三日，亦肆筵设席以娱宾。弥月弥月，见《诗经》「诞弥厥月，先生如达」。谓姜源之孕后稷，满十月之间，易生而无留难也。其後则以男子子、女子子之生满一月者曰弥月，宗族戚友亦皆有所馈赠，以将贺意，必设宴以享之。或馈人以生麪及炒熟之麪，麪条长，取其緜緜不断长寿之意也。

百禄儿生百日曰百禄。杭有此风，必祀神，为儿薙发，曰百禄头。「碌」读如「罗」，因「百禄」二字与「不禄」同音。不禄者，死也，故避之。且不曰百日而曰百禄者，以人死之百日曰百日也。

周岁周岁，小儿之生及一岁者也。古时，儿生一期，设晬盘於儿前，男则用弓矢纸笔，女则用刀尺针缕及珍宝玩物，置盘中，观其发意所取，名之为试儿，今亦有之。富贵之家至有演剧侑觞以娱宾客者。客皆有所馈，其丰者为金银饰器、绸缎衣料。

立嗣我国重宗法，以无後为不孝之一。凡年至四五十而尚未有子者，辄引以为大忧，惧他日为若敖之鬼也，他人亦为之鳃鳃虑，视灭国之痛尤过之，盖狭义灭种之惧也。於是有立嗣之事。其法：择胞兄弟之子以为嗣，次则择从兄弟之子，复次则择再从兄弟之子。两者皆无，乃及於昭穆相当之族人。惟其中有应继、爱继之别。昭穆之最亲者为应继，继矣，而不当嗣父母之意，另择一较疏之人，亦使为後，曰爱继。亦有舍应继而取爱继者，此皆以同姓为断也。

其取於异姓者，或出嫁姊妹之子，或为女择一壻，人赘於家，令其奉祀。或买一不知谁何之子，则以二龄至十龄者为多。间有先期觅一在外之孕妇，而自饰为有姙者，俟孕妇之将临盆也，亦坐蓐，收生妪亦侍於侧，孕妇之子方堕地，亟携以归，由收生妪奉之，以交饰姙者抚之，而别雇乳妇饲之焉，俗曰血抱。凡此者皆养子也，养异姓子为己子者。五代之李克用、王建为最多。明太祖初起时，亦多畜养异姓儿，称为某舍。

且尚有出嗣於神鬼者，光绪初叶，德清戴匡尝官余姚训导，徐珂欲求戴子高明经望之遗着，以其同县而疑为一族也。就而访求之，戴曰：「非也，寒家之得姓为戴，从邑城隍庙神戴公得之。先代以得子屡夭，故出嗣於神，至仆已三世矣，不与子高同族也。」匡之子子田，以税课大使需次江宁孙静斋，为诸生。

乾儿乾儿者，不论男子子、女子子皆有之。盖於十龄之内，认二人为义父义母，称之曰乾爷乾娘。吴俗曰过房，越俗曰寄拜。乾爷为其命名，冠己以姓，曰某某某，必双名，两字也。然姓不表而出之，即其名，亦惟乾爷乾娘自称之。通行於社会者，则仍本姓本名，此所以异於义子也。虽乾字有相假之义，与义字之训假者略同，而义子则为人後，乾儿则仅曰寄男女也。命名之曰，由乾儿之父母率儿登堂，具馔祀祖，更以礼物上献乾爷乾娘，书姓名於红笺，於其四角并着吉语，媵以金银饰物、冠履衣服、珍玩、文具、果饵。自是而年节往来，彼此辄互有所馈，长大婚嫁，乾爷乾娘赠物亦必甚丰。乾爷之母，即乾娘之姑，则称乾嬭婆，盖假用乾阿嬭之名称而变通之耳。两家之父母，俗称乾亲家。对於他人，则曰某为某之乾亲。其结合之原因有二：一、迷信。惧儿夭殇，他日自为若敖之鬼，因择子女众多之人，使之认为乾爷乾娘。且有寄名於神鬼，如观音大士、文昌帝君、城隍土地，且及於无常 「 俗传人将死时由无常勾魂。」 是也。或即寄名於僧尼，而亦皆称之曰乾亲家。一、势利。甲乙二人彼此本为友矣，而乙见甲之富贵日渐增盛也，益思有以交欢之，且欲附於戚党之列，得便其攀援於异日，夸耀於他人也，乃以子女寄拜甲之膝下，而认之为乾亲。其与人言，亦必曰某为舍亲。寿诞之预祝补祝人之生日曰寿诞，亦曰寿辰。至日，家属、宗族、戚友皆拜而颂祷，曰拜寿。其前一夕亦有往祝者，曰预祝，亦曰拜生。初度之翌日，若有人往祝，则曰补祝。

冥寿祝寿者，祝其人之长生不死也。乃有为已卒之祖父母、父母称觞祝寿者，曰冥寿，亦曰冥庆。人已前卒，何有於寿，岂果有鬼死为聻之事乎？至期，其子孙於宴客之请柬，收礼之谢柬，皆自称追庆子、追庆孙，仍着彩服，设礼堂，宗族、戚友亦且相率往贺，甚有演剧以娱宾者。

溺女溺女恶习，所在有之，盖以女子方及笄许嫁时，父母必为办妆奁。富家固不论，即贫至佣力於人者，亦必罄其数年所入佣赀，否则夫壻翁姑必皆憎恶。迨出嫁，则三朝也，满月也，令节新年也，家属生日也，总之，有一可指之名目，即有一不能少之馈赠，纷至沓来，永无已时。又或将生子，则有催生之礼，子生後，则弥月、周岁、上学等类，皆须备物赠送。甚至壻或分爨，则细至椅桌碗箸，必取之妇家。女子归宁，亦必私取母家所有携之而归，稍不遂意，怨恨交作，贪家之不愿举女，良有以也。成曰大贼人道，或曰方患人满，此风宜提倡不宜禁革。

北人毁身求财残毁身体， 最悖人道。 北方风气刚劲， 好勇鬭狠， 甚且不惜伤身以易金； 或因小忿， 自戕其体而争胜， 尤为野蛮。 光绪某年， 岁将暮， 京师琉璃厰西门饼店前， 有少年裸下体卧地， 不声， 店主举杆麫大杖杖其骽， 杖王五六十， 突起而言曰：「如是， 必吃矣。 」店主曰：「任汝吃矣。 」盖卧地者积欠饼资， 犹强取不已。 故店主示以大杖， 谓如不呼痛， 免前欠， 且自此不索直也。 又一日， 五道庙三岔路口， 有黑衣快靴之群恶少汹汹自北来， 中布衵服而外衣不钮者一人， 面血淋漓， 一目已霍然眇， 盖吃宝局者也。 吃宝局者， 恶少日於赌馆索费， 任保护。 然若辈众多， 必以甘心伤其支体者始得之。 支体之伤分等计资， 果剜目者列上等而获多金矣。

京畿一带，此风尤盛。一日，有壮男至通州某典肆持敝衣求质，典夥却之，男子呶呶争。久之，诘夥曰：「贵肆果质何类物？」夥答曰：「凡物皆受，第必须完好者始合格。」壮男匆匆去，俄复至，出小刀，割一耳掷柜上曰：「此亦物之完好者，若速为估值。」夥大惧，立邀之入，予以重金，始出。又良乡县甲乙二人有所争讼，经年不休，二人皆力尽，不复胜讼，乃相约晒烈日中，畏避者负。二人力适相等，继更议定置一大油锅，炽之令沸，中掷二铁丸，能赤手取以出者胜。届期，邀父老为证人，一攘臂先取，皮肉尽脱；其一逡巡不敢动，遂败北，乃以所争者让诸取丸人。然是人受毒过深，不数日即死。

北人尚炕北方居民，室中皆有大炕。入门，脱屦而登，跧坐於炕，夜则去之，即以荐卧具。

炕之为用， 不知其所由起也。 东起泰岱， 沿北纬三十七度， 渐迤而南， 越衡漳， 抵汾晋， 逾泾洛， 西出陇阪， 凡此地帯以北， 富贵贫贱之寝处， 无不用炕者。 其制：和土杂砖石为之， 幅宽五六尺， 三面连墙， 紧依南牖之下， 以取光； 前通坎道， 炙炭取暖。 若贫家， 则於旁端为竈， 既炊食， 即烘炕， 老幼男妇， 聚处其上。 诗家题咏， 亦往往见之。 《湛然居士集》：「牛粪火煨泥炕暖， 蛾连纸破瓦窗明。 」于忠肃《云中即事》：「炕头炙炭烧黄鼠， 马上弯弓射白狼。 」官友鹿有《煖炕诗》三十二韵， 朱弁有《炕寝诗》三十韵。 又《正字通》：「北方暖牀曰炕。 」此炕之明见於载籍者。 然考其着述时代， 率在辽， 金以前， 炕之义训， 皆动词， 形容词； 若以用为名词者， 则绝未之见也。 燕太子与轲同牀而寝。《高士传 》：「管宁隐辽东， 坐卧藜 ， 当膝处皆穿。 」北魏贾思勰 《齐民要术》：「腊夜令持椒卧房牀旁， 飬蚕法： 土屋欲四面开窗， 屋内四角着火。 」孙氏注：「炭聚之下， 碎末， 令捣熟丸， 以供竈炉种火以用。 」皆言竈言炉， 而绝不言炕， 可见方古代本未有炕。 至如《左传》「宋寺人柳炽炭於位， 将至则去之」《新序》「宛春谓卫灵公曰：「君衣狐裘，坐熊席，隩隅有竈。」」，《汉书。苏武传》「凿地为坎，置熅　火」，庾信《小园赋》「嵇康锻竈既煗而堪眠」。《水经注》「土垠县有观鸡寺，基侧室外，四出爨火，炎势内流，一堂尽温」云１，要之，皆暖房而非炕也。惟《旧唐书。高丽传》：「冬月皆作长炕，下燃熅火。」马扩第自敍：「金主聚诸将共食，则於炕上用矮台子，或木盘相接。」《北盟录》：「女真俗环屋为土&#61711；，炽火其下，寝食起居其上，谓之炕。」观此数条，乃不啻为北方用炕者形容尽致，而宋人异而书之，以为胡俗，益可见北方古未有炕，盖其初本东胡之俗，自辽、金人，浸染既深，久之遂成习惯。然炎火蒸融，辄令人筋脉弛缓，脑气昏沉。南人夏日寝之，土湿交乘，尤易成瘫痪之症。即北人体质素强，而炭气蒙腾，冬夜因之闷毙者，亦时有所闻也。

都人之酒食声色晚近士大夫习於声色，羣以酒食徵逐为乐，而京师尤甚。有好事者赋诗以纪之曰：「六街如砥电灯红，彻夜轮蹄西复东。天乐听完听庆乐，惠丰吃罢吃同丰。衔头尽是郎员主，谈助无非白发中。除却早衙迟画到，闲来只是逛胡同。」盖天乐、庆乐为戏园名，惠丰、同丰京馆名，而胡同又为妓馆所在地也。

北方妇女之奢佚许周生驾部之配梁夫人德绳，着《古春轩诗草》，中有《北地佳人行》一篇，读之可知嘉、道时京师妇女之奢侈骄佚也。诗云：「北地佳人少小时，养成性格含娇痴。闺中行乐随年换，世上闲愁百不知。日高睡起心情倦，草草乌云盘翠钿。玉裹珠围替月姿，粉妆香砌呈花面。三春淑景丽桃花，百两盈门御凤车。舅姑贵显通侯宅，亲串经过衞霍家。麝帐云深栖并翼，相爱相怜复相得。十三筝柱缓秦丝，八九鸳鸯图绣幕。夫壻豪奢贵有余，入围歌舞出琼舆。吐金只解怜舍利，识字从来恼蠹鱼。高会晨朝连日积，玛瑙杯深浮湩酪。刻漏徐看玉带围，貂蝉低映寒鸦色。华堂欢笑趁芳辰，颐指微闻促酒频。侍女不曾拈绣谱，儿家那复羡鍼神？曲房宛转连云第，雕阑花鸟供流睇。无香最爱凤仙娇，多语生憎鹦母慧。红肥绿腻裹香绵，举动人扶忒自怜。绮阁庄严长似佛，琼窗窈窕恍如仙。少愁多病长欹枕，玉叶人参当茗饮。青鸟丁宁浪自传，银釭深秘谁能审？无限豪华难具陈，酣眠薄醉过青春。寒门不少倾城色，翠袖空悲薄命人。」

京师之二好二丑光绪庚子以前，京师有二好二丑。二好者：字之好也，相公之好也。进士之朝考卷殿试策，专重楷法，点画匀净，墨色晶莹，分行布白，横竪错综，期无毫发之遗憾，策论诗次之，惟以字之工拙分甲乙，他试亦然。且纸墨笔砚，俱极精良，人争习之，此字之好也。都人所称相公者有二：一大学士，极贵也；一伶，极贱也，而称谓相埒。俗尚交游，如有庆吊事，以有大学士临门者为至荣；如有筵燕事，以有伶侑酒者为至荣，此相公之好也。

二丑者：大小遗之丑也，制艺之丑也。通衢大道，矢溺满地，当众而遗，裸体相示，首善之地，乃至现形若是，此大小遗之丑也。晚近制艺，名曰墨卷，专以色泽声调为事，绝无真理，此制艺之丑也。

京城四大新进士既点庶吉士，谒客名刺，非常伟大，较普通所用者约加一倍，而所印姓名，恰如其纸之大小，四围不使留隙，盖体制然也。既散馆，即不复尔。其制自何而起，命意为何，老於词林者亦不能言，殆亦一种习惯而已。都人士成一联咏之云：「翰林名片棺材杠，袜店招牌窰子□。」谓之为京城四大。盖都中富人出殡，昇棺夫有多至六十四或七十二人者，杠之巨，亦无伦比，盖以表示其阔也。袜店门首，往往悬一巨袜，以为招徕。窰子者，都人以呼妓院，盖妓女阅人既多，为广大教主也。

都人不谈国事京师酒馆之各室，每有一红纸条揭於柱，上书四字曰：「莫谈国事。」虑有御史适在隔室，据所传闻，登之白简也。且或有言侵犯亲王、贝子、贝勒及宗室、觉罗，至有後患耳。

柳边俗尚昔年行柳条边外者，率不裹粮，遇人家，直入其室，主者尽所有出享。或日暮让南炕宿客，而自卧西北炕，马则煮豆麦剉草饲之。客去，不受一钱。他时过之，或以鍼綫荷包赠，则又煎乳猪鹅鸡以进。其後则仓卒一饭或一宿，尚不计值，再宿必厚报之。而居者非云贵流人，则山东西贾客，类皆巧於计利，於是非裹粮不可行矣。然宿则犹让炕，炊则犹樵苏，饭则犹助瓜菜，尚非内地之人所能及也。

俗尚齿，无贵贱之阶级，呼年老者曰玛法。玛法者，汉言爷爷也。呼年长者曰阿哥。新岁相见，卑幼於尊长必长跪叩首，尊长者坐而受之，不为答。首必四叩，至三，则跪而昂首，若听命者然，尊长以好语祝，乃一叩而起，否则不起也。少者至老者家，虽宾，必隅坐随行。出遇老者於途，必鞠躬垂手而问曰赛音。赛音者，汉言好也。若乘马，必下，俟老者过，老者命之乘，乃敢避而乘。宴会，必子弟进食，行酒不以奴仆，客受之，亦不酢。往来无内外，妻妾不相避，年长者之妻呼为嫂，少者呼为婶子，若弟妇。卧时，头临炕边，足抵窗，无论男女尊卑，皆并头。以足向人，谓之不敬。惟妾则横卧其主之足後，否则贱如奴隶，亦忌之。其头不近窗者，盖天寒，窗际冰霜晓且盈寸，近则衾裯常为寒气所逼，致不乾，故头临炕边，亦不得已也。炕皆外高内低，但不甚阔，人稍长，便须斜卧矣。

吉林俗尚吉林之俗，枕衾被褥必逢秋始浣濯，乎时虽气味腥羶，不之顾也。

婴孩栖以摇篮，不置诸地，以索悬之，泣则扶而荡漾於空际。至鱼皮鞑子多束缚襁褓儿悬诸林木间。女子平生沐浴仅三度，即初生一度，临嫁一度，濒死一度是也。

婴孩初生，枕以硬枕， 「 枕实以豆。」 务平其後脑骨，以硬起欠美观，习俗然也。燕、鲁人之流寓者，亦多染此习。

炎夏甚热，虽亦挥扇纳凉，然卧土炕者，仍烘火不辍。盖冬日之烘火以御寒，夏日之烘火以袪湿也。甚至席焦背赤，一若炮烙横施，非此不能安寝焉？否则背脊痛矣。

阖家尊卑老少长幼男女共寝一炕，虽外来之亲友，假宿之孤客，亦无上下之别。且卧必赤身，故相率不燃灯，中上之家，则稍施以间隔。

吉林多炕集，用代薪炭者，均栋梁材，而区区竹头木片，竟有用以代手纸而去秽者。

妇女足镶鞋，底层三寸许，着衫及踝，而两端不开， 「 无衣叉。」 顶盘高髻，惟手握三尺烟筒，频频吸之。

宁古塔以文人为贵宁古塔之满人，呼有爵而流者曰哈番。哈番者，汉言官也。而遇监生生员亦以哈番呼之。盖其俗以文人为贵，文人富则学为贾，贫而通满语，则代人贾，所谓掌柜者也。贫而不通满语者则为人师，师终岁之获，多者二三十金，少者十数金而已，掌柜可得三四十金。

山东沿海俗尚山东即墨以南，民贫俗俭，仅以茅舍蔽风两，未见有广厦大屋如南方者。其人诚实不欺，服官吏之役，虽劳不怨。惟恋乡心甚切，以耕渔畜牧为业，罕有出外经商者。其北则民风狡猾，海阳尤甚，然长於经商，故商於京、津、旅、大者颇多。

甘人租妻雍、乾以前，甘肃有租妻之俗。盖力不能娶而望子者，则僦他人妻，立券，书期限，或二年，或三年，或以得子为限。过期，则原夫促回，不能一日留也。客游其地者，亦僦之以遣岑寂。立券书限，即宿其夫之家，不必赁屋别居也。限内客至，夫辄避去，限外无论。夫不许，即某妻素与客最笃者，亦坚拒不纳。欲续好，则更出僦价乃可。

甘人重视饯别祖道设饯，人之常情，而当康熙时，甘肃人规之为尤重。宦游南去，贾客东归，率皆携挈樽罍，招邀放郭外之荒墩古戍间，红毡密地，毳帐如鳞，人围马住，颇极缠绵。更时有密识妖姬，牵驴道左，偷啼背面，送面添杯。行者停车助其叹悼，登高望尽，惘惘归途，此亦边人之善俗也。

吴俗前後有三好苏州长、元、吴三邑之人习於安逸。王文简公士祯尝谓其俗有三好：鬬马吊牌，吃河魨鱼，敬五通神，虽士大夫不免，恨不得上方斩马剑诛作俑者。其後则缙绅又有三好：曰穷烹饪，狎优伶，谈骨董。三者精，可抵掌公卿间矣。五通神自苏抚汤文正公斌焚毁後已绝。马吊好者益众，惟河魨鱼食者尚少耳。昔叶訒庵因食河魨致病，陈其年尤酷嗜，在天津食之中毒，面目悉肿，不可辨识，皆烹制失宜所致也。

苏乡妇女之俭勤世以苏俗为奢惰，实仅指城市言之耳。若其四乡，则甚俭且勤，妇女皆天足，从事田亩，杂男子力作，樵渔蚕牧，拏舟担物，凡男子所有事，皆优为之。

今姑就光福言之，能织蒲鞋，绣神袍，而舁山轿亦为职业之一。轿着於肩，疾走如飞，健男子瞠乎後也。尝有人询以两肩能担重几何，则曰：「我不知也。惟城中某宦，躯体痴肥，权之，当在一百三四十斤，而我荷之越岭登山，奔驰二三十里，气不喘而面不红也。」

上海俗尚上海为通商巨埠，广土众民，为全国之冠。以宣统辛亥计之，实有人民六十余万之多，生活程度亦颇高，中人之产，支拄维艰。自其外观之，固已备极繁盛，实则乘肥策坚，徜徉於歌楼舞馆间者，类皆侨居之富豪。若土着之普通人民，恒以撙节相警惕，惟婚嫁丧葬，专尚外观。其下等社会之人，类皆身无完衣，而饮酒食肉口衔卷烟者，相望於道，虽乞丐亦不免。至若近乡农民，辄以所种蔬菜售之租界，所入较丰，亦染奢靡之习，北乡尤甚。其能勤且俭者，惟浦东及西南各乡耳。而民气颇柔，俗尚迷信。西乡则好械鬬，不如浦东之诚朴也。

乐平械鬬乐平属江西，人皆慓悍，辄以鸡豚细故，各纠党以械鬬，而东南两乡为尤甚。其俗：凡产一男丁，须献铁十斤或二十斤於宗祠，为制造军械之用。戚友之与汤饼会者，亦以铁三斤投赠。以故族愈强者，则军械巨炮愈多，惟用硝磺铁弹，无新式之火药弹丸耳。

武穴淫风咸、同间，粤寇乱时，湖北武穴有汪某者，如寇将至，先期召集各户，筹所以对待之策，皆无以对。汪曰：「欲使其不动吾镇一草一木，诚易事耳。某有策在，特不知大众愿否？」众曰：「惟先生之命是听。」汪乃选择妇人中姿色稍佳者百余人，使其迎寇於数里外，且遍设行馆，请其休憩。寇大悦，遂各拥抱妇女，恣为欢乐，不复骚扰商肆，翌晨即去，全镇赖以无恙，然此百余妇女已为其奸淫殆徧矣。事为胡文忠公林翼所闻，以汪此举有伤风化，非特无功，且有罪，立寘於法。说者谓武穴之淫风至今不衰，实当日遗传所致也。

雅州俗尚四川雅州一带，民尚美丽，建南一带，民尚俭朴。南方女子，天足为多，其富厚之家，则多缠足。无论男女，好以蓝白布缠於头，虽盛暑不去。且皆能服田力穑，勤於农务。稍有家产，辄喜畜马羊，建南尤盛。

昌化俗尚浙江昌化居民好讼嗜赌，而其地少盗贼。惟女子尠贞节，男女私合，曰烧同锅。且邑少巨室，有「富不满万，穷弗讨饭」之谚。蔬菜谷类，大都自种自食，客此者欲乞其邻，则价昂甚。冬日，人皆携一火笼 「 以竹编为笼，内置火钵。」 以御寒。

宁绍典妻浙江宁、绍、台各属，常有典妻之风。以妻典与人，期以十年五年，满期则纳资取赎。为之妻者，或生育男女於外，几不明其孰为本夫也。

处人冒祖处州居民，家各有谱，宗支颇明晰。本宗相承，笔以红色；异姓继嗣，笔以蓝色。惟所序非族中合议，胥以私意出之，故流毒弥多。常有无赖觎富室产，富室乏嗣，笔祖若父以蓝色，而自承为富室正支；或指富室为异嗣者。甘为人後，恬不知耻。更有自移他族骸骨瘗诸祖茔，讦人为盗葬，或阴匿祖骸以实之。

开化俗尚开化县居浙、赣、皖三省之交，属浙江衢州府，其地万山耸峙，城中居民约千数百户，而庸中佼佼者，惟励、谢、陈三姓而已。其余妇女，无论已嫁未嫁，有夫无夫，罔不面首三十，惟卿所欲，女子自十四岁以上鲜有完人。浪男荡妇，既相欢好，则男子恒具面食分馈其邻，自此便可公然往来，略无顾忌，即为之夫若父母者，第有微利可沾，亦绝不加以干涉。男子对於所欢，每月约津贴以银币二圆，而在生活程度极低之处，即此区区，已足赡一身而有余。故开化奸案极少，是盖桑间、濮上，积久成风，多所见而少所怪矣。

闽广以人为鸟闽、广之人好械鬬。未鬬之先，尝雇人於他村，使为助，名曰鸟。先事立约，其约文云：「某某承雇某村鸟一百只，鸟粮每只日三百文。如鸟飞不归，议完恤费每鸟一百千文，听天无悔。」盖讳死为飞也。鬬时以鸟充前敌，虽杀伤不惜。

闽人好名尚气闽人好名尚气，而漳、泉两郡为尤甚。凡科第官阀及旌表节孝三类，必建石坊於通衢，坟墓亦必有穹碑。其墓与大道相距或过远，则必立之道旁，俾行路者易见之也。

民多聚族而居，两姓或以事相争，往往纠众械鬬。然於交际之私情，仍不相戾。未鬬以前，必先议定数人以为死者之抵偿，抵者之妻子，给公产以赡之。故常有非凶手而甘自认者，贪死後之利也。

漳浦浪子班漳浦有浪子班，专聚无赖少年，以待有械鬬时，受雇为助。

石澳俗尚由筲箕湾山行十余里至於海隅，有邨焉。背山而面水，邨人多濒海而居，五方杂处，筑石为室，藉茅作瓦，编竹成篱，男妇老幼悉栖息其中，语言钩輈，不易了解。日初出，则各具糗粮，结伴呼羣，持钓竿筐筥，远出而游於海。傍晚罢钓归，将鱼换酒，杂妻孥，团饮一室，佐以粗粝，醉饱後，跣足蒙头，席藁而卧，来朝无米为炊，勿问也。以水作田，无有丰歉，仰事俯畜，皆取给於海。晦，则相与叩缶而歌鸣呜，与桃花源避秦人之乐处相彷佛，惟人情多狡诈耳。

村後有山田数十亩，咸硗瘠不堪，故可耕者少。婚嫁亦皆及时，男妇皆跣足，女之未嫁者则妹之，既嫁，则称以姑娘。多登山薙草樵采，或遇少壮男子，辄曼声高唱淫辞以相诱，或两情相洽，即以山林为牀褥，夫与伯叔知之亦不问。

粤人有七好粤人有七好：好名，好官爵，好货财，好祈祷，好蓄妾，好多男、好械鬬。粤有三大羊城俗谚有三大之说。三大者：老举大， 「 粤中方言谓妓女为老举。」 骄夫大，灯笼大也。

粤人好鬬粤人性刚好鬬，负气轻生，稍不相能，动辄鬬杀，曰打怨家，非条教所能禁，口舌所能谕，尝有千百成羣聚众械鬬之巨案。盖大姓多聚族而居，多者数千家，少亦数十百家，与他姓一言不合，即约期械鬬，人数不足，则出重资雇人相助，如助鬬而死，给抚恤金；因鬬伤废，给养伤金，其费用则出自祖尝，或按田科派。游手无业者多乐受雇，虽死不悔。鬬时，扬旗鸣鼓，枪礮交施，如临大敌，可数日不解。地方官之框怯者，不敢出而弹压，亦不敢问两造之曲直，惟飞禀大吏，请示办理而已。

械鬬既累日不解，或由两造各邀公正绅耆评其曲直而裁决之，或由地方官传谕董事为之劝解而调和之。如两造终不服，则先停战，而控之於官，静候判断，亦有两方既分胜负而再兴讼者，且有鬬死多人而绝不报官者。

粤人虽强悍而极畏官吏，每有两方械鬬之後，此方如有鬬死者，既禀官讼之。官循例捕凶手，亦仅虙张声势，不果捕也。彼方乃匿凶手，以重金贿死者家属，令递禀和息。然家属之慾壑不满，差役之囊橐不盈，和禀亦不得递也。故遇此等案件，县署幕友、书吏以及刑差、门皂均有例规，即县令亦有照例之馈遗焉。

粤人於外省人之感情粤人团体坚固，对於同乡之维护，无所不至。遇外省人，粤西而外，无论何省，均谓之外江佬，商店购物，辄增其价；舟车受雇，亦必故意居奇；即妓院之中，亦以接待外江佬为耻。故粤人与外省人之感惜极不易融洽也。

粤人多妾粤人好蓄妾，仅免饥寒者即置一姬，以备驱使。且以其出身率为侍婢，而烹调浣濯缝纫等事皆所惯习。一家既无多人，於是令其兼任梳头、烹餁二事，甚者洁除圊溷之役亦令为之，自可不雇女佣，以节糜费。其小康者，则置二妾或三妾，一切役务，均委之若辈。诸妾亦承奉周至，不敢少懈。盖其意以为烹调一役，虽为庖人专职，然每一肴出，未必能食，多犯不洁之病。今以妾掌庖，则妾亦同案而食，断不至有此弊，推而至於他事亦然。痛养既关，较外人之徒事敷衍者，自不可同日而语矣。

潮人多异姓乱宗异姓乱宗，显有功令，而潮人每有此弊，以丁多为强，较之他郡尤甚，常乞养他人子，非独单门然也。其有貌为鞠育包藏祸心者，更多故矣。

粤有十姊妹粤东处女，辄喜结合异姓侪辈为十姊妹，聚相得者十人，叙齿，年长者居首，对神宣誓，历久不渝。凡言动必以礼，女红、妆束，均听年长者指挥，无待保姆之教，自娴闺范。惟出嫁必让其居先，不敢搀越。或迫於父母之命，幼者先嫁，不与新郎宿。强之，则以死拒，如御强暴，必待长於己者皆已毕嫁，而始成燕好焉。

或曰，小家妇及童养媳被虐，怨其父母何不於己为婴孩时溺死者，於是桀悍妇人遂创为十姊妹，盖欲逃夫家之威虐，求一生之自由。其规例：约共相扶济，父母如强嫁之，必须设法私逃，且各谋生业以餬口，不仰他人。故凡娶十姊妹者，无论周防若何严密，必致逃遁，或为其曹窜夺而後已。

或曰，十姊妹即金兰契，俗名夸相知，又名识朋友，不知始於何时。或曰，始於丝厂之女工。粤省丝业，以顺德为盛，其所用女工常至数百人。女工之感情既日洽，遂有择其平日素相得者，结为金兰之契，其数仅为二，情同伉俪，後佣妇多效之，浸假而大家闺秀亦相率效尤，乃成风气矣。其契约成立之手续，必双方允洽，如双方有意，其一方必先备花生糖、蜜枣等物，为致敬品，若既已受纳，即为承诺，否则为拒绝。至履行契约时，或遍请朋侪作长夜饮，而其朋侪亦羣在贺之。此後坐卧起居无不形影相随。契约既成立，或有异志，即指为背约，必被殴辱。若辈更择有後代 「 即嗣女。」 以继承其财产，其嗣女复结一金兰契，若媳妇然，与血统之关系无以异也。

粤有不落家之俗不落家之风，与金兰契实有连带之关系。既结金兰契，遂立约不适人，後迫於父母之命，强为结婚，乃演成不落家之怪剧。不落家者，即云女子已嫁，不愿归男家也。金兰契之风，以顺德为最盛。故不落家之风，亦以顺德为独多。女子嫁期有日， 「 粤语谓之知日。」 必召集一羣女子， 「 粤谓之花枝羣。」 作秦庭七日之哭，如丧老妣，其金兰友亦在焉。临过门之夕，嫁者必以带束缚，其状若尸之将入殓者，复饱食以白果等物，使小便非常收缩。及归宁後，其金兰友必亲自相验，若束缚之物稍有移动，是为失节，羣皆耻之，女必受辱不堪。故顺德常有娶妻数年多不识其妻面貌者。岁遇翁姑寿辰，或年节，非迎迓数次，不能望其一来。至则翌日即返，见其夫，若仇雠也。

大埔妇女之勤俭我国妇女，向以徒手坐食为世诟病，其实此惟富贵之家耳，若普通人家，则有职业者为多。今姑举广东大埔一邑妇女之特点言之，则因向不缠足，身体硕健，而运动自由，且无施脂粉及插花朵者。而又日出而作，日入而息，自奉俭约，绝无怠惰骄奢之性，於勤俭二字，当之无愧。

至其职业，则以终日跣足，故田园种植，耕作者十居七八。即以种稻言之，除犂田、插秧必用男子外，凡下种、耘田、施肥、收获等事，多用女子。光、宣间，盛行种菸， 「 将菸叶制为条丝，每年运往各省及南洋者甚多，为大埔出口货之一宗。」 亦多由女子料理。种菸、晒菸等法，往往较男子为优。其余种瓜果、植蔬菜等事，则纯由女子任之。又高陂一带，产陶颇多，其陶器之担运，亦多由女子承其役。各处商店出进货物，或由此市运至彼市，所用挑夫，女子实居其半，其余为人家佣工供杂作者，亦多有之。又有小贩，则寡妇或贫妇为多。又除少数富家妇女外，无不上山樵采者，所采之薪，自用而有余，辄担入市中卖之。居山僻者，多以此为业。又勤於织布，惟所织者多属自用耳。

总之，大埔女子，能自立，能勤俭，而坚苦耐劳诸美德无不备具，故能营各种职业以减轻男子之担负。其中道失夫者，更能不辞劳瘁，养翁姑，教子女，以曲尽为妇之道，甚至有男子不务正业而赖其妻养之者。至若持家务主中馈，犹余事耳。

粤西荡子赠簪广西某县女子之未字者，率有外遇，家人知之，不之禁也。凡荡子与所懽订交，如系室女，必赠以簪，或金或银均可。欢愈多，簪愈夥，羣相稽察，不许假冒，嫁则携以去。盛妆时，俱插之於鬓，妯娌亲戚间竞相夸示，以多为贵，簪之多者，且可骄其夫。

旗俗重小姑旗俗，家庭之间，礼节最繁重，而未字之小姑，其尊亚於姑，宴居会食，翁姑上坐，小姑侧坐，媳妇则侍立於旁，进盘匜、奉巾栉惟谨，如仆媪焉。

京师有谚语曰：「鷄不啼，狗不咬，十八岁大姑娘满街跑。」盖即指小姑也。小姑之在家庭，虽其父母兄嫂，亦皆尊称之为姑奶奶。因此之故，而所谓姑奶奶者，颇得不规则之自由。南城外之茶楼、酒馆、戏园、球房，罔不有姑奶奶。衣香鬓影，杂遝於众中。每值新年，则踪迹所到之处，为厂甸、香厂、白云观等处，姑奶奶盛装艳服，杂坐於茶棚。光、宣间，巡警厅谕令男女分座，未几，而又禁止妇女品茶，此风乃因之稍戢。

蒙人俗尚蒙人平日常洗面，而不浴身，小儿初生，亦仅拭而不洗。

男妇胸前怀木碗， 「 以方尺许之布包之，布即洗面巾也。」 腰系刀箸。宰牛羊，不洗而煮食。所饮之水，腥羶触鼻。终日扪蝨而谈，王公亦多有如此者。

俗尚右，包房则以中为上，右次之，左为下。其坐卧均依次序，贵宾尊长至，则让中坐，主居右，妇女为下，居左。

宾主初见，贵官必互递哈达。 「 以最劣之蓝紬为之，两端散披丝头，平等所用约长尺四五寸，王公与佛前所用长三尺。其长短一视受者之阶级而定，滥用则为失礼。」 致送礼物，亦必附以哈达，示尊敬也。年节互相道贺，亦致送哈达。蒙人喜鼻烟，凡男子，必具烟壶一枚。 「 王公所蓄一枚，有价千余两者。」 常日，宾主相晤，接谈之初，平等则交相递送，彼此鞠躬，双手捧换，同鼻端一嗅，璧返一如递状。卑幼递於尊长，必一足跪献，长者欠身，以右手接之。长者递於卑幼，则反是。递於王公札萨克，必跪献，王不起坐，一嗅授还，不答礼。宾主初面，除递哈达、请安、递烟壶外，又有行装烟礼者。装烟：取客之烟筒， 「 无论男妇，左胁下必插铜旱烟筒，後腰悬火刀镰，镰下坠红绿色铀或布一寸。」 装主之烟，而後以布拭烟嘴，递送於客。递送或双手或右手，以等级而分。其递之先後次序，亦以老少尊卑而定，平等则同时交递。蒙人起居牛皮帐者，蒙古人所居，亦谓之蒙古包。率以牛皮为之，木架双叠钩连，可舒而张之，围如栅，耸其顶，牛皮数幅联为一，覆於架外，上下盘巨索两道，木板为门，四面不透风，其颠开天窗，以泄炊烟，周围可四丈余。行则解牛皮为数卷，卸木架为数束，以两驼负之。一帐之值，价须兼金，可用数十年。

又有毡帐，则斲木为门，空其顶，覆片毡於上，以绳牵之，晴启雨闭。正中叠石作竈，上加铁围，而置釜焉。北置木榻，高尺许，其卧所也，衾褥皆以羊皮为之。旁有木椟，贮食用物。贫者并此无之，惟以革衬毡，席地而已。

蒙人拾牲畜之粪，曝乾燃烧，以代薪料。东盟多森林，薪材易觅，烧粪者少。西盟荒芜，无薪可觅，罔不烧粪。粪以出自牛驼者为佳，燃之无臭味，焰大而烟易散。 「 牲畜终日食草，不食谷类，所遗矢尽草渣，故无臭。」 马次之，羊最劣， 「 羊聚圈中，大小遗均在其中。夏间积聚，连土摌起曝之，备冬日薪料。」 烟聚不散，令人咳呛致病。

包中烧粪取煖，如遇有烟时，须就地矮坐，否则眩目刺鼻。待火势既旺，烟被火力上冲，由包顶孔中散去。遇风，烟聚不散，呼吸维艰，非习惯者，难一刻居也。

蒙古妇女善骑青海之蒙古妇女，出必跨马，数里之遥，不常用鞍，辄一跃而登马背焉。

青海蒙番杂居青海蒙、番杂居，番族所用之物，蒙族无不用之，番族所食之物，蒙族无不食之。至番族所言，蒙族亦能言，而蒙族之服用、饮食、言语，则番族有不能兼之者。此则自然之习惯，不可强也。

青海蒙番之起居青海风俗，南境似前藏，北境似西蒙，东与甘肃大邑交通，又畧同汉俗。而人习讽经，性耽佛教，事事学步喇嘛，则全境皆然也。乎时逐水草而居者，论其暂则数迁其地，论其常则四时有一定之地。夏日所居曰夏窝子，冬日所居曰冬窝子。夏窝子在大山之阴，以背日光，其左右前三面则平旷开朗，水道倚巨川，而尤择树木阴密之处。冬窝子在山之阳，以迎日光，山不在高，高则积雪，又不宜低，低不障风，左右宜有两硖道，纡回而入，则深邃而温暖也。水道不必巨川，巨流易冰，沟水不常冰也。论者谓塞外秋後烧荒，每在旷野，具有深意。秋後，番帐羣徙於山内，平地蒭草，最易召寇，焚之以绝匪踪，一也。旷野无垠，不辨路径，焚之则支干可数，二也。草为瘴疠所聚，焚之则雨雪易消，寒瘴不生，三也。秋草自枯自萎，一经霜雪，腐湿狼藉，下次荆棘必生，焚之以袪潮秽，以除稂莠，四也。秋草高长，地气易泄，焚之以培地脉，春芽可以滋长，五也。因此数者，是以付之一炬，视不甚惜。初冬时候，平地竟不见一帐，入乱山深处，则人烟稠密，畜牧充盈，恍如桃源世界。近边蒙、番帐中，汉人每寄其子弟，令其服役数年，蒙、番之言语动作风俗，耳濡目染，久而习狎，以便行商番地。或充歇家夥伴，蒙、番视之，爱逾己出。亦有赘於彼族者，生子或还，或不还，惟其意也。

青海蒙、番眷属，聚居牛皮帐中，亲友至，亦羣居无猜。惟有客之夕，家主必後睡而先起。至夜，老幼男女横陈而卧，家主一一以短木棍隔之，两人相倚处，其间各置一木，此为防闲之器。界划鸿沟，他族逼处，不得过雷池一步也。黎明，家主起，验而去之。木棍不移，则色然喜；木棍易地，则艴然怒。倘或验之有迹，则下逐客令矣。俗传好事者与番妇有约，夜跨睡者而就之，睡者虽醒，亦不问。惟不得践其木，践则羣殴之，略不狥情。

沿帐挖沟以受水，帐中挖直坑一道以泄地湿，各帐皆然。坑之长短广狭不一，而深必以一尺为度，两边如低炕，坐可悬足。土人为坑必深尺有五，坑中又横开一二孔，可以爇树薪马矢，人卧其上，如北地之暖炕也，他省人则不相宜。新开之坑，其下蕴湿未散，土经火灼，湿毒上升，人为所蒸，另致呕逆软痹之疾。番地衞生要诀，凡遇风日晴和，必将帐篷拽起以驱潮瘴，旬必二三次。帐中多高竈，帐顶开窗，大径二尺，以泄炊烟。平竈虽稳而易成，不可近人卧处，仅可掘於帐外，离帐愈远愈宜。高竈方圆如常式。蒙、番为竈，长而狭，如短墙。平竈则随地掘坎，长约三尺余，宽约二尺，约为两方形，掘其半，深尺余，以容人。其半仅深四五寸，上凿圆孔，种火加釜，釜盖适与地平，下开小门，以通空气。

至其头人，则曰蒙长，曰番目。蒙长席地坐，必陈毡褥，或设矮几。番目惟设一帐，藉草而坐，陈物於地，不须几桌也。蒙长或用京苏及东西洋货，且曾至京师者，必以所购之物陈列满帐，竞相夸耀。番目之适用者，内地之五色粗布而已。

青海番族之起居育海番族所居，皆黑羊毛帐，顶低而平，雨雪不透，中宽约四丈，深约二丈，可容三四十人，上供佛像，中设高竈，右居坐家僧，左居眷属。客至相见，亦递用哈达。尊称人为红布，译言大人也。地陈毡毯，妇女皆围坐，半能汉语，大抵居近边邑者，语言尚近，文字为难耳。

青海蒙番之交际青海蒙、番之交际，礼俗大异。番与蒙不同，番与番又各不同。有合掌为礼者，有握手为礼者，客须因其俗而礼之。

阿里克俗尚青海有阿里克族，风俗良美，为番族之冠，胜於北蒙。婚嫁丧祭诸事，以及衣服饮食之宜，皆类汉人。待人有敬礼。客至，随所投，如旧主人，肉脯湩酪，啜且啖，无吝也。夜酣睡，主人代牧，失则偿。拾遗不匿，挂於帐外，以待失者往认。视内地之争衅构讼、析产阋墙、行百里者必腰缠、惠一餐者有德色，异矣。

郭密番俗尚青海郭密番民，皆筑屋以居，碉舍星罗，而牛羊繁盛之家，亦常携锅帐逐水草而牧，似游牧，非游牧；似城郭，非城郭，介乎居国、行国之间。每族百户一人，隶属於千户。千户之下，有副千户。千百户理民事，有妻室，而削发为喇嘛。或蓄发为红教僧，以僧非僧，似俗非俗，介於在家、出家之间。青海生熟岛番俗尚青海有岛，岛番分生熟二种。熟番窰居，或帐居，且有架木为屋者。编茆为墙，墐以土，户枢高仅及肩，伛偻而入，避海风也。牲畜充塞，而肥壮不如大陆之种。翦毛采乳，冬时运出易粮。数日宰一羊，恣烹炙。妇人解女工，见客知敬礼。风俗与常番略等，惟服饰稍陋，言语略不同耳。生番类鸟兽之为巢为营窟，男妇皆不裤，冬披羊皮，结草为长绳束之。亦蓄牛羊，恐其逸，以藤穿其胫，十数头为一联，藤末压巨石，恐为野兽吞也。於枯树之窝，四面列木如栅而圈之。不火食，茹毛饮血。多力，步如飞，能攫野兽毒蛇，生食之。或骑鹿握两角，翻山跳涧，驰如风。从不出山，熟番入，不相犯，语啾啾不可辨，投以乾糗，则为之指迷途。两山有石洞，如蜂窝，每洞一僧，皆习襌定者。寺院大小十数，湫陋如民居，僧迹颇众。

哈萨克俗尚新疆哈萨克人无冠礼，婴儿五六岁，父母择日遍告亲友，延莫洛大诵经，行割礼，戚友馈物致贺。富家大族则杀羊马向宾客，为赛耿鬭跤之乐。过此无恙，始得论婚。学骑马，教之控纵坐骑诸法，故其部以善骑着名。纵马疾驰，率能起立马背，作盘旋舞，或俯身拾物於地。

步不薙须，惟常翦唇髭，以便汤饮。十日一薙发，三日一削爪，同於西人。

哈萨克不讲宗法哈萨克族不讲宗法，无谱牒可稽，父业子受，无子者，继亲族兄弟之子为後。父死，则均其财产，子与女共分之。其俗与缠回大略相同，自祖以上，即无称述之者。回人之言曰：「厥初一人，生二男子，一子强狠好盗窃，不事耕作，其父逐之，是为哈族之祖；一子巽懦畏事，是为缠族之祖。」

哈萨克人强悍哈萨克人之风俗习惯与内外蒙古人同，有总管而无王公。十夫有十夫长一名，百夫有百夫长一名，千夫有千夫长一名。其性极强悍，以能杀人抢掠者为雄。

回人耐损耐损，回人大庆事也。凡男子之年未成丁者，十五岁以下，必於其生殖器小割一刀，曰耐损。择日，请阿浑至其家，为割之，亲友咸贺，有以礼物馈遗者，富家置酒馔，留贺客饮。

缠回俗尚新疆缠回风俗甚淳，重信，敬老亲仁，简质循法，以醉酒为耻，以贷贫民取息为大恶。其俗信誓，誓者以足踏餈而言，谓之昂无孙，重则抱经以誓，无不唯命者。其乡各设百户长，曰玉子巴什，十户长曰温巴什，凡稽户籍，均差徭，催科禁奸诘虣诸事，皆以之。其司水利者曰密喇布伯克，司分水者曰扣克巴什，凡濬渠渎，筑杠梁，植树木，计亩均水劝耕诸事，皆以之。其司盗贼者曰拔夏普，凡捕窃盗，守亭障，峙委积，聚木　槖授馆迎送诸事，皆以之。其司礼拜寺者曰伊玛木，凡诵经，讲善，和讼，解纷诸事皆以之。州县官吏又於城中设总长一人，谓之乡约。有大兴作徭役，乡约分檄各长，皆昢嗟立办。盖古乡官之制也。

藏人生育藏人以生女为幸，不尚男。产时不浴，母以舌舐之。至三朝，以黄油涂全身，曝於日中。数日，即以炒面调汤饲之，不饲乳。女产二日，男产三日，亲邻悉往庆，曰呛酒。送哈达，以哈达一缠儿头，余与父母。

藏女劳於男西藏有一妻多夫之俗，不合文明公例。妇主家事，男子辄惟命是听，以是女权伸张。男子恒惰而懦，且不若女子之强健也。耕田采薪，负重致远，修建房屋诸役，概以女子任之，男子惟相助而已。贸易亦多属妇女，而家政之庖厨、纺绩、裁缝、梳装等，则更优为之。

苗人男女之交际辰州苗人所居之村，必设一楼，梯而登之，曰阑房。至夕，村中幼男女尽驻其上，听其自相谐偶。夏日，男女浴於河。妇人见客，惟手护其两乳，余则弗避。汉人贸易者至其家，妇女不避，若与其女谈，虽狎媟，亦悦之，谓艳其美也。与其妻若妾交一语，则艴然怒。盖苗姓猜忌，虑汉人诱之逸，故如此。甚则缚呈诸茫。茫，苗称官长也。

滇夷以木刻记事滇夷无文字，以木板深刻记事，谓之木刻。每一事，即横刻一痕，剖而为二，彼此各执，无论年月久暂，持木刻以比对，誓不悔，盖即古代结绳、合符之遗意也。

黔中倮俗黔有倮，其土官之於土民，主仆之分最严，盖自其祖宗千百年以来，官常为主，民常为仆，故於土官休戚相关。粤西田川土官岑宜栋，即岑猛之後，其虐使土民，非常法所有，土民虽读书，不许应试，恐其出仕而脱籍也。田州与镇安之奉议州，一江相对，每奉议州试日，田民闻礮声，但遥望太息而已。生女有姿色，本官辄唤入，不听嫁，不敢字人也。有事控於本官，本官判或不公，负冤者惟私上老土官墓痛哭而已。虽有流官辖土司，不敢上诉也。

凡有征徭，必使头目签派，辄顷刻集事，流官虽有号令，不如头目之传呼也。土官见头目，答语必跪，进食必跪，甚至捧盥水亦跪。头目或有事，但杀一鸡，沥血於酒，使各饮之，则生死惟命矣。

倮以木刻为符号四川宁远之倮，无文字，有报告，必预定一木刻之式，或弓箭刀剑，或禽兽鱼介，且预约，若借银钱，若有急待援，若被围，若疾病，若约鬬，则於式之某处用刀刻木。或直画，或横画，或人或×，或十或一以为符号。

八番俗尚八番服食起居，类汉俗，妇人直顶作髻，业耕织，男子颇逸。盖八番徙自粤西，犹故俗也。妇免身三日即出耕作，而夫坐蓐抱儿不出户。其获稻，则和稭储之。刳木作臼，曰椎塘，临炊，舂稻而作食。燕会，则击腰鼓为乐。

打箭炉诸番之见官打箭炉诸番之土司与汉官相见，先递哈达，汉官亦以哈达赉之。次送奶茶，则答以块茶及银牌、绫缎。

西康番人相见礼西康番人相见，以折腰张口伸舌伸掌为敬礼，而拜鬼神及见土司、呼图克图则仍跪拜，拜则稽颡，曰碰头，此为至敬。番官相见，亦有以脱帽为礼者。

台番育儿台湾番人初产，产母携所育之婗嫛同浴於溪，不畏风寒，盖其性夙与水习也。其乳儿时，见者与之相狎，甚喜，以为人爱其子，虽抚摩其乳，不怒也。遇而不问，殊有怫意。

儿之襁褓，以布为之。有事，则系布於树，较枝桠相距远近，首尾结之，若悬牀然。风动，枝叶飘飘然，儿酣睡其中，不颠不怖，饥则就乳之，醒仍置焉。既长，不畏风寒，终岁裸体，而扳缘高树，尤为其特长。台番让路台湾番人颇知礼让，卑幼遇尊长於途，却步道旁，背面而立，俟其过始行。若驾车，则远引以避，如遇侪辈，亦停车通问以让之。

台番女勤操作台湾番女勤於操作，巨细各事，皆能任之，富者亦然。不若内地之汉、满、蒙各族，凡中人之家之妇女，终日坐食而无所事事，至以废物为世诟病也。