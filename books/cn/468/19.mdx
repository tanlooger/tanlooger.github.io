---
---
---
title: 迷信类
---



迷信类男女之种种迷信不辨事理之是非而妄信，曰迷信。国人鲜明科学，诞妄不经之言自易入耳。且藉口於晚近西人之研究灵魂学，哲学家亦颇加以思索，乃不敢直斥其谬，更有引为谈助而资以消遣者。男子且然，何论妇女。特妇女之笃信左道者为尤多，以至遗毒子孙耳。

迷信足补生计徐新华曰：「比户之门，上巳插荠菜花，清明插杨柳枝，端午插菖蒲。此虽社会之迷信，无足称道，然贫民之负贩为生者，即此数日间，於其生计亦小有补助，不必故为屏弃以绝其生计也。盖教养之道未至，一旦悬为厉禁，则强者流为盗贼，弱者转於沟壑矣。」

某氏妇多迷信某氏妇，小家女也。少寡，独与二子居。素信神怪，既寡，舍鞠育子女外，惟以长斋奉佛为事。平日所诏其子者，不外迷信一途。如入夕，偶见灯之结蕊，则喜曰：「将得佳音也。」饮茶，见有叶挺立於杯中者，则曰：「客将至矣。」取而囓之，更入杯，观其仆否，以卜来者之为男子为妇女。闻鹊噪，以为将得幸福，乃祝其多鸣。闻鸦鸣，以为将有祸殃，则唾之。儿不解，妇语以故，儿亦雀跃而前，以助其母之祝与唾也。夜中或闻犬吠，儿惊，呼以慰之，曰：「勿声，彼所吠者，非鬼则空中之神也。」儿恐，遂亦不敢出声。

新春吉语每岁元旦，老幼咸颂吉利语，谓一年可定终岁休咎，且有书而黏诸壁者。为士者常书「元旦发笔，学有其益」等语，为商者常书「新年提笔，一本万利」等语是也。

陕人背爷过年陕人至除夕，必出门，至十字路高呼曰：「爷爷，我背你回去过年。」於是以两手向後，作负物势而归，至中堂所供木主前徐徐放下。再往，背其奶奶，如前状。往返数四，新鬼故鬼依次背回。爷爷，祖父也；奶奶，祖母也。

赞土地萍乡有赞土地之俗，盖岁首之事也。如某家接新客， 「 女壻初至岳家，谓之接新客。」 某人逢寿诞，固无论矣。即无此二事，小康之家，或以赞土地为无谓之庆贺，必先日具帖报告当事者，谓来晚土地，恭贺。 「 於新客则称恭贺新客，於寿诞则称庆祝千秋。」 至次日之暮，锣鼓爆竹，以一人翻穿皮马褂，饰为有须，左手持杖，右手执扇，摇其头，自赞曰：「土地神，土地神，土地原来天上人。」并有种种庆祝之语。赞毕，酒肉徵逐，兴尽而散。

窃花得壻台湾元夕，女子偷折人家花枝，谓将来可得佳壻，曰窃花。钱塘范九池有诗咏之云：「女郎元夜踏苍苔，攀折青枝笑落梅。底事含羞佯不采，月明犬吠有人来。」

摸秀轧秀之得壻宜男科举时代，江苏之常州各属院试，必於江阴。凡赁庑者，一衿既青，门前屋角，必有妇女於暗中牵襟弄裾，名曰摸秀，谓可得佳壻，兆宜男。又或於院试奖赏之日，小家新妇联袂出游，故与新秀才摩肩而过，则曰轧秀。

食瓜祈子中秋夕，衡州有送瓜之俗。凡娶妇而数年不育者，则亲友必有送瓜之举。先数日，於菜园中窃冬瓜一个，须不使园主知，以彩色绘人之面目，衣服裹其上，举年长者抱之，鸣金放爆，送至其家。年长者置冬瓜於牀，以被覆之，口中念曰：「种瓜得瓜，种豆得豆。」受瓜者设盛筵款之，若喜事然。妇得瓜，即剖食之。

三月初三日曰上巳，若是日适为清明，江宁妇女之亟望生子者，必以野菜合瓜而煮食之。甚且谓嫠妇、处女食之，亦可得弄璋、弄瓦之喜。上海则异是，所食为南瓜，且谓必须夫妇同食一瓜也。

抚铁猫祈子金陵城北铁猫场有铁猫，长四尺许，横卧水中，古色斑斓，不知为何代物。相传妇人抚弄之，可得子。中秋夕，士女如云，咸集於此。

投石卜男禹庙在会稽山下，塑像拙陋，惟以较仓颉之四目肉角，已大胜矣。左偏有窆石，为海内有数之古刻。一及春游，无赖少年羣集亭上，以小石投之，穿其孔，谓可卜生男。孔，即当时下窆系绳之孔也。

占花祈子广州祀金华夫人，祈子者以占得白花为喜。有谣云：「祈子金华，多得白花。三年两朵，离离成果。」

采青宜男广州元夕，妇女偷摘人家蔬菜，谓可宜男，名曰采青。花县曾晓山照有诗云：「篱头雨歇湿游尘，弱柳绯桃解媚人。最爱蔬中冬芥好，年年生子及青春。」

窃莴苣生子广东妇女之艰嗣续者，往往於夜中窃人家莴苣食之，云能生子。盖粤人呼莴苣为生菜也。

贺人生子之奇汴人喜早婚，尤盼早得子。若生男，必以鸡鸭蛋赠戚友，蛋壳画龟或便壶，以示添丁。戚友受而往贺之，必以五色油涂新儿父之面，且拉之游街，以示四方，谓有子为荣也。

拂头摩顶藏人之谒达赖喇嘛、班禅额尔德尼也，不论官吏平民，皆诣法座前脱帽合掌，伸舌於外，顶礼三度，垂手聚足，鞠躬屏气。达赖、班禅或以手拂其头，或以手摩其顶，则以为至荣。舐秽水藏人家庭以夫为主体，妻敬礼之若君上。夫或有远行，妻必於前一夕为夫洗足，即置其秽水於牀下。既行，妻每夜向秽水叩首至再，以指染水而舐之，夫归始罢。若违此习惯者，邻里皆目为不贤。朱红染牲毛青海蒙女之归宁也，若与壻偕，则必携有朱红之染料，徧染牲畜之毛。昼不及，则继以夜，必染至无一遗，是岁牲畜乃安。妇翁以壻为能，即以双羊染红，送其夫妇归。镜听镜听不必学而能，非方伎也。古人之为之者，每於除夕或新岁，先事洒扫，置香灯於竈门，注水满铛，置杓於水，虔礼拜祝。拨杓使旋，随柄所指之方，抱镜出门，密听人言，第一句即是卜者之兆。今则惟於除夕出门，在道路中听人之言以决休咎而已。

黄文僖镜听大学士黄文僖公机，钱塘人。为秀才时，效镜听之举。尝於除夕游行里巷，方出门，即闻某家妇询某姑曰：「家有二鸡，一黄鸡，一白鸡，今日宰白鸡乎？宰黄鸡乎？」姑曰：「宰黄鸡。」杭人俗谚谓杀为宰，本古义也。黄归而大喜，颇自负。盖鸡与机同音，宰为宰相之宰耳。已而果应其言。

徐健庵昆季镜听崑山徐健庵尚书乾学昆季三人，未第时，除夕相约镜听。乃翁侦知之，先走匿门外，俟三子之出，揖而前曰：「恭喜弟兄三鼎甲。」三子知翁之戏己也，不顾而走。会有二醉人连臂而来，甲拍乙之肩而言曰：「痴儿子，你老子的话是不错的。」盖以俳语相戏也。已而果应其言。

兄弟镜听益都郑氏兄弟皆文学士，大郑早知名，父母过爱之。二郑落拓，不甚为父母所喜，遂恶次妇。後次妇望二郑捷，窃於除夕以镜听卜之。有二人初起，相推为戏，云：「汝也凉凉去。」是科郑兄弟皆捷。

又有兄弟二人，将於翌年春应童试，先於除夕镜听。墙畔植一梯，升梯，可遥听邻家人语。其兄先登，嘱弟勿遽上。弟不得已，於梯下徘徊。邻家适作佛事，道场散後，羣儿喧嚷於佛座旁。一妇将献佛之果，为羣儿分之。儿有不及待而跃至桌上攘取者，妇大呼曰：「先上来者不得，在下者有之。」兄闻之，懊丧而下，弟亦懵然罔觉也。其後弟获售，兄被黜。

竈卦广东永安县除夕守岁，妇人祝竈，置盐米於竈上，以碗覆之，视盐米之聚散，卜年岁之丰歉。男子则置水一碗於锅旁，黏「东西南北」字，中浮小木。祝竈者视木端所向，听其有何声响以占休咎，名曰竈卦，亦古人镜听之类也。

掷珓掷珓，一作掷筊，以两蚌壳投空掷地，观其俯仰以断休咎。亦有以竹或木，略斵削使如蛤形为之者。尽人可能，非方伎家也。

求签神庙有削竹为签者，编列号数，贮以筒。祈祷时，持筒簸之，则签落，验其号数，以纸印成之诗语决休咎，谓之签诗，并有解释，又或印有药方。五代卢多逊幼时，就云阳道观读书，见废坛上有古签一筒，竞往抽取。是知以抽签为卜，古已然矣。

王文简求签京师前门瓮城之关庙签，夙称奇验。顺治己亥，王文简公士祯方在都谒选，往祈签。初得签云：「君今庚甲未亨通，且向江头作钓翁。玉兔重生应发迹，万人头上逞英雄。」又云：「玉兔重生当得意，恰如枯木再逢春。」尔时殊不解。是年十月，得扬州推官，以明年庚子之任。在扬五年，以康熙甲辰十月内迁礼部郎。所谓庚甲者，盖合始终而言之。扬郡濒江，故曰江头也。然终未悟後二句之所指。至庚申闰八月，擢国子监祭酒，乃悟玉兔重生之义。韩文懿求签长洲韩文懿公菼未第时，尝祈签於苏州之灵岩山寺，有「功名须到五门知」句，不解所谓。及乡试，策题之「问」字，皆误作「门」，自不觉也。是科中式。康熙癸丑，成进士，魁天下，历官至礼部尚书，颇存纶阁之想。会直省解乡试卷至，阅所对策，率多芜滥。私念少时闱作，将毋类此，因命吏检视，见五「门」字，不禁哑然，且悟签语，无远志矣。

徐逸少求签康熙己未，徐逸少编修方与计偕，濒行，祷於大乘庵，得一签，其後二语云：「今日杏园沈醉後，声声报道状元归。」徐大喜，意谓必当抡元也。及榜发，则是科一甲一名，乃常熟归允肃也。然徐亦捷南宫，授庶吉士。

王云锦求签金匮王殿撰云锦，尝於康熙庚午举南闱。至丙戌，以年已五十，不欲与计偕，乃求签於关帝庙以决之。签有「五十功名志已灰，谁知富贵逼人来」二句，大喜，乃北上，遂捷南宫，大魁天下。

秦涧泉求签秦涧泉殿撰大士将散馆时，求关帝签，得「静来好把此心扪」之句，意郁郁不乐，以为神嗤其有亏心事也。已而试「松柏有心」赋，限「心」字为韵，终篇忘点「心」字，阅卷者仍以高等上。高宗阅之，问「心」字韵何以不明押，秦俯首谢罪，而阅卷者亦俱拜谢。上笑曰：「状元有无心之赋，主司无有眼之人。」

蒋景求签嘉庆甲子，江南乡试，长洲蒋广文景曾於关帝庙求得一签，有句云：「自南自北自西东。」及入场，首题为「谨权量至四方之政行焉。」其文之後比，即用此句，对股以「无党无偏无反侧」七字俪之。主考以经语现成，密圈批中。

毕秋帆签谶毕秋帆制军沅於乾隆庚辰会试前，诣正阳门关帝庙求签，见首句「君今庚甲未亨通」，颇不悦，然竟以第一人及第。盖「君今庚甲」四字，已示先机也。

酆小山毛养梧求签关圣帝君签有「前三三与後三三」之句，酆小山教授云倬为诸生时，尝祈得之。乾隆癸卯乡试，中三名。阅十年，为癸丑，会试，中九名。毛养梧主政绣虎亦於嘉庆己酉乡试祈得之，是科中三十三名。道光壬午会试中式，亦三十三名。未几，殁於京邸，年三十三岁。又一士子祈得是签，则中六十六名。

张惕斋求签钱塘张惕斋太守兴仁款慧媚学，道光辛丑成进士，入词垣。改刑部，擢御史，出典广东乡试。京察一等，授建昌守。履任半载，以缴照迟延，部议镌级。大吏奏留，以劳绩复官，檄摄袁郡。将之任，病殁，年五十有九。惕斋於散馆前，在正阳门关帝庙求签，有云：「常把他人比自己，管须日後胜今朝。」以为可留馆也。及改刑部主事，始悟「常把他人」，盖庶常属他人；刑为比部，属诸己也。编检七品，而主事则六品，「胜今朝」亦验矣。

恩艺棠求签恩艺棠中丞铭出抚安徽，濒行，求签於正阳门之关帝庙，得一签，有「舟中敌国笑中刀」句，方审视，忽忆叶名琛督粤时，亦得此，乃曰：「吾其死於疆场乎？」已而为道员徐锡麟轰以手枪，遂毙。锡麟为恩之属吏，是舟中敌国也。锡麟夙为恩所契，事恩惟谨，是笑中刀也。

儒醮湘中士子仿傚僧道之诵经，以孔、孟之书编而诵之，曰儒醮。

诵太阳经三月十九日，固明思宗殉难日也，当时讳之，而谓之曰日诞，於是迷信者皆沿之。是日，有斋沐者，辄凌晨而起，诵《太阳经》。若是日天晴，则曰神喜而受人之祝也；或阴晦，则曰神胡不喜，乃却人斋供也。

香客求福凡诣庙烧香之男女，俗曰香客，各省皆有之。今姑言江、浙，则江宁之清凉山，有所谓磕头香客者，行三步，磕一头，必入庙而後已。句容之茅山，淮扬徐海之人且皆至；杭州之天竺，宁波之普陀，嘉兴、湖州、苏州、松江、常州之人且皆至，固无不以求福免祸为祈祷也。

假吃三官素俗传三官菩萨有大量，持斋者不忌荤腥，但须不食特杀之物，故有假吃三官素之谚。拜愿宣化府人於五月十三日，为父母妻子或己身疾病，具香纸牲醴於城隍庙拜祷。自其家门且行且拜，至庙乃止，谓之拜愿。

蒙人转经蒙人奉佛惟谨，木轮中贯铁枢，可转动，集梵经轮间，大者支木架，以手推之，小者持而摇之，旋转如风，谓一转有一功德也。

藏人以经典为护符藏人之护符，以丝束经典一页，或置之金属小匣，藏诸怀。其旅行者，以马及金刚系犬两种画品替之。遇猛犬，谓携金刚系犬图可免；遇暴风雨，谓飞散画马之纸可免。又有咒语。且有藏护符於家者，以佛像之衣服，或所持孔雀羽，包以魔纸，缠以毛线， 「 以狗毛、山羊毛或羊毛捻成。」 更以鼷鼠皮包其全部，谓可祈家族之兴隆也。

藏人周行腾吉里湖西藏有腾吉里湖，在拉萨西北。藏人以周行此湖为哥拉，谓易消灭罪障。虽犯杀人罪者，以哥拉二回得赎之；虽杀父母者，以三回得为无罪。一周此湖，当费八日，多或十二日。每岁各方信徒结羣巡拜者，络绎不绝。转格栏拉萨宫殿之廊壁，悉绘佛像，瞻仰者辄以头摩之，故黑而生光。宫殿内外　道路皆石砌，信徒匍匐过之，以头贴地为最敬，是以石腻如油。宫殿周七里，巡行一周，曰转格栏，谓可祈福除灾。妇女辄於午後，羣向转格栏一周。每行三步，即伏地，口诵经语，叉手於顶，右手持牛骨，向头上一画。起行三步，复如前，数日方一周。积计之，有三十余里。

熬茶蒙人重佛教，尝遣人赴西藏礼达赖喇嘛，谓之熬茶。

转世钱青海有所谓转世钱者，不论家产多少，以其半为布施，输送本族之僧寺，馈贻过境之高僧，且远投西藏之大寺。喇嘛不敢却，代藏之，其人曰：「喇嘛有天赐之衣食，不屑用俗人财帛，来世仍还本人，丝毫不差。寄少者来世钱少，寄多者来世钱多，不寄者来世为贫民，佛爷鄙其人，不顾若也。」若病故，则又分家产为三，一供本族僧寺，一施各僧讽经追荐，而以其一留遗子孙。不如是，则同类鄙夷之。

赛会具仪仗杂戏迎神，以舆舁之出巡，曰赛会，各省皆有之。其仪仗之大概，前导金鼓二，即大锣也，而衔牌、繖、扇、旗、红帽、黑帽、香亭及陈设各物之亭继之，中杂以乐队、骑队。神舆将至，则先之以提鑪，而僧道及善男信女则随於後，有系铁链於手足者，有服赭衣而背插斩条者，有裸上体而悬香鑪於臂者，皆先期许愿，至是还愿之人也。

天津娘娘会天津有娘娘会，娘娘即天后也，旗帜卤簿，宝玩珍奇，无不备具。复有所谓中旛者，前导小旛数十对，最後为大旛，高五六丈，用上等梁栋材为杆，饰以龙头，悬旛於吻，锦绣璎珞，垂垂及地。杆首以长绳数条，四围撷之，恐其欹侧。中一人持杆而行，重可数百斤，力向上掷之，或承以额，或接以口鼻耳目，或受以肘背肩腹。一击糜烂，屡掷屡击，体无完肤，绝不为怪，观者交口羡赞。其同侪恐其胜亡也，竞夺而掷，至有争殴而酿命案者。

江宁炉会江宁迎神者有炉会，始仅数人擎炉，爇檀降香而已，道光辛卯以後遂大盛。庙中僧道及首事舁神出巡，名曰大会，先示出会日期。别立香棚，备仪仗，或龙舟，或凤辇，或煖轿，或显舆，空舁之，以待神之易坐，且制新袍以待神之易着。招致纨袴少年数十人擎炉，名曰炉会。别立天保、九如等名号，其装束服饰，每对皆取其同，冠袍带鞾，无不华靡，日凡三易。而佩带者为古玉翡翠，铿锵腰际。於其中择精者先导，後则以次而行。每炉一对，间以荷旗者二，即擎炉人之仆，衣履亦必华赡。所擎之炉，以精铜铸造。承炉之座若盘，皆檀梨镂刻而成，绕盘围以寸许宽之绣围而缀须焉，备极人巧，而不甚重，取其便於捧持也。

凡入会擎炉者，衣饰之外，亦须费十金八金不等。先是，每年神会仅三四起，自有炉会，增至十起。及辛丑，江宁守李某恶其华侈，禁之，遂止。

吴人有解饷会苏州之迎神游市者，不一而足。清明、中元、十月朔，则府县城隍及各坊土地，皆至厉坛，率鬼享祭。若有瘟疫，则迎瘟神。

道光时，有所谓解饷会者，尤可笑。盖土地各分坊市，每岁，庙祝推一车，击小锣，周行辖境，沿户敛钱，谓之完天饷。敛毕，乃市纸镪，舁神，亲解至穹窿山。山有玉皇殿，道士住持之。神至，供偏殿，先送纸镪，次则庙祝与道士议私费，岁有定额。镪费俱如数，则无事，盈余则加级，不足则降级，甚至有锁闭神像，勒令补足者。饷解讫，乃朝帝。是日，神易九梁冠、大项圈，朝服朱履，执圭坐轩，去长扛，舁至殿下，设大红拜垫於地。庙祝伏神旁，代唱圣寿无疆者三。殿上钟鼓齐鸣，一道士立丹墀，赞，五拜三叩首。舁者随所赞，升椅以应之。礼毕回城，然不遽归庙，必赁屋暂宿。次日，复至元妙观玉皇殿谢恩，礼亦如之，乃回庙。如过他神庙，则停舆，而以帖入庙，候起居，庙神亦以帖答之。

恩寿命苏人赛会光绪辛丑，满洲恩寿抚吴，阅明年，大疫，恩谓民祷神不诚，天降之谴，乃於城隍庙集道士四十九人，建醮四十九日。醮毕，复舁城隍、土地各像为前驱，备楮帛无算，令羽士鼓钹徒行，逐瘟鬼於胥江，自谓为民祈福也。

吴江有夫人会吴江有夫人会，恒於八月二十六日之夜行之。会所过之处，商店人家辄以纸花送夫人，喜娘即为之插带。明日，取花送还，谓可压邪，则又得犒资矣。

香案迎神道光时，豫章五月赛会，比户设香案。神至，行礼毕，即放花爆，必向神身及舁神者而爇。神身先以水浸之，行数里，复浸而前，惧其毁也。舁神者皆赤体而迎，无所苦，视之亦无烧灼痕。

大暑船同治时，临海县民以频岁有疠，过大暑不瘳，乃为送船之会。船与常舶无异，用具如桌椅床榻衾枕，食物如鸡豚鱼虾，甚且刀矛枪礮之足以备盗者亦有之。别有盛米之袋，小仅可受一升，而数以万计，皆村民所施也。大暑前数日，建道场，至大暑送之，俗呼为大暑船。夜有海盗遇之，以为贾人船也，向之放礮，大暑船亦放礮御之，至天明始知，大惊而去。

盂兰盆会盂兰盆，梵语也，本作乌兰，谓以盆贮百味，供养诸佛，藉救众生倒悬之苦也。昔目连之母入地狱，食物入口，即化为烈火，佛教作此以度其难。世俗於七月之中元，延僧结盂兰盆会，诵经施食，义起於此，俗谓之放焰口。

花会之降童闽人之设花会厂者，必奉本村社主、土地、山神及其他着名之种种仙佛，香烟纸锞，终日燃烧不绝。每当日入，则焚草鞋三十四双，以给花会之鬼，且祝而告之曰：「汝等此去，当至各村运动，梦中示人以翌日之花会名，富者诳之，贫者实之。」祝毕，旋又焚锞。而村民亦往往夜中得梦，晨辄告人以求解者，於是一般趋利之徒，祷神问卜者有之，求梦者有之，以花会名单入深山万塚之中，罔两出没之所，而求鬼魅之指点者亦有之。而最奇者，则又莫如降童。降童云者，「谓能令鬼神附降於童子之身，即谓之曰童身。其法，画符字於水碗，令一童子饮之。不移时，童子神昏心迷，倏而距跃曲踊者无数，已而就案高坐，乃断续而言曰：「汝等求吾何为者？」时则数人匍匐於地，嗫嚅应之曰：「弟子愿求小财，乞大神查挂筒之花会中为何名。如中，谨备三牲币帛以酬。」曰：「若是乎？但看尔福。姑从汝请，不中，无我怨。」神呻吟移时，执笔写一字於求者之手，令求者自解之，然实似字而非字。求者以己意附会之，各执一见，故亦或中或不中。酬对既毕，童倒地，则退坛矣。

花会之供偶像闽人之赴花会者，必供一偶像於家，旦夕祈祷，以图默佑。胜则享酒醴牲牢之奉，若败，则泼以便溺，甚且痛詈而斵削之，或抉目，或劓鼻，或截腰，或斫手足，弃之於圊，盖愤其无灵而虚享血食也。其他迷信者，乃复从圊中出之，洗涤而送诸土地祠，排列於神案之旁。

点花会浙江义乌之押花会者，必觅一死尸之头以蒸之，称之曰点花会，谓可百发百中也。

坐庚申道家每择庚申日默坐诵经，谓之守庚申。道光时，有某者，非道士也，亦习为之。其初两月一举，越数年，则每夜箕踞静坐，双目时闭，万虑俱寂。功行既深，有二寸人从顶中出，门外之事不问自知。一夕，寿数将尽，先知之，走出一小人，躲入三世佛耳中。见无常鬼来，彼即闭目，静窥鬼去，而目仍开。如是者数次，谓可幸免无常句摄之祸而成地仙。

闽人多喜守庚申，处女尤信之。咸丰时，福州城南李某有二妹二女，妹曰琼，曰瑶，女曰韵卿，曰桂英，皆未字。好读佛老书，日必市楮帛香烛，深夜焚化。兼修庚申之术，刻意为之。不及一年，寝食锐减，形销骨立。某归，见四人状，大骇，疑有病。询之妻林氏，始知其详，亟为议婚。遂以琼婚於邑之陈氏子，以瑶婚於皖之某商。亲迎有日矣，韵卿乃谓桂英曰：「两姑皆将嫁矣，婚姻之议，恐将及我，宜早自为计，勿蹈其覆辙也。」韵卿旋谓桂英曰：「事亟矣，妹好自图之。」桂英曰：「将如何？」韵卿曰：「舍死无他策足以保全清白之身也，妹甘之乎？」桂英曰：「固所愿也。」翌日，二人皆投缳死。

食物投铁猫口番禺之沙湾茭塘，有老鼠山，其地向为盗薮。李制府瑚患之，铸大铁猫於山顶以镇之。猫张口撑爪，高而钜。刘月农巡尹荫棠尝往缉捕，亲登以观。而游人往往以食物巾扇等投入猫口，谓果其腹也。

浴猫狗江浙六月六日浴猫狗，广东之澄海则以五月五日浴之。

天开眼天开眼，即黄道光也。天空所现奇异之光辉，以近黄道，故名，俗谓之天开眼。於日落之後，日出以前，可见之。其形尖锥或成圆锥，色清淡，近地处微红，能遮掩小恒星之光。天文学家谓流星之质，散布地球轨道内外，因为日光所照，成为绕日之大光线。在南北温带之处，多现於春暮秋朝，若在热带，则四时皆可见，不足为异也。

康熙辛未四月阴晦之夕，蓝田有瞿修龄者，从其主人勘地至一山，时方二更，豁然天曙，红光浮岭，朗照林谷。行三四里许，仍复昏黑。此即俗所称之天开眼也。

祈晴久不雨，出纸翦作人形者五六，佐以鼓一，钟一，梯一，举而黏之於廊，且祝之。偶或大雨滂沱，则翦人物如前，而益以作女子状者一，且持一帚曰：「我将以祈晴也。」盖谓天空之云，皆为彼女之帚扫却矣。

倪氏儿惧雷声倪氏儿以父母溺爱故，未入校。一日，至戚串家，与羣儿戏於庭。羣儿既已卒业於小学矣。午餐後，忽黑云如墨，挟风而行。俄顷，幕遍天空，羣儿以气爽大快，欲登城以当风，邀儿往。儿逡巡曰：「雷将至矣，奈何复出？」众曰：「雷何伤，所畏者雨耳。」强之行，弗从，乃舍之。既而雷雨急至，羣儿遄归，觅儿不得，诧甚。继闻觳觫声，乃见其蹲居厅事之一隅，以屏自障，方跪而祈祷，口呼「神勿击我」也。挽之起，不可。雨止，乃兴焉。

木郎祈雨咒同治庚午夏，有人自滇南至京师，以手钞《木郎咒》一帙，示汉军宗啸吾司马山，盖楚汉祈雨多持此咒也。

祈雨须分四时。春旱祈雨，设坛东门外，东向。其三时亦如之。坛设神位三，左书风云雷雨尊神之位，中书木郎太乙三仙行雨神仙之位，右书紫清白祖仙师之位。祀品以元酒、清酒、粢盛、脯果。为祈雨疏文一通，焚之城隍神前。诚心诵咒，每日三次，或四五次，每次四十九遍。三日无雨，五日；五日无雨，至七日，则谓必大获甘霖矣。谢雨时，祀品仍照前。

咒云：「乾晶瑶辉玉池东，盟威圣者命青童。掷火万里坎震宫，雨骑迅发来太蒙。木郎太乙三山雄，霹雳破石泉源通。坤震巽上皓灵翁，猛马四张剡火冲。流精郁光奔祝融，巨灵太华登云中。墨旛皂纛扬虚空，掩曦蒸雨比云浓。阏伯撼动崑仑峯，幽灵翻海玄冥同。冯夷鼓舞长呼风，蓬莱弱水兴都功。龙鹰捷疾先御凶，朱发巨翅双目彤。雷电吐毒驱五龙，四溟靉靆罗阴容。一声四海改昏蒙，雨阵所至川流洪。金光流精斩旱虹，洞阳幽灵召丰隆。玉雷浩师变崆峒，虚皇泰华扫妖爞。羣梁玄黄号前锋，祠泉恣蜃威天公。歘火律令翻穹窿，鞭击妖魅驱蛇虫。勾娄吉利炎赫纵，登僧泽颐悉听从。织女四歌心公忠，转我救旱助勋隆。赤鸡紫鹅飞无穷，摄虐缚崇送北丰。救紫虚元君降摄，急急如火铃大师律令。」

曾忠襄祈雨光绪丁丑春，曾忠襄公国荃抚山西，时大旱，八月至二月不雨。前督某惧生变，称疾引去。忠襄之官，徒步祈雨，逾月不应。麦枯，豆不可种，民饿死者百万计，忠襄忧甚。三月乙丑，下令城中，官自知县以上，绅自廪生以上，皆集玉皇阁祈雨。旦日众至，则阖门积薪草火药於庭，忠襄为文告天曰：「天地生人，使其立极，无人则天地亦虚。今山西之民将尽，而天不赦，诚吏不良，所由致谴。更三日不雨，事无可为，请皆自焚，以塞殃咎，庶回天怒，苏此残黎。」祝已，与众跪薪上，两日夜不食饮不眠。戊辰旦初，日将出，油云敷舒。众方瞻候，见云际神龙蜿蜒，鳞鬣隐现，灼若电光，龙尾黑云如帯。方共惊愕，云渐合，日渐晻雷雨　隐远空。须臾，大雨滂沱，至己巳乃止。民大懽，焚香鼓吹，迎忠襄归。月忌月忌为初五、十四、二十三，世俗相沿久矣，有「初五、十四、二十三，太上老君不炼丹」之谚。术家谓为廉贞独火，故以为忌。其说不经，实为洛书九宫数耳。宫数起於一，初一一宫，初二二宫，初三三宫初四四宫，初五则入中宫。中宫为星位之极，专制时代以为至尊之地，臣民所当避忌，故曰月忌。初六六宫，初七七宫，初八八宫，初九九宫，而宫数尽。至初十，复至一宫。循环数之，十四日又入中宫，二十三日又入中宫，是以初五、十四、二十三为月忌，非有所谓不祥者在也。

移居上任之忌官吏上任及人民移家，每忌正、五、九月。盖亦以专制时代，视此数月当至尊之位，人臣宜避耳，非有所谓不祥也。

都人忌骂都人忌骂，舆夫走卒之酬对，亦绝少江南恶口吻。而於辱及祖宗父母之谩辞，尤深恶而痛嫉之苟有犯者，立攘臂与鬬，甚且白刃相加，决诸生死。京东诸郡县如之。

都人忌言龟兔京师忌讳，莫如「龟」「兔」二字。然其土着，亦以此类为多。尝有人定梨园花榜，一须生以李龟年相喻。翌日，须生觅定榜者而殴之。又有在乡会场中，以试帖诗用「兔魄」二字，致遭摈弃者。

都门各衙署之禁忌都门各衙署，旧有小禁忌。内阁大堂有泥砚一方，相传为严嵩物，胥役人等搬弄无妨，惟官僚切忌入手。新到阁者，前辈辄申诫焉。翰林院衙门，大门外有垒培，高不踰寻，环栅以衞之，置隶以守之。相传中有土弹，形如卵，能自为增减，适符阖署史公之数。或损坏其一，则谓必有一史公赴天上修文之召者。又有井名刘井，新到馆之庶常，或俛而照影，则谓必无留馆之望。刑部衙门有「顺天无缝，直隶不直」之说。顺天司中门终年扃闭，司务厅日必以纸黏之，如稍漏缝，则谓印稿必获处分。直隶司向不设公座，设则必兴大狱。又刑部大堂为白云亭，亭前影壁有一方孔，每早晚司务必躬自扫除之，则谓其中或留纤芥，必不利於堂官。又刑部当月司员，监筦堂司各印，印各缄幐，相戒不得启视，否则谓必有监犯病毙。

忌门宁古塔人有疾病，辄以草一束悬於门，曰忌门。虽戚友省视，仅於门外问安，不入门也。

乡试忌出大学题浙江乡试，例不出《大学》题，谓其不利也。广东亦然。或有犯者，非贡院被火，则主司有祸，而尤忌圣经一章。

兰人忌食鸽兰州多鸽，盈城皆是也，常飞入粮食肆啄米麦，肆主辄听之。盖兰人不食鸽，谓食之必有灾。

鼈为老爷南昌人畏鼋与鼈，呼之为老爷。南康府附近有老爷庙，所祀为鼋老爷。相传明太祖与陈友谅战时，曾救御舟出险。赣人祀之甚虔，且相戒不食鼋鼈，恐犯老爷之怒也。

新妇忌入人家江宁之新嫁娘，非於一月以後不能入人家，如或误犯，必责令斋百怪以祓除不祥。斋百怪者，须备香烛、纸马、牲牢、酒醴以往，且必男着女衣，女着男衣，夫妇双双顶礼，斋毕偕归。鄂妇姙忌湖北妇人姙子，避忌最甚。有所谓换胎者，言所见之物入其腹中，换去其本来之胎也。故妇人姙子，凡房中所有人物画像，藏之弃之，或以鍼刺其目，云其目破即不为患矣。有一妇卧室悬一美女像，及生子，厥状肖焉。美女屈右臂，伸三指作指物状，此子亦屈右臂伸三指，终身如此。又一妇偶观优，及生子，头上有肉隆起，如戴高冠，两耳旁各有肉一片下垂，如以巾羃之者然。因忆观优时，有优人之冠如是，为其换胎矣。其地每有游僧担荷衣装，乞食村落，担上有弥勒像，此尤为所忌，孕妇见之，谓生子必肖弥勒像矣。故此僧所至，村人辄噪而逐之。孕妇或不及避，猝与相遇，必坐於地，自解其履，以左履换至右足，右履换至左足。此僧亦必将所荷之担，从右肩换至左肩，从左肩换至右肩，如此相持。及人众咸集，逐此僧去，乃得无事。

驱贼神鄞县居民遇窃盗之後，必有驱贼神之举。驱贼神者，乃紮一草人，置於被窃之室中，焚香化楮而祭之。祭毕，一人持竹板，一人持草人。持竹板者厉声问曰：「汝在此何为？」持草人者曰：「无所事事，以迷途误至此耳，姑恕我初犯乎？」持竹板者曰：「姑饶汝，去否？」持草人者曰：「去，惟不知道路，奈何？」持竹板者曰：「既不知道路，待我送汝去。」遂迫持草人者前行，己则持竹板随之，且行且问曰：「出去否？」持草人者答如前。凡穿门过户，必一一问答。既出大门，持草人者即放步狂奔，持竹板者尾之急追。追至厕所，持草人者急以草人抛厕中，始返室大呼曰：「贼神去矣。」

目颤黏麦草王氏妇偶於右目黏一麦草，或骇而问之，则曰：「右目肉颤，则将得殃。我顷右目颤，故为此以厌胜也。」

泰山石敢当石敢当，立石於里巷之口以禁压不祥者也。此三字，始见於汉史游《急就篇》。颜师古曰：「敢当，言所当无敌也。」颜谓《急就》之例，首陈诸姓，其名字或是新构义理，非实相配属，真有其人。是石敢当云者，亦虚构二字，与石姓相配成文耳。後人乃镌诸石，为禁压之用。宋庆历中，张纬宰莆田，再新县治，得一石铭，其文曰：「石敢当，镇百鬼，厌灾殃。官吏福，百姓康。风教盛，礼乐张。唐大历五年，县令郑押字记。」後有加「泰山」二字於上者，曰泰山石敢当。

姜太公在此乾隆时，江浙间之烹豚鱼也，皆和以酱。当三伏时，有自制之者，取其便也。制时，必书「姜太公在此」五字於门，为压胜之具。或问袁子才曰：「何义？」袁笑曰：「此太公不善将兵而善将酱，盖戏语耳。」然颜师古《急就章》云：「酱者，百味之将帅，酱领百味而行。」久之而门窗皆有此五字，且有加「百无禁忌」四字者，不专在制酱时矣。

一善某家有门，适对邻树，术者谓为不祥，议伐之，而邻不允。有人教以用红柬书「一善」二字，冬至日於门上对树贴之者，谓树可自此而萎也。

悬镜人家之门有与邻树或其他之高建筑物相对者，辄悬镜以压之。

排衙大吉地方衙门通例，凡遇不吉之事，如验尸、监斩等类，官回衙时，必先行排衙之举。臬司之排衙也，在大堂降舆，即升坐暖阁，执事者站立两旁。维时正门掩闭，仅启左右角门，堂上起鼓三通，差役手持水火棍，分作两班，向左右角门鱼贯而出，旋即疾趋而入。鼓声愈急，差役益竭力奔驰，至堂上转旋，复驰下堂去。再出角门，疾趋而入。如是者三，乃一律向案前半跪。差役首领口中朗诵「钦命某某等处提刑按察使司按察使为某事排衙大吉」。诵时，每二字作一小断续，累累然如贯珠。复白云：「禀大人，公事已毕。」於是起鼓传点退堂，官即返身入内，而爆竹声大起。州县各官亦复类是。且此举自升堂以至退堂，官端坐不动，不发一言也。排衙，一曰排堂。

礮之赏罚八旗各军之出征也，必携带大小各礮以随，如龙子母、威远、靖远、红衣等者，一一皆备。至驻军之地，克日攻城，或击阵，必於前一夕出各礮於帐前，陈牲酹酒，军主亲诣三揖以衅之。明日获胜，则披红鼓吹迎之归，随拜摺奏请赏给神威将军、神威无敌大将军、天佑助威将军、天佑助威大将军、武成永固大将军诸封号。败则牵之以回营，每礮棍责一百或八十，多至八百一千。即诸礮受封後，再出战败，杖责亦如前。

杖钟乾隆某年，车驾南巡至松江，办差官吏欲运方塔下大钟以至杭州行宫。行至石桥，不能过，乃命杖此钟二百，弃之寺後。

易字宜雨光绪时，高州大旱，民咎地方官吏姓名之不能致雨。盖守高州者杨子晴太守霁，以为晴霁皆不雨之义也。镇道县诸官姓名，又多晴霁不雨之意。诸官以名不易更，相率易其字为宜雨之意，以冀甘霖立沛。杨性最倔强，顾以众怒难犯，乃易子晴为子和。

娼家魇术娼家魇术，在在有之。北方妓家必供白眉神，又名祆神，朝夕祷之。至朔望，则用手帕蒙神首，刺神面，视子弟奸猾者，佯怒之，撒帕着子弟面，将坠於地，令拾之，则悦而无他意矣。

木匠厌胜凡雇匠筑室者，必厚遇之，礼貌必优厚，饮食必丰腆。否则将为所暗算，恐其有厌胜之术也。

吴锡孺衣冠拜火宜兴吴锡孺司李晋剡所居之巷失火，时已夜阑，将延烧其宅。吴起视从容，还内，取朝衣冠带，整束而出，於光焰烛天中鞠躬四顿首焉。

塞某散晦气侍郎塞某性拘忌，每遇人谈有死丧二字，必作喷嚏以啐散之。出行遇柩，即往戚友家解衣帽，扑散数次，以为将晦气散於他人之家，与己无与矣。

大人高陞某将军过盛京，副都统某为设燕，酒半，将上烧烤。依故事，管厨人带大帽，手擎托盘，盛烧猪至将军前，行半跪礼，已而置盘高呼曰：「大人高陞。」即持刀砍猪头使落。将军恶之，大怒，推翻筵席而起，酒馔碗碟一时迸碎，宾主尽失色，将军遂拂衣登轿去。

撤城发科曾文正驻军祁门，议撤城之半为碉，以资守御，舆情不协，文正批其牍曰：「撤尽东南城，永远发科名。西北留一截，科名永不绝。」众乃翕然。刘霞仙与人书，尝讥曾伯涵 「 文正原字。」 锐志功名，意气自豪。文正为人作墓铭，亦喜道人家科第事。如科名赓续等语，常见之於文字中。为其子侄命名，亦以「甲科鼎盛」四字排列。而其弟忠襄公统领安庆全军，犹禀请销差回籍应试也。

继禄求免天坠光绪乙巳夏，有言六月十九日天将下坠者。语闻於内务府大臣继禄，继忧之。六月初，即分送传单云，届时速念《高王经》，庶免斯厄，否则人类必绝。十六日，继告诫家人，令悉茹素，更延僧道至邸，昼夜诵经，谓为众生解免灾难，已而叩首无算。及过期无恙，犹自谓善祷所致也。

诹吉登台谭鑫培每岁新正演剧，必诹吉日登台，且必先演《定军山》一剧。以他剧皆由左出场， 「 谓之上场门。」 独此剧由右出场，右为东方，主生气者也。所饰戏中之黄忠，又着绦甲，色近红，北方以红为祥，故岁首必演此剧。

打天斋萍乡居民设偶有皮肤之病，如跌打，如损伤，如肿痛，如糜烂，以及种种之关於外科者，若至旬日不愈，即请亲朋提一筐，背一袋，沿户乞米粒，多者一升，少者一碟一瓯不等，此外线香若干，视贫富以分多寡。如是者多日，积至米粒三四担，以至十余担，即以其半或三分之二磨粉，制成汤圆，置之锅中，稍煮至半生半熟时，藏於竹具，择壮有力者数人，立於屋上，向四面抛掷，附近之男女羣来抢拾，谓之抢天斋。掷完，一哄而散，谓病者从此可庆再生矣。当抢拾时，如精神疲倦者，不敢插身人丛中，则所得甚少，其数不满二五以上，必又存而抛弃之，谓得之反足以招病，称之曰打天斋。打菩萨萍乡居民如有感冒以至呕吐、头痛、头晕、四肢畏寒、遍体发热，以及口中谵语、面目红肿经数日不愈者，即於寺观迎杨四将军像至家，置厅事。又请一道士，花衣纱帽，口念齐东集，跪而叩首。如是者半日。日暮，以壮有力者二人，肩负将军左右簸动，任意播弄，口中作牛鸣，呼呼不已。此外杂以铜锣声，并携一小水缸，徒步出门，至水畔有枯树之处，道士对缸作法。当火光烛天时，凡见有飞蛾虫蚁等来，即捕拿一二，置缸中，谓为病者之魂魄。既毕，仍喧嚷返家，但相戒同往之人不得回顾，谓回顾则魂魄来而复去也。称之曰打菩萨。鷄蛋卜疾病安徽太湖之人有疾病，则以鷄蛋三枚问卜，以定吉凶，吉则医之，凶则听之。

采药招魂采药之风，盛行於怀宁之石碑。无论贫富之人，一经染病，不先延医，但舁木偶至药肆采药。药肆略诘病源，遂将药名一一报告。木偶一动，即隐示需用此药。归而悉煎之，不问药性。间有因此而戕身者，转诿之於命数。如不效，则至夕又舁木偶於途，明火狂奔，鸣锣高喊以招魂。

与将死之人换衣京师习惯对於将死之人，每不待其气绝，即为之换衣，左支右撑，使病者求生不得，求死不能。问其故，则曰：「不如是，则不能衣，将裸体以见阎罗老子矣。」

草人黑龙江之达呼尔人，家中父子兄弟有若干，其西壁草人亦若干，微具眉目，囊其半身，死则去之，生则增之，谓祖宗也。巴尔呼人亦然。最忌动摇，触之则主人病。病则祭以肉，举家分肥。故馋者恒阴撼壁上草人，冀以得食。

喊夜湘中有喊夜之俗，喊夜者每言某夜见何鬼，以何法制之；某夜见何怪，以何法制之。於是迷信者，咸愿出资求其驱除鬼怪。某乡此风尤盛，需索甚苛，而某甲思有以试之。某夜，於路旁竹丛中紮一草人，以长数丈之绳，一端系草人上，一端立而自持之。候喊夜者过，将绳猛拉之，喊夜者闻竹丛振振作声，又隐一物，似人非人，似鬼非鬼，乃大声叱曰：「何物妖魔，还不速去，行将使翦刀法矣。」某拉如故。喊夜者曰：「尔岂真不畏耶？行将使飞刀法矣。」某拉之仍如故。喊夜者惧而急奔。某知其无术也，乃作鬼声狂逐之。喊夜者大号，狂奔数里，某乃止。翌日，遇喊夜者，某故问其夜来何所见，喊夜者曰：「见一竹子鬼，已下翦刀法制之矣。」某甲笑曰：「此鬼却未死，然汝已将跑死矣。」喊夜者知受其愚，乃哀求勿声张。某甲狂笑，遍告乡邻，自是喊夜者不敢如前需索矣。

京谚京谚：「雨木架，达官怕。」盖谓雪积林木，结冰如架也。相传顺治甲申春，曾有此异，明社以屋。光绪庚子春亦然，遂兆拳匪之乱。宣统庚戌冬，雪深数尺，都中居人又见此异。辛亥春，即患鼠疫，而满洲、蒙古、云南又有强敌进兵，官民惶骇。《汉书&#8231；五行志》：「长老名木冰为木介。介者甲，甲，兵之象也。」谚之木架，实木介之误也。

湘中童谣湘有童谣，传自明季，其辞曰：「张打铁，李打铁，打把翦刀送姊姊。姊姊留我歇，我不歇，我要回去学打铁。打铁一，苏州羊毛好做笔。打铁两，两个娃娃拍巴掌。打铁三，三两银子换布衫。打铁四，四口花针好挑刺。打铁五，五个椶子过端午。打铁六，六月不见早禾熟。打铁七，七个果子甜蜜蜜。打铁八，八个娃娃砌宝塔。打铁九，後花园里好饮酒。打铁十，十个癞子戴斗笠。打铁十一年，拾个破铜钱。娘要打酒吃，仔要还船钱。」仔，小儿也，或曰，张、李者，即献忠、自成之谶。其打铁一以下，均暗兆顺治以後年号，然乎？

江宁童谣道、咸间，江宁童谣有「蝴蝶飞过墙，江南作战场」之语。又曰：「太平天子朝元日，南北分疆作战场。」至咸、同间粤寇之乱，而语悉验。

骆文忠平石达开之童谣粤寇石达开之扰四川也，朝命两湖总督骆文忠公秉章督师援剿。穆宗登极，调文忠督四川。时方携湘兵随征，而以记名道黄忠壮公醇熙、记名按察使萧壮果公启江分统之。忠壮、壮果先後阵亡。文忠率所部以同治壬戌四月擒达开於紫打，蜀乱始平。先是，蜀中谣云：「四川地土薄，硝磺用不着。若要太平时，除非马生角。」「萧」俗书作「肖」，萧、黄同剿石逆，犹加二字於「石」旁也。治贼无效，故曰用不着。「角」「各」音近，马生角，「马」旁「各」字，指文忠之姓也。

京师多童谣光绪乙酉、丙戌间，京师多童谣。时侍郎王文锦密陈於两宫，谓将有西狩之兆。文锦固夙精天文家言也，且请移跸西苑以禳之，遂诏修仪鸾殿而迁居焉。然庚子之变，文锦已前死，不及见矣。

石碑回文诗宝山石瓮者，东莞八景之一也。在东莞常平乡，距宝山三里，有地名胡口涧。宣统朝，筑广九铁路，道此，凿山，发见石碑。碑有文，每行十字。文云：「道本无涯际人愈好愈奇，人思维系入扣算要知除，有边日期口急须莫佛金，处半堤木金水合改子丹，据字垂大愿人火人还九，凭会柳誓嘻笑八也西转，证赴杨洪嘻笑九把方为，引华着刦齐同九刀八立，少中赵归璧完乃提面妙，移来济船免巽离眼着玄，不点半字上会同合丁机。」

掘地者以碑送邑署，有研究之者得其读法，盖螺旋文之六字诗也。每句末一字，与下句连成，读末一字之半。兹译其语如下：大道本无涯际，示人愈好愈奇。可知金丹九转，专为五妙玄机。几个合同会上，一字半点不移。多少引证凭据，处处有人思维。丝丝入除扣算，莫要佛子还西。四方八面着根，艮离巽兑船济。齐来中华赴会，二字半边日期。其口急急莫改，文人也把刀提。是乃完璧归赵，甫着杨柳垂堤。是木金水合火，八八九九同齐。齐刼洪誓大愿，原人笑笑嘻嘻。

其语似谣似谶，可解而不可解。然有释之者曰：「五妙，谓汉、满、蒙、回、藏五族也。合同会，谓三合会、同盟会也。中华，谓改帝国为中华民国。革命志士初在海外，至是乃相率而归也。文人提刀，谓宣统辛亥革命，从军者多文人也。完璧归赵，谓隆裕后率宣统帝以政权还之汉族也。」

古谶应今事古谶云「天罗地网」，上有电线，下有铁道也。「一条路上来，一条路上去」，电车也，铁道也。「只听见说话，勿看见人」，电话、留声机器也。「日行千里，夜走八百」，捷驶快车也。「自说自话」，演说家也。「让你着天飞」，飞艇也。「顺风耳朵」，无线电也。「高帽子」，朝冠也。「千里眼」，望远镜也。「放吸相」，放大照相也。「人举人」，选举也。「像煞是个人」，蜡人也。

天安门之谶京师天安门，即明之承天门。李闯入京时，拔箭射「天」字不中，投弓大訽。左右慰之曰：「有天命者任自为。」李大怒，欲杀之。盖其时本朝在满洲，国号後金，年号天命，闯误以为指本朝也。後果成谶语，故易「承天」为「天安」焉。

王亶望联谶顺、康间，苏妓有卿怜者，以色艺着称。及笄，为浙抚王亶望所得，嬖之甚。绣闼中悬一联曰：「色即是空空即色，卿须怜我我怜卿。」王後以贪败，或谓为色空空色之谶也。

吹箫不用竹之谶大兵入关，张献忠为肃武亲王豪格所殪。相传献忠曾於塔中拆出一碑，文曰：「造者余化龙，拆者张献忠。吹萧不用竹，一箭贯当胸。」献忠覩之，恒不悦。一日，乘马巡行，王望见之，援弧一发，献忠应声而落，其徒亟奔救，死矣。人始悟所谓「吹箫不用竹者」，盖肃武亲王之「肃」也。

廿厘钱之谶康熙时铸钱，轮廓最阔，质纯而肉好。时沿用顺治圜法，其背右刊满文，左刊汉文。文为地名，钱为某地所铸，即刊某地名一字於背。如江苏为苏字，省名也；宣化为宣字，府名也。雍正以後，始全用满文。其後，民间有集其钱以为廿厘钱者。盖钱背有汉文地名，而其数最多者，厥惟康熙时，都凡二十种。复次其文，缀为五言四句，以音韵谐之，曰：「同福临东江，宣原苏蓟昌，宁河南广浙，台桂陕云漳。」有以第一句之「福临」，谓指开国而言者，盖此二字为世祖御名也。第二句首以「宣」字，隐指国运至宣统而终。第三句有「河南」二字，第四句终以「漳」字，为隆裕后率宣统帝退位以组织政府，全权授与袁世凯，为其兴於河南漳水之兆也。

王用和字谶王鼎，字用和，丹麓子。器度端重，聪慧性成。喜读书，师与讲习，便了了，行文亦时露新颖。八岁学吟诗，有「无情风雨过，花落不成春」之句。客有谈及红颜薄命者，则举《大学》集注中「夭夭，少好貌」一语为证，以为「夭」字读作上声，即殀义也。十二岁即殇，识者谓为谶焉。

丁飞涛诗谶少年诗必避萧瑟语，丁飞涛仪部澎尝咏蝶云：「爱尔飘扬意，依人冉冉飞。高低惜芳草，浩荡弄春晖。有梦长为客，无家尚忆归。故园风物变，杨柳未应稀。」五六二句，羣叹其有神采。柴绍炳见之，愀然曰：「飞涛少年登第，风云路阔，忽作此酸楚语，当非佳祥。」已而果被谪出塞。久之归里，故宅已售之他人，百物更变，惟垂柳数株，翳绿如昔，人谓为诗谶也。

田玉娥诗谶童筠，山阴人。游毛西河之门，工诗文。幼聘姑女田玉娥，未婚，而童以事北上。田送之，诗曰：「钱塘相送远，过此是杭州。月杵舂乡梦，霜砧捣客愁。渡头千树老，江上一帆秋。无限临歧意，东西水自流。」後童竟不归，田亦夭亡。

贺希白语谶获嘉贺希白孝廉行素，於康熙甲辰下第归，乃搜家藏廿一史、十三经暨诸子百氏之书，罗列几案，寝馈其中，尝累数日不出。乙巳夏，避暑城东亦在园，偶感风露，急入城，遂殁。月前，忽书於壁曰：「出生平所读书，再一披阅，与之作别。」不谓遂成语谶也。生平嗜读，卒用以老。尝自言人当多识古贤豪行事，稍知趋向，庶不汩没流俗。

尚之信字谶康熙丙辰二月，尚之信约众谋逆，送伪印於吴三桂，自称暂管辅德将军。丁巳五月，反正归朝，自称暂管平南亲王。识者谓其前後两衔，俱以「暂」字冠首，於义为斩头，祸形已兆矣。

高宗诗谶乾隆庚辰，高宗亲制《岁朝图》，御题诗有「榑木初辉少海红」句。又识云：「庚辰元旦试笔，得长律二首，书之帧端，以迓新韶嘉庆。」是年十月，仁宗诞生，於是「少海初辉」句已成佳谶。迨乙卯正位青宫，丙辰内禅受玺，两字纪元，适名嘉庆，可谓巧矣。

痴和尚语谶痴和尚，不知所从来，或云沈姓，或云孙姓。冬夏一衲，与人言，无庄语，间且谩骂，然事後多奇验。不饮酒，惟好食肉，无多寡皆尽。张大木耽禅悦，多方外交，乐与晋接。时圣祖春秋高，理密亲王再废，主鬯未卜，意和尚前知，作禅语探之曰：「佛将成道，谁能受衣盋者？」瞪目曰：「何问为！衣盋久已付汝。」未几，世宗登极，计其时，御名已藏正大光明殿扁後矣。

王少宰母蒋太君尤重之，供养宅中。一日忽曰：「今夕我欲卧太夫人床上。」告之，太夫人曰：「和尚放颠，必有所为。」即迁别室，让榻与之。夜半，栋折榱崩，举室惊起。太夫人曰：「吾有压厄，和尚感我恩，故以身代。」方抢攘间，和尚从瓦砾堆中闯然出曰：「谁作恶剧，妬我卧此，竟拆屋去矣。我梦未醒，无已，当另觅一觉耳。」

和尚旋居松江西林寺之万佛阁，衲外无他物，惟挟一竹笥，缄之甚固，每出，必告常住曰：「慎视我箧，勿私启。」後有一游方僧来，闻其语，窃发之，仅一敝袱，包一小狗，目尚未瞬，似初出腹，急缄之。和尚归，即怒骂曰：「戒若等勿启，今违之，此地不可居矣。」即跃秀野桥湍流中。视之，死矣。三日不流，亦不仆，第四日不知所在。复启笥审之，并小狗亦渺。羣谓狗乃畜生道中得悟者也。

黄仲则诗谶武进黄仲则少尹景仁，风仪俊爽，秀冠江东，客死安邑。人传其过平遥绝句云：「疑是晋卿灵未泯，九原风雨逐人来。」词虽警绝，信为诗谶。

董耕云画谶董耕云，名椿，为青浦五峯太史之子。工画山水，及入都，又受其宗人文恭公诰之指，授艺益进。纂修四库馆书成，议叙，得县尉，分发陕西。旋署某县事，卒於官。生平酷爱三秦风景，楮墨间时及之，不意竟终於陕，人谓为画谶也。

洪稚存字谶洪稚存太史亮吉遣戍时，一日，自巴里坤赴伊犂，行至一地，马忽掣缰奔逸，从削崖陡下，双轮齐覆，辕马压身几死。历一小时许，始遇救得苏。及抵前汛，问失事处地名，则苏吉也。叹曰：「落凤、柏人，类皆前定，乃竟不爽如此。」

赵云崧口头谶赵云崧观察翼与洪稚存生同里，长同官京师，晚年同致仕。归阳湖，居密迩，朝夕过从，固极相得也。赵尝戏语洪曰：「君他日当为吾志墓。」洪曰：「如此，则君当早逝，待吾下笔。」赵笑曰：「迟余死，正以延君寿，反相促耶？」後洪果先卒。赵深悔失言，常举以告人，谓为口头谶。

江秋史碑谶扬州江秋史侍御为安庆守恂子，乾隆庚子进士，博雅能诗，嗜古碑帖，凡周、秦、两汉、魏、晋、六朝、唐、宋、元、明之金石文字，搜罗殆遍。乾隆壬子，金匮钱梅溪在京师，与之过从。时秋史方奉父讳，一日，以高二三寸许之青田石一块，琢为汉碑式，极古雅，上刻云：「君讳德量，字量殊，江都人，太守君之元子也。举进士，官御史。世精古文，金石竹素，靡不甄综。乃於乾隆五十七年霜月之灵，刊兹嘉石，以传亿载」云云。其明年癸丑，秋史将服阕，卒於京师，知之者咸以为碑谶也。

失隆庆之谶嘉庆丙辰，秦蓉庄都转购得族人旧宅，曰宝仁堂。土中掘得一小碣，上有六字，曰：「得隆庆，失隆庆。」此屋盖建於明隆庆初，至乾隆乙卯冬，始有成议，至嘉庆丙辰交价，故曰「失隆庆」也。

毕秋帆语谶毕秋帆为两湖总督八年，忽以事降山东巡抚，心转喜之。未几，复任两湖，乃愀然不乐，谓人曰：「吾将终老於斯乎？」已而苗匪起事，领兵堵御，殁於当阳。

红羊刼谶粤西某邑令贾某，在粤寇洪秀全家，搜获邪教书二本，入教人名册十九本，命书一张。洪生於嘉庆辛未八月十六日未时，未属羊，正应红羊刼之谶。

包裕诗谶临桂陈继昌，初字哲臣，嘉庆癸酉以第一人举於乡，名守壡。 「 古文「叡」字。」 迨庚辰春，以梦更名继昌，字莲史。是科捷会状，盖三试皆元也。邑故因山为城，东北曰伏波门，有山曰伏波，山下有洞，濒江，曰还珠。明正德丁卯，云南按察司副使包裕有石刻诗云：「岩中石合状元徵，此语分明自昔闻。巢凤山锺王世则，飞鸾峯毓赵观文。应知奎聚开昌运，会见胪传现庆云。天子圣神贤哲出，庙廊继步策华勋。」後注云：「伏波岩 「 即还珠洞。」 有石如柱，向离石二尺许，谶云：岩石连，出状元。」陈大魁之岁，石果将连，盖滴乳积渐黏属也。陈名与字之四字，见於包诗後四句者凡三，亦奇。其初应童子试，县府院试亦皆第一，时谓之大小三元。

道光宇宙之谶陈莲史应嘉庆庚辰科会状时，其廷试策首颂扬处，有「道光宇宙」字，逾年而宣宗登极，纪元曰道光。

蔡二梅赋谶蔡二梅上舍寿昌甫成童，以《白桃花赋》得名。旋贡太学，即往粤东寻亲。比归，而乔梓相继殂。有一子，亦殀。二梅尝自谓出墙枝开最先，其受风霜也早，花亦易陨。此言竟成谶语。耆英字谶耆英性豪侈，家有园，曰成趣。其厅事悉以奇石嵌壁，引水自屋角出，散注四隅，四时作瀑布声。承尘皆名人诗画，纵横点缀。园有巨石，高可三丈，上镌「介於石不终日」六字，为耆所自书，曰：「此石得之西城某王府，镌资且数千金。」未旬日，耆即以《江宁条约》被谴。咸丰年号之谶粤寇洪秀全起事於广西桂平县之金田村，时道光庚戌之六月也。其後蔓延十六省，陷六百余城，为祸甚烈。至同治朝始平，盖历十五年之久矣。当文宗即位改元咸丰之时，有童谣云：「一人一口起干戈，二主争山打破头。」

粤寇僭号之谶咸丰壬子，江南乡试题为「道之以政」一章。有某生於是科中式，其文收束处作颂扬体云：「行见德礼之化，声教四讫。东西南北，来享来王；俊秀造选，汝为汝翼，稽首而上太平天子之颂也。」是时粤寇之难初萌，而彼中之国号、王号等字样，均已一一见於文中。

同治年号之谶穆宗登极，改元同治，虽仅御宇十三年，卒成中兴之盛。当改元时，有纪其事之诗，中有云：「一国干戈净，三台气象新。」盖上句指「同」字，下句指「治」也。

女字之谶同治朝，太监安得海之至德州也，呵斥官吏，索供张无厌。其在舟中，品竹传歌，连宵达旦，且敢陈设龙衣，招摇震炫，两岸观者如堵。及自泰安逮捕至省，有候补令何某伴送之，在逆旅中，按牙谱曲，讌饮甚欢，并言回京後当令超迁不次。又言曾求帝御书，帝书「女」字与之。「女」乃「安」字无头，意者非佳谶耶，而不知即应於目前也。果不久而为丁文诚公宝桢奏请就地正法矣。

王涛赋谶宝应王涛，幼聪慧，为文恒不起草。同治甲子中秋夕，挈奴掉舟游射湖，月镜当空，湖光如雪，酌酒临流，兴致闲适，婆娑月中，口哦所赋诗。奴忽见其行水上，如履平地，渐远，不知所之，盖已随屈大夫游矣。其兄泓哭之恸。一日，检遗箧，得《归涛赋》一篇，中有曰：「喜溢流之茫洋，悲康衢之陂陀。追伍公於胥江，招屈子於汨罗。署阳侯而击鼓，导洛女以放歌。路漫漫兮浩淼，天不旦兮奈何！」盖早为之谶矣。

馆会闲云之谶京师有松江会馆，在前门外大蒋家胡同，初名云闲会馆。道、咸以来之僦居其中者，自乡会试士子外，类皆闲曹旅宦、寄居眷属。或曰：「云闲会馆四字，逆读之，则为馆会闲云，殆皆无心出岫之闲云乎？」因改「云闲」为「松江」。自是不十载，即稍稍有致身通显着矣。

杨叔峤联语诗钟之谶杨叔峤京卿锐为光绪戊戌被难六君子之一。初以其兄病殁京师，北上运匶，因与康广仁等五人讅，後遂及於难。其所居大门有联曰：「月中渐见山河影，天上新承雨露恩。」上句为宋苏东坡《八月十三玩月》诗，「渐」字乃三点水加一「斩」字，而杨竟於八月十三日弃市。

叔峤初官内阁侍读，尝与同僚结社，为诗钟。一日，以鹤膝格咏「来」「霸」二字。叔峤得句云：「抽刃我思来叔壮，拔山人笑霸王愚。」其後戊戌之难，上下两句皆应，殆语谶也。

林暾谷诗谶侯官林暾谷京卿旭为光绪戊戌被难六君子之一。初颇事冶游，欢场中时有身世之感，有《与陈石遗丈大兴里饮罢过宿有叹》诗云：「往日矜夸一任谩，远来共醉事殊难。高楼罢酒天初雨，短榻挑灯夜向阑。流落倾城同一叹，忖量终岁得多欢。此怀恐逐晨钟尽，留遣回肠报答看。」是夜座中所述，矜奇俶诡，足凄断也。又有《戊戌元日江亭即事》云：「倚阑云起乱鸦呼，黯黯西山望未无。乍入闇虚催夕景，还连风色落平芜。主忧避殿当元日，臣职操兵见啬夫。如我闲官神所笑，何祥欲问自疑迂。」此以是年元旦日蚀，偕友诣江亭观音大士问签而作。相传签诗中有「巴蜀湘闽」等字，含有四章京被祸语意，当时固不觉。而诗中「主忧避殿」、「臣职操兵」各语，诗谶分明，已见围攻颐和园、孝钦后训政、德宗禁处瀛台诸兆矣。又《直夜》云：「凤城六月微凉夜，省宿无眠思欲殚。月转觚棱成曙色，风摇烛影作清寒。依违难述平生好，寂寞差欣咎眚宽。身锁千门心万里，清辉为照倚阑干。」呈《太姨丈》云：「闻命书思既竭才，池亭起早独徘徊。寒生晓梦知方雨，雷转秋阴喜渐开。救伪未妨行督责，乘时自合仗雄才。先生平日吾师事，试问如何区画来？」此二诗，为参与新政时所作，去被逮不及十日，暾谷为章京才十日而难作也。诗意清凄，似《云栖谒莲池大师塔》之作，而踧踖不宁处过之，曰「无眠」，曰「思欲殚」，曰「依违」，曰「差欣咎眚宽」，曰「既竭力」，曰「犹徘徊」，曰「如何区画」，其自知力小任重，自忧自危者至，而终不得脱也。「身锁」二句思其妇，「寒生」二句尚望事机可转。言为心声，哀哉！

李连樱之谶京师某园有李树一，与樱树相隔寻丈，忽枝干交插，两树合抱。都人呼之曰李连樱，咸谓若不斩此，国无太平之日。未几，而遂有权阉李莲英用事矣。

王上有白之谶醇贤亲王墓近万寿山，山势环抱，墓如坐椅中，泉水绕前，後有银杏树两株，高矗如盖。俗谓银杏为白果，或造谶语曰：「王上有白，乃皇字也，当数世为天子。」时光绪戊戌，孝钦后正以围颐和园事恶德宗，聆此言，思有以破坏之，遣人督木工锯银杏，其中多蛇，悉被伤毁。旋有一蛇出，长尺许，金色红头，又有一稍大，亦红头，均昂然不动。焚香祝之，始去。至庚子，拳乱作，其人固头戴红巾，而口诵符咒者也。

红灯照之谶自光绪甲午中日之役後，某邑北乡濬河获残碑一，字漫漶不可辨，惟二十字可读，文曰：「这苦不算苦，二四加一五。红灯照满街，那时才算苦。」至庚子，拳匪作乱，其徒党有女子曰红灯照者出，乃始悟为谶也。

徐小云语谶光绪庚子春，海盐徐小云尚书与钱塘汪柳门侍郎鸣銮同在朝。侍郎一日与尚书宴饮，谈及时事，辍箸太息，谓将决意告退，当避暑於西湖。并述且过「子游子」「弃甲曳兵而」二句，盖谓过夏即走也。洎八月，拳匪难作，尚书被诛，而谶应矣。

刘可毅名谶武进刘葆桢检讨可毅，光绪戊子会元，於会试前自更此名，同人莫之知也。及榜发首捷，报录至青厂武阳会馆，馆人曰：「吾武阳无此刘可杀也。」由是人辄以可杀戏呼之，刘每忽忽不乐，常揽镜自照曰：「吾名讵真成谶耶？」庚子拳匪乱作，葆桢先已出京，俄复折回，乱後，踪迹杳如，传闻於通州遇害矣。

张文襄语谶张文襄枋政时，一日以尚未叫起，在退值室闲坐。某亲王曰：「我今日手甚冷。」文襄曰：「王爷手冷，即应烘。」 「 「烘」与「薨」同音。」 王犹不知其为戏语也。一章京适以白事入内，闻而微笑，王顿悟曰：「我命值班苏拉取一火盆来，大家烘，可好？」文襄曰：「我不烘。」王笑曰：「中堂年高，自然让中堂先烘。」文襄果於是年薨，成谶语矣。

陋室铭之谶唐刘禹锡任和州刺史，作《陋室铭》。光绪季年，德馨 「 此与抚江西之德馨为二人。」 牧和州，其名与《陋室铭》中语恰合。

马荐葵诗谶马照临，字荐葵，性倜傥，嗜吟咏。某年冬，应郡试，居淝城甚久。一夕，诣包孝肃祠坐月，得句云：「浩气空随流水去，娟娟寒月照何人？」次日，携稿呈其师。师见之，惊曰：「子其欲骑长鲸以追青莲乎？何败兴乃尔！」立命笔，易「空随」为「不随」。荐葵犹作豪语以应之曰：「信如是，某之愿也。」未几，试毕归，渡巢湖，中流遇风，舟覆，果落水死，此诗谶也。

金川门碑谶江宁金川门历久闭塞，粤寇未乱时，将军某曾一开之，旋闭塞如故。光绪戊申，端忠愍开府两江，倡筑宁省铁路，由此门以达督署。辟门後，在门外开沟筑路，濬泥至七尺许，发现石碑，四旁剥蚀，长可六尺，阔四尺。谛视之，石有二，上下对合。匠人以铁鑱劈开，下方石面刊有隶字云：「此路变成铁，大清江山灭。」旁有「诸葛武侯书」五字。时南汇黄芷安在旁亲睹之，同观者皆愕然。或以省垣庞杂之地，易起谣言，遂舁入督署秘其事。

宣统年号之谶宣统帝嗣位，年号既定，有引以为忧者，曰：「日宣三德，历算三统，皆暗含「三」字。日月星为三光，「光」字下似「九」字，三三为九。且「统」字偏旁之「充」，远视之几与「色」字相类。今之天下，危机四伏，窥窃神器者所在皆有，统治全国之期，恐至三年而将不腊也。」

城门名谶京师於元为上都，明与国朝因之。或於正东西三门之命名，作一解云：「曰正阳，曰崇文，曰宣武，皆昔时旧称。而元之亡也，年号至正，则为正门之占验焉。明社之亡，年在崇祯。今者国祚之移，号曰宣统。盖崇祯时以文臣庸闇而亡，宣统时以发难於武人而亡也。」

端忠愍诗谶长白锺子英郎中灵尝客端忠愍幕，尝为人言忠愍督两江时，一日昼寝，梦中得句云：「天津桥上杜鹃嗁，嗁罢楼头日已西。千载不消亡国恨，梦魂长绕蜀山陂。」一时不解所谓，忠愍亦自恐其不祥。及宣统辛亥秋蜀中乱事起，忠愍奉命入蜀，为乱兵所戕，诗乃成谶。子英又述忠愍之断句，如「碧梧叶落天如洗，黄菊花残雁始归」，「惊心塞北新寒早，回首江南旧梦非」，「野花烂漫春三月，芳草芊绵貉一邱」，「天意苍茫凭气数，诗心哀怨志温柔」，多系萧瑟之音，不类开府兼圻者之口脗。言为心声，宜不得其死也。

陆文烈文谶陆韬厂为陆文烈公锺琦之子，光绪某年，蹈海死，文烈自为文以祭之，中有云：「汝与汝弟光熙书，谓汝处前日之苦境则生，处今日之乐境则死。汝真以我今日之境为乐境乎，抑恐汝父他日之死於乐境而故为是说乎？」宣统辛亥，革命事起，文烈果殉义於山西巡抚任所。

并头花之兆宫中所莳之花，凡开并头者，宫人羣以为瑞，相戒不折，以为得幸之兆。

尚书大学士之兆进士释褐，有授翰林院庶吉士者，必入庶常馆肄习。到馆日，人各持《尚书》一部、《大学》一部以进，由教习庶吉士以朱笔标月日於简端，俾各挟以归，若蒙童入塾受书状，为将来得以尚书晋大学士之吉兆也。

王文简诗兆顺治己亥，王文简客京师，听刘体仁吏部操琴，赠以诗云：「与君更作他年约，黄鹄山中访戴行。」及壬寅，竟相遇於宋戴顒故居之京口黄鹄山，始悟前诗之兆。

旗竿被焚之兆康熙甲寅二月，两广总督辕门前之旗竿，白昼飞火，忽焚其右，焦灼过半。是年孙延龄叛，窃踞桂林，大军攻之，屡为所挫。

梅着花之兆康熙己未，施愚山侍讲家寄云楼下之老梅，忽着花四枝，两枝指城南，一枝指南隣，一枝向宅中。是年，愚山以少参政改侍讲，同荐者，高咏则为其南隣，孙编修卓、茅编修荐馨则皆居城中也。咏，字阮怀。

包谷李树蟾蜍之兆西藏及苗匪邪教未起事之前，川中所种包谷，根下宛如人首，眉目毕具，李树忽生刀豆。一日早起，成都北门忽闭不得开，视之，有大蟾蜍百万填塞，日高始散。

潮过唯亭之兆苏州城东三十里，有唯亭镇，海潮过此，预卜大魁，谚云：「潮过唯亭出状元。」彭尚书芝庭居唯亭，门临葑溪。雍正丁未，有人於溪头罾上得一石首鱼，鱼为海产，盖乘潮而至也。是年，彭果大魁天下。

虫荒之兆乾隆乙亥，江以南虫荒，四府不登。其冬，苏州葑门、盘门外红灯四集，有人马之声。次年春，瘟疫大作，死者枕藉。

槐树鹊巢之兆每会试年，内阁大堂西槐树，鹊结一巢，则中书得鼎甲一人。乾隆乙未，结数巢，状元吴锡龄，榜眼汪镛，探花沈清藻，会元严福，果皆由中书通籍。

福文襄死兆福文襄王康安将薨前一日，发兵之际，大雾迷漫。王怒，命以枪礮轰之，顷刻雾开天朗，无纤云点缀，空中震雷忽起，击营前大石如粉。王不怿，次日遂薨。驻兵之地，名背子坡，前为打狗河。「背子」与「贝子」同音，王本命又属戌也。

齐息园死兆天台齐息园宗伯召南主讲杭州敷文书院时，每当山雨欲来，云气滃起，必识其处。及霁，使僮往锄之，辄得一石，上有古篆「云」字，积久至盈箧。最後得一石，上有「天台丈人」四字，状若雕刻。自此遂不复见，而齐亦不久归道山矣。其後山长马秋药履泰课士，尝以云起石为题，令咏其事。

蒋砺堂重至会经堂之兆蒋砺堂相国以乾隆戊戌入泮，时方十龄。後入翰林，道光乙酉大拜。偶於旧簏检得童试卷之浮签，有「蒋攸銛，年十岁，厢蓝旗金文渊佐领下，身小，面白无须，习《易经》，坐东文场余字第二号」三十三字。此号在聚奎堂後会经堂席舍中也。次年丙戌，典试礼闱，复至会经堂。此纸之出，若为之先兆。相国因令顺天学官将是年满洲、蒙古、汉军入泮诸生姓名注明旗籍，汇为一册，装池而什袭之，而乞曹卢英诸相题以诗。

雪中榴开之兆宝应卞颂臣制军宝第，幼年读书於南门城楼，早出暮归，率以为常。城楼有寺曰观音楼。老僧湛图怜其贫，时啗以虀粥。太夫人贳屋城隅，纺绩以佐中馈，又为人澣衣。庭侧有石榴一株，久不着花，是年冬，严寒，积雪旬日，忽绦英照人，则石榴花吐艳也。里人大骇，以为不祥，制军亦窃窃忧之。太夫人顾而笑曰：「吾家衰落，至汝辈而已极，纵有不祥，更无有不祥如今日者。吾闻土旺则木滋荣，意者汝将光大门闾乎？」次年，制军举於乡。及贵，太夫人特命於里第建一厅，颜曰榴瑞堂，以示不忘。

早立登基之兆咸丰癸丑三月，粤寇破扬州，将北窥淮海，东窜里下河一带。淮安、山阳、盐城之民倡以枣、栗、灯笼、鸡子犒寇，盖寓「早立登基」之意以谀之也。

烽烟太平之兆江宁城中火星庙有铁鑪一座，上有「烽烟太平」四字。粤寇洪秀全据江宁时，侈为祥瑞，令数百人舁之，徧行城中，然後取以入府。

伐椒之兆宝应城东门有屋一区，故刘氏产也。王文勤公凯泰幼时读书其家，偶食椒，见其青葱可爱，因以一枝插地上曰：「若吾他年读书有成，则此枝当活。」阅三十余年，高过屋檐。文勤以道光丙午登贤书，庚戌成进士，同治时由编修擢浙臬，俄移粤藩，遂迁闽抚，而此屋亦为其所有，其树更盛。久之，或言椒不留子，苞一启，子即堕落，恐不利於子孙，乃议伐之。其次媳为俞曲园之长女，力阻之，不可。未及二年，文勤自台湾归，卒於福州，妻刘夫人则先文勤二月而卒。

猪头落地之兆富阳宋绍唐，乾隆时富人也，仆从以百计。至光绪初，其宅附近屠肆之架，所悬猪头忽落地，跳而行。市人逐之，亦不顾，直入徐门而止。於是徐姓衰落，今且饔飧不继矣。

留辫之兆吴兴有廖北江者，曾游学日本。濒行，翦发辫以与妻，谓可作纪念。既二年，以肺疾死於医院。院中人惧传染，火葬之。其友揣其遗箧及临终之函以归。妻痛甚，取衣冠与遗发，招魂葬之，人称之为发塚。廖喜读鄞人周齐曾囊云《发塚铭》，其文为乾隆时钞本，鄞志中亦载之，第起讫不完，廖尝就皇父鹏九架上所藏旧本钞之。死後，或检其遗箧，则此文尚存，且有文书後，中有云：「斩除烦恼丝，笑我亦髠顶。」是语竟成谶也。

秦声之兆内廷向演崑曲，光绪时则尚秦声，即梆子腔也，说者知有六飞西幸之事矣。

帝王树之兆京西有潭柘寺，中有银杏一株，数百年物也，俗以帝王树呼之。每易一朝，则生一干。咸丰时所生者，为旁檐所碍，止而不长。同治时所生者，忽为大风吹折其梢。旋於折梢之一干旁，复生一枝一干，两歧并出，适符光绪、宣统两朝入继大统之兆。

失街亭洪羊洞碰碑之兆宣统辛亥八月十九日武昌兵变，翌日，都人始知之。而西安市场某戏园，适於二十、二十一、二十二三日，邀谭鑫培至园奏技，观客云集，後至者不得座，杂立人丛中，阗咽无容足地。其所演剧目为《失街亭》、《洪羊洞》、《碰碑》。或曰：「此非佳兆也。」

李肯堂生平逢九数李绳武，字肯堂，广东韶州人。本窭人子，以居积起家，至暮年而素封矣。生平所值，多是九数。盖其父於四十九岁生绳武，至六十九岁而卒。绳武十九岁始出学贾。五十九岁归老於家。生九子九女。六十九岁时，其继室年三十九，又生一子。未几，其第四子卒，仍为九子。子各娶一妇，无娶妾者，女之夫亦无娶妾者。九子九妇，九女九壻，有孙十九人，外孙男女二十九人。光绪乙亥正月初九日，其九十生日也。

吉梦恶梦睡时依身体内外之刺激，感觉中惹起半意识之状态，曰梦。古代东西各国，多视为不可思议之神权。近依哲学及生理学之条件推测，谓梦之成立，由感觉中枢之神经细胞因睡停止作用，蓄积势力，故脑髓之一部分兴奋甚强，影响於血管，使血液集於其处，而成幻象及错觉也。

《周礼&#8231；占梦》「季冬聘王梦，献吉梦於王，王拜而受之。」郑注：「聘，问也。」俞曲园谓聘犹《月令》聘名士之聘，曰礼来之也。下文云：「乃舍萌於四方以赠恶梦。」注曰：「赠，送也。」恶梦可以赠之使去，则吉梦亦可聘之使来。

太宗翔凤楼之梦崇德丙子六月，太宗御翔凤楼，偶假寐，梦人请曰：「和硕颖亲王萨哈璘乞赐一牛。」如是者再。寤，以问希福等，皆奏曰：「此皇上悼念所致。」上曰：「不然，当别有故。」於是希福检会典，凡亲王薨，初祭，例赐一牛，颖亲王初祭未用牛也。上乃命致祭如礼。萨，为太祖孙，礼烈亲王代善第三子也。

俞望屺母梦魁光余杭俞望屺大令生时，其母梦有魁光绕屋，因名魁，後改名甡。宰长沙，有吏才。一日，指空中曰：「有魁光引我，吾逝矣。」未几卒。

赵函乙梦兜鍪神人赵函乙，合肥人，顺治丁亥进士。督学江西，一日，行洪州道上，梦有冠兜鍪之神人，引至一败庙，指黄幕中而语曰：「此君前身也。」次日，至追贤坪，见道侧有古庙，已颓落，入视之，宛如梦中。土人云：「是宋时密都统庙。都统名佑，合肥人，与元将血战死，庙食三百年矣。」赵嗟异，因重新其庙，自为之记。

陆丽京因梦寻太和山陆丽京尝游岭南，时前进士知临清州事金堡遯迹浮屠，南雄陆太守世楷为辟丹崖精舍，縆铁锁以上，丽京依之。一夕，梦至琳宫，丹梯碧瓦中，有神建龟蛇之旐。寤，对寺僧言状。僧，楚产也，乃曰：「此太和山也。」丽京遂易道士衣，往访，竟不知所终。陆次山诗梦仁和陆次山刺史玑尝仕蜀，及归之前夕，梦一丽人搴帷入，曰：「仰君名久矣，今将南旋，有诗，请续之。」诵云：「空山期故人，花落满牀雨。」次山曰：「此不可续者也，敢谢不敏。」固请，应声曰：「我将渡巴江，归心一春苦。」其人曰：「可矣。」问其姓氏，俯首不答，微颔而去。次山寤，乃语人曰：「明朝卢刺史尔惇之女，色艺双绝，後随父殉张献忠难，埋玉城西，岂其人耶？」

笪重光梦其父顺治朝，句容笪重光将应乡试，梦其父告曰：「汝科名在朝天宫羽士某笔头也，盍订交焉。」及醒，不解所谓。逾日，梦如前。异之，乃诣宫投刺。一见，欢若平生，棋酒琴诗，往还无虚日。及九月写榜，执笔者即朝天宫羽士也。唱名至笪重光，羽士应声落笔。监临蹙额，怪其姓之音与「鞑」同，触本朝忌，请易之，使者亦以为然。羽士曰：「其名已缮榜矣。」监临叱曰：「汝知笪字作何写？」曰：「竹旦耳。」众曰：「命也！」逾年，成进士，後官侍御。

邓肯堂梦神示字邓林梓，字肯堂，常熟人。顺治丁酉，将赴省试，祈梦於韦苏州庙。梦示以「中式力田」四字。肯堂窃意是科可中，但当从此知止，归老田间，无望甲科矣。迨榜发，邑中中陈溯潢。溯潢父名式，「力田」者，合之为「男」字，言中者式男，邓无分也。

乔梦蛟童试前之梦乔进士梦蛟年十四五时，将应童试，忽梦一人如俗画张仙像者，谓之曰：「汝欲登第，须与董含同榜。」惊寤，遂识於简端。乔长董一纪，时董虽生，尚未命名也。後每试，必检董名，不可得。及董入泮，喜曰：「果有是名，有是人矣。」顺治辛卯，乔中式，戊戌成进士，董於甲午乡荐，疑梦不足据。及辛丑，乔补殿试，董适於是科捷礼闱，遂与之同赴殿试焉。

管世俊梦中状元遂宁李如石，名实。令长洲时，有贤声。明亡，隐於上清江，子静从之，教授生徒，躬耕自给。村人管世俊方弱冠，往受业焉。一日，世俊对静大笑，实问之，世俊曰：「我夜梦大哥中榜眼，我中状元，故笑。」实劝勉之。未几，世俊死，以为前梦不验。顺治辛卯，静举於乡，又十年辛丑，成进士，廷试果第二。是科状元乃溧阳马世俊。既而世俊之父来贺，实言及前梦，则曰：「亡子原为马姓，随母来者。」实益异之。然不三四年，而溧阳马世俊亦死。

周计百梦金圣叹周计百司李某郡，读才子书，慕金圣叹之为人，遣使賷舟车费往迎之。圣叹适为唐诗选，未赴也，然已心许之。至明年，计百梦一人，披发跣足，耸身案上，蒙面而泣曰：「我圣叹也。」晨起，谓客曰：「圣叹休矣。」遣使再至吴门，始知梦中之夕，即圣叹绝命之晨，时为顺治辛丑也。狱具，圣叹与十七人俱傅会逆案坐斩，家产籍没入官。

蒋伊两梦顺治进士蒋伊求嗣於苏州之云岩，梦有僧指执锡杖之二童为之子，因举长子，名之曰陈锡。後为云贵总督。晚年尝曰：「吾命中尚应得一子。」久之，梦其中堂曝锦被，有龙蟠於中。适佃户曹某送租，并携其女至，甫十余岁，裹旧锦衣而嬉笑。见之大惊，遂留纳之，生文肃公。

毛瘫子梦中足直天长有养济院，留养羣丐，毛瘫子实主之。毛有妻有妾，某岁除夕，妻妾置酒饮之。毛夜半睡熟，梦一金甲者攫其衣领起曰：「上帝直汝矣。怜尔一废人，能脱三人死。」乃又以一手曳其足，曰：「直。」毛大惊，循墙走。妻惊起，以火视，曰：「谁耶？」曰：「我。」曰：「何为走也？」乃告之梦。曰：「走犹梦乎？」曰：「醒也。」曰：「何时活三人者？」曰：「昨也。」

先是，毛於除日乞市例钱而归，大雨雪，而负之行者冻且惫。路过一舖递所，稍休，乃坐毛於几而拂雪。毛忽讶曰：「此中何有呵呵声，鬼啸耶？」命一匄入视之。出，曰：「穴窥一室，有三人。一老者，僵卧息绝；一微喘；呵呵者，一壮者也。」曰：「何为？」曰：「以小事而讼，县役索钱，寘於此。」於是毛命匄曰：「疾与酒。」匄从穴进酒，毛令之曰：「壮者先饮。」又令曰：「壮者食，喘者倚。」而二人倚酒起矣。又令曰：「二起者挟息绝者而微饮之。」顷之，鼻有声，亦起而坐。於是匄欲负毛以归，曰：「未也。」又问三人者曰：「室能炊乎？」曰：「无薪。」毛又出所乞之米与钱，为买薪数束，纳於穴而归。归而遂有梦之异。时毛方语梦於妻，未几而天曙，羣匄到门，相顾大惊，遂拥毛入市。而毛则扬扬步出里巷门，过市廛，一市大惊，因语梦於市。

王丹麓试梦王丹麓一日检书，得同梦方。时念张广平处京师，特千里致书，相期试梦。闻者笑之。

吴子云梦诵文康熙初，桐城秀才吴子云方於春夜玩月，梦空中有人声曰：「今年乡试，吴子云当中四十九名。」诵其文，琅琅然，题为「君子之於天下也」一章。吴虽不甚记忆，而觉其文甚佳，因预作此题文以备试。乃入场，果此题，因书宿构。放榜，果中如其数。旋中进士，入翰林。

张文端梦竹竿桐城张文端公英得子迟，祈梦於京师前门之关帝庙。梦关帝以竹竿与之，旁无枝叶，颇不喜。有解者贺曰：「公得二子矣。」问何故，曰：「孤竹君二子，此传记也。破「竹」字为两「个」字，此字法也。」已而果然。

陈香泉梦游园康熙时，陈香泉太守奕禧时梦游园林，水竹山石，极幽雅之致，墙外有寺有塔，心甚乐之，如是者有年。比守南安，则衙斋正如梦境，遂卒於官。

陈香泉梦至一楼陈香泉颇以书名，其幼时梦至一楼，满贮隃糜，一神人谓之曰：「供尔一生挥洒。」自是书学大进。佟国相梦关羽佟国相抚甘肃，以事出巡，按站行。至伏羌县，梦神呼云：「速走，速去！」佟不以为意。次晚，梦如初，且云：「欲报我恩，但记「荆波宛在」四字可耳。」佟惊起，亟走，三日而伏羌县沉为湖，卒不解救者为何神。後至建昌，野渡，有关羽庙，上书「荆波宛在」四字。佟入拜谒，为修葺之。

汪山樵梦杨贵妃康熙时，苏州有汪山樵者，名俊，选授陕西兴平县。宿马嵬驿，梦一女子容貌绝世，明璫翠羽，投牒而言曰：「妾有墓地为人所侵，幸明府哀而察之。」汪惊醒，询土人，则曰：「此间惟有杨娘娘墓道，唐时改葬後，基址原有数十亩，宋、明以来为樵牧所侵，渐无余地。」汪为清理之，果有旧碑记，存墓侧土中，题「大唐贵祀杨氏墓」。乃为别置界石，并买树百株植其上，春秋设二祭焉。

张芹沚屡梦其妾莱芜张四教，字芹沚，顺治丙戌进士。以部郎居京师，买一婢，年十四，姿首甚丽。询家世，曰：「东乡艾氏女也。」适简山西提学，因纳为妾，携之行。至一驿，晚步驿圃中，有雉起草间，感之而孕。到官十月，张以试事将按他郡，妾泣告曰：「弱质托体君子，今将娩矣。君事毕，当速归，冀可相见。」张慰之而去。去数日，妾生一子而殁。预留书，与张为诀，词极哀艳，多非人世语。又自画小像一帧，留奁箱中。张归，见之，惋叹而已。

自是，夜必见梦於张，休咎必以告。又时时来，自乳其子。张悬像别室，食必亲荐。一日，羹污其上，夜梦妾怒，诘曰：「奈何污我？」旦视之，画已失，张怅怏弥日。致画师数辈，为言姿态曲折，彷佛追写，卒不肖。偶谒中丞，见屏风画美人绝肖，屡目之。中丞曰：「颇爱此乎？」张因自言其故，中丞即赠焉。携归，食奠如常，见梦亦如昔矣。常语张曰：「君不利宦途，稍迁，即宜为退休计。」及秩满，迁榆林道参议，遂乞归。陈云起梦其弟杭州陈云起，名之柽，与弟丹雨同学。而丹雨才更优，文名噪甚，云起不及也。丹雨早死。康熙癸卯，云起入棘闱，文思艰涩，比午，不能成一艺。忽昏睡，梦丹雨进席舍，促之曰：「速起，吾为兄构此七艺。」云起强执笔，不假思索，俄顷完卷。誊真时犹觉丹雨在侧，忘其死也。是秋得售。甲辰会试，丹雨复至如前，遂得联捷。云起每为人言之，不讳也。

颜敏梦乘官舫康熙丁巳，宁藩缺出，或劝裁缺布政司颜敏夤缘。颜曰：「吾十年前在西秦时，元旦假寐，梦乘官舫，舫有「月临波作案，云倚树为屏」一联。出观两岸，绅士稠杂，皆云迎方伯公者，行已至广西界矣。时当补粤藩，他非所望也。」阅二载，以旧例引见，果开藩粤西，寻没於任。

张光豸梦白帽子康熙戊午，南宫张光豸赴乡试，初以父病不欲往，强之乃行。至旅店，梦有人赠以白帽子，心恶之，决归计。未行而父书至，病良已，犹以为慰己，乃勉终场，遂不及榜出而径归，父果大愈。已而捷报至，则领乡解矣。明晨，贺客麕至，一客忽云：「邑中自明兵部尚书白圭领解後，久无继者。君能继之，故见之梦兆。」光豸始恍然。

汤文正梦登高山汤文正公斌於官左春坊左庶子时，夜梦登高山，已陟其半，忽一人自後越之，先登。文正鼓勇继之，遂至山巅。有一室，空无所有，惟壁悬《麻姑仙坛记》既觉，不知所谓。康熙癸亥腊月，阁学出缺，特用右坊王庶子鸿绪。甲子二月，阁学复出缺，文正遂继擢。子官日，适某督抚疏内有蔡姓名经者，宛平王文靖公熙笑云：「蔡京，宋奸臣，胡同其音。」高阳李文勤公霨曰：「此《麻姑仙坛记》中所云蔡京耳。」文正闻之悚然。

陆淳夫梦易名陆祖禹，字淳夫，年十八，为诸生，旋以饩满邀岁荐。康熙庚午，主司已取中，欲魁其经，以姓名稍涉嫌疑，抑置副榜。先是，淳夫尝梦人告之曰：「易而名，则得中式。」至是，梦果验。

陆清献梦杨忠愍康熙时，平湖陆清献公陇其罢嘉定令，里居。一日，坐书室，似梦非梦，见责衣二隶持刺相邀，视之，乃明杨忠愍公继盛帖也，大惊而醒。顷之，假寐，神魂飘荡，见二隶在前引路，至一处，宫殿巍奂。隶入禀，忠愍出，肃入，分宾主礼坐定。忠愍极赞清献之居官清正。茶罢，忠愍忽云：「有嘉定治民张某，讼公枉法受银十二两，请公对簿。」清献即起立，隶引至法堂。顷之，忠愍升殿，喝隶拘张某至。张坚称老爷在任，曾受民银十二两，清献辩为无。张云：「康熙某年，儿子援例求老爷出结，某引儿子拜门生，送二杯二缎，用银十二两。」清献云：「杯缎有之，乃贽也，何得云赃？」忠愍乃谓清献云：「朝廷尚收其俊秀捐银，知县自应出结。虽云贽礼，亦不为赃。公以银两送还，此案便结。」清献允之。忠愍乃起，揖之曰：「公清廉正直，为人所挤，上帝悯之，此位不久属公矣。」命二隶仍送之还。清献醒，为人道其事。不踰年，果卒。

蒋退庵梦罗汉康熙癸酉冬十一月，金坛蒋退庵上舍进梦登楼梯之半，力竭，而暗中有人挈之。既上，见月明如昼，左右皆佛像。母孙宜人素衣挟蒲团立，见之，诧曰：「儿何为来此？」佛前两罗汉侍，拜其左。右以手招之曰：「彼粥饭僧耳，何足为汝师！」乃拜其右，祷曰：「某半生落拓。」祷未竟，忽旁一人答曰：「五载为郎。」退庵默思曰：「我未为郎也。」复自续一语云：「万事在心。」罗汉乃命检一蒲团，随宜人去。既寤，意忽忽不怿，作佛前自忏诗五章。十二月二十五日赴友人宴，暮归，与同寓友饮酒甚欢，赋诗数首。漏三下就寝，忽呕秽，不能语，黎明，卒矣。

胡任舆梦人授诗康熙辛酉，朱竹垞检讨主试江南，领解者为胡任舆。胡尝梦一人授以诗，有「手弄双丸小天下」之句，而久困公车。至甲戌会试，题为「孔子登东山而小鲁，登泰山而小天下」章。试後，谒其房师赵恒夫於寄园，恒夫曰：「子必大魁也。」及廷对，果第一。

郑集闱中得梦兰谿郑孝廉集有旧疾，康熙戊子，入闱复发，倦甚，梦中闻人语云：「子中式，须待一千五百年。」醒而大恚。明早，得《孟子》题，乃「由尧舜至於汤」三节也。大喜，挥毫如意，是科遂与乡荐。徐文穆梦抉目钱塘徐文穆公本少祈梦於西湖之于坟，见于忠肃命武士抉其一目，悬之柱石，遂惊寤。後入相，方悟「目」配「木」，乃「相」字也。

闵夏声梦其父闵夏声大令望为孝廉玮之子，屡踬小试。玮殁後，已无意科举矣。康熙癸巳春，忽梦玮告曰：「尔今科当中。某题文字三篇，不可不熟读也。」觉而异之。即检书箧，果得玮遗稿，遂日夕诵之。届期，借范某监照录科，是秋竟捷，选浙之富阳令。时又值乡举，调入帘。闵自思此事久废，恐屈人才，乃请同里名士朱东村饰为仆从入，代阅卷。主考喜闵卷不妄荐。榜发，惟闵房得人最盛，元卷亦出其房。揭晓後，新贵谢师，闵备述所以，令与朱相见。

王企靖梦至一湖雄县王少司寇企靖尝梦月夜至一湖，四岸皆若琉璃所筑，中亘独木桥，桥上立一少年，朗吟一律云：「若要西归亦不难，何须抵死梦邯郸。休夸肘後黄金印，试认囊中白雪丹。五岭风烟迷去就，三吴羽檄报平安。波涛转眼琉璃界，只许今宵月下看。」时康熙丁酉九月朔也。

李文贞梦神赠诗李文贞公光地未贵时，祈梦於九龙滩庙神，赠诗一联云：「富贵无心想，功名两不成。」意颇恶之。後中康熙戊戌进士，而大拜，方知「戊戌」两字，皆似「成」而非「成」，「想」字去「心」，恰成「相」字。

钱禹侯梦人赠儿仁和钱禹侯，名世英，璵沙方伯琦之祖也。尝载米十余艘过巢湖，已泊矣，而大风起，湖中他客舟尽覆。禹侯募人拯一生者，予米十石，一死者，予五石。闻者皆踊跃，全活无算，而舟中米为之空。一日，邻妇刘氏梦有大官张轩盖，抱一儿，传呼入室，唶曰：「误矣，尚在左壁。」人喧马腾，争往钱氏屋。及旦，妇来告梦异，语未竟而屿沙生。

范浣浦梦齐第五雍正癸卯，世宗登极，连开乡会恩科。先一岁，范浣浦咸梦见泥金捷报，有「齐第五」三字。及乡试，题乃「子华使於齐」一节；会试，乃「道之以德，齐之以礼」一节，皆「齐」字在第五也。遂联捷入翰林。

香虞臣梦贾似道侍女香虞臣都护格曾任杭州镶白旗协领，署在畚箕兜，相传为贾似道别墅。一日，午睡，见一女子跪榻前，呼大人曰：「妾乃故宋贾平章侍女梅姬也，久淹於此，如见怜，乞焚楮帛，呼贱名，送出涌金门外，始得逍遥自在，感德莫名。今大人将远行，故敢昧渎。」挥之不去，遂觉。虞臣不信，夜复梦如故，遂依言送之。旋擢广州副都统。顾侠君选元诗有梦长洲顾侠君，名嗣立。康熙壬辰进士，授翰林院庶吉士，筑堂於宅之北，闾邱坊之南。垒石为山，望之平远也；捎沟为池，即之蕴沦也。登者免攀陟之劳，居者无尘（土盍）之患。於是插架以储书，叉竿以立画，置酒以娱宾客，极朋友昆弟之乐。暇取元一代之诗甄综之，得百家焉，业布之通都矣，侠君乃梦有客愉愉，有客瞿瞿，一一十十，容色则殊，或俛而拜，或立而盱。觉而曰：「是其为元人之徒欤？将林有遗材而渊有遗珠欤？」乃借钞於藏书者，复得百家焉。未已也，博观乎书画，旁搜乎碑碣，真文梵夹，靡勿考稽，又不下百家，而元人之诗乃大备矣。

康康山梦童子授如意乾隆时，杭州北郭有康康山者，名焘，读书励行，以孝闻，绝意进取。画人物山水，皆师法元人。年三十，祷於于忠肃公祠，梦童子授一如意，背篆「石舟」二字而寤，遂更字石舟焉。後馆广陵巨室，遇黄山老僧，熟视康山久，叩姓名，神色愕眙。康山诘之再，则曰：「曩有石舟禅师，视予年齿较长，工诗善画，结茅黄山莲蕊峯下，有石如舟形，师因以自号，化去几四十年矣。先生状貌酷似，字又同，得毋前生为吾石舟师乎？」又问康山生年月日，则石舟涅盘之日也。相与嗟异。所梦至是乃验，因洒然有出世之想。黄山僧别去，康山携瓢笠亲访其处。土人导之往，指所谓石舟者，语良是。佛龛久毁，无有知石舟师名字者。向所识之黄山僧，不可踪迹矣。康山凡三至，无所遇，倦而归，遂终老於北郭。

陈鲁斋梦人赠句乾隆时，钱塘陈鲁斋太守士璠出守瑞州，将启行，梦人赠句云：「路回碧落三千里，笔泻银河十二时。」醒而不解。抵瑞州，则郡廨後有碧落山，而京师距江右正三千里；是年太岁在亥，十二时，亥也，旋卒於官。

姚氏二女见梦於其兄鄞县民姚精者，为叛夷所杀，掠其二女。二女见梦於其兄，当以明日自沈江中，丧後日当至，可候之。果如所梦，得二女之尸於水。

童二树梦道士山阴童二树布衣钰，晚年以与修《甘泉县志》，客死扬州。初，二树少时尝卧病，梦一道士相招，却之，乃去。及病於甘泉志馆，则梦其人又来，为着五铢衣，牵白鹤，使骑之。及寤，遂自知病不可愈矣，然犹强起画梅，未就而卒。

全谢山梦陆茶坞全谢山之交陆茶坞也，马嶰谷为之介，一见即倾倒。茶坞尝曰：「谢山无终老山林之理。」谢山游岭外，一病几死，病中梦过茶坞之水木明瑟园，与之坐紫藤花下，啜蓴羹。茶坞复以酒嬲之饮，谢山曰：「此伏波曳足壶头时，不复与君抗也。」醒而异之，以为侥幸生还，一践此景，而茶坞乃竟先谢山而卒。

齐息园有三梦齐息园平生不多作梦，每梦则必有异。

一，应乡举时，尝游西湖，至于忠肃祠，倦而憩於廊下，见若有隶役者，执刺相迓，遂入中庭。忠肃出位揖之，使就宾位。有顷，忽谓之曰：「尔之事在我，我之事在尔。」息园因请曰：「公在明景泰时，专听独任，千载无两，而易储之事，默不一谏，何也？」忠肃曰：「耿耿此心，淹没数百载，微子问，余固将有言。子他日第详检皇史宬，便知我心迹耳。」言讫而寤。及乾隆丙辰入翰林，修《明史》纲目，英、代两宗之事，实任纂述，因请开皇史宬，尽取诸书疏阅之。乃着《易储十论》，以暴忠肃之冤。

一，在上书房时，一日，面忽发赤，如中酒状。其夜，梦游天台，与司马承祯谈玄甚久，寤而不知其所谓。越三日，暮，出禁门，马逸不止，颠焉，脑裂而殒，赖蒙古太医治之，始得苏。既思梦中遇承祯之地，乃坠马坡也。

一，乾隆丁丑春，将赴杭，渡江之夕，梦至天竺，观音大士遣侍者乞题额，口占二语应之。觉而犹记其辞，书之，藏诸箧。既至万松岭，将军富德来谒，曰：「余有求於先生，其许我乎？」息园曰：「诺。」富曰：「某一子，疾甚剧，家人祷於天竺，始得生。今将往祭，诸物备矣，独缺联句，愿得先生之笔以为重。」息园遂取所藏者示之，富大惊愕。自是每晤，必致敬礼，称为老佛焉。

梁文定解梦会稽梁文定公国治病笃时，梦至一处，宫殿巍峨，坐客皆不识。谈久，忽思吸烟，苦无火，或指一殿曰：「此中有火。」中坐一神招文定曰：「且缓吸烟，我有一联，君对之。」因书「三代之英汝继泰」七字。文定惊而醒，召诸门生来视病，为解之，皆辞不能。良久曰：「我不起矣。「三」者，三中堂宝也；「英」者，英中堂廉也；「泰」者，伍中堂弥泰也。三人官与我同而俱死矣，我其继之乎？速办後事可也。」越三日而果薨。

钱文敏梦墨两丸武进钱文敏公维城，尝於乾隆戊午应顺天乡试，至都，场前梦至正阳门外，见一人貌岸然，支布帐，陈墨若干於其下。先有一髯买墨，文敏亦就而买之。售墨者熟视文敏，予墨两丸，继予髯一丸，遂醒。後谒座主孙文定公嘉淦，则俨然售墨者也。次一同年来谒，则髯至焉，是为无锡李时乘。盖墨两丸者，两榜，李则以一榜终於东平州牧也。

钱文敏梦天榜钱文敏公初名辛来，以其尊人梦辛弃疾而生故也。改名後，乃字幼安，号稼轩，以识其梦。乾隆乙丑春闱前四月，梦行天榜，状元为李某，己为探花，榜眼不着姓名。後榜发，文敏果为状元，官至刑部左侍郎，赠尚书，而李某则在二甲，以知县用。

钱文敏梦哀哀哀钱文敏公以少司寇丁艰归，梦见一大碑，上书「哀哀哀」三字，心甚恶之，语其弟竹初明府。竹初曰：「三口为品，兄将来当着一品衣耳。」未几卒，诏赠尚书衔，赐葬立碑，其梦乃验。

周立五梦易头宜兴储同人，名欣。崇拜周立五备至，谓其德足以敦天下之鄙，其学足以正天下之詖，其文章足以起天下之衰。立五，名启嶲，亦宜兴人。弱冠时颧未高，两颐逼而秃，面有槁色，乡人笑之曰：「此黄冠相耳。」立五若勿闻也。年三十二，犹困童子试，偕其父旅荆南，宿南城外仓桥侧，梦中见一雉冠绦衣人，右手操刀，左手提一人头，须髯如戟，至榻前易头去，以手所提头函其颈。大惊，持父足疾呼。及举手摩之，头如故，凛凛者累日。未几，颧渐高，两颐骨渐丰，须鬑鬑然日益长。越年余，又梦一白须老者，冠缁冠，执长尾麈，随一金甲人，语曰：「吾来易而腹。」语讫，金甲人抽所佩刀启其腹，出其脏腑，涤而复纳之。既纳，以方竹笠覆於腹，复取钉椎钉四角，而梦中闻响声丁丁，窃怪其无痛也。钉毕，白须老者挥麈拂而祝曰：「清虚似镜，原本无尘。」忽钉与笠豁然有声，遂寤。自是文学日进，历试两闱皆获售，官至侍讲学士。

梦于忠肃示字有三人祈梦於于忠肃祠，两人无梦，一人梦忠肃谓曰：「凉往观外照墙，则知之。」其人醒，告二人。二人炉其有梦，伪溲焉者，即於夜间取笔，向墙上书「不中」二字。天尚未明，写「不」字不堪连接。次晨，三人同往视之，乃「一个中」三字，果得梦者中矣。

周某梦于忠肃宜兴周某，少时至于忠肃祠祈梦，夜梦一皂隶来摸其臀，与之狎，愤怒，大叫而醒。以为忠肃不能御下，何足敬也，遍告亲友。後成进士，选湖南龙阳县令，十余年，卒於任所。

陈某梦于忠肃海宁秀才陈某尝祈梦於于忠肃祠，梦忠肃开正门延之。陈逡巡，忠肃曰：「汝异日为我门生，例宜正门入。」坐未定，侍者启汤溪县城隍禀见，即见一神峨冠来，忠肃命陈与抗礼，曰：「渠属吏，汝门生，汝宜上坐。」陈皇恐而坐。闻城隍神与忠肃语甚细，不可辨，但闻「死在广西，中在汤溪，南山顽石，一活万年」十六字。城隍神告退，忠肃命陈送之至门，城隍曰：「向与于公之言，君颇闻乎？」曰：「但闻十六字。」神曰：「志之，异日当有验也。」入见忠肃，言亦如之。惊而醒，以梦语人，咸莫解其故。

陈家贫，其表弟李实选广西某府通判，欲与偕，陈不可，曰：「梦中神言死在广西，若同行，恐不祥。」通判解之曰：「神言始在广西，乃始终之始，非死生之死也。若既死在广西矣，又安得中在汤溪乎？」陈以为然，偕至广西。通判署有西厢房，封锁甚秘，人莫敢开。陈开之，中有园亭花石，遂移榻焉，月余无恙。中秋，在园酣饮而醉，歌曰：「月明如水照楼台。」闻空中有人拊掌笑曰：「月明如水浸楼台。易「照」字，更不佳？」陈大骇。仰视之，有一老翁，白藤帽，葛衣，坐梧桐枝上。陈悸，急趋卧室。翁下地，以手持之，曰：「无怖，世有风雅之鬼如我者乎？」问翁何神，曰：「勿言，吾且与汝论诗。」陈见其须眉古朴，不异常人，意渐解。入室，互相唱和。翁所作字皆蝌蚪形，不能尽识。问之，曰：「吾少年时俗尚此种笔画，今颇欲以楷法易之。缘手熟，一时未能骤改。」所云少年时，乃娲皇前也。自此每夜辄来，情甚狎。通判之僮常见陈持杯向空处对饮，急白通判。通判亦觉陈神气恍惚，责曰：「汝染邪气，恐死在广西之言验矣。」陈大悟，与通判谋，归家避之。甫登舟，翁先在，旁人莫见也。经江西，翁谓之曰：「明日将入浙境，吾与汝缘尽矣，不得不倾吐一言。吾修道一万年，未成正果，以少檀香三千斤刻一元女像耳，今向汝乞之，否则将借汝之心肺。」陈大惊，问翁修何道，曰：「斤车大道。」陈悟「斤车」二字，合成一「斩」字，愈骇，曰：「俟归家商之。」同至海宁，告其亲友，皆曰：「忠肃所谓南山顽石者，得毋此怪耶？」次日，翁至，陈曰：「翁家可住南山乎？」翁变色骂曰：「此非汝所能言，必有恶人教汝。」陈以其语语友，友曰：「然则曳之入忠肃祠可也。」如其言。将至，翁失色反走。陈两手挟持之，强掖以入。翁长啸一声，冲天去，自此怪遂绝。後陈冒籍汤溪，竟成进士，会试之房师乃状元于振也。

赵笠亭梦于忠肃赵笠亭祈梦於于忠肃祠，梦见忠肃凭几坐，几燃烛二枝，上有绿字，书「冠冕通南极，文章列上台」二句，以为大吉兆。後竟以疾亡。将殡，其门人相率临奠，设筵告祭，筵前烛二枝，绿字所书即此二句。

张文和梦其父乾隆丙辰正月元日，大学士张文和公廷玉梦其父文端公英独坐室中，手持一卷。文和问爷看何书，曰：「新科状元录。」问状元何名，举左手示文和，文端曰：「汝来此，吾告汝。」文和至左，曰：「汝已知之矣，何必多言。」文和惊醒，卒不解。及殿试揭晓，则状元为金德瑛，盖移「玉」字至「英」字之左，验矣。

梁兆榜甲名定於梦中广东梁观察兆榜有族叔素奉佛，其妻方娠，梦观音大士语之云：「汝生子可名兆榜，将来为三甲第八名进士。」惊醒，果生一男，夫妇甚喜，以兆榜名之，即为之捐监，以待入场。及年长，顽蠢异常，不能识字，留监照无用，乃以与族侄，使下场，即观察也，果於乾隆庚午、辛未连捷。

观察会试出侍郎双某门。将殿试，双欲为送表联於读卷官，观察辞曰：「门生先有梦兆，已定为三甲第八名进士，殿试前列，似难以人谋也。」双不信。及殿试榜发，则二甲六十八名，双愈笑其诞，观察亦疑梦之不足凭矣。是科进呈十卷，第一名为某相国之子，上改拔杭州吴鸿为状元。嫌二甲八十名太多，命分二十卷置三甲，於是观察仍为三甲第八名进士。双叹曰：「《易》称「圣人先天而天不违」，斯言信矣。」

王介眉梦陈寿钱塘王介眉侍讲延尝梦至一室，有一叟，身短发白，坐於榻。一人颀而黑，揖而语曰：「余陈寿也，黜刘帝魏，遂贻口实。」指榻上人曰：「赖彦威先生以《汉晋春秋》正之。汝为先生後身，勉而成之，毋废乃业。」时介眉方撰编年纪事一书也。因有纪梦诗云：「惭无《汉晋春秋》笔，敢道前身是彦威。」即指此事。及书成，乃名之曰《补通监纪事本末》。

鲍倚云梦为人作书赋诗鲍倚云生平屡有梦，乾隆甲戌之早春，病中梦为人书榜联，中有「文章丽奠笙钟日」之句。放笔作大字，纸尽，落「日」字。四月初五夜，梦至一显者家，飞楼邃宇，丹碧隐现，宾客多海内知名士，华筵高会，灯月交辉。主人出吴绫数尺，命作诗。鲍成七言长歌二十余韵，中有「面隔桃花人外娇，画衣舞破春风媚」二语，为座客所称赏。顷之，有女郎含羞来谢，意态娴婉，至可念也。

萨载梦判两囚乾隆丙子，苏州府前石碑忽倒，观者如堵。盖两童抛球，误出碑上，一童爬取，碑倒，一压死，一折左腿，老妇负之归。时苏守萨载公出，回署知其事，传书役谓之曰：「昨夜本府梦上官委余用朱笔判两囚罪，一囚判「斩」字，再判一囚，有老妇再四哀求，乃判减等。兹闻老妇负之归，则与梦悉符矣。」此童滕姓，乃疳药之裔。及壮，恣行不法，人呼之曰海鬼。以母控忤逆发遣，适合减等之意。萨後官至江督。

吴香亭梦金牌吴香亭玉纶中乾隆辛巳进士。先於戊寅除夕，梦竈神引至一处，列坐十神，而九神起立，开铁柜，示以金牌，中有古篆二十余字可辨。送吴登舟，岸上鸣金伐鼓，见波涛汹涌中，一蛇缘楫而上，一蛇从空而降。寤，以告其兄玉衡。玉衡谓其必中，意谓蛇者巳也，金属羊，其岁适万寿开科，乃取金牌中字改名玉纶。辛巳，遂报捷。

崔凤集梦草桥乾隆庚辰，宁河崔凤集将赴乡试，祈梦，梦见一诗，有「功名只在草桥头」句。醒而不解。及启程，行至草桥，时方演《红梨记》赵解元故事，是科果领解。

纪文达梦递文书纪文达公昀谪戍塞外，见兵役递文书，而翌日对人言：「梦中递文书，恐误时刻，鞭马狂奔，今日髀肉尚痛。」众皆粲然。文达作诗云：「一笑挥鞭马似飞，梦中驰去梦中归。人生事事无痕过，蕉鹿何须问是非。」

周玉井梦入云栖丈室周莲，号玉井，海宁人，乾隆乙酉举人，官中书。尝梦入云栖丈室，见坏衣断拂之老僧数百，皆在室中，惟一座尚虚，中有一人顾之曰：「後四十年，君当来此。」遂寤。殁後，有以其时考之者，良合。

德某梦子中解元乾隆癸卯江西乡试，首题为「学而优则仕」一节。周力堂制军之文甚古奥，房考张某苦不能句读，怒而批抹之，黜之矣。至夕，归寝，张忽呓语不止，自披其颊曰：「如此佳文，而汝不知，尚忝然作房考乎？」因自骂自击不止。仆以为中风，急请众房考来检视。得所抹周卷，读之，俱不甚解，乃曰：「试荐之。」正主考为礼部侍郎任兰枝，阅而惊曰：「此奇文，通场所无，可冠多士。」副主考德某阅文而倦，假寐於几。伺其醒，告之，德问何字号，任曰：「男字第三号。」德曰：「不必阅文，竟定为解元可也。」任问故，曰：「我寝方酣，忽见金甲神向我贺，曰：「汝第三儿子中解元矣。」今得男字三号之卷，非其验耶？」言毕，阅文，亦大加叹赏，遂定为第一。

程在山梦古衣冠吴县程在山有逸园在西碛山下，居二十余载矣。晚年尝梦古衣冠者相访，自言为崑山城隍，任满将去，欲荐君自代。既醒，笑以语家人。已而自悔失言，谓妖梦不足凭，诫勿妄传。久之，众亦忘矣。迨疾革，处分後事毕，将瞑，忽张目曰：「吾此时魂魄已离身矣，所见仍为山中风景，固无章服加身，亦无鬼役相迓，可知吾未尝为冥官，尔等勿为吾之前梦所惑也。」乃一笑而逝。

罗两峯梦入花之寺罗遯夫，名聘，号两峯。好游，足迹半天下，所至辄与其贤豪长者相结合。又好释氏书，通禅理。尝梦入一寺，榜曰花之寺，髣髴前生即其主僧，後遂号花之寺僧，且镌印识之。

龚定庵梦龙首人身龚孝拱为定庵子，生而有异徵，相传为嘉兴三塔寺前之潭中毒龙降世。寺未建时，潭广袤可百亩，岁溺人无算。有高僧过其处，设坛诵经三日，潭水无风而浪，夜见梦於僧，曰：「大师何故见苦？」僧言：「汝害人多，吾当为民除害。」再四哀求，则云：「汝能使潭水立涸，吾可建寺其上，导汝皈依佛法。」龙颔之而去。翌日，大风昼晦，尘沙蔽目，潭水果涸。僧乃募建此寺，门内塑韦驮像，状狰狞可怖，即龙也。

定庵夫人何氏尝入寺求子，初入寺，见韦驮向身直扑，惊踣於地，後遂有孕。定庵客扬州，亦梦一男子龙首人身，排闼而入。烛之，无所见。未几，得家书，报生一子。其堕地时，啼声甚厉。有皮蒙其面，揭之，始见眉目。生数日，有一僧叩门求见，家人不可，僧曰：「抱新公子出，吾有语语之。否则吾将盗之去，如聂隐娘故事。」老仆白主母，谓此僧欲一视公子，非恶意，盍抱以出示。及见，僧与之耳语，云：「生非其时，出非其地，可怜可怜。异日慎勿游三塔寺可也。」语毕，掉臂而去。

佛行方梦神促之起佛行方，名智，杭州之满洲驻防也，由协颂迁成都副都统。乾隆戊申，征廓尔喀，调驻藏大臣。嘉庆丙辰，调哈密吐鲁番办事大臣。以老告休，回杭，年八十余矣。先是，鞔鼓桥下有一小神堂，行方奉差，清晓过之，倦而熟睡，梦神促醒之。及贵，因创建为香火院。

张古余监试得梦徐少鹤侍郎少负博洽名，作文喜用僻书难字。嘉庆甲子举於乡，题为「谨权量」四句，文中所用之字，读者多结舌不能下。相传是科内监试张古余太守於第二场梦神告之曰：「此卷所用者，乃《尔雅》注疏，君记之。」既醒，自笑以为监试官向不阅卷，何有斯梦。次日方送荐卷入，忽闻二主考相语曰：「卷中出比所用，乃《山海经》；对比，则杜撰矣，当黜之。」古余闻之，忽悟，乃前白曰：「恐是《尔雅》注疏。」因述梦中所闻。繙《尔雅》阅之，信，遂中式。

高封翁梦大将军嘉庆戊辰，高翰卿鹾尹宝森赴金陵乡试，封翁期之切，入闱日，虔祀梓潼神。旋与二三老友饮福酒，微醺而卧，一人谓曰：「尔欲令郎中式耶？非大将军不可。」醒而意索然。及报捷，始悟，盖是科典试为帅仙舟中丞也。

叶维庚梦中玩月秀水叶太史维庚，嘉庆甲戌进士，由翰林出宰江左。己卯秋试，调入帘。八月十五夜，梦有人邀至一处玩月，示以东坡催试官考校之作及《水调歌头》词，俾和之。和毕，复引至一官署，游览殆徧。问其地，曰：「澄江。」亦不知其在何省也。遂醒。後丁内艰，由宝应令量移江阴，忽忆前梦，盖江阴一名澄江也。故其《留别宝应绅士》诗中有「料得下车圆旧梦，澄江真个月分明」之句。次年，卒於澄江。

蒋以暄梦四十一苏州蒋以暄尝於韦苏州庙祈梦，梦至一巨第，门首墙上有真草隶篆四行，每行三字相同，乃四十一也。真书一行下，旁注「悲」字；草书一行下，旁注「去」字；隶书一行下，旁注「存」字；篆书一行下，旁注「喜」字。醒後不解何义。未几，其父容斋殁，时为乾隆丙申，丙申乃四十一年也，真书一行乃验。服甫阕，以暄亦殁，年四十一岁，至是而草书一行又验。以暄生前耽吟咏，多散佚。殁，後友人检其遗稿，仅存四十一首，至是而隶书一行又验。嘉庆庚辰，以暄胞侄泰堦由起居注主事，加三级，恭遇覃恩，貤赠以暄朝议大夫，距以暄殁已四十一载，至是而篆书一行又验矣。

刘孟涂入某之梦桐城刘开，字孟涂，尝游浙，过某邑，有人候於途，卒然问曰：「君得非桐城刘先生耶？」要至家，具盛馔。酒半，告以有母孀且老，前夕梦其父语之曰：「三日，有桐城刘先生过吾门，非先生文不能传尔母，当固请之。」既复与游山，见一古墓，有碑，题曰：「宋处士刘开之墓」孟涂乃（上雔下双）然自失。

黎襄勤梦帝锡铜符黎襄勤公治河十三年，安澜无事。道光甲申春，薨於位。先於癸未冬，得梦甚异，有诗纪之。将卒时，坐而假寐，白气弥空，家无余财，众目所覩，咸以为襄勤之清节，生天必矣。其诗之序云：「道光三年，岁在癸未嘉平月二十一日封篆之期，予方苦病，缠绕数月，夜卧多不成寐。是夕忽睡着，梦帝锡予铜符，篆文如古钱形，长约三寸许，宽约二寸。梦中读之，不甚记忆，上有「天雷」二字，下有「不但千金」四字，余字不甚了了。」

光朝魁梦榜上有名桐城光律元布政聪谐有弟朝魁，本名聪讷，应嘉庆丙子顺天乡试获售。道光乙酉春，忽贻律元书於京师，言梦见春榜第二十二名者为光朝魁，欲改名以应之。以其屡困春闱也，重违其意，遂代为请改。次年丙戌，以第六十六名进士殿试二甲，即用知县。律元亦以为适然，且名次固未合也。後为鄂抚杨懋恬言之，杨曰：「梦境迷离，安知不视六为二？且草写「六」字，下二笔连锋，尤与「二」似，不然，何重两字而不误也？」

程春海梦中怀砚郴州五盖山至峻，巅有峯尤高，戴龙湫，湫下坎，产石若端溪。郴人取而砺，不知可为砚材也。刺史曾钰识而宝之，以为胜端溪下岩。道光丁亥秋，程春海侍御在长沙，一夕，忽梦造曾室，室尽砚，邀赏之，遂怀一去。觉而寓书於曾以为笑，时绝不知有得砚事也。曾答书，则谓果得砚，故且诧我梦，我亦自诧。其腊小除，曾饷砚二，启视之，皆梦中所见也。曾有诗至，乃赋长歌答之。

何子贞梦食馒头何子贞太史少尝梦至一处，见案以盘盂盛馒头甚多，即取一食之。又取其一，忽有人攘臂夺之，遂不得食。视其人，不识也。及嘉庆庚辰，陈莲史以己卯解元中式第一名贡士魁天下，子贞晤之，即梦中所见也，怅然曰：「吾其不能与此人争乎！」道光乙未，子贞以第一人领解，次年成进士，则会状皆非元也。

何子贞梦弟僧服道光己亥，何子贞典闽试，归途，於行馆中梦其仲弟子毅言别，留之不可，视其身，已僧服矣。觉而泣曰：「吾弟其不幸乎？」於是朝暮哭。及入都覆命，驰诣其父文安公私第。时子毅果前卒，家人以其远归，不即告，而子贞已哭失声，遂不能秘。问何以知之，乃言所梦。

郑修楼信梦郑修楼，名天爵。道光乙酉拔贡，朝考一等，用知县，分发江苏一载矣。同僚有小故忤上官者，皆被议。郑惧得罪，乃改教职归。旋中道光丁酉科第四名举人，历任平和学教谕。洊升延平府学教授，不赴。是时家居，粤寇将至，家人请偕往，曰：「吾不往也。」生平恬静寡慾，以书名家，素信梦，屡有梦徵。任平和时，将府试，预有梦，告假归里，同寅异之。未几，漳州失守。升教授时，离家仅百里，亦不往。未几，延平被围。晚年兼学画，画甚工，益杜门谢客，惟外邑诸生始一见之。

王立斋梦羊道光丁酉江南乡试，唐黼卿再与分校，所居左经房，与王立斋比邻。一日，立斋忽喘息来，谓黼卿曰：「君所阅有羊字号卷耶？可速检呈。」询其故，则曰：「此卷当得元。」问何以知之，曰：「顷疲倦，隐几假寐，恍惚过君门，庭户一新，巍然若大庙。既入，闻柜内有声甚厉，蓦然一羊跳出，龙变化之象也，意元卷必为君得之。」黼卿亟觅荐卷底簿，果有羊字号卷，已先日呈进，然犹疑信参半。及填榜拆封，解元为江阴郑经，果即羊字号卷也。经，字守庭。

赵季渊梦恽某赵季渊官独石口，道光庚子，其子枚生捷京兆，得信喜甚。翌年为辛丑，夜梦其业师恽某，问曰：「小儿幸徼一第，尚能捷南宫否？」恽曰：「子何不详读《聊斋志异》。」及醒，随手取阅，适见一条云：「汤公名聘，辛丑进士。」是科，枚生果联捷。

魏芸阁梦观天榜魏芸阁初名然乙，道光辛巳举行恩科乡试，魏於是年正月，梦观天榜，其第一名则仁和魏士龙也。寤而求之仁和学籍，无其人，乃自改名士龙以应之。是科不中。至甲辰恩科乡试，果以第一人中式，距得梦之岁二十四年矣。

曹文正梦桂文敏桂文敏公芳以少司农、军机大臣奉命出外鞫案，中途授漕督，因即赴任。行至荆州，患病。其大父尝督两湖，父尝官湖北督粮道，皆没於楚。都人闻其病，皆危之，以其先人於楚不利也。

文敏在都时，与曹文正公同掌翰林院事，而彼此过访，未尝登堂。病时，文正梦文敏来访，坐厅事，告云：「吾物化矣。吾祖父俱不利於楚，何故也？」文正曰：「君尊人岂官楚乎？」文敏曰：「吾曾有家书烦君携寄，乃忘之耶？」言已，复曰：「吾今约君往履安寺，彼地绝佳，可乐矣。」文正不欲往，文敏起坐，牵其衣。文正坚退，文敏曰：「可相待二十年。」文正惊寤。次日，文敏之凶问至。因追忆寄书事，乃典试湖北时，尝为文敏寄家书，事不诬也。後文正没，恰符二十年之数。

汤贞愍梦点名汤贞愍公贻汾尝权浙江三江营守备，方卸事，欲回省，夜梦一骑持文书以呈，请速往摄篆，问何地，曰：「至自知之。」旋有人控马至，扶策而上。有蓝旗二，跨刀之卒四，前导。约半日程，见数千人跪迎於道左，类皆断头折足者。旋抵一署，武士林立。升公座，一吏捧册唱名，其人即跪道旁者。点毕退堂，而煖阁以後皆墙壁，无旋身处。顾见旁一老吏，似曾相识，因问此何所。吏方欲言，而前骑吏已白新任到矣。霍然而醒，细思老吏状貌，乃督院兵房某也。

陈右铭梦为神所戏义宁陈右铭中丞宝箴倜傥负才略，遭世多故，慨然有澄清之志。尝应礼部试，祈梦神祠，夜梦随李愬入蔡，雪月交映，旌斾飞扬，立马指挥，意气闲俊。醒而大喜。及下第归，至上蔡，风雪大作，夜二鼓，始投逆旅，委顿殊甚。自是雪泞连旬，资粮皆尽，典衣鬻马，仅得南还，乃知为神所戏，不复谈兵矣。

左文襄功名符梦左文襄未遇时，尝得一梦，则领解也，春闱报罢也，参戎幕也，典兵权也，膺方面也，得封爵也，平边乱也，复提兵万里，扫荡边氛，返故镇也。及蘧然而觉，乃知为梦。是岁秋试举於乡，其後入幕治兵，凡所经历，皆与梦中所见，若合符节。

邹鸣鹤梦洪水邹中丞鸣鹤未遇时，梦至一处，如衙署。有人自内出，乃同学某也，云在此掌禄籍。邹请代查禄寿，某入内良久，出以片纸书「官居四品，洪水为灾」八字付之。道光辛丑，任开封府知府，中牟决口，黄水灌城，危在顷刻。因举前梦告人，自恐不免，然竟获无恙。後任粤抚，被劾而归。粤寇扰江左，在江宁办理团练，城破殉难，照道员例赠恤。人始知四品乃道员，洪水，洪秀全也。

余见韦梦王十朋上海余见韦，名文荣。晚年登第，梦王十朋以侍生帖来谒。时年已老，私念他日岂能得鼎甲乎。後列三甲，除知县，又梦十朋以治生帖来拜，不解其故。旋选授乐清令，始悟前梦。至县，修其墓，访其子孙，又梦十朋来谢。未几，猎人以虎皮送至，云是十朋墓所获也。

樊萼楼梦其妾湖北樊希棣，字萼楼。死而复苏。有妾姚氏，素婉娈，善事其嫡。平日尝言：「妇人嫁为人妻，则事舅姑如事父母，礼也。今我为人妾，不敢侵主妇之职，则惟有事主父主母如事父母耳。」以故萼楼夫妇极爱怜之。萼楼仕黔中，以寇盗磐互，寄其孥於蜀，姚亦从焉。俄而病死，萼楼在黔，未知也。一夕，见姚冉冉至户外，欲入，又不敢入，即於户外扱地而拜。视其衣，则袿裳鲜明，讶曰：「汝何得衣此？」遂无所见。越数日而家书至，姚死矣。其後黔乱粗定，家人自蜀还黔，萼楼语其妻曰：「姚死，汝以盛服敛之，非礼也。」妻曰：「不然。」萼楼笑曰：「汝毋我诳。」因历言其簪珥袿裳。妻不能隐，乃曰：「吾痛之甚，故稍假之耳，君何从知此？」萼楼乃告以梦中所见焉。

章采南梦焦袁熹同治时，粤东学使以章鋆为最着。章文名素盛，极廉洁，卒於任所。或曰，实署中人不便其所为，害之，卒亦莫能明也。相传章试海南，甫至，梦有自称焦袁熹者，谓之曰：「汝场中宜出「去三年不返」题。」醒颇恶之，後果验。盖焦氏「去三年不返」文，人颇熟诵，而焦亦为广东学使，卒於海南，又此语恰可为学使卒任所之唁辞，章竟应之也。章，字采南，鄞县人。

陈宰臣梦授书安陆陈宰臣学博与山阴施望云善，未识时，宰臣梦人授书一册，题曰《望云诗草》。醒而仅记「杈椶」二字，明日，万藻卿寄望云诗往，乃知果有望云者，宰臣异之。

丁士彬梦观榜同治乙丑会试，蕲州李士彬中第三名进士。榜前有丁士彬者，梦观榜於礼部门外，己名在第三，惟「丁」字独小，且较他人略低半字，不解其故。榜发，竟落第。越十余日，入城，经礼部门，榜犹在，趋近观之，则第三名「李」字之上半为雨所淋，仅存其下半之似「丁」者矣，乃大骇。丁与李故不相识，次日，乃寻至李寓所，以梦告之，相与叹诧不置。

谭继洵梦皂衣人谭嗣同幼时尝与羣儿戏，失足堕池。其父继洵方昼寝，忽一皂衣人促之起曰：「星君有难，汝速起。」继洵惊寤。嗣同载沉载浮，濒於危矣。因援之起，字曰复生。甫总角，继洵尝挈之游衡山，一羽士谛视之，谓继洵曰：「是儿骨相不凡，惟他日敭历仕途，宜外官，不宜京曹。过三品，则京外胥宜矣，否则必有大祸。」嗣同长，继洵即为纳粟，以知府官江苏。光绪戊戌春，奉召入都。继洵时抚鄂，驰书令挂冠。嗣同覆书备言事君致身、见危授命之义。书成，又以父命难违，疑不敢发。适康有为过其居，告之故，康曰：「斯人不出，如苍生何！君达人，讵容以此介介？」嗣同闻之，意决，遂北上，卒及於难。王壬秋梦其女王壬秋多女，其次第五者曰帏，小名萸芳，既夭而忽见梦，问物性之灵蠢。壬秋戏告以螘子最灵，人最蠢。觉而赋小诗以记其异，诗曰：「幻影重相见，提擕问物灵。衣单垂手　，发覆两眉青。泉下年难长，秋来梦易醒。忘情仍有妄，非汝未遗形。」

姚夫人梦其舅俞祖绥，字履卿，为曲园之犹子。光绪丙子举於乡，距其大父之登嘉庆丙子贤书，适花甲一周矣。出榜前一日，曲园之妇姚夫人於吴下春在堂梦其舅自外至，七品冠服，如生时。迎问之，曰：「吾将谢恩，向汝姑借朝珠耳。」时曲园之母犹在堂也。姚夫人寤，喜曰：「履卿中矣。」

赵撝叔说梦赵撝叔湛深经术，语杂庄谐，尝自言曰：「光绪庚辰春，猝病咳，自二月至四月不愈，药之弥甚，终夜危坐。忽梦出门，行大道边，远望江湖，浩淼无极。遇村民问途，言此前进为鹤山，仙人之所都也。上行则山内，下行则山外，大道迂远，有捷径，可导以行。至某处，昏黑若眢井，余谢不能，愿迂道。久之，不见人。得一人，问鹤山，不答。画掌示以字，摇首去。後者至，改「翯」字问之。其人视余良久，为指一隅。依以行，突见壁立百仞，上凿二大字，曰：「貔山」，始悟前失，然不知其义。又扪壁行里许，有老者合眼坐茅舍中，二竖曰：「君非此类也。山外地近，明当引君游，可宿檐下。」次日辨色，竖来，掖余走。过一山，前有大溪，清光澈上下。余欲缘溪行，竖不可，趋山腰，立磐石上，但闻空中大声猎猎如烈风。仰视，则群鹤翔舞而出，羽翼蔽天日。因问鹤数，竖言：「山外鹤，不知其万亿兆也，此皆膺籙者，近已一千七百二十有九矣。」已而清唳间发，变异殊甚，齐飞过前溪。偶俯瞰，则水中影，鹳鹅鸡凫皆有之，且杂（虫遗），螳，蝱，蜣螂，螇，蠮螉之属，其为鹤者百不一焉。余指问竖，竖曰：「毋多言，此为地镜，不与君缘溪行，以是也。」余强竖往视。自视，人也；视竖，渺小成一环，因拍其肩曰：「脉望脉望。」竖曰：「知我视君又作何状？彼自视，亦皆鹤也。察见渊鱼不祥，不如忘之。」余欲归，遂循途返。老者拱手俟，因谒而求术焉。告余曰：「不鄙非仁，无仁斯辱；不媚非智，无智斯卑。」余仍不知解也。周视舍侧，有书乱叠，疑可得秘文。发之，不可开；开之，无字；疑愈甚。老者言：「三十年旧约忘之耶？天下事待君者，仅有此耳。君家元叔有言，且各守尔分，力所穷时，巨将不胜，轻则易举。」余曰：「然，奈余病。」老者言东壁下有丹篆二十四，记之当瘳，人诵一过，能洞见鬼物。其文曰：「奇己鶬，大复豕。翳纤儿，作是子。鸟所踯，弓则弛。伎止斯，吾怜尔。」读甫竟，闻大呼「知否」？遂惊寤。剔灯濡笔为之记，四月二十四日也。」

赵星杉梦于忠肃光绪某科乡试，丹徒赵星杉先期求梦於于忠肃祠，梦一神启其帐，呵令起。遂出门，则神已杳，惟见一墙，有童子，方以两手叉墙而立。及入闱，则头场首题为「小子何莫学乎诗」至「其犹正墙面而立也欤」，乃始悟梦之示题也。

朱葆贤梦于忠肃赵星杉之同学朱葆贤以教授为生，其年谷不登，鲜有延童子师者，遂落拓无所就。将届秋赋，乞梦於于忠肃祠，则梦见一题纸，首题为「子曰贤哉回也，一箪饮，一瓢饮，在陋巷，人不堪其忧，回也不改其乐。贤哉回也！」榜发落第，且仍不得馆，始悟忠肃呼其名而告以不必在外，可即归耳，非示以题也。

王某梦于忠肃无锡王某有父子同应秋试者，其子往于忠肃祠祈梦，梦行於旷野，遇一担粪者，询之曰：「今年我中否？」担粪者匆遽欲行，厌其烦，詈之曰：「肏你娘的中。」及榜发，则其父捷矣。

朱蓉笙梦其父朱承芳，字蓉笙，钱塘人，大勋女，徐珂室，有《紫薇花馆诗草》。蓉笙家吴山麓，有七层楼，江湖在目。燹後惟重建乐山草堂，月夕风晨，徘徊其上，微吟密咏，佳句夥颐。年十九，嫔於珂，篝镫佐读，益肆力於诗，旋得咯血疾。一夕，梦其父砚臣提举大勋语之曰：「儿盍来伴我乎？」次夕，又梦至一室，中列鼎彝甚富，阶下花烂然。方玩憩间，父自外入，曰：「此间儿乐否？归期不远矣。」旋以光绪丁酉浴佛日殁，年仅二十有二。

姚寿侯梦自墙隙出如皋姚彭年，字寿侯。性好洁，斋舍无纤尘。光绪辛卯，举於乡。壬辰春闱不第，留京待再试，为武进费念慈太史课子，主宾甚相得。一夕，忽自梦身衣礼服，从费宅旁舍之墙隙，步行而出，醒而告人。未几，撄小疾，遽不起，人始悟其将死也。盖俗例人死，非本宅之家属，其出殡，不得以柩自正门行，必坏墙而出之也。

吴清卿梦大鹏鸟光绪甲午，吴清卿中丞大澂慷慨从戎。或谓其於此实有三故：一，日者决其有封侯之相；二，元旦梦大鹏鸟从天而下，今敌人适有大鸟介圭之号；三，所练洋枪极准。汪柳门侍郎鸣銮闻其事，笑而语人曰：「清卿此举，知之者以为疯，不知者以为忠也。」

陈仲容梦至明思宗陵陈石遗有女兄名芷洲，字仲容，为沈玮庆之继室，其生平之梦皆奇验。卒前数年，尝梦至明思宗陵，见穹碑宛然，以为异日当自经死，孰知乃卒於光绪甲申十二月也。

顾某梦崔聘臣书挽联光绪时，开经济特科，徵硕学通儒。静海崔聘臣徵君朝庆以精畴人术，为宗室溥玉岑尚书所荐。崔之妇顾氏有叔某方官部曹，闻崔将入都，预除馆舍，然久而未至。一日午倦，假寐寝室，隐约觉己之躯壳在牀上，未几而又似在书舍，一人方据案坐，伸纸疾书「天上有长生之药，人间无不散之筵」十四字。审其上款，知为挽己者。写讫，掷笔起，其人盖聘臣也。与之语，不答，至是，始悟己已死矣，遂大哭。家人奔视呼救始醒，乃自知为梦，而心之恶之，因诫阍者以崔至毋纳。久之，崔至都，往谒，果为阍者所拒。再三往，不得入，遂绝迹。试毕即出都。

越两载，崔以有事神机营，重至春明，盖溥之弟所招也。一日，驱车过顾宅，顾方负手门外。崔见之，亟下车趋语。翌日，顾置酒邸中，招崔饮。酒半，顾以欠伸欲寐，遂入内。俄而哭声自内作，崔大骇，询其仆，则顾假寐未久而气绝矣。後崔赠以挽联，其文即前十四字也。

袁忠节梦于忠肃光绪庚子拳祸作，桐庐袁忠节公昶及於难。袁平日自言少年时在杭州，祈梦於于忠肃祠，梦忠肃下堦与语。至晓，梦觉，则所言悉已忘之，但记忠肃言「尔之终身，殆与我同」云云。及庚子之役，果以直言授命，其友人作挽歌者，或引此事以吊之。

蒋观云梦清溪诸暨蒋观云大令智由尝梦至一处，花香草暖，春午曛人，而旁见清溪一碧，流水滔滔，因咏「流水无情草自春」句。醒乃续为一绝曰：「花香日午暖醺人，流水无情草自春。一别桃源真梦境，更从何处问初津？」

余允梦老人宣统辛亥，粤人余允居汉阳，八月十七夜，梦一老人挈数皂衣者昂然入，笑问曰：「年几何矣？」曰：「二十有七。」老者即於袋中探簿籍，微颔曰：「明日行矣。」旋以笔抹其袖。惊而寤，视袖，果有朱色，恶其不祥。晨起，将移居而未果，及夕，中流弹死。

张垒为鬼神所弄雍正丙午江南乡试，聘近省在籍进士司分校，皆少年英俊。有张垒者，科分既久，自居前辈，性迂滞，每夕必焚香祝天，曰：「垒年衰学荒，虑不称阅文之任，恐试卷中有佳文及其祖宗有阴德者，求神於明暗中加以提撕。」众房考笑其痴，相与戏弄之，折一细竿，伺其灯下阅卷有所弃掷时，即於窗纸外穿入，挑其冠。如是者三，张大惊，以为鬼神果相诏也，即具衣冠向空拜，又祝曰：「某卷文实不佳，而神明提我，当有阴德。果然，乞再如前指示。」众房考愈笑之，俟其将弃此卷，复挑以竿，张遂不覆阅，直捧此卷上堂。而两主司已就寝矣，乃扣门求见，告以深夜神明提醒之故。正主考沈端恪公近思阅其卷曰：「文甚佳，取中有余，何必以神道设教耶！」众房考噤口不敢言。及榜发，知此卷已取中矣，相与譁笑，告张曰：「我辈弄君。」张正色曰：「此非我为君等所弄，乃君等为鬼神所弄耳。」

走无常走无常，谓以生人摄鬼卒事，而句摄生人使之归冥者也。

西藏活鬼关外有活鬼，非鬼之能与活人相接，乃鬼之附於孱弱妇女之体。然妇女虽为所附，不自知也。其动作亦如常人，惟精神异於前。凡有与之冲突者，皆病不离身。人知其为鬼所附，故以活鬼名之。然更有验者，为鬼所附之妇女，每夜眠时，魂即出，其形貌亦如平时，人多遇之。或有能识认者，彼此亦交言，初不知为鬼也。久之乃知为活鬼，或试之，俟眠时以尘洒於鞋内，伺其旁以观动静。则其人酣眠自若，终夜未兴，至晨，烛视足底，则尘满灰印，人以是知所遇者实活鬼也。活鬼能致人贫病，土人云：「活鬼过多，喇嘛必收之，然於所附妇女之身体仍无伤也。」

晚近以来，西人盛倡有鬼之论，略言肉体以外，别有一依达Ether体，肉体死而依达体不死。依达体者，鬼之代名词也。自此说出，而摄影家摄取鬼影之事遂时有所闻矣。

山前鬼王京西三山有「山前鬼王，山後魔王」之谚。山前鬼王者，为宝珠洞之海袖禅师。明末流贼陷京师，山前死人甚多，僧皆逃，海袖独留。每夜静，人即闻梵音喃喃，为诸魂超度。世祖入关，嘉其功行，加封赐紫。及圆寂，檀越为塑金身，土人因呼为山前鬼王也。

林四娘与陈绿崖亲狎晋江陈宝钥，字绿崖。康熙癸卯，任山东青州道佥事，夜辄闻传桶中有敲撃声，问之，则寂无应者。其仆不胜扰，持枪往伺，欲刺之。是夜但闻怒詈声，已而推中门突入，则见有鬼青面獠牙，赤体挺立，头及屋檐。仆震骇，失枪仆地。陈急出，诃之曰：「此朝廷公署，汝何方妖魑，敢擅至此？」鬼笑曰：「闻尊仆欲见刺，特来受枪耳。」陈怒，思檄兵格之。甫起念，鬼笑曰：「檄兵格我，计何疏也。」陈愈怒。迟明，调标兵二千守门。抵夜，鬼从墙角出，长可三尺许，头大如轮，口张如箕，双眸开合有光，媻跚於地，冷气袭人。兵大呼发礮矢，礮火不燃，检（革长）中矢，又无一存者。鬼乃持弓回射，矢如雨集，向众兵头面而掠，亦不之伤。兵惧，遂奔溃。

陈又延神巫作法驱遣，夜宿署中。时腊月严寒，陈甫就寝，鬼直诣巫卧所，攫其衾毡衣褌。巫窘急呼救，陈不得已，出为哀祈。鬼笑曰：「闻此神巫乃有法者也，技止此乎？」遂掷还所攫。次日，巫惭惧辞去。自後署中飞礮掷瓦，晨昏不宁，或见墙覆栋崩，急避之，仍无他故，陈患焉。

有刘望龄者赴都，取道青州，询知其故，谓陈曰：「君自取患耳。天下之理，有阳则有阴，若不急驱，亦未扰扰至此。」语未竟，鬼出谢之。刘视其狞恶可畏，劝令改易头面。鬼即辞入暗室，少选复出，则一国色丽人，云翘靓妆，袅袅婷婷而至。其衣皆鲛绡雾縠，无缝缀之迹，香气飘扬，莫可名状。自称为林四娘，携一仆名实道，一婢名东姑，皆有影无形，惟四娘则与生人无异。陈日与欢饮赋诗，亲狎备至，惟不及乱而已。凡署中文牒，多出其手，遇久年疑狱，则为访其始末，陈一讯皆服，观风试士，衡文甲乙悉当，名誉大振，皆得四娘之助也。

先是，陈需次燕邸，贷京商钱二千缗。商急去，不能应，议偿其半，不允。四娘出，责之曰：「陈公岂负债者，顾一时力不及耳。若必取盈，陷其图利败检，於汝安乎？我鬼也，不从吾言，力能祸汝。」商素不信鬼，笑曰：「汝丽人，乃以鬼怖我。果鬼也，当知我在京之庐舍、职业。」四娘曰：「庐舍、职业，何难详道。汝近日於某处行一负心事，言之恐就死耳。」商大骇，辞去。陈密叩商之所为，终不泄。

四娘耽吟咏，所着诗多感慨凄楚之音，人不忍读。闽有访陈者必与狎饮，临别辄赠诗，其中庾词日後多验。有一士人悦其姿容，偶起淫念，四娘怒曰：「此獠何得无礼！」喝令杖责。士人忽仆地，号痛哀求，两臂杖痕周匝。众为之请，乃呼东姑持药饮之，了无痛苦，仍与懽饮如初。陈叩其为神始末，答曰：「我莆田人也，明崇祯时，父为江宁府库官，逋帑下狱。我与表兄某悉力营救，同卧起半载，实无私情。父出狱而疑不释，我因投缳以明无他，烈魂不散耳。与君有桑梓之谊而来，非偶然也。」计在署十有八月而别，别後陈每思慕不置。

韩文懿却退缢鬼韩文懿公貌陋，髯如蝟，年逾四十，领乡荐，计偕北上，襆被徒行。偶日暮失路，宿人家檐下。少间，一叟笼烛至，问谁何，因具告邦族。叟瞿然曰：「慕庐先生耶？向读大文，向慕已久，今不知惠临，亵慢勿罪。」乃谦词致谢。叟叩门肃入，为具酒食，就厅事西偏设榻。厅供祖先木主，残灯尚明，请文懿安寝。甫就枕，时正月中旬，月明如昼，忽闻窸窣作声，一女从门隙入，径至木主前，伏地拜。已，出一物置香炉下，冉冉复由门隙入。文懿知有异，悄起　於炉下摸索得一物，就灯下谛视，类篾丝，上缠红线一，腥臭刺鼻。乃携压枕下，倚枕假寐以觇之。无何，又闻窸窣声，前女从门隙出，後随一女，相将至木主前，伏地交拜。前女索炉下物不得，意惶急。後女立待良久，乃由门隙入内。前女至榻前，问曰：「顷炉下一物，见之否？」文懿披衣起坐曰：「良有之，汝需此何为者？」女曰：「实告公，妾乃缢鬼也。今夕得替投生，非此物无以为信，乞公怜而赐还为幸。」文懿冷笑曰：「若然，汝利人之死，以图己之生，我实不愿遂汝之生，而不救人之死。物固在此，吾决不汝还矣。」女再三哀之，则瞪目拈髯，冷笑不答。女变色曰：「公不畏鬼耶？如再不还，将现变相矣。」文懿笑曰：「纵现变相，亦本来面目，吾何畏！」女长袖一拂，蓬发垢面，舌出唇外，长尺有咫，怒目相向。文懿笑曰：「技止此乎？试亦观我变相。」时文懿宿醒未解，酒气尚醺，急起赤足，索得只履，夔跃而前，须髯怒张，盛气向女面一嘘。女悲啸扑地，顷刻澌灭。文懿急叩内室门，叟出，备告所以。

先是，叟有子出外，妇不得於姑，日间适以小事勃谿。叟闻文懿言，知有变，急入告媪，相与破妇闼门，果见妇悬於梁，气尚未绝。解缳，以水灌之，顿苏。天明，文懿出炉下物火之，并将灰投之圊，以绝其患。

刘云山死而为医刘云山，常州医也。康熙丙午，杭州有巨室子某病亟，忽有一医到门，曰：「我毘陵人刘云山也。」投一匕而霍然。赠之金，不受，曰：「他日寻我於毘陵之司徒庙巷。」逾月，某至常，询於人，庙侧有老叟，曰：「云山死三十七年矣。顾其生时笃信鬼神，曾授梦於是庙之神，募地以广祠宇，因自为像於神旁，尚可识其形容也。」某惊愕，入拜其像，宛然，乃哭祭而去。

小人厝棺长山李宅多妖异，尝见厦有春櫈，肉红色，甚修润。主人故以无此物，近抚之，随手而曲，殆如肉耎，骇而却走。旋回视，则四足移动，渐入壁中。又见壁倚白梃，洁泽修长，近扶之，腻然而倒，委蛇入壁，移时始没。康熙戊午，王俊升设帐其家，日暮，灯火初张，王着履卧於榻，忽见小人长三寸许，自外入，略一盘旋，即复去。少顷，荷二小桡设堂中，宛如小儿辈用粱黠心所制者。又顷之，二小人舁一棺入，长四寸许，停置於桡。安厝未已，一女子率厮婢数人来，率细小如前状，女着衰衣，　绠束腰际，布裹首，以袖掩口，嘤嘤而哭，声类巨蝇。王睨睥良久，毛森立，如霜被於体。因大呼，遽走，颠牀下，摇战莫能起。馆中人闻声毕集，堂中人物杳炙矣。

报罗报罗之说，唐人谓进士放榜，须有一人谢世，名曰报罗使，言报大罗天也。又谓罗玠於贞元中及第，开宴曲江，泛舟，玠溺死。後有开试前卒者，谓之报罗。山阳阮葵生谓每科皆有之。而尤异者，泾县叶沃若，康熙辛未会试中式。既揭晓，葵生趋往贺之，至其家，则哭声大震，先一夕殒矣。计闱中填榜之际，正属纩时也。

王文简闻吚哑声康熙辛巳，王文简公典试楚南归，道经鄂垣，馆於贡院，距楚北闱事竣，已再旬矣。是夜阴云布合，冬雨凄其。夜半，闻後山咿哑声，若鬼车之鸣。然唱和相随，仅隔一墙。乃起，挑灯启户，咳唾而示之，遂寂。

鬼书净业庵三字扬州仓圣祠在姜家墩路西。蜀僧大喦自巴州得仓圣像，供奉入江南，居乐善庵，乾隆己酉，迁於是祠。是秋堦下生芝草，大如掌，赤色。有净业庵在仓圣祠旁。康熙朝，有富室女通佛典，善刺绣，所绣佛像至多。一夕，闭户将就寝，忽见一僧持锡杖，戴斗笠，方额长髯，来前礼拜。女惊问之，不答，叱之，不退走，则张袖遮之。欲呼，口噤不出，倒地昏死。移时复苏，视之，见僧坐於牀，方脱笠解衣裤，坐己被中。良久，放帐幔。复起，披衣立案前，灭火。复启帐，放帐，帐钩叮当有声，牀笫咿哑，如不胜载。少顷，齁（鼻令）然鼻息出入，如巨雷，或咥唔，或梦笑。良久，转身泠泠若溺，溺毕复睡，良久杳然。时天渐明，女股栗，大呼。家人往救之，牀幔安贴如故，惟帐幔有淡墨横写「净业庵」三字。拭之，如灰而灭。迨四十年後，女之夫子皆亡，薙发为尼，乃於姜家墩路南建庵自居，遂名曰净业。女死，惟一女冠子守之。乾隆己酉，即庵屋改建史公祠焉。

谈胖索债康熙壬辰，苏伶谈胖尝以三百金托倪子九为子捐官，子九没之。乾隆庚申，子九以幼子生囊痈，不乐，集戚友作博戏以消遣。羣不逞讼之，费三百金完案。子九谓其子曰：「为汝生疡，致有此事。」子笑曰：「我谈胖也。」一言而瞑。

鬼畏鄂文端鄂文端公未遇时，家甚贫，夫妇尝卧病，不举火三日矣。一日晨，忽有一人似公差者，叩门入，惊曰：「此鄂中堂也。」急趋出。少顷，邻家闻哭声矣，盖无常也。

袁子才论殭尸俗传人死既久，因暴露或别故，屍变为厉，能出害人，谓之殭尸。袁子才且言殭尸久而能飞，不复藏於棺，遍身毛皆长尺余，毵毵披垂，出入有光。又久，则成飞天夜叉，非雷击不死，惟鸟枪可毙之。闽中山民每每遇此，则羣呼猎者分踞树杪击之。其物力大如熊，每夜出，则攫人损稼。

飞天夜叉纪文达公戍乌鲁木齐时，把总蔡良栋告以其地初定时，尝巡了至南山深处，薄暮，似见隔涧有人影，疑为盗，伏丛莽中密侦之。则见一人戎装坐磐石上，数卒侍立，貌皆狰狞，其语稍远不以辨。惟见指挥一卒，自石洞中呼六女子出，并姣丽白皙，所衣皆缯彩，各反缚其手，觳觫俛首跪。以次引至坐者前，褫下裳，伏地鞭之，流血，号呼凄惨，声彻林谷。鞭讫，径去，六女战栗跪送，望不见影，乃呜咽归洞。其地一矢可射，而涧深崖陡，无路可通，乃使弓力强者攒射对崖之树，有两矢着之，用以为识，明日，迂回数十里，寻至其处，则洞口尘封。秉炬而入，至曲折，约四丈许，绝无行迹，不知昨所遇者何神，其所鞭者又何物。或曰：「此飞天夜叉化为女子者也。」

姚泰庵死而出现姚孝廉伯骥，号泰庵。性诚朴，好学不倦。晚登贤书，未几疾卒。卒之夜，里人某赴饮归，过墙下，见墙内光中一人赤身独立，谛视，即泰庵也。光散，人亦不见。方惊异，旋闻内哭声起，始知所见者殆其魂也。

葠洞之鬼嘉庆时，吉林有人放山， 「 入山采葠，俗名放山。」 至天池，见峯下之石洞口多登台、二角， 「 小葠为登台，为二角。」 念洞中必有佳者。伏入数十步，黑暗不得进。意欲返，忽有光，因匍匐以入。未几而豁然开朗，遥见数里外，有茅屋两三间。就之，一老者出，衣冠皆古，不类近世。揖与语，不解，老者以手指西，似挥其去者。放山者识其意，西行十余里，遇深涧，岸有采花、狼头、公鷄， 「 皆葠花名。」 色鲜妍，葠苗满地，多四五六披叶者，皆老山，不似山子。采置背夹，尚未满，而龙爪、跨海、牛尾、菱角、金蟾、闹虾、雀头、单跨、双胎各种俱全，独少似人者，意犹不足。扶石入沟，见沟底红朵累累，茎高如树，大可盈把。心惊喜，仍向前采之，忽一少女自沟中出，怒曰：「青天白日，窃我园中物。背夹将满，犹得陇望蜀，是无餍也。」以手撮沙泼之，迷目不能视。知非凡人，跪而哀之。女曰：「我不杀汝，汝速行！倘遇吾母，生还不得也。」放山者起，目亦愈，视之，女不见。急奔数里，闻水声潺潺，鸟语虫鸣，身已在石涧中，攀松扶石而上，盖梯子河之仙人桥也，计程已五十余里矣。视背夹，葠尚在，喜而返。後偕数人往寻，不能入。

方芑田死而现灵南汇新场镇方芑田茂才鹏运有二子，以病废举业。次纳粟为监，而酷嗜鸦片烟，芑田以是常郁郁，咸丰甲寅夏病卒。至十一月某日之夜半，次子亦病笃，仍吸鸦片，连吸，终不进斗，即大呼，作芑田声呼曰：「吾令汝戒烟，终不听，今犹吸乎？速去之！」语次，即自毁烟具。又呼长子训之，又呼其壻沈某曰：「吾老，吾妇屡受汝惠，今又须资助次儿买妾。然汝亦应纳簉室，吾女若有言，自有吾在，可无虑。世方大乱，勿居川沙，惟新场永为乐土，可挈眷以来。天下大势，难以逆料，吾转轮後，托生陕西锺姓。再二十年，可成进士，为湖北博陵县知县。壻他日可来吾署为司阍，藉补不足。」又呼侄孙观峯曰：「汝今秋寡乡勇保衞一方，亦佳，惟当存心公正，即遇灾患，自邀天佑。吾子虽於尔为叔，然长者有过，不妨力争。族中汝年最长，诸事幸勿作壁上观也。」

适园之鬼江宁有明中山王徐达之邸，明社既墟，徐祀亦斩，邸析而为二，东为储廨，西为薇垣。两衙衡宇相望，又各辟小园，略因其旧，道署曰适园，藩署曰瞻园。粤寇之酋曾据之。酋，粤人，故海盗，蓄姬十数，夏夜恒裸逐园中，为迷藏戏。被持者就露草淫之，一夜遍数十人，日以为常。一夕，酋与某姬狎，闻他姬有媟亵声，大怒，奋起逐之。其人与己面同身同，声音亦同，迷离扑朔，两相格鬬，姬亦助殴。已而天将晓，伪者厉声曰：「汝逼人太甚，翌午相见於金柱、玉谿间可耳。」

金柱关、玉谿口，芜湖之近港，距金陵百里而强。诘旦，酋被命，登城御官军。日逾午矣，窃幸无事。薄暮归，亦无他变，然亦稍稍敛迹。越数日，又值登陴，瞀然自南来一物，大如车轮，张如雨繖。酋当之，被摄去，落玉谿口。时犹未晡，身遍鳞伤，而不死。遇一黑头陀，为披薙，随之走五岳间。乱既定，黑头陀亦化去。酋承其衣鉢，潜入石城。一日，遇故姬某於秦淮曲巷，盖已隶娼籍矣。姬见而怜之，因为蓄发，栖留妓院。一日，为老湘军某所詗，执送营务处，讯明斩之。刑时，姬贿左右，往求遗嘱。酋曰：「葬我园东隅太湖石笋侧足矣。」姬因出重资，购太湖石所在地於粮署吏而葬之，诡言乱前本民家地，应许民家赎也，旋得官许。今其地为民家所有，在四福巷左近。

汪某死而复生有漕官汪某者，病剧，似有人引之去，觉路甚窄，左右墙皆甚高，履处甚热。至一处，入殿，有官南面坐，见汪来，因向内呼曰：「请三姑娘来。」俄见一青衣女抱猫出，项托长带，见汪，谛视曰：「非也。」遽入。官怒引者曰：「此岂小事，乃误事如此！」杖之，命更引归，见道皆平坦，异来时。归家复生，数日愈。适漕督生辰，汪往贺，坐中有问其病状者，汪缕言之。忽同坐一人亦汪姓，且与同官，问三姑娘何状，汪为述之。其人闻之，忽朝珠中断，仆地死。

程长庚死後往戒坛寺戒坛景物幽邃，为京师西山胜地，程长庚尝数数游之。长庚佞佛，笃信佛说，亦颇知禅机，故戒坛寺方丈至器重之，谈玄说理，往往欢洽无间。厥後长庚卒於京师，而疾终之次日，戒坛寺方丈即奔至其家，诏其家人，谓长庚无恙，昨夜已往戒坛，诸君无伤悼也。

骆文忠薨时有灵风川督骆文忠之薨也，先数日，寝疾。华阳王廉访秉必之居，距督府仅咫尺，某夕深坐，忽闻灵风飒然，声振屋瓦，若龙阵之骤惊也。顷之，闻节辕鸣礮九，知骖鸾腾天矣。

郜锡霖魂送贡宝桢丹阳有贡宝桢者，教授乡里。光绪初，年六十余矣。及门者夥，与郜锡霖尤契。郜早世，贡哭之恸，久而不忘，每饭必别具杯箸於案，虚左以待，而举以相让曰：「锡霖，汝饮此乎？汝食此乎？」时或与郜谈蓺，郜且有语声也。如是者年余，郜别贡而宁家，则与其妇同卧起，有所语，家人悉闻之。一日出游，访其同学之族人某，曰：「君生前假吾之《尚书》，尚未见还，亦忆之否？」郜归，乃语其妇曰：「斋中第几架第几层，有《尚书》若干册，可为取之。」其妇依言检书，陈於几。明日，某闻叩门声，若有人言曰：「顷以君之《尚书》送还，在门外矣。」某启门视之，则《尚书》八册固赫然在也。

郜魂之归，逾二载矣。贡时年八十余，已辍教，闻其死而犹生也，亟至其家访之，则与贡笑语如在塾时，流连十余日。贡归，乘车行，车以一人推一人挽，设两座。坐者贡一人，而两方之重量均。行十余里，重量顿杀，盖郜送贡至中途而返矣。其在车时，语贡曰：「弟子今为师荐一馆。」问何所，曰：「东岳庙也。」贡至家，不两月而卒。

长小岩魂归光绪乙亥二月，上海招商局轮船名福星者，覆於黑水洋，江苏海运委员死者二十一人，满洲长小岩大令懋与焉。其眷属居苏州，犹未知也。一日薄暮，其妻见小岩自外入，倏不见，惊告於人。忽仆地作小岩口音，泣述死状，并邀其乡人恒月坡司马坦至，托以後事。未几，凶问至，果如所言，月坡乃为经理其丧。

朱云甫魂归朱云甫，名其昂，浙江候补道，宝山人，侨居上海。其家世以沙船为业，谙悉海道。上海之有招商局，自朱创之也。购汽船，往来南北洋，而江浙之漕粮，即附其船以达，朱实专司之。光绪戊寅，在大沽分局，偶感时疾，旬日而亡，年未五十。亡之次日，由汽船寄信其家。船甫至，信犹未达也。其家一婢忽仆地，作朱语，告家人以死期，且云：「本尚可活十二年，为医药所误，今附某船南归，至矣。」举家方共惶骇，而船中之信至。

陶阿尼见鬼苏人陶阿尼性好慱而慱屡负，橐罄矣，计无复之，踽之独行，将告贷於所识者。忽有人自後拍其肩曰：「阿尼输矣乎？」回视，则其已死之友朱大也。陶大恐，朱曰：「吾非祸君者，君能葬我骨，我当助君博。」陶诺之。朱乃出巨金一锭，曰：「持此入博场，压白虎门，必胜。再以所得者尽压白虎门，又胜。四度而止，勿过贪也。」陶从其教，果大得彩。比晓，腰缠累累矣。视其中，有纸锭一枚，乃朱所假之原注也。访诸野，得其棺，买地而葬之。

鬼索朱曼君命朱铭盘，字曼君，泰兴人。记诵渊雅，文词典赡。光绪癸巳举孝廉，肄业江阴南菁书院。吴武壮公闻其名，聘为记室，与张季直殿撰同掌机要，武壮宾师之，不以属吏待也。光绪甲午，武壮卒，所部有欠饷未放者，朱代领万金舁至舟，待发矣。盖朱又为驻旅顺淮军将领张某所聘，亦武壮旧部也。盗侦知之，亦附其所乘之舶以行。见其舁银至家，遂往约他盗夜刦之。及朱舁至家，忽转念不如舁往军中为妥，盗不知也。至夜，盗十余人破扉入，觅银，无有，询朱，朱曰：「此军饷也，已至营矣。」一盗将刃之，前随之盗曰：「不可。我辈与朱某无仇，何必血刃！」遂刧其衣物少许而去。次晨，朱报张缉之，获七人，前随之盗亦在其中，盖亦武壮革退之兵也，直承不讳，并云：「我辈最忌空过，故刦其少许物，计不值百金，当不至死。且我尚有德於尔，尔亦当以德报。」张回顾朱曰：「如何？」朱曰：「君按军法办理可也，何必问。」张不得已，骈斩之。

未几，朱妾生子，弥月之期，大开汤饼宴，宾众杂沓。朱抱子出，示众宾，时朱年已逾四十，始得子也。抱而入，甫至厅事後，忽闻朱狂呼曰：「勿伤吾儿！」旋闻儿亦狂啼一声，戛然而止。众趋入视，朱僵於地，两目直视，历叙杀盗事，又云：「我错，我错，乞恕我子。」须臾气绝。更视其子，亦死矣。

徐荫轩未死出魂京师内城新开路一带，光绪庚子八国联军入京时，为德军辖境。居民有正蓝旗汉军某甲者，一夕毙於途，距其宅不数武。眷皆走，其友某乙见之，商於僧，敛以薄榇，停寺中。僧夙与甲善，为唪经超度。忽有呻吟声自榇中出，僧大骇，纠众启视，则已苏矣。以手拊股，呼痛不已。自言：「前夕出外大便，遇洋兵勒令以手捧去。不允，即以枪上刺刀轧我股，痛极晕绝，今何在此？」僧告之故，且询何以复苏，某言：「余被轧後，恍惚至一处，如衙署然。门外木栅东西排列，分十余处，有外人，有我国人，皆焦头烂额，状至可怖。极东一处，又有我国人十余，衣履稍整，余素识之荫老 「 即徐荫轩。」 亦在焉，颈系红绳。心甚异之，即上前请安，欲诘其由。彼不顾，余渐退。过外人栅旁，遭其叱咤，遂惊寤。」计其时，已七日矣。後闻徐先三日缢死於宝文靖公旧宅花园，一时卿贰横死者不下十数人。

无头人织竹篮光绪庚子之役，京师东交民巷拳匪死者，巷为之塞。旋闻天津之杨柳集有一人，独坐破屋中，终日不饮食，惟织竹篮。远近相传，乃一无头者。有见之者，谓其人颈血犹殷，能微动，其首已不知何往。欲取篾片，仍能於侧屋取之，亦无少误，未几而死。此殆佛经所谓神境通者耶？

内阁藏骷髅内阁图籍之移入图书馆也，中书曹元忠实司其事。时长汀江瀚典图书馆事，曹语人云：「阁有一黄绫裱糊之长木箱，外用黄色绳韬捆缚。启视之，中为骷髅一具，莫辨男女，亦不知为何时物也。」

孝钦后现形光绪戊申孝钦后之崩，与德宗宾天仅隔一夕。世多疑词，有谓孝钦病革，不欲先德宗而升遐，令亲信太监缢杀德宗者；有谓德宗既崩，亲臣中恐后复临朝称制而毒杀之者；有谓孝钦晚年自恨失德，见德宗之崩，颇怀惨戚，因而自缢者。宫庭事秘，莫得而详。要之变生不测，母子继逝，实为非常之事，当时蜚语之来，固非无因也。

孝钦既崩，宫眷因畏生疑，时於宫中见鬼，隆裕后亦尝谓亲见之。某日，李莲英晚临，忽见孝钦之影，冉冉自灵帏中闪入，大惊。自是诸阉及宫眷，至夕辄不敢入孝钦崩御之室。

猴附杨氏妇光绪季年，盐山令钱塘史某之庖人杨大有童养媳，年十五矣，未婚。一日，觉有人同卧，始尚隐约，继更近昵。询其姓氏，答曰：「我侯氏女银针也。汝三世前邵姓，为钱塘令。其时我亦士人女，以见恶於卖花媪，彼遂诬予不贞，壻家闻之，遽退婚。父不服，诉之官。官受媪贿，诬予非贞体，予遂自尽。此雍正时事。予死後，阎王悯予屈死，命转世为男子，富且贵。予不愿，但思报仇。阎王谓邵令已堕畜生道，尔恨可泄矣，不如转世为佳也。乃投生中州贵人家。既长，迷失本性，无恶不作，及壮而夭。阎王怒，谓亦当堕畜生道。予大哭，但求复仇，遂转世为牝猴。予父母皆修练成道去。予同胞有一弟一妹，皆能修练，先予得尸解以去。惟予以心怀复仇故，道念不及弟妹之坚，迟之数十年，亦得尸解。遍觅仇人，知尔今生为杨氏妇，故来觅尔。然吾母与妹皆常来防守，不令我索尔命，以为冤宜解不宜结也。」自是附妇体不去，阖署之人皆昵之。

王无为闻鬼诵词宣统己酉七月，王无为居渖水城南，夜有叩扉声甚急。辟之，霜月澄清，四无人迹，而隐约有朗吟声，聆二语云：「平林漠漠烟如织，寒山一带伤心碧。」心异之。及阖扉就寝，梦中微觉几案有裂纸声。晨视之，几上书太白词一阕，字迹潦草，仅可辨识，宵来所聆二语，宛然纸上也。

陈小凤死後吟诗宣统庚戌，长沙唐煜客杭州。夏夕，载酒西湖，闻邻舟有女曼吟云：「挂棹趁荷风，花香入夜浓。」久之无嗣响，因为属云：「芙蕖空有色，何似妾颜红？」吟已，枕櫂欲卧。忽一丽者翩然入室，眉黛烟青，粉脂花晕，绝色也。自言陈小凤，为院中人。问年，才十七。强与为欢，不可，且笑曰：「以君风雅士，故一至耳。」煜曰：「卿为院中人，若访妆阁，亦将见拒耶？」笑不答。见几上有棋局，遂请为手谈，相对甚乐，煜佯负以悦之。中宵，凤欲别，煜询隶籍甚悉，始纵还舟。翌日，如言往访，果有其人，然死已六阅月矣。

鬼为电气鬼之一事，讨论者多，率不得其端倪。惟宋儒二气良能一语，最为鞭辟入里。常廉纲研究神鬼学，曾语人一事，绝奇，可与二气良能及近日西人鬼为电气一语，互相发明。其言云：西邻一宅，幽窅深黑，相传多鬼，无人敢居。而时有人至其间自刎自经者，计已十数。常请於屋主，假之为柴仓。一日，媪至屋搬柴作晚餐，时当酉末，已昏黑不辨，惟东厢有光一缕，从园中斜照进者，瞥见有黑影团团。细审之，髣髴有衣冠者、布衣草履者二三人。媪夙闻是室为魑魅出没之所，亦不怖，讅其为怨厉余魂，因屏缩以待之。俄衣冠者身上有火光迸裂，如掣电，即轰然一声，彷佛霹雳。其布衣草履者见之，亦作战栗状，而衣冠者已不见矣。媪不解，径自负柴出，以告人，但诧为异事而已。常好奇，闻之，次日昏暮，持枪至柴仓，屏息以待。少选而黑影三五复至，惟不见衣冠者。继而布衣草履者身上亦有火光迸裂，轰然霹雳，一如昨日，且有硫磺气。自後或三四日，或五六日，隔墙见火光，闻轰声，往往若先所见者。众闻之，亦欲入屋一观，然枯坐至天晓，毫无变端。自经是次扰攘後，乃并无一鬼在矣。常曰：「此殆所谓鬼为电气者耶？盖鬼为电气所结，故尚能游行存在。而鬼身所含之电，殆亦有正负二种，遇二气搏击时，鬼身自能炸裂而化为乌有。是屋之鬼，其致死之因，非自刎即自经，幽怨凝聚，为阴湿之气所蒸郁，致阴阳电互相感触，其不致爆烈者几希！所谓无明断尽，境象皆灭者是也。」

煤山有白发鬼京师有煤山，为明思宗自缢之所。自入国朝，每於帝后崩御之前一二月，必有一古装之白发老人，於更深人静时，在山之上下左右，或远或近，呜呜而哭。或遍行於宫殿，且行且泣，若断若续，语音约略可辨。宫中人每於月白风清时目击其状。有好事者尾追之，或操杖持械逐之，则其行如飞，顷刻不见。约五分时，哭如故，或更厉焉。老人之衣为白色，则帝崩；为红色，则后崩也。

江永春见鬼宣统辛亥秋，岳阳江永春登岳阳楼，时暮霭四飞，烟凝栋宇，忽覩一绿灯自楼外斜入，转瞬化为巨人。江仓遽下楼，觉後有蹑者，至地而蹶。归家病数日不起，病时呓语间作，若覩鬼物。

官与城隍神较品秩国初，陕人魏某官某省巡道，迷信神鬼，无所不至。然其所以迷信者，斤斤与神较量品秩，分析权限，与寻常仅事谄媚者异。初抵省，具职名手版晋谒省城隍，行庭参礼毕，有所禀白，唯唯诺诺，如面谒上官，肃然而退。洎莅任，书吏援故事请谒城隍，魏曰：「府城隍，吾属僚也，乌可先施。」乃使司祝持城隍手版，诣辕称贺。踰日，始往答拜。礼毕，置座於神左，口喃喃有勖於神，岸然出，曰：「幽明虽殊，名分不容紊也。」所属某县有土匪揭竿，檄县城隍使平之。及城破，怒神失职，撤城隍任，檄令听候详请省城隍参办，而以他县城隍代之，限以收复之期。

城隍神救上海民顺治癸巳秋，海寇再犯上海，苏州总兵王燝督战辱师，民聚而诟。巡抚周国柱统兵按临，燝恐民暴其走遁失机状，反诬合县通贼，自浦南迄静安寺界，欲尽屠之。时海宇新造，兵革未靖，国柱颇惑其说。邑令阎绍庆、遂安令曹垂灿愿以百口保之，弗许，将俟黎明下令纵杀。是夕，城隍神降於官廨，朱袍象简，俨立阶下，直视摇首者再，遂释不屠。

城隍神诛李司监李司监，永年举人也。康熙乙巳九月二十八日，打死妻李氏，上宪行县查审。司监在府前，忽於肉架下携屠刀奔入城隍庙，登戏台，对神而跪，自言：「神责我不当听信奸人，在乡党颠倒是非，着我割耳。」遂将左耳割落，抛台下。又言：「神责我不应骗人银钱，着我剁指。」遂将左指剁去。又言：「神责我不当奸淫妇女，使我割肾。」遂自阉，昏迷僵仆。时总督朱勤愍公昌祚题参褫革究拟，已奉谕旨，而司监已伏冥诛矣。

葛子坚降坛驱蝗康熙壬子，有神降於溧阳民家，曰：「吾金坛葛子坚也。今年旱蝗为虐，帝命我驱之，我能使不犯禾稼，一茎不伤。」民且信且疑，而蝗大至，弥漫林莽，始大惧，裂楮大书曰「驱蝗葛公之神」，争出鸡酒祀之，蝗乃去。葛，名维屏，以顺治壬辰进士为兰阳令。康熙丙午秋闱，为受卷官，爱惜诸生试卷，不肯轻贴，为监临所诟詈，因愤恨自经死。

吕祖望为东岳神吕少卿祖望，沧洲人，顺治进士。康熙乙巳冬病亟，梦天帝召为东岳之神，力辞不获，因订後期，遂引疾归里。舟过张家湾，忽沐浴更衣，曰：「时至，吾去矣。」遂瞑。舟中人隐隐见其驺从甚盛也。

李某信喜神方薛生白尝往侍郎李某家诊病，清晨往，至日午，侍郎始出，则以面向内，背向外，两公子扶之而行。坐定诊脉，口述病源，终不回顾。薛大骇，疑其面有恶疾，故不向客。问其家人，则曰：「主人面甚丰满，无恶疾。所以然者，以某日喜神方在东，故不欲背之而出。且以是日辰巳有冲，故必正午始出耳。」

裘文达为水神裘文达公曰修临卒时，语家人曰：「我乃燕子矶水神，今将复位。死後，汝等送灵柩还江西，必过此矶，有关帝庙，可往求签。如系上上第三签，我仍为水神，否则或有谴谪，不能复位矣。」言毕而逝。家人闻之，疑信参半。苍头某信之独坚，曰：「公为王太夫人所生，太夫人本籍江宁，渡江时，曾求子於燕子矶水神庙，夜梦袍笏者来，曰：「与汝儿，并与汝一好儿。」逾年，果生公。」文达妻熊夫人挈柩归，至燕子矶，如其言，卜於关帝庙，果得上上第三签。举家遂大哭，烧纸钱蔽江，立木主於庙。袁子才往苏州，阻风於此，乃揖主而题壁曰：「燕子矶边泊，黄公垆下过。摩挲旧碑碣，惆怅此山河。短鬓皤皤雪，长江渺渺波。江神如识我，应送好风多。」

城隍神治高吕之罪乾隆丁亥，镇江修城隍庙，董其事者有严、高、吕三姓，设簿募资。一日晨雨，有妇肩舆来，袖出银一封，交严曰：「此修庙银五十两，烦登簿。」严询姓氏府居，谓须登记，妇曰：「些微小善，何必留名，但记明银数可也。」语毕去。高、吕二人至，严述其故，并商登写之法。吕笑曰：「登簿何为？此时无人知之，三人分得，似亦无害。」高曰：「善。」严以为非理，急止之。二人不听，严不得已而去，高、吕遂平分之。

越八年为乙未，高死；丙申，吕继亡，严固未以告人也。戊戌春，患疾，见二差持票谓严曰：「有一妇在城隍案下告君，我等奉差拘质。」问所告何事，差以不知对。严与同行，至庙门外，气象森严，不复有平日算命起课者在矣。门内两旁旧为居人，此时所见，悉差役班房。过仙桥，至二门，见一荷枷之囚，呼曰：「严兄来耶？」视之，高也，向严泣曰：「弟自乙未辞世，迄今四载受苦，率为阳世罪谴。近届枷满，可托生，不料又因侵蚀修庙银一案发觉，拘此审讯。」严曰：「此事隔十数年，何忽发觉，岂彼妇告发耶？」高曰：「非也。彼妇今年二月寿终，凡鬼，无论善恶，俱解城隍府，彼妇乃善人，与行善者解来，过堂，城隍神问之曰：「尔一生闻善即趋，上年本府修署，尔独惜费，何耶？」妇曰：「当年六月二十日，送银五十两至公所，乃一严姓生员所收。自觉些微小善，册不留名，故为尊神所未知。」神随命瘅恶司详查原委，不觉和盘托出。以兄有劝阻之言，故拘兄来对质。」严问吕兄今在何处，高叹曰：「渠生前罪重，已在无间狱中，不止为分银一事也。」语未毕，忽二差至，曰：「老爷陞座矣。」严、高遂随差立阶下。有二童持彩幢，引一妇上殿，又牵一枷犯至，吕也。城隍神谓严曰：「善妇之银，交汝手乎？」严具述之。乃谓判官曰：「事干修理衙署，非我擅专，宜申详东岳大帝定案，可速备文申送。」仍令二童送妇归，二差押严及高、吕出庙。过西门，一路见有男着女服者，女着男服者，有头罩盐蒲包者，有身披羊狗皮者，闻人语曰：「乾隆三十六年仪徵火烧盐船一案，凡烧死溺死者，今日孽满，可转生。」二差谓严曰：「难得大帝升殿，可速投文。」已而疾走呼曰：「文书已投，可各上前听点。」严等急趋之，立未定，闻殿上判曰：「所解高某，窃分善妇之银，罪尚小，应照该城隍所拟，枷责发落。吕某生前包揽词讼，坑害良民，其罪甚大，除照拟枷责外，应命火神焚毁其尸。严某，君子也，阳禄未终，宜速送还阳。」严听毕，惊醒，则身卧於牀，家人已易丧服，曰：「相公已死三日矣。以胸次未冷，故相守。」严一一言之，家人未信。後一年八月夜，吕家失火，柩果遭焚。

披&#62556；星见王西庄而逸嘉定王西庄光禄未贵时，有至戚某家娶妇，邀请同观花烛。时适微雨，意将却之。因再三相请，遂着屐往。某戚所居本幽僻，路过旷野，见一妇女身穿&#62556；衣，如新寡者，踯躅中途。王讶之，急足迅走，卒不能及，乃叱之止，始驻足焉。王问以泥涂不惮跋涉，意欲何之，曰：「将之某家。」王又言：「某家有喜事，汝凶服在身，宜谨避之。」妇乃号咷而逸。及至戚某家，晤主人，告以所见，主人曰：「此披&#62556；星也。」遂邀术者至，责以择吉不慎。术者曰：「吾固知之，惟是日虽星值披&#62556；，然有文曲星胜之，故无咎。」於是人皆谓光禄後必大贵。蟂矶夫人赦顾杏园苏州顾杏园太守鸿逵以部郎出守浔州，自瓜州口浮江西上，泊舟蟂矶。矶有蟂矶夫人庙，盖祀蜀汉孙夫人也。嘉庆丁巳，封崇节惠利灵泽夫人。矶在芜湖北岸，无高冈，遥望之，一乱石堆耳。相传泊此者多不利，故游贾宦客必越而过之。太守之舟，以日暮遇风，不得已而泊焉。是夜，舟人梦入庙，见仪仗森严，执事者奔走杂遝。夫人翠羽明璫，端肃高坐。一古衣冠状如判官者，前禀曰：「今夕泊舟之人，将贻误大局，害数千百万生灵之命，不如就此溺之，以救无辜之民。」夫人笑曰：「汝意固善，然此等大刦，虽上帝亦只听其自然，岂我辈所可挽回耶！」遽挥之出。舟人惊醒，太守竟无恙，抵任视事。不数月，粤寇起事於金田。其徒党之被逮系狱者，顾承桂抚郑梦白中丞祖琛意旨，而谕桂平令纵之矣。

行疫使者嘉庆乙丑，毛小痴客四川之中坝巡司署。三月初五日晨，喧传市中弹有墨线痕。往观之，自大堂暖阁至头门百余步之甬道，贯墨线一条。询之居民，咸称街巷皆然，成都、龙安、嘉定皆同日弹有墨线，不知何异也。至立夏後，疫病大作，四五月尤甚。成都各城门，日各出棺千余具。先是，三月初，简州刺史徐鼎奉檄赴嘉定催铜，夜梦五人从东来，自称行疫使者，将赴成都。问以何时可回，答云：「过年看龙灯方回也。」徐旋省，适瘟疫流行，忆及梦中语，即告制军，议以五月朔为元月，晓谕人民，大张灯火，延僧道诵经礼忏，紮龙灯，放花爆，民间亦助结灯彩。每夜火光烛天，金鼓之声不绝，自锦江门直至盐市口，男女纷沓，歌曲满街，即每岁元宵，亦无此盛也。如是半月，而疫亦止。

白石土地白石土地，在蜀栈中。祈者、报者辄刊一二尺许短碑，嵌山胁，鳞次栉比，不知其几千百也。

土地神应祷而改门向方悔轩比部性纯孝，其母夫人之茔前旧有土地祠，其祠向与茔地之山向相左。嘉庆己卯春，悔轩将北上应京兆试，濒行，祷於祠，求神佑。是夜，忽大雷电以风。诘朝，村人譁言祠之门忽转而向太夫人宅兆，视之果然。悔轩遂以是年领乡荐。土地神佑妇女有孔某者，为吴竹庄中丞之友，咸丰时，粤寇由楚犯豫章，中丞凂孔送其眷赴芜湖，猝遇败寇，蠭屯两岸，舟不能进。孔思舍舟避之，率众行半里许，见一老人策杖而前曰：「四面皆贼，君偕妇女行，得毋有戒心乎？」孔曰：「欲觅避寇之所。」老人曰：「前村有土神祠，可避寇。」孔如其言。行不数武，果见祠两楹，姑止焉。吴之眷居於内，孔率二亲兵居神堂。但闻门外马蹄声，络绎不绝，门隙火光，照耀如白昼，众骇甚。四更後，始寂然。孔出食，分啖众人毕。天向明，寇踪已远，遂出祠登舟。回顾所宿祠，卑陋不能容一人，始知为神所佑，相与膜拜而去。厥後吴以皖藩权巡抚篆，诣祠谢，大葺之。

汤伯雄为城隍神武进汤伯雄大令敏中以大兴籍登贤书，屡上春官，不第，以大挑知县，试用河工，权知盱眙县事，兼摄泗州篆。时粤寇东窜，江、皖土匪闻风而起，伯雄严防之，寇不得逞。六合朱卧云比部奉命至皖治团练，驻军王姑庙。会与土兵有隙，遂内讧，围卧云军数匝。大府闻之，檄伯雄解其围。单骑宵征，几为所害。重围中突有大呼者曰：「汤知县，好官也，不可加刃。此来必有以抚吾辈，吾辈宜听其指挥。」於是围立解。

时江宁已陷於寇，羽书络绎，征调不绝於途。伯雄具糗粮，备刍茭，事必躬亲之，故卒无扰。日坐堂皇判狱，年将六十，自辰至午，无倦容。直月朔谒庙归，甫升堂，吏持卷请判，忽连书「到新任」三字，书之不已。吏知有异，亟掖之退，遂不言不食，端坐至日晡而逝。当其升堂也，有小吏倦卧於堂下，见伯雄衣冠登舆，卤簿呵殿而出，前列天长县正堂牌，径趋县治前土阜之上。方讶其甫归复何往，耳中闻人譁言官病，遽醒，盖伯雄已为天长县城隍矣。

火神毙粤寇咸丰癸丑，粤寇陷江宁，分股扰六合。时大兵甫抵锺山，壁垒未定，不及往援。温壮勇公绍原率民团守御，势岌岌，寇环城占民居，为久攻计。城外有火神庙，甚宏敞，酋将踞之，率众往舁神像。数十人举之不动，刀斫不入，穴後壁，以巨木撞之，亦不仆，惧而止。是夕微雨，众酣卧，陡然火起，凡所踞之屋，悉成灰烬，火光烛天。羣疑官兵所为，大骇狂奔，自相践踏而死者无数。壮勇乘间出师袭之，大有斩获，寇千余人，逃去者十仅二三，率皆焦头烂额。自是胆落，两年余不敢犯六合。迨戊午，大营兵溃，寇势蔓延，壮勇知不可为，乃纵民使徙，己则以身殉之。城破之日，居民已空，无一罹锋镝者。兵退月余，壁穴宛然。神像高七尺许，微有刀斫痕，泥采少剥，竟不入木。火焚之迹，延及二里余，有连毁十余家独存一二家者，有十余家完好独毁一二家者，复有前存後毁、左存右毁者。

桂丹盟为神桂丹盟廉访超万政蹟，左文襄公尝请以宣付史馆。廉访晚年以避粤寇至闽，徐清惠公树人檄署福建按察使，盖讅其方廉强直，破格举之也。既任事，纲纪大张，百僚畏慑，惜年已笃老，遽以疾终。方大渐，亲起握笔，驰书文襄严州营次，滔滔千百言，皆吏治、兵事之要。并云军中疾疫繁兴，当请於上帝，誓为神荼，啖食厉鬼。其遗书字体端劲，无一懈笔。讣至之日，果阴霾烈风，山鸣潮立，隐隐若有大冠绦衣乘云气而东走，佥曰廉访桂公之灵也。

城隍神为左文襄所责左文襄驻军甘肃时，见其地多狼，食人畜，遂命出队围猎，而终日不获一。军官某献言曰：「闻狼之为物，冥冥中有神管辖，故非人力所能驱除。」文襄大怒，命舁其地城隍神至，褫其冠冕袍笏，责四十军棍，枷於营门外。

沈叔和死为城隍神沈仲复中丞秉成有弟名焘，字叔和，初令顺义。及牧霸州，丁所生母忧去官。服阕，以候缺久居京师。喜为诗，又善饮酒，酒朋诗友，坐上恒满。临终前数日，犹与客饮酒赋诗，甚乐也。次日，忽语客曰：「行与诸君永别矣。」客惊问故，曰：「吾昨梦顺义县城隍言将受代，代之者即我，我意不欲，神曰：「君久当为神，徒以有老母故，稍缓之耳。母寿终，岂得不赴！」我曰：「我尚无子。」神曰：「有子无子，细事耳，何足论！」其言如是，故知不免也。」客以妖梦解之。然自是日渐委顿，至卒之日，沐浴剃发，易衣而卧，问曰：「已齐集未？」俄又曰：「既齐集矣，我即去。」言已，遂瞑目而逝。後数年，直隶大无，朝廷发金振之，顺天府所属一县令乾没入己，事发畏罪，仰药死。时有某，亦县令之候缺者也，以生人为冥官，至是，语人曰：「昨日会诸神鞫某县令，顺天府所属六州二十一县城隍神咸在，我识其一人，顺义县城隍沈叔和也。」某素不知沈临终之语，而其言乃与之符。

蛮三旺西藏神话，以蛮三旺为最古，谓中古时，妖怪横行，民受其害，刘备、关羽、张飞出而治之，战数十年，各不相下，遂鼎峙焉。蛮三旺之名，盖以此也。妖之尤者名杜，三头六臂，能变化，虽数百家之村落，皆能吞之。杜眠时，鼻孔出长蛇一条，为人所害，蛇即入杜鼻孔，杜遂惊觉。故杜之横行，人莫能制。刘、关、张中，惟关之神行亦能变化。每与杜战，则刘、张守营。刘、张不能坚守，往往为杜所袭，甚且掳关之妻子。後为关所夺回，怒妻无耻，欲杀之，将妻发系马尾以拖死。马不能进，鞭之，亦然，痛鞭之，马遂作人语曰：「夫人罪不当死，虽杀我，亦不走也。」关不得已，遂将妻子同载而归。後杜益骄横，关变为牛屎，被杜家人拾作柴料，关始入杜家。关又变为炉中扛炭，遂近杜身，杜不知也。杜眠时，蛇出，关先杀蛇，後斩杜，妖患遂平。蛮民感其德，至今犹供奉之。

孙文定遇鬼狐益都孙文定公廷铨世居颜神镇，为童子时，常於五鼓入塾，道遇一长人如方相状，目睢盱可畏，直前欲搏之。文定方悚惧，自觉身骤长，与之等，且搏且却，至孝水西岸玉皇宫，其物忽不见。又尝读书斋中，有狐贻金豆数枚而去，其家遂筑金豆山房。

达基之母为狐参领达基之父某，尝猎於山中，会日暮，归途遇少妇，年可二十，姿容绝世，告以迷途求附载。某心念山僻安能有此妇，得非狐乎。尝闻人血可制鬼狐，使不得遁形，将试其术，遂许同车。日渐瞑，潜破鼻出血，涂其额。妇皇急骂曰：「黑心郎不畏死耶？」然卒不得遁，遂与俱归，逼为伉俪。逾年，生达基。妇遇家人有礼，举家亦不讳，见者惊其艳而忘其为狐也。达基尝谓人曰：「吾母一切服食，无异常人，惟顶心常戴一纱笠，寒暑不去，盖其顶中空，窥见脏腑故也。」及卒後，众验之，果然。

周封翁救狐桐乡周莲史太史士炳之封翁，慷慨好施。其戚党居吴县洞庭山，有楼一楹，久为狐所据，延术士驱之不去。一日，来猎户数十人，云能捕狐，谓先熏以药物，使之现形，然後火枪矢弹齐发，可聚而歼旃。主人从之，将举火矣，翁适至，力阻之，亲诣楼下，大声语狐曰：「汝占居主人屋，将罹灭族之祸，我为请於主人贷汝，限汝三日，速迁去，毋贻後悔。」次日，楼上果寂然。不数日，天大雷雨，封翁坐静室中，召诸子列坐左右。俄而金蛇绕屋，霹雳轰击不已，众咸失色。有见翁座下蹲黑物，大如犬，亟请起视，翁叱之曰：「安得有此！毋忘言！」须臾，雨霁，翁始告其家人曰：「当雷声初起，即见有物伏座下，知为避雷，我故坚坐，且令汝辈环坐以护之，俾其免於此劫耳。」

道光庚子，莲史偕其兄铁霞中翰士炯同赴秋闱，揭晓之前一日，翁期望甚殷，夜不成寐，恍惚间见一白发老人入室，道贺曰：「两郎君皆中矣。翁之厚德深仁，荫庇甚远，儿孙科第联翩，兹乃发轫之始也。」天明，果报捷。铁霞往谒房师，诘之曰：「君家有何阴德，抑子近日方结善缘？予初得子卷，不甚许可，置之卷箱中，忽又在案上，如是者三次，因荐於主司，子盍明以告我。」铁霞平日受翁教，不敢言其事，唯唯而出。厥後莲史乙巳成进士，入词馆，铁霞考取内阁中书，其子亦膺乡荐。郑梦白入觐遇狐郑梦白中丞曾以某省按察使任满入觐，北上，止宿长新店。甫入室，有客求见，视名刺，故人也，欣然延入，久谈而去。未几，外报客又求见，意尚有未尽之辞，复出见之，则殊无所言，又坐良久而去。郑倚隐囊，方谋小憩，而外报客又至，厌而辞之，则固请，不得已，又见之。语之曰：「君数来，将何以教我耶？」客曰：「君视我，谁也？」谛视之，则竟非前客，癯而髯，悚然异之，不知所云。客曰：「第一次所见者某，第二次即仆。仆欲有言，故幻形以求见。又自惟交浅言深，故欲言而仍止。退而思之，此事关系甚大，不敢不言，故又来求见也。」问将何言，客曰：「仆乃天狐也。窃闻天曹之议，世间刼运将至，君此次入都，不久即膺节钺，将来数百万生灵之命，皆在君手，千万留意。」言已不见。

是岁，郑拜桂藩之命，俄擢广西巡抚，而粤寇洪秀全之乱起。方其萌芽之始，犹可扑灭，郑思客言，不敢轻举，遂以因循酿祸，毒流海内。

老狐复仇同治庚午三月初五日，浙江嵊县知县严思忠被戕。严，丹徒人，治嵊有声。有栉工庞某设肆县城，而其子某习技於新昌。会清明，某由新昌回，至中途，忽发疯。栉工赴乡省墓，俾徒与某居肆。夜将半，某忽放火自焚其屋。邻人奔救，火灭，而某不见，人皆谓其怀惭自遁，未之觅也。时县令无廨，僦民室以居。某窃菜刀置之怀，径趋县令公馆，登馆後土山，坏後门以入，馆中人皆不觉，倏入令之正寝。寝室凡七间，皆有帘帷，无门户。令与妾居东，其女与佣媪居西。某先遇一媪，斫之，负伤仆地。遂趋令卧牀，遽斫之。妾闻声呼救，复趋斫之，皆在牀呻吟。某见牀後花裙一条，取而自束之。复趋西室，见令之女，斫之数十下，负重伤，未死。仍入东室，斫杀令。女闻声，匍匐往救。某出遇之，复被斫以死。令与其女皆受七十余刃，面目模糊不可辨。某取印佩之，开箱取宝银一，出後门而去。天既明，有豆腐店翁方开门，忽见一人满身血污，腰束花裙，执刀来扑。翁以门板御之，坠其印及刀於地。某挟银而遁。居民拾印刀来叩令公馆，则大门犹未启也。既知令已死，遂报典史相验，发捕役严缉凶手。某泅伏水中，执讯之，若茫然不自知前事者。令之妾逾一日亦死，乃置某於极典。

或曰，令少时，父为山东博山令，令读书学宫之魁星阁。阁凡三层，令居中层。其上为人迹所罕到，而令每若见有人凭栏眺望，知为狐也。阴戒其仆踪迹之，知其窟在数里外之古墓中，归而告其母曰：「某处有狐窟，儿将召猎户，歼彼丑类。」其母先一夕梦一老人来见曰：「吾族与郎君夙无嫌怨，两不相侵。郎君居心阴很，吾族刦数已到，恐遭毒害，然吾必有以报之。」其母既感是梦，乃叱止之，曰：「彼虽异物，然无害於人，何必歼之。敢若此，非吾子也。」令重违母教，数月未发。後卒遣其仆阴购火药，藏之墓中，乘夜以引线发之。清晨往观，则死狐枕藉於穴。人有知其事者，以为疯子之案，狐为之也。且令被戕之岁，元旦，馆中阶石忽裂为二，血痕殷然。自占一课，谓县中当有逆伦重案。亟召其吏役教诫之，俾各慎厥职，而不知其身自当之也。

狐办闱差钱塘伊某，娶妻杨氏，光绪己卯乡试之前，杨忽得疾，百治不瘳。一日，操江西语而言曰：「予自贵谿奉真人府文牒，来浙办闱差，与汝有缘，故寄居於此，饥矣，速具食。」家人知其为狐也，置瓜果焉。即剖一大西瓜，食之而尽，又食他果，亦尽，仍索饭。饭至，尽数器。问之，则曰：「下咽即消，不觉其多也。」家人患之而无如何。亦时见其形，则一少年妇也，习见之不为怪。

时学使者方送录遗才，伊患不取，问於杨。杨曰：「必取，但不高耳。」已而果然。伊又问：「场中题目可预知乎？」曰：「不能。」再三问，则曰：「君无忧焉，吾亦当入闱，必相助。」及入闱，无他异，文机颇不蹇涩。既出，责其不助，曰：「已助君矣。」问中式否，曰：「恐未必也。」有虞某、李某，伊之友也，以闱中文质之，曰：「虞君文中之豪，李君文中之禅也。」问中否，谢不知。及榜发，皆不售。伊以告杨，曰：「余早知之矣。」榜後踪迹稍疏，至第三日辞去，自此遂绝，而杨之疾亦瘳。

狐携人以行江西某甲以夜每为狐所魇，颇苦之。一夕，卧後，潜藏短棒於衣底，俟狐沿足而上时，亟持棒击之。狐逃，某乘势跃起，急追，直出大门，狐已不知所往。返身欲归寝，始知门都未开，不知己身何以得出也，乃大呼家人起开门，始得入。

狐攫银币吴江同里有严翁者，富室也。或谓其先世有老狐，指示以藏镪之所，遂以起家。家有狐仙木主，子孙世祀之。一日，为翁子生孙弥月之期，乃大张筵席，而木主之前，亦特设一席以飨之。故事，宾客饮者，必以礼物寿主人。一客饮而醉，大呼曰：「余辈之得食，各有礼物以表祝。彼仙人者，食而不礼，无乃吝乎？」言未毕，锵然一声，有物由屋顶坠，击言者之头，转落於地。惊而视之，银币十枚也，於是客又皆议仙之知礼矣。乃不片刻而内室大呼失窃，询之，知主妇柜中之银币不翼而飞，众客乃以狐所赠者视之，则原璧也。

狐祟赵星杉丹徒赵星杉，名葆森，瑞侯明经玉森之兄也。光绪中叶，馆扬州孝廉余某家。某所居为鹾贾旧宅，广厦也，而羣言有狐。赵居之不信，亦无覩。一夕，漏三下而寝。明晨，则见插架之书籍，悉陈於地，案上独有《周易》一部。大愕，谓深夜人寝，是谁恶作剧者，寻悟为狐之祟。自是而衣褌时有焦灼痕，盖亦狐所为也。不数月，遂辞归。狐祟顾晴谷陕西宜君县署故有狐，设木主以祀之。新令尹至，必参谒如礼。顾晴谷大令曾煊之莅任也则否。一夕，就寝矣，忽眼前有障碍物，视之，则顶棚下移而至案。大怒，呵之，固赫然在上也。其明夕，灯忽沿壁而走，又呵之，灯即屹立於案。

狐欲驱人阳曲大盂镇之三镇村王炽庵家有一宅，恒见怪异，王一峯与之为邻。光绪庚子，孝钦后西狩，八月十四日至太原。先二日，护衞队毅军、甘军驻大盂镇，其帅虽严约束，亦颇骚扰。是夕，一峯回盂，在炽庵家寄顿衣物。而义顺合钱肆亦有衣物寄存，二夥送之至，留居焉。一日，一峯归，二夥方坐话，忽闻一峯屋中柜响，门随之开，见一老翁直入屋，怒目而言曰：「余久居於此，何物恶奴，竟溷乃公！」二夥长跪哀之曰：「长者幸相容，我辈明日去矣。」时厨中煮粥将熟，而锅碗均毁。次日日午，门未启，主人讶之，抉门入，见二夥卧地，口吐白沫，昏不知人。救之醒，遂行。适一峯亦自家至，备闻其异。至夕，一峯睡屋中，欲觇其异而杳然。至十六日夜半，月色如昼，置剑牀上以备之。忽闻厅事有声响，即启门而出，见一大白狐在南偏房廊下徐行。一峯疾前，以剑击之，未中，即纵上高楼，不知所在。

虎幻人钱塘孔某，从军入闽，大军先行，孔偕胡某率兵士及仆从十余人殿其後。闽故多山，行至一岭，万木蔽天，峻且险。山口有旅店，胡欲投宿。孔曰：「日未晡，过岭不迟。」馆人止之曰：「山多猛兽，居人相戒，恒以亭午结伴持械行。今时已晏，可休矣。」孔盛气语之曰：「予从军久，手刃贼不下数百人，何畏此区区者！尔不过利吾投宿耳。傥有异物，吾以剑杀之，勿烦尔虑。」遂行。

时值深秋，满山黄叶乱飞，霜风怒吼，大雾迷漫，白日无色。策车行十里许，度岭之半，瞥见山凹有茅屋数椽，日将夕，率众止焉。入其门，有椎髻妇人二，貌颇妍丽，见客来，曰：「我家男子外出未归，家固非旅店，然日已西下，诸客艰於度岭，盍姑止此，幸勿嫌其湫隘也。」孔自居中楹，以外厢处兵从，炊食秣马，众皆罢矣。孔年少，喜诙谐，笑谓妇人曰：「尔夫远出，可借榻以眠孤客否？」妇人颔之。孔私意必以色饵人者，孰知吾为鲁男子哉。饭毕，复佯申前约，妇人正色曰：「君指日腾骧云路，吾不敢与君较。若他人，则无死所矣。」相与一笑而罢。夜半，孔眠未熟，闻鼾声如雷，张目视之，有光如椽烛，自房中射出。从隙窥之，斑然两虎卧於榻，其光乃目睛也。孔大骇，潜呼胡醒，告之。胡恐甚，孔告以妇人语，曰：「吾辈可无恐，第恐兵从必有罹虎刦者。」乃危坐，候村鸡鸣，趣众启行，失兵二马二。回顾宿处，榛莽丛杂，无室庐，始信馆人之言不谬。孔尝诩诩然夸於同辈曰：「予从虎穴中来也。」

羊出游同治时，上海城隍庙有放生绵羊数十，有数十年、十余年或数年者。其年久者，往往出游城乡各处，人皆知为邑庙中羊，不敢驱逐，任其所之。又能往附航船，至乍浦、海盐游历。数日，仍附原船回。其将附船也，先至泊所，俟解维，始跳入，眠於隙处，船主驱之亦不去。至其地，即上岸，且能附此船出，附彼船回，船主习以为常，任其附载。沈文肃见豕怪沈文肃公生平雅不喜说鬼。道光某科北上，应礼部试，道出河南某县。是日公车至者甚夥，旅舍为满，文肃後至，无可插足。然夜深，且旁靡所适，不得已，商之逆旅主人，谓得一下榻地，少息行李，天明便去，即迫仄，所不计也。主人始犹坚辞，继则曰：「旅舍实无余地，必欲觅宿处，某厢一屋，以中有鬼故，扃闭久矣，公果不畏者，请暂屈一宵。夜中倘有所逢，勿怪不先告。」文肃毅然解装止焉。

文肃以主人言，不能无所备，乃炳烛假寐，以觇其异。初乃晏然，夜将半，见牀下有物自地中出，巨黑类豕。既出地，乃背负文肃所卧牀。牀被抵，岌岌作势，若将崩。文肃巍然不动，以一手力按之。黑物受按，若不胜重，随手缩入地，而地中有声作豕鸣。文肃於是整衣起，危坐牀侧，待观其竟，而物亦不复出。

神獒噬人京师宣武门外有神獒，每出，必於夜，千百犬随之而行，人或遇之，辄为所噬，相传久矣。储惺甫农部於冬夜饮友人所，醉而归，持镫独行，过菜市口。是日适决囚，遗血在地，有巨犬俯而舐之，正当大路。惺甫叱之。犬一举首，则双目如炬，有异常犬，俄腾空而去，盖即俗所谓神獒者是也。惺甫大骇，归即卧病，遂不起。

犬量牀雅州府某县有巨绅家，厨藏肉品，率失去，终莫得主名。一日，其西席某自外归，忽覩所蓄巨犬，齿啮高几，以前足承之，人行过庭，至堦侧曝鱼处，罝几其下，一跃升几，以足攫鱼数头，委之地。既移几庭隅，乃将鱼去。主人旋以失鱼挞婢，某具述所覩，为婢解说，犬闻之而遁。其夜，某寝楼中，忽门辟，而犬衔竹竿入，以度其牀之短长，度毕迳去。某大骇，坚扃寝门。次晨，向主人备述其状。主人遣奴四觅，见犬於後山中，以足掘地，置竿其旁，盖将为坎而瘗某於此也。奴大呼狂逐，犬始遁。

野猫为祟徽州有被野猫所祟者，速或一年，缓则三载，尩羸牀箦，医药罔效，终於不起，无幸脱者。其至也，恣情纵慾，各如其愿，投以所好，男女不论老幼，虽至弥留，心知之而口不欲言。夜卧後，常有毛蒙茸落於衾褥。殷富之家，恒集什伯人，坐室中，燃炬火，通宵不寐，亦偶有见其形者。

猫鬼为祟阳春县修衙署，方筑墙。一日，匠未饭，有猫来，窃食其饭及羹。匠大愤，捕得之，活筑墙腹以死。工竣，署中人皆不安，儿童仆从率多病亡。因就巫占之，云猫鬼为祟，在某方墙中。於是拆墙，果得死猫。遂用巫者言，奠以香锭，远葬荒野，自是合署泰然。此道光丙申事也。

三脚猫为祟道光丙午夏秋间，浙之杭、绍、宁、台一带，传有物祟，称为三脚猫者。每日薄暮，有腥风一阵，辄觉有物入人家以魅人。於是家各悬锣於室，伺风至，奋力鸣击。物畏锣声，即遁。如是者数月始绝。猫生狗鸡窝出猫嘉庆辛未，河南白莲教匪林清煽乱，蔓延数省。是时中州人家有猫生狗、鸡窝出猫之异。

猫作人言新城王文简公之後裔，咸丰时尚繁盛，旧第犹在。有一猫，能作人言。一日，猫眠於榻，或问其能言否，猫对云：「我能言，何关汝事！」遂不见。

江西某总戎署有两猫对谈，为总戎所偶见，欲擒之。一猫跃上屋去，独擒其一，曰：「我活十二年，恐人惊怪不敢言。公能恕我，即大德也。」遂放之。

道光时，某公子官笔帖式，爱猫，常畜十余只。一日，其夫人呼婢，不应，忽窗外有代唤者，声甚异。公子出视，寂无人，惟一狸奴踞窗上，回视公子，有笑容。骇告众人，令同视之，因问：「适间唤人者汝耶？」猫曰：「然。」众乃大譁，以为不祥，弃之。

永野亭黄门之戚串家有猫，忽作人言，大骇，缚而挞之，求其故。猫曰：「猫无有不能言者，但犯忌，故不敢耳。若牝猫，则未有能言者。」因再缚牡猫挞之，果亦作人言求免，其家人始信而纵之。

光、宣间，通州郭季庭家居，闻州人某畜一通灵老猫，能为人语，初不信，试往觇之。甫至门，即闻猫呼曰：「郭季庭，不信猫能作人语乎？」郭大骇，因就询之。猫自云寿已千余，辽、金时事，犹昨日也，郭问何所服食，长寿乃尔，猫云：「吾於人间物，所嗜惟酒耳。」郭因取佳酿与共酬酢，饮乃无算，以此遂成莫逆交。

白鼠作画道光戊申十一月，闽县某广文为其妇写照，纸墨笔砚，紫红绀绿，已具备矣。偶如厕，复归房，则遥见一书生与一大白鼠对语。某不敢入，窥於门後。白鼠润毫伸纸，走笔乱画，书生点首，遂搁笔，鼠与书生倏不见。某怖甚，呼家人，入视，则一幅战事图也。图中有大城一，四面众山环抱，城下死尸无数，河水殷红，一黄马褂红领花翎者方策骑，手提人头三，血犹涔涔然。某夙知术数，见之，大哭不已，知乱事即在目前。因焚其图，挈眷遁海岛。越二年，果有粤寇於金田、花洲、六川、博白、白沙石诸地，同日发难。鼠供蜈蚣食成都周副将兆熊，尝於咸丰时剿粤寇而自戕。其官副将时，署有蜈蚣食鼠一事，至奇。某岁，署之後园土有血迹者数日，闻家人言之，初不信。一夕，自往觇，则见众鼠奔赴有火光处，匍匐不动，为隐身而头大斗许之蜈蚣所啮，啮其血至尽者，可十余，余二鼠乃舁鼠尸去。蜈蚣隐，二鼠复为之掩土。如是者，前後十余日。周以告幕僚，偕之往观者二夕，无所见。乃於一日日当午，命人发土觇之，掘三尺许，得石板，以十余人起之，下深窅，长广各五尺许，又下则有坑，旁通一穴。乃依穴掘之三丈余，见蜈蚣，则身长五尺余也，遂击毙而焚之。

鼠建楼阁盐城有何姓者，其家主人自以子为本命肖鼠也，乃不畜猫，见鼠，辄禁人捕。久之，鼠大蕃息，日跳梁出入，不畏人。又久之，屋主死，屋改售他姓，恶鼠之横，畜猫，鼠稍戢，顾其猫不数日辄死，如是者数。家置饭盂，以饲猫也，偶检之，有阿芙蓉气，乃知猫为所毒也。又数失钗珥等件，姑妇相疑，不能安居，乃迁去。

至是而屋遂更历数姓，最後梁姓者，以贱价得其屋。不半载，会夏雨涨溢，水积庭中深尺许，有鼠数十百余，首尾相衔，自南接北，如桥然。末後一大鼠长六七寸，徐步之而过，入东廊壁下。雨止，梁以沸汤沃之，啾啾有声，良久不动。发之，中有楼阁二层，以竹箸为柱，榱桷之属悉备，延袤八九尺，宽亦可三四尺许，玲珑工巧。地上舖木片，藉以鸟毛细草，皆妥贴如人为者。中间最宽，有大鼠死其中。所获鼠盈石。其家毁壁以示人，惟观一次，需数十钱，一日观者数百。有往观者，云完整者才十之三四，其余殆皆鼠为沸汤所浇，跳荡致毁矣。其邻人云，梁所得首饰尚多，然秘而不言。

鼠建塚开封负郭之居，有郑姓者，其家有大鼠，长盈尺，时出啮物，猫不敢捕。後以机获之，击毙，弃於园，是夜闻园中羣鼠啾啾有声，质明视之，成一塚，广轮二尺许，其侧且植一小树。

雄鸡生卵康熙甲戌十二月，松江吴南林中翰家雄鸡生卵，大如鸽蛋，壳甚坚厚。以椎椎破之，亦具黄白，白如凝脂不散，黄带赤色。

鸡作人言乾隆乙丑，崑山之黄渡有劳姓家，畜一雄鸡，忽作人言云：「大家要活命。」其家以为妖而杀之。未几，以讼狱破家。

鸦报喜康熙某科乡试，华亭董含出闱後，返里。一日，忽有羣鸦数千头，飞绕其居宅，晓夜屯宿，声喳喳，驱之不去。家人咸以为不祥，村夫辈且谓鸦噪主凶徵也。如是者五日，及捷报至，鸦始散，人言亦息，羣又言其为报喜也。

鸦为神兵湖南之清浪滩有伏波庙，庙多鸦，行舟过，辄飞布空中，行十余里始绝。舟人以饭颗或豆腐乾等物抛以饲之，鸦能俯仰啄食，或飞集桅樯蓬背，哑哑乞食。舟人谓之为神兵，不敢慢也。

蛇祟妇长沙李浣士，十二三岁时，读书村塾。塾师性方正，子妇忽遭魔魅，百计驱之，屡为所侮，殊沮丧。一日，有游僧过，请治之。布坛设法，忽见有物如带状，旋舞室中，速如奔电，十数人持梃击之，均不能近，其物亦若求出不得者。僧云：「此蛇妖也。」急持禁咒，其物遂隐，妇亦寻愈。僧云：「再来当不可治。」师因徙宅避之。数月，果来，据妇不去。师郁恨以死，家亦不振，而其妇卒无恙。

蛇血滴银币瑞安蒋叔南，幼时习闻乡人不经之传说，云蛇类中有双尾四脚者，名曰顺，捕之，用真金刀刺取其两尾之血，分滴於两银币，合置一处，经七日夜，用其一，入夜，自能飞回。东外谷石佛寺僧某因借某姓所畜之顺，取血过多，致死，因以涉讼。光绪壬寅春，叔南之尊人谋筑室於三折瀑下之龙游洞，方舖土筑基，基中有一石横卧，重可五六百斤，集数工，移而之他。石下之土，其色异他处，中有小穴，工人剖而视之，则一双尾四脚蛇在焉，其色金黄，极美丽。诸工大喜悦，以为顺也，如获至宝，捕而置诸茶桶，急携以报叔南，且致贺云：「君家大福，天锡至宝，取血滴银，一生吃着不尽矣。」叔南开桶，覩厥状，亦大奇异。蛇之双尾如燕翦，长可四寸许，其全体共长尺余，澄黄光耀，目为之炫。时有一温岭人张姓者，业装裱，并能符籙，素与叔南善，闻之，走告刺血之法，俟旭日东升时，焚香祷祝，且画符五道，焚於蛇之四围，蛇果伏不动。乃以金针刺其尾，取血分滴二银币上，合置一处。经七日，分置各室，未见回复，旋分置於两屉中，亦不验，乃知俗传之妄。

鼈宝纳人臂中世传西域贾人能识宝，以有鼈宝也。某钜公在伊犂，曾见其人，知其法。其法，遇鼈宝，与之约，相随十年或八年。其物大若豆，喜食物，亦与之约，每日食血若干厘，不及分也。黎明，即以小刀划臂，纳之臂中，自此即能识宝，过期，物自去矣。

虾蟆作雹某官尝参喇嘛章嘉师，适雨雹，问雹何以成，师漫应曰：「虾蟆所作耳。」某意其诞。师曰：「姑志之，异日见之，当信耳。」後某以事西出嘉峪关，天昏，欲雨，止野庙中，见土人聚观河上，问何故，曰：「视虾蟆作雹。」某顿忆师语，近观之，见虾蟆千万，衔岸土少许，复饮水河中，已，张口岸上，口中皆雹也，大者成大雹，小者成小雹，须臾吐之，风卷而去。

蠍王挟暴风以至河南之禹州盛产蠍，以可为袪疯之药，汉口人辄往购之。人仅一度，逾此，则往往遇害。蠍产於山，有王长其羣，王大而最毒。同治末，粤寇乱粗定，鄂商至禹采蠍者益多，恒致巨富。有某者颇疑之，逾年复来，止於旅舍，满载欲归。是夜二鼓，忽暴风至，沙石为飞，蠍直扑旅馆，坏垣而入，土人羣谓蠍王至矣。某大震，急以巨缸自覆，藏其中。蠍王绕缸三匝，乃出，风沙亦骤止。羣起视之，缸已瓦解，某已殪於其中，若被火者。

蜘蛛戏弄海舶马耳山瞰海州城，有蜘蛛宅焉，不知几何年物也。亦往来云台、伊芦、大伊诸山，人往往见之。或如寒月嵌霄，倏忽上下，大小不常，盖其珠也。间游於海，戏弄海舶。或离水昇空，已复在水，而舶中器具略不摇撼，人亦习之。嘉庆时，有吴某经其地，见西林黝黑一障，而光可监。渐近，觉沙石扑面，急伏地，乃闻骤风怒雹，浮身而过。及起视西林，黑光东矣。人曰：「此蜘蛛过也。」视吴面，则色如傅靛，洗之乃去，而水不加蓝。又海州城内常有大风寒晦，而城外暄旭，草木不摇，或亦以为蜘蛛所为也。

蝶吊德文庄丧太常寺署有蝶，色褐，有一翅微缺，人皆以老道称之。偶飞来，或伸手祝之曰：「老道，吾辈欲一见颜色，请少住。」蝶即飞落手中。若人有戏之之意，祝之，不往也。德文庄公官大宗伯，兼管太常寺甚久，蝶常往来院中。文庄卒，蝶忽旋转於殡宫前，意若来吊者，依依不置，久之乃去。

大老妖光绪甲午三月，京师宣武门外南下洼陶然亭畔苇潭中，忽有怪声如牛鸣，其声呜呜然，人名之曰大老妖。福文慎公锟时为步军统领，调兵穷搜，莫得端倪。内务府召僧道设坛讽经以禳之，越数月，始寂然。张豫荃有诗咏之云：「右安城门当昼晴，野畦浅水芦苇平。忽有怪物如牛鸣，路人千万皆闻声。喧传远近草木腥，街衢入夜无人行。或图其状如鲛鲸，似虎摇尾龙转睛。巨鳞修鬣腹彭亨，罔两罔象莫识名，日午健儿敲铜钲，戈矛森立车冲輣。击以巨礮雷霆訇，如临大敌心怦怦。登刀蹈火道侣迎，敕召六甲与六丁。呼星唤鬼与怪争，怪殊不惧反自矜。若鸣得意声无停，健儿咋舌双目瞠。拖泥带水如履冰，道人执剑走野亭。护身符咒嗟无灵，我亦随众来郊垧。凤城景物争春荣，麦芒渐绿柳眼青。轻风转蕙晚照明，莺歌燕舞调凤笙。万人如海身伶仃，枳篱薤陇侧耳听。鸣蛙噪蚓集众蝇，心知其诞笑语倾。嗟哉危坐高官形，柳阴歧路支凉棚。藉资弹压列众兵，更欲纷调神机营。举国若狂谁使令，解人难索系我情。石言蛇鬬传所称，妖不自作由人兴。见怪不怪真典型，诸公衮衮来槐厅。纷披宫锦带雀翎，口蜜腹剑利是征。误人家国倾人城，此真怪物是咎徵。灾祥在德天所凭，反德为乱妖灾生。嘻嘻出出闻於庭，我欲射之弓阴弸。檮杌饕餮服上刑，天为一笑河为清。人妖既除邦乃宁，物妖有象禹鼎呈。何至妖异喧神京，无乃小怪作大惊。」

徐远心驱怪长山徐远心，明诸生也。明亡，弃儒访道，稍稍学勅勒之术，远近多耳其名。某邑有钜公，具币款书致诚，招之以骑。徐问召某何意，仆辞以不知，谓第嘱小人务屈降临耳。徐乃行。至则设盛宴，礼遇甚恭，然终不道其所以致迎之旨。徐问曰：「实欲何为？」主人辄言无他也，但劝酒。未几，日暮矣，邀徐饮於园。园中竹树蒙翳，杂花丛丛，半没草莱中。抵一阁，覆板上悬蛛错缀，大小上下，不可以数。酒数行，天色曛黑，命烛复饮。徐辞不胜酒，主人即罢酒呼茶，诸仆仓皇撤具，尽纳阁之左室几上。茶啜未半，主人托故竟去。仆便持烛引宿於左室，烛置案，遽返身去，颇草草。徐疑或携襆被来伴，久之，殊杳，即自起，扃户寝。窗外月光入室，夜鸟秋虫，一时啾唧，怛然不成寝。顷之，板上橐橐似踏蹴声，甚厉，俄下护梯，俄近寝门。徐骇，毛发蝟立，急引被覆首，而门已豁然开。徐展被角微伺之，则有物兽首人身，毛周其体，长如马鬐，深黑色，牙粲羣峯，目炯双炬。及几，伏餂器中残肴，舌一过，连数器，辄如扫。已而，趋近榻，嗅徐被。徐骤起，翻被羃怪头，按之狂喊。怪出不意，惊脱，启外户，窜去。徐披衣起遁，则园门外扃，不可出，缘墙而走，择短垣踰之，则马厩也。厩人惊，徐告以故，就乞宿。将旦，主人使伺徐，失所在，大骇，已而得之厩中。徐出，大恨，怒曰：「我不惯作驱怪术，君遣我，又秘不一言，我橐中蓄如意钩一，又不送达寝所，是死我也。」主人谢曰：「拟即相告，虑君难之，初亦不知橐有藏钩，幸宥十死。」徐终怏怏，索骑归，自是而怪遂绝。主人宴集园中，辄笑向客曰：「我不忘徐生功也。」

孔兴训见物於鄱阳湖康熙时，南安守孔兴训，曲阜圣裔也。一日，渡鄱阳湖，见有物，长可数里，身有两翼，自空飞入湖，黑质黄文，掉尾波上，行数里，犹彷佛於水中见之。时风日晴霁，舟亦无恙。

汤文正木主镇祟蒋泽山孝廉尝至崇明县勷校试卷，事毕，观於文庙，见两庑先儒中汤文正公之位阙焉，问之学官，学官曰：「此地旧有五通神为祟，民间被五通之祟者，辄向学署门斗言明，将文正之位私自请去，供奉於家，则自去，相沿如此。吾侪职司学校，每十余日，必来审视，如文正之位久而不归，则向门斗催取而已，不能禁止也。」泽山，名学溥，光绪时之海宁人。

律毕香徽州有怪，能与人应答，善盗财物，妇女微有姿色，皆被淫。当其来，如梦魇然。或询其名，曰：「我律毕香也。」郡守患之，遣使乞张真人符籙，然仍不能绝也。

山魈池州于某善吹笛，家居山中，夜必擫笛数弄。一夕，方抚节间，忽见人影在窗，惊视，有物蹲屋脊，绝似人而氄毛被其体。知为怪，不敢逐，听之，良久自去。明日不复吹，物仍至，坐屋脊下顾，意态甚恶，须臾跳而下，将搏人。于畏之，复取笛吹，欲止，则物即前扑，遂不敢止。天明物去。于大苦之，乃以重金招猎户二人，荷枪为衞。其友武孝廉某好勇，闻之，亦来一觇其异。是夜，于与一猎人居室中，孝廉偕一人匿门外。二鼓，物又至，于故吹笛诱之。室中猎人举枪一击，物堕墙。孝廉猝起砍之，物负痛一跃，孝廉几为之仆，血溅满地，自是不复至。此物皖之山中常见之，土人不敢犯，呼为山魈，实狒狒、蜼、狙之属也。

或曰，岭南所在有之，状为独足反踵，手足三歧。其牝好傅脂粉。於大树空中作巢，有木屏风，帐幔、食物甚备。南人山行者，多持铅粉及钱以自随。雄者谓之山公，必求金钱。遇雌者，谓之山姑，必求脂粉。与之者则相随而更为之保护。有人夜行山中，宿大树下，见山姑，以脂粉与之，山姑曰：「安卧无虑也。」中夜，有二虎欲至其所，山姑抚虎曰：「斑子，我客在，宜速去。」二虎遂去。

山魈掷石由陕州至三门，中有仄径，旅行之舆夫必齐声呐喊，疾趋而过。盖山上时有人抛石，零星如雨，不呐喊，必中其颅。回首视之，略无人影。石积河边盈尺，累之，俨然城郭，殆山魈所为耶？

瓮平余姚时有瓮平为祟，其至人家也，辄与妇女合。及去，则毛落枕席间矣。

秧哥塔什乌什万山中有白石峯，皎然玉立，如淡妆美人，翘首有所盼。问之土人，曰：「此秧哥塔什也。」回语妇人曰秧哥，石曰塔什。相传乾隆间，兆文毅公惠平西域时，有某部酋子被俘入关，其妻思之，日伫立山头，以望其返，後遂化为石也。







乞丐类 动物类