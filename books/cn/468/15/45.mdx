---
---
---
title: 僧受老妇骗
---



湖州天宁寺，唐古刹也，大殿倾圮，工巨费重，未得重建。道光乙未秋，忽有一妇至，年约六十余，妆束类大家，仆婢数人侍奉惟谨。一僧从之，操杭州音。主僧接见，妇自云：「为武进陈姓，家巨富，夫亡无子，有侄不惬意，未立为嗣。前月在杭州灵隐寺进香，遇僧云：「我为湖州天宁寺僧，凡十八人，以殿圮，皆他去，惟我独存。今知女善人慷慨乐施，是以飞锡而至。」言毕，忽不见。我讶其异，特与灵隐僧同来。今见罗汉十八尊，惟一尚完，且与我前所见者酷似，意其欲我结此善缘乎？今当以麦数百斛，米数百斛，并腴田四百亩为赠。我先行，尔等可至我家运麦米取田契也。」主僧大喜，克期而往。甫入境，即有人相迓，云：「主母知师等远来，恐家中有亵，请至山庄小住。」至则屋宇精好，供具甚丰。已而司事者出示田契，云：「向武进具呈移文至湖州，交师管理。米麦须以船来载。」僧遂归，计运费、关税约须银币四百元，乃乞杨某、吴某代付，并恳各遣人随之往。至则款待如故，并乞暂止一宿，明日至某处取麦，某处取米，且云田契已批准，可先将去。是夜各安寝。次早阒无一人，仅空屋。检点卧处，银物均杳然矣，乃惘惘而返。