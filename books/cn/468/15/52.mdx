---
---
---
title: 冒充某方伯子以行骗
---



有京卿恶其子之不肖而逐之者，其子不知所之。京卿旋出为方伯，一日，入庙行香，时府县以下伺应者数十员，士庶环观者数百人。突有敝衣冠者，至方伯前，长跪而号哭曰：「儿今愿改过矣，请大人尽法处治，伏望收留。」语毕，叩首无算。方伯察之，非其子也，大怒，叱曰：「何处匪徒，敢冒吾子，殊大胆！」令役加以缧绁，交首府，使问罪。首府挈至署，讯之，其人供称前因不好读书，不受训饬，偶有触犯，为父所逐，今但求为之挽回，誓必奋勉用功，不敢稍惰，有负隆恩。守因诘其家世，言之凿凿。且察其神色悲惨，语言明爽，似非作伪者。试以制艺，亦能成篇，信其为方伯之逐子也。留之署，俾易冠服。公余，为方伯委婉言之，方伯曰：「实非我子，若无为匪情事，任君遣之可也。」方伯归，与僚寀议之，众皆请见其人，令言志，则拜而泣曰：「父性严厉，己实不才，惟有回籍应试耳，倘得科名，或可藉赎前愆也。然无旅资，奈何？」众怜其志而哀其遇，遂赀助数百金，送之去，而以责逐覆方伯。后闻家人言，始知确非方伯子。