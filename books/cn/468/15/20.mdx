---
---
---
title: 造畜
---



魇媚之术，不一其道，或投羹饵，绐之食，则人迷罔，辄相从而去，山东最多，俗名之曰打絮巴，小儿无知，辄受其害。又有变人为畜者，名曰造畜，此术江北犹少，河以南辄有之。顺、康间，扬州旅店中，有一人牵驴五头，暂系枥下，云：「我少选即返。」兼嘱勿令饮噉，遂去。驴暴日中，蹄啮殊喧，主人着牵凉处。驴见水，奔就之，纵饮焉。一滚尘，化为妇人。怪之，诘其所由，舌强而不能答，乃匿诸室中。既而驴主至，驱五羊于院中，惊问驴之所在。主人曳客坐，便进餐饭，且云：「客姑饮，驴即至矣。」主人出，悉饮五羊，辗转皆为童子。阴报郡，遣役捕获，遂械杀之。

江南谓之扯絮，所施之术，大抵相同。而四川及湖南、湖北有谓之曰高脚骡子者。其在途也，妇女多至二三百口，托词贩卖，实拐术也。间有逃出者，问之，曰：「被迷时，觉天地昏暗，或两旁皆虎豹，或皆江河，仅有中间一线之道，遂不觉随之走也。」