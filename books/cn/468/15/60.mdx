---
---
---
title: 冒为探事委员以行骗
---



某中丞抚浙时，尝访察官民之不法者，重惩之。温州守某簠簋不饬，闻风而惧。突有外来三人操北音者，寓府廨侧，不言所事。守出坐堂皇，必往观，暇则与馆人辨论守之是非曲直。馆人怪之，密以报守。守瞷三人出，亟搜其行李，得中丞访牌一，守之私事备列焉，所钤乃紫色印花也。又有首县致永嘉令一函，未缄，内云：「蒋厅尊奉大宪命，以探事来贵治，诸祈照察」云云。守益惧，密商永嘉令，将重赂之。三人归，见箱箧俱乱，召馆人诘之，馆人曰：「君出，太尊来，必欲面晤，在房坐半日始去，行李之乱，其太尊所为乎？」三人默然，既而曰：「机事泄矣，盍去诸。」遂买舟行。

馆人飞报守，守属永嘉令谒之。至舟，仅二人，令问蒋司马何在，二人曰：「主人回省矣，留函奉呈。」令收阅，一首县原函，一司马所自致，畧云公事匆促，不及谋面，深致抱歉之意。令白守，修书，馈柑橘四桶，中藏白物，因其仆追赠之。未几，守至省，晤蒋，讯无赴温事，乃知前物入骗子手而不敢言。