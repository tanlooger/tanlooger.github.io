---
---
---
title: 骗墙
---



京师有富人欲买砖造墙，某甲闻之而往见，告之曰：「某王府门外墙，今欲拆旧砖，易新砖，公何不买其旧者。」富人疑之，曰：「王爷未必卖砖。」甲曰：「某在王爷门下久，不妄言。公既不信，请遣人偕至王府，俟王出，某诡请，王若点头，再拆未迟。」富人以为然，遣家奴持弓尺偕往。故事，买旧砖者，以弓尺量若干长，可折二分算也。时王适下朝，甲拦马首跪，作满洲语，喃喃然。王果点头，以手指门前墙曰：「凭渠量。」甲即持弓尺率同往之奴量之，纵横算得十七丈七尺，值百金，归告富人。富人喜，即予半价。择吉日，遣家奴率人往拆墙。王邸之阍人大怒，擒问之，奴曰：「王所命也。」阍人启王，王大笑曰：「某日跪马头白事者，自谓为某贝子家奴，主人将筑府外照墙，爱我墙之式，故求丈量，以便如式砌筑，我以为此细事耳，何不可，故指墙命其丈，非卖也。」富人谢罪求释，所费不赀，而甲遁矣。