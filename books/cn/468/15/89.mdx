---
---
---
title: 放白鸽
---



苏州西乡有某甲者，饶于赀而无子，年四十而鳏，乃谋买妾。偶入阊门，遇一媪，似曾相识，邀至其家，略叙寒暄，便问：「君今丧偶，当续娶乎，抑买妾也？」甲曰：「亦思买妾耳。」媪力以蹇修自任。言次，有女子奉茶出，媪曰：「此弱息也。君视之，可抱衾裯否？」甲睨之，女颇娟秀，乃问聘金几许，媒妁伊谁？媪曰：「老身无夫无子，久思托足空门，正苦此女为累，若得所归，便大慰矣，何敢多求，止望银币百圆，为老身瓶钵之资。君如许可，则觌面一言，人财两易，媒妁奚为！」甲大喜，囊中适有此数，即以付媪，携女径出，同舟而归。甫出城，有数人飞棹而至，中有老翁哭而呼女，女亦哭而呼父，两舷切近，一拥登舟，翁抱女去。众人汹汹，势将用武。甲无婚书，无以自明，问女，则女无一言。知为媪所绐，但呼咄咄，而众已一哄而散矣，谚所谓放白鸽者是也。

上海北乡有黄某者，妻李氏，颇有姿，而黄贫不能自存，谋于李，李曰：「君为男子而谋及妇人，无已，请鬻我乎？妾我可百金，妓我可千金也。」黄不可，李曰：「然则放白鸽乎？」黄从之，伪为兄妹，鬻于浦东曹氏为妾。不三日，黄往访之，李出见，颇落寞。曹留黄宿于家。翌日，将告归，促李出言别。李始不出，久之乃出，不数语，遽厉声曰：「汝鬻我于此，乃谋与我偕遁乎？我至此，无返理，汝不速去，我言于主人，缚送官矣。」黄大窘，踉跄而归。