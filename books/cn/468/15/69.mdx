---
---
---
title: 售假钏
---



愈风钏者，琥珀精也，其功能，能拾芥。某客初至沪，好闲游，一日，途遇二人，并作惊奇诡秘状，异之，驻足而旁听焉。俄闻龂龂争值，审其为货财交易，益欲以觇厥究竟。二人旋以论价不合，分道行。

客因尾售货者，询何品类，售者顾客曰：「客毋喧，当为客缕叙之。予为业圬者也，曩以受佣于某巨姓，使登山，为其祖改筑茔兆，掘地仞余，瞥覩一物，大如盌，环圆而中空，出诸土，袖而归。洗以泉，拭以巾，炫泽而有光。辨其色，红紫相间；衡其重，轻若藤竹。疑为琥珀精，试以芥子验吸力，果大好之神珀钏也。然吾侪小人，不宜怀宝以贾祸，待价而沽者有日矣。」语竟，复左右顾曰：「幸勿为他人觉也。」客曰：「价几何？」曰：「傥来物耳，殊不愿索昂值，得售二十金足矣。」言次，频以掌摩挱其钏。客曰：「此何为耶？」曰：「将俾君一察其真赝也。」于是俯拾泥沙，置拳中，迎以钏，距离逾寸，而泥沙已跃登钏上矣。因指钏谓客曰：「吸力何如？固不仅能拾芥也。」客讶为大奇，亟欲购取，议值良久，始允让其十之二。客曰：「是玩物耳，乌足以易吾如许金钱耶？」售者曰：「客犹未之知乎？是即岐黄家之所谓愈风钏也。约于腕，可瘳拘挛之病，区区十余金，未可惜也。」客韪其言，乃如数予之。

客抵家，欣然自得，告其家人，即出钏以示，吸引沙粒，亦验。大喜，什袭藏之，视之如随珠、赵璧也。不意越数昕夕，复遇前售者于道，旁立一人，亦如前作惊诡状。即而视之，则所售者仍钏也，形质无稍异且其告人语，俱一一如前。始悟前钏之必为赝物，而彼二人者实串骗之徒。不然，希世奇珍，固未有数见不鲜者。回忆前日之受愚，意殊愤愤。遂前行，适逢旧友，爰举所遇以告，友微哂曰：「君诚戆矣。是盖以松脂和红朱煎炼而成，以绐夫嗜奇而识浅者也。究其代价，只数十青铜耳。」