---
---
---
title: 拐带妇孺
---



拐带人口以贩卖于人者，凡繁盛处所皆有之，而上海独多。盖华洋杂处，水陆交通，若辈遂得来往自由，肆其伎俩。有自内地拐之至沪者，有自沪拐之出境者，或充奴仆，或作猪仔，而警察有所不知，侦探有所不及。其受害者，则以妇孺为尤甚，盖知识幼稚之故也。其应用之方法，强力诡计相时而行，亦合棍徒骗子而为一人者也。且警察、侦探非惟绝不过问，甚且从而袒庇之，盖得其贿也。所拐妇孺，先藏之密室，然后卖与水贩，转运出口。妇女则运至东三省者为多，小孩则运至广东、福建等省者为多。若辈谓妇女曰条子，小孩曰石头。其上汽船也，更有人为之保险，船役亦有通同保险者，视此为恒业，与各处侦探相交通，故绝无破案之事也。

扬州、苏州、松江、无锡之乡女，以上海工资较内地为昂，每出而就佣于巨室。至沪，则投荐头店。荐头者，介绍佣仆之人也，然亦有以拐卖为事者。阳以介绍为名，而导入邪僻之旅馆，先与奸宿，无几时即入拐匪之手矣。

自成都、重庆而下，直至黄州，中有匪徒出没，交结甚隐秘，且有以拐带妇女为业者，亦复彼此交通。其拐少妇之术，往往令其党之妇女，骑驴游弋村落间，见有乡妇骑驴出者，其夫若从于后，则故策驴令傍乡妇驴以行，遂与乡妇互通名居，佯与殷勤，而阴策驴令行渐速，乡妇不觉亦速，则已与其夫隔远。如是数转，乡妇路迷急遽，则慰之曰：「勿恐，前途有吾亲串家，可往小憩。若旰，即可宿。」遂引至匪所。入门，此妇即他匿，室皆男子。乡妇覩状，必号哭，则令人捽而痛抶之，且告之曰：「汝已入吾穽，不从即死。」以绝其念。因使其党污之，名之曰灭耻。妇人既被恐喝，又失身于人，则心渐灰矣。因令他匪伪为受主者，向匪家购以为妾，而好言问其自来。妇人必泣诉其冤苦，乃伪为不忍者，而退诸匪家，则又痛抶之。徐察其果无变志，乃又使一匪购之，问如前。如再言，再抶之。如是三四，最后愈惨酷，直俟其不敢复言，始令人携至市镇卖之，故绝鲜破案者。

其被拐者直接之害有二。一戕贼肢体。肢体为人所同具，而被拐之幼孩，则肢体辄多戕贼。其横受鞭笞刀锯以死者无论矣，如毁伤面目，刖割手足，为玩物敛钱之具者，随在皆有。所最惨者，或豢养幼孩为侏儒状。法以幼孩纳身入瓮，故出其头，豢养数年，头大身小，遂成侏儒状。或伪饰为人首兽身状。先碎割幼孩肌肤，使之流血不止，即活剥犬羊等皮，紧贴孩身，不久即自黏合，藉以演剧炫人。二剥夺人格。人莫不各有其高贵之人格，而妇孺被畧，则人格亦被剥夺矣。举人生一切应有之权利，既为拐匪所摧尽，而更导之以邪淫，诱之以罪恶也。