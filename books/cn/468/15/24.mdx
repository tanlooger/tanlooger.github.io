---
---
---
title: 黠妇以伪夫取财
---



张秋者，山东某邑之属镇也。有一妇，年三十余，雇驴至兖州探亲，驴夫从之行。中途，问驴夫有妇乎，曰：「无。」妇曰：「我亦新寡，与汝可为夫妇矣。」驴夫大喜，因野合焉。既至，谓驴夫曰：「我母家颇丰，子衣如此，不便同归。」因予十金，令至缎肆买缎持归。妇密烧其数处，驴夫不知也。妇曰：「如此破缎，汝买之何用！可于饭后往易。」则已密置毒于饭中。驴夫食讫，遂同至缎肆，争论间，毒发死矣。妇以缎肆杀夫，欲鸣官。缎肆中人急以五百金贿妇，妇遂挈资骑驴而去，盖借驴夫以挟诈也。此康熙辛未事。