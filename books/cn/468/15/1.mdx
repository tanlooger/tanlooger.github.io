---
---
---
title: 贩猪仔
---



以强力取不义之财者曰棍徒，以诡计取不义之财者曰骗子，虽与盗贼异，而其见利忘义则同　贩卖猪仔之人，则强力诡计悉用之，是合棍徒与骗子而为一也。

猪仔，内地人民被拐出洋，畧卖为奴，使供一切苦役，以若辈蠢如鹿豕，因以猪仔名之。盖南洋羣岛多有不肖之徒，勾通地棍，诱致壮丁，见有贫困者，初则啖以微利，诱以甘言，谓当携往善地经商，可得重值。愚者为所惑，辄从之行，乃引之入贩者所。贩者假旅馆为窟，入其室，乃锢之，令不得出，甚且囚之于木笼，笼中一人或二人，日给饘粥二次。俟议价既定，即囚之，加载海舶以去。所往之地，大抵为新加坡、庇能等埠，沿途发卖，或质之于人，而受其值，盖即沿袭贩黑奴者之余智也。

其次者以借资为诱置之媒，凡遇沦落不偶之工贾，则佯称借以资本，俟出洋得业后，以渐清偿。惟出洋后所止之地点及受雇处所，须听借以资者之指定及介绍。而猪贩于其出洋时，即传电告知指定之处，盖即海外贩猪机关或雇猪仔者。逮此人出洋至其所指定之处，虽明知已为所诱，而雇者贩者之合同已成铁案，不能自拔矣。若能以工资偿借款，则始得回复其自由。

雇用猪仔之法最毒者，为诱之以赌与烟。华工麕集之地，每有多数赌馆，番摊、牌九诸赌品无不备。若辈好赌，而十无一胜。馆主故为慷慨，任其赊欠。于是以可赊欠而赌愈狂，赌愈狂而所欠愈多，所欠既多，馆主乃以此项赌账划归之雇工者。故有多数华工，因赌账之纠葛，其工资已领至十年以后者，遂至终为人奴矣。其诱以烟者，雇工之主人密设鸦片肆于工场左右，故廉其值，华工多就此以休息，烟瘾乃成。瘾既成，晏起早息，每日工作之成绩自劣。彼雇工者以成绩计，于是工力愈减，而毕工之期愈延，毕工之期愈延，而受入之工资不耗于赌，即耗于烟，至是而遂无一幸免者矣。

其在秘鲁者，多售之于寮主。寮主皆欧洲豪猾，稍集资本，前往承领垦地，而购我华工以代牛马者也。寮主之视猪仔实不如牛马，每日晨起，用铁链横锁，牵连就役，每日止给一面包及香蕉二枚。监以黑奴，稍不如法，棰楚交下。夜则严闭斗室，梏其手足于榻，使不得转侧。更豢恶犬数十头，如有逃者，即放犬追之，嗅气寻觅，百无一免。获则毙之以手枪，甚且泡以沸汤，焚以烈火，惨不可言。光绪某年，秘鲁有一寮主尤凶恶，曾杀华工至千数百人，积颅骨如山阜，植花木其上，以作京观。