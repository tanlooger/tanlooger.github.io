---
---
---
title: 獭皮歌
---



苏俗呼土棍为獭皮，凡偪醮、构讼、杀牛、开赌诸不法事，皆出其手。费葵有《獭皮歌》，惩恶之意，流露楮墨。歌云：「苏松界处东海滨，素称泽国水潾潾。为渊驱鱼偏有獭，实偪处此何不仁？东邻醮妇丧所天，西邻卖儿偿租钱。渠先攫取数缗去，那管汝曹泣涕涟。忽闻邨南诟谇声，计兴波浪定财生。不然唆使公庭去，涉讼经年祸不轻。良民动色常闭户，无辜波及窃与赌。觇知里甲暗中谋，愚民股栗色如土。小语低声里甲前，哀求大力脱网罟。且卖郭外祖遗田，再鬻舍旁种菜圃。大家剖食事方休，免得钩提到官府。里甲何人庇獭皮，虎威狐假更神武。吁嗟乎，罄竹竭波难尽传，聊言一二已惨然。肥尔身兮果尔腹，百般诡计掠人钱。如狼如虎亦可称，虎狼噬人未猛烈。为蛇为蝎何不名，蛇蝎螫人可扑灭。惟有獭居水族中，涵淹卵育择肥啮。安得韩公驱鳄文，食肉寝皮波浪息。」