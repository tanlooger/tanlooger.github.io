---
---
---
title: 骗子赁居承恩寺
---



江宁承恩寺之屋宇，深邃而轩敞，时有寓公，然非富贵者不能赁也。干隆时，有一人至，仆马甚都，从者七八人，至寺，似显者，而便服。案架一帽，以袱覆之，不识是何顶戴。僧私询其仆，皆以客商对。数日无动静，亦无人与之往来，惟其仆日日乘马出，不知何为。一日，厨人持大秤入市买肉，不允而哄，仆适策马过，见之，下马，鞭厨人，责以生事，且斥之曰：「王爷且不露声色，尔何得尔！设为王爷所知，尔死无所矣。」由是合城轰传，当道皆求谒，拒不纳，以讹传覆之。府县以上皆厚赆金币，约数千，故不受，往返数四。时已入夜，仆恐持回或有失，请存于此，明旦主人自来，强从其请。次晨往觇，则室中寂然，门牖洞开，不知其何时去，即僧亦不觉也。