---
---
---
title: 以伪石女行骗
---



广州西关耀华坊某老翁，富人也。年七十，以妻妾相继逝世，侍奉乏人，欲增一小星。又恐终为老累，乃思觅一石女，以充下陈。盖以石女心如槁木死灰，自可相安无事也。时有一邻妪利翁多金，遂以其所蓄之青衣伪为石女也者，言愿作翁妾。翁果悦之，以数百金买归，贮之金屋。数月以来，私蓄既厚，乃托故外出，一去不还。翁检点妆台，则珠玉翡翠皆不翼而飞矣。