---
---
---
title: 骗靴
---



某着新靴行于市，一人向之长揖，握手寒暄。某视之，茫然曰：「素不相识。」其人怒笑曰：「汝着新靴，便忘故人！」掀其帽，掷之屋上而去。某疑其醉而酗酒也。方彷徨间，又一人来，笑曰：「前客何恶戏耶？尊头暴烈日中，何不升屋取之。」某曰：「无梯，奈何？」其人曰：「我喜行方便，可以肩代梯，使汝踏之以升，何如？」某感谢。其人乃蹲于地，耸其肩，某将上，则又怒曰：「汝太性急矣。汝帽宜惜，我衫亦宜惜。汝靴虽新，靴底泥土不少，忍污我衫乎？」某愧谢，乃脱靴付之，以袜踏其肩而上。其人持靴径奔。某得帽，高踞屋上，不能下。市人见之，以为两人交好，故相戏也，无过过者。某乃哀告街邻，觅得梯，及下，则持靴者不知所往矣。