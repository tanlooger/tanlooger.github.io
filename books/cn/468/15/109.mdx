---
---
---
title: 骗子为老朝奉所算
---



某质库有以巨珠求质者，估价千金，值十当五，付五百金去。审视，则伪珠也。珠载于缎糊之硬纸片，图记加于线迹之上，朱色灿然。老朝奉某曰：「是吾过也。服务于质库三十余年，乃今为骗子所弄，当约期召集同业，碎珠以泄忿，赔本自惩。吾亦辞谢东人去，不复问世事矣。」珠既毁，而骗子持券取赎，且曰：「千金之珠，非细事也。当当因一时之急需，赎当为家传之至宝。」老朝奉曰：「子备利钱来乎？」骗子曰：「岂特利钱，五百金之本，固如数筹备矣。」老朝奉面点银数，权讫，从容取珠出。珠载于缎糊硬纸片，图记加于线迹上，朱色灿然。骗子与偕来数人相顾愕眙，持珠去。盖对众击碎之珠，亦伪珠也，是非骗子所及料也。

朝奉者，徽俗以称富翁，盖以汉之奉朝请者，无定员，本不为官位，逢朝会请召而已，韩文公、苏文忠公文中多用之，盖如俗称郎中、员外、司务、待诏之类也。推其原始，则秦皇以乌氏倮氏之富比于封君，乃令时与列臣朝请。徽有此称，亦慕乌倮之为货殖雄耳，其后遂由富翁而移之于质库之伙友。