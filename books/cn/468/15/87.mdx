---
---
---
title: 航船妇骗白姓少年
---



杭州范某自杭附航船至湖州，于舟中见一少妇，装束虽寻常，而姿态颇动人。又见有一白姓少年，时与之语，范留意觇之。中夜，火灭，舟客尽睡，偶发火视之，则二人同衾矣。亟灭烛，不出声。翌日，舟泊岸，客纷纷检行囊，妇忽大呼失金簪、金环，欲舟人为之搜索。良久，得诸少年幞被中，遂取簪环还妇，而缚少年挞之。挞已，解缚，少年自摒挡卧具，亦大呼，谓失去银币八十圆，诸客咸呵之曰：「汝窃人物者，乃有此巨赀耶？」比将登岸，少年长跪妇前，求还其金，并言：「己系卖猪者，辛苦三年，才积二十圆，又向母舅贷六十圆，将归娶妻。今失是，不特婚事不成，且无颜归里矣」言已，叩头无算。妇殊不顾，将径去。

范揣知其故，顾谓诸人曰：「此二人事，殊可疑，吾将请诸君至茶肆料理之，如何？」咸应曰：「诺。」乃羣入茶肆。妇不得已，亦同入。范因讯少年以所持银钱之数，及其包裹形状，又顾妇曰：「汝身畔有金乎？宜取出验视，否则将倩人搜汝。」妇不得已取出，视之，得七十六圆，又一包，共银币十余圆。范谓众人曰：「南中银币，皆有图记，此独无有，必恐被物色而抹去者。」因谓少年曰：「汝亦有过，宜自陈。」少年不得已，乃述见妇有姿色，两夜皆与寝处状。妇闻之，红涨于颊，于是众咸知少年被骗状。范乃取六十圆与少年，曰：「持此去，余金不与，罚汝佻达也。」又以十圆与妇，曰：「酬汝两夜劳。」余付茶赀，尚余二三圆，亦以与妇，妇乃赧赧然持金去。