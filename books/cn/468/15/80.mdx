---
---
---
title: 李晓岩骗金钏
---



有昵苏妓秦黛珠而假之以行骗者，广陵人李晓岩也，然亦黛珠自取之咎耳。晓岩狎黛珠仅一月，而时有所索。一日，属其购金钏，晓岩诺之。其明晨，晓岩携有扃钥之革囊至，黛珠询何物，则曰：「银币耳。」留之午餐。及毕，则偕往阊门内之某银楼，取钏，使择之。黛珠乃选镂竹节者一双，肆伙谓重四两五钱有奇，晓岩不信，曰：「予当至邻近之钱肆秤之。」乃以革囊交黛珠，使守之，晓岩遂携钏出。久之不至，肆伙觅之于钱肆，则无其人，乃与黛珠同返，召铜匠启革囊，则中惟砖石而已。