---
---
---
title: 商店奖券之作伪
---



某省某街有一西式门面之大商店，其所陈设者，药品居多数，香皂、香水次之，玻璃器具以及零星玩物又次之。开幕数日，往购物者争先恐后，途为之塞。盖门首悬有重奖旗帜，标明得优等奖券，奖银千元。余亦皆有奖物，购值银五角之物，即赠奖券一，券载何物，即以何物奖之。惟优等券仅一纸。某甲探囊，以五角购药品数事，即拈奖券。启视，得香水一瓶。然合药品与香水计之，尚不足五角之值，甲疑为骗术也。未几，而有某乙自外入，亦出五角购物，及拈券，作狂喜状，且曰：「千元优奖，舍我其谁！」然此奖券似非从券匦中出者，亦当众启视，果获千元，店主即取银如数与之。某乙得银，转身向外走。甲终疑其有异，乃尾其后，则见乙出门，即绕道至某街，仍由店后门而入，始悟其获优奖者即本店使人为之。而必如是者，实为表示其确有信用以掩人耳目也。