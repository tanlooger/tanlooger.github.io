---
---
---
title: 僧以肥白之人为活佛
---



山阴某僧性巧黠奸狠，初习商，屡亏折，后与穿窬者伍，辄败露，官吏捕之急，几不得免。某与其党谋曰：「吾辈贸易则亏蚀，偷窃则犯法，惟和尚最占便宜。今追捕甚严，不如遁入空门，再图生计。」其党从之，皆削发为僧。某遂衣破衲，搦数珠，周行通都大邑间。尝至某镇，过隙地，大可数十亩，辄望空礼拜。镇人异而问之，僧曰：「我佛降临，故在此参谒耳。若能于此建寺，获福当无量。」言讫而去。

自是僧每于晦冥之夕，辄令其党以松香燃焰，饰为金甲神，隐现于其间。乡人望见之，益信僧言。越数月，僧复来，则昼夜跪于隙地。镇人闻之，僧乃佯作不豫之色曰：「吾见金刚怒目，谓此镇无一善男信女，将遣祝融氏降之罚。吾在此代求，冀菩萨发慈悲耳。」言讫，跪如故。是夜适王氏家失火而屋未毁，镇人思僧言，以为神示谴矣，乃醵金建寺，推僧主之。而不知王家之火，即其党所纵也。

寺成，香火甚盛。地棍某夙与僧有隙，屡为所掣肘，僧欲去之。一日，语之曰：「某日，寺设斋，可闯入佛坐大嚼，且食且骂，食毕但言韦驮鞭汝，仆地作神语，俾众知我佛有灵，我当以百金为酬。」棍诺，届期至，且食且骂。食顷，声哑，语不了了，躃踊数十，七孔流血而死。观者佥谓神降之罚，而不知僧实置鸩于肴以毙之也。自是而每岁冬季，必有活佛升天之盛典。活佛者，亦寺僧。届期，升莲花座，众僧披袈裟，诵经偈，宣佛号，环其侧。远近来瞻仰者，出金为贽。自旦至暮，人以万计。夜半，积薪莲花座下，以火僧，则活佛升天矣。

某岁，某侍郎太夫人闻之，欲诣寺瞻仰，侍郎亦从往。太夫人语侍郎曰：「活佛之面，形如满月，色如傅粉，非凡相也。」侍郎曰：「吾见其目有泪痕，今晚且观其火化耳。」化毕，侍郎见灰烬中余断铁条四五橛，大疑之。明年，又举行，侍郎乃邀县令同往，使左右抚活佛，身冷如冰，而莲座动。抱之起，座露铁条寸许，谛视之，插入活佛后阴，出之，长如其身。即提僧拷问，据供谓每年择众僧中之肥白者，密置一室，以羊油、牛油等饲之三年，届期，于夜静时药之使喑，俾其升天以为募化之计。令怒，即命隶役缚僧，以升天之法毙之。搜其密室，则妇女之幽于地窖者以百数，尽出之，并究其余党，得白镪无算。