---
---
---
title: 娶妻行骗
---



京师淮安会馆有二，新馆本为客店。馆之南邻某姓者，昔之店主人也，家小康，子女各一，以赁寓为生。尝有客从江南至，云为县令，以引见入都者，起居服御，意气自豪，仆从三四人，出入裘马甚都。主人之子朝暮与谈，至洽。一日，有老仆仓猝问讯至，叩头呈书。客展读未竟，号泣失声，问之，则夫人以难产亡矣。主人劝慰至再，每语及夫人令德，辄哽咽不能已。

时主人女年方及笄，姿色端丽，媒氏为客议婚，客不可，曰：「先室亡未踰年，何忍及此！」主人益重之。屡议而后许，择期入赘。踰月，忽晨起，不知所之，奁箧钗钏尽失。急觅之，杳无迹。市中索逋负者，闻信踵至，计又不下千金，皆曰：「是汝壻也，不然谁贳货者！」主人徧启客笥，空无所有，惟存铅锡数十方而已。由是卖屋以代偿之，生计大窘，而女遂寡居矣。