---
---
---
title: 以作废股票为质
---



有以作废某某公司股票愚沪妓朱云芝者，曰老明，佚其姓。昵朱有日矣，耗于朱者已数百金。票面金额为六千，押三千，老明谓猝有要需，欲质钱，急切不得人。云芝自忖蓄有二千余金，集之于姊妹行，可如数，乃谓老明曰：「当转商，姑以票付我。」老明遂出之于怀而授之。明日，朱出，以示人，无误也。又明日，以三千金券交老明，言明三月为期，子金一分。然自是而老明之踪迹乃渐疏，每至，必谓比日事大忙。及届赎，而老明杳然。会公司发息届期，朱持票往取，始知为挂失之废票也。