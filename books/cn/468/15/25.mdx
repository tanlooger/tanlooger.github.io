---
---
---
title: 僧以邪术骗金
---



雍正时，常熟某巨公退归林下，雅好方技，一时术士多归之。僧某称自峨眉来，无长物，惟携一钵。阍者不为通。僧置钵门前，拨之，不动，怪之。僧使审视，则钵中忽若湖海，波浪涌现，鱼龙出没。大惊入告，某礼之为上宾。一日，僧邀某游山，携手一跃，身入钵中。行数十里，有山巍然，千峯万壑，景色绝异。僧曰：「赤城也。」登其巅，但见红日初出，荡漾海波，霓隐电没，五色毕具。某大乐。僧请至山坡寺中少憩，即亦徐步从之。寺甚古，前后松柏，皆虬盘龙褗，类千岁物。僧进伊蒲馔，香洁清净，食之而甘。已而此僧忽不见，以问寺僧，寺僧曰：「彼言公披薙于此，将不归矣。」某大窘，再三乞哀。寺僧要令捐十万金，助修正殿，某书券与之。书毕，向僧复至，拱手谢过，引钵示某，请窥之。某俯视，则见一家儿女眷属，皆在眼前，回顾，身故俨然坐堂前也。寻向僧，不复见。发箧，失金而得券，竟寝其事。或曰，此白莲教邪术所为也。