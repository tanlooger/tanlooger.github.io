---
---
---
title: 商店以休业迁移为骗
---



商店之以「本号休业在即，照本贱卖」，或「迁移在即，脱货求现」等字，大书特书，揭之于门者，亦不尽确。宣统时，越人陈俊山至沪，阅市而见之，以为货价必低也。购物归，以示其友顾莲舟，则顾亦于他肆购有同式者，其值转廉，大愕。莲舟告之曰：「商店此类之揭橥，类皆作伪，而以售舶来品者为尤多，盖藉此以招徕顾客，知人之贪买贱货也。」且以休业为名，而仅留一小门以出入者，亦有之。