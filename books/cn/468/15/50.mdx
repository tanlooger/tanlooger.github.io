---
---
---
title: 认丐为义父以行骗
---



有耆而聋者，在某关行乞。某日，有官舫至，扬旗鸣钲而泊。舱中有贵官，探首见丐，使从者扶之登舟，谛视之，曰：「汝非某长者乎？前曾继我为义子，我以回籍求科名，遂久别。今幸得官是邦，不意义父一贫至此，儿之罪也。」丐知为误，姑应之，曰：「我年老糊涂，前事如梦矣。」官曰：「义父虽为风尘面目，骨格犹存，儿识之无误。」乃令从者导之赴浴更衣，移舟至僻处，颐养月余，以胶粉染其须发，则皤然一叟矣。语之曰：「儿衣不称父身，将入市买帛，为父修饰，便可同往。惟义父曾行乞于此，恐有识者，碍儿颜面，阅货时，若合意但摇首，不可多言。」丐允之。

官遂命泛舟入城，同乘肩舆二，从以二仆，父子皆服五品衣冠，若为谒客而出者，招摇过市。入银楼，购金约臂，每具重四两者一双，谓楼主曰：「我将赴缎局，偕往兑银可也。」楼主从之入缎局，具一单，与局主观之，值须三千余金。邀之入厅事，殷勤款接，私叩其仆，知一为严州同知，一为封翁，以同知之妹字杭州太守之子，将至会垣结婚，来此购奁中物耳。局主设席燕之，并约楼主作陪，曰：「是我之好友也。」楼主唯唯，方自以为荣。局主乃出绉缎洋呢各物，先奉封翁阅之，封翁皆摇首，局主曰：「此皆上等货也，可入贡，岂犹不堪服用耶？」官曰：「既不合父意，可与妹观之。」因令舆夫负货物，一仆押之。良久未回，又令一仆往催，则舆夫先回，曰：「舟中人嘱我禀官，曰绸缎经姑娘目，俱合意，不知应用何号平色银两，请自归检之。」官谓局主曰：「烦陪家君暂坐，我去兑银，即回。」乃乘舆去。至舟，犒舆夫钱，曰：「尔等往来劳苦，先吃饭去。」舆夫去而舟开矣。丐坐俟至夜阑，不来，局主与楼主皆惶急，乃追问丐。丐亦情虚，语言闪烁，羣拥之鸣官。令究其实，亦无可如何，惟跴缉而已，释丐出。众褫其衣，以靴帽不合时，舍之，丐遂戴五品冠，着朝靴，赤体而叫化于市。