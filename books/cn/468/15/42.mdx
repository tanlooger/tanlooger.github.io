---
---
---
title: 陈谭以鸦片骗某千总
---



道光时，烟禁甚严。广州嗜烟者众，西关千总某藉以渔利，所得不赀。有无赖陈谭者，善以诈欺取人财，即赁屋居之，与千总对门，每出入，必舆马。从以豪仆三五，宾客杂沓，日集于堂，人皆以为巨室也。一日，忽有一仆受挞，创甚。仆潜出，怨詈其主而私告千总曰：「吾以小不谨为主人所扑，然吾主人实犯大罪，而犹作威作福至于如此，君谓何如？」千总曰：「子之主人犯何罪乎？」仆曰：「今姑言之，吸鸦片烟也。」千总曰：「有证乎？」仆曰：「长日不吸，漏三下，始吸之。」千总至是默计生财之时至矣，乃以言餂仆曰：「吾奉上官之命禁吸烟，若获其证，当酬汝百金，惟须为我前导。」仆诺，因于夜深时密捕之。仆引千总往，从以数兵，一拥入，陈遂被捕，并挈其枪灯以往。陈至千总署，即大笑曰：「来此大佳，不去矣。」千总曰：「子为谁？」陈曰：「子不识我为陈谭耶？」千总曰：「咄，有证在，子何言！」陈即取枪掷之地，曰：「且视之，此亦足为据耶？」千总乃谛审枪之斗门，则在竹节下，不可吸，至是而始知为所绐，深自引咎，令陈归。陈不可，千总乃出金为谢，遂挟以归。