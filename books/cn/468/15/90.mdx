---
---
---
title: 饰木偶为女以行骗
---



有贵公子挟重赀游姑苏以买妾者，官媒为之介绍数十人，悉不合意。一老妪随舆而来曰：「郎君法眼过高，此辈皆不中选，非我姨家瑶仙大姑不能如愿，惜身价过高耳。」公子闻之，曰：「果佳，不吝值，第恐有名无实耳，汝姑挈以来。」妪笑曰：「我知郎君惟知看瘦马婢耳。清白人家，即穷至不能吃饭，何肯将娇女送与人看耶？」公子谢过，愿同往访之。妪曰：「顷亦我试言之耳，不知其愿否。」公子许以重赂，妪曰：「姑探之。」

越五六日，妪至，欣欣然曰：「凭我一片舌，煞费苦心，愿与郎君一面矣。」遂偕往观之。女一拜而退，娉婷之态，秀丽之容，公子已神魂欲堕。旋闻琴韵铿然，和以燕语莺声，长吟度曲，公子惑甚，即问值，妪亟掩其口，曳之出，曰：「郎君几自误，此女不可唐突，当云聘作亚妻，以其父贫而好名，或可动之。既至尔家，则不问嫡庶矣。且纳聘仅须千金，必备衣饰，且迓以彩舆，少一不可也。」公子唯唯从命，乃立婚书纳聘，约日迎娶，雇巨舫，作洞房，欲仿范蠡载西子游五湖故事，先买一婢以俟。届期，彩舆迎至，妪与婢扶新人入舱，妪乘间逸去。公子揭新人面巾，神色焕然，惟不言不动。爰设席遣婢，自扶之，新人踣于地，以火烛之，木偶耳。急遣人追至女家，则门闭。访诸邻，曰：「是家偶赁此宅以嫁女，兹以送女去，不知所之。」问他官媒，无识妪者。凡耗千余金，仅载二粗婢索然而归。