---
---
---
title: 金珠仙骗冯竹生
---



冯竹生，嘉定人，以其父设肆于沪，遂居肆。有女顾客周氏时以购物至，久之，遂相识。一日，为言有金珠仙者方待字，若得如郎君之才貌双全者而事之，虽妾亦可，君其人也。冯颔之。越翼日，偕之至，则少艾也。冯喜而语周曰：「吾固当意。惟已聘一妇，尚未娶，若先纳姬，则必滋物议，将奈何？」周踌蹰有顷而言曰：「先以金屋别贮之，他日可合并也。」冯大悦，如其言以行。居半载，为之购置衣饰，值以万计，而日用之需亦逾千金矣，冯不吝也。

岁不尽五日，金谓冯曰：「元旦风景必大佳，吾当与君乘马车，一游张园，藉以阅市。吾之衣饰，粗已备具，惟尚无称心之珠冠，君盍为制之。不然，不足以夸耀于姊妹行也。」冯曰：「是非数千金不办，予固无能为役也。」金怒。冯惧，以婉辞慰之，亟返肆，商之于肆伙，伙曰：「可赁，由本店作保可耳。」于是遂得珠冠，值可四千金。至期，金戴之，与冯同登车，招摇过市。至公共租界静安寺路之跑马场，遇其姊妹行之王巧玲，方乘摩托车而招手。金亟下，而与王同车，遥语冯曰：「吾去即返，君可待于家。」及冯返，日已暮，杳然，检箱箧，则空无所有矣。