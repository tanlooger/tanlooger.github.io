---
---
---
title: 仙人跳
---



苏、沪有所谓仙人跳者，男女协谋，饰为夫妇，「亦有出之正确之夫妇者。」使女子以色为饵，诱其它之男子入室。坐甫定，同谋之男子若饰为夫也者，猝自外归，见客在，则伪怒，谓欲捉将官里去。客惧，长跽乞恩，不许，括囊金以献，不足，更迫署债券，订期偿还，必满其欲壑，始辱而纵之去。谓之仙人跳，亦谓之曰扎火囤。

吴江顾某以应试至苏，寓吉利桥畔，其旁有茶肆，曰锦凤楼，饭罢无事，偶往品茶。至则坐客满矣，惟屋隅一几，仅有老妪少妇在焉，无他客。顾往参坐，妪即与之闲话，久之，颇洽，妪曰：「此间无趣，郎如有兴，盍至我家，当烹佳茗以相待。」顾欣然从之。既至，导之登楼。楼上陈设颇精雅。时为道光季年，鸦片烟已盛行矣，榻上烟具存焉，请尝之。顾辞以不惯，妪曰：「偶游戏耳，庸何伤！」命少妇烧烟奉客。顾甫登榻，妪脱其屦曰：「任意眠坐，无拘束也。老身有事且去。」妪去未久，闻楼下叩门声甚厉，少妇遽起下楼。某疑焉，施从其后以下，跧伏户后。少妇启门，则有男子三十余人，哄然而入，问人在何处，少妇曰：「在楼上。」乃悉登楼，顾乘间逸去。

又有集党以为之者，先使女子引诱男子，与之周旋，既接近，则引其党十数辈，各携武器，追踪而寻获之，声势汹汹，不可向迩。佯称妻为所污，非死不可，否则汝既爱之，汝可买之，并须赔偿平日一切费用，否则决不再留此被污之妇云云。男子或稍抗拒，则伪为夫者必连声喝打。其党则又假作调人，竭力劝解，迫令男子献金，并将其衣服及随身所有者悉数括之而后已。