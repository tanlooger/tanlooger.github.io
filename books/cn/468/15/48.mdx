---
---
---
title: 养瘦马
---



金陵匪徒每于四方贩卖幼女，选俊秀者，调理其肌肤，修饰其衣履，延师教之，凡书画、管弦之类，无一不能。及瓜，则以重价售之巨室以为妾，或竟入妓院，曰养瘦马。故遇有贫家好女子，则百计诱之，辄有受其诳而悔莫及者。

当陈芝楣制军銮督两江时，有滇人徐邻哉为上元令，因案罣误，亏帑项，忧郁以卒。亲友奴仆皆星散，惟遗孺人、弱女，惸惸流寓，为居停所逐，乃求佣于人，作女工，有人引入瘦马家，不知也。其家以老妪主政，婢仆数十人，咸尊之曰老太太。教师十余人。诸女日皆有所业，称妪为母，为祖母，为姥姥者，莫不娇容丽质，举止安娴。其家法，则三尺之童，非奉呼唤不入中门，规矩井然，宛若大家。所雇徐孺人，教诸女刺绣耳。妪见其所携之女，年十三四，秀外慧中，甚爱之，易女以时服，令偕诸女入塾读书。暇时，调琴作画，以及吹弹歌舞之事，女与女伴逞能竞敏，亦精绝无伦。

方孺人初至日，问妪门第，则以丈夫、子皆外出服官，仅留诸女在家作伴为答，孺人信之。荏苒三年，女及笄，嘱妪为之择壻，欣然从之。未几，报某公子欲相女，先命诸女次第出，皆不中选，遂华装徐女欲出，孺人止之曰：「此非大家所为。」妪曰：「金陵风俗皆如是，不能违也。」不得已而去。