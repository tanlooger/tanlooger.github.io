---
---
---
title: 骗押柜银
---



杨阿七以小负贩为业，沪人也，居西门外方板桥。宣统己酉秋，患伤寒，卧病三月，医药之需，悉出自质贷。病起资罄，束手无策，日惟与其妻周翠珠一餐双弓米而已。如是者又三阅月，一日，为其友李德宝邀入城，啜茗于邑庙之得意楼。俄而有一人至，状如佣保，与德宝略相识，执手问无恙。而德宝已不甚记忆，展问邦族。其人乃自言为甬人费少梅，执事于福州路某烟馆。逡巡间，亦与阿七通姓名。谈次，德宝语以阿七落魄状，少梅曰：「今何机缘之巧，吾馆中方将易一堂倌，「招待顾客之佣曰堂倌。」彼如有意，当代图之。」阿七向知堂倌月入之优，盖顾客于例赏之外，尚有特别酒资，月入银币数十圆者不可胜数，闻少梅言而涎之，乃托德宝致意。少梅诺，第曰：「馆中须押柜银「商业中所用伙友，以有银钱经手，恐或侵盗，若无保人，即须以银币若干交存帐房，遇有侵盗之事，可于此中扣还，曰押柜银。」六十圆，他日有别就，可付还，是不啻藏之外府也。若在馆一日，即有一日之子金。果然办此，不患不成。」阿七大喜，惟曰：「予今瓮飱不继，告贷无门，将奈何？」德宝乃语阿七曰：「子无虑，吾当为子谋之。」少选，三人乃珍重而别。

阿七与德宝且行且语，谓明日当有言相告。未几，德宝亦径归。明日，访阿七，语之曰：「吾力棉，未能为子有所筹，谋之不臧，滋愧。然有金惠生者欲娶妇，盍以尊夫人货之，可得善价，自是而押柜银有所出，且无内顾忧。他日得志，亦可别娶美妇，不亦善乎？果不以吾言为非者，当为子图之，但冀惠生于尊夫人之貌，不以为恶耳，吾行偕惠生来也。」

阿七俟德宝去，告翠珠。翠珠方怨阿七之贫，闻言而默喜，但曰：「吾二人婚十年矣，何至今而恩断义绝耶？」言既而泪下，寻且笑矣。

越翼日之晨，惠生从德宝至，阿七犹睡于楼也。翠珠亟面惠生立，欲有言而微笑以媚之，德宝与惠生方附耳语，而阿七下楼矣。德宝即曳之出，就茶肆会话，惠生与焉。俄而惠生去，德宝曰：「尊夫人齿虽长，貌不恶，惠生可出八十圆，子诺，则明日立契，人财两交，子即可以六十圆为押柜银，十圆为增补衣履费，何如？」阿七蹙额而言曰：「今不得已矣，如君言可也，且当以此十圆为君寿。」德宝曰：「是何言？予与子，友也。」其明日，德宝果挈银币八十圆及已写之契至，语阿七曰：「三日后，惠生当以舆迎尊夫人。此银币，慎藏之，俟尊夫人去后，将取以付押柜银也。」

越三日，德宝导舆至，翠珠去。阿七乃以六十圆交德宝，德宝曰：「今日我往交银，明日子可到馆矣。」阿七乃以十圆谢之，强而后受。然自是而德宝终不至，阿七往访之，门扃矣。阿七至是，人财两失，越日投黄浦江，死之。