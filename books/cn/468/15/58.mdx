---
---
---
title: 骗戏馆中钱
---



董某客京师，偶入戏馆，占席以待客，横二千钱于案。忽有衣冠者三人自外来，中一人若与董素相识者，遽向揖。董答揖，揖甫下，而钱为其人之同伴者撮去，挂于肩。揖毕，问姓氏，其人故惊愕，作误认状，深致歉忱。董回座，而案上之钱已失，撮钱者尚立于旁，反咎之曰：「在戏馆，岂可以钱横于案，如我之挂于肩，斯可耳。」实则挂肩之钱，即其钱也。董熟视，竟不敢言。