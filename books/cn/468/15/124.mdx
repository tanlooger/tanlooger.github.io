---
---
---
title: 两肆以互讼为广告
---



有某氏父子者，苏人，各设肆于天津，相距三里而近，有特制之品，颇为人所欢迎。父之肆先设，不数月而子亦效之，其市招、其物品之名称悉同。又不数月而父子两肆之讼事起，彼此互以冒牌相诋。一时社会传述，报章登载，人皆骇诧之，谓两肆同一，且父子也，今何不合并而乃构讼乎？旋有知之者曰：「其讼之作用，将以扬名也，广告之新法也。」自是而两肆之生涯皆骤盛，讼亦不休。





矿物类 物品类 舟车类