---
---
---
title: 饰为某王以行骗
---



嘉庆初，某邸兼管户部，偶以目疾乞假。时两淮盐院与扬州天宁寺僧善，一日，有貂缨狐裘口操京音者数人至寺，谓家主入都，道病，欲赁静室养疴，房舍精洁，不计值也。乃辟方丈后精舍以馆之。俄有四五人押行李，仆从十余辈簇拥一显者，乘安舆入。僧出迎祗候，显者不甚瞻顾，径登殿礼佛，顾从人曰：「携来绣幢，可施之。」众荷一大木匣至，启视，则陀罗锦绣诸佛菩萨像，点缀之树石，皆绿松、珊瑚、珠宝镶嵌而成，精巧绝伦，惟内府有之。显者视悬幢毕，不交一语，惟入所赁屋以居焉。

僧覩其状异之，私诘从人，皆云某省道员入觐者。然词诡异，类王公，非寻常大员可比。居十余日，寂不声，日见纪纲入肆，购名画及珍玩，约数万金。有某肆送白如意一枝，索价千四百金，立售之。纪纲私扣六百，肆主不允，有口角，为显者所闻，呼入，付以原值，慰遣之。命缚扣银者，挞数百，逐之出。其人负伤诣僧，叩求曰：「作事一慎，为主人责逐。奈创剧，暂借一榻地调理，创平即行，荷德不浅也。」僧许之，以怀疑久，乘机研诘之，曰：「实不相欺，主人非他，某藩邸也。我为府中护卫齐某。主人奉命密查两淮盐务，故改装寄居。」言讫，乃谆嘱僧勿泄，泄则彼此虀粉矣。僧急白盐政。盐政固审某邸状貌，又知其请假也，因偕僧赴寺，隔窗遥窥之。显者方据案展帖作书，真某邸也。骇绝，不知所为：乃与僧恳齐。齐大惊，咎僧，盐政为之力恳，齐曰：「余已获罪，无从着手。有张老公者，王所亲信，试与婉商，或能为地。」乃倩僧代邀张至，至则窄音秃颔，俨然宦者。齐为述盐政意，张变色，责齐曰：「汝真太不晓事，既以不慎获戾，乃更欲陷我不测耶？」拂衣欲去。盐政为之婉请再四，问意旨所在，张徐曰：「王已查明，盐务有三害、五缪、十不可信之疏已具，当于复命时面奏之。」遂朗诵疏稿，皆中时弊。盐政色变，乞求营救。良久乃曰：「惟有一术，或可挽回。王昔年扈驾五台，曾许施铸金罗汉十八尊。分府以来，库藏时或匮乏，公能具此以了夙愿，王必德公。」盐政大喜，徧市金十余万两，苏、扬为空。未几，王登舟，盐政尾其后，皆张居间为之关说，送之渡黄河始返。阅邸抄，则王已销假，无日不召见矣。