---
---
---
title: 净慈寺僧骗王元宝
---



国初，徽商王元宝业鹾广陵，其富冠两淮，每三年，必取道浙江，返徽以省墓。适杭州西湖净慈寺大殿毁于火，主僧欲募资重修，计当世之大有力者莫如王，乃预遣画工密赴扬，图其形，塑作罗汉，露坐殿隅。元宝游西湖，将至寺，主僧率合寺五百余僧，具袈裟香花奉迎。元宝骇问，主僧则曰：「昨夜梦迦蓝神谕，谓今日罗汉以肉身返寺，故奉迎耳。」元宝闻而疑焉，见像，乃信之，大喜，视殿宇被毁，因发愿重修，于是僧得巨资。