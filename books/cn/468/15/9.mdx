---
---
---
title: 朱福保买古瓶耳
---



朱福保尝过某骨董肆，见有古瓷瓶一，色泽至佳，因叩以价若干，肆主曰：「非银十圆不可。」朱曰：「以余观之，值一圆耳。」肆主嗤之以鼻，且曰：「一圆之值，购瓶耳而已。」盖瓶旁固有两耳也。朱默然而去。翌日，复来，探囊出银饼一枚，置于柜，俯拾地上砖块，敲去瓶旁两耳，怀之而去。肆主畏朱气焰，不敢与较，沮丧者累日。