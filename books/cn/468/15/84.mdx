---
---
---
title: 竹禅匿官家女
---



光绪时，僧竹禅主蜀之梁山某寺，屋宇崇邃，颇遭物议。忽一官家失妇，男女家相讼于公庭，拖累致毙者数人矣。诸生有疑为僧匿者，约众入搜之，不得。竹禅闭门，诘诸生曰：「公等来，诚无理，今亦不汝责，惟须各在佛前叩头百下。」生等勉从之，始得出。后以三十金赂其小沙弥，尽得其私藏之所，复穷搜之，果得女，乃送僧于官。时田秀栗为令，欲严治之，杖禁颇苦。及崇朴园署川督，僧营干得其函，致田，遂得释，不再居川，遨游于各省。