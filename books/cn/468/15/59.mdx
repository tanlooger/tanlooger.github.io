---
---
---
title: 以计骗伶物
---



都门士大夫筵宴，辄召妙伶侑觞政，盖官箴严肃，一入北里，惧挂弹章，如此则既得选舞征歌之乐，又可免挟妓饮酒之讥也。某伶者，歌喉宛转，貌亦超羣，眷之者多，积资甚厚。一夕，演剧之余，在戏园遇一客，衣履豪华，举止阔绰，一望而知为贵人，邀之同赴酒楼。伶固应客者，遂不之却，与偕行。至酒楼，开樽共酌，极赞其色艺。临别，命仆以百金赠。伶叩其寓址，不以告。其仆答云：「主人为某省太守，入都谋擢观察，小作勾留，即将南下，毋烦絮问居址，谋过从也。」

次日，又遇于他园，复携之饮于酒舍，酬赠如前。伶感之，邀至寓小酌，客不允，再三请，乃谓伶曰：「不必盛筵，但蔬菜数簋，清酒一壶，以佐清谈足矣。」遂订时而别。次日，伶一一设备。届时客至，驷马高车，俊仆三数辈从之。酣饮未终，日已薄暮，坚留客宿。客亦不辞，乃遣散仆从，令明日不须早来。既而入卧室，解衣并枕，笑谈甚洽。伶历述生平及箱箧所有，悉以告客。次日，家人起，重门洞开，知有异，入伶卧室，箱箧皆脱扃而空空矣。伶犹鼾卧，呼之，不应，知其中迷药，亟以凉水解之，乃觉。询以客往何处，懵然也。告以失物，则懊丧欲死。始悟客为大偷，始之重酬，饵之也；继之请宴不允，必俟再三而后诺，坚其心也。