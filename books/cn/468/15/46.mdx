---
---
---
title: 丐掉箬包船以行骗
---



道光丁酉九月，禾中三塔寺南有村妇王氏，其母家与相近，时新谷方登，妇制饽饽一器，欲往遗其父。其夫以次日将入城贸布，嘱速返，妇诺之，携一子而去。无何，日暮不至。次日走问，始知其未至家，寻访不得，乃还，一日，出门沿塘行，未至万寿山北里许，遥望隔岸有箬包船，急呼塘畔行舟渡至船边，见二小丐方争食，小丐即其所行骗而得者也。一小丐手擎饽饽，骂曰：「昨师父以汝不能乞钱，故不许汝吃，以此一篮赏我，汝何得来夺！」村农近视其饽饽，酷似妻所制者，因问汝师昨从何处得此，小丐曰：「昨有妇人携一儿招我师父摆渡，我师父遂撑过对岸，赚其进船。所携饽饽有一篮，今犹剩此数枚也。」村农乃奔告妇翁，集数十人操械而往，跃登船，则二老丐已归，缚而搜之。其前后舱底有数瓮，或鲜或槁，皆断脊堕臂，贮满其中。又有一小瓮，泥封其口，撬开，则其妻与儿之首，血淋漓尚未干也。于是并取其瓮，解官。邑令鞫之，直认不讳。盖此丐掉船游行江湖，以骗取村童，迫令行乞，不从则杀之，骗子之最凶恶者也。