---
---
---
title: 插天飞屡行骗
---



方勤襄之族人有曰插天飞者，方颐广颡，美须髯，熟谙宫廷事，有徒党甚众，专伺察各省大吏之阴私以取财。汴抚某以事撄上怒，将罪之，未发也，忽喧传有操北音者数十人至，居某寺，晨开门，通樵汲，余皆闭门禁出入，官吏皆皇骇。祥符令日遣干役伺之。一日薄暮，役见有似内监者一人出，提壶行沽。尾至肆，与语，不答。次日又遇之，役代给直，更邀之饮，询之，曰：「吾主闻巡抚于某某等案得贿枉法，故命密访，如得实，将不测，慎勿泄。」役亟走报，官吏皆失色。

翌日，抚率属往谒，叩门，不应，但闻敲扑呼号声，久之寂然。门启，有二人舁一杖毙之尸出，役识为昨之沽酒者，以告抚，官吏皆大惧，懔懔然报名进，则见有黄马褂、珊瑚冠、孔雀翎者，侍上坐少年侧，谓众官曰：「爷在此，可行礼。」少年欠伸小语，乃代宣曰：「明日回京。」至暮，抚密遗以黄金万两。越翼日黎明，率属饯之于城外，去矣。侍侧者，插天飞也。

道光时，清江浦最繁盛，以漕河两督驻其地也。鲁抚某署河督，将赴任，而漕署忽有老者衣冠上谒，自谓为河督封翁，先河督而至。漕督接见，畅谈朝事，既而曰：「我之行，先吾子一日，彼尚未至。适购某肆古玉数事，议价三千金，拟乞暂借以付。吾子至，即奉还。」漕督立命人舁三千金出。老者方命其从者取金，门者忽报新河督至，老者笑曰：「彼自当至矣。」河督入，老者仍踞上坐，捻须微笑曰：「尔来此，当有公事，我先去。」漕督送之出。及返，河督曰：「彼何人斯？」漕督大诧曰：「非封翁耶？」河督曰：「家君以病留京耳。」漕督至是乃悟为骗，亟下令捕之。捕者惟见绿色肩舆及红伞委弃道周而已。老者亦插天飞也。既而案累累，京外通缉。插天飞匿苏州逆旅，兵役数十人往捕之，插天飞曰：「姑缓缚，我罪不至死，而累公等，固不可徒劳跋涉也，当以制钱五百缗、裘十余笥与公等分之。」并置酒饮之，皆醉饱，各披裘数袭于身，缠钱十余缗于腰，挟插天飞以行。时方深秋，兵役皆重累汗下，几不能步。至歧途，插天飞奔而逸，兵役不能追也，皆瞠目视其去。