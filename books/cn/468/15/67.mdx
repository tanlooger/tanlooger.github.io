---
---
---
title: 卖假药
---



桀黠之徒，辄以假药出售，猎取钱财，而以航船中为尤多。有某航者，自苏城往木渎，舟中杂坐十余客，有土着，有他方人。一乡人坐舟尾，右手五指浮肿，若巨灵之掌，时时抚之而呼痛。时船头坐有甲乙二人，语娓娓不倦，乙曰：「君近时何所为？」甲曰：「吾侨居西藏三四年，近甫归里。」乙问西藏风俗习惯，甲一一答之。舟中人闻所未闻，咸属耳焉。渐询及西藏土产，甲曰：「藏香驰名中外，神物也。凡跌打损伤、四肢浮肿等症，涂之靡不愈，惟价至昂，此行仅携得少许归耳。」乙请以一覩为快，甲有难色。其旁若丙若丁，均力劝甲出以示众，甲乃从行囊出一锦匣，满贮黄色丸，大如梧子，众客传观，大都疑信参半。丙忽指艄后手肿者而言曰：「如若人者，亦能以此丸治之否？」甲曰：「易易耳。」曰：「然则盍一试之？」甲曰：「彼不就余医，何能强医之。」语次，丁已至艄后，语手肿者曰：「汝运至佳，某先生有香，可消汝肿，速往就医，毋失之交臂。」手肿者尚未诺，而丁遽拥之至甲所，甲曰：「汝幸与我值，真有缘哉！吾为汝已疾，不索汝资也。」因启匣，出一丸，搓之使碎，和以唾沫，就其浮肿处摩擦不已。约数分钟，而其肿立平，于是同舟客咸呼神药神药。有出资向甲购药者，甲始不肯，强而后可，于是匣中累累之丸，须臾而尽，合计所获银币，逾十圆矣。舟抵跨塘，距木渎尚十余里，甲乙丙丁均纷纷登岸，向之手肿者，转瞬亦杳。于是舟子语客曰：「此即所谓卖假药者也，诸君受其愚矣。」众言假药何以能消肿，曰：「此非真肿也，彼预以绳紧切手腕，阻止血液流通，手自浮肿。及敷药之际，潜弛其缚，则血流通而肿立平矣。」众闻之，懊丧不置。谛视其药，则抟黄土以为之，不值半文钱也。