---
---
---
title: 担水夫为道士所愚
---



光绪时，云南某县有担水夫，日荷双筩，往来井上。某年长夏，枕石酣眠，迨醒，一道士跪其前，口称贵人不置。担水夫嗤之以鼻，道士曰：「贵人不信，明日可至筇竹寺一觇异兆。」如其语，道士已延伫其间，令担水夫指地，掘尺许，得白金一锭，上凿曰「天赐桂王军饷。」更指，亦如之。担水夫既惊且喜。自是遍招党羽，欲图不轨，附之者三万余人。有门卒乘醉磨刀，妻诘之，得实，首诸汛地官，乃密陈总督刘某，拘担水夫及道士二人至，刑之于市。担水夫呜咽流涕，道士则掀髯大笑曰：「无妨，有金碧二神救驾。」比过金马碧鸡坊下，道士忽失声长叹曰：「天也，天也！」无言就戮。胁从尽散，后卒无他。