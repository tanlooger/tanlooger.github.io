---
---
---
title: 上海地棍以为人复雠取财
---



上海流氓有以为人复雠之法而诈欺取财者。如甲乙有微隙，为若辈所知，辄百出其计以煽之，非煽甲，即煽乙，务使若有不共戴天之仇者。如甲纳之，则即召集其党，护甲至乙处，声言复雠。先以一二人与乙为难，继则各出武器以吓之。复有一二人同时出而为之调处，责乙罚酒若干筵，每筵作价银币五圆，美其名曰红红面孔，请请弟兄，其实皆折价而纳之于囊。红红面孔者，醉也。

且更有今日护甲至乙处，明日而复护乙至甲处者。如乙以势孤力寡，恐为皮鎯头之架子，「谓打人曰对皮鎯头。」既忍气吞声，而献酒若干筵之代价，明日则至甲处复仇，而党甲者亦溷迹其间，至甲处寻衅，及其结果，亦与乙等。