---
---
---
title: 戳包儿
---



燕赵佳丽，自昔着称，仕宦京朝者，辄于都中纳妾。毛西河所娶姬人曰曼殊，为丰台卖花翁女，即其例也。然都人狡狯性成，每以妇女为市，惯作戳包儿、拏殃儿之伎俩。戳包儿者，初看之人，如西施、王嫱，及入门，则无盐、嫫母矣。拏殃儿者，虽有金屋，不能深藏，盖信宿即逸，人财两空，俗所谓卷逃者是也。

有宦京买妾者，旗女也。一日，忽多人纷至，谓：「女为宗室，已许嫁。汝何人，乃私娶宗女？罪大恶极，非控告不可。」时即有状若差役持黑案若欲关提到案者，又有出而排解者，谓：「女可迎归，某既误娶，罚锾可耳。」于是多人窜女去，又留数人迫之出钱，乃奉以二十金，始散。