---
---
---
title: 念秧
---



拐骗之徒有曰念秧者，北方土语也，盖言辞浸润，乘机以行其诈欺。南方谓之局骗。

蒲留仙曰：人情鬼蜮，所在皆然，南北冲衢，其害尤烈。如强弓怒马，御人于国门之外者，夫人而知之矣。或有劙囊刺橐，攫货于市，行人回首，财货已空，此非鬼蜮之尤者耶？乃又有萍水相逢，甘言如醴，其来也渐，其入也深，误认倾盖之交，遂罹丧资之祸，随机设阱，情状不一。俗以其言辞浸润，名曰念秧，北途多有之，遭其害者尤众。王子巽者，淄川诸生，以入都探其友旗籍某太史，治装北上。出济南，行数里，有一人跨黑卫，与同行，时以闲语相引，王颇与问答。其人自言：「张姓，为栖霞隶，亦奉差赴都者。」称谓撝卑，祗奉殷勤。相从数十里，约同宿，王在前，则策蹇追及，在后，则止候道左。仆疑之，厉色拒去，不使相从。张颇自惭，挥鞭遂去。既暮，休于旅舍，偶步门前，则见张就外舍饮。方惊疑间，张望见王，垂手拱立，谦若厮仆，稍稍问讯。王亦以泛泛适相值，不为疑，然王仆终夜戒备之。鸡既唱，张来，呼与同行，仆咄绝之，乃去。朝暾已上，王始就道。行半日许，前一人跨白卫，年四十已来。衣帽整洁，垂首蹇分，盹寐欲坠，或先之，或后之，逡巡十余里。王怪问：「夜何作，致迷顿乃尔？」其人闻之，猛然欠伸，言：「我清苑人，许姓，临淄令高繁是我中表。家兄设帐官署，我往探省，少获馈贻。今夜旅舍，误同念秧者宿，惊惕不敢交睫，遂致白昼迷闷。」王故问念秧何说，许曰：「君客时少，未知险诈。今有匪类，以甘言诱行旅，夤缘与同休止，因而乘机骗赚。昨有葭莩亲，以此丧资斧，吾等皆宜警备。」王颔之。先是，临淄宰与王有旧，王曾入其幕，识其门客，果有许姓，遂不复疑。因道温凉，兼询其兄况。许约暮共主人，王诺之。仆终疑其伪，阴与主人谋，迟留不进，相失，遂杳。翌日，日卓午，又遇一少年，年可十六七，骑健骡，冠服秀整，貌甚都，同行久之，未尝交一言。日既西，少年忽言曰：「前去屈津店不远矣。」王微应之。少年因咨嗟欷歔，如不自胜。王略致诘问，少年叹曰：「仆江南金姓，三年膏火，冀博一第，不图竟落孙山。家兄为部中主政，遂载细小来，冀得排遣。生平不习跋涉，扑面尘沙，使人薅恼。」因取红巾拭面，叹咤不已。听其语，操南音，娇婉若女子。王心好之，稍稍慰藉。少年曰：「眷适先驰，久望不来，何仆辈亦无至者？日已将暮，奈何？」迟留瞻望，行甚缓。王遂先驱，相去渐远。晚投旅邸，既入舍，则壁下一床，先有客解装其上。王问主人，即有一人入，携之而出，曰：「但请安置，当移他所。」王视之，许也。王止与同舍，许遂止，因与坐谈。少间，又有携装者入，见王，许在舍，返身遽出，曰：「已有客在。」王审视，则途中少年也。王未言，许急起，曳留之，少年遂坐。许乃展问邦族，少年又以途中言为许告。俄顷，解囊出赀，堆累颇重，秤银两，余付主人，嘱治殽酒，供夜话。二人争劝止之，卒不听。俄而酒炙并陈，筵间，少年论文，甚风雅。王问江南闱中题，少年悉告之，且自诵其破承，及篇中得意之句。言已，意甚不平，皆扼腕而叹。少年又以家口相失，夜无仆役，患不解牧圉，王因命仆代摄莝豆，少年深感谢。居无何，忽蹴然曰：「生平蹇滞，出门亦无好况。昨夜逆旅与恶人居，掷骰叫呼，聒耳沸心，使人不眠。」南音呼骰为投，许不解，固问之。少年手摹其状，许乃笑，于橐中出色一枚曰：「是此物否？」少年诺。许乃以色为令，相欢饮。酒既阑，许请共掷，赢一东道主。王辞不解，许乃与少年相对呼卢，又阴嘱王曰：「君勿漏言，蛮公子颇充裕，年又雏，未必深解五木诀，我赢些须，明当奉屈耳。」二人乃入隔舍。旋闻轰赌甚闹，王潜窥之，见栖霞隶亦在其中，大疑，展衾自卧。又移时，众共拉王赌，王坚辞不解。许愿代辨枭雉，王又不肯，遂强代王掷。少间，就榻报王曰：「汝赢几筹矣。」王睡梦尘之。忽数人排闼而入，语啁嗻，首者言为佟姓，为旗下逻捉赌者。时赌禁甚严，皆大恐。佟大声吓王，王亦以太史旗号相抵。佟怒解，与王叙同籍，笑请复博为戏。众复博，佟亦赌，王谓许曰：「胜负我不预闻，但愿睡，无相溷。」许不听，仍往来报之。既散局，各计筹马，王负欠颇多，佟遂搜王装橐取偿。王愤起相争，金捉王臂，阴告曰：「彼都匪人，其情叵测。我辈乃文字交，无不相顾。适局中我赢，得如干数，可相抵。此当取偿许君者，今请易之，便令许偿佟，君偿我，不过暂掩人耳目，过此仍以相还，终不然以道义之友，遂实取君偿耶？」王故长厚，亦遂信之。少年出，以相易之谋告佟，乃对众发王装物，占入己橐，佟乃转索许、张而去。少年遂幞被来，与王连枕，衾褥皆精美。王亦招仆入卧榻上，各默然安枕。久之，少年故作转侧，以下体昵就仆。仆移身避之，少年又近就之，肤着股际，滑腻如脂。仆心动，试与狎，而少年殷勤甚至。衾息鸣动，王颇闻之，虽甚骇怪，而终不疑其有他也。昧爽，少年即起，促与早行，且云：「君蹇疲殆，夜所寄物，前途请相授耳。」王尚无言，少年已加装登骑。王不得已，从之。骡行驶，去渐远，王料其前途相待，初不为意。因以夜间所闻问仆，仆实告之，王始惊曰：「今被念秧者骗矣。焉有宦室名士，而毛遂于圉仆者！」又转念其谈词风雅，非念秧者所能。急追数十里，踪迹殊杳，始悟张、许佟皆其一党，一局不行，又易一局，务求其必入也。偿债易装，已伏一图赖之机。设其携装之计不行，亦必执前说篡夺而去。为数十金，委缀数百里，恐仆发其事，而以身交驩之，其术亦苦矣。后数年，而有吴安仁之事。

淄川吴安仁，三十丧偶，独宿空斋，有秀才来与谈，遂相知悦。从一小奴，名鬼头，亦与吴僮报儿善。久而知其为狐。吴远游，必与俱，室中人不能睹。吴客都中，将旋里，闻王子巽遭念秧之祸，因戒僮警备。狐笑言：「勿须，此行无不利。」至涿，一人系马坐烟肆，裘服齐楚，见吴过，亦起，超乘从之。渐与吴语，自言：「山东黄姓，提堂户部，将东归，且喜同途，不孤寂。」于是吴止亦止，每共食，必代吴偿直，吴阳感而阴疑之，私以问狐。狐但言不妨，吴疑乃释。乃晚，同寻逆旅，则先有美少年坐其中。黄入，与拱手为礼，喜问少年何时离都，答云：「昨日。」黄遂拉与共寓，语吴曰：「此史郎，我中表弟，亦文士，可佐君子谈骚雅，夜话当不寥落。」乃出金赀，治具共饮。少年风流蕴藉，遂与吴大相爱悦。饮间，辄目示吴作觞政，罚黄，强使釂，鼓掌作笑，吴益悦之。既而史与黄谋博赌，共牵吴，遂各出橐金为质。狐嘱报儿暗锁板扉，嘱吴曰：「倘闻人喧，但寐无吪。」吴诺。吴每掷，小注则输，大注辄赢，更余，计得二百金。史、黄囊垂罄，议质其马。忽闻挝门声甚厉，吴急起，投骰于火，蒙被假卧。久之，闻主人觅钥不得，破扃启关，有数人汹汹入，搜投博者，史、黄并言无有。一人竟捋吴被，指为赌者，吴叱咄之。数人强检吴装，力不能与之撑拒。忽闻门外舆马呵殿声，吴急出鸣呼，众始惧，曳入之，但求勿声，吴乃从容以苞苴付主人。卤簿既远，众乃出门去。黄与史共作惊喜状，取次觅寝。黄命史与吴同榻，吴以腰橐置枕畔，方启被而睡。无何，史启吴衾，裸体入怀，小语曰：「爱兄磊落，愿从交好。」吴心知其诈，然计亦良得，遂相偎抱。史极力周旋，不料吴固伟男，大凿枘，嚬呻殆不可任，窃窃哀免。吴固求讫事，手扪之，血流漂杵矣，乃释令归。及明，史惫不能起，托言暴病，但请吴、黄先发。吴临别，赠金为药饵之费。途中语狐，乃知后来卤簿，皆狐为也。黄于途益谄事吴，暮复同舍。斗室甚隘，仅容一榻，颇暖洁，而吴狭之，黄曰：「此卧两人则隘，君自卧则宽，何妨！」食已，径去。吴亦喜独宿，可接狐友。坐良久，狐不至。倏闻壁上小扉有弹指声，吴拔关探视，一艳妆少女遽入，自扃户，向吴展笑，佳丽如仙。吴喜，致研诘，则主人之子妇也。遂与狎，大相爱悦。女忽澘然泣下，吴惊问之，女曰：「不敢隐，妾实主人所遣以饵君者。曩时入室，即被掩执，不知今宵何久不至？」又呜咽曰：「妾良家女，情所不甘。今已倾心于君，乞垂拔救。」吴闻，骇惧，计无所出，但遣速去，女惟俛首泣。忽闻黄与主人搥阖鼎沸，但闻黄曰：「我一路祗奉，谓汝为人，何遂诱我弟妇？」吴惧，逼女令去。闻壁扉外亦有腾击声，吴仓卒汗如流渖，女亦伏泣。又闻有人劝止主人，主人不听，推门愈急。劝者曰：「请问主人意将胡为？如欲杀耶？有我等客数辈，必不坐视凶暴。如两人中有一逃者，抵罪安所辞！如欲质之公庭耶？帷薄不修，适以取辱。且尔宿行旅，明明陷诈，安保女子无异言。」三人张目不能语。吴闻，窃感之，而不知其谁。初，肆门将闭，即有秀才共一仆，来就外舍宿，携有香酝，遍酌同舍，劝黄及主人尤殷。两人辞欲去，秀才牵裾，苦不令去，彼乘间得遁，操杖奔吴所。秀才闻喧，始入劝解。吴伏窗窥之，则狐友也，心窃喜。又见主人意稍夺，乃大言以恐之，又谓女子何默不一言，女啼曰：「恨不如人，为人驱役贱务。」主人闻之，面如死灰。秀才叱骂曰：「尔辈禽兽之情，亦已毕露，此客子所共愤者。」黄及主人皆释刀杖，长跽而请。吴亦启户出，顿足怒詈。秀才又劝止吴，两始和解。女子又啼，谓宁死不归。内奔出妪婢，捽女令入，女子卧地哭，益哀。秀才劝主人，以重价货之吴。主人俛首曰：「作老娘三十年，今日倒绷孩儿，亦复何说！」遂依秀才言。吴固不肯破重赀，秀才调停主客间，议定五十金，人财交付。及晨钟动，乃共促装，载女以行。女未经鞍马，驰驱颇殆。午间，稍休憩，将行，唤报儿，不知所往。日西斜，尚无迹，颇疑讶，遂以问狐。狐曰：「无忧，将自至矣。」星月已出，报儿始至。吴诘之，报儿笑曰：「公子以五十金肥奸伧，窃所不平，适与鬼头计，反身索得。」遂以金置于几。吴惊问其故，盖鬼头知女止一兄，远出十余年不返，遂幻化作其兄状，使报儿冒弟以入门，索姊妹。主人惶恐，诡托病殂。二僮欲质官，主人益惧，贿之以金，渐增至四十二，僮乃行。报儿具述其故，吴即赐之。吴归，琴瑟綦笃，家益富。细诘女子，曩美少即其夫，盖史即金也。囊一槲紬帔，云是得之山东王姓者。盖其党与甚众，逆旅主人皆其一类。不意吴所遇，即王叫苦之人也。