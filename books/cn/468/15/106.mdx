---
---
---
title: 掷包
---



沪多掷包行骗之事，诡诈百出，乡愚辄堕其术中。兹类记之如下。

周地斋者，江北人，初至沪，一日日加午，在南京路闲步，突有一华服者匆匆迎面来，适于怀中堕一纸裹，不顾而去，为一短衣者所拾，反复审视，询地斋曰：「此何物？」地斋曰：「凭票也，可至钱肆取银。」其人曰：「予，窭人子也，若持此钱肆，恐为所疑，君往，必见付，不若以银十圆与我，而君往取之，则得倍利，不亦可乎？」地斋大喜，探怀，出十圆与之，其人去。地斋亟至钱肆，验之，则赝本也。钱肆中人将以地斋混用伪票控之官，再三哀求，始释之。

福州路道隘而人稠，一日，有青浦黄松涛者，品茗于青莲阁，方下楼，前行一人忽于袖中堕一纸裹，喜而拾之。方将塞之怀，突有一人自后捉其手曰：「子何拾我之遗？」怒目视之，搜其身，则所拾之纸裹及固有之时计并银币三圆，皆取之而去，且大詈之。

静安寺路之跑马场，行人较稀，一日薄暮，有孔伯希者，经其地，见旁行者于怀中坠一巾裹，为一中年妇所拾。伯希趋而视之，妇女之首饰也，有珠有翡翠。妇询之曰：「先生，此数件者值几何？」伯希曰：「约可值银三四十圆。」妇曰：「卖乎，质乎？我不知价，将若何？」伯希曰：「汝诚欲得钱者，售与我十圆可乎？」妇曰：「太少。」再三磋议，以十五圆得之。伯希大悦，及归，就灯下审之，则皆伪，所值不及三圆也。

闸北之天通庵镇，地僻左，一日，有少妇自江湾至，以步行疲乏，憩于茶肆。隔座有一人，茶毕将出，坠纸裹于地。一叟拾之，欣欣然，就妇之茶桌而坐焉。出纸裹，启视之，且检而且言曰：「今日财运大佳，此镯之重量，银三两余，吾女将出嫁，可作奁物。惜有要需，不得不往质之以易钱。」妇闻言就视，则灿然之银镯也，语之曰：「盍售与我？」叟曰：「可，出价若干？」妇伸二指示之，叟不允，曰：「必三圆。」妇思此较银楼之价廉矣，因以三圆购之，欣然戴于腕。及归，与其父观之，乃知为赝鼎也。

常熟妇施阿金者，就佣于沪城，承主妇命，携钱二千五百文出购食物，道见一老妇蹒跚而行，坠一纸裹，及地而裂，则灿然小银币一封也。阿金拾之而喜，方欲藏之于怀，旁有一少女往夺之，且曰：「路上之遗，凡有见者，皆可分。」阿金不允。方争持间，则又有一少妇趋而语少女曰：「此固为彼所拾，彼独得之亦可。」又语阿金曰：「汝不分小银币，当以汝之钱与之。」阿金诺。亟归，启封视之，则仅裂处有数小银角，余皆铅质所制者也。