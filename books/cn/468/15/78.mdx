---
---
---
title: 羽士以国母骗尼
---



洞庭山女冠至多，皆山居饶沃。闻妙庵主尼尤善居积，年八十余卒，积金巨万。徒静香继为住持，方少艾，意态娴雅，解书算，熟经呪，颇守清规，踵门者恒不得识其面。每岁观音大士诞辰，士女赴庵烧香者甚众，贸贩云集，皆赁居庵中房舍。往往有卖小说唱本者，静香亦购以观览，如武后称帝、杨妃为女道士等事，固平时所习见者也。一日，有羽士至庵，静香以其方外，出见之。羽士疏髯广颡，飘飘出尘，语玄妙，多不可解。忽屏人得间，长跪曰：「娘娘他日必为国母，道人修炼五百年，未得封号，不能成真，求娘娘他日得志，赐封真人，使证正果，必当衔结。」静香允之，叩谢而去。

静香疑信参半，然自是以后，禅诵稍疏。一日，有贵客来，觅静室养疴，辟西院居之。客年三十余，长身玉立，貌甚伟，遣苍头馈奇楠、龙涎、安息诸香、火浣布等物，皆海外奇珍也。静香亲诣谢，拒不见。两月余，绝不与羣尼通，莫测其为何如人。一日键户，携仆下山去。静香私启钥入室以觇之，陈设华丽，金碧辉映，案置小匣，发之，中有疏，则云「臣某跪奏。现在岛中大兵云集，伫发饷银二十万，即可择日扬帆，径奔彼国，乘其不备」云云。静香骇绝。方迟疑间，客突至，骇曰：「机事为汝觑破，不得不杀汝以灭口。」抽壁上剑挥之。静香叩头求免，客俯首似有所思，曰：「余日本国王也。启行时，国师为余卜卦，谓此行可得一国母，岂应在汝耶？果能从我，即贷汝命。」静香欣然愿从。枕席间私问所奏云何，客曰：「余来时，见暹罗国之罗华岛，方广数千里，其中生齿甚繁，物产饶沃，欲得之以广国土，调兵四集，以距国遥远，军饷不能即至。昨接来奏，欲乘夜返国，又恐风色不顺，以故踌躇未发。」静香问需饷几何，曰：「得二十万金，亦可应急需矣。」静香曰：「若尔，甚易，然从何运往？」客曰：「余自有术。」次日悉发藏金，以厚毡裹之，令苍头至山下一呼，椎髻窄衣白足者，百人风集，负银鱼贯而去。阅两月余，又得一疏曰：「罗华岛已不血刃而下，请旋跸驻岛镇抚。」客喜甚。临行时，嘱静香安心静待，约以归国后遣重臣来迎，当册立为正妃。静香又奉犒师银五万两。遂去，然自是竟不至。