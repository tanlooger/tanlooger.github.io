---
---
---
title: 僧以江南某生为活佛
---



江南某生游江西，檥舟江浒，登岸游览。信步至一兰若，阒其无人，见内殿板壁所画山水人物甚工，以手摩挲，不觉巧触其机。壁有门忽开，中有妇女数辈，方与髠奴颠倒为戏，瞥见生，叱问何人。生大骇，急趋而出。僧徒蹑迹驰追，生泣哀之曰：「乞师慈悲，恕我无知，誓不饶舌。」僧叱曰：「汝自寻死地，尚望生耶？」一僧曰：「搤之便。」一僧曰：「搤之不如烹之，较易灭迹。」生闻而觳觫，度不能脱，再三哀之，曰：「小生冒犯，自知无再生理，求师慈悲，赐全要领，其功德胜于浮屠合尖矣。」一僧曰：「我佛慈悲，姑念无知，尔言也哀，他日送活佛生天，我辈可藉以渔利，计较得。」佥曰：「善。」遂将生发剃净，幽诸密室，饮以瘖药，日给淡食，不入粒盐。百日，肤白如匏，且腰脚柔软，不能行立。乃于郊外架木为高台，谓某日活佛肉身趺坐台上涅盘示寂，将藉火化以生天也。

地距邑城迩，邑令闻其事，率干役数人微服往诇，见台高丈余，一僧戴毗卢帽，面白晳如满月，身被五色袈裟，趺坐于榻，闭目，泪涔涔下如雨。台下僧众执鱼钹鼓磬、笙箫琴阮、旌旛羽盖，循环旋绕，喃喃唪经。众男女从其后同宣佛号，一体膜拜。台前后左右置薪刍，间杂旃檀纸帛，高如邱陵。令谓活佛生天而流泪，岂尚有尘缘难割耶？初固凝其妄，睹此益信，亟遣干役驰白主僧曰：「邑侯闻活佛生天，欢喜无量，亲来拈香，谕众暂缓举火。」僧不敢违。令亟反署，盛设仪仗而至，僧众合掌前迎。问活佛何在，主僧笑指台上趺坐者，并述其平日清修高行。令谓：「今日天刑，活佛生天，恐未能遽登极乐世界，暂请改期何如？」主僧答称：「活佛自订日期，未便擅改。」令笑曰：「活佛未阅宪书，余忝主一邑，当为改正。明日天赦，生天最吉，请活佛在邑署暂居一宵，藉使署中细弱得遂瞻拜。」即命健儿舁活佛至署。夜半，潜自研诘，见其涕泪交并，言动俱绝，心知有异。因问能作字否，活佛点首，亟命以笔砚至。活佛胖软，臂不能举，惟以指蘸墨书纸，历叙颠末。令大怒，命活佛安心药良调治，俟差愈，牒送回籍。翌日，谕寺僧集台下，诫勿擅离，又密牒骑尉督营卒多人，乘僧等出后，围寺穷搜，果获妇女数人，所藏金珠衣物甚富。令至台下，僧众请迎活佛，令笑曰：「活佛有命，请主僧代生天。」主僧大惧，跽称知罪，求宥。叱左右缚主僧上台，又指主谋助虐者数人，谓当追配，亦命同缚，掷之台，叱令举火。火烈风猛，一转瞬，俱灰烬。又命将余僧笞责，谕令蓄发归农，其妇女各归亲属。