---
---
---
title: 客骗安三姐
---



安三姐，海陵人，青年守节，无子女，以刺绣浣衣为生。一日，有陕客出重资，赁其家之左厢，且委以炊爨烹饪事。三姐利其值，允之。

时有昭阳富人曰向十三者，来海陵购妾，遇客于茗肆，谈甚欢，语客以所谋，客难之，而与十三朝夕会饮，往来甚欢。十三欲酬之，客不允，且谓市肴不洁，吾妻饪尚可口，不如就我小饮。十三乃从之往，将入门，三姐迎而问之曰：「汝归耶？」客曰：「顷遇一友，特偕之来，可治馔。」须臾，具餐，十三赞其内助之贤。餐已，客约十三明晨至茶肆会话。

翌晨，客至茶肆，逡巡间，十三亦至。客问十三曰：「君视内子如何？」十三曰：「君有艳福耳。」客蹙额而言曰：「某好博，逋负多，计非鬻妇不足偿，将奈何？」十三曰：「信乎？」客曰：「信。」十三曰：「货与他人，无宁货与鄙人也。」客曰：「诺。」十三曰：「值几何？」客曰：「以偿博之负，二百金足矣。然必五百金，乃可别娶，且作小本经纪耳。资至，即以舆迎可也。」十三闻客言，大喜，促客署券。未几，客即以券呈，且面署押焉。因偕至三姐家，以券与镪相易。事已，客曰：「少憩，我当偕舆人至。」十三候至暮，客杳然，急不能堪。三姐曰：「君永日在此，何为者？盍去休。」十三骇诧曰：「渠得金，卖妇于我，奚可迟？」三姐曰：「渠妇何在？」曰：「汝非渠妇耶？卖于我矣。」三姐怒，批其颊，十三大号。邻人闻之，咸集，疑十三为肆强逼奸者，争拳之。十三为述先后遇客状，邻人曰：「渠惟在此赁一椽耳，何得有妻！」十三始恍然，知为客所绐，乃叩头于三姐，告罪而返。