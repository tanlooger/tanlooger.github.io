---
---
---
title: 骗三千金
---



和珅用事时，有少年至金陵，住承恩寺，自称为和中堂子，与当道相往来，言于江宁守，乞借银三千两。守允之，与幕宾密议，恐其伪。幕宾有曾居京都者，审知和之子善书大鹅字，曰：「盍招饮，而置笔砚，请其书鹅字，则真伪立辨矣。」守从之。饮次，从容祈请，少年大笑曰：「君何以知我善此？备善笔否？可令人磨墨，书毕再饮。」乃伸纸于案，注浓墨于砚。少年取笔醮墨，方欲落纸，忽投笔怒曰：「尔非乞我书，盖疑我为骗子，欲留笔据耳。吾父若知之，我何以自解？银不敢借，酒亦不必饮。」乃拂袖径出，忿忿升舆去。守惶惧，速送三千金，殷勤谢过而归。次晨侦之，已不知何往矣。探知和子实未出京，前者乃骗子也。