---
---
---
title: 以女子相片行骗
---



苏人某甲，清狂不慧，母死未踰月，即欲纳妾，徧求佳丽。其亲串某乙知之，出一西洋法所照女子相片视之曰：「君视此，美否？」甲曰：「美甚。」乙曰：「此某氏女，可图也，然须重聘耳。」甲即托乙平章往返数四，乃报甲曰：「事成矣，议定聘银五百两，先付二百，为女治奁具。」甲如数付之。数日无耗，使人问之，则乙已远出矣，留书别甲曰：「君甫遭大故，即纳小屋，非特人言可畏，抑亦国法不容，此事宜徐之。天下多美妇人，俟君服阕，再为留意。仆适有远行，前银暂借一用。」甲得书，惘惘累日。或慰之曰：「费此二百金，省却几许事，未为失也。」