---
---
---
title: 西人来沪自称电医
---



宣统时，西人某来沪，自称能以电学疗治诸病，应手立愈。日坐马车，行大路中，病者即就路旁求治。果见有痹者、盲者、伛者、痈疽者，沿途乞医，畧一施治，则痹者能起，盲者能视，痈疽者立愈。于是富贵家之有疾者，争以重金乞治。即索巨金，且须先给。虽匝月即去，获资无算，而求者犹不绝，后来者方自恨知之晚。已而皆无效，再三研究，始知前盲、伛之流，皆使粤人某贿宁波、江北人为之也。