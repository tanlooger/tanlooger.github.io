---
---
---
title: 和尚作怪
---



某县之东岳庙前大路有青石一方，历岁久矣。一日，主僧忽言石粉能治疾，风痨，鼓膈，无一不愈，于是远近男女，奔而赴之者若狂，如是者数月。昆山县所属千墩镇某庙前，有老树一株，以年久故，其中空。一僧晨起，忽见浓烟缭绕，自树中出，嗅之，作旃檀气，遂相传以为神。远近男女，又奔而赴之者若狂，如是者数月，烟熄而树如故。越二年，又哄传泗桥某庵庖中忽产异竹，竹生甘露，能疗一切不治之症。远近男女，虽盲者、哑者、聋者、瘫者，亦相率稽首于白莲座下，求洒一滴杨枝水，如是者又数月，甘露尽而竹亦亭亭然穿屋而出矣。又丹徒县南城外三里冈有树一株，某岁有蜂营房其上，相近之僧人亦以愚人。盖皆和尚作怪也。