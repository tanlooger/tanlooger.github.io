---
---
---
title: 调包
---



俗称以伪物易真物曰调白，亦曰调包。盖无藉之徒，游手好闲，纠合恶党，欺遏良善，局骗财物，恃此以为生者也。上海有女佣入市买物，手一篮，调包者见其耳环为金制也，知其必有资，因出一黄色约指于怀而言曰：「此杨庆和银楼之足赤所制，吾适以匮乏，欲往质钱。」女佣闻之，则曰：「与其质于人，不若鬻于我。」其人曰：「汝出资若干乎？」因以示之。女佣因给以银币六圆。其人得银，即匆匆去。女佣反复谛视，则赝者也，盖已以伪易真矣。亟弃篮追之，杳然。