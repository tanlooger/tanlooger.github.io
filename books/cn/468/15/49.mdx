---
---
---
title: 骗缎以倪某为质
---



越人倪某世习申韩，由幕而官，去官复幕，在保定待聘，居逆旅有日矣。某年冬，有入居逆旅之内厅者，章服华焕，从以羣奴，宾客往来，络绎不绝，似皆宪司之纪纲也。倪询其仆，知为大名府之总司阍，奉本官命，来省购衣饰，为公子完姻，并延访善于刑名、钱谷之士，俟聘定，即辞旧友者。倪即具衣冠往谒，其人稍闲，即与盘桓。久之，遂成莫逆，乃知其性情伉爽，而固目不识丁也。

一夜，漏三下，突有役来，传本官谕，促其人归。其人得信，叩倪寝门而告之曰：「请先生起，烦为一读来书，有役守候，不能待旦也。」倪起而诵之，亦惟以办公乏人，谕令迅将各物置妥即去，并旧友辞定，所访之新友必须于开印前至署云云。其人踟蹰曰：「办物不难，访友非易，先生意中有信托之人乎？」倪遂自述其历就州县，屡助其东人升迁之事，其人笑曰：「吾以先生为记室耳，不知申韩妙手，近在邻居，而犹外求耶？今即请代禀复，谓以千金订定倪先生，俟各物办齐即归，不敢逗遛也。」倪为之书竟，役去。

次日，其人送关书及聘仪六金至，屈膝为礼，侍立，命之坐，谓不敢抗礼。其仆从亦来叩喜。倪大悦，曳其人入坐，曰：「相好在前，既承不弃，断不可以常例拘也。」其人称谢侧坐，告以首饰尚未造完，俟工竣先归，当遣车奉迓耳。又数日见倪，似有不豫之色，倪惶然叩之，其人曰：「在贵乡亲某缎局购定货物，不过偶欠数百金耳，坚持不舍，何吝也！」倪曰：「此亦市侩恒情，何足怪！吾与之素识，可为代保，虽千金亦无害。」其人曰：「如此大佳，特恐先生未之信耳。」倪曰：「他日同署办事，尚何！」因即偕赴缎局。所定之物实千余金，仅付百两，余皆逋欠，故未付物。而局主已访得大名郡守确有姻事，且倪就其幕，故倪至，殷勤劝接。其人笑曰：「尔铺主不我信耶？请以先生为质。明年来迎先生时，金必携至。」倪亦愿力任之，局主欣然，其人遂满载而去。翌年春仲，未有车来，局主大疑，邀倪同往大名，问司阍，无其人，亦无易幕事。倪归，乃货其行李以偿局主焉。