---
---
---
title: 僧以王某为人猬
---



祥符县有三教庵，距城十余里，僻在荒野，旁近无居民。康熙壬戌七月，有武秀才王某自远道访旧而归，孑身无伴，暑渴且甚，暂憩于庵。庵僧以茶饮之，遂懵然不能言，两目瞪视而已。随有一僧以二寸许针，从左手腕刺入，初觉微痛，渐乃不省。遂解其衣，髠其顶，复将百针自腰以上，凡肩背胸膊，悉密钉之，竟成人猬。乃以柳舆舁之出庵，周行村镇，宣佛号，且曰：「有能施银钱者，为拔一针。」檀施颇集。旋至城市，观者如堵。众中有一人就而迫视之，良久，亟呼曰：「此我表弟王某也，何至是？」僧骇走。市人擒僧鸣县，押取解药，为去针尽，乃苏。时蒲圻黄岵云令祥符，鞫治得实，遂置僧于法。