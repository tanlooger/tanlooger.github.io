---
---
---
title: 上海地棍之硬诈
---



上海地棍之拆梢，必有线索可寻，罅隙可乘，非贸贸然为之也。至有所谓硬诈者，则兔起鹘落，猝不及防，受害者自亦莫明其故。至其所以横行无忌者，则以巡警、包探无不通同一气，即或为所目击，亦皆佯作不见，而相喻于无言。盖必于事后提钱若干以馈之，是之谓劈霸。劈霸者，分赃之谓也。若辈恃此无恐，遂得肆其硬诈之技焉。

今有甲乙丙三人焉，乙丙为流氓，甲不知也。无意中，于乙前谈及丙事。乙若与丙不睦者，出种种污丙之语以撩甲，甲含糊以答之，敷衍以应之，而祸机于是伏矣。不移时，而丙即纠集多人，寻至甲处，责其不应毁我。甲若不认，乙即出而证明之。同时复有多人，长丙而短甲，驯至于殴。是时甲大窘，不得不乞人调停，而出金以酬之矣。

浦东李某，貌朴而家小康，一日至沪，行闹市中，流氓见其可欺也，故撞其身，而脱屦以示之曰：「子何损我鞋，污我袜？今将何言？」李不服，其党从而骂之，且自碎其衣而号于众曰：「此人既污损彼之鞋袜，又碎我之衣，吾辈决不甘。」乃揪李之辫，入茶肆，谓非至捕房不可。是时别有出而为调人者，劝其出资赔偿，且叩头而后已。