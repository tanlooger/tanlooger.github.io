---
---
---
title: 某少年之奸骗
---



光绪己亥，某江轮有附载一妇，姿首颇佳，居房舱。俄一少年来，与之对门居。二人开门辄相覩，不忤也。入夜，妇阖门卧，未下键，少年持刀推门入。妇见之，疑为盗，战栗言曰：「欲劫乎？」少年曰：「否，来求欢耳。」妇惧且忿，欲呼，少年已阖门，出银币二百圆，曰：「从我，则以此畀汝，为一夕之欢。明日至岸，各自东西，何害乎？若必相拒，则当先杀汝，吾复自杀，以了此孽缘耳。」妇意为所动，遂从之。

次日，少年忽于己房大哭，若甚惨者。船中买办及诸客并集视，诘其故，少年曰：「吾携二百金为养命之源，今忽无故失去，无面目可归，惟有死耳。」买办曰：「汝夜中门键乎？」曰：「未也。」曰：「是必被盗矣。不审银圆有识乎？」曰：「有之，每圆咸有某钱庄印，得之，易认也。」买办及谓诸客曰：「以救此人之命，愿诸君许其搜寻。」于是诸客咸出赀物请验，皆无有。最后至妇房，妇神色骤变，欲验，坚不可，买办因强启其笥，二百圆者赫然在笥中。于是诸客咸骇讶，妇掩面大哭。俄有一叟自众中出，曰：「吾即在妇邻室，夜中之事，吾闻之审矣，初不言者，欲掩此妇名耳，今则不能忍矣。」遂历历为众述之，且诟少年曰：「汝既以毒计陷人失节，又以阴险之事败人之名，禽兽不若矣。」又责妇人曰：「汝坚持于前，而迷惑于后，致遭若辈毒手，亦自取也。」辞气慷慨，众咸叹服。买办曰：「然则如何处之？」老者曰：「此妇既为少年所污，二百圆宜勿使返，更令出三百圆，由君携至上海，交入善会，亦足稍示薄惩矣。」买办遂如其言。买办者，主持全船对华事务者之名称也，皆以华人为之。