---
---
---
title: 丐婆诈欺某少年
---



杭州有夜航船，夜行百里，男女杂沓，中隔以板。仁和少年张某性佻达，以风流自命，方附船往富阳，窥隔舱有一妇，向其似笑非笑，张以为有意于己也。夜眠至三鼓，客皆酣睡，隔板忽开，有人以手抚摩其下体。少年大喜过望，挺其阳，使摸，而急伸手摸之，宛然女子也。遂爬身而入，彼此不通一语，极云雨之欢。鸡鸣时，少年起身，将过舱，其女紧抱不放，少年以为爱己，愈益绸缪。及天渐明，照见此女头上萧萧白发，方大惊。女曰：「我街头乞丐婆也，今年六十余，无夫无子女，无亲戚，正愁无处托身，不料夜间蒙君见爱。俗说一夜夫妻百夜恩，君今即我丈夫矣，愿托此身，不需一钱之聘资，自当相从，有粥吃粥，有饭吃饭，何如？」少年窘急，大呼求救。众齐起，嘲笑之，劝少年酬以十金，妪始释手。