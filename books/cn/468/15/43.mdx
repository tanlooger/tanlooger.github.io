---
---
---
title: 骗烟土
---



某甲至漆肆购生漆十两，付以银一两票，云：「汝持往照票，少顷即来取也。」遂复购鸦片烟土十两七钱，使土肆人随往漆肆。此人即问漆肆伙曰：「票已照乎？」曰：「然。」又曰：「十两漆乎？」曰：「然，十两漆。」曰：「然则付彼可矣。」遂扬长去。已而漆肆伙持生漆出，土肆人骇曰：「此人购十两七钱烟土，而云土价由汝处付，何乃以此畀我？且彼不适言照票乎？」漆肆伙亦诧曰：「彼购吾肆生漆而付银一两之票，吾知付汝生漆耳，安知其它！」二人相争久之，始知均被骗矣。