---
---
---
title: 无赖子假雪弥勒以行骗
---



唐韩文公云：「偶然题作木居士，便有无穷求福人。」《风俗通》所载，如鲍君、李君、石贤士等，大率类此，从古然矣。乃若津门所传雪弥勒事，则尤可笑。某岁，津门大雪，好事者戏聚雪作弥勒，低眉垂目，笑态可掬，偏袒踞坐，大腹彭亨，右手持牟尼珠，左手持布袋。又作侍者二人，皆生动有致。愚夫愚妇见之，膜拜作礼，竟有以香烛供奉者。诸无赖子遂藉以敛钱，侈谈灵异。瞻礼者众，乃搭棚以覆之，檐前悬红灯二，居然一佛殿也。然人多气盛，又益以香气烛光，熏蒸终日，未浃辰，玉山颓矣，诸善信皆废然而返。