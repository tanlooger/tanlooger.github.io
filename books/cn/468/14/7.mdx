---
---
---
title: 文武品官服饰
---



文武品官者，京外文武正、从一品至未入流之官也。文一品朝冠，顶镂花金座，中饰东珠一，下衔红宝石。补服，前后绣鹤，惟都御史绣獬豸。朝带，镂金衔玉方版四，每具饰红宝石一，余皆如公。武一品补服，前后绣麒麟，余皆如文一品。

文二品朝冠，冬用熏貂，十一月朔至上元用貂尾，「文三品以上皆同。」顶镂花金座，中饰小红宝石一，上衔镂花珊瑚。补服，前后绣锦鸡。朝带，镂金圆版四，每具饰红宝石一。吉服冠，顶用镂花珊瑚，余皆如文一品。武二品，补服，前后绣狮，余皆如文二品。

文三品，朝冠，顶镂花金座，中饰小红宝石一，上衔蓝宝石。补服，前后绣孔雀，惟副都御史及提法使绣獬豸。朝带，镂花金圆版四。吉服顶用蓝宝石，余皆如文二品。文三品以上有职掌大臣，许穿貂皮朝服，此外不得滥用。武三品朝冠，冬惟用熏貂。「文四品以下皆同。」补服，前后绣豹，余皆如文三品，惟朝服无貂缘，且无端罩。一等侍卫孔雀翎，端罩猞猁孙为之，间以貂皮，月白缎里，余皆如武三品。

文四品朝冠，顶镂花金座，中饰蓝石一，上衔青金石。补服，前后绣雁。朝带，银衔镂花金圆版四。吉服冠，顶用青金石。蟒袍通绣八蟒，皆四爪。四品以下，惟京堂翰詹科道，得用端罩，猞猁孙为之，间以貂皮，月白缎里。武四品，补服，前后绣虎，余皆如文四品。二等侍卫孔雀翎。端罩，红豹皮为之，素红缎里。朝服，翦绒缘，色用石青，通身云缎，前后方襕行蟒各一，腰帷行蟒四，中有襞积，领袖俱石青糚缎，冬夏皆用之，余皆如武四品。

文五品朝冠，顶镂花金座，中饰小蓝宝石一，上衔水晶。补服，前后绣白鹇，惟监察御史绣獬豸。朝服，片金缘，「文武七品以上皆同。」色用石青，前后方襕行蟒各一，中有襞积，领袖俱石青糚缎，冬夏皆用之。朝带，银衔金圆版四。吉服冠，顶水晶，余皆如文四品。文五品以上，得挂朝珠，骑马拴踢胸，惟翰詹科道，不论品级，均得挂之。武五品，补服，前后绣熊，余皆如文五品，惟无朝珠。三等侍卫戴孔雀翎，端罩，黄狐皮为之，月白缎里。朝服如文五品之制，惟用翦绒缘，余皆如武五品，惟得用朝珠。

文六品朝冠，顶镂花金座，中饰小蓝宝石一，上衔砗磲。补服，前后绣鹭鸶。朝带，银衔玳瑁圆版四。吉服冠，顶用砗磲，余皆如文五品，惟无朝珠。武六品，补服，前后绣彪，余皆如文六品。蓝翎侍卫戴蓝翎，端罩、朝服、朝珠均如三等侍卫，余皆如武六品。

文七品朝冠，顶镂花金座，中饰小水晶一，上衔素金。补服，前后绣鸂（涑鸟）。朝带，素圆版四。吉服冠，顶用素金。蟒袍通绣五蟒，皆四爪，余皆如文六品。武七品，补服如武六品，余皆如文七品。

文八品朝冠，顶镂花金座，上衔花金。补服，前后绣鹌鹑。朝服，用石青云缎，无蟒，领袖皆青倭缎，中有襞积，冬夏皆用之。朝服，银衔明羊角圆版四。吉服冠，镂花金顶，余皆如文七品。武八品，补服，前后绣犀牛，余皆如文八品。

文九品朝冠，顶镂花金座，上衔花银。补服，前后绣练雀。朝带，银衔乌角圆版四。吉服冠，镂花银顶，余皆如文八品。武九品，补服，前后绣海马，余皆如文九品。

未入流冠服制如九品。

凡雨冠，民公、侯、伯、子、男，一、二、三品文武官，御前侍卫，干清门侍卫，尚书房翰林，南书房翰林，奏事处，批本处行走人员，皆用红色。四五六品文武官雨冠，中用红色，缘用青色。七、八、九品文武官，凡有顶人员雨冠，中用青色，缘用红色。凡缘，皆前二寸五分，后五寸。军民雨冠用青色。凡雨衣、雨裳，民公、侯、伯、子、男、文武一品以上官，御前侍卫，各省巡抚，皆用红色。二品以下文武官，下至军民，皆用青色。其明黄色行褂，则领侍卫内大臣、御前大臣、侍卫班长、护军统领、健锐营翼领及凡诸臣之蒙赐者，皆得服之。

文五品以下，惟都察院衙门、提法司衙门各官，不论品级，朝服披领，均得用糚缎蟒缎貂皮。如上赐或王贝勒赏给者，亦准其服用。