---
---
---
title: 皇子服饰
---



皇子朝冠，冬用熏貂、青狐，惟其时，上缀朱纬，顶金龙二层，饰东珠十，上衔红宝石。夏织玉草或藤竹丝为之。缘石青片金二层，里用红片金或红纱，上缀朱纬，前缀舍林，饰东珠五，后缀金花，饰东珠四，顶如冬朝冠。端罩，紫貂为之，金黄缎里。左右垂带各二，下广而锐，色与里同。龙褂，色用石青，绣五爪正面金龙四团，两肩前后各一，间以五色云。朝服之制二，皆金黄色。一披领及裳皆表以紫貂，袖端熏貂，绣文两肩前后正龙各一，襞行龙六，间以五色云。一披领及袖皆石青，冬用片金，加海龙缘，夏用片金，缘绣文，两肩前后正龙各一，腰帷行龙四，裳行龙八，披领行龙二，袖端正龙各一，下幅八宝平水。朝珠，不得用东珠，余随所用，绦皆金黄色。朝带，色用金黄，金衔玉方版四，每具饰东珠四，中饰猫睛石一，左右佩绦如带色。吉服冠，红绒结顶。蟒袍，色用金黄，版饰惟宜，佩绦如带色。雨冠、雨衣、雨裳，均用红色，毡及羽纱、油绸惟其时。雨冠顶平而前檐敞，用蓝布带。雨衣，一如常服袍而袖端平，一如常服褂而加领，长与坐齐，均前施掩裆。雨裳，前为完幅，腰为横幅，用石青布。自皇子以至宗室公，雨冠、雨裳之制并同，今不赘言。