---
---
---
title: 皇帝服饰
---



皇帝冬朝冠，熏貂为之，十一月朔至上元，用黑狐，上缀朱纬，顶三层，贯东珠各一，皆承以金龙各四，饰东珠如其数，上衔大珍珠一。夏朝冠，织玉草或藤竹丝为之，缘石青片金二层，里用红片金，或红纱，上缀朱纬，前缀金佛，饰东珠十五，后缀舍林，饰东珠七，顶如冬朝冠。端罩，紫貂为之，十一月朔至上元，用黑狐，明黄缎里，左右垂带各二，下广而锐，色与里同。衮服，色用石青，绣五爪正面金龙四团，两肩前后各一。其章，左日右月，前后万寿篆文，间以五色云。春秋袷，夏以纱，冬以裘，各惟其时。朝服，色用明黄，惟祀天用蓝，朝日用红，夕月用月白，披领及袖俱石青。冬用片金，加海龙缘，夏用片金，缘。绣文两肩，前后正龙各一，腰帷行龙五，衽正龙一，襞积前后团龙各九，裳正龙二、行龙四，披领行龙二，袖端正龙各一。列十二章，日月、星辰、山龙、华虫、黼黻在衣，宗彝、藻火、粉米在裳，间以五色云，下幅八宝平水。十一月朔至上元，披领及裳，俱表以紫貂，袖端熏貂，绣文两肩，前后正龙各一，襞积行龙六，列十二章，俱在衣，间以五色云。朝珠，用东珠一百有八，佛头、记念、背云、大小坠珍宝杂饰，各惟其宜，大典礼御之。惟祀天以青金石为饰，祀地珠用蜜珀，朝日用珊瑚，夕月用绿松石，杂色惟宜。绦皆用明黄色。朝带之制二，皆明黄色。一用龙文金圆版四，饰红宝石或蓝宝石及绿松石，每具衔东珠五，围珍珠二十。左右佩帉，浅蓝及白各一，下广而锐，中约镂金圆结，饰宝如版，围珠各三十。佩囊文绣、燧觿、刀削、结佩惟宜，绦皆明黄色，大典礼御之。一用龙文金方版四，其饰，祀天用青金石，祀地用黄玉，朝日用珊瑚，夕月用白玉，每具衔东珠五，佩帉及绦，惟祀天用纯青，余如圆版朝带之制。中约圆结如版饰，衔东珠各四。佩囊纯石青，左觿、右削，并从版色。吉服冠，冬用海龙、熏貂，紫貂，惟其时，上缀朱纬，顶满花金座，上衔大珍珠一。夏织玉草或藤竹丝为之，红纱绸里，石青片金缘，上缀朱纬，顶如冬吉服冠。龙袍，色用明黄，领袖俱石青，片金缘，绣文金龙九，列十二章，间以五色云。领前后正龙各一，左右及交襟处，行龙各一，袖端正龙各一。下幅八宝立水，裾左右开，棉、袷、纱、裘，各惟其时。吉服朝珠，珍宝随所御。吉服带，用明黄色，镂金版四，方圆惟便，衔以珠玉杂宝，各从其宜。左右佩帉纯白，下直而齐，中约金结如版饰，余如朝带。常服冠，红绒结顶。常服褂，色用石青，花文随所御，裾左右开。常服带如吉服。干隆辛未，钦定雨冠之制二。其一，顶崇而前檐深；其二，顶平而前檐敞，皆用明黄色。毡及羽缎，油绸，惟其时。雨衣之制六，皆明黄色。一如常服褂而长与袍称，以油绸为之，不加里，自衽以下加博焉。上袭重衣，领下为襞积，无袖，斜幅相比，上敛下递丰，两重均加掩襟，领及纽约皆青色。一以毡及羽缎为之，月白缎里，领下为襞积，无袖，斜幅相比，上敛下递丰，前加掩襟，领及纽约如衣色，或油绸为之，不加里，纽约青色。一如常服褂而加领，长与袍称，以毡及羽缎为之，月白缎里，领及纽约如衣色。一如常服褂而袖端平，前施掩裆，油绸为之，不加里，领用青羽缎，纽约青色，一如常服袍而加领，长与坐齐，以油绸为之，不加里，袖端平，前加掩裆，领用青羽缎，纽约亦青色。雨裳之制二，皆用黄色。一左右幅相交，上敛下递博，上前加浅帷为襞积，两旁缀以纽约，青色，腰为横幅，用石青布，两末削为带以系之。一前为完幅，不加浅帷，均以油绸为之。行冠，冬以黑狐，秋以黑羊皮或青绒，均如常服冠之制，夏织藤竹丝为之，红纱里，缘如其色，上缀雨缨，顶及梁皆黄色，前缀珍珠一行。褂色用石青，长与坐齐，袖长及肘。行袍如常服，长减十之一，右裾短一尺，色及花文随所御，棉袷纱裘，各惟其时。行带，色用明黄，左右佩系以红香牛皮为之，饰金花文金？叜银环各三。佩帉以高丽布为之，视常服带帉微阔而短，中约以香牛皮束，缀银花文佩囊，明黄圆绦，饰珊瑚。结、削、燧、杂佩各惟其宜。行裳，色随所用，左右各一，前平后中丰，上下敛，并属横幅，石青布为之，毡袷各惟其时，冬用鹿皮或黑狐为表。