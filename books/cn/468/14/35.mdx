---
---
---
title: 西宁喇嘛之服饰
---



西宁法台、僧纲、香错、法司众僧官等，着红色袍、黄色袿或黄褙子，腰围红带，或褂、袍、褙子皆红，以绸为之。首戴平顶竹笠，糊以布，涂以漆，为金黄色，此为大礼帽也。其常帽则纯用黄色，或黄底黑缘，如往日俗用一种小帽之式。相传宗喀巴衣紫衣，其受戒时，以诸色染帽，不成，惟黄色立成，遂名为黄教，故黄教派帽尚黄。诸喇嘛不戴平顶笠帽，衣带均与僧官同，而用布者多，此其平时之俗装也。其袍以绛色布或红氆氇为之，长幅阔袖，亦披袒右肩。袈裟红色，袒右肩，惟礼佛升座说法用之。或不服袈裟，则以红布长丈余披于左肩，两端交折于右腋之下，露两肘，无论法台、僧纲、香错众僧官及众喇嘛皆然。寺僧皆吐蕃族，与西藏唐古忒同种，盖本西藏分支也。