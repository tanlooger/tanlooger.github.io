---
---
---
title: 民爵服饰
---



民爵者，异姓之公、侯、伯、子、男也。公朝冠冬用熏貂，十一月朔至上元，用青狐，「文武一品以上皆同。」顶镂花金座，中饰东珠四，上衔红宝石。端罩，貂皮为之，蓝缎里。补服，色用石青，前后绣四爪正蟒。朝服，蓝及石青诸色随所用。披领及袖俱石青，片金缘，冬加海龙缘。「文武四品以上皆同。」两肩前后正蟒各一，腰帷行蟒四，中有襞积。裳行蟒八。十一月朔至上元，披领及裳俱表以紫貂，袖端熏貂，「文三品、武二品以上皆同。」两肩前后正蟒各一，襞积行蟒四，皆四爪。曾赐五爪蟒缎者，亦得用之。朝珠，珊瑚、青金、绿松、蜜珀随所用，杂饰惟宜，绦用石青色。「文五品、武四品以上，及京官翰詹科道、侍卫、国子监、太常寺、光禄寺、鸿胪寺有职掌官皆得用。」朝带，色用石青或蓝，镂金衔玉圆版四，每具饰猫睛石一，佩帉下广而锐。吉服冠顶用珊瑚。蟒袍，蓝及石青诸色随所用，通绣九蟒。吉服带，佩帉下直而齐，版饰惟宜。雨冠、雨衣及裳，均用红色。

侯朝冠，顶镂花金座，中饰东珠三，上衔红宝石。朝带，镂金衔玉圆版四，每具饰绿松石一，余皆如公。

伯朝冠，顶镂花金座，中饰东珠二，上衔红宝石。朝带，镂金衔玉圆版四，每具饰红宝石一，余皆如侯。

子朝冠，顶镂花金座，中饰东珠一，上衔红宝石。补服，前后绣麒麟。吉服冠，顶用珊瑚，余皆视一品。

男朝冠，顶镂花金座，中饰小红宝石一，上衔镂花珊瑚。补服，前后绣狮。吉服冠，顶用镂花珊瑚，余皆视二品。