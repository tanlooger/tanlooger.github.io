---
---
---
title: 蓝翎
---



蓝翎亦为大帽之饰，以鹖羽为之。其色蓝，羽甚长，无眼。光绪时，有用花翎线扎之者，远望之似花翎，秩较卑而有功者，得赐用。旧例，如领侍卫府管护军营、前锋营、火器营、銮仪卫，六品以下及王府二等护卫以下者，皆得戴之。自粤、捻乱平，赏赐甚滥。及捐例开，且可纳赀以得之矣。

钗

钗为古笄之遗，秦穆王以象牙为之，周敬王以玳瑁为之，至秦始皇时则始以金银为之。朱竹垞尝咏之以词，调寄《踏莎行》，其词云：「金重难胜，翠匀如沐，爱他也有同心目。晓来寻惯枕函边，坐怀先绾香云束。小凤垂珠，小鱼衔玉。离愁夜半挑残烛。玉郎消息断红笺，背人潜把归期卜。」程子大有《咏钗和姚二叔慈》词，调寄《凤凰台上忆吹箫》云：「髻趁盘鸦，妆催堕马，籨衣欲下还停。有两枝龙凤，钿合装成。递向玉奴纤手，回皓腕自插殷勤。香盟负，簪边想坠，烛底敲频。销魂，帘前溜也，又拾向裙边。七宝斜横，傍檀郎茸帽，微印春痕。昨夜粉蛾窥焰，还曾剔一翦兰茎。和伊画，梦余蕤枕，暗损鸾纹。」