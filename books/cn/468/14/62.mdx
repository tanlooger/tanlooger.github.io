---
---
---
title: 闽女之服饰
---



闽中妇女，惟居城镇者皆小脚妇。自缙绅以至小家，莫不以小脚相尚，妆饰与他处无甚异。此等妇女，率多不任步履，故街市中初不恒见。偶一见之，亦必拄杖而行，或倩人扶掖，与残疾者无异。其居邨野者，呼为乡下妹，则完全天足，入城者恒为人充担负役。此等妇女，装束特异，头绾高髻，旁插银箭一双，长七八寸及尺余者不一，中一银枪称是。耳悬银环，大几逾盘，年幼好修饰者，其环愈大，箭愈长也。下则白足，不袜不履，冬日虽身衣皮服，而跣足如故。遇令节或庆吊事，则着前缀红线如须之黑色花履也。