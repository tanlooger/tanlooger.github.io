---
---
---
title: 乌兰察布盟人之服装
---



蒙古男妇之服相同，均甚宽大。男子衣色多蓝紫，女子衣色多红绿。靴帽之制，亦无分别。衣前后开衩。男妇就地遗矢，衣覆于地。冬之裤无衬，夜亦无被，卧时以足踢衣领，倒覆于身。然妇女亦能自制衣服。

乌兰察布盟未嫁之女均梳辫，如壮男。既成婚，乃梳双髻，盘两耳旁，垂两颊，以方二寸许之银片夹之，上嵌珊瑚等物。额有护发银片一枚，后脑银片大小各三，均镶嵌珍宝。耳环下坠，练长尺许，下缀三小繐，如鞭鞘然。王公格格之护发饰品，则以金制，耳环之外，又有抹额，以珠钻、珊瑚缀结而成，光耀夺目。贫者护发以银片，无镶嵌，亦有以白铜嵌色石、玻璃而成者，亦奇丽可观。妇女妆饰均运自归化。

男女胸前皆置一佛，曰怀中佛，男以铜制，女以布制。苟有获罪于其佛者，则视为不共天日之仇。佛之外又有牟尼珠一二串不等，晨起必手牟尼，闭目叩齿，诵佛号数百遍。

喇嘛衣尚黄紫，位尊者首无纬暖帽，顶覆黄缎，式如牛角，角尖披散黄绒，马褂外套皆黄缎，履官靴。次者帽平顶，顶亦黄缎，间有红缎者。位低之喇嘛，通常服紫呢袍，黄带束腰，诵经时外罩紫袈裟。