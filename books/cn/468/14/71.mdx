---
---
---
title: 滇绵谷为女装
---



蜀人滇谦六富而无子，屡得屡亡。有星家教以压胜之法，云：「足下两世命中所照临者，多是雌宿，虽获雄，无益也。惟获雄而以雌畜之，庶可补救。」已而生子曰绵谷，谦六教以穿耳、梳头、裹足，呼为小七娘，娶不梳头、不裹足、不穿耳之女以妻之。及长大，遂入泮。生二孙，偶以郎名，孙即死。于是每孙生，亦以女畜之。绵谷韶秀无须，颇以女自居，有《绣针词》行世。杨刺史潮观与之交好，为序其颠末。