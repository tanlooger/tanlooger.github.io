---
---
---
title: 青海番人之服饰
---



青海之番人穿耳垂珰，或缀小宝石。衣则阔袖长幅，春秋冬三时披毳裘，惟夏日着粗布服，头戴布笠，下着革鞾。带必红色，终日不解带，长幅所以代衾。披衣时遍体先涂酥油，以首承衣领，束带而后露首。下幅仅齐膝，上幅长而臃肿于背，时袒右臂，夜则缩其首于衣领焉。衣不涤垢，不补缀，一着体则无解时，四时惟毳裘、布服二袭而已。千百户有事亦服缎帛。佩铜匣藏小佛于胸。

番妇辫发垂后，以多为贵，最多者三四十缕。或曰，未嫁者岁添一缕，嫁则倍之，不再加矣。五色布为囊，自脊以下，辫藏于内，缘边绣五彩。下穿缨络，上缀铜饰，如兽环沤钉形，铜片累累然，行路琅珰。富者用银。又珊瑚、宝石为长串；挽而双之，双而四之，圈于项，盘于发，而缀于囊，斑斓夺目。已字人者用夫家聘物，数十日一理发，梳而不篦，膏以酥油，而不生虮虱。珰环长过肩，不穿于耳，彩缕系其两端，以顶承之，双悬于颐。一身之饰，繁重如是。余如帽、靴、衣带，均与男子同。而不着亵衣，其说有二。一说谓释迦牟尼佛母行至通天河，脱亵衣而后渡，后人慕而效之。是以番女至夫家，必跣足渡水而往也。一说谓达赖、班禅转世，投胎不择贵贱，了无障碍，以便受胎，是以人人翦彩为佛而拥于怀也。蒙古妇人则不如是。