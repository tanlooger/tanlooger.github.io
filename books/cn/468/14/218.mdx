---
---
---
title: 云肩
---



云肩，妇女蔽诸肩际以为饰者。元之舞女始用之，明则以为妇人礼服之饰，本朝汉族新妇婚时亦有之。尤西堂尝咏之以诗，其诗云：「宫妆新翦彩云鲜，婀娜春风别样妍。衣绣蝶儿帮绰绰，鬓拖燕子尾涎涎。筵前拊鼓宜垂手，楼上吹箫许比肩。只恐巫山夜飞去，倩持飘带欲留仙。」光绪末，苏、沪妇女以髻低及肩，虑油之易损衣也，乃仿为之，特较小耳，以绒线所结者为多。