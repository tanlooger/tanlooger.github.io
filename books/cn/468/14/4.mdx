---
---
---
title: 亲王以下服饰
---



凡宗室有爵者之冠服，亲王朝冠，与皇子同，端罩，青狐为之，月白缎里，若赐金黄色者，亦得用之。补服，色用石青，绣五爪金龙四团，前后正龙，两肩行龙。朝服蟒袍，蓝及石青诸色随所用，若赐金黄色者，亦得用之。吉服冠顶用红宝石，若赐红绒结顶者，亦得用之。余皆如皇子。

亲王世子朝冠，顶金龙二层，饰东珠九，上衔红宝石。朝带，色用金黄，金衔玉方版四，每具饰东珠三，左右佩绦如带色，余皆如亲王。

郡王朝冠，顶金龙二层，饰东珠八，上衔红宝石。夏朝冠，前缀舍林，饰东珠四，后缀金花，饰东珠三。补服，色用石青，绣五爪行龙四团，两肩前后各一。朝带，色用金黄，金衔玉方版四，每具饰东珠二，猫睛石一，左右佩绦如带色，余皆如亲王。

世子贝勒朝冠，顶金龙二层，饰东珠七，上衔红宝石。夏朝冠，前缀舍林，饰东珠三，后缀金花，饰东珠二。补服，色用石青，前后绣四爪正蟒各一团。朝服、蟒袍不得用金黄色，余随所用。朝服通绣蟒文，皆四爪，蟒袍亦如之。朝珠，绦用石青色。朝带，色用金黄，金衔玉方版四，每具饰东珠二，佩绦皆石青色，余皆如郡王。

贝子朝冠，顶金龙二层，饰东珠六，上衔红宝石。夏朝冠，前缀舍林，饰东珠二，后缀金花，饰东珠一。吉服冠，顶用红宝石，皆戴三眼孔雀翎。补服，色用石青，前后绣四爪行蟒各一团。朝带，色用金黄，金衔玉方版四，每具饰东珠一，余皆如贝勒。

镇国公朝冠，顶金龙二层，饰东珠五，上衔红宝石。夏朝冠，前缀舍林，饰东珠一，后缀金花，饰绿松石一。吉服冠，入八分公用红宝石，不入八分公用珊瑚，皆戴双眼孔雀翎。端罩，紫貂为之，月白缎里。补服，色用石青，前后绣四爪正蟒方补。朝带，金衔玉方版四，每具饰猫睛石一，余皆如贝子。

辅国公朝冠，顶金龙二层，饰东珠四，上衔红宝石，余皆如镇国公。

镇国将军朝冠，顶镂花金座，中饰东珠一，上衔红宝石。补服，前后绣麒麟。吉服冠顶用珊瑚，余皆视一品。

辅国将军朝冠，顶镂花金座，中饰小红宝石一，上衔镂花珊瑚。补服，前后绣狮。吉服冠顶用镂花珊瑚，余皆视二品。

奉国将军朝冠，顶镂花金座，中饰小红宝石一，上衔蓝宝石。补服，前后绣豹。吉服冠顶用蓝宝石，余皆视三品。

奉恩将军朝冠，顶镂花金座，中饰小蓝宝石一，上衔青金石。补服，前后绣虎，惟衣裾四启。带用金黄色，凡宗室皆如之，觉罗带用红色。

自亲王以下，冬行冠如冬吉服冠之制，毡、貂各惟其时，翎顶随其所得用。夏行冠，织玉草或藤丝为之，上缀雨缨。行褂，色用石青，长与坐齐，袖长及肘。行袍如常服袍，减十之一，右裾短一尺，色随所用，棉、袷、纱、裘，各惟其时。行带，佩帉素布，视常服带帉微阔而短，版饰惟宜，绦皆圆结，带色金黄、石青各随其所得用。行裳，蓝及诸色随所用，左右各一，前平后中丰，上下敛，并属横幅，毡、袷惟时，冬以皮为表。其制下达庶官，凡扈行者冠服并如之。

干隆壬寅，奉旨，宗室王公子弟各给官顶，其余闲散宗室，概予四品顶戴。