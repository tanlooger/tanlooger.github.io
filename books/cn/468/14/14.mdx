---
---
---
title: 民爵夫人服饰
---



民爵夫人者，异姓公侯伯子男之妻也。公夫人冬朝冠，熏貂为之，顶镂花金座，中饰东珠四，上衔红宝石，前缀金簪三，饰以珠宝，护领绦用石青色。金约，青缎为之，中缀镂金火焰，饰珍珠一，左右金龙凤各一，后垂青缎带二，红片金里。耳饰，左右各三，每具金云衔珠各二。朝褂，色用石青，片金缘，绣文，前行蟒二，后行蟒一，领后垂石青，杂饰惟宜。朝袍，蓝及石青绦诸色随所用。披领及袖，皆石青。冬用片金，加海龙缘，夏用片金缘。绣文，前后正蟒各一，两肩行蟒各一，襟行蟒四，中无襞积。披领行蟒二，袖端正蟒各一，袖相接处，行蟒各二。后垂石青绦，杂饰惟宜。领约，镂金为之，饰红蓝小宝石五，两端垂石青绦二，中各贯珊瑚，末缀珊瑚各二。朝珠三盘，珊瑚、青金、绿松石、蜜珀随所用，杂饰惟宜。绦用石青色。彩帨月白色，不绣花文。冬朝裙，片金加海龙缘，上用红缎，下石青行蟒糚缎，皆正幅，有襞积。夏朝裙，片金缘，缎、纱各惟其时。吉服冠，熏貂为之，顶用珊瑚。吉服褂，色用石青，绣花文，团蟒。袍，蓝及石青诸色随所用，通九蟒，皆四爪。

侯夫人朝冠，顶镂花金座，中饰东珠三，上衔红宝石，余皆如公夫人。

伯夫人朝冠，顶镂花金座，中饰东珠二，上衔红宝石，余皆如侯夫人。

子夫人朝冠，顶镂花金座，中饰东珠一，上衔红宝石，余皆如伯夫人。

男夫人朝冠，顶镂花金座，中饰红宝石一，上衔镂花红珊瑚。吉服冠，顶镂花珊瑚。余皆如子夫人。