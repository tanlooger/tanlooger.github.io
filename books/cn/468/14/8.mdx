---
---
---
title: 士庶服饰
---



举、贡、生、监谓之士，其它杂项谓之庶。会试中式贡士朝冠，顶镂花金座，上衔金三枝九叶。吉服冠，顶用素金。举人吉服冠，顶镂花银座，上衔金雀。袍，青绸为之，蓝缘，披领如袍饰，带如文八品。吉服冠，顶银座，上衔素金。贡生吉服冠，镂花金顶，余皆如举人。监生吉服冠，素银顶，余皆如贡生。生员吉服冠，顶镂花银座，上衔银雀。袍，蓝绸为之，青缘，披领如袍饰，带如文九品，吉服冠顶如监生。外郎、耆老冠顶以锡。从耕农官，袍，青绒为之，顶同八品。补服，色用石青，前后绣彩云捧日。袍，青绢为之，上加披领，腰为襞积，不加缘，月白绢里。祭祀文舞生，冬冠，骚鼠为之，顶镂花铜座，中饰方铜，镂葵花，上衔铜三角，如火珠形。袍，绸为之，其色，南郊用石青，北郊用黑，祈谷坛、太庙、社稷坛、朝日坛、帝王庙、文庙、先农坛、太岁坛，俱用红，夕月坛用月白。前后方襕，销金葵花。带，绿绸为之。武舞生，顶上衔铜三棱，如古戟形。袍，绸为之，通销金葵花，余具如文舞生袍之制，带如文舞生。祭祀执事人，袍，绸为之，其色，南郊用石青，北郊用黑，不加缘，太庙、先农坛、太岁坛，俱用青色，蓝缘，祈谷坛、社稷坛、朝日坛、帝王庙，俱用青色，石青缘，夕月坛用青色，月白缘，带如文舞生。乐部乐生，冠顶镂花铜座，上植明黄翎。袍，红缎为之。一前后方襕绣黄鹂，中和韶乐部乐生执戏竹人服之。一通织小团葵花，丹陛大乐诸部乐生服之。带，绿云缎为之。卤簿舆士，冬冠，以豹皮及黑毡为之，顶镂花铜座，上植明黄翎。袍如丹陛大乐诸部乐生，带如祭祀文舞生。卤簿护军，袍，石青缎为之，通织金寿字，片金缘。领及袖端，俱织金葵花。卤簿校尉冬冠，平檐，顶素铜，上植明黄翎，袍及带如卤簿舆士。