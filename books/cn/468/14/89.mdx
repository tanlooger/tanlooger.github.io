---
---
---
title: 四团龙补褂
---



旧制，亲王服四正龙补服，郡王服二正行龙补服。干隆时，傅文忠公恒以为与御服无别，乃奏改亲王二行龙二正龙补服，郡王服四行龙补服，以为定制。诸王有特赐四正龙者许服用，若异姓，则初无赐四团龙者。雍正朝，特赐年羹尧以四正龙补服。然文忠以椒房优宠，兆文毅公惠以平定西域功，阿文成公桂以平定两金川功，福文襄王康安以平定台湾功，皆赐四团龙补服。孙文靖公士毅以入安南功，亦赐之。嗣以溃闻，遂缴还。惟文忠每入署办事及其家居，仍用公爵补服，示谦也。