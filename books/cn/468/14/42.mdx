---
---
---
title: 西藏官民之服饰
---



藏人衣冠，因等级而异。如达赖、班禅之冬帽，均以氆氇或羊绒制成，上尖下大，色黄，夏帽如竹笠，以金色皮为之，皆表示专重黄教之意。衣有内衣、外衣之别。内衣以氆氇制造，形如内地之坎肩。外衣为紫羊绒之单衫，以帛缚其上。足着锦靴或皮履，腰束帛，春冬惟露半臂。其余喇嘛亦大致相同，惟有精粗之别。

若沙噶布伦、「三品官，藏人称为莲足，喻言最有势力，自富裕贵族中选用者。」戴琫、「六品官，掌马厂事。」第巴「七品以下官，司各事者。」等官，不束发，垂背后，缀以短缕。戴平顶帽，顶缀獭皮。手持念珠，腰束皮带。遇佳节或有公事时，噶布伦将发两分于顶之左右，别绾一髻，衣蟒衣，上加大领无缘之小袖衣。第巴亦绾发，结一髻，戴无翅白纱帽，带佩刀，以示区别。两耳有环，以绿松石或珊瑚制之，其大如桃，形如鸟啄。身披绿锦短衣，腰着百襉黑裙，足蹑皮靴，腰系红绫，自上至下，绝类内地妇女之装束。至普通人民，皆着大领无缘之衣，帽亦然，亦有戴白帽者，腰以皮或毛褐结附之，系小刀，顺刀、皮袋、火镰等件。怀中各藏一木椀，与蒙古人同。惟上自噶布伦，下至人民，手皆带有骨玦，大抵于佛教中别有所取义也。