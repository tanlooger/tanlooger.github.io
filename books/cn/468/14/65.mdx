---
---
---
title: 青海蒙女之服饰
---



青海蒙古男人入关，或有为汉装者，其游牧时，则番装也。王公、台吉，忽焉宝石顶而团龙褂，忽焉毳衣而露臂，革履而跣足；忽而揖让为座上客，忽而执鞭如牧羊儿，见者固不知其为封建主也。然衣服有里有袭，非若番子之仅披一袭也。

妇女多颜色，衣饰之丰美，数倍于番妇。束发为二辫。双垂于前，以布帛为囊而护之。所缀铃片，悉为银者，多嵌以真宝石。帽质为五色绸，缀以红丝缨，鞾质为绒布，绣以花彩，其式如汉人常用之冠履然。冬日御羔羊裘、草狐裘，富者用火狐、青狐、猞猁狲，一衣之值，内地动需兼金，彼视之为常产也。余皆与番妇同。