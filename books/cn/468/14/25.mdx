---
---
---
title: 太平人之服饰
---



四川太平气候和煦，与巴塘、里塘相类。然以风多而寒，五月披裘，不以为异。衣非布帛，其取材也，粗者为羊毛所织之毪子，精者为羊领下白毛所织之氆氇。色尚紫，长短不一。女所服必长，以无袴也。衣亦有以呢或羽毛为之者，然绝少。至皮帽、革靴，非家富而充里正者，不能具也。

男女均喜以布帕包头，以价廉耐久，且暖于帽也。妇女常衣，多青蓝二色，如遇年节及庆贺事，则尚红绿。衣宽博，不着裙，面不施脂粉，发髻不笼以丝网。小儿未成童者，于项上荷银圈，妇女亦多效之以为美观。

女不梳沐，首如飞蓬。间亦有结辫之处女，然皆盘于首而不下垂。耳环较之内地大数倍，与戒指皆嵌珊瑚。手钏多以银为之。胸悬蜜蜡串。亦衣皮，若暖，即卸之，围于腰。