---
---
---
title: 舒铁云典裘
---



舒铁云有《典裘》诗四首。其一云：「点检青箱记昨宵，易衣而出太萧条。吾家旧物谁能遣，此地寒威尚未消。曾有鸳鸯双翦落，何来杨柳一旗飘。输他走马兰台去，雪满宫门夜赐貂。」其二云：「王恭鹤氅晏婴裘，紫凤天吴不记秋。羞涩忽成垂老别，轻肥虚忆少年游。蛾眉绝塞金谁赎，狐腋重关客未偷。比似春衣杜陵醉，两般滋味一般愁。」其三云：「别去分明抵故人，年时冷暖记来真。青山策蹇围天晓，红烛钞书耐漏频。得句渐知衣带缓，看花惟有帽檐新。为谁中道恩情绝，抛却长安十丈尘。」其四云：「红袖青袍两不知，凄凉质库且题诗。直愁一入深知海，空计三年远作期。针线迹销无处觅，风尘缘尽有时离。些些纰缦酸寒甚，等到冰绡雾縠时。」