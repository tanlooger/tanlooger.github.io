---
---
---
title: 以红袜媵手书
---



同治时，闽人某提学按试某州，其妇手书促归，媵以红袜。学使遽以试事属州牧，移病还闽偕老，当时热中者传为笑谈。樊云门方伯增祥咏袜胸《满江红》词下半阕即引之，其词曰：「花露洒，香球爇，芳汗透，冰肌贴。话三山旧事，佩纕亲结。书字一缄苏锦蕙，泪痕双寄鄜州月。愿展为绣被覆鸳鸯，通身热。」即指此。