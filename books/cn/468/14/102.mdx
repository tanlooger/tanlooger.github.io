---
---
---
title: 写真用明代衣冠
---



德清新市李翁之没也，其子某慕风雅，倩人绘跨马出郊行看子。绘者以其貌清癯，绘为明代衣冠。传神酷肖，喜付装池。次日喧传，有人訾其装束违时者。某惧滋事，令人索还，则又有人以黄涂其缰，谓其僭越踰制，数人居为奇货，非徒手所能取矣。方议贿以钱，则新市巡检突遣役数人至，谓已有人首之官，不可以私息矣。及凂人关说巡检，许多金，方允免究。则县役又至，谓此事业经县中访闻，克日提讯，非巡检所能了结矣。仅一小照，而公私需索费至数千金，始得无事。