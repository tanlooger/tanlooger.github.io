---
---
---
title: 王壬秋不握扇
---



王壬秋不握扇，盖嫌其妨手也。惟对宾客，时一持之。颇有当世精扇，常委笥中。每出游远方，多历岁月，适当须扇之时，又随地购置。而世俗初夏，不用蒲葵。同治乙丑四月南归，至樊城而亢热，市中求买，乃无精制，因自忆甲子于韶州，亦买一麤绢团扇，若今宦游人士，未能堪持也。谓时当乏材，则庸夫充位，士不自荐，则太璞归真。既感佳者之委间，又伤用者之不见珍，遂作诗题于上云：「大堤春尽莺花老，归辔重经汉阴道。征战尘荒估客稀，歌词枉说襄阳好。南风吹麦暖气蒸，纨素未裁愁暑增。聊从小市买筠骨，粗疏正忆韶州缯。从来物用始矜贵，谁道过时仍弃置。万物无心随爱憎，空将冰炭伤君意。苏杭细丝京都工，世人争买夸玲珑。宁知轻盈满怀月，不及蒲葵大扇风。湘江藏扇年年怨，箧笥弃捐华落贱。犹经芳袖时卷舒，应胜尘沙逐流转。沉吟物理各推移，自谓繁华全盛时。一朝用舍不相让，多谢秋风班女词。」