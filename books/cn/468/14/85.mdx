---
---
---
title: 蟒袍
---



蟒袍，一名花衣，明制也。明沈德符《野获编》云：「蟒衣为象龙之服，与至尊所御袍相肖，但减一爪耳。正统初，始以赏虏酋。其赐司礼大珰，始于太祖时之刚丙，后王振、汪直诸阉继之。宏治癸亥二月，孝宗久违豫，大安时，内阁为刘健、李东阳、谢迁，俱拜大红蟒衣之赐，辅弼得蟒衣始此。」按此知今之蟒袍，即为明之蟒衣无疑也。

凡有庆典，百官皆蟒服，于此时日之内，谓之花衣期。「如万寿日，则前三日后四日为花衣期。」花衣期内，官署皆停止刑事。大臣递遗疏及请恤等事，亦不得于期内递进，违者严责。光绪时，邓承修有声谏垣，以总兵陈国瑞功多获罪，谴戍，殁于戍所，奏请念劳复官，宣付史馆。中旨报可，仍以花衣期内违犯体制，下吏议夺官，诏原之。

文官之蟒袍，一品至三品，九蟒五爪；四品至六品，八蟒五爪；七品至未入流，五蟒五爪，均不拘颜色。至蟒袍之金彩织绣，则各从其便，不论品级。

武官之蟒袍，一品至三品，九蟒五爪；四品、五品，八蟒五爪；六品、七品，五蟒五爪。