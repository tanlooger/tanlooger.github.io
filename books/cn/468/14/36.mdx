---
---
---
title: 青海蒙番之服饰
---



青海蒙番之头人，有蒙长、番目二项。蒙长有事，戴礼帽，服袍褂，且作军官装。番目戴礼帽，仍宽袖长衣，或间用僧服。蒙长卧处，有被褥，或用绒单，或用羊毛毡。番目仅有一身衣服，日以为衣，夜以为被，无衾褥也。

蒙番皆有随身之四宝。四宝者，藏佛，一也；骏马，二也；番刀，三也；烟瓶，四也。佛像不一形，世所谓如来、观音、罗汉、韦驮者咸备。人佩一像，或金银所铸，或宝石所琢，莫不形神宛然，各臻其巧。又有佩宗哈巴像者，则首戴莲花帽，缨络双垂，两掌大仅如米，手中念珠细如沙，竭目力始可辨，非良工不能造也。以金、银、紫铜为匣，像在其中，而实以红花，仅露其首。匣面有芯片，表里莹澈，可窥见也。匣有两耳，贯以哈达，悬于项，垂及胸，行坐不离，为其最宝贵之物也。