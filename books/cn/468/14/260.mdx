---
---
---
title: 阮文达制昉古团扇
---



团扇之名甚古，汉已有之。有明中叶，乃行折扇，至本朝尤盛，遂不复知有古制矣。阮文达于嘉庆丙辰提学浙江，尝得一古团扇，有马和之画，杨妹子题，因依式仿制，以赏诸生之试列高等者。时钱塘陈云伯大令尝应岁试，赋此题，有云：「江南三月春风歇，樱桃花底莺声滑。合欢团扇翦轻纨，分明采得天边月。南渡丹青待诏多，传闻旧谱出宣和。入怀休说班姬怨，羞见曾怜晋女歌。班姬晋女今何有？携来合付纤纤手。阑前扑蝶影香迟，花间障面徘徊久。楼台花鸟院中春，马画杨题竟逼真。歌得合欢词一曲，不知谁是合欢人？」文达阅之，大加称赏，拔置第一，刻入浙江诗课及《定香亭笔谈》。不二十年，团扇之制遂行满天下。钱梅溪尝有《团扇》诗赠文达云：「用舍行藏要及时，制成团扇寄相思。时来毕竟如公少，明月清风一手持。」