---
---
---
title: 贞烈类
---



张淑仪守礼全贞妇人之不失节者曰贞，未嫁而不失节者亦曰贞，盖言其有节操也，故贞可赅节而言之。康熙时，丹徒有铁匠某，其妻张淑仪，能诗。袁健磐尝访友镇江，寓其家，与之唱酬。其佳句云：「嫩妆撩鬓易，私泣拭痕难。」又云：「三月桃花怜妾命，六桥烟柳梦君家。」虽彼此潜通笺札，而终不及於乱。健磐以微辞挑之，则正色曰：「妾固老秀才某之女，幼嗜文史，父亡，为媒者所诳，误嫁贱工，一字不识。彼方炽炭，我自吟诗，为此郁郁。得遇君子，聆音识曲，使几句荒言，得传播於士大夫之口足矣。至於人欲之感，发乎情，止乎礼义可也。」再三言，则涕泣立誓，以来生为订。健磐心敬之而不强也。逾两年，再过其地访之，则铁肆已闭，全家不知何往矣。後在粤，又遇一刘铁匠，不能作字而能吟诗，每得句，倩人代写。《月下闻歌》云：「朱阑几曲人何处？银河一泓秋更清。笑我寄怀仍寄迹，与人同听不同情。」健磐曰：「同一铁匠，使张女当初得嫁刘某，便称佳偶矣。」

张氏女饰丐全贞张某，青县人，康熙时，流寓东光。有女及笄，明慧纤丽，东光马德聘之为妇。张既得聘，虑无嫁资，其妻曰：「女艳若此，携而逃，再受聘，且得重金。」张惑其言，全家逸去。女阴以为不可，泣谏父母，咸唾骂曰：「行将嫁汝贵家，衣锦餍粱肉，顾不安乐，乃欲从窭人子终身操作耶？」女知不可挽回，乃潜易蓝缕衣，涂面如乞人妇，手足皲茧，星夜出，匍匐而行，询马氏居，诣之。马故有母，问所从来，告之故。母泣曰：「苦吾新妇矣。」盥而视之，光可以监，乃命子鸣之官。令拘张至，询得背盟状，惩之，具鼓吹，送女至马家，使合卺焉。

李云娘拒汪公子以全贞李云娘，密云人，父卖酒自给。年十八，嫁密云参将汪某之仆王忠。康熙时，汪解任将归，行李累累，惧盗掠，谋於忠。忠归，与云娘言。云曰：「余请效武士装，衞主以归。」汪因以云娘为衞，途屡遇盗，常以一身却敌。汪得归故乡，德云娘，留之於家。其子欲逼之，云娘绐之曰：「妾有夫在，於公子不利。若善遣忠，而以礼纳妾，幸也。」公子遂厚赐忠，遣赴远役。择日治筵，宾客满堂，将行合卺礼。云娘忽易戎装，操白刃出，立堂上，以刃拟公子，数曰：「尔家建高牙大纛，顾不能为国家衞百姓，靖寇氛，至以囊橐累予。予一妇人，奋身为尔衞辎重，千里跋涉，主臣之义，为报者至矣。今乃欲行不义，污我清白身，其速受予刃！」奋起欲斫。公子长跪自投，客相率不敢动。云娘因向门外大呼云：「汝曹速入！」即有贫民数百人踵门进，云娘以刃指公子曰：「予为尔家衞财，为庸既多，然予不愿受报，今宜出三之一，惠此贫民。违者血此刃！」因举刃作势。公子唯唯，即发箧，以财帛赠贫民。云娘遂出门，门外立二长须客以待，相将乘马去。忠自是亦不复反。後二十年，有人见之京师，忠设镖局，云娘为客保镖，往来关西，积赀致富，所至羣盗咸畏慑不敢近。

吴氏女未婚守贞吴氏女，程诒昆聘妻也。年十六，未嫁，闻诒昆讣，誓死。其母慰讽之，乃语其母曰：「儿虽未结褵，然程某，吾夫也，愿往奠之。」母诺，女乃乘肩舆往。入门，问祖姑安在，青衣练裙，拜於寝室。拜後，易衰絰，遂留不返，使人语其母曰：「儿虽未结褵，然诒昆，吾夫也，愿留养祖姑。」母从其志。女董率家政，蔬食缟衣，闺中肃然也。诒昆，岑山人，侨扬州。家饶於赀，父母俱殁，独祖母存焉，事之甚孝。喜交落拓人，与曹震亭交最善。震亭有哭诒昆诗曰：「梧桐叶落暮啼鸦，秋草城南落照斜。流水板桥人断处，春寒相倚看梅花。旅况频频问管宁，芝田曾许借仙翎。谁知碧树听鹂约，转作青山《瘗鹤铭》。」

贺双卿不愿识书生面贺双卿，丹阳绡山女子也，世务农。生有夙慧，闻书声，即喜笑。十余岁，工女红。其舅氏某为塾师，隣其室，听之，悉暗记。以女红易诗词，诵习之。习小楷，点画端妍，能於桂叶上写《心经》。有隣女嫁书生者，笑其农家不能识书生面也。雍正壬子，双卿年十八，山中人无有知其才者，第啧啧艳其容，以是秋嫁周姓农家子。其姑，乳媪也。夫长双卿十余岁，看时宪书，强记月大小字耳。

双卿尝遗史梧冈词，以芍药叶粉书《浣溪纱》云：「暖雨无情漏几丝，牧童斜插嫩花枝，小田新麦上场时。汲水种瓜偏怒早，忍烟炊黍又嗔迟，日长酸透软腰肢。」又以玉簪叶粉书《望江南》云：「春不见，寻遍野桥西。染梦淡红欺粉蝶，锁愁浓绿骗黄鹂，幽恨莫重题。人不见，相见是还非？拜月有香空惹袖，惜花无泪可沾衣，山远夕阳低。」又为词嘲段玉函，段怒，双卿闻之，曰：「妾生长山家，自分此生无福见书生，幸於散记中识才子，每夜持香线望空稽首，若笼鸟之企翔凤也。」於是向隅而叹曰：「田舍郎虽俗，乃能宛转相怜，何忍厌之！此生不愿识书生面矣。」乃为《湿罗衣》云：「世间难吐只幽情，泪珠咽尽还生。手捻残花，无言倚屏。镜里相看，自惊瘦亭亭。春容不是，秋容不是，可是双卿？」段悔，填词十数首索和，均不答。偶见双卿於门，容色甚惨，殊异畴昔。段望空遥拜，时托人为倩工画者写其容。为留别词，苦其索和，乃以小缄圆裹题封甚密，属於无人处拆视之。段欣然袖之去。明日，史使婢问之，双卿微笑，吟《白罗》诗曰：「多情竟有痴仙子，又累书生半晌猜。」後卒以姑恶，劳瘁而死，然怨而不怒，贞矣。

二奇女守一全贞咸、同间，粤寇扰江南，李文忠公鸿章部下有英将戈登者，亦率兵从征。某女已被掠於寇矣，复为戈所得，欲妻之。女不从，戈诘其故，曰：「彼，国人。汝，外人也。我从国人则可，从外人则不可。」又一女初为寇所掳，官兵败寇而拔得之，亦欲以为妇。女固不从，官兵亦诘之，曰：「惟已从彼，故不能从汝。彼不知法，不知理，故不能不从。汝既为官兵，宜知法知理，奈何亦强劫人乎？」

袁氏女未婚守贞苏州袁氏女许嫁吴氏子，未婚，而遇咸丰庚申粤寇之乱，两家咸徙避。及乱定，女从父兄复还。父故业贾，理旧业，居积颇赢。而吴氏则人亡家破，仅存老孀妇，即女之姑也。女请於父，愿适吴氏，事孀姑。父不可，且谋别嫁之，女断发自誓，因亦不强也。同治甲戌，有吴氏亲串自秦中归，言与吴氏子同被掠，展转至江西，吴於某年月日死。女闻大恸，谓父曰：「今日当从儿志矣。如不许，愿死之。」父不得已，乃以归诸吴。

凤儿不嫁里豪以全贞粤西阳大令耀祖幕山右，府主周某怜其鳏，以侍婢凤儿赠之。凤貌秀，性婉嫕，阳深爱怜之。光绪庚辰，阳赴礼部试，挈凤同行。至磁州，凤忆其里闾姓氏，访之，则其父尚在也。阳所齎固不丰，且以细弱为行李累，乃留资斧，使依其父以居。阳至都，南宫又报罢，大挑得一等，以知县发广东，匆匆航海行，凤之音问遂疏。阳有故仆，亦桂人也，自晋南归，道磁，谂凤父所在，访之，凤始知阳已得官，且南行经年矣。凤父故乡愚，有里豪涎凤姿，以重金饵之。父意夺，迫凤归豪。凤曰：「女以避荒，流转山右，幸得依周氏。周以赠阳君，备小星，今人未弃我而背之，不祥。」以死自誓。豪既丧其资，恚甚，乃讼诸州。州牧施某阅豪词，即召凤至，屏逐观者，止留老吏役一二人，温颜询之。知凤意极坚，慨然曰：「吾当成汝节也。」责凤父还豪聘。豪不甘，笞而逐之。廉知凤有舅，颇谨厚，召之至，而以凤畀焉。走书山右，论周始末，得阳姓名与其科分，更致书南海、番禺两令，嘱觅其人。越五月而阳之使者至磁，凤遂南归。姚小宾未婚妇守贞如皋姚小宾孝廉彭年方悼亡，而捷於乡，有为媒介同邑某氏女为继室者。议成矣，未及文定而北行。光绪壬辰卒於京，某日成殓，其家中方为之纳采。是夕，女梦一美丈夫三揖之，谆嘱珍重，且曰：「今误卿终身矣。勿过悲，当俟之再世耳。」言既而杳。未一旬，讣至，女感其诚，遂以守贞终其身。

疯女守贞广西有放疯之说，疯，麻疯也。妇女将发时，与人交则愈，否则送之城外麻疯院，令自相配偶，历三代始出院。有某氏女者，已许字矣，以传染得此疾。父母欲循俗，将觅一男子使与交，女期期以为不可，谓女子所重者贞，失之而生，无宁守之而死。父母不得已，乃送之入院。居数年，偶出院散步，忽闻异香自远来，寻香而往，至一小药肆，香益烈，伏地嗅焉。肆主问之，告以故。肆主乃徧搜室中，则知其所闻之异香，自药酒之瓶出焉，藏之久矣。至是，揭瓶盖觇之，则中有已死之蛇，试示之，女狂喜，取啖之。肆主惧有毒，禁勿与，而已啖其半。越数日，女所患处结痂矣。肆主闻之，使人叩其里居姓氏，则聘妻也。因感其守贞，亦不再聘，仍使人传语，令在院调养。月余，痂尽脱，一丽人也，肆主乃迎之归，合卺焉。

郑紫纶为尼以全贞郑氏，浙西大族也。有某者，历任科、道、学使。晚年纳妾，得幼女，时已退居林下矣。爱之甚，使为男妆，而名之曰紫纶，亲教之书字。紫纶慧绝，年十岁，解吟咏。十四五，文名动一时。顾紫纶意不自足也，言於父，愿出洋游学。父不可，紫纶争之，至废寝食。父无如何，以预备语言文字止之。又以日本较近，乃先延师习日本言文，匝一岁，学粗有成，而父没矣。岁余，诸兄弟遂析产别居，紫纶亦得奁资五千金，乃言於母，遂以自费赴东留学，入东京女子师范学校。紫纶时年十有九矣。科学虽非熟习，然成绩出侪辈上。校长绝爱之，以逆旅烦嚣，劝紫纶馆其家中，紫纶从之。

先是，紫纶之僦居逆旅也，有甬东某生以官费至日本，入早稻田大学习法政，亦翩翩美少年也。紫纶时出入，某常见之，刺知其姓氏籍贯，知为同乡，遂思以礼聘之。乃致书家中，详陈一切，属为图之，紫纶初不知也。既迁居校长家，某闻之，亦更僦居其旁。校长有子一女二，女年与紫纶相若，子年稍长，皆与紫纶相契。既侦知紫纶未受聘也，则百计媚之。课余辄就紫纶闲谈，自世界人物、科学诗文之属，旁徵博引，多所陈说，紫纶不能不一一酬答，则欣喜欲狂。久之，益相习，遂不能无谐谑。紫纶辄凛然无言，惟时告校长，欲迁出。校长不怿，其子又再三负荆於前，於是暂止。

春三月，樱花方盛，校长之家人皆游於上野公园，紫纶亦往。散步稍远，顾女伴皆不见，而校长子自花下出，以婚期为言。紫纶不可，强聒之。紫纶转身欲返，校长子把其袂。紫纶艴然怒，将斥之。忽有人自後来，视之，类熟识者而不知其名，校长子遂去，其人亦去。女归，明日遂迁出。校长知以此故，恨曰：「支那人非好相识。」而其子心终不死也。

紫纶每课罢归宿，常觉有人若尾之者，惟稍远不可辨。初谓为偶然，继乃益疑，知必校长子所为，留意防之而已。一夕，校长忽招饮，紫纶往，至其家，独其子不在。校长曰：「恐渠唐突，已预遣之矣。」紫纶唯唯而已。夜，校长命以车送归。紫纶登车，车行若风，然不循故道。紫纶患之，呼之止，不听；欲下，不得。俄顷至一地，月光黯淡，芳草纷披，车止。车夫解外衣，则校长子也。紫纶大惊。校长子曰：「前日公园庞杂，仆不应唐突。今此地僻静，无人来，以一言为定可乎？」紫纶不应。校长子曰：「仆此来，非敢刦盟，特以爱卿之心出於不自已，卿鉴之，仆年来於卿有开罪处否？」紫纶度势不能止，即慷慨言曰：「皆无之。惟贵国占我东省，吾国仇也，吾岂能与仇人为夫妇耶？」校长子闻之。亦厉声曰：「卿不可，意决否？」紫纶疾呼曰：「决，决！」校长子笑曰：「卿虽决，恐难自主也。」遂直前拥抱。紫纶力拒之，且狂呼，无应者。力渐竭矣，忽有人疾趋而前，叱曰：「贼辈谁敢者！」趋前扼校长子喉。紫纶乘间得脱，视两人相持，滚跌草中甚苦。紫纶徐定神，望百步外有电灯，急趋之，因得至大道以归。明日，见报载校长子被人搤杀於荒野，其人盖我国留学生某也，旋自首。紫纶知即昨日事，大嗟悼。是日课罢，得母书，知已许字某生，见姓名，即昨日杀人犯也，益凄怆无已。念昨日相救恩，虽为守节，亦自甘心。将往谒之狱中，闻谳已成，将论抵矣。乃请於狱官，缓二十分钟行刑，忍泪一谈，紫纶乃略知始末。校长子即尾紫纶，某又尾校长子，非一次矣。最後相遇，乃成一诀。某既受刑，紫纶亦昏绝於地，众拯之以醒。自是废学归，为尼於西湖某寺。

马戏女郎守贞京师演马戏者，有二马，赤白各一。演戏者为女郎，既上马，或立或坐，或仰卧，或倒悬，变幻不可测，又能於驰骋时易骑，赤白无定，观者目迷。顾技精而色艳，某贝勒闻而涎之，召之至邸，演三日，赏无算，乘间谓女郎曰：「今日留汝居府中，可乎？」女郎曰：「诺。」及夕，引至密室，问曰：「汝嫁乎？」答曰：「未。母老，嫁则谁欤奉养者？」又问曰：「今夕与子同梦，汝愿之乎？」答曰：「不可。贱质未足以伴玉体，且非卖身者。」贝勒勃然变色曰：「汝其为我卧於榻！」女郎曰：「卧则卧耳。」遂就榻仰卧。贝勒善骑射，有力，遽以两手分其股，股坚如铁，急呼从者。女郎曰：「室小，不足以容众，选精壮十人来，能分余股者，惟命是听。」遂如其言。少选，十人进，命两行立，尽力分之，榻覆而股不少动。女郎笑曰：「休矣。吾辈卖技者，先练两股，以女子身浪迹江湖，不畏强暴者，徒以有两股耳。即施以强暴，岂遂无性命虞耶？」贝勒命从者退，谓女郎曰：「非欲相逼，实覩子之技也。子能贞孝，吾且敬子。」赠百金，令独宿焉。

李贞女失壻不嫁李贞女，江都人，世居李典乡。父昌桐，母王氏，服贾治家，勤俭有法，生二子三女，贞女其长也。天性纯笃，服膺亲训，内睦昆季，外接戚党，熙熙誾誾，人无间言。缔婚於徐，壻流荡，绝言耗，微闻家人语，窃自伤叹，遂萌不夺之志。已而徐氏告子亡失，请罢婚约。时父已前没，母欲令别适，贞女喟然曰：「妇德无二，吾终为李氏女矣。」竟不嫁。家故处约，贞女从母後，率先操作，数十年如一日。中岁，羣从析居，众口沸羹，居间平亭，不竞不偏，交让益和，贞女力也。於是贞女侍母与大弟祚禧居，年几五十矣。祚禧有二子，以其次光旭後贞女，教养顾复，逾其父母。祚禧亦笃事老姊不懈，乡里两贤之。宣统庚戌，母卒，垂老执丧，哀毁过礼。纪阿男以节闻上元纪映锺，字伯紫，有妹名映淮，字阿男，富才藻，善诗，幼有「栖鸦流水点秋光」之句。後适莒州杜氏，以节闻。王文简公士祯司理扬州时，作秦淮杂诗，其末章云：「栖鸦流水空萧瑟，不见题诗纪阿男。」伯紫见之，殊不悦，曰：「公诗，即史也。今以青闺嫠妇与莫愁、桃叶并称，後人其谓之何？」文简改容谢之。後为仪曹，力主覆疏，旌其闾，曰：「吾以忏少年绮语之过也。」

巢节母抚两代孤节母巢氏，郑龙田之祖母也，年二十，适若驹，二十三而寡。若驹有兄子二，立其长以为嗣，曰子嘉，生龙田。龙田年十六，丧父，节母年七十有七矣。方寡时，内外人利其产，讽之嫁，节母曰：「无儿，殉矣；有之，嫁乎？」居无何，若驹之兄死，内外人益欺凌之，乃与姒复合爨。已而姒之一子亡，节母慰之曰：「吾子，姒出也。有孙，先伯氏後。娣与姒皆未亡人，幸相依，为郑持门户，耐岁寒也。」

越二年，姒亡，节母以身保遗孤，誓有死无二。念夫早世，伯氏妻子相继殁，晨昏只影，无与应声息者，欲哭强忍，恐儿悲，然帘帷井臼间皆泪痕，潜所渍也，子嘉既生子而卒，节母老矣。龙田嫡母恽，生母黄，俱物故，继母谢，来仅逾年，节母抚龙田，复如初。雍正甲辰上元日，节母终，年八十有六。龙田叩诸能文者，得诗文词赋百篇。

恽宁溪有歌曰：「节母西归八十六，雪满龙城夜闻哭。双拳捭阖摇天关，两脚踜蹭旋地轴。忆昔母年方二十，郑郎年少安乡塾。蓬跣终年理门户，锦衾角枕甘幽独。秀才感激文益奇，拾芥南宫预能卜。呜呼天道道不得，夺我赋才何太蹙。巾帼红颜死殊易，伯兮有子还堪育。咄哉生平足颠覆，儿婴伯已归山麓。疾革扶持拜柏舟，孤孩反累裙钗鞠。豹虎汹汹动羣丑，短战长刀势崩屋。可怜孑尔未亡人，万屈千支乞亲睦。慨然与姆合爨食，义门郑氏流风复。皇天不鉴托孤心，一枝摧折阶前玉。殷勤慰阿姆，自毁毋太毒。我儿成长尔共之，枝头硕果行看熟。交柯连理二年分，阿姆坟头草仍宿。历尽崎岖出崖谷，摩娑老眼看龙竹。节母於斯万得足，烹羊置酒邀羣族。我今有子子复孙，只果双枝义当续。惟山有松篱有菊，月东升兮日南陆。考钟击鼓乐未央，麻衣孺子悲莪蓼。佛火蒲团二十年，敬姜余力从新戮。十载辛勤卵翼深，龙孙头角如文鹿。遮莫期颐食遐福，瑶池阆苑趋归速。闻道伊人自天竺，白衣有话尝亲告。灵根何晶莹，禀气自清淑。当年若作男子身，直比文山与武穆。繄我无才重节义，短章纪实留芳躅。彤管能争日月光，世上须眉空碌碌。」

节母好施，晚年长斋奉佛，尝梦白衣大士赐名性本。元夕疾笃，夜分，节母有喜色，云见有持莲花宝幢者，引我登慈航，乃以手牵龙田，视之而瞑。

邢鲁堂妾抚孤邢鲁堂太守，陕人，颇风雅。守嘉兴时，以重金购苏妓为妾，宠爱异常。太守死於任所，仅遗嫡子，方九岁。同官谋归太守骨於秦中，而遣其妾。其妾乃麻衣见客，泣诉平生，谓主人待我厚，我虽出身微贱，颇识大义，诸君能容我抚孤，则生，不容，则死。闻者动容。其後携公子西归，延师课之，而自构一楼以居，终其身未下楼也。

陆妇血指全节赵蓉江，名光，未第时，馆东城陆氏。时主妇新寡，有子七岁，从蓉江受业。一夕，秉烛读书，闻叩户声，启而纳之，主妇也。叩所自来，含笑不言。固诘之，曰：「先生离家久，孤眠岑寂，今夕好风月，不揣自荐，遣此良宵。」蓉江正色曰：「妇珍名节，士重廉隅，稍不自爱，则交失矣。汝可速回，人言大可畏也。」因推之出户，妇反身复入。蓉江急阖其扉，而两指夹於门隙，大声呼痛，稍启之，脱手遁去。妇归，阖户寝，顿思清门孀妇，何至作此丑行，凌贱乃尔，转辗床褥，羞与悔并。急起引刀，截其两指，血奔溢，濒死复苏。潜取两指拌以石灰，什袭藏之，而蓉江不知也，即於明日卷帐归。後其子成进士，入部曹，为其母请旌。时蓉江已居显要，屡申屡驳。其子不解，归述诸母，母笑曰：「吾知之矣。」出一小檀匣封其口，授其子曰：「往呈尔师，当有验。」子奉母命，呈匣於师。蓉江启视之，见断指两枚，骈卧其中，灰土上犹隐然有血斑也。遂大悟，即日具题请旌。

徐毕氏含饴弄孙毕氏，淄川人，自肃女，徐之大妻也。年十六，归之大，事舅姑以孝，处娣姒姊妹以和，内外交称贤明。道光壬午，之大病。时济南方被兵，舅姑奔山间，之大又婴危疾，毕以一身周旋锋镝之下，历试诸艰，无惰容。癸未，之大病亟，毕自割左腕，取肉投药饵进之，舅姑掩面哭失声，左右皆泣，血流被体，弗恤也。既而病不起，舅姑老，又失壮子，毕以未亡人枝柱其间。壬辰，长子甲病卒。乙未、丙申间，舅姑又相继弃养。毕哭踊治丧，葬祭悉遵礼。归侍母王氏左右者又数年，与事舅姑无以异也。王卒，乃还家，含饴弄孙，顾而乐之，曰：「吾不自意未亡人卒瘏之余，乃得有今日也。」幼子秸，丈夫孙一，女子孙二。

陈丐妇拒丐全节道光季年，京师厚载门内陈丐妇，貌端好，早寡，羣丐争欲犯之，誓死不从。有内监闻而义之，育为女。

王三娘守节姑苏逆旅主人有王三娘者，嫠而贞，供具精洁，清谈能解纷，每论兴衰代谢，动人感慨，如春梦婆也。惠秋韶孝廉尝主於其家，作诗赠之云：「巷比乌衣客易寻，画堂生小燕知音。莫疑秀实因缘女，最得林宗洒扫心。白发蹉跎花富贵，红楼阅历絮光阴。等闲广厦男女庇，娃馆春残草自深。」

蒋氏削发守节道光庚子，张亨甫孝廉际亮从姚石甫观察莹於京师而病卒，年四十五也。其妾蒋氏在淮浦，年逾笄，闻张殁，大恸，誓死守。或劝之嫁，乃披剃为尼。一小婢感焉，亦从之削发。河、漕二督及善张者，咸重其才，高其义，又叹异蒋氏，皆怜而资之。

陈氏誓死全节道光时，江西新城王氏有兄弟甲乙同居。甲妻李，乙妻陈。陈美而贤，李妒很，貌亦中人。乙为土寇所掠，数年无耗，甲与李谋曰：「乙久不归，殆死矣。今有妇在，惰而能食，不如嫁之，且姿美，可得厚聘。」他日示意於陈，不可，强之，以死自誓。由是变易素服，深自谨饬。李言於夫曰：「是不可以善处，若与媒氏议之，第求多金，强载而去，何患不从！」甲曰：「善。」

城有富人将纳妾，以百金聘之。甲既得金，私与媒氏约曰：「陈善作伪，语以为妾必不愿，若夜以火入，见白饰髻者载之，及城而後改妆焉，事谐矣。」届期，甲先出，若为不知者。陈将卧，闻门外喧扰声，既又刺刺作私语，知有变，急灭灯，为投缳计。李遽闯入，曳陈出。陈不从，互相支柱，两人假髻皆堕地。时迎娶之人催促扰攘，李曰：「勿亟，行即出矣。」匆遽间，足蹴地上有物，拾之，髻也，戴之而出。众见髻发白饰，势汹汹，曳登舆。李呼误，众皆不闻。及城，妆易，李复自辨非是。富人举酒笑曰：「是遁辞也，新人岂有误者！即误，不可反矣。」代解衣扣，遂与成婚。明日，甲归，大恚。陈初不解其故，至是，始知李之误代己行也。甲欲反妇，诈索富人多金，不允，将讼诸官。众调停未定，而乙竟还家。陈诉知变服之由，相持大哭。甲闻乙返，弃妇於富室而遁，终身不复归。张氏女守节湖北有张氏女许嫁胡氏子，婚有日矣，而胡病甚，乃使媒请绝於张。张不可，曰：「女子既以身许人，死生以之。」遂适胡氏。而胡病有间，又踰数年，生二子，始死，张抚其二子以终。新安汪氏四节四节皆出於新安汪氏，为汪允中之家属。三其姑也，一其姊也。姑及姊皆与允中同祖。一姑行四，适方氏，未两载而夫亡，遗孤殇焉，嗣族人子为子，以存先祀，三代未葬之柩，悉为营葬，是节而兼孝者，四姑也。五姑适许氏，夫临卒，执其手，以父老为托，谨识之。翁疾，刲臂疗之，又吁天，请以身代，其节孝与四姑同。六姑适杨氏，夫病且死，六姑语家人曰：「治敛具必二。」家人知其意，备之严，乘间，自坠楼死，盖其志趣与四姑、五姑异矣。姊适程氏，夫亡，抚遗孤成立，承袭其先世所得世职。子亦能禀母教，不坠其家声。允中名定执，与俞曲园太史樾雅故，乃为作《新安汪氏四节图说序》以表之。

周丽卿为好女子周丽卿者，本名族女，少读刘向《烈女传》，颇慕节烈事。及长，光艳罕俦，而性严重，寡语笑，婢媪多惮之，戚串中不可干以非礼语。既笄，适冯叔衡秀才，伉俪甚相得。时粤寇窜杭州，披猖甚，烽隧迭警，人皆惴惴虑朝夕不相保，多有徙居以避其锋者。冯为众绅公举主守城事，义不得他往。继而丹阳陷，张忠武公国梁殉，冯氏尽族将行，周勉其夫曰：「此报国效忠之时也。万一不济，以死继之。」城破，冯犹率家丁巷战，短兵相拒，毙寇无算。後力竭而蹶，偃卧积尸中，寇意其死，舍之去。其家丁李升者，健儿也，天未明，匍匐趋往视之，则气犹咻咻焉，乃负之出城，寘空屋中，灌以汤，渐苏。翌日，避居乡村，以探寇耗。不十日，江苏诸城尽没，叹曰：「是不可为也！」急走江北大营请兵，大帅留之幕府焉。

周知城已破，内外衣悉自密缝，肘底挟双白刃，坐中堂待死。须臾，寇酋至，周坐自若。寇顾其党曰：「此美人何为？何面凛凛有杀气，使我见之甚悸？」寇中凡掳妇女，先设女馆，俟城中搜括既尽，然後遣配其党。周於是亦入女馆。既而有伪王欲选殊丽者备侍御，或以周荐，乃命以夕见。馆中主事媪具汤请周浴，周涕泣拒之。顷之，布襦椎髻出，数媪拥至灯下，哽咽不能语。良久，啼有声，举首光耀，与华灯相映射，酋侧目睨之曰：「善。」周厉声前曰：「余，士人妇也。所以忍缓须臾不死者，以未知丈夫消息耳。冀见天日，以了吾事。若相迫，愿以颈血溅於此。」突於胸前出一刃，皎若霜雪，寇酋左右皆咋舌，久之，忽喟然叹曰：「汝真好女子，吾知汝矣。愿勿死，必使汝夫妇相见也。」明晨，寇首命人具舟遣之。时冯族中尚有居近村者，周访得之，告以故，举族相庆其得脱虎口，因送周至江北，仍为伉俪如初。妇陷寇中，凡阅一百八十日，衣未尝解带，刃未尝离身也。

费恭人守节孙家泰，寿州巨绅也。苗沛霖之叛，孙全家皆死於难，独一妾以居别墅幸免。妾氏费，籍河南，美而勇，其父精拳艺。同治纪元，钦差大臣胜克斋宫保保率大军解颍州围，势张甚，闻费美，遣人往劫之。费曰：「大帅左右岂少姬侍，而必辱及未亡人何也？如不得免，将挟刃以往，俾伏尸二人，流血五步，其无悔！」使者归报，胜乃罢，费因得守节以终。抚一子为後，膺四品封，故曰费恭人。

黄母沈氏之节黄母沈氏，华亭处士东繁女，生而端静，明大义。既笄，归於黄。夫名祖宪，字徽卿。母归黄十年，夫卒，念姑老，夫丧未葬，子家麟且幼，是不可死。黄故贫，至是益困，尝啖饼飥充朝夕。家麟自塾归，跦跦得食而舞，咽之，糠也，捧之泣，母亦泣。母以乏食故，时时典衣於质库。一帬入以布，出，毳然锦也。母曰：「其误耶？如小郎何！」小郎者，质库中少年司箱箧者也。卒趣易之。母尤善教子，凡家麟所与游，必审其品之端否。有以讼浼者，痛绝之。一钱或妄费，辄戒之曰：「汝忘泣饼时耶？」以是家麟自奉绝俭约。家麟之设义塾於张泽也，张泽人德之甚。家麟曰：「母志也。」初，家麟读书，束修取给母十指，不继，则叹曰：「安所得义塾，使儿卒业？」家麟谨志之。至是，成其志。家麟举於乡，学使者题黄氏门曰「松贞荻训」，自是而母节稍稍显矣。

李睐希青年守节节母李太君者，仁和汪曼峯茂才嶔之庶曾祖母也，名睐希，赣县人。曼峯髫龄孤露，太君提携抱负之，自堕地以迄於成人，在义又曰慈。

曼峯之曾祖春生太守道森，以庶常改官江右，历领州县，所至有声。擢守广信，太君方十七岁，来侍焉。及以忧去职，时粤寇方张，杭州再陷，既脱险，就养於其子子庄刺史曰敬粤东署，太守年六十矣。以迭经患难，颠沛流离，遽撄痰疾，起居饮食，扶持抑搔，惟太君能委婉承意以慰之。逾八年，为同治庚午，太守卒於其孙毅臣鹾尹觐宸之电茂鹾署，时太君年仅二十有四也。青年守节，惟佐曼峯之母操持家政，料量甘旨，内言不出，宗族称焉。逮鹾尹奉讳去官，家益落。鹾尹之弟方供要差，境稍腴，而太君宁甘淡泊，不舍也。

光绪辛巳，曼峯生，自襁褓即惟太君任提负，同卧起，时其饮食寒暖不稍忽。曼峯五岁患痘，濒危，太君未尝解衣宁息者逾浃旬。及就傅，则常储珍羞以待之，於枕上课所业。壬辰，曼峯丧母。癸巳，鹾尹歾。自後境愈蹙，双棺在殡，一室皆秋，饘粥之供，仅恃曼峯嫡母挈姊妹以鬻绣得食。太君则亲炊爨，操井臼，怡然怿然，无倦意，无怨言。曼峯昼则挟书就私塾，归则太君及姊督课所学，一灯荧然，书声恒与刀尺声相间杂。太君亦旁坐督促，温然如春。逮读竟就寝，乃予以果饵，或以所传说之古训哲言、懿行美德娓娓言之。丁酉，曼峯奉柩挈眷言旋。越岁戊戌，曼峯学於宗文，负箧入塾，朝夕始与太君离。五月，补博士弟子员，乃冁然一笑，谓襁负稚子，果继书香。盖汪氏自祖以上，均起家科第，鹾尹少年入仕，恒以书香中辍为言太君，尝谓甲第华膴，固非足荣，惟得一青衿，始无忝儒者家风也。太君尝闻之，故以其能继书香而色喜也。逮曼峯授室生子，则抚爱婴儿，一如曼峯之童时焉。

弓氏妾守节抚孤安平县某乡有弓某，年老无子，蓄两妾，皆不育，不得已，为其犹子某娶一妻，使嗣己房，俗所谓一支双祧者是也。未几，弓卒，妻亦歾，犹子之妻以产殒，第一妾亦下堂改嫁，惟第二妾老三誓志自守，抚诸孙，不他适，时年甫二十余也。夫族弟某觊其年少而寡可侮也。唆使其犹子将诸儿收归抚养，而逼老三嫁。犹子愚騃，从其言，於老三备极无礼。老三大怒，讼诸官，对簿时侃侃而陈，历数夫之族弟与其犹子诸恶状，且出白刃以相示，谓必欲逼我改嫁，即请死於此以明志。官乃责二人，而直老三，老三自是益自检束刻苦。及诸孙成立，使之就学授室，经纪内外，罔不井井有条。年六十余，已有元孙十余人，资产较前尤富，亲族乡党不复以老三呼之，且为之悬匾立坊焉。

刘节妇割发守节刘节妇，父韩姓，业冶工，所入差足自给。节妇有殊色，富室刘某谋娶之为妾，啗以重金，韩意夺，节妇泫然曰：「父乃鬻女邪？且彼以利来，父许之，为所轻，女亦终不能为人，请先死父前。」韩乃谢刘。已而刘妻死，使风示韩，愿以正室待节妇。韩曰：「乃今许之邪？」节妇弗语，涕泣而已，遂允之。

节妇入门，伉俪甚笃，而家人厮仆以节妇出小家，窃窃诽薄之，刘母尤弗善子所为。节妇虽竭力承欢，而动辄得咎。姑有爱婢秋菊，阴险工谗，刘尝私焉。既娶节妇，渐远之，秋菊以故怨节妇，谤毁万端，甚或面辱之。刘闻而怒，将逐秋菊，节妇止之曰：「不可。姑非秋菊，食不饱，寝不安。姑老矣，君既不乐，又夺所爱，人其谓君何？」刘乃止。秋菊既失刘欢，因与小僮惠全昵。会盛暑，同浴於室，节妇偶过之，闻嘻笑声，大疑，然弗敢窥，疾趋过之。而秋菊已知，惧甚，构节妇益急，且流言节妇在家时与族兄某有染，母闻，怒责刘，令出之。刘力辨节妇贤，益怒，痛哭，自挝无算。节妇闻，毅然出，跪姑前，泣请息怒，且曰：「姑意妇知之。事之虚实，妇虽百喙弗敢辨，要之，众口铄金，流长飞短，终非一家福，敢有不从，以怒姑心，请归死於家。」敛袵而退，无戚容，亦无忧色。母意沮。刘返，持节妇手哭，节妇慨然曰：「本知非偶，所以从君者，以君拳拳，意良弗忍负。且人生聚散，命也，今孽缘已满，复奚言！」因取酒与刘饮，尽醉，泣数行下。翌日，尽易敝服，作农家妆束，辞姑，弗见；别刘，刘挽持之不使行。节妇责之曰：「君背慈命而殉私情，非人子之道也。」刘释手痛哭，目尽肿。节妇亦哭，哭尽血，匆匆行，竟去。

韩怒，将讼之官，节妇泣曰：「为人妇，不能孝养，致遭驱斥，又从而抗之，滋益罪也。且彼艳女色，父羡彼财，利始者，宁以义终，固早知今日也。」宵深人静，悬梁而缢，带绝，坠，惊韩，亟救之，幸无恙。韩泣曰：「彼即绝女，女顾弗为父地？」节妇乃止。刘闻，奔访节妇，节妇避弗见，使父礼之，且语之曰：「谗夫高张，构我二人，弗自远嫌，祸终未已。请速归，益修孝道，毋令有所藉口。至於妾，生为刘家人，死亦作刘家鬼，君固信之矣。」刘涕泣去。

秋菊既逐节妇，姑委以家政，益肆，旋虐及主人，金钱器具辄窃去。妪某，事刘氏三代，自姑以下皆下之，颇弗直所为，隐诮之。秋菊指户曰：「几日而不我从！」妪怒，罢去，秋菊辄引其姊代之。姑渐不能忍，略让之，秋菊裂眦相向，姑转惧之，事事为所持，因颇思节妇。节妇虽出，常遣使存问，所馈遗甚夥，悉手制。姑始拒弗见，至是，又以人至，母乃叹曰：「吾有贤妇而弗能容，乃受恶婢愚。」使谓节妇：「若家穷，毋再相馈。」报以百金。节妇受之，遣使道谢。姑止使，且以酒食饷之，缕缕问节妇近状。秋菊闻之，怒，直入斥姑，逐使者去。姑不能堪，大哭。刘亦怒，批秋菊颊，将逐之。窥母意已悔，间请迎节妇回。节妇至，姑持其手而哭，哀甚，节妇亦哭。秋菊自知罪重，为节妇既入而惧，挈姊某及惠全，席卷姑所有，将奔。节妇预知之，以告刘，擒治之，凡搜出金宝之属无算。节妇惧伤姑心，且不欲结怨小人，释令去。

姑年老，又以事多逆，因疾病，医至，曰：「疾不可为也，恐弗及新，速具身後事。」节妇昼夜侍，衣不解带者一月，卒不瘳，因刲股和药进，良已，而姑弗知也。刘见其创而怪之，诘得故，益惊爱之。事渐泄，母益大感动，孝声着四远。节妇归刘一年而出，出半年而还，更年余，举一子，而刘死。节妇哭之恸，勺饮不入口，割发殉之曰：「君戴老母而履弱息，孝养方新。吾责未尽，不能从君地下，割发殉君，见发如见妾也。」既葬，事姑益谨，姑大慰。子长，延师教读，颇慧，能文。母年八十而殁。孔氏守节舒城黄先楷，娶妻孔氏，时孔年十六也。祖姑婴痼疾，卧榻逾十年，侍疾无倦，而事翁姑特严。咸丰时，粤寇起，江淮大震，先楷读书好任侠，锐思犯大难，骋厥奇，孔恒泣谏之。未几，有友刦於兵，危甚，先楷运奇策拔之，友脱而身竟死。当是时，孔鞠子女两人，姑没，翁益老，次子书霖方在震，阅五月始生。而江淮乱炽，则泣手遗孤，日数徙，事急，伏芦泽逾旬，乳缺，米绝贵，囊余金约指一，易米啜遗孤，以其半奉堂上。垂老述其状，犹涕泣不置。无何，翁又没，独身毕丧葬，莫克生，而湘乡王仁和书适至。

初，先楷喜结纳，仁和方俊少，见而大奇之，曰：「将才也。」以其女字之，盟成，先楷没。不十年，仁和为大将，乃遣材官賫婚约，逆其女入湘，且迎养，孔始挈二子与俱。伯子长能军，书霖幼羸甚，四岁不能行，孔顾复特挚。久之，书霖长且健，课读尤严，夜分必成诵乃寝，稍怠，则声泪俱下，书霖亦涕泣不敢嬉。已而伯子累战功，擢陇西统将，乃挈书霖至陇西。左文襄驻节兰州，课诸生，得书霖卷，大奇之。时奏分陕、甘闱，特许侨人入试，书霖遂以光绪壬午登贤书。未几，伯子西征，中丸弹。乙酉，伤剧，没於军。书霖试礼部，李文忠为北帅，诧其才，疏请返原籍，聘授北洋武校生，佽迎孔，挈家返旅舍。书霖久不第，名乃动公卿间。辛卯，官日本理事。三年，擢知府，之浙江，摄严州府事，晋道员。丙午，任闽塞总司令官，乞养归。庚戌，任讲武堂於皖，所至靡不奉孔以行。

刘丐妇守节抚子刘丐妇，新阳人，粗知文理，稍长，事女红。年十六，母患肝郁，医药罔效，妇割臂肉煎汤药以进。卒不起，悲痛甚，欲以身殉。戚属往劝之，且曰：「弃生父而殉死母，非大义也。」妇乃免。然富於才，母在日，尝以家中琐务令任之。至是，佐父理家事，事无大小，悉布置妥善，家赖以治。

同邑李生，窭人子也，性灵敏，才过人，年甫十八，誉望翕然。以贫故，尚未聘，闻妇贤而孝，遣媒妁求婚。父以李贤，诺之。六礼既成，赘李入，妇事之唯谨，并勖其务实学，李为肃然。期年，举一子。未几，遭火，妇与子从火中出，父夫烬焉。时遗孤甫五龄，妇以遭家不造，家计萧条，遂寄身戚属，愿服劳为餬口计，然戚属恒薄遇之，乃出而行乞焉。

妇既行乞，至夜，则宿尼庵。自朝至暮，偶得暇，则勤针黹，口授子以《四子书》，折枝画地为字以教之。後乃乞得残书数部，并以钱十二文购笔一，令蘸水习字於大砖，如是者以为常，晏如也。其衣履虽破碎而整洁，不类丐。当行乞时，子携书喃喃诵，人以此益贤之，金钱之赐，亦视他丐为多。宣统庚戌疫行，妇传染将死，语其子曰：「刘、李两族，今仅留儿，儿当从事於学，力求上进，勿以贫乏不读书，勿因行乞污品行。彼吹萧吴市者，英杰固自在也。吾已矣，儿其勉之！」言已，卒於观音庵，时年三十有五。子名建猷，肄业於贫民学校。

陈丐女守节丐女，姓陈氏，幼丧父，母瞽。女年七八龄，常从母乞食於乡，人以其残废幼弱，怜而厚给之。得食，必奉母，己则啜其余。如是六七年，女稍长，而母病死，无以为殓，不得已，乃哀於人曰：「有能葬吾母者，以身事之，丰俭所不计，但得吾母骸骨不至暴露足矣。」里有苦力少年某甲闻之，出薄资，为葬於山麓，於是涕泣而女於某甲，时年仅十五龄耳。女操作甚勤，日夜纺绩不少懈，室无灯火，则就月下为之，寒暑不辍也。而甲自得妇後，佣所入，绝不浪费，相处年余，颇足自给。是年疫疠盛行，某甲罹疫死，女哭之恸，为摒挡衣饰，质钱以葬之。自後刻苦益甚，常为村邻佣工以自给。甲有弟乙，无赖子也，利其少艾，迫使改醮，坚不可。乙诡计百出，一夕，女独坐未眠，忽见十余健者排闼入，女以为匪，急哀之，曰：「吾家贫如此，无物可献，请恕我。」众不顾，掳女出。至中途，有舆相俟，即置女於舆。舆夫舁至一巨室，则灯烛辉灿，设盛筵，始知为人所鬻也，抢地哀号。主人劝之，不听，强之，则求死。主人大恐，送诸官而追原聘焉。

主人为某巨室，以正妻无出，欲纳妾以承宗祧。有媒媪来，谓乙有寡嫂，愿充侧室，乃议遣舆迎归，固不知其事之原委也。乙知女必不从，乃贿瞩徒党，劫女於室，复潜嘱舆夫迎於途，意事必谐。不图次晨甫起，衙役羣集，絷以去。官传乙至，论如律。遣人送女归，且大书节妇二字，令其族之长者，为制额悬於堂以旌之，时宣统辛亥春也。

沈太恭人抚遗腹子同治丁卯十月初一日，仁和盛赤文司马元炜需次江苏，以奉檄赴都北上，深夜，溲於船首，舟欹，失足，落水而死。妻沈太恭人年二十三岁，方有孕，十二月初九日生男，即幼文观察锺俊，俗所称遗腹子者是也。盛氏家故富，粤寇扰浙，家赀荡然。太恭人拮据抚孤，自教之，遂以成立。幼文喜任侠，在杭人中为具有特性者，且有声於时，禀母教也。太恭人名静贞，山阴人，为饱山文学定年女弟。十七岁而嫁，嫁八年而寡。

张太君守节抚孤武进孟节母张太君，为蒓生茂才森、庸生孝廉昭常、潮生副贡鑫之母也。年十九，嫔於同里骏誉封翁为继室。时同治壬戌冬，两家方避乱江介，盖成礼於患难之中也。及江南平，归里，而燹後赤贫，太君安之若素，烹餁浣濯，饥渴有无，劳苦不可言喻，初不以母家素封，少长丰赡而有所难堪。然以此之故，磨厉艰辛，好勤恶惰，好俭恶奢，乃至终身不知有游散陶写之事，不为游观，不解蒱博，乡里咸颂其美德焉。

及封翁卒，太君抚蒓生而呼曰：「天乎！吾与若兄弟其能幸存乎？若其不能，如孟氏何！」既毕丧葬，益厉志守贫，严督诸孤，使无废学。封翁性任侠，常曰：「吾虽贪，尚不至日日冻馁，耳目所及，固多贫於我者。」以故遇有病不能兴丧，不能殓，及严冬啼饥号寒无所告诉者，辄倾囊投之。封翁殁後，无改此志，一以周旋亲故之缓急为务，时或力有不逮，至减数日之日用以足之，数十年如一日也。

杜氏妇投河以身殉道而不屈以死者曰烈。明亡後，大兵入江宁，有杜氏妇，夫早死，色美丽，性淑静，不苟言笑。为一兵所见，掳之去，欲污之。妇曰：「待我祭亡夫後，乃从尔。」兵信之。妇携酒饭至武定桥哭奠，跃入河中而死。

芜湖烈妇投水江南初入版图时，有裨将於芜湖掠一妇人，义不受辱，衣服上下，缝纫周密。其夫访赎之，坚不许。妇悲愤，投水死。至晚，泊舟，舵前窸窣有声，则妇尸已在。次日泊舟，复然。以篙逐之，俄顷复至。又次日复然，乃舁而弃之岸。月余，裨将在船头纳凉，忽大叫曰：「妇又至矣！」投水而死。

柳如是投缳殉夫钱谦益值顺治乙酉五月南都之变，其姬人柳如是尝劝之死，不从。如是奋身投池，谦益反持之，不得入。谦益既降，仍官宗伯，如是乃削发入道。谦益死，即投缳以殉。其墓在常熟拂水岩下，墓久荒废。嘉庆乙亥，邑令陈文述为之清理而立石焉。

沈骐妻攀桃赴水沈烈妇，诸生骐妻也。顺治乙酉九月，上海浦东拜空邪教孔贞伯聚众数千人，攻川沙，总督李成栋提兵剿之。营卒之收捕余党者，欲犯烈妇，烈妇攀桃树赴水尽节。後有误触此树者辄死，人相戒弗近焉。

徐氏赴水殉夫顺治初，吴江陈裕容死於兵，妻徐氏哀号半年，忽寂然，以一子一女托大姆曰：「我暂归宁，幸为我善视之。」问舟人以夫棺厝处之所在，既至，乃恸哭曰：「果是乎？」即赴水死。

淩贞自经殉夫上海淩贞，父名康，顺治时人，字嘉定金维骊。年十七，维骊死，贞誓志守贞。岁余，议婚者踵至，贞赋绝命词以自见，其解曰：「鞠育恩难报，此身愧仄多。红颜原薄命，浪静莫生波。」遂自经而死。维骊嗣子以堉迎柩归，葬之。

彭妃有侍婢从死明宁藩裔永宁王世子妃彭氏，奉贤人，有国色，骁勇多智，力敌万夫。江西破，永宁父子皆殉国，妃乃率家丁数十人入闽，寓汀州，结范继辰等，聚众数千，克宁化、归化等十余州县，势张甚，大兵极畏之。会岁饥，众稍散，遂以顺治戊子为叛将王梦煜所败。被执不屈，绞杀於汀州之灵龟庙前。其从婢二人，一名金保，一名魏真，年皆未及笄，有勇力，善骑射。妃既死，保自刭，真窜绝谷十余日，兵退乃出，窃妃与保尸葬之，遂去为尼，不知所终。洪许娘殉聘夫同安闺秀洪汝敬，小字许娘，七岁，许字碣石镇总兵东宁林黄彩子世芳为妻。世芳弱冠补弟子员，未婚而殁。许娘闻讣，勺饮不入，卧五日而殁。许娘少工吟咏，然常自匿，不令人见，稿亦罕有存者。及卒，其家人於香奁衣笥中，拾得数章，皆清丽可诵。如《玩月》云：「月色清如许，空庭彻骨寒。惟余月桂影，霜里鬬婵娟。」《红梅》云：「绦雪应同艳，清香不怕寒。浑如红粉女，无语倚阑干。」《春闺》云：「迟迟春日上湘帘，宝鸭心香手自添。闲向碧纱窗里坐，呢喃双燕语红檐。」将逝前一夕，自命画工图其貌，作《寒梅白石图》，冰雪满庭，缟衣独立於梅林之下。次夕，夜将半，有鸟飞鸣屋上，家人异之，曰：「当是郎魂幻化，邀余往也。行矣！」因口占一绝曰：「已是姑延几日生，亲恩顾我未忘情。鸟声啼断三更月，望夫台山泪满城。」以林聘凤钗为殉，平日绣物悉以分戚党，从所属也。时邑之缙绅为诗歌以挽者百余人。

张氏沈氏仰药殉夫吴江生员吴炎妻为张氏，潘柽童妻为沈氏，康熙癸卯，炎与柽章俱以庄廷鑨史案牵连坐死，家属北徙。张偕其子就道，至京师齐化门，仰药自杀。沈以有身不即死，齎药自随，既免身，至广宁，子不育，亦仰药自杀。

沈烈女拒邹某而死沈烈女，吴江诸生枢之女也。年十七，许字顾某，未嫁。其家倚城墙，邻有邹氏子闻其美，常登城窥之。一日，女病，推帘欲唾，遂得一见。夜伺枢出，踰垣入，见女方刺绣於灯下，向前抱，遽扑火。女惊呼捉贼，恐力不能拒，即取剪刀自刎。婢仆争持杖火击邹，邹就缚。闻户内仆地声，急往视女，喉已断，血涌如泉，死矣。邹乘间得走，扬言曰：「是向私我，所以死者，羞见婢仆耳。」及县谳时，贿吏张挺为之脱罪。挺归方食，忽顾见女形，挟箸含粥而死。县再谳，论如律，时康熙丙午也。

朱氏女投江自尽三藩之乱，长沙朱氏女为营卒所掠，朱志坚决，众莫敢犯。舟行至小孤山下，奋身投江，尸逆流三昼夜，浮於故居之门前，为其父母所见，恸哭收殡。解其襦，於怀间得绝句十章，重缄密纫，字不沾濡。有二绝句，为最悲痛。一云：「少小伶娉画阁时，诗书曾奉母为师。涛声向夜悲何急，犹记灯前读《楚词》。」一云：「狂帆惨说过双孤，掩袖潸潸泪忽枯。葬入江鱼浮海去，不留羞塚在姑苏。」

蔡慧奴拒满帅而自歾蔡慧奴，黄岩人，础女，黄嘉文妻也。美姿容，知书史。生子女各一，俱幼。康熙甲寅，耿精忠叛於闽，陷黄岩，围台州，军於城之南。定海将军固山贝子统大兵驻郡城，阻江而阵。乙卯秋，贝子潜遣师自黄之西茅坪凉棚半山岭而进，截贼之後，贼遁。凡大兵所过诸乡，咸以其民附贼，悉俘焉。慧奴及子女，为驻防杭州满帅所获。帅年迈，有子未婚，瞰慧奴端庄秀丽，冀为子媳，善待之。越月，遣卒赴杭，迎其子至台成礼。其子将至，时九月望前一日，帅语慧奴曰：「翼日为汝团圆日，知之乎？」慧奴初不解，徐惊曰：「得毋迫我乎？」既而帅子至，慧奴觉之，夜半私谓其女曰：「吾忍死须臾，为汝也，今不能为汝计矣。弟尚幼，汝善抚之。」言毕，遂窃帅壁间所挂佩刀，自刎而死。帅大怒，既悔且媿，投其尸於江，挈其子女归於杭州满城。

嘉文痛妻尸不可得，间关至杭，家贫，不得赎。帅恨慧奴，故高其值，见嘉文，操戈逐之，流离冻馁，无所居止。武林好义者闻风悼叹，为之僦居，给衣食资斧。未旬日，得八十金，相率赴满城赎其子女，付嘉文以归。是夕，础梦慧奴告曰：「翼日当收我於海滨某村桑阴下，幸无後期。」次日，础如言，至其处，忽飓风大作，海潮涌起，慧奴尸随波而至，颜色如生。县令奇之，赠棺殓之，葬黄氏祖茔之侧。越数日，嘉文偕子女俱至。慧奴死於九月之望，及是，盖三阅月矣。

吴绦雪以死纾难吴宗爱，字绦雪，永康人，广文士骥女也。幼慧，色绝美，工诗善琴，长嫁邑诸生徐明英，早寡。耿精忠部下总兵徐尚朝攻处州，游兵至金华，宣言於永康曰：「以绦雪献者，免。」众议行之以纾难，势汹汹。绦雪念徒死无益桑梓，乃佯请行，以诱敌出境。行至三十里坑，投崖死，时康熙甲寅六月也，年二十有四。

苏瑶青自缢殉夫嵇留山为范忠贞幕宾，殉闽藩耿精忠之变。有妾苏氏，字瑶青，随侍在闽，同幽於狱三年，以钞嵇着作为日课，所传《西京杂语》二十余篇、《东田医补》十二卷及《竹林集》、《葭秋堂诗》之属，皆瑶青手稿也。嵇赴义，瑶青年甫十七，同时取带，面嵇而缢。此康熙甲寅事。留山，文敏公曾筠之先德也。

王富英被掠自缢烈妇王富英，儒家女也，其母梦吞牡丹花而生，故以为名。康熙癸丑，归孙文恪公之孙槐。会土寇乱，富英被掠。贼酋慕其色，将犯之，坚不从，继以兵刃搒掠，亦不从。夜阑，伺守者倦而寐，遂以帛自缢死，貌如生。酋惊叹其贞烈，已而自悔曰：「如此烈妇而我迫之以至死，吾不知死所矣。」乃谢其侪伍，披缁入山，不知所终。李氏绝食殉夫康熙时，归安菱湖镇有孙龙行妻李氏，维申女也，幼慧能诗。龙行夙有呕血之病，娶李後，病间发。李归宁，告母曰：「孙郎病恐难治，儿将以身殉之矣。」龙行病革，泣谢李氏曰：「吾累汝，吾累汝！吾死，命也，汝奈何？」李泣曰：「君若不讳，则惟随君地下耳。」癸酉六月二十一日，龙行殁。至月晦，李果不食死。李初绝粒时，母强灌以粥，齩盌，盌碎。至五日，蚘自口出，李吐且咽。七日，五脏团结上冲，按之下，忍痛终不言。死时年止十八耳。

吴氏投水殉夫归安前溪吴訒伯之女，适菱湖王焘。焘病，呕血不止，吴鬻奁具经营葠药，百方不验。焘自念且死，母老子稚，以言侦吴，吴曰：「君即不起，妇自有去处，不烦虑也。」有闻之者，颇非笑之。焘寻没，含敛後数日，吴徧拜族人而哭曰：「寡姑无依，惟宗亲生死之。」则皆诺。又率其九龄之孤，拜夫从兄昌言而哭曰：「此无父之藐孤，以累诸父。」又属幼子於其兄懬曰：「是儿丰下，宜有成。家贫难活，舅能效郄公哺甥乎？」昌言与懬皆诺，乃归而稽颡哭於姑前，甚哀。姑曰：「何为？」曰：「妇本欲侍姑，今不得矣。」姑恚曰：「夫肉未寒，便欲舍我去耶？」已各如寝，夜半，微闻启扉声。久之寂寂。姑疑，起视吴床，二雏方鼾睡，撼问九龄者，则曰：「娘灯下缝裳，教儿自眠，今何往耶？」言已而哭。姑即燃火求邻子踪迹之。邻子出门四索，天微明，见吴兀立深湍中，谛视之，裳服皆连纫层结，观者无不惊叹感泣。时距其夫死仅九日也。

鲁烈妇死不怨夫烈妇本姓张氏，其父为鲁氏屏之养子，负屏钱，因乞为女。及长，以妻其子祥。居松江洙泾镇之西街，後枕秀州塘，为江浙孔道，商贾鳞集，羣娼错处其间。祥之母沈妪，故娼也，阴与子计，诱烈妇，载之枫泾镇，迫使为娼。不可，则痛加鞭笞，绝其衣食，积三四岁不改。烈妇日夜涕泣，以死自誓。一日，其夫复劫之他往，烈妇知不免，潜启後户，赴水死。河流迅疾，里人求其尸不得，越八日，即其故处获焉。颜色不变，衣上下百结完整，观者千百，咸惊以为神，间有泣下者。烈妇年才二十有一。其未死之前数日，语其父母曰：「夫以贫故至此，我必死，死，命也，慎勿抵夫罪。」是其心固安於死者也。里人为之葬於桥左，复立祠墓旁。此康熙丁丑三月初九日事也。

陈女惧劫自缢陈氏，父文升，凤阳人。文升之父宗卿以事株连，系狱。有陈玉秀者，仗义营救，得免，因以女许字玉秀子某，时甫八龄。值岁祲，玉秀将携其子远适，留半镜为他日之验。泗州周二虎，土豪也，以玉秀年久不归，强委禽焉。女知之，以死自誓。二虎率众劫之，女自缢以死。时康熙甲辰九月二十四日，女年十八矣，父母为厝之。至十月初十日，忽有羣犬破其土，女复苏，过者闻棺中有女子啼声，走报其家。父母亟趋至，问之曰：「汝死已半月，今人耶，鬼耶？」女曰：「女非鬼，人也。」急开棺携归。二虎闻之，复欲劫娶，女遂投玉皇庵为尼。二虎仍凌偪不已，女乃浼其邻黄子贵妻胡氏同赴京，诉刑部，事得白。二虎伏法，女得旌如例，卒归陈子。

林如兰死而寻夫长乐林邦基妻如兰，通文史，工诗，事舅姑极孝，相夫以礼。舅汉朝贾於杭，徙家焉，遂占仁和籍。妇嫁十二年，无所出。康熙癸未，姑殁，邦基哭成疾，病革，谓妇曰：「尔能从我地下乎？」如兰泣而诺之。邦基死，如兰命匠人制二棺，敛夫毕，将以身殉。再投缳，皆遇救。汉朝劝止之，不听，於是投牒仁和县，报明尽节。县令谢俨批牍尾曰：「尔媳曾氏宜代夫尽孝，尔速为立嗣，庶慈孝节义萃一门。尔其婉谕，毋求存案。」於是汉朝执批归，反覆劝谕，妇号曰：「翁有伯叔妯娌在，岂不足供养哉？」潜以指环熔金丸，将吞之，汉朝复奔县求存案，免後累。俨又批曰：「尔速为立嗣，本县当捐俸相恤，给匾预旌。尔慎勿坐视。」汉朝归，复涕泣劝谕，且立其次孙志文为邦基後，命妇抚之。

越十日，妇乃自为词诣县曰：「蒙谕养亲教子为孝节两全之道，氏亦知之。惟思夫已有兄翔、弟翊，可供子职。亲年虽老，无须氏养。伯翔次子立为夫後，本生有父，无须氏教。回念亡夫临终，许氏身殉，氏泣诺之，夫方含笑入地。若盖棺未久，即负前言，他日黄泉，何颜相见？且氏素守闺训，一话一言，不肯苟出，岂可反失大信！至於翁亲伯叔，劝谕谆谆，氏志弥坚，非关挽救之不力。今特亲叩求批，藉免贻累。氏死之日，犹生之年。」俨又批曰：「此禀仍不准存案。嗣子已立，本县命名为林光节，尔善抚之。尔许以身殉夫，不负前言，是也。但来日方长，人事难料，万一老亲失养，稚子失教，尔夫亦当含哀地下，深悔前言。不若抚孤成立，事翁终身，乃践前约，则所得实大。盖慷慨赴死易，从容守节难，勿泥小谅而废大伦。」俨即捐俸金，并大书「孝节双全」四字，表其门闾。妇痛哭归，乃抚光节，孝养汉朝惟谨。自癸未迄丙戌，四载如一日。

明年九月，汉朝疾废，妇竭力扶持，佐伯叔妯娌侍汤药，历久不怠。又明年三月，汉朝捐馆，妇哀毁如丧姑时，脱簪珥以襄葬事。两丧并举，独留夫棺不出，又尽解衣装，营身後事咸备，乃告妯娌曰：「吾今可以践前言矣。」遂绝粒十四日而殒。先期集平日诗文稿焚之，临终，赋五律一首，有「我自寻夫去，人休作烈看」之句。

冯珊儿仰药殉夫张文和公廷玉，以七十致政归，体至健，人谓之逍遥公。而侍姬数十人，无一当意者，悒悒寡欢。清明扫墓，独携小僮步行，过小溪，竹篱茅舍，桃花数枝，秀色可餐。一女子年十四五，折花嬉戏，憨态曼妍，迥异凡质。令小僮问其谁家，则冯姓，文和家佃也。其父肃之入，煎茶闲话，询知为第三女，名珊儿，尚未许字。诘朝遣人以双璧聘之。及女入文和家，则憨嬉如故，见者皆笑为痴顽，然侍起居独勤，且情意肫挚。文和没年八十，他妾皆淡然，冯独仰药殉节焉。

梅洛姐未婚殉夫武进余宅村，有农人梅友仲者，生一女，名洛姐，貌端倩。幼失母，寡言笑，友仲爱之，许字庄氏子。雍正戊申，女年十八，未嫁，夫以九月初一日病故。闻讣，辄欲剪发为尼，友仲止之。是日，即不食。至初三日，梳洗毕，独携筐，自采棉，夕阳且西下，不归。友仲疑而往视之，田间止一筐在焉，所采棉甚少。友仲大惊，急呼人漉河中，得其尸。

周氏饿死殉夫周氏者，雍正己酉正月，归陈国材。辛亥三月二十日戌时殉烈，年二十六，去国材之死五十日。国材死，欲为其他日立嗣，尽二月，待国材之犹子至，告以故，付以嫁时衣饰，曰：「以是累君。」其父隔江来，白其志，诀别焉，父劝无死。妇曰：「陈氏无舅姑子女，将何依？随父归，人必曰「陈某妻谋再醮矣」，辱孰甚？」议既定，明日，遂沐浴，纫缀其衣裳，极周致，乃语人曰：「殓时，幸无以寸丝易吾衰麻也。」吞金至五钱，不死。羸惫久，饵大黄若干，冀暴下气脱，反下所吞金，又不死。粒米勺水不入口已十日，自勒，手弛不死。凡前後二十日，卒饿死。烈妇，上元医士监侯女。国材，江都人。

焦烈妇吟血诗而死烈归焦氏，宁国之某邑人。父以明经教授於乡，学行醇谨，里中人翕然称之。妇幼失恃，严父慈母，明经以一身兼之。妇幼时，即洞晓诗礼，举止合度，彬彬有古淑女风。一日，捧《列女传》侍父旁，琅琅诵王凝妻、韩凭妇故事。明经偶引董生语曰：「受大辱以生者，毋宁死。」妇意有所触，遽轩眉而语曰：「使儿不幸而觏闵，亦如斯矣。」明经适然惊，怃然叹，目摄其女者良久，盖滋怪其语之不祥也。

无何，字宣城陆某。陆故世家子，具中人产，为学官弟子，蜚声簧序间。明经意慊甚，掀髯自语曰：「得壻如陆生，王逸少不足专美矣。」自是客有从宣城来者，辄曳袖，询陆近状。客曰：「陆生自是佳子弟，顾嗜博，或亦盗名之　玷。」明经艴然曰：「皇甫泌嗜博，何损其贤！」未几，客有来言者曰：「陆生博屡负，鬻田以偿之矣。」明经愀然有忧容。未几，复有来言者曰：「陆生博又屡负，割宅以偿之矣。」明经嗒然丧气曰：「果尔，吾女将奈何？」维时涓吉有期，相距止旬日，明经曰：「吾誓不令吾女适无赖子，即彩舆来迓，吾亦必挥诸门外。」执柯者窘甚，往来关说，唇舌敝焦，明经意不可动。妇微闻之，则忍泪以谏曰：「铸错已成，阿爷即梗议，於事亦无裨，集枯集菀，儿悉听之，愿勿毁约。」明经不获已，则立召执柯者，与之约，谓苟不复萌故智者，吾愿践宿诺，执柯者唯唯。旋传陆语，谓已痛改前非，自今以往，苟不率教者，有如白水。迨妇既嫁，伉俪颇相得。

时明经适馆宣城，与壻舍相距咫尺，则频詗察之。陆惮明经之严，稍自检束，妇又时举嗜博之害以规之，陆自此不复至博场。顾陆家已中落，度日至艰困，米盐薪醯，半取给於妇之十指，鍼纫补缀，至夜分不勌。人不堪其忧，而意殊安，曰：「鍼黹，妇职也。夫子不与博者游，妾即终夜治纫，十指见骨而死，甘如饴矣。」逾年，举一雄，陆闭户弄雏，与博徒往来益疏。明经乃笑语陆曰：「汝能改过迁善，吾复何忧！」妇亦冁然曰：「夫子卒为善士，父陶冶之效也。」

越数年，明经竟客死宣城，妇哀毁逾度，长日惘惘然。而陆乃引以自慰曰：「今奚所畏耶？吾其为脱笼鸟矣，不扬奚待！」则匆匆出门访博徒去，竟夕，踪迹杳然，妇殊駴诧。越日，陆归，诘以奚往，曰：「博场耳。」曰：「吾父在时，子慷慨誓天日，谓终身不复博。今几日耳，父骨未寒，而子盟寒矣，如逝者何？」曰：「渠殊不晓事，吾向者特虚与委蛇耳。渠虑博能破产，顾博者十，而破产者亦止一二。或先钝而後利，或小往而大来。收合余烬，背城借一，及今图之，未为晚也。」曰：「然则今者博何如？」曰：「负矣。」妇尚欲有所语，而陆遽入室，搜箧中物逸去。翌日，又垂橐归。曰：「何如？」曰：「负矣。」由是日湛溺於博，凡可以供博资者，罗掘几尽，驯至拔妇头上钗，攫取四岁儿项间银圈，为孤注之一掷。妇强阻之，则怒曰：「若殊愦愦，此值几何钱，而靳不吾与？且吾博果胜，以银饰往，以金饰归矣。」诘朝，陆归，则向壁咄嗟，频频搓其空掌。妇曰：「若賫得金饰归乎？」不应。「然则银饰尚存乎？」又不应。妇俛首泣。儿见母泣，亦噭然哭。良久，陆殊不答一辞。妇拭泪眸睨之，则已渺。比入厨下执爨，则釜锅什物，一一不胫而走，盖又将去偿博资矣。妇大恸，儿腹枵然，啼饥且弗止。邻人哀之，争投以饼饵。儿得食，止哭。妇竟日不食。入夜，风雨交作，斗室如虚舟，飘摇不定。妇抚儿就寝，则倚檠而坐，忍饥以待其归。比三鼓，冒雨返，曰：「今日惫矣。」既入室，目灼灼视妇，嗫嚅者久之。妇曰：「子将奚语者？」陆曰：「吾夫妇潦倒至是，殊不足以自存，今於无可求全之中，将别筹一两全之策耳。」妇曰：「求全将奈何？」陆不语。坚诘之，则以鬻妻偿博对。妇殊不怒，曰：「子第归寝，徐思之，明发当有以报命。」陆乃弛然卧。比晓，呼妇语，妇不之应，起索之，则雉经死室外矣。邻人悉其事，咸不直陆，争挟持之，弗使逸。检妇遗体，得血书八绝句，斑斑洒染巾帕间，盖破指书也。每一绝句，辄拈二字为题，词不必工，而意则悲矣。《夜坐》云：「风雨侵人蔽短墙，单衣不耐五更凉。挥毫欲写中情事，提起心头已断肠。」《诉恨》云：「是谁设此迷魂局？笼络儿夫暮作朝。身勌囊空归寝後，梦中犹唤一声么。」《对檠》云：「风敲庭竹夜凄清，独对孤檠诉不平。绦蜡也知人永诀，替侬堕泪到天明。」《题巾》云：「漫云薄命属红颜，侬不红颜命亦艰。留下青绡巾一辐，迟君细认血斑斑。」《辞佛》云：「心香一炷袅清烟，稽首慈云大士前。倘得儿夫情性改，阿侬含笑到重泉。」《哭父》云：「不堪庭训溯当年，执卷闲哦《列女篇》。今日夜台逢老父，儿身洁似水中莲。」《痛子》云：「百结鹑衣冷不支，郎归休在五更时。风酸月苦空闺里，犹有牀头四岁儿。」《投缳》云：「拂泪含悲暗启扉，侬今视死已如归。可怜梁上呢喃燕，来日牕前各自飞。」八诗既宣布，遐迩传诵之。陆被逮，械系於县狱，中丞某闻其事，题请旌表节烈。得旨褫陆衿，断其八指，饬有司为妇建祠。祠成，以陆为司阍。陆既残废，不数年，病卒，其遗孤由公家抚育。既长，克自树立，家业亦稍稍恢复。妇血诗八章，尚存於祠。中丞手批其後曰：「字字泪，语语血。耻瓦全，宁玉折。焦氏清风，可歌可泣。」此乾隆丙辰事也。

钱氏自缢殉夫常熟吴曙光妻钱氏，幼尝刲股疗母。年二十二，于归。甫一载，曙光殁，钱方抱恙，或以为有姙也，强延数日。既而觉其非孕，服衰絰，乘间自缢，後曙光之亡止十六日。

阿芸投缳殉夫阿芸，苏州女伶也，失其姓。超勇公海兰察平定台湾还，过吴，当道饯之虎邱画舫，芸出侑酒。海锺爱之，为脱籍，挈之去，宠专房。海性麤躁，纵嗜欲，芸婉曲陈谏，多所保全。海子安禄尤不检，芸能裁抑之。海殁之日，芸不哭泣，独絮絮向安规劝，语以功臣子孙不易为，贵家门户不易守，安甚感其言。是夕，芸投缳殉矣。

汝朱氏自缢殉夫汝烈妇朱氏，吴江诸生殿邦妻。年二十六，归殿邦，治家能，姑及伯姒皆爱之。生一子。殿邦遘疾，朱祷於天，愿以身代。及疾革，殿邦目视朱，朱泣，亦目视殿邦曰：「君如不讳，当从君地下耳。」是夕，殿邦卒，朱长号躃踊，白姑曰：「姑善自爱，有姒在，新妇可死。」顾视幼子，谓姒曰：「儿以累姒。」姑泣，姒亦泣。敛之日，朱首触棺，几绝，姑与姒救之，得不死，命婢密防之。不复言死，防者懈。将匝月，诡云儿乏乳，属伯姒乳哺之。入室，遣婢於外，扃户缢。家人觉之，急毁户入，救之，则已绝矣。时年二十九。其事在乾隆乙丑也。

灵璧王氏有双烈灵璧王氏双烈者，姒朱氏，娣杨氏，皆澹叟子妇也。澹叟之仲子琯印，年十九，聘同邑杨师震之女成。未几，琯印病，其母欲令子见其妇，师震不可。成请随母往视疾，既往而琯印病剧，成愿留奉汤药。二日而琯印卒，成勺饮不入口，家人疑其死也，防之。成阳为寝食如常，伺防者懈，夜起，服衰絰，焚香柩前，坐而自经。比家人觉，趋救，则死矣。事在康熙甲辰春三月丁亥，距琯印之卒五日，成时年甫十六。是岁，朱氏年十九，归於琯印之兄璟印。璟印兄弟并早慧，能文章，而璟印又多材，善鼓琴，工画。然璟印少病膝疽，比岁更剧，朱扶持之惟谨。琯印卒後六年，而璟印卒。将葬，朱早起，趋家人造食。及家人起，朱经於柩侧，死矣。

初，杨氏死，灵璧宰晋淑石与邑中士大夫共赙之，乡饮宾田培中买地城西为营葬，学博汪之章题其墓。及朱死，宰灵璧者为马驌，亦率邑人赙赠有加。乾隆丙寅，并奉旨旌表，澹叟少子理印之子曰朝元者请之也。朝元母马氏生朝元，才四岁而夫卒，马氏守节扶孤，事舅姑尽孝，年逾八十乃终。乞烈妇绝食殉夫莱阳沽河之南，故有乞烈妇墓，不知何许人。乾隆庚午岁大饥，烈妇从其夫自西南乞至水沽头，夫病，妇守焉；夫卒，妇亦卒，盖不食七日矣。周某、曲某为醵金市二棺葬於此。

陈烈妇拒奸被杀陈烈妇，苏州人，去城五十里而居，其地曰塘村。夫以圬为业，时出外，烈妇常闭门绩麻。邻某甲者，嗜酒而凶，窥烈妇美，欲犯之。一日倚酒，径过烈妇家，问某郎在否，则应曰：「某郎又出矣。」他日复来，问如初，已，乃调烈妇曰：「某郎数出，奈若独处何？」烈妇怒，詈甲，甲笑而去。夫归，烈妇哭而告之故，谋徙避之。夫以刃授烈妇曰：「彼来，汝杀之。」烈妇受而藏诸褥。

一日，其夫适以圬入城，甲知之，夜被酒，伪为烈妇夫叩门者。烈妇方抱三岁儿乳，未寝，闻声惊疑，置其儿，儿啼，掩儿口以听。甲遂排户直入，犯烈妇。烈妇以刃杀之，不中。甲怒，取刃刃烈妇，洞胸死。儿犹以为母寝也，索乳，号不已。至旦，邻妇异之，入视，则赫然死人，反走，出告人，村人尽集，独无甲。羣疑甲杀之，譁焉。方甲之杀烈妇而逸也，路辄穷，尽夜不能过一里，邻村人执以来。夫归，白县，鞫得其实，甲伏诛。里有塾师曹素叔尽出所蓄金，建烈妇祠，图像以祀，并祀旁近地节妇九人。

黄烈女未嫁殉夫黄烈女，楚人，许字同县李氏子。未嫁而李卒，女誓死归。守三载矣，一夕，梦李来迎，次日即卒。女家执古礼，葬黄氏茔旁。其舅往哭之，墓忽自裂，乃与李合葬焉。纪文达吊以七律二章，中有曰：「延陵挂剑心虽许，属国吞毡志竟成。特与人间存大节，不关儿女有私情。」又曰：「延津宝剑终双去，合浦明珠解自归。谁与重翻新乐府？古来曾唱《华山畿》。」

朱氏未嫁殉夫常熟秦汝楫妻朱氏，未嫁，闻秦讣，乘间自经。留五言绝句於几，後有句曰：「今日重阳，计未亡人已周百日，死未可迟。奉劝双亲，毋以女为戚，他日得与秦合葬，死不朽矣。」

施张氏悬梁殉夫乾隆乙亥，元和有施烈妇张氏者，为文灼妻，吴县诸生步青女。年二十一，归文灼。归三年而文灼病，逾年卒，无子，张为之治敛具详谨。既而谓夫弟振声曰：「夫不禄，弃两代尊人去。我年少，未有所出，且今无应为嗣者。叔善事两世姑，我死不恨。」遂上堂拜姑与祖姑曰：「新妇罪莫逭，终不得事大人。」举家惊骇恸哭，防护不稍弛。张顾稍稍示从容，若无志死者，家人亦渐安之矣。已而亲朋会吊事毕，内外倥偬，忽失张所在。视柩侧，则麻衣累然，县帨在梁而死矣。

单节妇饿死殉夫永宁有丑夫郝小车，以业名，生而短小，发秃，手挛，足跛，一目眇，口期期然。其妻为渑池柳沟村单氏女，年十八，丽姝也。于归，父母以夫丑家贫为忧，单绝不介意，伉俪殊笃。邻妇常嘲之，单正色曰：「夫，天也，天可憎乎？且吾命也，请勿再言。」众惭，转相敬焉。单劝夫弃小车，变奁服，躬纺绩以奉舅姑，与郝捃松枝、拾马通以爨。有子矣。三年，舅姑相继死，单鬻所居破屋，营葬无缺礼。食更绌，数日不举火。族人怜之，予荞麦数斗，磨面鬻饼，分其余以饱。夫妇日夜歌声出闾巷，将以老矣。

乾隆乙巳，邑大饥，单为邻妇佐女红，贷余食以食，郝自咽糠核。明年疫作，郝病，单钩柳叶煮杂糜以给，郝竟死。数日，子又夭。单丐席裹尸，以木杖掘坎瘗之。杖断，更以手捧土。茔成，血渍地，乃椎胸号曰：「天乎单氏！汝偷生乎？」族人以其年少，劝令贬节。单愤怒，不应，坐破窑中，饿数日死，年二十六岁。族人醵钱葬之夫茔旁，有过之者辄指曰：「此好老婆坟也。」

袁素文殉夫钱塘袁素文，名机，子才妹也，幼许字如皋高氏子。高以子有恶疾，愿离婚，素文曰：「女，从一者也。疾，我侍之。死，我守之。」卒归高。高躁戾跳荡，倾奁具为狭邪赀，不足，日扑抶，至以火炮烙之。姑闻奔救，欧母折齿。既欲鬻素文以偿博负，不得已，始归母家，长斋素衣，孝养母氏。高病狂死，哭泣尽哀，血泪交迸，越一年亦卒。子才检其箧笥，得手编《烈女传》三卷，诗三卷。有诗曰：「有凤荒山老，桐花不复春。死犹怜弱女，生已作陈人。灯影三更梦，昙花顷刻身。何如蜩与鷽，鸣噪得天真？」

汤氏殉夫乾隆丁未，军机章京给事中刘谨之病故，其妻汤氏殉之。事闻，赠谨之鸿胪寺卿衔，并赐银一百两治丧，汤氏特旨旌表。

史氏女投缳殉未婚夫史氏女，秀水史家村人。年十六，字仁和沈守坤。守坤为观察世焘次子，观察罢官，侨於禾，而以官逋游四方。守坤年十七，赴杭应童子试，以疾归，旬日而死。讣至女家，女方刺绣，闻变，以翦尽碎之。七日不食，痛几绝，泣请於父母曰：「壻虽死，儿誓不为他人妇，曷令儿即归乎？」父母度不可骤移其志也，姑以观察未归告之。乃日夜饮泣，见守坤於梦中。守坤足微跛，举足示女，言自杭州来。妇惊寤，徵之所亲而信，於是求归之意益急。

先是，守坤死，厝柩於茶禅寺东之僧舍，女廉知之，乃请其祖母礼佛於寺。寺故多旧棺，女顾老僧，历问其姓氏，若无意者。至守坤柩，遂色变，不复询，归而谓其婢曰：「吾必归於沈，否则我必死。我死，无易我衣履，慎志之毋泄。」盖女自闻变後，即衣素衣，以麻结发，虽令节不易，如是者二年，年二十矣。既而观察自楚返，其隣有卜媪者，数往来於城，女闻观察归，即促母倩妪以己意告。观察微闻其意而未悉也，召媒曰：「礼，女未嫁，壻死，斩衰往吊，葬而除之。未嫁守节，非古也，汝曷为我以礼辞之。」至是，知媒来，急出听，闻数语，黯然白父母曰：「儿实自愿，沈岂必不欲儿之归乎？且儿归，犹得与父母见也。」父母不以其言告媒。媒去，乃叹曰：「已矣，夫何言！」时日方午，携水入卧室，顷之，不闻声。婢疑之，排户入，则浴毕，整衣投缳，气绝矣。媒所居，距史十余里，急追之，犹在中途也。观察命仆妇驰视殓，天酷暑，一昼夜而貌如生。死之日，为嘉庆丙辰六月十七日。越三日，舁其柩与守坤之榇同厝焉。

姚烈妇先夫饮卤死姚烈妇者，钱塘金秉中之女也，夫曰圣天。秉中殁，妇依兄以居。而圣天病瘵，且以两家贫，不能举礼，故妇之待嫁也及二十年，秉中之族人嗾其母，令绝婚者数矣。妇拒以父命，谓不归姚氏，无死所也。岁久，先时媒灼无在者。其从兄裕堂再三趣姚曰：「妹壻，旦夕人耳。吾妹愿即婚，得逮事老姑，不怨也。杀礼举之，何忌！」妇遂以嘉庆丁巳二月十八日归於姚。姚氏子有统天，应天者，圣天之兄也，先丧偶，无子，以圣天病废久，故亦不愿圣天婚。及妇入门，愿以女工所得资佐医药，圣天得少延矣。戊午八月，病又剧，乃吞声而私语妇曰：「汝何归哉！汝何归哉！吾终且负汝。汝能学他家节妇乎？吾死，吾母日益老，奈吾家独居者何？」妇闻言，大泣。月大尽之夕，妇坐视圣天呻吟，楔齿闭目不忍视，潜伺圣天声息，旋阖户，饮卤死。圣天苏而恸，且以掌撃木者再，曰：「吾有妇矣！」继而亦死。

徐潘氏吞金殉夫徐潘氏，钱塘徐步瀛妻。嘉庆庚申，步瀛卒，视含敛毕，即沐浴，手缝其里外衣，拜别戚党曰：「吾虽无子嗣，有叔弟学瀛在，他日有子，足以承宗祀矣。先夫地下无伴，妾愿从之去。」遂以翦刺喉，左右强夺之，然竟不食，潜吞金屑而卒。

江阴黄氏有两烈黄烈妇孔氏，江阴坝头村人果之妻也。果死，孔怀姙五月矣，挥泪祝曰：「死者有知，其产一男以延黄氏祀乎！」逾四月而生，女也，遂自经死。时乾隆甲寅某月日也。後十余年而其宗又有烈妇朱氏焉。朱氏，同观妻，亦居坝头村。同观年二十一，患痘死，时朱年十九，归同观仅四月耳。其父母往唁慰之，欲擕之以归，朱曰：「儿夫初死，儿不可以从父母归。七日後，儿且暂归耳。」许之。届期，其弟棹舟候於门，至日中，人言朱死於後池矣。其舅姑急奔救之，扶坐於堂，竟死。时嘉庆乙丑四月某日也。

徐烈女投缳殉夫徐女，盛泽人，任唐女，字康庆丰。道光戊戌四月，康病殁。女闻讣，哭泣不食，人以康素患伛偻劝解之，女变色曰：「一女岂可字二夫耶！」大母怜之，私令其姊防护。二十日辰时，潜入卧室，更布鞵，投缳陨命。舅姑乃迎其柩归，与庆丰合葬之。

吕氏妇殉再醮夫吴天桂，邠州人，少孤，至安西柳沟习为伶。武威吕成魁死，吴娶其妻。後吴病瘵，贫甚，欲速死以活妇，吕妇不可，吴潜缢而死。吕妇见之，亦缢死。州牧许乃谷怜之，以再醮例不得请旌，爰作《同绳篇》，并叙颠末，徵诗以彰之，时道光甲午也。

王氏吞烟王氏，丹徒人，嫁同邑赵星彩。姑陆妪，与道士潘致云私通，翁利其财，阴纵焉。致云见妇少艾，与妪谋，欲污之。妪以语妇，妇泣誓不从。妪怒，日肆虐，见妇志坚，乃假他故出妇。母怜其少，欲使改适，妇矢不二。年余，妪阳为好言以谢，妇乃复归。一日，致云私匿妇牀侧，俟其寝，突出犯之。妇大呼，奋击，致云惧而走。妪益怒，刺以锥，掊击无算。妇度不免，乃乘间闭户，沐浴更衣，衣裳三袭，皆缝纫，检其翁平日所蓄鸦片吞之，立毙。妪佯以急病闻其家。妇族懦，虽鸣诸官，莫能直也。会有调人，遂罢，殓妇。时道光甲午八月十九日也。裕忠愍公谦方陈臬江苏，廉得其情，密遣干役捕得之，判如律。

金烈女谓面贼即辱金烈女，休宁人。父云门，粤寇之乱，以黄州知府殉节。寇之攻黄州也，太守先奉檄守通城，而寇由蒲圻入，烈女随母及姊困危城中。城陷，将自裁，叔父瑾畲止之，女大言曰：「叔父何言也？吾第与贼一面，即辱矣。」乃为母与姊整冠服，皆缢，然後从容自缢於旁。时咸丰壬子十二月四日也，年二十二。「面贼即辱」一言，所谓充类至义之尽。昔某贞妇以腕为人握，辄持利刃自断其腕，而烈女尤严絜有加焉，可以愧世之隳节易操而曲为之辞以自恕者。烈女幼慧能诗，激烈有英气，太守尝以「吟风弄月」戏命其孙属对，女适旁侍，应声曰：「立地顶天。」太守亟叹赏之，谓夫人曰：「惜哉女子也！」所着诗曰《纫兰集》。

李氏姬到家殉夫仁和李方伯本仁开藩院江时，携千金至吴门聘一姬，美而慧，方伯宠之专房。又於苏州招一老伶，教之度曲，花晨月夕，檀板金樽，极声色之娱，僚属多窃议之。咸丰癸丑十月，安庆不守，移省庐州。军事又急，方伯誓以身殉。姬请随死，不许，请益坚，则谓之曰：「汝欲死，归至家，死可也。」遂遣人护之出。又陈金几上，集家众谕曰：「我受国恩，自当城亡与亡。尔辈愿同我死者，留，否则各持金去。」於是众皆怀金哭拜而散。老伶奋然曰：「众皆去，谁侍主者？」掷金於地，遂独留。方伯叹曰：「岁寒知松柏，不图於伶人遇之！」越二日，城陷，方伯战死。老伶掩其尸，已，亦吞金死。时姬行尚未百里，回望城中烟焰烛天，恸哭欲绝。遂晓夜遄行，不匝且抵家，发丧成服。众方幸更生，姬独诣夫人前叩首请死。夫人劝之曰：「若已脱难，吾亦善视若，若何必死？」姬对曰：「主人命我到家乃死，我不可负主人。」遂不食数日而卒。

夏氏女惧辱投水江阴曹朗轩，士族也，聘邑人夏氏女为妇，其父为舟人，生而绝慧敏，朗轩之父遂聘之。咸丰庚申四月十三日，江阴为粤寇所陷，所至肆焚掠，妇女少艾者尤莫得幸免。寇至城南，见女，胁而欲掠之。女曰：「吾虽细民女，既为士族所不弃而为士族妇，义固不辱於若辈也。」遂跃入十方庵前池水中死焉。时年仅十七也。

朱秀姑以死报未婚夫朱秀姑，麻城人，貌丽，性聪颖，针黹之暇，辄学吟咏。父为名诸生，性迂拙，苛於选壻，故笄而未字也。咸丰甲寅二月，粤寇破麻城，杀其父而掳秀姑。复扰及河南之固始县，豫抚督兵击败之，寇弃妇女、货宝而走。时有怀庆人张文熔者，豫抚门下士也。言於豫抚，寄妇女於尼庵，拨款恤之。妇女百余人，秀姑与焉，妍姿艳质，独出众中，文熔慰藉之，秀姑亦深感焉。及遣散时，文熔留秀姑，订婚约，请於豫抚，寄之於署。豫抚见秀姑美，欲自得之，乃佯惊曰：「此女已许字某氏，今在开封，不如送之壻家。」秀姑知其诈，乃泣别文熔。行至淮河，跃入水，死焉。文熔闻之痛，遂辞豫抚入嵩山，削发为僧。

朱烈妇杀寇而死丹阳有朱烈妇者，夫远贾於外，家有老姑及年幼之夫弟。粤寇至，悉被掠，中途，杀其姑。妇夺刀相格，寇亦为烈妇所杀。俄而寇麕至，妇不能敌，攒刃而死，血溢喷寇面，犹杀寇一人，断其一之臂。

方太恭人率三女投江咸丰辛酉十二月二十八日，粤寇再扰浙，杭州城陷。钱塘徐印香舍人恩绶之妇方太恭人，率大女祯、二女泗、三女娥同时投钱塘江。祯，字伯禨；泗，字绿滨；娥，字月霓，皆受教於太恭人，读《女四书》。城将陷，祯语太恭人曰：「寇至矣，吾辈宜谋所以自全者。」太恭人不语，率之出城，泝江而行，至海月桥，耸身一跃，祯与泗、娥皆从之，遂俱死。

陈吴氏饵毒殉夫山阳吴夫人，为颍州陈勇烈公之妇，吴礼北游击璜之女也。幼读《女四书》，孝事父母，能识大义。同治乙丑，勇烈奉李文忠公鸿章檄，会剿陕捻张仲愚於滑县之陈滩。时各军未合，前後受敌，勇烈鏖战竟日，身受矛伤，复大呼，驰斩悍捻六名。捻发铜礮，中腰而颠。时年仅二十一。遗命葬山阳。

夫人初得凶问，昼夜号泣，水浆不入口者五日。父母劝之，曰：「吾何敢死！腹中一块肉，陈氏宗祧所系。」勉起啜粥。及勇烈柩至清河，有某某闻文忠为奏请优恤，欲移柩返天长，盖天长为勇烈昔年被掳之地也。夫人曰：「先夫生不乐居天长，死乃强之耶？必欲移柩，更以一棺将我去耳。」某无言，遽出。阅十日，突以众至，径登堂举柩行。夫人阻之，伏柩而号，勇士扶之，颠晕於地。及柩出，胎堕，哭而言曰：「吾不可复生矣。」遂服毒药死。时年仅十有八耳。刘壮肃公铭传方帅师驻清河之扬庄闻之怒，立遣兵勇水陆追柩返，并擒某及同谋之张孝先，即时正法。文忠则疏请建双烈祠以合祀之。

沈氏饵阿芙蓉膏而死甘氏姬沈氏，苏之长泾人，父母早亡，依假母沈氏，遂从其姓。美姿容，通文史。闽人甘应槐作宰於吴，购之为妾，生一女。王壮愍公有龄由苏藩升浙抚，檄调应槐以行。当粤寇告警，遣姬随大妇归。未几，省城陷，壮愍死，甘亦死焉，姬矢志守洁。假母至闽，迫其反，欲嫁之，不从。发箧中书，焚之，赋《十叹》、《十诀》词绝句二十首，遂饮阿芙蓉膏而死，年甫二十五。时同治丙寅十月也。

某女为安得海逼死孝钦后藉恭亲王之力，以诛端华、肃顺，时奔走其间者，实惟内监安得海。事成，孝钦倍益宠幸之。而安亦自恃有功，愈跋扈，恃势妄为，无所不至。京师西华门某羊肉铺有女子，色殊丽，安见而悦之。以其父不允，嘱盗诬女父为同党，毙之狱。女悲愤，益不从。一日，值安过其门，女大詈，自投阶下而死。

阿莲投井咸丰时功令：官吏有亲丧，因兵乱不奔赴者，虽服满，仍解任回籍，持百日服。於是樊玉农由河南府知府回湖北咸宁县籍持服，而满洲德某实来代之，未逾月，有妾投井死。

先是，有王某者，与德之父同官江西，实有异姓昆弟之谊。其王媪与德之母，亦以姊妹称。後王以事遣戍，有仆负羁絏以从，临行，叩首於主母曰：「奴从主人去，无所恋，惟一女名阿莲，所爱怜也，幸善视之。」媪曰：「若从主人去，若女即吾女也。」於是迁莲於闺中，以女畜之，且教之读书。莲长而美，德见而艳之。德故呼媪为姨，请於姨，愿委禽焉。德美风仪，且能为诗，喜金石书画，翩翩佳公子也，然性儇薄，得新则弃旧。初娶妇，极相爱重，後又纳广陵倡女为妾，与其妇仳离。媪固知之，谓曰：「汝已娶妻，将以阿莲为妾乎？」德曰：「不然。前所娶妇，不安於室，久归母家，姨所知也。莲妹归我，即我妻矣。」媪曰：「广陵之妇，口舌可畏，莲非其敌也。」德曰：「彼物故久矣。」媪使侦之，其家果无广陵妇，乃诺其请。德以礼娶之，视如嫡。而广陵妇实未死，已更易满装，故侦者不觉也。其性阴险，凡德所爱宠者，必以术间之。德怒，则或以赠僚友，或以配家奴。若有子女，知不可去，则用计并杀其母子，如是者非一人矣。

莲始至，广陵妇谬相敬重，不敢均礼。久之，微用其离间之策，而德甚爱莲，不能动。广陵妇乃益自卑下，日为栉发。俄而发臭，俄而体臭，然他人固不闻也，惟德则闻之，不知其何术也。俄而并其室中亦臭，德遂不复入莲室。久而厌之，乃以与其弟，弟於兄弟行居八，家人呼之曰八爷。莲号泣不从，德语之曰：「吾与若，缘尽矣。吾弟八爷年少未娶，从八爷，不胜从我乎？」乃择吉日，将使成礼。而所谓八爷者，亦喜甚，未及期，先入莲室，以甘言悦之曰：「若意中欲何物？当为若购之。」莲不应，固问之，乃大言曰：「他无所需，为我买好棺一具足矣。」八爷悚然而出。会媪之子来为河南府丞，媪将与偕至，莲每日问已至未？乃媪未至而期已及，莲知不及待，一日，挈一小婢入後圃，圃故有井，莲趋赴井旁，而命婢至他处采花，婢去稍远，即奋身入井。婢回救，无及矣，奔告於德，使人出之井，其内衣皆缝纫严密，知其死志久定也。莲既死而媪至，大骂於河南府之堂，呼德之小名曰：「巧儿，偿吾女之命！」德叩头服罪，且为莲盛丧葬之仪，使其弟八爷以妻服服之。

孝哲后殉穆宗孝钦后喜观剧，孝哲后侍，见淫秽戏剧，即转首面壁，孝钦累谕之，不从。旋以宫监、宫眷之谮，遂深嫉之。孝哲美而端重，每见穆宗，辄微笑以迎，孝钦即加以狐媚惑主之罪。有劝其昵孝钦者，后曰：「敬则可，昵则不可。我乃奉天地祖宗之命，由大清门迎入者，非易动摇也。」有谗者言於孝钦，益恨之，由是有死之之心矣。然孝哲无失德，知不欲帝近己，则亦远帝，孝钦无如何。

会穆宗病，孝钦往视，或见孝哲未侍，立召至而严斥之，孝哲曰：「未奉懿旨。」孝钦语塞。及穆宗弥留，不待召，哭而往，问：「有遗旨否？」手为拭脓血。穆宗书一纸与之。孝钦忽入，大骂曰：「妖婢！此时犹狐媚，必欲死尔夫耶？皇帝与尔何物？可与我！」孝哲不敢匿。孝钦阅讫，冷笑曰：「敢如此大胆耶？」立焚之。盖立嗣事也。乃手批其颊无数。孝钦手戴金指甲，致孝哲面血痕缕缕，乃斥令退，不使之送终也。须臾，穆宗升遐，孝哲以片纸请命於父崇绮，崇批一「死」字，殉节之志遂决。或曰：孝哲痛不欲生，旦夕悲痛，两目尽肿。祟入视，因奏曰：「皇后如此悲痛，可即随大行皇帝去矣。」崇出未移晷，而孝哲崩。时光绪乙亥二月二十日，年二十二，距穆宗崩未百日也。孝哲一目为重瞳，福相端严，不好音乐，作书端丽，比以身殉，天下痛之。潘敦彦之奏，虽愚忠，亦公论也。

刘氏妇投水津门流妓，多出杨柳青、独流诸处，其地淫风流行，过於溱洧矣。乃有刘氏妇者，亦杨柳青人，其姑佣於某氏。某氏子知其子妇之美，乃以重金啗其姑，使招子妇来，供缝纫之役。其子妇初意不愿，姑强之，乃往。始至，无所事，鍼黹稀少而饮馔丰腆，亦颇相安。数日後，某氏子於薄暮入其室，挑以言，不从，直前犯之。夺门而出，奔回其家。某氏子乃使其姑劝谕之，姑告其子，子亦以为可，母子二人朝夕聒焉。妇遂投水死。

邢阿金殉後夫邢阿金，苏州农女也。幼随母往来大家，故有大家风，修眉纤趾，望之楚楚，烹餁缝纫，并皆精妙，诵唐人小诗，略能上口。年及笄，嫁田舍儿，性粗暴，以其荏弱不任井臼，虐遇之。阿金性柔和，惟背人啜泣而已。其母闻之，大戚，以钱赎之归，又嫁一富家子，则年少美丰仪，阿金自幸以为得佳壻也。不意其佻达无度，得新弃旧，旋即仳离，乃嫁一官人为妾，又不容於大妇而归。於是阿金年亦逾二十矣。有黄大令者，年逾周甲，得之为簉室，甚嬖之。黄妻久卒，谋以为妻，阿金不可，曰：「妾出身微贱，岂足上俪君子！不独损折年寿，亦且累君盛德。」黄鉴其诚，益爱重之。黄有子妇与年相若，阿金待之极有恩礼。子妇承翁意，事之如姑，阿金虽谦不敢当，然子妇执礼不衰。无何，黄病，阿金侍汤药惟谨。年余，黄卒，竟仰药以殉。黄之子感其殉父，附葬如礼焉。

胡氏殉後夫黔中有任某者，续娶胡氏，再嫁妇也。然甚贤淑，抚前妻子如己出。越数年，任大病，胡侍奉汤药，支持门户，累月不懈。见任病笃，知不可为，乃先服毒，欲与俱死，抱之痛哭，任卒而亦卒。亲友入吊，咸叹其烈。亦有议其不死前夫者，苛矣！

王蕙芳缢而死王蕙芳，常州人。父遭粤寇之乱，挈家避沪渎，遂家焉。贫不能自存，乃鬻女於王姓者为女。时蕙芳甫四岁，及长，丰姿秀丽，嫺习女红，王爱之。无何，王卒，其妻旧居北里，搔头弄姿，非良妇也，携蕙芳再嫁，蕙芳心非之而不敢言。其後夫素有登徒子之名。见其美，屡挑之。惧不免，遂於同治癸酉二月十三日夜缢而死。

张澹娘自缢殉夫张澹娘，碣石人。父以命案，株连系狱，行贿数十金，罪可脱，而家贫不能措。澹娘愀然谓母曰：「儿不能学缇萦、曹娥，杀身救父，有能出聘金数十藉脱父罪者，不问谁，愿以身从之。」有陈某者，舟子也，年四十，愿出聘金如数，父遂出狱。成婚有期矣，而陈舟遭风溺於海。讣至，父母欲其改适，澹娘正容曰：「陈之聘金，为救父也。父无恙而陈已亡，若遂他适，则为负心人，神当殛之。」悲甚，俄缢於房。父母觉，救之，绝矣。

殉情夫光绪癸未，扬州有某巨公者，不知何许人，挈眷居钞关外，其奴曰郁贵，苏人，年二十，聪慧秀丽，颇得主人欢。主人知其未娶，予以婢，固却之。一日，忽接家报，知父母病危，乃急归。越十余日，郁又至，且携一少女来，自言此女为胞姊，以父母俱逝，贫无以殓，愿鬻於主人，以为二老身後之资，婢之妾之惟命。某见少女婉娈可人意，遂纳之後房。

郁既葬父母，仍就役，视前益谨，某愈爱重之。然郁於无人处，或夜深人静时，辄喟然长叹，或且泣下。偶为同伴所瞰，怪而问之，则支吾以对，人遂不之疑。郁素不嗜杯中物，七夕，忽沽酒独酌，仰视银河，顾谓同伴曰：「今夕非牛女二星相见期耶？神仙且然，人何以堪！」语毕大悲。同伴亦不以为意。次日晨起，忽失郁所在，侦骑四出，杳无踪影。某告其姊，姊泣曰：「弟必死矣。弟死，妾何生为！」某慰藉者再，命人於水中求之，果得郁尸於三叉河口，舁归家中。其姊大哭，擗踊而呼曰：「妾误汝，妾误汝！」是夜，即投缳自尽。某大骇，疑别有隐情，命人检其室，则又无迹，益不解。及殓，乃於其姊怀中得锦囊一，启视，则郁之绝命书也。书曰：「自舅死後，表姊三岁即来我家，尔我婚姻，定於父母，十余年中，两小无猜。弟初意主人归田，告假完姻，不意父母大故，贫无敛具，计穷力竭，乃蒙吾姊施恩，一片孝心，出此下策。原期见机行事，以践旧盟，不意侯门似海，无隙可寻，两地伤心。姊既奄然致病，弟又胆怯，不敢入中堂一步。今生已矣，唯望吾姊勿忘来世夫妻之誓，则九泉瞑目矣。」某阅毕，乃知二人本为未婚夫妇，曰姊弟者，诡辞耳，因市良棺二，合葬之。好事者且为谱南北院曲十六折，名曰《殉情夫》。

李玉桂仰药死李玉桂，妓也，故蜀产，不知其姓氏，流转至汉皋，从假母之姓，故曰李，颇有声北里间。有李孝廉者，长沙人也，计偕北上，道出汉皋，友人强之作狭邪游，遂与玉桂相遇。玉桂屡目之，友曰：「若爱李郎乎？是故将买妾而未得其人也。」玉桂私於李曰：「信乎？果信也，妾有私赀如干，当出以佐君，为脱籍费。」李感其意，诺之，而请俟之礼闱捷後。已而春风失意，旅食京华，遂失前约。玉桂偃蹇风尘中，未尝一日忘李也。有富商某，艳其色，强委千金於其假母，劫之去。不食七日，不死，仰药死。

阿保仰药死阿保，小家女也，父母早卒，育於比邻金氏媪。及长，颇有姿，媪欲倚之为钱树子，阿保泣曰：「豢养之恩，没齿不忘，虽鬻我，为妾为婢，我不敢怨。若令堕入烟花，则刀锯鼎镬，不能夺我志也。」媪无如何，鬻於某姓为妾。而大妇妬甚，日加鞭笞，体无完肤，阿保饮泣而已。一日，妇乘夫外出，送之归媪，而以逃亡告其夫。阿保俟夫归，作书自陈，杳无复书。媪乃伪为其夫书，命他适。阿保得之，即日仰药死。

苏红叶仰药殉夫苏红叶，同安人，为吴菊农鹾尹之簉室。居久之，无所出。吴本豪族，婢而妾者八人，红叶次第七，时自危。光绪庚寅，菊农病，益不安，谋殉之，遗书与母诀。大妇闻之，百端晓譬，不听。十月五日，菊农卒，遂仰药其侧而死。

张四宝仰药殉夫光绪时，沪有名妓张四宝者，貌昳丽，性端静，从华阳薛次申观察华培为簉室。居数年，薛以穷愁卒。当病亟时，执手泫然，张曰：「君傥不讳，妾亦胡忍独生也。」退而饮药逝。薛亦晕绝复苏，自视其丧，阅三日，乃殁。李闰自刭殉夫浏阳谭复生京卿嗣同之夫人李氏，名闰，为篁仙观察之女。幼娴内则，博极羣书，复生尝叹为明达。集历朝列女传，各系以论，於明杨椒山夫人乞代夫死事，论曰：「明太祖、成祖皆不学无术，任刑法以治天下，其流弊足以利小人而害君子。严嵩、魏忠贤相继而起，流毒善类，卒以亡国。而椒山以迕嵩父子，屡被廷杖，血肉狼籍，筋断骨折，备诸惨酷而死。方是时，贼党布满朝列，暗无天日，杨夫人欲白其夫之冤，疏虽十上，必不能达。为杨夫人计，惟有以疏结诸发际，怀匕首诣宫门自裁，以代夫死，或可感悟皇上」云云。及复生殉光绪戊戌之难，夫人舆入湘抚署，跪地痛哭，袖出寸刃自刭，颈血溅陈右铭中丞衣袂而死。

春桂一子自刭殉夫光绪中叶，京妓有春桂一子者，蜚声於时，蓄多金，座上客常满。狎客之尤着者凡三，一为岭南许某之长公子，一为浙西徐某之四公子，一为直隶乐亭刘某。刘自国初即以富着称，家产逾千万。徐、许以与刘妬宠，集手下健儿数百，互相鬬殴，伤十余人，死二人，刘逃而免。既酿衅，御史先後揭参，成巨狱。狱起，刑部逮春桂一子就案，刘出全力以衞之。方春桂一子之就逮也，行经顺治门外之御河桥，桥故高，以纤足不良於行，刘商之部役，驮之过桥，仅数十步耳，而纳贿至三千金。综计先後用费，凡巨万，卒以金钱力，获胜诉。龟奴论戍，释春桂一子，归於刘。

刘本某科会元，供职於部。经此变，遂弃官，挈春桂一子返乐亭。家虽富，而居恒守俭约，规则尤严。将至乐亭，春桂一子尽锁置其衣饰，布裙椎髻，一改旧观。刘讶之，曰：「吾今为君家人，安得不守君家法！」入门以後，合族无闲言。会刘父病瘫痪，春桂一子竭诚奉侍，衣不解帯，目不交睫者，先後凡三年。是秋，刘妻病殁，春桂一子代主家政，内外秩然，有条不紊。会刘父病革，乃置酒，遍延戚族而诏之曰：「吾病废在牀，於兹数载。家人侍我虽孝，然无如儿妾之历久不渝，檅亵不避者。得妇如此，吾儿之福，亦吾宗之福。吾旦晚就木，必为之正名定分，於吾未死以前亲见之，吾心始安。今日之举，吾命也。」众於是交口称善。其後刘翁卒，刘以哀毁过度，亦呕血死。春桂一子虽料理丧葬，处分家事，昕夕不遑，而色不甚戚，群以为疑，或有议之者。某日，治葬方毕，春桂一子突於坟次出利刃自刺，血四射。众骇愕甚，顾以无备，驰救不及，遂死。

朱烈妇有遗札吴县朱烈妇，幼喜读书，善吟咏。既笄，适朱湛园。湛园家故富，经粤寇之乱，家业荡然，乃幕游於外。烈妇在家，赖十指以活，无怨词。光绪壬午，湛园游浙，烈妇从。甫一载而湛园病，甚危，乃焚香誓天，愿以身代，且刲股，卒不起。时湛园之妾传贵已有姙，烈妇乃勉抑哀痛，挈妾扶榇以回籍。营葬毕，即自经以殉。先数日，焚毁诗稿。妾问其故，则曰：「非尔所知。」但谆谆以抚孤守节大义勖之。殁後，搜其妆盝，得遗函数通，皆托孤之语。其致夫弟一函，则曰：「蒙先夫之友黄辅之、魏纫芝二人之德，将愚嫂之苦况告於众友，共十七人，周济洋百元，亲自到舍交我。此二人恩德，真是难报。但自绍到山买地一方，一切开销，已用去八十余元，还少安葬之费，并传贵生产用度。惟以後之用，一无所有。虽承梓叔相许家用，但愚嫂忽遭此变，日夜悲苦伤心，留此无用，倒要累人衣食，千思万想，不如死，死後倒可相从先夫於地下。偷生数十日，因未到家山，安葬未办。今得塚地已买好，诸事已了，我死亦安。所念者，惟传贵与遗孤，拜托吾叔、二叔、三叔抚养管教，成人之恩德，生死不忘。传贵年少，如不能守，因无遣资，愚嫂不便自主，三位贤叔与梓叔商量可也。愚嫂席氏泣血。十一月十五日绝笔。」又曰：「什物数件，可付传贵收用。我死之後，棺木衣衾，即用愚嫂三十年针工所积，不必累人。」

蔡氏妾不从张某蔡春容，阜阳人，甘肃平凉府经历。其挂冠也，挈妾以归，有仆张某从之。妾年少而有智，张亦阜阳产，从蔡久，蔡信之，陆行数十日，服务唯谨。至蒙城，易陆而水，扬帆东下。中途，张与舟子恒切切私语，状颇不善。妾见之，告蔡，蔡不信。一日，舟至僻处，张持利刃杀蔡，沈其尸於江，妾号泣不能阻，欲呼救，则四无应者，不得已，隐忍以待。及夕，张谓妾曰：「主人死矣，尔将何归？不如从我。」妾漫应之。迫令侍寝，则以月姅辞，如是者数日。舟子恐事泄，因与张分其财物，促他适，张遂别雇一舟，挈妾而去。

蔡既被杀，其妾即密筹报仇之策，因阳作欢容，使之不疑，惟不与张同卧起，以防其玷。易舟，仍如之。一日薄暮，泊舟，张登岸购物，妾见舟子颇诚笃，招之入舱，泣诉之，请为助。舟子慨然曰：「恶奴弑主，罪不容诛，当代为鸣官也。」翌日，天未明，即解缆行，至涡阳县之义门司，诡言有他事，奔告之於巡检署。时张卧尚未起，逮至案，一鞫而服。

毛芷香不忍见夫死而死毛芷香，湘乡人，少园女。生於皖，因归桐城汪楷。芷香性慧，知书史，明大义。光绪庚子，楷挈其弟尧臣与唐才常、林圭等倡革命，往来湘鄂间，每困乏，则芷香辄质钗珥以助。事败，楷与尧臣被逮於长沙，尧臣仰药死，楷下狱。时官吏上首功，株累众，无幸免。芷香不忍见夫死，乃仰药自尽。前三日生一女，弃之，後二年，楷得释，而芷香死矣。

陈蕙贞不愿为娼而死开封陈善，居省城宋门外，以卖面为生，有一女曰蕙贞，姿美丽而性贞洁。第四巷为大梁高等女闾所在，善以送面故，数往来娼家，见其閈闳高大，屋宇宽广，服御饮食奴仆过世家，心羡之。某娼有一子，知蕙贞色艳，因求婚，诺之，以蕙贞归焉。入门，恪尽妇道。姑教之习唱，弹琵琶。无何，使应客，蕙贞不允。娼及夫怒，笞之，蕙贞誓死不从，卒受挫折而死。书院士子肄业者，多作勾栏游，知其事，使善具禀控抚院，复具公禀为请旌。汴抚高其节，送入节孝祠，严治娼夫妇罪。

女学生投缳闽中俗例，每岁中秋节，十四、十五两夕，各家争以摆塔相赛。届时张灯结彩，高置宝塔於香台，罗列珍玩，门户洞开，纵人游览，士女往来如云。城西有女学生某，良家女也，受城中某生聘，未赋于归。时值宣统己酉八月十四日之夜，女挈伴出游，为其夫友某所见。次日，友致书於其夫，词秽亵。夫愤甚，遂作离婚书贻女。女得书而愤，是夕，竟成绝命诗三首，投缳自缢，时人哀之。其诗曰：「圭璋璧玉本无瑕，谁道闺中大节差？纵有摩肩人载道，岂无携手女同车？方夸夫壻通三略，讵料微躯丧一花。寄与同时诸姊妹，埋头从此掩窗纱。」「才度芳春十七余，投缳决绝几踌躇。母兮圣善空生我，夫也无良忍弃予。此日捐躯轻似蚁，当年比翼愿同睢。黄泉惨作无家鬼，断送夫君一纸书。」「暮鼓冬冬刻漏残，强将梳洗泪偷弹。前生缘结今生断，此日愁牵昨日欢。可恨修函郎尽晓，无端贾祸妾何堪。知君自有名门配，莫为忧思顿减餐。」

江烈女不为父母舅姑所夺江烈女，新宁人，家贫力农，已字而未嫁也。邑豪绅艳其色，欲私之，苦不得间。女父母故负绅金，绅乃益贷之，意其必无以偿，则可劫而诱也。既而其父母果无以偿，乃愿致女。及期，女微闻其事，宵遁之夫家。绅又饵其舅姑，皆许诺。为期，召绅至，闭女於楼，女遂缢。邑人畏绅势，秘其事。

武烈女以不愿改适自缢宣统时，有武烈女者，鸡泽人，父业儒，早世，家贫，母寡，藉针黹以佐饔飱，恬如也。女性庄重，不苟言笑。其父在日，女已许字同里焦氏。焦氏子长而不肖，流为丐，母闻而恶之，常讽女改适，女不允。母劝之急，女泣曰：「薄命之婚，父实主之。背死父，不孝；字二夫，不贞。生女如此，不如无也。」遂以死自誓。里有富翁，闻女贤，以重聘啖其母，母许之，且以数百金绝焦郎婚，女不知也。及迎娶有日，女见母制嫁衣，颇华丽，心疑焦氏子焉得有此。适母他出，邻媪告女曰：「非汝母，焉得有此？」女闻而悲啼，取新制衣片碎之。母归，忿詈备至，女夜自缢死。死後，又有同邑富人因子新死，慕女贞烈，亦以重金许其母，将聘女为冥媳，择期并葬。事为邑令所闻，力阻之，乃止。令遂捐俸为女营葬。葬之日，冠盖如云，观者塞涂。卜地於其所居河阳村之北，树梅花三百本，题曰武烈女墓。