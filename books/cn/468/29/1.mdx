---
---
---
title: 方技
---



家有干支歌诀方技二字始於汉，其在唐时，医卜星相诸流皆入焉。惟医为正当之学科，实未可与卜星相之迷惑社会者同日而语也。方技家首重干支，有歌诀纪之。所谓十干者，甲乙丙丁戊己庚辛壬癸也；十二支者，子丑寅卯辰巳午未申酉戌亥也，方技家辄以之纪年月日。而自命博雅之人，又喜用《尔雅》阏逢旃蒙及陬月、如月等字，意义晦塞，苦难记忆。自有歌诀，颇为简明。一歌曰：「阏逢旃蒙甲乙并，柔兆丙兮强圉丁，着雍为戊屠维己，上章二字乃属庚，辛曰重光壬玄黓，癸号昭阳十干成。」二歌曰：「困敦为子地支首，赤奋若兮厥维丑，摄提格则要推寅，单阏为卯义堪剖，执徐二字实辰龙，大荒落即巳蛇走，敦牂午兮协洽未，涒滩是申作噩酉，阉茂之与大渊献，是维戌亥相居後。」三歌曰：「月在甲兮乃云毕，乙橘丙修义不失，在丁曰圉戊曰厉，在己曰则庚曰窒，辛塞壬终癸极名，《尔雅》月阳释一一。」又五言歌曰：「毕橘修圉厉，则窒塞终极，自甲数至癸，月阳《尔雅》释。」又纪月之歌曰：「正月为陬二月如，三月寎兮四为余，五月厥维以臬号，六月由来号以且，七相八壮九为玄，十阳以下乃辜涂，正月得甲为毕陬，二得甲兮即毕如。」

西藏有豫言家欧美有一种人，专於事前豫卜吉凶祸福，谓之豫言家。我国术士亦有能言之者，惟或验或不验耳。今西藏亦有之。其人每托为神言，岁至拉萨，豫言年岁丰歉及其他未来事，达赖喇嘛以下须就而问之。人民若令判断一事，须酬金十太克，甚有多至藏币一万太克者。

红教喇嘛之推算藏历，向由红教喇嘛推算，凡是年所有各项吉凶，皆於历後绘图贴说，如内地《推背图》之式。藏人曾云：前红教喇嘛推定壬子鼠年藏中有刀兵之事，及康熙时藏中之乱，果为大军平复，尽收其土。又绘一树，一人守之，其树已枯朽，人则往雪地。盖以树譬黄教，当自此不振，其人譬达赖，当永远逃往外国也。

乾坤万年歌周太公望着《乾坤万年歌》，其论本朝者云：「十八孩儿跳出来，苍生方得苏危困。 「 十八孩儿是李字，指李自成也。跳，读作逃，乃逃走也。明崇祯甲申三月十七日，自成陷京师，思宗缢死煤山。五月，大兵定京师，自成败，梵九门城楼，挟明太子、二王西走，世祖遂定鼎於燕，可谓前遭危困者。今则无事矣，故曰苍生方得苏危困也。」 相继春秋二百余，五湖云扰又风颠。」 「 二百余，指本朝之国祚也。」

马前课蜀汉诸葛亮有《马前课》，每一课指一朝，白鹤山僧守元解释之。其论本朝者为第九课，○⊙○⊙⊙⊙，中上。水月有主，古月为君。十传绝统，相敬若宾。证曰：「阳阴阳，阴阴阴，在卦为晋。」解曰：「水月有主，清也；古月，胡也。」

推背图唐司天监袁天罡，李淳风撰《推背图》，凡六十象，以卦分系之。其论本朝者为第三十三象为丙申， 「 巽下兑上。」 大过。谶曰：「黄河水清，气顺则治。主客不分，地支无子。」颂曰：「天长白瀑来，胡人气不衰。藩篱多撤去，稚子半可哀。」此言世祖入关之徵，中有「顺治」二字也。

又第三十四象为丁酉，&#60867；&#60867； 「 巽下巽上。」 谶曰：「头有发，衣怕白。太平时，王杀王。」颂曰：「太平又见血花飞，五色章成里外衣。洪水滔天苗不秀，中原曾见梦全非。」此言咸、同粤寇事。寇不薙发，俗呼长毛。所立国号，曰太平天国。其酉不称皇帝而称天王，自余亦皆称王，天王为洪秀全。而其时又有苗沛霖之乱也。

又第三十五象为戊戌，&#60870；&#60868； 「 震下兑上。」 随。谶曰：「西方有人，足踏神京。帝出不还，三台扶倾。」颂曰：「黑云黯黯自西来，帝子临河筑金台。南有兵戎北有火，中兴曾见有奇才。」此言光绪庚子，八国联军入京，德宗奉孝钦后西狩事也。

又第三十六象为己亥，&#60867；&#60871； 「 乾下巽上。」 小畜。谶曰：「纤纤女子，赤手御敌。不分祸福，灯光蔽日。」颂曰：「双拳旋转乾坤，海内无端不靖。母子不分先後，西望长安入觐。」此言孝钦后临朝，德宗不得行其志也。

又第三十七象为庚子，&#60867；&#60868； 「 震下巽上。」 益。谶曰：「汉水茫茫，不统继统。南北不分，和衷与共。」颂曰：「水清终有竭，倒戈逢八月。海内竟无王，半凶还半吉。」此言宣统辛亥八月，武昌起事，国运告终，南北言和，帝逊位而共和成立也。

藏头诗唐李淳风之藏头诗，以对太宗而作也。其论本朝者，则曰：「天意如是。斯时人皆得志，混世魔王出焉。一马常在地，弓长例成都，林易连水黑子去。其时文士家中坐，武将不领人。越数年，如丧国家，有八旗常在身之主出焉。人皆口内生火，手上走马，头上生花，衣皆两截。」此言李闯、张献忠之乱，世祖率领八旗将士入关，人皆口衔烟管，手有马蹄袖，头戴花翎，而行装之衣，为马褂与袍也。

梅花诗宋邵康节有梅花诗，其论本朝者云：「胡儿骑马走长安，开辟中原海境宽。洪水乍平洪水起，清光宜向汉中看。」此言世祖入关，定鼎燕京，後开海禁，与各国通商，有粤寇洪秀全之乱，而宣统辛亥八月十九日，黎元洪起义武昌也。

烧饼歌明太祖在便殿，一日，食烧饼，方啖一口，内监忽报刘基进见，太祖以碗覆之，始召基入。问之曰：「碗中何物？」基曰：「半似日兮半似月，曾被金龙咬一缺。此食物也。」开视，果然。太祖乃问以天下後世之事，基历历言之。其论明末而及本朝者，太祖则曰：「朕有六百年之国祚，足矣，尚望有半乎？天机难言，何不留锦囊一封，藏之於库，急时有难，则开视之，可乎？」基曰：「臣亦有此意。」遂歌曰：「九尺红罗三尺刀，劝君任意自游遨。阉人尊贵不修武，惟有胡人二八秋。臣封柜内，俟後开时自验。桂花开放好英雄，拆缺长城尽孝忠。 「 此指吴三桂出关请兵。」 周家天下有重复，摘尽李花枉劳功。黄牛背上鸭头绿，安享国家珍与粟。云盖中秋迷去路，胡人依旧胡人毒。反覆从来拆桂枝， 「 此指三桂归顺後复叛灭之。」 水浸月宫主上立。 「 此拆清字。」 禾米一木并将去，二十三人八方居。」太祖曰：「二十三人乱朕天下，八方安居否？」基曰：「臣万死，不敢隐，至此，大明天下亡之久矣。」太祖大惊，即问此人生何方，衣冠若何，国号为何，治天下何如。基曰：「还是胡人二八秋，二八胡人二八忧。二八牛郎二八月，二八姮娥配土牛。」太祖曰：「自古胡人无百年之国运，乃此竟有二百余年之运耶？」基曰：「雨水草头真主出， 「 此拆满字。」 赤头童子皆流血。倒置三元总才说，须是川水页台阙。 「 此拆顺治二字。」 十八年间水火夺，庸人不用水火臣。 「 此拆康熙二字。」 此中自己用汉人，卦分气数少三数， 「 此言圣祖在位六十一年。」 亲上加亲又配亲。」太祖曰：「胡人至此，用人水夺火灭，亲上加亲，莫非驸马作乱乎？」基曰：「非也。胡人英雄，水火既济，安享太平，有位有势，时值昇平，称为盛世，气数未减，还有後继。宝剑重磨又重磨，抄家灭族可奈何。阉人社稷藏邪鬼，孝弟忠奸诛戮多。李花结子正逢春，牛鸣二八倒插丁。六十周甲多一甲，螺角倒吹也无声。点画佳人丝自分，一止当年嗣失真。 「 此拆雍正二字。」 泥鷄啼叫空无口，树产灵枝枝缺魂。朝臣乞来月无光，叩首各人口渺茫。 「 此拆乾隆二字。」 一见生中相庆贺，逍遥周甲乐饥荒。 「 此言高宗在位六十年。」 」太祖曰：「胡人至此败亡否？」基曰：「未也。虽然，治久生乱，值此困苦，民怀异心，然气运未尽也。廿岁力士开双口，人又一心度短长。 「 此拆嘉庆二字。」 时俺寺僧八千众，火龙渡河热难当。叩首之时头小兀，姮娥虽有月无光。 「此拆道光二字。」 太极殿前卦对卦， 「 此言咸丰二字。」 添香禳斗闹朝堂。金羊水猴饥荒岁，犬吠猪鸣泪两行。洞边去水台用水， 「 此拆同治二字。」 方能复正旧朝纲。火烧鼠牛犹自可，虎入泥窝无处藏。草头家上十口女，又抱孩儿作主张。 「 此言孝钦后於同治、光绪时两次临朝也。」 二四八旗难蔽日，辽阳思念旧家乡。东拜斗，西拜旗，南逐鹿，北逐狮。分南分北分东西，偶逢异人在楚归。马行万里寻安歇，残害女中四木鷄。六一人不识，山水倒相逢。黄龙早丧赤城中，猪羊鷄犬九家空。饥荒灾害皆并至，一似丰登民物同。得见金龙民心开，刀兵水火一齐来。文钱斗米无人籴，父死无人兄弟擡。金龙绊马半乱甲，二十八星问土人。蓬头幼女蓬头嫁，揖让新君让旧君。」太祖曰：「胡人至此败亡否？」基曰：「手执刚刀九十九，杀尽胡人方罢休。礮响火烟迷去路，迁南迁北六三秋。可怜难渡雁门关，摘尽李花胡不还。黄牛山下有一洞， 「 此言黄为金色，金属辛，牛在干支则为丑，一为刘坤一，洞为张之洞也。」

黄蘖禅师诗明黄蘖禅师有论本朝诗云：「日月落时江海碧，青猿相遇判兴亡。八年运向滇黔尽，二九丹成金谷藏。 「 此言顺治。」 黑虎当头运际康，四方戡定静垂裳。唐虞以後无斯盛，五五还兼六六长。 「 此言康熙。」 有一真人出雍州，鶺鴒原上使人愁。须知深刻非常法，白虎嗟逢岁一周。 「 此言雍正。」 乾卦占来景运隆，一般六甲祖孙同。外攘初度筹边策，内禅无惭太古风。 「 此言乾隆。」 赤龙受宠事堪嘉，那怕莲池开白花。二十五弦弹易尽，龙来龙去又逢蛇。 「 此言嘉庆。」 白蛇当道漫腾光，宵旰勤劳一世忙。不幸英雄来海上，望洋从此叹茫茫。 「 此言道光。」 亥逐无讹二卦开，三三两两总堪哀。东南万里红巾扰，西北千羣白帽来。 「 此言咸丰。」 同心佐治运中兴，南北烽烟一扫平。一纪刚周阳一复，寒冰空自惕兢兢。 「 此言同治。」 光芒闪闪见灾星，统绪旁延信有凭。秦晋一家仍鼎足，黄猿运厄力难胜。用武时当白虎年，四方各自起烽烟。九州又见三分定，七载仍留一线延。红鷄啼後鬼生愁，宝位纷争半壁休。幸有金鳌能戴主，旗分八面下秦州。 「 以上言光绪。」 中兴事业付麟儿，豕後牛前耀德仪。继统偏安三十六，坐看境外血如泥。 「 此言宣统。」 」

哲布尊丹巴之言世祖入关，哲布尊丹巴胡图克图来朝，世祖问异日事，答曰：「我身不缺，我国不灭。」又问国祚，答曰：「十帝在位九帝囚，还有一帝在幽州。」当时且以为二十传也。及德宗被囚瀛台，宣统帝辞政，此谶始信。「我身」二句，盖宣统帝御名下一字为「仪」，臣民固须敬避，惟当镌刻书籍，於必不可避之「仪」字，则「我」字即缺末笔也。

李神仙豫知试题山左有李神仙者，以技游京师。顺治庚子乡试，有两生密询试题，李笑曰：「公等皆道德仁义中人也，无庸问。」题出，乃「志於道」全章，二人皆中式。辛丑会试，又有以场题问者，李曰：「五后四可。」後首题乃「知止而后有定」节，果有五「后」字。二题「夫子之文章」一章，三题「易其田畴」二节，果有四「可」字。

水月老人论大虫水月老人，姓孙，名文，字文若，会稽人，明末诸生。入国朝，隐於杭，所居为梅园，在艮山门外之百步塘。老人性简静，一介不取，间为歌辞以自娱。问其年，辄曰九十。人以其发尽秃，故呼之为僧。顺治初，范忠贞公承谟抚浙，老人固预知之。盖老人与其大父雅故，忠贞幼时，尝抚其顶曰：「儿当建节吾土。」至是，忠贞奉母命，物色而得之，屏驺从往谒，寻为出俸修塘。时浙西多虎，老人辄语之曰：「山上大虫任打，门内大虫休惹。」忠贞寻奉命督闽，濒行，老人诫之曰：「耳後火发时，须有主意。」门内虫，闽也；耳後火，耿也，盖指闽藩耿精忠也。康熙甲寅，闽藩变作，忠贞死焉。人遂以老人为能前知，争趋之。老人避去，不知所终。土人乃改其居为水月庵，肖其像若僧，募僧奉之。

李道人能知未来事乾隆甲午，有李道人者，自山东入京，人皆称之为李半仙。朱鼎延少宰询其子应顺天试得隽否，李书曰：「有田皆种玉，无马不成龙。」朱以为嘉兆。及榜发，解首乃田种玉，而末名则马成龙也。梁尚书清标尝邀之饮，同会六七人，请预道今夕事。李即书片纸，寘烛檠下。顷之，座客共话关壮缪出处。俄有致书与梁者，发示无一字，翻阅之，字在柬背。李因取纸出视云：「客所谈者皆关公事。有送柬者至，颠之倒之，大可笑也。」众皆拊掌者再。

蔡必昌知川楚之变乾隆甲寅秋，蔡太守必昌守重庆。一日，谒督部福文襄，文襄适征廓尔喀，因问此行休咎。蔡曰：「此次蒇事必速，冥中仅造册数月。後不数年，川、楚间当有大刼，冥中已造册数年，今尚未已。」文襄询以册载姓名，蔡曰：「未来事不可预言。此中首领，似即毕秋帆制府也。」明年乙卯，果有楚苗之变，川、楚教匪继之，频年大乱，嘉庆甲子始平。

姚先生言休咎道、咸间，京师有姚先生者，以课徒为业，冬夏惟一衲，与人言休咎，辄应。刑部司员如皋胡佛生喜谈黄老术，闻姚名，往谒，愿奉之为师。姚言：「君等受恩深重，当使天下人民共登寿域，修炼之术，非士大夫所宜道。」胡乃馆姚於家，敬礼备至。然姚所论皆儒家事，起居亦无异常人。年余，忽蹙额谓胡曰：「君部堂官阿公今夜欲见害，奈何？」胡问故，曰：「阿本天狐，世无知者。三年前，余於酒後误泄其隐，坐是欲杀余。然余善五雷正法，妖鬼皆不敢近，岂阿公所能害哉！彼无故动杀机，必自毙，三日内当有验耳。」胡明日阅邸钞，知阿果请病假三日，乃神之。至第二日，阿薨，胡乃长跪姚前曰：「先生果神人，愿教我。」姚曰：「吾非吝此术，愿谶纬小数，学之无益，只有害耳。且人尽前知，则人尽看破世味，岂复有求名求利之人哉！」胡又叩长生术，姚曰：「自古谈神仙者如恒河沙数，然费长房果在何处？洞天福地，既不使千百年一人知之，一人见之，则神仙日在烟云杳渺之中，反不若尘世确有实在乐处。人亦何苦甘掷此自在光阴，而向寂寞无聊之境，求杳渺无凭之仙哉？」胡服其论，转叩治术。姚曰：「治术具在所读书中，君固无不知矣，何问焉！」又曰：「世局关乎大臣，今之操政柄者何人耶？君宜为自全计，勿更与俗浮沈也。余师见招，亦当从此逝矣。」翌日，姚不知所往。胡谋得河工差出京。是年，果有粤寇之乱，京师米珠薪桂，有断炊者，而胡幸有差，得不冻馁。扶乩术士以朱盘承沙，上置形如丁字之架，悬锥其端，左右以两人扶之，焚符，神降，以决休咎，即书字於沙中，曰扶乩，与古俗卜紫姑相类。一曰扶箕，则以箕代盘也。又有人谓之曰飞鸾或扶鸾者，其实飞鸾与扶乩本两事，混而为一者误。飞鸾之耗费甚钜，手续亦繁，先一年即摒挡种种，飞时亦须阅三四月始竣事。

新学家往往斥扶乩之术为迷信，其实精神作用，神与会合，自尔通灵，无足奇也。初亦有文人弄笔，自托於女鬼仙灵，久之则亦不期然而然。有《仙坛花雨》一书，多记降乩仙鬼唱和之作，《西青散记》亦多述其事。

陈朗生为乩仙康熙时，有请乩於枞阳陶氏宅者，方纵笔，忽停。讯之，曰：「陈朗生过门。是人，狂生也，且俟其去。」又一日，醉卧，邻人请乩仙至，自书姓名，则陈朗生也。朗生，名枋。

金圣叹为乩仙金圣叹既死，山左有官署召仙，仙即圣叹，判一诗云：「石头城畔草芊芊，多少愚人城下眠。惟有金生眠不得，雪霜堆里听啼鹃。」圣叹前身为杭州昭庆寺僧，死後，朱眉方梦圣叹谓之曰：「吾前身乃僧也，常游欢爱河中，故有是劫，今脱矣，当为邓尉山神。」

乩限韵赋诗秦对岩宫谕家有乩仙，时吴伯成制军兴祚方宰无锡，一日，访秦，知其召仙，必欲观之，秦延之入。时所请者，云是李太白。吴曰：「请赐一诗。」乩判云：「吴兴祚，何不拜？」吴言：「诗工，固当拜。」又判云：「题来。」适有一猫蹲於旁，吴指之，谓可咏此。又判云：「韵来。」吴乃限九韭酒三韵以难之。乩即书云：「猫形似虎十八九，吃尽鱼虾不吃韭。只因捕鼠太猖狂，翻倒牀头一壶酒。」

彭定求奉乩仙彭定求幼奉乩仙甚谨，父严禁之，终莫能夺。练籙既久，遂能通神，废乩运腕，不假思索。始为诗文，继为制艺，悉为佳构，棘闱获隽，用此技也。康熙丙辰，计偕入都。吴大鹏与彭有旧，得其经义秘本，中有朱书「元君许我必中丙辰会状」十字。及礼闱榜发，与殿试传胪，果皆第一。

乩示戊辰试题康熙戊辰会试，举子某求乩仙示题，乩书「不知」二字。举子再拜而言曰：「神仙岂有不知之理。」乃大书曰：「不知不知又不知。」众大笑，以仙为无知也。而是科题乃「不知命无以为君子也」三节。

李奉河托乩伸冤陕西粮盐道祖允图事乩仙甚谨，康熙丙子，以襄办试事出闱，偶询他事，乩忽书云：「我乃延安府清涧县受冤人李奉河也。」问何以至此，则书「我随仇生入场，污其卷而出」十一字。祖潜访其实，为之雪冤，适被召入京，未果。

乩示乙酉试题康熙乙酉八月十日，有人於苏州虎邱米仙楼请乩，问闱题。乩判云：「春秋之际，善恶分明。」笔少停，遽问其子中式否，判云：「数皆前定，风水成文。 「 水风井也。」 」复问北闱题，判云：「闷恹恹独坐无聊，唱彻相思调。只为如玉人 「 言念君子，温其如玉也。」 儿行远道，强登高，停杯不饮，盼望佳音到。」复问浙江题，判云：「韵取十一真，啼出富春鸟。」後知江南题「子谓子夏」一节， 「 春秋之际。」 「言前定」八句，「有为者辟若掘井」一节。北题「吾尝终日不食」一节， 「 故云闷恹恹相思调也。」 「君子之道辟如行远」一节，「禹恶旨酒」一节。 「 停杯不饮也。」 浙题「观过知仁」一节，「思修身」六句， 「 皆十一真韵。」 「民事不可缓」一节。 「 播谷，富春鸟也。」

北濠圣堂乩判康熙丁亥，有人於苏州北濠圣堂请乩仙，仙判云：「诸弟子刧到矣。」众失色。又曰：「一辈不如一辈，天心难合人心。积年罪孽祸相寻，水旱刀兵疾病。」是年旱灾，次年水灾，以後旱涝不齐者五年。己丑，诛苏郡通海寇谋叛者百余人。而大荒之後，又有大疫。一名链条瘟，一家有疾，家家缠染；一名癞团瘟，病者皆腹胀如铁而死。

乩示甲午试题康熙甲午乡试，秀才某求乩示题，乩书「不可语」三字。秀才苦求不已，乃书曰：「正在不可语上。」众愈不解，再求明示，乩书一「署」字。再叩之，则不应。已而题为「知之者不如好之者」一章。

乩示庚子试题康熙庚子，晏斯盛发解，冯咏第二。冯於未入场前请乩，问今科是何题，乩判云：「首题好似主考样，二题不在《四书》上，三题尔晓得也好，尔不晓得也好。」初不能解。是科两主考为李之望、鄂尔奇，首题「礼云礼云，玉帛云乎哉；乐云乐云，钟鼓云乎哉，」盖礼乐与李、鄂音相似，故云好似主考样也。次题「在彼无恶」四句，乃诗词，故云不在《四书》上。三题「人知之亦嚣嚣，人不知亦嚣嚣」，即所谓尔晓得也好，尔不晓得也好也。

李敏达遇乩仙李敏达公衞未遇时，遇乩仙，自称零阳子，为判终身云：「气概文饶似，勳名衞国同。欣然还一笑，掷笔在秋红。」旁小注曰：「秋红，草名。」当时无人能解。後官直隶总督，方劾总河朱藻而薨，後人方悟朱者红也，藻者草也。

乩答瓜子数周蓼圃检讨在京，偶为扶乩戏，时供果中有西瓜子，或撮而问之，乩判曰：「三八之数。」开掌，则二十四枚也。复撮之以问，曰：「仍前数。」数之，则三十八枚。复撮少许问之，曰：「仍前数。」数之，则十一枚。

缪焕遇乩仙缪焕，苏州人，年十六，入泮，遇乩仙，问科名，判云：「六十登科。」缪大恚，嫌其迟。然年未三十，已登科，题乃「六十而耳顺」也。

李玉鋐链笔录通州李玉鋐少时好链笔录，一日，笔神於空中书曰：「敬我，我助汝科名。」李再拜，祀以牲牢。其後有文社之事，题下，则听笔之所为。尤能作擘窠大字，求者辄与。李敬奉甚至，家事外事，咨之而行，靡不如意。社中能文者每读李作，叹其笔意大类钱吉士。钱吉士者，明翰林钱憙也。李私问笔神，答曰：「是也」。自後里中人来扶乩者，多以钱先生呼之。笔神遇题跋落款，不书姓名，但书「蔼蔼幽人」四字。李举孝廉，成乾隆丙戌进士，笔神之力为多。後官臬司，神助之决狱，郡中以为神。李乞归，神与俱。李他出，其子方膺事神不敬，神怒，投书作别而去。

叶沃若降乩杨樗园、朱棐园、毛静山、吴翼堂皆拔贡生，在都，城冬杪，为扶鸾之戏。忽降乩者自称叶沃若，叶亦同年也，诸人讶其方壮健，未闻病逝，安得在此。乩言今年某日卒於泾。诸人疑信不能决，乩言：「君辈勿疑，犹记某年除日，在宁国学使署西园古梅下商某事否？」盖棐园等在学使署阅文，交通之事，他人所不知者，於是信为真。阅数日，制文设奠，为位以哭之。未几，闻扣门声，则沃若披帷入矣。诸人避席，问何相逼之甚。沃若自谓计偕来京，方下车，为诸人致信物。因探怀出札，诸人乃相视大笑，具言其事。

刘大櫆请乩乾隆丙午，刘大櫆将入秋闱，先请乩，乩判云：「壬子两榜。」刘不解，以为壬子非会试年，或有恩科也。及丙午，中副榜；至壬子，则又中副榜焉。

张春和死於乩乾隆时，武强有张春和者，拔贡生，年二十余，美丽逾美妇人。时出观剧，舞台上下，万目睽睽，咸注射之。有时妇人围绕以行，致妨跬步，时人咸目之为潘岳、衞玠。後以癖好扶乩，有乩仙二人，日过其斋，相与吟咏倡和。其诗率为艳体，卷帙厚至盈尺。乩仙之名，曰红霞，曰碧霞，皆女仙也。久之，不请自至。每晨醒仰卧，注视梁上，则有双翘纤妍，着红锦绣履，自梁堕下。俄又见双股洁白如脂，不移时而全体毕现，笑面盈盈，昵就其榻。积数年，卒患痨瘵死，好事者曰，春和仙去矣。

童二树生而降乩童二树尝昼寝，适其友扶乩於小罗浮斋，二树降乩，题诗数章，有「小春人在小罗浮」等句。友人大惊，急省其家，而二树方欠伸起，言梦与诸公酬唱，述所作诗，与乩书不爽一字。

唐立之链笔录乾、嘉间，青浦有唐立之者，善帖括，雄视一邑。後得链籙书，虔诵讲习，谓链久，可以废乩运腕，不假思索，成佳构。以故昼夜寂斋处馆，置诸事於度外。一夕，演法，有鬼临存，首大如轮，两眸炯炯，屹立不少动。惊起，踰垣以避，五内失守，自是不复循习。链此者谓须虔祀文昌帝君，乃能灵应。

乩示浙江乡试闱题嘉庆丁卯浙江乡试，有人以闱题叩乩，批云：「内一大，外一大，解元文章四百字。」及出题，乃「天何言哉」三句。一大者，天也；内外者，题内题外也；四百字，则明指四时百物矣。

关羽示闱题湖州荻港有纯阳阳宫乩坛，道光癸卯浙江乡试前，有人请乩，忽关羽降坛，羣罗拜，求示闱题。乩书曰：「在白云红叶之间。」众皆未喻，复求明示。又书曰：「吾不读《春秋》。」乩寂然。羣谓不可解。及入闱，题为「假我数年」二章，题前终於浮云，後一章叶公问政。叶读摄，必加朱圈，而题中《易》、《书》、《诗》、《礼》皆备，惟阙《春秋》，始悟乩语之隐切也。

彭刚直扶箕彭刚直幼时读书於衡阳之石鼓书院，有萧满者，少负才气，工为讼牍，然意在扶弱锄强，非挟邓思贤之术以牟利者也。中年以後，乃大悔之，改而习道家言，善敕勒之术，且好扶箕。其扶箕也，必与刚直俱。满仅能焚符召仙，而运笔於沙盘作字，则皆刚直为政。其言乃刚直自以意为之，然往往曲中问者之意，刚直亦不知其所以然也。久之，名颇着，有问休咎者，有以病求方者，几无虚日。

衡阳有老吏，以其子妇病，求方。刚直假箕笔作一诗云：「无端恶疾到心头，老米陈茶病即瘳。持赠与君惟二味，会看病起下高楼。」其人翌日来谢，果服老米陈茶而愈。满愈自信，刚直则以为偶中也。

时衡阳县令金日声，浙人也，有孙甫三龄，偶病，使医治之，医授以方而去。如方具汤液以进，则其孙正熟睡，金之妻谓其子妇曰：「儿睡甚安，勿遽进药。」乃使佣媪置之饭甑之上，欲其勿冷也。俄儿醒，命取药，姑妇二人共饮儿。儿啼，不欲饮，强灌之，不能尽，视盌底，浓厚如膏。金妻咎其子妇曰：「我固命汝沥取清汁，何乃如是！」其子妇讶曰：「曩已倾竹簁中，尽去其滓，岂犹未尽耶？」然不疑有他也。俄而儿大啼，颜色骤变，手足揎蹙，殆不可堪。疑为药所误，呼前医诘之。医曰：「吾药虽不中病，何遽至此！」取余药审视，惊曰：「是鸦片烟膏也，不可为矣。」时道光中叶，鸦片烟犹未盛行，然官署中已多有之。金之庖人素嗜此，是日，适以鸦片膏一盌蒸饭甑上，与儿之药盌大小形制相同，媪仓卒误取之也。金大怒，趣召庖人，欲予大杖。金妻曰：「无益也。宜为儿计。」偏召诸医，医束手。或言满与刚直善扶箕，能为人求方，乃使使者二人持柬往。其一人至书院，刚直固在院中，使者致命，刚直私计三岁婴儿而饮鸦片烟膏一大盌，必无幸矣，辞不往。使旭固请，不获已，乃曰：「然则当与萧满偕，今不知其人焉在，请与使者共求之。」刚直之意，以为满未必即得，迁延一二时，儿必死，即无事矣。甫出书院大门而遇满，不得不与俱。至县署，则已设香案，陈箕盘，而金具公服鹄立以待矣。略述病状，即请扶箕。满焚符如常仪，金跪拜甚谨。刚直惶悚无以为计，手扶箕笔，不能成一字，但频作旋转之势。金请苦益，姑连书「吾至矣」，书已，仍作旋转之势。满见箕笔与常时异，亦自疑惧，左右顾望，汗出如浆。刚直愈窘，平日常用之药，皆不能记，忽胸中骤得蓖　子三字。思蓖　子固药名，然非常用之药，不可轻投。展转寻思，竟无他品。遂书「蓖　子」三字於盘。金又请曰：「既蒙赐药，敢问当用几许？」又大书「一两」二字，刚直亦不能作主也。金乃命人延二人至便坐小憩，且具食焉。食未竟，金出谢曰：「儿饮药大吐，毒尽出，今无害矣。仙人之赐也，二君之力也。」

一日，刚直在书院中作文，而满至，大呼曰：「速助我，不然，败矣。」问何事，则其时衡阳县城中有书肆曰集贤者，其主妇为妖所凭，延满施敕勒之术，大为所窘，飞一石至，几碎其颅，故欲与刚直俱往扶箕也。刚直私念扶箕伪耳，安足驱妖，不欲往。而满固强之，乃与俱，然实非其志也，故行甚迟。中途，满与言此妇居楼上，辄从窗中飞石击人，肆中书籍皆为所毁，余物亦无完者。一月以来，人莫敢往，往辄为所困。言未已，刚直大怒曰：「青天白日而魑魅横行如此，我必往除之。」奔而往。满自後呼之，曰：「止，止，吾尚有言。」问何言，曰：「两人偕往，气稍壮耳。」刚直愈怒曰：「吾何畏之有！」径叩书肆之门。门启，突入，主人问姓名，不告，曰：「来驱妖耳。」即脱帽露顶，望楼上而呼曰：「妖能飞石击人，何不敲吾头。若不能者，吾且登楼，赫汝躯，拉汝干。」楼上竟寂然。连呼不已，而满至，见之，喜曰：「有胜矣，速登楼！」乃与俱登。妇在帐中，力持其帐不释。刚直呼其夫曰：「劈之！」帐既启，而妇遽引衾自蒙其头。满即取清水一瓯，画符其中，使其夫启衾而灌之。妇饮符水，略不抵牾。满曰：「饮此，神识当稍清矣，吾侪且扶箕。」刚直则假箕笔为处一方，略用丹砂镇心、茯苓安神之品，授其夫，曰：「以此疗尔妇。」遂与满俱出。越日询之，妇愈矣。

张忠武降乩粤寇陷江宁，顺流而下，势若建瓴。苏、杭为东南财赋之区，久欲图之，所以不能飞越者，赖有向忠武公荣一军为之屏蔽。忠武薨，张忠武公国梁继之，寻以饷缺兵溃，殉难丹阳，吴越因而不守。後有在师山扶鸾者，三更後，乩忽大动，作二十八字云：「转饷徵兵不自由，甘将一死主恩酬。至今遗恨难消歇，十里牌前水不流。」众知为张忠武降坛，叩问从何处来，乩判云：「偕向忠武阅海过此。」敂居天上何职，云掌兵曹。

陈子庄问乩道光戊子乡试，海宁陈子庄直牧其元时年十七，闱前，偕二三友人游西湖，至苏公祠，见有士子在内扶乩，入观之，其仙则吕祖也，方叩以科名事。仙答以俪语，语在可解不可解之间，陈固不之信也。第见人皆肃恭致问，姑长揖问之。乩忽奋笔大书曰：「尔，甲子举人也。」戊子距甲子三十六年，众皆视陈而笑，陈亦笑而出，曰：「不灵。」乩复书曰：「至期自知。」众追而告陈，陈又一笑置之。然自是，屡踬秋闱矣。

同治甲子，陈年五十三矣，时在宁波总办厘局。浙之粤寇甫退，尚未开科，陈偶忆乩语，辄笑其诞。至冬，左文襄公宗棠荐举浙江人才，以陈鱼门、丁松生及陈应诏。奉旨，以直隶州知州发往江西补用。次年乙丑，陈需次江苏，闻浙江补行乡试，忽忆乩言，乃请於抚军，回籍应试。比至浙，则格於例，不能入闱，废然而返，复笑乩言之诞。丙寅春，奉檄总办天津海运，谒刘崧岩中丞，座客有言乩仙不可信者，陈因述甲子举人一说以证之。刘沈思良久，忽曰：「如子所言，乩固可信矣。子非为甲子年所荐举之人才乎？明明道是甲子举人，何尚不悟乎？」陈闻是论，不觉恍然。

华若汀扶鸾金匮华若汀太守蘅芳在沪时，偶扶鸾，下语不及祸福，但以甲乙设喻，描绘物情，多涵哲理，而归宿於虚无。因汇成卷帙，题曰《紫鸾僊语》，盖寓言也。尝刊行之，後佚。

鸾楼光绪甲辰夏，某邑设飞鸾坛於某会馆，建鸾楼。时湘、楚、豫、蜀来者二三千人，均茹素诵经，壹志祝神之降临。一日，神忽示以期，坛员遂各备香楮及屏幅联对，然非坛员，亦有进纸索神笔者。及期，磨浓墨斛许，具新颖一束，制纸鸾一头，排列楼上，四围以红縧架素纸，烧烛焚檀，光焰夺人。布置毕，遂闭楼门。亡何而闻空际有笙箫声，於是佥持香伏毡毹，震恐屏息。微闻楼上履声槖槖，久之悄然，始启关入。则前所架素纸，墨渖涂鸦，绿痕欲滴。字体皆无骨格，而得之者乃皆奉为金科玉律也。

周文逸扶乩周文逸，陕之县令也。久供差於藩署，苦不得一邑以自効，颇郁郁。一日，至王姓家扶乩以卜之。是日临坛者为吕纯阳，询何事，周以实告。乩忽大书曰：「五更残月过褒城。 「 陕西有褒城县。」 」周喜曰：「余其为褒城令乎？」或曰：「子不久必有好消息。但云过褒城，非褒城也。」时在正月杪，俄而过端午矣，沔县缺出，藩司即以周承乏。沔与褒毗连，由省至沔，必道出褒城。周抵任，正五月末也。

巫降神巫有降神之术，尝以之为人治疾病，觅失物。有延之者，辄红巾裹头而至，从以侍者二。入门，即踞高座，披发瞪视。未几而回袖作舞，侍者亟挟持之，乃以刀刮舌使破，喷血书符以焚之。至是而神降，有所问，即答，声甚微，侍者为达之。语毕而更以舌血作符，焚之於室隅。若治疾，则又焚之於净水中，使饮。久之而安坐如常人，则神去矣。

巫顶神京津女巫自称顶神，以看香头为人治病，人称曰姑娘子。乡愚无识，偶有疾病，辄召姑娘子往疗之。姑娘子至，即爇香於炉，口喃喃作呓语。俄而所顶之神下降，或称白老太太，或称黄少奶奶，或谓胡七姑姑，所立名称，大抵妇女为多，故妇人易被蛊惑。至叩以神为何许人，则曰白者刺蝟，黄者鼬鼠，胡者狐狸，更有柳氏者，蛇也，灰氏者，鼠也。胡、黄、白、柳、灰，京津人呼为五大家。其治病之法，或给药丸，或施圣水。病愈，则居功；不愈，则诿为命尽，人不得非难之也。

光绪时，天津紫竹林有李氏妇得寒疾，女巫语之曰：「尔名在冥中，已书铜牌。越十日，当书铁牌，则虽神不能为矣。今幸有十日之期，宜速禳之。」病者惟巫言是听，大具牲醴，祷焉。一二日，病似小瘥，巫益自多，乃授以秘方，汤丸杂进。其药率由巫配合，所费不赀，而服之无验，病日剧，屡变其方以侥幸，甚或朝补而夕泻，昨热而今寒，不十日，妇果死。

巫送大落水鬼巫有送大落水鬼之术，以纸人一，供於病者榻前之小几，上设酒醴鱼肉之属，焚香而祝之。至黄昏人静时，乃请善饮者一人，与之对酌，频频劝酒，一杯复一杯，至无量数。既而忽曰：「闷饮寡欢，吾辈须寻一行乐法。」乃作种种诙谐语，鄙俚不堪。少顷，又曰：「此亦不佳，吾辈盍拇战。」於是独伸其指，喧呼不已。时别有二人，渐移小几至病室之外，而中堂，而大门，蹑其足以行，若惟恐纸人有所觉者，陪饮者亦随之出。既出门，则已有一船泊於水滨，於是复由岸上渐移至舟中，解维疾驶，速如激箭。陪饮者则仍与之对酌，频频劝酒不已。至四五里外旷野无人处，乃举纸人而掷之，铜钲乱鸣，拨棹即返。至家，则互相庆曰：「大落水鬼送去矣。」而於病者果有效否，不问也。

巫以镜治疾索伦之巫，能以镜治疾，徧体磨之，遇病处，则陷肉不可拔，一振荡之，骨节皆鸣，而病去矣。然此於近世之按摩术颇相似，未可以其假托神权而鄙之也。

南汇之巫多术南汇女巫，有札仙、看仙、师娘、神婆、关亡婆、看鬼娘之名，或称观音护身，或称杨爷护身，或称双瞳。一入病家，则手执炷香，周视室隅，或言城隍神在户，或言螣蛇在床，或言北阴五圣丧尸诸鬼种种作祟。继将病家祖宗名字与其一切阴事， 「 有沈某者，素为巫掉舟，述巫之能揭人隐，知往事，皆预以言餂病家延巫之人，或预询病家邻右，故届时言之如数家珍。」 及病势之如何凶险，灾星之如何禳解，鬼祟之如何驱遣，历历言之。病家诧为神异，至垂涕泣而求之。於是量其家之贫富，与议酬金，巫得以恣其欲矣。

司公撞锣湘俗患病之家，延巫至家祈祷，吹螺鸣金，口中喃喃作辞。传言其辞出於远古，率含骚些之遗声，名曰马脚，俗谓之司公撞锣。至夕，扛神至各处，金鼓喧阗，奔走若狂，名之曰打猖。

打筒闽人信鬼，自古已然。俗有操打筒行业者，巫也。凡抱病、失物者，咸问之。其人衣红袍，执牙笏，书符诵咒，如道士。未几，神附其体，端坐公案，口中故作不伦不类之官话，声啾啾似鸟语，不可辨。旁有二人，东西分立，代宣其意。事毕，起，作盘旋舞，则谓神已去矣。

放口飞口闽有放口之说，口字不知作何解，要亦巫蛊魇魅之属。大率互仇而力不能制，则放口打之，以致之死。设所打之人不为所中，亦必致放者於死命。更有所谓飞口者，当口不中其人而反也，路遇他人，亦间有中者，则为飞口。凡中口，必忽得无名之异疾，医药不能治。然有专业解口者，能以术治之。中口者愈，则放口者亦必自毙，故非万不得已，亦鲜肯放者，盖放时已置死生於度外也。光绪时，尝有一妇与其婶不睦，集怨既深，婶遂放口打之。时妇已有姙，忽得异疾，通体毛发牵掣，毛窾中出血缕缕，而腹痛欲死。羣知其中口，亟延解口者解之。乃净一室，室不留他人，令以一大浴盆与病者，裸坐其中，背相贴，而神其用，一日夜而病者霍然若失，酬金不过三四千钱耳。放口之术，妇女辈间有自习之者，更有业此受人延聘，得数金即办者。

鬼使蒙古僧道而外，有所谓鬼使者，巫也。为其通人鬼之交，故名。其人头戴布巾，而以尺许红布紮头，头插缋有鬼魅之小牌，身服青布海青，腰系红布带，不袜而草履，手执牛角以吹，声如筚篥。人有病，则延之以跳神，丧事亦用之。官署遇日月蚀及祈晴祷雨，皆令执役。

鬼师贵州花苗俗以六月为岁首，以牛酒祭天。病不用药，惟求鬼师，虽贫，必宰牲以祷。动作必卜，或折茅，或熟鷄，且取鷄之骨与脑以验之。

川边番人之呪呪，番人所最重。呪时以佛经戴於顶，惧冥谪，终身不敢悔。

倮倮信师巫倮倮信师巫，事无大小，皆谘之，吉凶祸福，俟其判断。师巫保护土人。其占卜方法不一，有投木棒於空中，视其下落之方向而判断者；有烧羊骨，视其灰烬之迹以知吉凶者。避凶事，则以竹片插鸟翼，投之屋上，以卜凶事所至之方，而屠牛马羊以代之。如遗失宝器什物，穷搜不得，师巫辄驰使四方，召集土人，人与黑米一握，限以定时，令置口中，囓碎吐之，米中现血点者，即指为行窃人。

巫以利刃加人腹王文简公士祯尝於秋审时，见山西妖巫以利刃加人腹而咒之，云能愈疾。已而刃入腹，病者肠出而死，巫亦论抵。

巫拘蛇乾隆时，有南客馆京师，巫也，自言能拘蛇。其居停主人欲观其法，不可，强之至再，允然。乃命竹工削竹签百枝，长三尺许，锯其两端，如箭锥。至期，约主人及外客，以麻绳束竹签，捆载而行，同赴西山石佛庙。踞石台上，步罡书符，口喃喃作词。俄顷，微风起，草中索索作声，蛇果大至，先小後大，盘旋回绕，有若锦者，有若花者，众咸诧为未见。最後布一蛇至，不甚大，遍体光黝如漆，昂其首，向前视客。客色遽变，怃然曰：「殆矣。」急书符退之。众蛇皆散，独黝黑者不去，吻舌张口，似有怒态。客披发跣足，持咒，啮舌血噀之，始去。顾众曰：「君等可归矣。此蛇来，与吾较法，我不可去，去则贻祸主人。」乃命众人以绳束其身，捆於石佛背上，以所携竹签置手旁，促众人去。

次日客归，众询所以，云：「是夜风雨大作，蛇乘空而来，张口吸气，似欲相吞。予望其气来，乃以竹签一枝投之，签为气蹑入其腹。如是数十次，气渐衰，签亦将尽。俄闻庙门外有崩撼之声，蛇毙於地，风雨亦息。」

南宁巫能役蛇南宁地卑湿，多烟瘴，蛇虺繁殖，土人强以其形名之，有草鞋蛇，作枯草色，扁如人掌；有圆蛇，如鹅卵，伏沙中，斑斓类文石，一触人气，即暴长，皆能螫人立毙。有巫善持咒役蛇，可以招之来，挥之去。其施术，恒在夜半，先择旷僻之地，列炬於其四周，裸体被发，足践二雄鸡，拔剑划地，喃喃诵咒。其徒四人环立四隅，分执鼓角钲钹。欲观者，则各佩一符於襟，含一丸药於口，潜立其後。倏而大小异蛇联络奔赴，绕地三匝，始去。

和珅解西域秘密咒高宗训政，称上皇。一日早朝已罢，专召和珅入对。珅至，则上皇南面坐，仁宗西向坐一小杌。珅跪良久，上皇闭目，若熟寐然，口中哺喃有所语。久之，忽启目曰：「其人姓名为何？」珅应声对曰：「高天德、苟文明。」上皇复闭目诵不辍。移时，挥出，不更问。仁宗大愕，越翼日，密召珅问曰：「汝前日召对，上皇云何？汝所对作何解？」珅曰：「上皇所诵为西域秘密呪，诵之，则所恶之人虽在数千里外，亦当无疾而死，或有奇祸。奴才闻上皇持此呪，知所欲呪者，必为教匪悍酋，故以此二人名对也。」仁宗始知珅亦娴此术，益骇，故俟高宗宾天，而即赐珅死。

巫治夜星子有李侍郎者，从苗疆携一苗女归，年久老病，恒伏卧。尝畜一猫，酷爱之，眠食必共。时里中传有夜星子之怪，迷惑小儿，得惊痫之疾，远近惶惶。一日，有巫姑云能治之，乃制桃弓柳箭，系以长丝，伺夜星子乘骑过，辄射焉。丝随箭去，遣人迹之，正落某侍郎家。忽婢子报老苗婆背上中箭，视之，已懵然，而所畜之猫尚伏胯下。众知老苗婆挟术为祟，而常以猫为坐骑也。

巫以神石贾利粤人信巫，巫每於路旁随指一石，以纸缠其上，曰神石，傜僮即信以为神。如对簿公庭，不引咎者，见此石，即帖然自服，巫遂因以之贾利。

褚叟巫术褚叟，宜昌人，善巫术，世所传辰州符者是也。一日，上流来木牌数十紮，将经其地，诸少年强叟施术。叟不获已，以墨染三箸，植诸江岸沙碛中，牌遽中止。保护木牌之某术士侦知叟所为，誓报之。未几，叟忽失明，悟为某之报讐也，乃向空掷米，目疾旋失。叟更断柳枝为千百条，铲其叶，束以绳，竖之屋瓦上，而木牌忽解。某急施术集之，顾堆积至高，而不得动。某益恚，径趋叟宅，洒以飞沙，叟家人顿病，满身发红痧。叟喷以雄黄调和之醋，疾顿瘳，乃语某曰：「汝欲以毒术毙吾全家，安得不报！」即以手击其背，某顿失常度，疾奔去，易舟归家，亟潜身於缸，缸面覆巨石，戒家人爇薪其上，谓须爇五日夜勿绝。迨爇至四日，其妻虑其灼毙也，骤揭之，则某之背已出巨钉四，一尚留脊间。某呼曰：「命也！」遂气绝。陈五破巫术有武人陈五者，家京师，厌其家人崇信女巫，莫能激悟。一日，含青李於口中，作患疮状，不语亦不食，呻吟竟日。家人视其颊之突肿也，恐甚，亟召女巫治之。巫至，降神，谓五之患素有口过，此特神道降罚，非仓卒可以解救。家人罗拜哀求，五愈佯作痛楚状，以手作势，欲家人招巫入视。迨巫近身，五突起批巫颊，吐李，使视之，巫大愧恨而去，自是家人无信巫者。

师婆为人祷疾洛阳多丛祠，主之者皆妇女也，呼曰师婆，然率为訑谩之言，以欺罔妇竖耳。独某师婆所奉之神，颇着灵异，有求者踵於门，辄如其所祷，以牲醴来祭者无虚日，师婆大获利益。俞曲园太史之长媳樊氏，在其父河南太守署，日闻婢媪辈言其事。有一宦家妇以子病，祷於神，子病果瘉，将亲往谢焉。师婆固辞曰：「神所居隘狭，不足辱夫人玉趾，可命臧获执其礼。」妇不可，盛服而往。甫一展拜，有鼈蹒跚从案下出，自此灵响寂然。

徐黄校巫术黔俗尚鬼，有巫师，顾其术时有小验，殆与催眠术相近。汴人徐某从其父在黔，受秘密教於喇嘛。已而商於镇远，闻有黄巫师者，以术称於时，心易之。忽遇之於友人许，黄踞上坐，与语，倨甚。徐怒，乘醉语侵黄，黄拂衣起。友人强令徐谢过，黄终不怿，逃席去。一日，徐往城隍庙观演剧，忽有自後摩其顶者，视之，黄也，方戟指向徐咄咄语。徐觉心动，力持之。黄招手曰：「来。」徐即佯为被迷者，从之去。黄顾笑曰：「尔亦有今日邪？」徐不语。至旷野，黄戟指曰：「止，止。」徐亦佯止。黄左画曰：「此山也，汝见否？」徐不应。右画曰：「此水也。」徐又不应。黄踟蹰，欲反走。徐亟蛊之以术，引手结印，指其面。黄似微觉，亦以术相支拄，二人互为禹步禁咒。良久，徐敛袖趺坐草上，黄惧不脱，乃曰：「君亦知音，今请以兄事。」徐诺，黄自是一意与之交欢。徐之为术也，不事符咒，盖亦得默宗魔力耳。黄知之，意以默宗惟链心，心乱而术不效，乃与之游於酒楼、妓舘、博场、剧院，欲隐败之，而徐不为所动。则又饮之於家，酒阑，黄介绍一女子使见，曰：「此旧同学锺可人也，家东郭，其术优於吾，君可与谈。」三人谈久之，黄起，入内更衣。女姿态婉媚，徐亦美少年，於是谈久而忘形矣。忽屏後一人狂笑曰：「徐君，今日何如？」徐方欲镇摄，已不及，遽冥然，觉天旋地转，如醉如梦，隐约见家人在前，又似有刀山剑树者。久之，昏沉若死。俄而砰然有声，乃惊悟，则可人犹在前，黄去久矣。徐自知堕其计中，而何以忽醒，乃询之锺，锺则曰：「黄以我诳君，又以君诳我也。黄昔与我在苗峒，同学於某师，独黄与我得真传。昨言君之术过於我师，以此而来，不意黄阴行其毒。君既为所扑，复欲困我，我幸觉之，以先发制胜。黄既逃，我乃复以术苏君也。」徐逊谢而归。巫以樟柳人售术方梦园少时尝从术士求术，术士乃以雕作婴孩形长一寸许之樟柳人置瓦器中，羃以红布，持竹筯击器，则其中扑朔有声。询以愿从否，侧耳听之，曰：「需使费。」费几何。曰：「五万。」盖冥钱也，如数诺之。术士曰：「尚须镇以五宝。」所谓五宝者，人葠、珍珠、金、银、玉也。因出二盌，盌中一书阳字，一书阴字，曰：「以阳盌盛樟柳人及银，缄其口携归，其四宝则镇於外。以阴盌贮符籙灰并米，亦缄之。留肆中为之祈祷，三七以後开视，则指挥如意矣。」遂携阳盌归。越数日，往觇术者，已不知何往。亟返寓，启盌视之，乃阴盌也。盌内书阴，盌底则书阳。前视盌内，未视盌底，故为其所愚而不觉也，四宝存而银去矣。樟柳人者，以商陆根制之。商陆，亦作章陆，後讹为樟柳。

巫答人所问有巫自谓事一神，或以事问之，但开所录事目於纸，而封之神前，稍间开封，则纸中自有答语。有黠者思夺之，乃与之昵，自言有异术，能随意致钱财。巫弗信。一日，邀巫至市廛，历酒楼茶肆，凡七八所。巫见其次第所费，悉取诸腰左荷包，屡罄屡满，大异之，思互易其术。遂各为盟誓，既毕，巫言：「吾以所叩事目置神前桌屉中，屉甚长，作答者，乃隔垣一方有人为之耳，无异术也。」黠者曰：「吾亦无异术，吾腰四围系荷包，钱皆满，以带围屡转，只见出之於左耳。」乃一笑而散。

关肚仙有所谓关肚仙者，亦巫属，一曰讨亡，亦曰关亡，妇女能之，俗谓之为灵姑。相传鬼於生前负人之钱，则入其人腹中。其人藉鬼之力，为人招致亡魂，人必以钱酬之，偿满宿债，则鬼自去。有腹中仅一鬼者，有数鬼同居一腹者。鬼之初入，其人必大病，每食，必大呕吐。俟鬼所居妥帖，由口出入，游行无碍而病始愈。其实屏气诡为，非疾也，藉诡言以求食耳。

灵姑为人治疾康熙时，淄川有灵姑者，能於人前请仙。问病者应服何剂，所遇何邪，游魂何地，空中即能答之。谓服某方可愈，禳何神可瘳，魂在某处可返，言之凿凿，不假於昏夜，不假於暗室，当面捣鬼，羣皆敬而信之。细测其声之所自来，则不在空中，不在口中，而乃在其人之胸以上喉以下也。

陈以逵善讨亡术杭州陈以逵善讨亡术，凡人死有未了之事，其子孙欲问无由，可赠以四金，请作术。乃择六岁以上一童子，与亡人之素相识者，命闭目趺坐，在童之背後书符於其项，符有「果斋寝炁八埃台戾」八字。其时命家人烧甲马於门外，书毕，遂瞑目而睡，即见当方土地背负包裹，牵马命骑，同至冥司，寻亡人，询其生平未了之事毕，始苏。其术尤盛行於布政司署之房司。房司奉有土地神，相传为汉萧何。一日，方作术，童忽瞪目大呼曰：「我乃汉丞相萧何，陈何人，敢以邪术而驱遣我，为童子背包牵马。因汝诵太上元经来教，我不敢不遵。後如敢尔，吾将诉之上帝，即加阴诛。」然陈贪利不改。一日，复行法，土地乃领童子经由枉死城，见狞鬼提头掷骸，充斥马前，童惊骇而寤，自後遂不敢再奉其法。

陈不得已，复教以剑诀，命童子执剑，仍诵前经。土地复领至前所，童即舞剑，斫杀数鬼，众鬼号呼，忽见空中金光万道，众鬼喜曰：「关帝降矣。」见土地揖於帝马前，喃喃语有顷，牵童马至帝前，帝谕之曰：「我念陈老奴才奉太上元宗之教，故不忍即灭其法。汝可传谕，以後倘敢再行其术，即当斩首。」乃命周仓以青龙刀背击童一下，童大叫而醒，嗣後遂绝志不复从陈受法。久之，陈益贫，无所得食，潜於他处复行其术。是年秋，梦至钱塘门外黑亭子湾，见木榜，榜其罪，谓当於九月十三日受诛。醒後略不为意，稍稍白其梦於人。至期，有好事者欲验其言，往陈家，见陈身易道服，遍体书符，口诵经咒，似将解禳之者。良久，忽大叫云：「被杀，被杀。」众云：「汝尚能言，何以云被杀？」答云：「幸我魂多，斩之不死，然亦不能久延矣。」未几，病死。视其颈，皮肉虽好，内骨断矣。

肚仙招致烟鬼慈谿有冯氏者，延肚仙至家，使之招致亡人。其人生前嗜鸦片烟，及至，即索之。乃为铺设茵褥，如其生时，设盘於牀，盛烟於筒。俄气缕缕出，似有人呼吸之者，不逾时，烟尽矣。

肚仙驱鬼慈谿有王姓者，於粤寇乱昤失其子，请肚仙探之。肚仙归，曰：「此人为礮火轰死，今其鬼周身黑如炭，形状丑恶，且久与诸厉鬼伍，伧儜果毅，无复人理。生前之事，久已尽忘，招之入室，必将为祸，不如其已也。」而王必欲致之，强而後可。俄而肚仙云：「尔子已至，无一言，闯然入内室矣，不可得而问也。」是夕，王姓果大不安，一女一媪均暴卒。王窘甚，复求驱之去。肚仙云：「是非一人之力所能敌矣。幸腹中有三鬼，并力驱之，或尚可为。」俄闻空中搏击声甚厉，自内而外，久之始息。肚仙曰：「已驱□之去矣，甚矣惫！」

肚仙召福仔花县凌福籛姬妾众多，而仅有一子，嫡出也，名福仔，年十五，以瘵死。其母思之切，召肚仙，欲致其魂。巫至，诵咒，喃喃毕，作呵欠状，谓福仔来矣。家人就之问讯，巫谓：「九姨抚我善，将转生，为其子。六姨虐待我，亦前生孽耳。」语至此，凌入而呼之曰：「汝果福仔乎？未死之前，师所讲授之《孟子&#8231；尽心》章，能覆讲否？」巫默然。凌曰：「覆讲固不能，第背诵之。」巫又默然。凌大怒，挞之。巫曰：「幸勿尔。」凌曰：「吾挞子耳，何预汝？」巫大号，乃抱头而窜。就地滚召魂不至有巫者名就地滚，能以术致亡者之魂。其为术也，先伏地，喃喃诵咒，诵毕，就地一滚，则亡者之魂附其身，与家人问答如生时，其术甚验，故得是名，而其真姓名转不甚着矣。一日，有士人托致其父之魂，良久不至。巫甚愧，往见其师而问焉，师曰：「其人之父，必大恶人也。」巫曰：「此亦儒流，未闻其有大罪孽。」师曰：「然则其人必生天矣。」巫请其说，师曰：「汝但能行召亡之术，而未能知亡者之情状也。夫人之生也，为血肉之躯，其质重浊，故虽圣贤如孔、孟，有蟠天际地之学，神勇如贲、获，有裂兕曳牛之力，而离地一步，即不能行。及其死也，此块然之质，埋藏地下，而其余气尚存，则轻清而上升矣。大凡其气益清，则其升益高，故孔、孟、颜、曾，千秋崇祀，而在人间绝无肸蠁。盖其气已升至极高之地，去人甚远也。苟有一分浊气未净，即不能上与太清为体，於是有赫然森列而为明神者焉。其品愈下，则浊气愈多，而去人亦益近。至於寻常之人，则生本凡庸，死亦闒冘，不过依其子孙以居。汝平时所一召而即至者，皆此等鬼也。若夫凶恶之人，清气久绝，纯乎浊气，生前有形有质，尚可混迹人间，死後形质既离，便非大地所载，其气愈沈愈下，堕入九幽，去人亦远。吾始疑其人之父为大恶人，恐其堕入九幽，故非吾术所能召也。既非此类，则必其人之气浊少而清多，已超然在声臭之外，故吾知其已生天也。」

鲁绎先使人入梦国初，顾鲁眉在京师，一日访友，见一丈夫在旁舍，方焚香静坐。友谓其术数甚精，顾未之信也。其人忽谓顾曰：「先生信梦乎？」顾对曰：「梦随心使，然亦多恍惚，不足据也。」其人乃甚言梦之足信，且云：「吾术能使人入梦，但随所欲，默祷於昼，夜即入梦矣。」顾曰：「试之可乎？」时顾尚无子，遂默祝焉。

是夜，顾梦一朱门双掩，推之入，见数妇人，一瞽者，抱二小儿嬉戏。次日默祷家人安否，复梦朱门如昨夜，推之入，觉稍轻易，见父母及家人，笑语如平时。後随祷随梦，朱门殊无异於昔，而所见景物各异。如是五六夕，无不应者，始大奇之。问其姓，曰：「鲁，名皦，字绎先，嘉鱼人。」年可五十许。属顾慎毋泄，恐祈梦者络绎也。别数年，忽寓书言顾家事甚悉，人不及知者皆揭之。又言：「君负才使气，不听吾言，恐有後患。後当待我於黄山之巅。」说者谓此殆西人催眠术之流亚也。

逸鸾与黄建刚鬬法邵阳黄建刚尝游欧洲，得催眠术於德国某博士，能以手指人，呼之，人辄迷惘。尝以其术眩於众。游日本，见日之催眠家皆兼按摩术，心大鄙之。出其术，日人皆惊，欲从之学。黄不可，拂袖去。

黄归国，乃益骄，性放荡不羁，即以术蛊妇人，由是为众所恶。一夕，火其庐，黄仓猝挈其妻走，术不及施。众佯不识者，曰：「此乘火为刧者也。」时黄手一衣包，即夺而执之，挞无算。其兄弟戚友辈力救之，得不死，由是贫甚。知不为众所容，乃西走辰沅。

辰沅地僻而民好巫，黄至，更姓名，周历苗峒，以巫自给，汉、苗多信之者，由是得饶给。年余，苗民有雷姓者，家殷实，其妻病，乞拯於黄。黄往，有少妇绝豓，坐榻前，侍汤药。黄睨之，心荡，施术毕，阴以暗示动妇，遂行。黄所居去苗家不足里许，是夜，少妇奔於黄，将旦复还。少妇已有夫，行贾贵州，故黄得肆所欲焉。久之益肆，日蛊妇，令窃财物以来。妇积日渐有省，乃告人，谓此身往还都不自主，离奇惝恍，若隐有约束之者，不敢不从。少妇家人患之，知为黄，即以告雷。雷怒，诘黄，黄知其意。雷晤黄，不能出一语，良久，彳亍自归，如不胜尩弱者。家人问之，皆不答。自是病，卧床不起，医诊脉，无病象。其家复延黄，黄要挟千金。雷家人不许，请少减，亦不可，无如何，听之而已。

或语黄，雷家已入黔请祖师，祖师使女弟子逸鸾来，闻将与君鬬法也。黄笑曰：「我自文明国来，何惮此野蛮者为。」无何，闻雷病已治愈，於是稍稍疑虑，不更招妇至。然鬬法之说，久而杳然，雷家亦无消息。月余，又萌故智。一日晨起，妻方晓妆，有美少年贸贸然来。黄方诘问，少年遽向黄妻招手，妻不觉从之行。黄大骇，亟逐之，两人挽臂行如风，顷刻不见，丧气而归，则妇方与少年交颈於室也。大忿，急以手指少年，少年亦以目视黄。黄觉少年目光冷射毛发，几欲眩晕，知将中术，爰力持之，手不能举，勉为支持。视少年，亦目光黯淡，如婴重困者。於是彼此互竞。约一时许，少年拍手笑呼曰：「君真好汉，今如何？」黄不觉退倚榻下，口噤不能声。少年笑时，梨涡生颊，俨然一女郎也。黄大悟，然不能起，目送其去，日午乃苏。以问其妻，妻亦言惝恍如梦，身不由己，幸不为所污。黄令秘之，而市中已遍传矣。黄大窘，幸薄有所蓄，乃携妻更他适，改行从善。数年後，复归於乡，乡人亦安之。黄复入黔，求苗人所谓祖师者，竟不可得。

以重压人粤寇扰江右时，或避兵饶广山中，见有能以重压人者。如其人力任百斤，则叱二百斤压之，立仆地，不起，徐命解之，云力过倍，则杀之。以试兽类，亦验。云犬豕之力，得人三之二，过此亦不任矣。时或寄重於案，能使壮夫数人，舆之不动。越日，寇至，众逃。其人亦逃，羣诮之，怫然反，禹步拒寇，术不验，戕於寇。此亦催眠术之一也。

某能天眼通天眼通，内典六通之一也，日人译之曰千里眼，即催眠术之一。光绪时，慈谿有某者，於无意中得之。凡未来景象，荒远动作，如在目前。然自谓生年不至三十必夭。尝居室中，恍惚见屋庐火焚势焰蓬勃之状，家人仓皇急遽奔避号咷之声，及四邻呐喊鸣锣奔救之事，而当时居室固无恙也。惟言於家人，使急图远避。家人嗤以鼻，不顾。越旬日，果不戒於火，其一切情状，与先所内视者无稍异，於是人佥惊以为神。

有某甲者，虎而冠，为邑人侧目。某先录一纸卷贻之，戒以危急时则启，毋妄动。後甲以逼死邻媪故，被逮於官。自知无生理，乃忆向贻之卷，亟去封视之，则是案之供词批语，六绅禀稿，按察详部文卷，以及部中钉封，一一皆在。乃惊蹶移时，待死而已，後果然。

当是时，某以见庚子拳匪起难，及八国联军激鬬，两宫西幸，人民遭难状。自是对人无一言，日惟恸哭。家人问之，始略言其故。未数日，竟死，年仅二十有八也。家人检其枕畔，有文一篇，而皆不识字，莫解所谓。越三年，拳匪果发难，其家中人乃取枕畔一文，与识字者观之，则两宫之自罪诏也。其时廷谕犹未到省，後取以相核，非特字意无异，并其款式、行数、纸色，亦无一少差，羣乃至其墓祭之。自是香花供养，岁时不绝。其墓在淹浦块下。

送尸术西人之催眠术，能催生人，而不能催死人，能催数小时之久，而不能催至数月之久。而黔、湘间有送尸术，则以死尸而由人作法，进止听命，可历数月。似非常理所能测，与寻常尸变因有所感触而然，或系一种电气作用者，亦异也。

贵州商人采木为生者，每春水生时，辄编木为筏，乘之，直下湖南常德等处，将木筏析卖，乃遵陆还乡。有病死者，道远，尸不易回，同行者往往有送尸之术。然必两人行之，乃有效。其术，一人导於前，一人以手持碗水随於後， 「 碗中清水必加持符咒。」 水不倾泼，尸不倒也。尸与生人无异，但不能言，其行步与生人亦微异。盖人行则行，人止则止，纯随二人步趋。至薄暮投宿旅店时，逆旅主人见之，即知为送尸之客，必另备一房与居。 「 此种送尸人，时时不绝於道，彼处客店，每专备一房招待之。」 二人睡於牀，尸则立於门侧，湘谚所谓「三人住店，两人吃饭」者也。将至家前一日，尸必托梦於其家人，其家则将棺木衣衾，预备齐整。尸抵家，则挺立於棺侧，术人将碗水倾於地，尸立倒，须急为收歛，否则其尸立变，现出腐坏之形矣。 「 如已死一月者，尸即现一月之腐状，余仿此。」 宣统己酉秋，六安杨宽夫客湘中，尝於长沙城外亲见之。

黔阳黄泽生军门忠浩尝驻军川边，一日，营外忽大譁，询之，则云有人解死尸经过，尸能自行。乃出观，则见一人持布旛前导，一尸直立，随其人，惘惘而步。因呼止之，询其所以，云：「此人旅死，不能具棺木，特用法驱之自行，归就家以歛耳。」问何法，曰：「吾业此，安能以其秘告人。」问去此尚几程，曰：「可四五日。」问夜宿时如何，曰：「置之门侧可矣。」泽生使人验之，果为死尸。时空营出观，数百人皆见之。复询土人，云：「此事常有之，不足异也。」

送魂归阴术光绪朝，吴兴胡次珊孝廉仁源尝从宦蜀中，其居成都时，市有售符籙书者，谓自藏衞流入。购得一册，中有送魂归阴符。欲试其验否，商之於书僮，僮诺。乃令其卧於牀，牀头有一几，几置碗水，乃画符於纸，使浮之水面。俄顷，僮自牀跃起，夺门欲出，膂力顿大，不可制。更画一符以解之，僮即倒卧。及醒，询所见，则言忽至一地，见大屋如祠庙，有状类胥役者，曳之使入。方撑拒间，忽醒，则身卧於地矣。事为胡之尊人所闻，乃取书焚之。

圆光圆光亦属於催眠术，有真伪二派。其真者，确有所见，人物皆可识，惟须请神送神，符咒多至数百种。神为青龙、白虎、朱雀、玄武、土地、城隍等。伪者则以硷水图人形於纸，喷以水而现形，即指为所圆之人，实不知谁何也。

其施术之时，案所陈设，为香炉一，烛台二，并黏白纸於案，亦有磨墨或燃灯者。其人必南面立，口中喃喃诵咒。诵可半时许，以两手摩挱而拂纸，即有若萤火纷纷散落者成一镜，使童男女视之，能放光明，追摄人所未见之迹，一一毕现。占盗贼者即现失物之地，作贼之人，行窃之状，窝贼之家，匿赃之所。大抵失物之地，则人所共知，其所发现，如镜取象，毫发不爽。若行窃之状，窝贼之家，匿赃之所，则人所不知，虽曲曲绘之，凿凿示之，不足徵信。至所指之贼，必本诸人心所默猜之人。又有以之治疾者，诚匪夷所思矣。

骈蕖道人能圆光有自号骈蕖道人者，光绪朝之诸侯老宾客也，知圆光之符咒，二十年从不一试。在江陵日，见当事者凭此治盗，为力辨其诬，请多方以试之，术遂不验。旋获真盗，则果非其人。

徐某以失表圆光江陵徐某以失一时辰表，令术者圆光，所现之贼为仆李某，李不服，请更试。乃自延一术高者至，涂墨於楪，竖案上，焚符讫，命童子注视之。童子三，曾未一至徐家者，夜深人寂，言墨光豁然开朗，现一庐，图书鼎彝之属，罗列左右，迤东窗棱挂一表，大於杯，垂银络索，以盘金桃红缎为囊，一一符合。俄又言见一黄袍人至，须鬓纯白，恍若俗传社公者。俄又言见一人面窗立，作筹思状，继作探手入，欲取又止状。良久，乃摘而置诸怀，面外向，凝视之，则仍李也。李出，黄袍人尾之，三童子亦尾之。追见匿表所，其所历途径庭户，实为沙头市李之故宅。食顷返，已往还三十里矣。三童子虽口不绝言，而神色顿异。至是，则如梦初醒，气微喘，汗涔涔下。李坐别室，状亦惫甚，家人咸以窃表者为李无疑矣。

时徐氏有一妇，以产亡，未匝月，更令招致之。俄童子又言见一宅，有几有案，黄袍者复至，倚几坐。俄言一神人至，纱帽皂鞾，赤袍绣花，仪状甚都。黄袍者起，延之上坐，然後退侍立。俄一妇人搴帏冉冉出，一童子曾识妇，言果妇也。妇殁时，童未之见，道其妆束，盖殓时之服也。妇语，三童得闻之，他人不闻。童语，妇闻之，他人语，妇亦闻之。妇自言前生为江陵某里男子，所居宅面江背郭，门外有古柏，去柏东数十武，有巨石，以业贾，昧同伴金，埋石下，故今为女子，至短折，报夙孽焉。若不信，则埋金所尚有坎，坎下置断竹为标记者亦在也。又言卒之某夕，曾役某姥栉发讫，归与父妾语，语甚长，不可殚述。妇母家故近，家人以问姥及妾，各言是夕果有是梦，与妇言符。其他述平生事，纤悉无不合。於是家人皆泣，妇亦泣。三童漫叩以窃表者何人，时神人色若不豫，妇惧，面神稽颡，顾家人曰：「小事耳，幸毋追。」家人誓不惩，止愿得主名。妇嗫嚅久之，乃曰：「实李也。吾去矣。」时李惟悲泣，不能作一语。明日，徐专使於某里某氏宅，发柏东石验之，果有坎，坎果有断竹，因益信窃表者为李。以前言，故置弗究。越九日，不虞有贼卖表於市，为隶役所执，盖一无赖子，故与徐有瓜葛者，非李也。

圆光治刘氏疾俞曲园长媳樊氏在母家时，其第六嫂刘氏忽病狂。仆媪辈以圆光者荐，延之至。先洁除一室，置大栲栳一具於桌，满盛米麦，中置一镜，四旁徧插小旗帜及箭。乃於其前燃一灯，膏盛灯明，光彩耀目。令三童子正目视之，令有见则告。童先见一大门，圆如规，门中室宇深邃，有一白须老翁在其内。翁所至，童辄见之，见其由堂入室，周历房闼，望之了然，无有遮碍。俄而有一物，四足而毛，大如羊豕。翁执之，纳一大缸中。术者先藏一小瓶於桌下，闻童言，至此，即以纸封瓶口，曰：「得之矣。」於是诸象悉隐。术者曰：「病者所苦，今已除，不日即愈。如不信，请以一事为验。」乃又於桌下藏一物，使童子视光中何所有，童曰：「吾见有大钱二，大如车轮，一字而一幕。」发视所藏，果钱二文，一字一幕也。术者曰：「吾术不妄，即此可见矣。」樊厚赠之，不受，曰：「受人一钱，吾术即败矣。」已而刘病果愈。问其得病之由，曰：「吾见一猫跳入室中，即时迷惘。」是则光中所见四足而毛者，其必为猫矣。

梅某倩人圆光川人梅某久客皖江，在六安州幕时，思乡綦切，署有术士愿为作法以慰之。先令酣饮而卧，戒众勿惊，自坐其榻前，骈二指自画左掌心，喃喃诵咒，呼十二岁识字童子谛视之。少选，童子曰：「掌中放光，圆明如镜矣。」又曰：「镜中现馆舍，梅卧榻上矣。」又曰：「梅兴矣，出门矣，水之涯矣，山之巅矣，升峻岭矣，履坦途矣，抵屋一所，登门矣，升堂矣，入室矣，怪哉，怪哉！室中一少妇，凭几握管作书，梅笑倚其旁，拊其鬟而玩其字矣。」术士曰：「是矣，汝第谛视所书云何？」童一一口诵，术士另纸笔之，盖其妇方作寄夫书也。须臾，书毕，妇缄叠完好，童以语术士。术士曰：「先生不可久留矣。」复骈指画其掌，仍令童视之，则曰：「梅出室矣，出门矣，由坦途而峻岭矣，又陟山而渡水矣，犹是入馆舍而上榻矣。」童言甫毕，梅遽从榻上欠伸起，竟体大汗如雨，拭目叹曰：「奇哉幻梦乎！」术士叩其梦中所历，与童所言悉符，因笑曰：「此真境，固非幻梦。君如不信，俟家报至自知。」未几，家书至，验之，果与梦中所见并童口诵而术士所记者无少异。

刘壮肃倩人圆光合肥刘壮肃公铭传任直隶提督时，一人善佛图澄术，刘延之至署，其人喃喃诵咒，少焉，掌中大放光明，第一幅一人帕首腰刀，第二幅一人服仙鹤补，第三幅深山穷谷之中，一人断其首。後壮肃转台湾巡抚，并加尚书衔，遂告病归。占卜有演禽之法术家以三十六禽分配十二时，即生肖也。占卜有演禽之法，子为燕、鼠、蝠，丑为牛、蟹、鼈，寅为狸、豹、虎，卯为蝟、兔、貉，辰为龙、蛟、鱼，巳为鳝、蚓、蛇，午为鹿、獐、马，未为羊、鹰、雁，申为猫、猿、猴，酉为雉、鸡、乌，戌为狗、狼、豺，亥为豕、蜼、猪。本朝术家之於生肖，亦仅以生於子年者肖鼠，生於丑年者肖牛，生於寅年者肖虎，生於卯年者肖兔，生於辰年者肖龙，生於巳年者肖蛇，生於午年者肖马，生於未年者肖羊，生於申年者肖猴，生於酉年者肖鸡，生於戌年者肖狗，生於亥年者肖猪，其他皆不论矣。至豕与猪之分，则豕为家畜，猪为野猪也。

翻卦占法，用八卦分阴阳排列，配以贪狼、巨门等九星，观其爻变，以定吉凶，谓之翻卦。

掷卦掷卦，古筮法也。筮法本用蓍，後人代之以钱。占时，用三钱掷之，得一背为单，画一；二背为拆，画一；三背为重，画○；纯文为交，画×。自下而上，三掷卦成，故称之曰掷卦。

马前数马前数为占法之一种，俗传以笔作圈，中书马字，四周任意作画，以奇偶定吉凶。其法最简，立刻可成，故曰马前数。

前定数内阁大库中，旧存子平若干箱，曰《前定数》，库钥为典籍厅所掌。宣统辛亥春，有人启视，仅存数十册，篇页零乱。玩其纸墨，乃明人所为。三十年前，某相国已取其大半去矣。山右稷山县库亦藏有写本，大都已往者验，而未来之事不足凭。蒙人之卜筮蒙俗遇事必卜，卜筮之权，操於喇嘛，人民亦兼有能之者。卜有二法，一以羊胛骨 「 羊前腿大骨，俗呼喀拉把。」 抹净，手执骨之反面凹处，口对骨之正面，将所卜事由叙明，吐涎於其上之凸处，仰置火中燃之。去性後，轻取出， 「 防其碎裂也。」 冷後，视其裂纹，以定吉凶。裂纹长而直者吉，曲而短者凶。一以巨骨骰三枚， 「 二黑一白，制同内地，惟数目之位置异，一与二相对，三四五六逆数。」 置左手中捻之，口诵藏经：「喇嘛拉，甲不生吹哇，生甲拉，甲不生吹哇，吹拉，甲不生吹哇，根顿拉，甲不生吹哇。」念毕，置右手掌上，乃视其数之奇偶，以定事之吉凶。

军师贵州清江台拱黑苗之作事也，必以螺狮二枚置盆中，观其鬬，以卜吉凶，每多验，呼之曰军师。

摄政王问卜摄政王多尔衮入关时，途遇一卜者，叩以吉凶。卜者曰：「吉，但恐不终。」问其故，曰：「得之者摄政王，失之者亦摄政王也。」王曰：「岂自我得之，自我失之乎？」卜者曰：「後自有验。」王曰：「究竟天下是谁？」则又曰：「寡妇孤儿得之，寡妇孤儿失之。」王曰：「岂非我所有乎？」乃识其言。故至燕，既逐李自成，即迎世祖母子入京，意谓天命有在，且恐不能终局，欲以寡妇孤儿当其谶也。王本有自取之意，至是，竟让大位而不居。迨宣统辛亥十二月，载沣方以摄政王当国，隆裕后率宣统帝逊位，盖亦寡妇孤儿也。

陆丽京孙宇台精京房学陆丽京、孙宇台并精京房学，顺治甲申除夕，各占元旦明晦。丽京决晴，宇台断雨。次早，曈曨日出，晚即滂沱雨来，人咸异之。

宇台兼善潜虚，尝与丽京同在临平沈去矜家，一日宴会，丽京举「之」字问宇台云：「今日当得几客？」宇台应声云：「之，十一也。」已而果验。

黄某占柱僧之出顺治甲申夏五月，嘉兴甪里街徐圃臣在家，方偕友人闲话於中堂，闻堂柱腷膊三响，柱忽开裂，跳出一缁衣僧人，长二寸许，背负黄袱包，遶地疾走。众皆骇愕，环而逐之，随手攫得，咥然有声，以漆盒缄覆之。移时声寂，启视，则化为燕窝，残泥零落，他无所有。时天下初定，王师南下，所至归命，禾人已改服薙发矣。而人心摇摇，潜蓄异谋，适遇柱僧之怪，亟召术者黄某占之。黄颦蹙良久曰：「此大不祥。夫僧者，薙发之象也。负包而走者，无家可归也。燕泥零落者，破巢之下无完卵也。吾郡其有大厄乎？」未几，徽人入禾，倡乱举兵。王师闻变，自闽反旅攻城。城陷，焚戮之惨，竟符前兆。

吕晚村占不速之客石门埭溪有风雨庵，为吕晚村别墅。屋十数间，曲折有致。庭有紫薇，盘囷离奇，古物也。晚村常夜出访友，必三更始返，僮笼灯导之。一夕访友，笑而告之曰：「今夕有不速客来。」问为谁，不答。再叩之，曰：「梁上君子也。」漏三下，门辟矣，有二人不得出，气喘汗流，惫极欲死。吕笑曰：「蠢虫，何苦乃尔！」贼伏地稽颡，哀求乞命，吕含笑释之。盖二人窃物出，觉非前路，乱山崎岖，愈走愈远，则以吕之预布奇门故也。

宋幼清精数学松江宋幼清孝廉，直方副宪徵舆之尊人也，精数学。直方生时，预书一纸缄付其夫人曰：「俟是子中进士，可启视之。」至顺治丁亥，直方捷南宫，开缄，则云：「此儿三十年後当事新朝，官至三品，寿止五十。」後於康熙丙午，以宗人府丞迁副都御史，至三品，丁未卒官，年正五十也。

幼清与淮南白某同年友善，白亦精数学。一日晨起，谓夫人曰：「今年九月某日，白兄当死。渠无子，我当渡江取别，为治後事。」遂买舟渡江。比至，白已候於门，迎笑曰：「我固知兄今日必来相送。」遂闭门，相对痛饮数日，至期，白无病而逝。幼清为治後事毕，乃归，谓夫人曰：「白兄事已完，吾明年三月亦逝矣。」後果如期而卒。

陆宗贽因震雷而卜顺治乙未夏，南汇震雷起西北，摧东门城墙一角。知县陆宗贽卜之，则云：「邑当有大魁天下者。」命修葺时凿「龙门」二字以识。及己亥会试，朱天襄锦果以第一人捷南宫。万年少代人卜筮万年少，名寿祺，徐州人，明末贡士。尝衣僧服行淮阴市上，有日者他出，年少即其寓，为卜筮，得钱二千文，留之而去。日者归，茫然不知所以也。

李神仙占卜奇中顺、康间，有李神仙者，利津人，占卜多奇中。沾化李吉津宫詹呈祥寓京师日，尝问以前程事。李书一联云：「洗耳自同高士洁，披襟不让大王雄。」後半载，吉津以建言流徙出关，途次永平，有一秀才迎道侧，自言贫苦求资助。询其名，则高士洁也，大骇叹。及出关，一守备王姓，远来相迓，因为诵联句。王骇曰：「雄即某小字也。」康熙壬寅，诏许生还。一日，偶举此事语长洲尤展成太史，尤又骇曰：「此诗乃予昔年戏作《论语》诗中之一也。」

水碗卦术康熙时，江西有行水碗卦术者，每至人家，辄以碗贮水，投白米数粒於中，即能知其家事。凡祖先之名字、相貌、年寿，一一不爽，间有一二字譌者，亦必字异音同，如「之」为「知」、「朱」为「猪」之类，一若有人预告之者。然必有一同行人立门外，强执途人而与之言，刺刺不休，而室中之人，其言如见，否则一无所知矣。

方直之工射覆桐城方直之，名其义，工射覆。客匿黄钱一，命筮之，方曰：「金体四文，既圆且方。流布天下，钱文为光。」其兄密之优於天官易数，亦以精射覆称。吴三桂以龟卜康熙甲寅，吴三桂叛於滇南，驻兵衡州。衡山岳神庙有小白龟，大仅如钱，多历年所，土人以为神之使也，敬而祀之，藏之帏中，藉以占卜。三桂妄希神器，择吉祀神，展舆图於神座前，默祝，视龟之所向。龟蹒跚循走，不出长沙、常、岳间，至云南而止。三桂再三拜祷，龟复如之。三桂之徒党相顾失色。故不敢轻出湖南，神告之，神阻之也。

刘泰斋筮得明夷初爻潜山刘若宜闻滇南吴三桂之变，海内震动。时皖中大扰，民争避出城，城外骚然。刘筮之，得明夷初爻，笑曰：「无能为也。其占不宜动，动必有灾。」邻人信之，皆不动，已而果无事。远徙者皆中途被掠夺，大困而还。由是闤闠之间，皆视刘为安危。刘，号泰斋。术士知墙圮吴三桂之称兵也，有术士精六壬，将往投之。遇一人，言亦欲投三桂，因共宿。其人眠西墙下，术士曰：「君勿眠此，此墙亥刻当圮。」其人曰：「君术未深，墙向外圮，非向内也。」至夜果然。

柳尔焕言事多奇中柳尔焕，字子旦，长沙诸生，与人寡合。精太乙、奇门、六壬之术，言事多奇中。吴三桂犯长沙，势张甚，尔焕曰：「此浮云过太虚耳。」安亲王招致之幕中，旋辞归。川滇官军有以重币迓者，皆不赴。年七十余，预书时日而卒。

段瞽目为胡昇猷卜段某，汉中人，世称之曰段瞽目。尚书胡昇猷官汉羌道时，会蜀乱，令卜休咎。段曰：「公，贵人也，官必至尚书。然目下有大厄，但须守正俟命。脱有忧患，某当任橐饘，虽危无咎。他日富贵，幸毋相忘。」未几，王屏藩陷汉中，诱胡使降，不屈，王怒，絷之狱，将置极刑。段左右之，慰之曰：「公必不死，贼数尽，是公出坎之日，无忧也。」已而奋威将军王进宝进兵汉中，王缢死，胡复任。寻内迁，官至刑部尚书。

蔡玉汝遇谈易道人闽人蔡琠，字玉汝。以明经为粤东令，罢官不归，流寓山寺。一日，遇一道人於酒肆，自称秦人李珅，字果成，居华山数十年。蔡延至寺，与谈《周易》。留五年，将别去，语蔡曰：「此後二十年，癸丑岁，汝必游京师，是岁十二月二十日，当扃门，百日不可见一人，否则恐不免。某岁某日，当相见於房山。」康熙癸丑，蔡客京师，如所戒。时果有妖人杨起龙之变，都门戒严，多所刑戮，至二三月始定。又二年某日，忽有童子叩门，云：「师在房山相待。」蔡疾驰往，李独立树下，与语移晷，别去，云：「将归华山旧居矣。」

方石卿善卜方尚节，字石卿，淳安赋溪人，长不满五尺，背伛偻，多笑，两颊薰然，若中酒然。少入家塾，受经书，师讲授时，辄酣睡不听，语及卜筮，则意解。有道士者，不知所从来，一见石卿，即注目久之，曰：「是子风骨，当得半仙。」因授以郭璞《易洞林》，批却导窾，开示方便，则喜心翻倒。自是遂习为卜，卜亦遂时得八九。游严州，依宋维藩为东道主，连岁或不归□方春始和，必令占岁祥。一日，卜毕，忽呼奇奇，语维藩曰：「今岁当有人自天子所来召君，谨识之。」维藩冁然曰：「所以烦君卜者，姑以问安否耳。穷闾厄巷，与外间久绝，孰为我翰音登於天者？而有命自天，无乃为佞乎？」石卿曰：「书言之固然，谓予不信，则卦书不可用也。」是为康熙戊午。

是岁也，圣祖诏开博学宏词科，有刁公子者，豪士也，与维藩为石交，石卿壮游时，糜维藩金钱无算，已乃别去，阔焉不闻问者历年矣。会开制科，刁念维藩厚意久不报，自从其所属相知有气力者，以维藩名上，遂登辟书，维藩初不知也。辟至，乃叹其卜为神，远近好事者争延致之。

石卿能知足，非自致力者不以衣食。垂帘肆中，日可得千钱，则下帘。当春秋校试，决多士利钝，巧发奇中，则倾城趋之，夜或申旦不寐，帘至累旬不得下。尝有徐某令占，徐，石卿族甥也。既发占矣，乃寸寸裂之，期以旦日早临，得为甥覆意之。诘旦，徐往，石卿为覆意之，则以卦钱掷地，曰：「余老矣，死期将至耶？何乃得此不验语？昨占至不祥，於法当考下下。余疑非心斋，故筮凟不告，特戒甥以夙兴。而故兆复见，固有能文如吾甥而得下下考者乎？其鬼不神，吾将安仗，余殆将死也！」顷之案发，徐果考下下，自是名益噪。於人来占者，更相覆，夺至无着手处，则就占他所而付石卿决之。石卿决之，多非常所见，而如影应响。时为之语曰：「文石画，石卿卦，千石万石两无价。」文石者，汪汉，以丹青驰誉公卿间，亦淳安人，因举以偶方，称两石。方不善作家，亦自知命薄，不欲事生产作业，岁中所得钱，辄缘手散去。其殁也，至不名一钱。方朴山曰：「石卿在族中，於余为曾王父行。亦颇言人禄命，顾多不讐。余堕地时，石卿谓暗合三奇，当鼎贵，而宿留不偶乃若是。初议婚吴氏，石卿以两美必合贺，而妇乃中道夭。族子某生，石卿推日辰，大惊，谓与明之商文毅公辂脗合，因怪且叹，谓此积不善之家也，安得有是，得毋日辰舛耶？」

郑明暹精水仙术淳安郑明暹占六壬，然时时失之，去其乡人方石卿远甚，而所为水仙术，则颇奇。水仙者，人来稽疑，条举件系，自书黄纸为笺，复自缄讫，明暹乃为押缄上，并书符，火之。洁明水一盂，幕以布，端坐，口中喃喃然。顷之，水上有字隐起，叩无不答者，多作韵语。明暹诵之，授其人，或旁人代录之。然水上字独明暹见之，余人不省也。过後多验。雍正癸卯，方药房锐意试三场，卜之水仙，水仙书十三字予之，云：「兔且走，龙亦飞，七九之间数不违。」药房得之大喜，谓岁且卯兔也。时世宗初改元，故曰飞龙。辰亦龙祥也，而药房以丙辰生，脱兔不距，飞龙在天，千里当不留行矣。然亡何而猝病，竟不起，以八月十六日奄逝。有解之者曰：「走且飞，言不久居此也。介七九之间，为八，以卒之月告也。盉七九而计之，其数十六，则并以日告也，故曰数不违。」

明暹幼为道士，坐事戍宿迁，遇道人，授以相墓田法及水仙术，使占墓田吉凶，曰：「子言之无文，可以笔札代唇舌也。」其後以肆眚归里，遂行其术於里中。方问仙时，观者如堵墙。

戚瓶谷自占归期德清戚瓶谷学士麟祥侍圣祖南斋有年，每祈祷晴雨，上命占验，不误晷刻。世宗嗣位，忽以事戍宁古塔，戚曰：「吾不能逆覩以及於难，亦数也。虽然，某年吾当归。」及期，其第三子弢文宰连江，请於大府为之奏闻乞恩，果得归。刘禄善风角占卜刘孝廉禄，康熙时之河南人，善风角占卜。圣祖召直蒙养斋，欲授以官，禄屡辞。後随扈北征，饷乏，上命卜之，曰：「不出三日必至。」果如言。及从幸滦阳，一日，踉跄至宫门，奏请速徙高处避水厄。时方晴霁，夜间山水骤发，果冲及行宫。又善风监，尝谓张文和、史文靖皆异日太平宰相。壬寅冬，乞假归省。至冬月望日，命家人制縗服，向北哭竟日。及哀诏到，正圣祖晏驾之二日也。

江慎修精卜筮歙县江慎修，名永，好穷经，尤精卜筮之学。着《周易释义》十六卷行世，其析理颇精，创三十六宫之说，谓《易》中乾、坤、坎、离、大过、小过、中孚、颐八卦，皆无反正，余可反正者五十六卦，其实仅二十八卦，合之成三十六数。又谓河图顺生，洛书逆克。尝馆同里某富人家三年，兀坐一编，喜愠不形於色，一起居曰定数，一饮食曰定数。富人厌而辞之，欣然去。明年重九日，富人集客为茱萸会，江适过其门，富人邀之入席。江尽三爵，食二馒首，遂起辞。富人留，则曰：「定数也。」引富人至书室厨後，见有径寸帖书云：「三年宾主欢，一日遽分手。尚有未了缘，明年九月九。邀我赏茱萸，酌我三杯酒。数定且归休，只啖两馒首。」

慎修平生不妄交，惟与同村程翁善。程亦精奇门者。一日，同醉归，程曰：「月色大佳，盍乘舆入城乎？」慎修曰：「夜二鼓矣，入城且十里，倘不及反，奈何？」程指道旁石曰：「此石今夜亦至城，何云不及也？」慎修笑曰：「诚然，惟此石明日始返耳。」旁观异二人言，坐石旁验之。俄有担酒者以担後轻，载石去。明午，果载回弃旧处。於是村中咸仙慎修矣。

村有戴正者，负异才，过目不忘，闻慎修名，担簦往学。慎修适他出，正径入室，据案翻阅三日，尽读所藏书。慎修归，正师事唯谨。慎修问读此间书未，正言尽熟矣。慎修曰：「能用否？」正曰：「未也。」异日两人游陇上，见黄牛与黑牛触，慎修问之曰：「牛孰胜？」正曰：「黄，土也；黑，水也。土克水，黄当胜。」慎修曰：「不然。今於令为孟冬，於日为壬子，水旺，土斯废矣。此理不可拘於一定，而学所以贵於化也。」已而黑者果胜。正大悟，学日进，名遂与慎修垺。雍正初，大吏荐慎修於朝，世宗召见，慎修战栗不能对，乃荐正。正口如泉涌，剀切详明，世宗大悦，问卿与师孰优，对曰：「臣劣。」世宗曰：「师优不对，何也？」对曰：「师年耄，患重听，若所学，固胜臣万万也。」上嘉其让，赐翰林。

马敬六占瓷器之碎马敬六进士严性淡泊，终身家食。精数学，朝风夕雨，推测而知。小至家用什物，亦预知成败。家贮瓷器，历有年所，戏占之，应碎於即日午刻，顾未明其致碎之由。置之案，自守之。适夫人呼令午膳，敬六注目凝视，无暇他顾。催之再四，竟若罔闻。夫人怒，挥器於地，碎至百片。敬六笑而起曰：「验矣。」

徐念祖通壬遁术桐乡徐念祖通壬遁术，乾隆乙丑二月，钱屿沙方伯问以得与春闱分校否，徐曰：「魁罡并到，喜气非凡，意元卷出公房乎？」会元蒋元益、状元钱维城果皆出其门。後徐宰蒙阴，有犯越狱逸，课之，谓当在治东三十里外水草之交。乃率役追捕，行经小村，令役具餐，自憩柳下。遥见一池中有丛草，回顾有老妪立檐间，注目向池，若意喻者。饬役投入池觅之，果获。盖犯立池中，手擎众草覆其顶也。

李芬为兆文毅占李芬，皋兰人。少孤贫无依，因入行伍，从定西将军兆文毅公惠平伊犂，擢千总，为行营传宣。方大兵之征回部也，未抵叶尔羌，遇贼首霍集占，率众掩至，环营积土为城，城高三丈许，外濬深壕，削木为枪，林立壕底。贼踞城施礮，昼夜巡守，而大兵遂无一人得出。逾月，粮且尽，兆束手坐帐中。李进曰：「兵饥矣，将军盍急以粮济之？」兆怒曰：「若知无粮而故倡斯言，欲蛊军心耶？」李曰：「军自有粮，不取耳。营东南土中有三百余石，请遣兵发之。」兆曰：「掘地无粮，当以军法诛汝！」姑试之。乃命家僮曰六十三者，荷锸随李去。顷之，二人握米以献。兆大奇之，促往掘，果如其数。因问他处有之乎，李曰：「西北角尚有二千七百余石。」亦如言，无毫发爽，众皆惊叹。兆诘其故，曰：「以占得也。」兆曰：「何日出围？」李曰：「占之矣。某日援兵至，次日当溃围出。某日大功成，将军当进封公爵。」已而皆验。

伍纂为黄士简卜伍纂，武陵人，卜休咎如响。提督黄士简尝失金，使卜之，曰：「金未出署，明日必见。」如期，果得之於书室东北隅。士简乃令并卜盗金之人，纂不可。

陈文恭为王文端卜科甲临桂陈文恭公宏谋精易学，占休咎甚验，然不轻卜。抚山西时，韩城王文端公杰客其幕中，乾隆己卯，将旋陕乡试。文恭先夕潜为之卜，次晨，告文端曰：「子此行必售，余已为子卜得佳兆，且知名次之高下矣。」文端固请示之，文恭曰：「余书诸笺，缄存某幕客手中，待君捷後验之。文端就试，榜发，中副车，仍至馆，谓卜不验。文恭曰：「息壤在彼，可证也。」因问某幕客，索观拆封，则有「中式副榜第八名」七字，文端大奇。次年庚辰，举行恩科，复归试，乞再卜。卜後告之曰：「今科正榜无疑，但似元非元耳。」迨榜发，中式第七。是科解元为雷尔杰。盖文端名杰，与解元名稍雷同也。

辛巳春，文端入都应礼部试，复先期为之卜，语之曰：「此行必可连捷，然万不宜得会元。傥中十名以外，则大魁可必。自此前程远大，福寿无量。」文端谢曰：「杰年四十矣，敢妄想耶，公其善颂善祷乎？」文恭曰：「有数在，决不诳子，子其勉之。」是年春闱，文端中第十一名，廷对果第一。後官至东阁大学士，享全福，臻上寿，果如所言。

姬南唐言多奇中永济姬南唐好五行阴阳之术，所言多奇中。尝游河滨，众渔者方觑波纹上下，乃指正北，语之曰：「往此必有获。」果一网得巨鱼。婣家殡有期，则曰：「果以是日殡，恐有火厄。」及殡，火猝发，庐舍尽焚。

李璇以物卜乾隆中叶，甘肃有参将李璇者，自称李半仙，但视人一物，便知休咎。南昌彭文勤公元瑞与沈云椒同往占卜，彭指一觇问之，李曰：「石质厚重，形有八角，此八座象也。惜为文房之需，非封疆之材。」沈以所悬手巾问之，李曰：「绢素清白，自是玉堂高品，惜边幅小耳。」方笑语间，云南同知某亦来占卜，取烟管问之，李曰：「管有三截，镶合而成，居官亦三起三倒，然否？」某曰：「然。」李曰：「君此後亦须改过，不可再如烟管。」某问何故，李曰：「烟管为最势利之物，用则全身火热，不用则顷刻冰冷。」某大笑，惭沮而去。

逾三年，彭督学任满回京，李亦入都引见，彭故意再取烟管问之，李曰：「君又放学差矣。」彭问何故，李曰：「吸烟不饱。学差试差，非可大富。且烟管终日替人呼吸，督学终年为寒士吹嘘，再得文衡，意中事耳。」已而果然。

大兵平定回部时，李亦从军。有兵士遗火，焚辕前草地，主帅使占吉凶，即对曰：「无他，公不日当有密奏耳。火得枯草，行最速，急递之象也。烟气上升，上达之象也。余所以知为密奏者，因密奏当焚草也。」主帅曰：「我无密奏事。」李曰：「遗火无心，非预定也。」既而果然。

智天豹妄编大清天定运数智天豹以精历数自诩，妄谓乾隆但有五十七年，称为世祖示梦，遂编造年号，称大清天定运数，使门徒张九霄叩阍跪献。高宗发交军机大臣及刑部审讯，以为诅咒，照大逆律凌迟。高宗谓：「乾隆果五十七年，其时朕寿八十有二，即归政亦不为早，是此条不得谓之诅咒。惟妄编年号三十余条，且犯皇祖庙讳，并称世祖显圣，则丧心病狂，不可不按律惩治，张九霄着改为斩监候，秋後处决。」

钱南园复秩之占钱南园通政沣，以通政使督学湖南，风裁峻厉，士子双服，而官僚亦畏之。留任六年，将及瓜期，以内讳归，旋丁外艰。先有会同匿表案办结，移交湘抚浦苏亭中丞。浦乃饰辞入告，绝不为南园留地。上责之，降补主事。乾隆甲寅，赴部补官，已有缺矣，适有乡人精六壬者，占之云：「此缺决不能补，当仍复清要之秩。」笑置之。不数日引见，上问：「汝是参国泰的钱某，何久居里舍耶？」南园谨奏两次居忧之故。上命查有员外缺出，可即补。踰日，特旨补授湖广道监察御史，旋命入军机处行走。

王述庵笃信阴阳家言青浦王述庵侍郎昶无子，盖以笃信阴阳家言，每好合，必选择吉日，而预算是夜某星过某度，苟时日稍不利，即否之故也。述庵族姓不蕃，近支又无可继者，至晚年，乃以疏族农人之子为子。

戴尚文神算戴尚文，漵浦人，幼颖异，十五为诸生，从鸿胪卿罗典游岳麓，称高才生，经史而外，凡天官星卜诸书，无不究览。尝曰：「吾之经师为罗先生，未知谁可为吾之术数师者？」既闻江南某僧精六壬，奇门遂往执贽，僧尽以所习秘诀授之。半载，得其传，归应乡试。长沙同舍生金为人窃，索偿居停主人，抢攘间，尚文为占之曰：「君金若干，盗者青衣，手鱼肉前行，後一白衣者随之，肩荷重物。君以某时候之於驿步门外，可获也。」如其言往，果验。又尝侍母夜坐，心动，知偷儿入宅。取井底泥涂竈门，书符封之，偷儿不得出，遂就擒。

嘉庆初，湖南三厅苗变，福康安督师剿之，招致奇才异能之士，罗荐漵浦两生，一严如煜，一尚文也，濒行，罗谓尚文曰：「严生负经济才，固应禄仕。汝疏散为幕客，则进退自如，慎勿以官职自羁也。」尚文唯唯。往见福，长揖不拜。福欲试其术，握带丝於手，问之曰：「闻先生神算久矣，亦知吾握中何物耶？」尚文即请示一字，析其数，以五行推之，曰：「丝缕耳。」福大惊，待以军师之礼，凡事必咨之。时苗甚猖獗，夜恒扑营，尚文辄预知之，遂有备无患。尝於五月进攻旗鼓寨，占有大冰雹，贼伏林莽甚夥，师出不利。福偶惑人言，弗听。及午，师将抵寨，忽阴云四合，大风雷雨，冰雹交下，如拳如卵如甎，击伤士卒无算，伏苗乃四起乘之，兵力莫支，方悔不从尚文言。而戴神仙之名，所至大噪矣。又大军在乾州，偶营龙头，为兵家所忌。苗围之，断水，军不得食，危甚。尚文请设坛凿池，己被发仗剑作法，以剑劚地，清泉涌出，军心遂安。己未，驻师天心寨，尚文夜观天象，知将星有异，乃作书潜置幕府，辞归。不数日，福薨，众乃悟其归意，固预知有此也。

尚文既归，未几病卒，且自知某日当死也。没後，其母伤之，陈僧所传书於庭曰：「子一生精血，尽耗於此，不可留以累後人也。」焚之。自是遂绝传。

布袋和尚谈休咎布袋和尚者，嘉庆时至吴江县城卖卜，居城东关帝庙，口操楚音，年可七十余。项悬黄布袋，不暂释，因以名之。袋广长尺余，每日所用之物，若杯，若壶，若冠履，若纸墨笔砚，咸取之於此，未尝阙。和尚日卖卜，以十事为限，谈休咎辄中。既毕，则徧游村市，见字纸必拾之，投袋中，恒劝人惜字。自言每日所拾，暮则权之，必满一斤之数，如是者三十余年矣。庙中人有伺其睡熟，而探其袋者，止得龟壳一，长寸余，於是皆疑为仙，环而叩其术。和尚厌之，乃不恒至。一夕忽来，即阖户而寝。次日日中不起，呼之不应。破扉入，则圆寂矣。失其袋，大索不得。方共惊异，而西郭外之人麕至，咸曰：「和尚成神矣。」盖其地故有土地庙，是夕父老皆梦土地来别，曰：「吾去矣，明日有悬布袋於项者，是代吾者也。」及旦，父老至庙中察之，则见神项下悬一黄布袋，诧曰：「此布袋和尚之物，胡为而在此？」入城，而和尚果死，故知其真成神也，众即葬之土地庙後。

张恒所见卖卦者张恒少时尝见一卖卦者，持卦盘入人家，耳际常黏黄纸小条一，朱书符籙如仙篆，然亦不知其何字何用。以石子一枚置人家竈神堂上，然後踏禹步诵呪语毕，能言其家男女生日，并其财物多寡，且言已往事历历不爽。问休咎，多奇中。门外行人，一覩其足步，能知其往何处。事毕，命其家取黄线一条，穿八十一大青钱与之，然後出。或言是为白莲教异派，此犹其术之小焉者也。

吴礼后占牙牌数嘉庆癸酉九月，山东贼起，曹县、定陶皆被蹂躏，而金乡独完。方七月，金乡县令黄以事留省，暴卒，鲁抚命候补知县阳湖吴礼后堦往摄其篆。吴至，访邑绅张观察体分，体分言：「地方不靖，必有奇变，士民避乱者纷纷矣。豺狼徧地，去将焉往？余老矣，当早觅死所，不愿以颈血溅贼刃。」因泣下。吴曰：「公无忧，当谋所以御贼者。」遂辞归。抚辕弁左寿宁入见，具言抚军捕贼之令初下，县官过於张皇，贼皆走，未易获。吴乃诡作纵贼者，谕告大众，谓刁诈之徒，挟私诬告，妄指某某为教党，苟无确据，罪必反坐。贼皆喜，相率逃归。吴遂饬刑房张自修、皂头李为密缉南路各贼。初，吴自临清来，途次，占牙牌数，有云：「龙华会上人，全仗修为力。平时不用功，佛脚抱何益。」及见张自修、李为名，始大悟。察其人诚朴，任用之。贼渠之擒，二人之力也。

邹简廷精蓍蔡青浦邹简廷精蓍蔡，一日，金圣瑞以夜梦牀下有白鸡出走，诣邹卜。邹卜之，曰：「地中有银，爻象主今夜发动。然非君物，且尚有大不利焉。」金自念银在牀下，不忧人攫，因诣友人处贷银买香烛杂物，将於祀神後发之。时为六月中澣，大雨骤集，因留宿於其家。明晨返，则西邻夜火，屋被毁矣。

杜念亭家婢浣於河，见大龟，捉以归。龟能沿壁走，闻唤即至。而婢肌革锐减，喘而言，臑而动，日饮米汁，渐少生气。诘之，谓有戴乌缎帽者来扰。杜亦诣卜，邹曰：「妖乃己所引进，或为介类。」杜乃以刃剸龟背，婢病顿痊。

周某为景杏村卜商城景杏村总戎又春以行伍起家，官终福建汀州镇总兵，为伯韩大令学湘之父，毓华大令崧之祖。其至江苏也，实为其姑丈崇明令熊传栗招之至。时风气锢蔽，南北道远，邻里有尼其行者，杏村决欲往，或劝其就占於里之周某以定行止。周卖卜市中，以善六壬着，且固文士也。好吟咏，为人卜，间亦作诗贻之。见杏村，奇其状貌，既为之卜，并赠以七绝，末二句曰：「巨川用汝作舟楫，且唱宏农得宝歌。」更语之曰：「子识之，他日当有验也。」杏村大喜。不逾月，遂至江南，入苏松镇标，旋得官。官川沙、官宝山时皆立功，於是周之诗皆验。

杏村尝於道光辛丑官川沙千总。壬寅五月，英人以禁烟启衅，犯吴淞，川之土匪乘间肆掠，杏村率民团兵勇赴乡，获渠魁，绳以法，地方遂安。川人为建报德堂以酬之。咸丰癸丑，摄南滙都司。八月，宝山陷於匪，杏村闻报，亟自海外归，招集逃兵二百人，与留守之典史曹锡焘筹寸御。而兵惑於人言，谓匪来时不杀人，从景公，无　类矣。於是亡去者泰半，余二十余人，合之乡人，仅四十有七，有泄之於匪者，匪喜其无助也，遂攻城。杏村亟偕其犹子持长棓，冒大雨，奋臂出，四十七人随其後。遇匪於昏暗中，挥棓，毙六七人，生擒其一。复与之巷战於南城下，并追出西门，杀百余人，生擒四十余人。时东门外海神庙有驻匪数百，闻城中有变，将入城，见城上灯火辉耀，大惊，逸去，由是宝山大定。

蔡某为粤寇卜咸丰朝，湘人有蔡某者，素善占卜，投粤寇，到河时，占课云：「逢沟必伤大将。」有黑力虎者，骁健绝伦，陷江宁时，首先登城者也。恃勇独行，至陈家沟，遇拳棒教师陈某，率其二子，环而攻之。争搏良久，陈家父子败回，向门逃进，黑力虎追入。教师一女，年止十七，持枪伏门侧，从後直刺其股，黑力虎仆地，遂斩其首，众为之夺气。

牙牌数占字牙牌之戏，相传起於宋宣和时，其来久矣。近世有《牙牌数》一书，借以占卜，盖亦古者棋卜、摴蒲卜之类也。光绪己卯江南乡试，无锡诸士子於榜前占牙牌数，其辞云：「大开围场，射鹿得麞。顾盼自喜，中必叠双。」是科无锡县中式者二人，一顾姓，一章姓。顾字明见数中，「射鹿得麞」句，暗影章字，尤为巧合。

客为鲁伯阳占牙牌数光绪时，内监张秀林为直隶候补道鲁伯阳纳贿於朝，图江苏苏松太道。其所费，为银二十四万两，议定先付八万，得缺付八万，莅任半载付八万。道路传说，物议沸腾。丹徒丁叔衡太史闻之，偶与客谈及，客以牙牌数卜之，得句云：「鲁阳挥戈，千古奇事。朝暾熊熊，顷刻即逝。」

鲁在保定，其子留京，谋之於四大恒钱肆，愿出重息举此债，有成议矣。一老贾不允，谓鲁年逾七十，人寿几何，且资格未合，虑为疆吏所梗，不令到任，而又贿赂公行，言官未必箝口。以是，事遂不谐。乃商之於票号，而亦不应。然谕旨已下，索赇者多，争向其子勒索。而江督刘忠诚公坤一果电告总署，令暂缓赴任。御史高燮曾、李慈铭亦疏请交督抚察看。其子大惧而遁，鲁卒不得到任，仍留直隶候补，牙牌数之言，至是而验。

走信夫通壬遁术耒阳蒋霞初，尝於长沙旅舍中，见有信局之走信夫方卧病，困甚，乃为诊之，数日得痊。其人过谢，见蒋案头杂置壬遁占验诸书，因曰：「颇习此乎？非得名师传授，不易解也。」蒋讶其言，诘之，则曰：「承君治病，敢以实告，某於此习之久矣。」蒋因就求其术，其人曰：「是不难，但须请之吾师，吾师以为可教，当尽以授子。」问师在何所，曰：「夜当延之来。」是夕，为蒋洁治寓斋，置之复室中，语之曰：「有所闻，毋骇。」夜半，方延伫间，忽闻风声从空际来，月色骤晦，灯炬尽灭。窃窥之，见其被发长跪，向榻微语，答词尤细，不可审。久之，若见一人向牖间耸身而出，风声复作，满室飒然。须臾宁静，灯烛自明，因召蒋语之曰：「吾师谓子不可学此也。」

张延已为孝钦后筮张延已好占卜，弱冠，游四方。光绪辛丑，两宫将自西安回銮，时适馆临潼洪氏，以风角风闻於上。某日昧爽，以一骡车入行在。礼毕，孝钦后宣旨，令在溜下设坛，问善後事。筮得家人之九三，其爻曰：「家人嗃嗃，妇子嘻嘻，终吝。」张曰：「家人嗃嗃，刚严者也。妇子嘻嘻，喜乐过也。终吝，险蹶难遵也。卦直家人，其有顺阴道而至美者乎？九三之爻，君道也，亦夫道也，而位未大正，其有妇人而专制者也。」时侍郎陈某在侧，见多忌讳，不敢上闻，乃别易他爻之吉祥者入奏。孝钦亟赏之，赐银千两、鲈鮓两尾。延已方惴惴待罪，至是乃殊慰。

拆字拆字，亦作测字。拆则有分析之意，测则有推测之意，为占法之一种。任举一字，触机附会，以判吉凶，昔所谓亥有二首六身者，其权舆也。唐裴度征吴元济，掘地得石，文曰：「鷄未肥，酒未熟。」相字者解曰：「鷄未肥，无肉也，为己；酒未熟，无水也，为酉。破贼在己酉。」果然。古亦谓之破字。《隋&#8231；经籍地》有《破字要诀》一卷，《颜氏家训》谓即今之拆字。其术始於何时，不可考，或谓见於前人记载者，当以宋之谢石为始。周栎园尝着《字触》一书详论之。

拆正字武字苏州上津桥朱某以家贫，图入山自尽，遇仙，授测字一书，其验如神。惟求之者必预定，日仅测一字，取银一两。悬牌门首，某日测某人字。吴三桂将反，向苏藩库借饷，时慕天颜方为藩司，踌躇莫决，延朱测字。告以故，朱曰：「请大人命字。」适几上有残柬，慕即翻转，指「正」字为枚。朱曰：「不可借。正似王字，王心已乱。且柬正面合几上，正而反矣，即反之兆也。」慕即拒之，果应其言。其子亦习父业，占验不减於父，但非一日测一字也。某拈一「武」字问有子否，朱曰：「绝矣，一代无人，自此而止。」其人果无後。

拆因字乾隆丁卯，福建乡试场後，士子谢廷光闻洪山桥有善拆字者，偕友人诣之，拈得「因」字，以询乡试之售否。曰：「国内一人，今科解首也。」友跃然曰：「我亦就此因字拆之。」曰：「此科恐无分，後有恩科，可望得志。彼之因，出於无心；君之因，出於有心也。」旁有一人方握摺扇，即以扇指「因」字曰：「我亦就此字一决之。」其人蹙然曰：「君扇适加因字之中，乃困象也，其终於一衿乎？」後各如其言。

拆墨字纪文达於乾隆戊辰捷礼闱，未廷对时，在董文恪公座，偶遇浙士，乃善拆字者。文达书「墨」字，乞占殿试名次。浙士谓之曰：「一甲无望矣。墨字上截似里字，以里字倒拆之，为二甲。四点为庶字之脚，士乃吉字之首，必可得庶吉士。」果应其言。其後文达历官清秩，迭掌文衡。

拆董字名字乾隆戊子，纪文达以事获谴，狱未决时，伴守之军官精拆字，乃书「董」字叩之。军官测曰：「君必远戍。董字似万千里也。」又书「名」字，军官曰：「下为口字，上为外字偏旁，是口外矣。日在西为夕，其西域乎？」又问将来能否遇赦，曰：「字形类君字，亦类召字，必赐还。」又问遇赦当在何年，曰：「口字为四字之外围，而中缺二笔，殆不足四年也。」已而果遣戍乌鲁木齐，以辛卯六月赐还，一如军官所言。

拆棊字义字风字村字范时行，苏州人，乾隆时以拆字寓德清紫阳观。所言不烦，而悉有意义。日以得钱六百为率，钱足，则谢客寂坐，有君平买卜之风。一营兵拈「棊」字，问终身休咎，范曰：「凡围棊之子，愈着愈多；象棊之子，愈着愈少。今所拈是棊字，非碁字，从木不从石，则是象棊子，非围棊子也。恐家中人口日益凋零矣。」其人曰：「是也。然此非所问，问日後何如耳？」范曰：「观尔服装，是行伍中人，乃象棊中之卒也。卒在本界，止行一步，若过河，则纵横皆可行。以是言之，尔外出，方可得志。然卒过河，亦止行一步，亦不能大得志也。」

又有拈「义」字以问者。范问年若干，告之，范曰：「然则生年属羊也。义字从羊从我，是止一属羊之我耳，终身孤只，不能有妻子也。妻子且不能有，他何望焉？」

又有一人以「风」字问妻所孕为男为女，范曰：「移中间虫字於右旁，则似虺字。《诗》曰：「惟虺惟蛇，女子之祥。」所孕必女矣。」

又有一业理发者，盛冠服而往，拈「村」字问之。范曰：「木以长材为贵，一寸之木亦何所用。」其人以为道其剃刀之柄也，惊而失色。范曰：「凡事若能努力，则方寸之木，可使高於岑楼，君何必自堕其志乎？」後其人果发迹致富。

拆巍字乾隆己亥，江南乡试题为「巍巍乎唯天为大」三句。胡元音望捷心切，同人守榜。汪某在座，见其神情迫切，戏之曰：「吾为君拆一字，如何？」元音口报一「巍」字。汪沈思良久，指画再四，曰：「得之矣。上为出字之半，半出学也。偏旁有禾无乃，秀字去半也。有女无子，是半好也。加以魁字，有鬼无斗。其必中副车无疑。」越三日，揭晓，果以副榜第五名报隽焉。

拆道字乾隆庚戌万寿恩科，进士为一百零二名，其中有江南三十名，安徽十名。会元朱文翰，歙县人。胡先声中三十九名。当未揭晓时，同人集翟公树编修寓斋，公树出一「道」字，问安徽进士可中几名。先声大言曰：「必中十名，且得会元，而自身亦应与焉。」同人询以故，则曰：「道字已有进字框子，中首字，非会元乎？首字上两点为八字，中一字，下自字，是为自身，合之，非十名乎？」越日榜发，竟如其言。

拆鹦字乾隆时，上海有沈衡章者，善拆字，问休咎者趾相接。一日，有罪犯越狱宵遁，捕役往问，拈得「鹦」字，沈曰：「鹦鹉，能言之禽也。舌慧而身不自藏，卒为人所絷。且鸟而婴，羽毛未丰，其能远逸乎？去此尚近，速捕可得。」问何往，沈瞥见雀跨後檐，曰：「可往後面厕中觅之。」如其言，果获。邑令神其技，赠以「机测如神」之额。额悬邑庙豫园清芬堂之西偏，俗呼为董事厅者，即沈之安砚处也。

拆奏字赵介山、帅仙舟夙相契，在京同居，成进士。廷对前一日，蒋丹林往送考，介山举一「奏」字，令拆之。蒋云：「二人在三人之中，君与帅君皆可望鼎甲也。」及胪传，果然。

拆奁字太仓陆星农，名增祥。以殿撰出为道员，次湖南，郁郁不得志，蹭蹬以终。相传陆应礼部试时，就拆字者为卜官阶，陆掣得一「奁」字，云：「名居第一人，官不过三品。」盖奁字俗书，上从大，大字分析之为一人也；下从区，中为品字，空其一面为三数也。殁後，嘉定黄翰钦孝廉宗起挽之云：「苏内翰春梦一场，薄宦衡湘，回首觚棱经卅载；谢太傅东山高卧，屏除丝竹，等身铅椠足千秋。」

拆章字武昌李某拆字有神解，有陈某艰於子嗣，值妻临蓐，往问以「章」字。李云：「当为男，恐不育耳。」陈请其故，曰：「童字无根。」又有问其子之病者，以乳名六十，即举「六」字问之。李云：「汝口说六十，已是一卒字矣。虽去上一点，目前可望平安，恐终不免来年之忧也。」

拆死字张文达公之万未遇时，尝客杭州。会元旦，逐队作吴山游，就日者问前途。拈得一「死」字，大骇，欲弃去。日者叩所问，曰：「科名。」日者就字端详良久，因以「死」字之钩抹去，写「癸卯一人」四字，拱手贺曰：「大吉利，癸卯年当大魁天下。」旁有一友，见而奇之，即拈「死」字叩婚姻。日者蹙额曰：「不佳，不佳。怨偶无心，昙花一现，恐有骑省悼亡之痛。」友固无妇，一笑置之。明年，文达捷南宫，其友亦娶，伉俪甚笃，心恒惴惴，冀其言之不验，而未几竟殁。拆荣字浙西陈锺年善拆字，名噪一时。有巨贾吴某者，苏人也，久商於浙。某日得家书，以妻病危笃，促之归。吴忧甚，即访陈就之卜。至则门已闭，吴叩之急，陈乃推窗而询知来意。时方有一犬在旁狂吠，陈即语曰：「死矣。」吴厉声曰：「字尚未拈，焉知生死！」陈曰：「顷者吾之口与汝之口交谈，则为两口，又加一犬，则成一哭字也。」吴懊恼归，然未之信。翌晨再往，拈得一「荣」字。陈即询所占之事，吴以妻病告。陈曰：「死矣。」吴询所以，陈曰：「荣字，上部为两火字，乃一对烛也；中为一座，台之象形也；下为木字，棺木也。」吴闻言大惊，匆匆买棹归，其言果验。

拆口字有女郎将与人私，虑其未谐，而就拆字者问休咎，拈得一「口」字。问欲卜何事，女曰：「有一事，可得良好结果否？」拆字者曰：「依字而断，恐无圆满之望矣。欲成「可」字，无「丁」；欲成「如」字，无「女」；欲成「何」字，更无「人丁」」。

拆粉字鄂人方某幕游於外，一日接家书，以妻病笃，促归，方犹豫不决。有友善拆字，往觅之。友曰：「试道一字，以定行止。」即应声曰「粉」。友曰：「粧台留半面，红粉已分离，可速行，迟恐不及见也。」方急治装，及抵家，榇已在堂矣。

春秋笔日拆十字春秋笔者，孑然一贫儒，不知何许人，亦不详其姓氏，以拆字为业。遨游至信州，僦屋以居，榜门拆字，求卜者多踵庐求教，不如寻常术士之於街头巷尾求取生活也。其人年四十余，颇知书，吐属风雅，论字多妙解，多奇验。士大夫咸乐与游，籍籍负时名。每拆一字，受钱二百文，日以十字为限，过此则闭门谢客。於是趋就占卜者，皆争先恐後，朝暾初上，门庭已若市矣。

拆毅字沈文肃公以赣抚丁内艰，在籍守制，适左文襄创办马江船政局，制造轮舰枪械。议甫定，文襄移节督关陇，乃举文肃自代。文肃令官绅分司厂事，官曰委员，绅曰委绅。同治某科秋试，榜前，集局绅之与试者浇榜，且曰：「诸君请拈一字，吾用拆字法占之，卜今年本局售者当有几人。」某绅拈「毅」字，文肃曰：「毅者，其左体为「豕」字，豕为亥，二首六身，「几」字其「船」字之一股，「又」字复得「政」字之半股。船局委绅固有获售者，其数殆六乎？」是秋，果中六人。浇榜者，榜前羣饮之谓也。

拆&#63268；字青字大不同，某拆字者之别号也。光、宣间，寓常州城隍庙，设摊营业，名噪一时。有某店夥之纱帐被窃，薄暮始觉，往来拆。时大不同已收摊矣，因令随举一字以拆。店夥写「&#63268；」字。大不同曰：「无妨，君所失为纱帐，今已有人悬於他处。君观「四」字之形，固悬挂之象也。速觅或可得。」店夥曰：「否，否，君所拆者为真体「四」字，而余所举者为草体「四」字，无乃误乎？」大不同曰：「若然，则赃已难觅，仅可购备蚊烟一圈以御蚊矣。」蚊烟一圈，亦象草体「&#63268；」字之形也。

又有一尼姑拈「青」字，令拆之。问何事，曰：「终生。」大不同曰：「清不清，静不静，出家恐不利。若立定主意，择人而事，则尚有生育之望。」盖「青」字之上半截似「生」字，而下半截则「育」字之底也。尼忸怩而去。有知其事者，则谓尼固不守清规，久有还俗之意也。

星命术数家以人生之年月日时推算禄命，谓之星命之学，始於唐之李虚中。但虚中止用年月日而不用时，至宋之徐子平，始以八字推算，故亦称善此术者曰子平。其书或托名於鬼谷子，或托名於郭璞。

推算之法，以六十甲子分四段，自甲子、己卯、甲午、己酉各得十五辰。甲子、甲午之前三辰为阴错，己卯、己酉之前三辰为阳错。谓以天干配地支，所余之数，甲为阳辰，故有阴错；己为阴辰，故有阳错，其日不吉。

八卦以乾坤喻夫妇，故星命家以男命为乾造，女命为坤造。婚礼以男家为乾宅，女家为坤宅，亦此义。隔夜算命有曰隔夜算命者，凡以八字令其推算，必嘱其人就坐案侧而谓之曰：「君今日当来，我先夕已知之。尊造早推算，命书亦批定。今姑请以生年月日及父母存亡、兄弟有无，一切过去之事，详述一过，以证我隔夜推算之当否。」迨其人如言，自述生平毕，乃启其案上倚壁之书橱，出一先期批成之命书示之，则与其人所自言者无不合。盖其倚壁橱後，有孔通至隔室，室别有人在。来客自述生平时，其人即如所言，笔之於纸。书毕，自孔传入，宜其若合符节也。

夏某为陈某择日诸暨店口镇有陈氏之屋，遇火不毁。相传国初有陈紫衣者，将建此屋，自至郡城，乞夏姓者卜日。夏曰：「请少待，为君择之。」陈即出资为谢。夏曰：「既如此，请三日後来。」陈知其以酬谢之多寡为选择之精粗，乃以白金百两揖而进之，曰：「老朽一生辛苦，始有此举，幸先生留意焉。」夏曰：「既如此，请一月後来。」及期而往，则曰：「日已选矣，幸勿稍有更动。」陈谨如所教。屋成而镇上大火，前後左右尽为焦土，惟新屋岿然独存。自是以後，历三十余次火灾矣。至光绪时，陈氏犹世守之。而夏之子孙，亦尚以择日为业。星士为徐松岑推算徐松岑监丞元美，江都人。顺治甲申、乙酉间，家中落，居北乡湖滨，郁抑不得逞。偶就村市星士问休咎，星士推干支列宿，举指摇目，睨之曰：「死，命也。」松岑怒。星士复默算良久，瞠目大呼，谓：「不於身，必於妻子，请归验吾言。」松岑益怒，惘惘而归。未三旬，其妇王夫人病死，二子继亡，如星士言。遂卖田屋，营丧葬，家人各散去，余一丱僮，使肩襥被从入郡。及北郭，反顾，则僮逸矣，弃襥被道旁五十步外，亦不追，自提襥被以行。只身依故人，歌吟与涕泣常相平，而学日以进。高特骋自知有子顺治时，宿迁有高处士者，名踰骈，字特骋。授徒於湖东之陆氏，月一至家而已。一夕，语邻僧曰：「吾占六壬，尚有一子，当归了此事。」僧笑之。明年，果生子，命之曰晤，盖与其妇仅一晤者也。

方进为张荣推算顺治初，有方进者，判人休咎禄命均奇中。时巡抚张存仁与明兵夹江对垒，部卒有张荣者叩进推算，判荣以二月初二日当死於兵。荣惧，盗马而逃，为逻者所获。存仁鞫之，荣述进推命之故。乃逮进至，问曰：「汝推张荣今日应死，汝推自命若何？」进曰：「我命不死，但责三十板，枷三个月耳。」存仁笑曰：「我偏不打汝。」竟将荣斩讫，方进枷号三个月。徧示合城云：「方今正在将士用命之秋，术士方进妄谈祸福，煽惑军人，以致张荣盗马欲逃，除将张荣正法外，方进枷号三个月，以儆将来。」

刘德白自推命数刘公言，字德白。父瑜，明袭青州左卫指挥佥事。德白，其仲子也，生有异徵。少为文章，空明骀荡，一洗程式熟烂之习。乃数踏省门，不见收，遂谢去举子业，专肆力於诗古文辞。汲古之余，旁及方术，尤邃於星命，以人始生年月日所值星辰，推人寿夭贵贱，不失毫发。淄川韩允嘉累困锁院，德白谓其一生科禄，皆会於戌，当於是年得举人。韩以戌非乡试期，疑之。顺治丙戌，山左再开省闱，果为丙戌，韩果举於乡。及戊戌，遂成进士。

德白尝自推命数，谓年七十当死，然不至药裹纠缠，牀蓐淹顿，差异世人耳。岁在辛卯，年数适符，其老妻方借舂邻家，德白闭门独坐，及启扉，死矣。

吴子缨为笪在辛推命句容笪在辛，名重光，顺治壬辰联捷礼闱，以丁艰归里，过吴门，寓其同年姚茵穉家。一日，闲步至吴子缨命馆，令推子平。在辛貌朴，而又　衣　冠，子缨为之布算，亦甚略，未及科名。推毕，在辛取子缨所持素扇，书高达夫「尚有绨袍赠，应怜范叔寒。不知天下士，犹作布衣看」句，後题笪重光书。盖以子缨牌板书「命友天下士」，书此诗以讥之也。子缨见之，惶愧无地。而在辛无怒容，一笑而别。至暮，其牌板已为人取去。随有为之介绍者，馈银十二两，始还。

张某谓韩文懿当饿死吴人张某以星卜游公卿间，尝许缪念斋彤以状元。康熙丁未，缪以第一人及第，自是门外车马遂不绝，张亦自高声价，累致千金。时韩文懿公菼教授陋巷，托友人询之，张厉声曰：「此人来岁当死，犹问科名乎？」及文懿中会状，张遂遁，不知所往矣。

何永锡自谓何如何万年，字永锡，长洲人。父愿良，善言命，多中，好酒，浮湛里闾，自得也。万年读父书，尤精其学。人来请者，必以实告，不妄誉人。然喜儒，常从诸生游，詗其生年月日时之干支，以决得第之早晚。秋榜将发，窃自计平生所决之必隽者，日造其门，询消息，至而阒然，诧曰：「吾言必不谬。」即卧其家。已而吉语闻，则大喜狂叫，自谓：「何生何如也？」

韩文懿公少时轗轲，中年尤甚，星家多谓其老於诸生。康熙壬子春，文懿北行，永锡往话别，曰：「勉之，此行必捷。吾曩决子发科卯辰间，今以流年参之，在今岁也。」其他率多验。而尝谓文懿曰：「吾恨不读书，然於星家言，穷日夜研寻，每进一年而知曩年之误，虽不能悉中，後又安知今日言之非谬也。」又尝语人曰：「吾决人科名，亦仅言其半耳。读书不勤，安有俟命之理耶？」

史胄司精子平溧阳相国史文靖公贻直之父，字胄司，名夔，素精子平学。康熙辛酉，携家入都，舟泊水驿，生文靖。胄司取其造推算之，谓当大贵。时阻风，舟不得行，乃登岸纵步。见一冶工家适生子，问时日，正同，心识之。後二十余年，文靖已官清禁，胄司告归，复经其地。欲验旧事，自访之，则门宇如故，一白皙少年持斤操作甚勤。问其家，即辛酉某日生者也。竟夕不寐，忽悟曰：「四柱中惟火太盛，惜少水以制之。生於舟者，得水之气，可补不足。若生於熔铸之所，则以火济火，全无调剂之妙矣，其贫贱也固宜。」

吴梅村精星命学吴梅村晚年精星命学，连举十三女，而子暻始生。时娄东江孙华为名诸生，年已强仕，赴汤饼会，居上座，梅村戏云：「是子当与君为同年。」孙华意怫然。及康熙戊辰，暻举礼部，孙华果与同榜。或赠梅村五十生子诗云：「九子将雏未白头，明珠老蚌正相求。兰闺自唱河中曲，十六生儿字阿侯。」盖少妾所出也。璟後官兵科给事中。

印天吉为毛西河推命康熙戊寅，毛西河年七十八，京口印天吉为其推演命造。其八字为癸亥、壬戌、壬戌、庚戌，盖生於明之天启癸亥十月初五日戌时也。天吉谓八十五不死，当享寿至九十四。然西河竟以是年卒。时西河之姬人年三十二，为康熙丙午正月十六日子时生，其八字为丙午、庚寅、丁酉、庚子，盖即曼殊也，亦令天吉推命，而殷殷以子息为问。天吉谓今年不育，则终无子矣。

嵇叔子为妻推命嵇叔子精子平，自谓官可四品，而夫人之禄位不称。举孝廉，即丧偶，媒妁盈门。叔子算其八字，俱以为不类。某富翁欲以女妻之，先以年庚付一术士推之，术士云：「此十恶大败之命也。」翁以情告，术士曰：「试易之，何如？」因将生日移前数日，而时干亦易，通局俱变矣。翁乃付媒妁使往议之，叔子以手推之曰：「是恭人也。」遂成姻。任杭州太守时，妻受四品封。叔子卒後十余年，诸子将为母称七十觞，先期营办，恭人笑止之云：「某日，非吾真生辰也。」因述其故，家人皆惊。盖嵇氏父子为所绐者四十年矣。

星士为励文恭所养静海励文恭公杜讷久不徙官，一日，世宗召问曰：「闻卿家养星士，卿亦自知何日大拜乎？」文恭惶恐谢罪。上曰：「此事有命，朕也不能作主。」寻转吏部。於时常熟蒋文肃公廷锡方病笃，文恭固无恙也，忽腹热如火，以鸡卵熨之，旋熟，遂先文肃二日逝。

信庄二王生命信恪郡王如松、庄慎亲王永瑺，同年月日生。庄後信数刻，互以兄弟称。稽其生命，信先庄薨十七年。然其子恭王淳頴以复睿忠王爵，赠王为亲王。庄亲王无子，嗣其弟子承能。信恪王少封公爵，任工部侍郎等官。庄慎王少亦赐公，品级历副都统等官。虽文武稍差，而升转固如一也。

刘某为高宗推命高宗幸江宁，微服而出，遇星者刘某，戏就之推子平。刘排其生年干支，艴然色动，欷歔久之。高宗大异，问故。刘曰：「仆操星命之术，三十余稔矣。自谓断人休咎，无不奇验如神。闲时亦将贱造流年推算，当小贵，二千石之禄不难致也，乃竟落拓如此。今见贵造，富贵极矣，即无乘乾驭宇之鸿福，亦当肩蟒腰玉，缘何反得与仆觌面耶？」高宗神其技，默然而退，後授刘以知府。

钱竹汀为仆推生造嘉定钱竹汀宫詹有一仆，服役多年，体魁梧而勤干，竹汀恒倚重之。为推生造，谓必以军功保举，官至三品武职。久之不验，疑之，因以其造录寄钦天监，属为之推算。覆曰：「某命果佳，如君言，然必生长北方。若生於南方，则终身仅能近贵而已，此所以给事君邸也。」

廖鸿章为郭肇鐄推步郭凤池侍讲肇鐄以丁艰归，服阕，诸要人皆寄书，促北上。束装有日矣，过其同年友廖编修鸿章，以行期商之。廖夙精子平学，为推步毕，惊曰：「一年之内，慎勿入都，若入，祸且不测。尽一年，则无害矣。」郭犹豫未决。而促行之书踵至，且闻上意向用甚隆，遂买舟而北。途次某镇，有姻家邀之饮。郭已有酒意，复强之。主人觞政甚虐，虽不饮者，亦必以巨觞沃之。是日酣醉过度，归至舟，惫甚，延医无及，旦而卒。

王勿庵八字缺水归安王勿庵侍郎以衔初生时，星家推算八字，谓其中缺水。或告太夫人曰：「必令小儿在渔舟上乳养百日以补之。」乃召一渔人妇，畀其钱米，寄养百日焉。

汪成命造相同人有生同年月日时而命绝不相似者，星家言所生之地有不同也。汪文端公廷珍与成少司马书之年月日时，无不相同。汪进士及第，成犹举人；汪官六品，成则五品；汪官五品，成则四品；成官侍郎，汪则三品。及汪官尚书，而成犹侍郎，其爵位犹不甚相远。所可异者，汪、成面貌亦酷肖，二人丁内外艰之年岁亦略相同。

戴简恪为泥孩推命开化戴简恪公敦元精星命学，为人推测，恒多验。一日，奇想天开，属玩具肆中人制小泥孩若干，并记其捏成之年月日时於背，为之推命，以记於别纸。制成携归，给家中小儿，使佐嬉。及其碎坏，出别纸证之，验者乃十而八九。

罗养斋精星命罗养斋，名浩，侨居海州之板浦场，与凌仲子廷堪为戚。经史书数，无不涉猎，尤精星命之学。尝曰：「自李虚中以来，均以富贵贫贱寿夭定命之高下。吾则以贤不肖为之经，贫富寿夭为之纬。贤者虽贫夭，命为上；不肖者虽富寿，命为下。」人多迂之。

某笔帖式命有一日之荣道光时，满人某尝以其子之生造使术者推之。术者推算良久，曰：「怪哉此子！所居位无上。虽然，一生穷困以死。」某以为戏己，怒而去。後其子长，为太常寺笔帖式，贫甚。适署中需人为遣儿，辄应其召。遣儿者，凡遇郊庙、耤田大典，前期大演礼，有司恐仪式有误，辄以一人为主者。其人衣服破旧，然行止拜跪，与主者无异。自王公大臣以下，向之行礼，亦与主者无异，固一日之荣也。然必笔帖式之贫乏者为之，他人皆不肯为，以为折福，为之必致病云。其为此，每次得京钱八千而已。

以河洛数推命有演河洛数者，推测禄命吉凶，悉有验。或艳其术，叩之，则吐实曰：「其数，设一时为十刻，刻三分，以之考其父母、兄弟、妻子存没多少之数。稍误，则曰：「非此刻此分也。」凡三十分，屡迁而得其详，而後按所得以衍之，可无失矣。」其数之辞，则以千百为隐语而系之以卦。如中人也则以中孚，富人也则以丰以豫，贵也则以鼎以泰，好鬬则以讼，疾则以损。诸生也，甲乙榜也，戎行也，缁、黄、医、巫也，农、工、商贾、隶役也，皆有卦以系之。乾以系父，坤以系母，同人以系兄弟。推而广之，无有遗者。又分年递载於所系卦之下，故取之左右，皆如其人，实皆刺探察视，以售其术也。

以蠢子数推命道光以前，山西有以蠢子数鬻技於都中者，言人之贵贱穷通，颇有验。其於湘人刘协揆之降调升复，语皆符合。

武陵赵文恪公慎畛曾就其人而询之，乃知此数於国初由关东传至山西，原书八箱，五箱损於水，遂有无从检查之八字，即诿之此沈失之数。但云传自邵康节，然宋以前即能测定满洲姓氏耶？如瓜尔佳氏、钮钴禄氏者，皆能算出，即可知其伪矣。

张立帆自算命张立帆以精通天文名，咸丰庚申春，苏州失，崑山继陷，粤寇所至，迁避一空。张独留不去，且为之赞画一切。或问其故，张曰：「吾夜观天象，知清运已衰，太平天国当起而代兴。千载一时，机不可失。吾尝推算命理，行年五十当贵，意即在此乎？」张尝为粤寇筹饷，邑中富室按名勒派，不允，则拘而敲扑之，故皆衔之刺骨，粤寇乱平，遂为怨家告发。张大恐，倾家营谋之，乃免。後有人问以太平天国天象如何者，张辄摇首太息曰：「气数，气数！」

徐式如为潘兆芙推命松江徐式如孝廉良钰精青乌家言，尤长於推算之学，顾多作隐语，不欲明以示人。其里人潘兆芙方以明经应秋试，踵门求推命造。式如不语，惟书「和」字示之，人皆不解所谓。後潘落第，始恍然曰：「此所谓名利两不成也。」自是遂屏弃帖括，壹意为善，以终其身。

瞽者推算如神光绪时，淮安乡间来一瞽者，推人年命如神。有李氏子就之推算，瞽决其一生足衣食，无刑祸，有子女各六，然当有两妻。李笑曰：「吾农家子，不鳏足矣，焉有两妻。」瞽曰：「不然，命如是也。」又有陈叟者延之至家，悉以其家人年命使推之，一一不爽。至其女，则曰：「偏房，命也。」叟怒曰：「老朽薄有田产，何至以女为人妾。」瞽曰：「不然，命如是也。即不作妾，亦非正妻。」已而李氏子娶於赵，甫六月，生一子，乡里姗笑之。李之父惧为门户羞，归之於母家。赵女固贞淑，母家知其无他，然六月生子，无以自明。请反，不可，乃留之，仍抚养其子。而李氏子所续娶者，叟女也，甫六月，亦生一子。於是赵女之父母兄弟，咸譁於李氏之门曰：「尔谓吾女不贞，故六月而生子。今陈女亦六月生子，何也？留则俱留，逐则俱逐。一留一逐，行且兴讼。」李父子无以为计，其宗族姻戚咸谓其父曰：「若子两娶，皆六月而生子。赵、陈两姓，清白旧家，两女亦皆端好，必无他故，是无可疑者也。宜迎赵女以归，使与陈女以姊妹称。」而陈女顾长赵女一岁，赵犹忿争，乃议不以长幼为次，而以先後为次，姊赵而妹陈，事乃定。两女皆婉娩，颇相安。俄各受孕，逾期不育，至十二月始生，则皆女也。嗣後男女相间而生，生男皆六月，生女皆十二月，羣疑尽释。两女各生三男三女。李氏子果有两妻，子女各六，叟之女果亦如偏房矣。

四庚辰年月日时干支俱同者，六十年中，惟甲戌岁有甲戌月、甲戌日、甲戌时，乙酉岁有乙酉月、乙酉日、乙酉时，丙申岁有丙申月、丙申日、丙申时，丁未岁有丁未月、丁未日、丁未时，戊午岁有戊午月、戊午日、戊午时，己巳岁有己巳月、己巳日、己巳时，庚辰岁有庚辰月、庚辰日、庚辰时，辛卯岁有辛卯月、辛卯日、辛卯时，壬寅岁有壬寅月、壬寅日、壬寅时，癸亥岁有癸亥月、癸亥日、癸亥时。然甲戌之岁必有甲戌月，甲戌之日必有甲戌时，而甲戌之月不能必有甲戌日，其余皆然。故遇此，难也。光绪庚辰三月十三日日加辰，是为庚辰岁庚辰月庚辰日庚辰时。杭有杨翁者，精於丛辰之学，死後营葬，有术者为择此年此月此日此时，取四庚辰也。他术者以为不可用，议改用初六日癸酉。其家以翁素精此术，乃就其灵前拈阄决之，竟拈得四庚辰者，遂用以葬。丁松生与执绋焉，还过俞楼，为俞曲园言之。

赵展如信星命赵展如尚书舒翘生平以服膺宋学着称，而酷信星命家言。其以凤阳守举卓异入都引见也，四川司旧同僚觞之陶然亭。酒次，赵畅论董氏正谊明道之说，且曰：「诸君今日皆候补主事也，然须存一终身此官之意，非惟不冀得京察，简道府，且并不冀题升郎员，甚且并补缺之希望而亦断绝之。必如此，乃可谓正谊不谋利，明道不计功。董子一生，得力如此。宋、明诸儒，得力亦不外此。诸君能身体力行，庶可合名儒名臣而一之矣。」赵语未毕，忽某编修至，编修故深通星命家言，赵自谓弗及者也。甫就坐，赵即呼某曰：「君於吾造已细推否？吾究以何时可升道员？实告君，果命中三年内不得升缺者，吾即由此归秦，不复出矣。」因屈指自计一麾出守，已历六年，尚不获迁一秩，言之愤然，若有余憾。座中人皆匿笑，赵弗觉也。

陈石遗为杨惺吾推命宜都杨守敬，字惺吾，治地理学甚精。生平敝精力，为《水经注疏》一书，举全、赵、戴诸家缪误，摧陷廓清，无所於让。方年六十余时，常汲汲顾日影，虑不得上寿，不及成书，请其友人陈石遗以子平法算之。石遗谓可至耄耋，且曰：「君躯干修伟，丰髯，声如洪钟，神似画像毛西河、冒巢民，於相法亦享高寿。」则大喜。後十余年，与石遗相见於京师，则急出《水经注疏》稿本相质曰：「吾书幸已成，泰半为弟子能生助属稿。山东刻工廉，已半付写定矣。」

日者为袁忠节樊云门谈命光绪庚子三四月间，袁忠节公昶与樊云门布政增祥至京师琉璃厂，就日者谈命。日者谓樊驿马星发动，樊问何方，曰：「在西。」忠节曰：「我何如？」曰：「君後未可量。」以死事言之，未可量者，廋辞也。

星士为易实甫推数光绪朝，易实甫观察顺鼎游宦河南，遇一星士，推为铁板神数，言其以前经历，无一不验，推至五十七八岁时，有两句云：「赖有吉人扶，当今复用吾。」

揣骨听声摸笏唐时有瞽者龙复，以揣骨、听声、摸笏，判人休咎，定人禄命。久之而摸笏之法失传，瞽者仅能以摸骨、听声为事矣。

相名相名之说，谓就人名所取之字，相其体之欹正疏密，音之阴阳清浊，义之吉凶向背，可以定其人之穷通贵贱，然实与摸骨、听声、摸笏等术，同其荒诞也。

术士相梁谿父钱塘梁谿父，为文庄公诗正之尊人，少为名诸生，与同辈诣一术士，问曰：「得一第乎？」答曰：「不仅是，更向上。」问曰：「官翰林乎？」答如前。又问为京堂耶？卿贰耶？俱如前。问曰：「然则作相矣？」曰：「真者不能，假者可致。」同辈曰：「盖协办耳。」後终老明经，而以文庄贵，受大学士封。

范文园工相术海宁范騋，字文园，善相。尝谓武进周清原、吴江徐釚皆当不由科甲入翰林。至康熙己未，周、吴果皆以宏博及第，授检讨。

海宁邑城有隙地，或塑太岁像以祠之。范以为威仪具足，应享巍峨。未几，遂成巨刹。又谓嘉兴千佛阁之肖型，其貌惨戚，当厄於火。已而果然。

陈文勤有乞丐相海宁陈文勤公世倌秉赋甚薄，每日饭不过一瓯，或啜莲实少许，即可度一日，而年跻大耋。京师尝有一瞽者善揣骨相，文勤与史文靖相国屏车骑往访之。瞽者揣文靖未半，即跪而呼曰中堂。洎揣文勤，则曰：「此乞丐也。」文靖呵之曰：「此陈中堂也。」瞽者揣之良久，又抱其身摇之，愕曰：「真乞丐也，乌得欺我！」文勤笑曰：「岂以我无食禄之故耶？」

僧为羊山朱氏看三世相国初羊山朱氏，苏州申衙前富人也，素豪侈。一僧叩门请见，朱出迎，貌甚古，延坐，问何来，僧曰：「吾与君同坐空山修行，君忘本来面目，特来点化耳。」命取三盆水来，曰：「请看前生。」朱视水中，一老僧也。次看今生，宛然朱形容也。再看来生，一疯丐也。朱大诧。僧曰：「若再不悟，暴殄天物，虽欲为疯丐亦不可得矣。」遂去。朱遣人尾其後，至市，忽不见。

吴三桂看相吴三桂久蓄异志，居常郁郁不乐。羽士某相术为滇中冠，尝至省，三桂使人召之，不至，乃微服诣之。某熟视良久，谓之曰：「君状贵不可言，然颊下有纹，主後不昌，殆无嗣乎？」三桂大恚。既而使觇某，将杀之，则行矣。自是，三桂每日必揽镜视纹，深自怨愤。或慰之，且力言某之妄，三桂始释然，而异谋日亟矣。

相王楼村宝应王楼村修撰式丹生而顶有异香，经月不散。稍长，耳白过面。相者曰：「当以文名天下。」

相李寅伯李寅伯上舍暾，鄞人，杲堂子也。杲堂艰於嗣，年四十後，始举寅伯。初堕地，面部有如小耳者数十，为去之。稍长，左颊有瘢，作鸦青色。有相者见之曰：「此海外阿罗汉化身也。」

相陈其年陈其年检讨维崧年四十余，犹困於诸生。一日，过京口，有术者谓之曰：「君年过五十，必入翰林。」梅杓司因赠以诗曰：「朝来日者桥边过，为许功名似马周。」康熙己未，其年以诸生应博学宏词，荐授翰林院检讨，时年五十六矣。

史瞎子揣骨听声顺、康间，浙东有史瞎子者，遇男子则揣骨，遇女子则听声，言休咎，多奇中。

年遐龄有二子，曰希尧、羹尧。希尧，嫡出也。某岁，遐龄以内擢都统入觐，闻史适在都，因召之入邸，令相希尧。曰：「一品官也。」时羹尧方就抚於遐龄之仆，已为史所见，即告遐龄曰：「顷在门房相一儿，他日当位极人臣也。」遐龄大诧，即呼阍人入，诘之，以某仆之养子对。立召之至，询何来，仆乃备述始末。盖遐龄之夫人妬而无子，希尧未生时，遐龄通於婢而生。夫人觉，逐婢弃儿，儿遂为仆所养。至是，遐龄见其状甚雄伟，乃告之夫人，抚为子。其後果掌大将军印，如史言。

徐文定公元梦抚浙时，其孙舒文襄公赫德方丱角，而休宁汪文端公由敦以诸生为之师。文定令史相师弟二人，史曰：「皆大位也。」舒为世家贵公子，其显达固意中事。文端则寒诸生，念不到此，意谓史特因弟以及师，聊作周旋语耳。是夕，史独怅怅，至书塾，谓文端曰：「君勉之，将来官职声名在主人之上。」文端益惶恐不敢当。史曰：「非谰语也。君寒士，谀君，何所利？正以我之命，某年当有厄，某年当得脱。计君是时已登显仕，我之厄或由君而解，故郑重相托，君是时幸勿忘今日言，当力拯之。」

已而或进史於世宗，奏对後，忽奉旨发辽左为民。至高宗御极之十年，诏军流以下皆减等发落。时文端果为刑部尚书，乃检史旧案，则系特旨发往，不载犯罪之由，同列多难之。文端以其罪不过军流，正与恩诏相符，乃奏释焉。既入京，仍客文端第，则益自韬晦，不肯言祸福矣。

乾隆庚午，文端长子承沆方应举，文端夫人望之甚切，请史决之。史曰：「即当得六品官。」六品者，惟翰林修撰及部主事。时文端方直禁近，子弟若登科第，必不至分部，其为修撰无疑也。母夫人方窃喜。无何，文端为是科主考官，承沆回避不得试，羣以史言为妄矣。其冬，特旨赐文端荫一子，承沆果得主事，官正六品。

相蒋文恪陈畲堂雍正初，陈畲堂在京，寓其舅氏汪某半截衚衕邸中。蒋文恪，舅之壻也。乙巳孟夏，蒋自内城出，曰：「闻琉璃厂有河南僧善相，曷同往试之。」时陈年二十三，蒋年十八。既至，僧目蒋曰：「好门第，读书家儿也，当然中举，中进士，点翰林，主文柄，登大位，一路功名到白头。」次相陈曰：「二人门第不相上下，但彼安享富贵，君则困顿拂逆，虽极卧薪尝胆之苦，不过得一小功名而已。惟神凝气歛，筋骨坚定，大寿可期。」酬以相金，曰：「本不应受，越二日，当回首，买柴作荼毗资耳。」陈异之。至第三日，遣仆往觇，僧果圆寂矣。久之，追忆其言，皆验。

相庄培因庄培因，名存与。尝偕某上舍自裘文达公曰修斋中饮归，同诣千佛寺，访江西某相士。某即与庄互易帽，同车行，时已有人报知相士矣。及至庙，庄谓易帽恐涉轻薄，仍各冠自冠以进。相士遂言上舍为状元，历巡抚、尚书，而诋庄为贫贱，不列於仕籍。即日声名大损。顾礼琥相人乾隆时，顾礼琥以举业雄吴中，从游者常百人。善相士，尝贻书京师故人，谓其所授业二生，为吴门双璧，後起之隽。後两人先後通籍，均以第一人及第，盖即潘文恭公世恩及吴廷琛也。

嵇文恭善风监嵇文恭公璜善风监，百不失一。尝主乾隆乙未会试，揭晓，中式者初见，即鉴别无爽。分两日讌之，前一日皆丹毫简用者，内有二人不符，由途即选。次日所延，则尽归班矣。尝言乙未一榜无宰辅，惟许紫垣、孙寄圃，一内一外，禄位崇厚，後果然。又尝言金兰溪必为臬司，後果由臬司官大司寇。曹顾崖城病右手，虑大考不能作字，欲乞假，文恭曰：「不出三年，当至二品，岂能去耶？」曹後以学士督学山左，洊擢少宰。

杨柏溪精相术临川杨柏溪中丞頀精相术，乾隆甲辰，成进士。胪唱前一日，新进士会集乾清门外，乃徧相诸同年，谓友人曰：「今科榜眼、探花，当是南北二邵。 「 谓余姚邵瑛、天津邵玉清。」 第一人未见，何欤？」嗣见一人脱帽箕踞，独坐金缸旁，乃拱手贺之曰：「龙头在是矣。」亟询姓名，则会稽茹棻古香也。少顷，传前十卷引见，以次唱名，鼎甲皆如其言。柏溪既通籍，旋告归。尝自言十年不甚佳，遂家居十年。既出，即补郎中，旋擢道员至开府。

柏溪甲辰之捷，出纪文达公门，曾语文达曰：「师入阁愈迟愈佳。」文达年八十二，始拜协揆之命，仅十七日，即捐馆矣。

钱塘许文恪公乃普少时谒柏溪，柏溪曰：「尔一甲一品相也。」文恪忧不寿，柏溪曰：「若骨法苍老，必享大年。」後文恪果一甲第二人，仕至吏部尚书、太子太保。

相王述庵王述庵侍郎颀而长，玉楼齐耸。微时，相者指为穷相。及後告假归里，则市人又惊相告曰：「王公为鹤形，所以贵也。」

顾鹤鸣因相人毙命顾鹤鸣，常州人，善相人术。在吴越间，所至倾动，久着声称。嘉庆乙亥客沪，下榻豫园，言人祸福，率多奇中。有无赖子陶奇山者，一日亦往相。顾言其面某部位隐起杀纹，直透眉际，将遭狱讼之厄，且云不出三日，若不验，此後亦不再相人矣。其言过切直，触陶怒，突起挥一拳，不意适中要害，随击而毙。隣人系陶送县，狱成，果拟抵。

相戴文节家人印梅大师，楚人，年六十余，广颡长髯，住杭州报先寺。尝自言入定，顿悟相地、相人诸术。徧相戴文节公家人，咸验，非世俗相法也。文节时方四岁，出见，师曰：「此非常儿，宜为吾弟子。」遂度为沙弥，题名妙元。八岁，六月，冒暑访文节之尊人，语之曰：「翼日乞诣寺，然不可携吾弟子来。」再四属，卒不言何事。诣，则已沐浴更衣坐化矣。众檀越悉在。盖豫知时至，约送入龛，又不欲小弟子见自相也。

相村夫牧竖道，咸间，长沙某甲研究麻衣柳庄之法，垂十余稔。一日，忽语人曰：「比年以来，所见村夫牧竖，多文武大吏状貌，安得如许官职位置若辈？」遂疑其术，举所有书籍，付之一炬。未几，粤寇乱起，楚军、湘军兴，荐剡累累，三湘子弟居其十九，人始知其术之不尽谬也。

凌厚堂以相人术自负凌厚堂广文堃颇以相人术自负，谓一望即可决其贵贱寿夭。何桂清抚浙时，凌以教职考验。何语凌曰：「君昔相我之言，今已皆验，请再视异日如何？」凌曰：「公今留下部髯，於法当斩首。」何怒，挥之出。越六年，何果以失守罪伏法。

曾文正好相术曾文正公国藩好相术，尝云昔年求观人之法，作一口诀云：「邪正看眼鼻，真假看嘴唇。功名看气概，富贵看精神。主意看指爪，风波看脚筋。若要看条理，全在语言中。」又云：「端庄厚重是贵相，谦卑含容是贵相。事有归着是富相，心存济物是富相。」

文正官京师时，郭筠仙侍郎嵩焘主其家，亦喜谈相。文正诮之曰：「君好谈相，相人乎？自相乎？」捻寇初平，淮军驻徐州，文正往阅操，诸将入谒，中一人形貌魁梧，衣冠整洁，注视良久，入谓幕客曰：「某弁体气充实，无夭折之理。时方承平，无战事，何其神气若将死之人乎？」後不十日，某弁果以坠马殒命。

相官文恭大兴汪星槎司狱瑾善风监，尝相官文恭公文，谓其前生为苦行僧，今世当享厚禄。及被曾忠襄所劾，朝廷遣使往勘，或以此诘之，则曰：「无伤也，行入相矣。」已而果然。

腾云龙论相腾云龙，相士也，不详其姓氏里居。工翰墨，善风监，语言娴雅，有儒者风。壮年从粤寇洪秀全游，才识迈众，颇倚之。洪败，家室遇害，遂隐於相以终老。浪迹江湖，自号曰腾云龙，盖自喻也。

腾初至沔溪，日卖技乡村间，所言吉凶祸福，多不期而中，名噪於时。有富商某就之相，或语之曰：「某，封翁也，性悭吝，非面谀不能获厚报。」相士笑颔之。及某入座，猝然曰：「君寿不踰颜子，能舍家之半行慈善事，或可中寿。」某怏怏去。论者责其赣直，则曰：「相形不如论心，非古语乎？相恶而心术善，无害为君子；相善而心术恶，终必为小人。君子之谓吉，小人之谓凶，荀卿之至论也。吾矫某之吝，而使之舍私济公，相其心耳，流俗人乌足以语此！」时知名士王监林耳其言，不类江湖客，揖而叩其术，谦逊不遽答。既而曰：「相人术，古无有也，学者所不道也。世俗称妖祥休咎，乃诳语欺人耳。以吾粗读诗书，藉以戒人则可，假以欺人则不可。」王曰：「然则言必有中，何欤？」腾笑曰：「仲尼面如蒙倛，周公身如断菑，禹跳汤偏，尧舜参牟子，不以貌陋减其志意，而名垂万古矣。彼桀纣长巨姣美，为天下之杰，卒至身死国亡，遗臭後世，岂相形者所可以妍媸论耶？」王唯唯，知其为屈於遇而托於相者。间且造其室，访问家世，则顾而之他，绝不一言。旋亦去沔溪而他适。越十载，复来，已祝发为浮屠，驻锡於杜浦寺。未几，适有丧亲而强之招魂者，固辞不许，乡人怒而敺之，遂云游不知所终。刘壮肃喜谈相光绪丙戌，刘壮肃抚台湾，其奏议公牍，虽有幕僚，时亦自为之。性最轻武人，畜视之。既为疆吏，则又轻疆吏。独重京曹官，礼知名士，而喜谈相。一日，有相士谀之，谓当秉国钧。壮肃唶嚄曰：「余，武人也。为督抚，已破格，安有为相理！」相士力言法当尔。壮肃曰：「果尔，天下事亦殆矣。」麾之去，命赏五十银圆，顾曰：「他日果验，再赏五百圆也。」壮肃尝自言五十六岁又当革职，六十岁当死，已而果然。

以相术择人相士郑某为提督绍宗子，当粤寇乱时，粤有两人起家军籍，皆为大将，一方曜，一即郑也。郑有幕友精相术，兼擅一切望气及奇门六壬之学。当时游诸将间，即相郑提督之面，谓可与终始，因久依之，郑果倾心相待。其任用偏将，往往听相者暗中抉择之言，而所向有功，盖用徐中山语命将必得有福之人，可倚其福命以相与有成也。郑子奇其术，因奉为师。幕友亦尽心教导。既习二三年，茫无头绪，其师恒令随目之所见以意断之，而後由师指授。久之始觉别有门路，越八年，乃尽其奥。李若农精相法李若农侍郎文田以精相法闻，尝相许仙屏中丞振褘，决其官位当抚而不督。时许方任宁，藩旋授河督。许戏云：「我自督而不抚，若农将谓我何？」後调任广东巡抚，开缺而终。相同学光绪庚子，粤中某塾受业者数百人，一生徧相同学曰：「数百人中，不乏科名之士，然今秋获隽者，竟无一人，何耶？」寻奉谕旨，以拳乱停试。

赵展如知相赵展如抚苏时，元和陆凤石相国润庠以祭酒丁艰回里，服阕入都，赵饯行於署。酒酣，赵频顾陆而叹息。陆疑赵心有不愉，坚叩其故，赵慨然曰：「某所以不乐者，以君为末代宰相耳。」陆愤然曰：「君既知相，自视如何？」赵曰：「此无他，某终不得善终。」及赵内用，任枢要，光绪庚子拳匪之乱，竟列罪魁，恩赐自尽。相恩艺棠恩艺棠中丞铭之抚安徽也，陛辞出京时，於正阳门外遇一相士，使相之，则曰：「气色大佳，然宜防意外之祸。皖中控扼南北，为江防孔道，必引用识时之士以自辅。」恩谓其不阿，以重金酬之，曰：「世方多难，疆吏尽职，端在练兵。欲练兵，尤在识拔奇才。此去，吾知所以报朝廷矣。」至皖，徐锡麟方以道员待次，每见必献策，并献倭刀。恩大器之，命教练新兵，总办督练公所，卒以巡警学堂毕业日发难，为徐之手枪轰死。

李半仙相喇嘛术士游行四方，其能烛幽洞显者，大抵暗中有人指点，其切口曰忖点，盖忖度其人之大概而指点之也。然为之忖点者，须为土着，始无不中。保定李半仙以相术鸣，宣统时，设砚於京师之东安市场。一日，来一中年人，气宇轩昂，倩李谈相。李极意献谀，决之为部员，其人微笑不语。俄而忖点至，急以切口递消息与李，李不得已而更谀之曰：「以君相言，官品何仅至此，某年当进位督抚，某年当入阁拜相。」既而骤以手摘其冠曰：「大和尚，尔诳我，我亦诳尔，此所谓即以其人之道还治其人之身也。」言已，大噱，观者为之譁然。盖来相者，乃雍和宫之喇嘛也。而李半仙之名乃益着。

看阳宅阴宅许叔重之释堪舆二字也，以堪为天道，舆为地道，而後世乃称相地者曰堪舆家，是专就地言之也。且以其相庐舍为看阳宅，相坟墓为看阴宅。

大将军俗以太岁所在之方，与所食之地，依地支十二字，每年挨移。凡於所在之地，起土兴工，则所食之地必有死者。例如太岁在子，岁食於酉，子地兴工，则在酉之家必遭其殃。欲免其殃，须用厌胜之法。又所在之地有迁徙者，犯之必遘灾，术家谓之大将军。

世祖知堪舆世祖尝校猎遵化，至後为孝陵之地，停辔四顾，曰：「此山王气郁葱非常，可为朕寿宫。」因自取佩韘掷之，谕侍臣曰：「韘落处定为穴，即可因以起工。」後有善青乌者视之，相惊以为吉壤也。

张曼胥谓王气在辽左南昌张曼胥，名储，明大学士位之弟。医卜、堪舆、风监之术，靡不通晓。明万历时，游辽东归，语人云：「吾观王气在辽左。又观人家葬地，三十年後皆当大富贵，闾巷儿童走卒往往多王侯将相，天下其多事乎？」人以为狂。既而世祖入关，从龙勳佐，果皆辽左产也。

廖应国精堪舆术廖应国，兴国人，精堪舆术。从其叔觉先徵君北上，依远祖金精山人之术，觅山水，得密云一穴，觉先喜曰：「葬此，初出三品世袭，後当开府，且有登甲第而司台衡者。」遂以葬郎永清之先人。复命应国寻龙口外，至红罗山，应国写其山图返报觉先，以再得吉兆顿首称贺。既而应国又出藩王祖坟图，觉先曰：「此冰山也，十年内立见其败。」已而果然。

闵崑冈通堪舆术广济闵德裕，字崑冈，通堪舆术。尝衣短後之衣，戴茅蒲之笠，蹑芒织之屦，徧走山川原隰，相其阴阳，察其泉脉，而准以龙砂八六之说。其合者，归而图其形，识其区，以俟求者，不待指画口授而可按籍索也。

董华星相宅董华星，名达存，乾隆壬申进士，精六壬奇门。初，壬申将会试，须僦宅贡院前，赵瓯北与约同寓。时赵客汪文端公第，文端为其赁一宅，赵不敢却，乃嘱妻弟刘敬舆与董偕，董所亲择者也，符天藻亦与焉。二场後，赵诣董，私询以寓内当中几人，答曰：「三人俱隽，恐符或失之。盖夜卧须各按本命定方位，而符怀疑，不我从也。」出榜，董、刘果成进士，赵与符落第。

江苏巡抚庄有恭尝延董相衙署，董为改葺数处。既落成，庄将出堂视事，董止之，为择一吉日时而出。届期，坐甫定，辕门外忽传鼓报喜，则加宫保之信适至。康方伯基田令昭文时，以家有子弟应秋试，预叩董。董询其先茔何向，教以茔之某方立一灯竿，子弟之某年生者当发解。已而果然。

长蛇注穴堪舆家之看地也，辄以某形某像定吉凶。吴门汪廉访圻少孤露，年二十余，课徒自给，在阳山教授数年。以父母未葬，出二金，买一瓜山绝顶之地，峻险异常。葬後，游京师，冒宛平籍，入泮，连捷中进士。不二十年，官至云南按察使。因思父母墓在山顶，不易祭扫，乃托所亲就山下筑石路一，蟠曲而上，费至二千金，甚坚固。一日，有形家过其墓曰：「此穴如燕巢梁间，今筑甬道，则如长蛇注穴，祸不旋踵矣。」未几，果以亏空事谪戍，家产入官。此乾隆庚子事也。

周八疯子为梁构亭营度居宅钱塘梁构亭尚书肯堂，初以咸安宫教习得官，拣发直隶，由邑令洊历至总督，高宗眷礼优渥，锡赉便蕃，为同时疆吏之冠。嘉庆丙辰正月与千叟宴，有御制、御书之赐，乡里荣之。後守护裕陵二年，家人意惴惴。有周八疯子者，精壬遁厌胜之术，故为构亭所敬礼。至是，为营度其里中居宅，曰：「吾必使尚书生入此室也。」未几，果以原品回籍，至家七日而卒，年八十有五。

王伯舒好青乌家言仁和王伯舒广文迟，道光时人。规行矩步，历为郡邑记室，无丝毫干请，长吏皆贤之。家在杭州一亩田，背郭面河，门多野趣。岁晚归来，萧然一室，人罕接其面。独好青乌家言，寻山问水，乐而忘倦。

谈风水者谓弓去靶京师贤良门外有河，河有桥，式如弓背。道光时，宣宗阅射，箭鹄设於桥西河边，射者立桥北，北向而射。每发矢，宣宗右顾，以视中否。岁己亥，桥拆平，鹄於桥南，对宝座设焉。射者立桥北，面西向而射，以免右顾之烦也。谈风水者谓此桥架河上，如弓之有靶，今拆平，则弓去靶矣，恐我武不扬也。至明年，遂有英人之扰。董晋卿治阴阳五行家言董晋卿副贡士锡好治阴阳五行家言，殚心者数十载，尝曰：「世之言奇门、六壬、相墓者，皆各自为学，吾独求其原於《易》以贯之。然求之愈深，闻者且骇，恐世之卒莫予知也。」

尹和白喜谈堪舆湘潭尹和白，名金阳。喜谈堪舆，谓古所传疑龙、撼龙之经，确有是理。每春秋佳日，辄与友人徒步走数百里，不以为劳。

塔忠武墓犯邻坟煞忠武公塔齐布墓，在蓟州街迤北。 「 万寿寺西。」 墓左一碑，镌御制文；墓右一碑，为湘绅建立。御制碑文应立墓左，时有堪舆家言，此墓右犯邻坟煞，碑立其右，即於邻坟不利；若立左，则於己坟不利。忠武之弟倭什布曰：「利己伤人之心，素为吾兄所鄙，安能希我利而嫁祸於人，况御碑应立墓左，不可易也。」忠武无子，倭以己子嗣之。未几，嗣子故，倭亦故，嗣子之孙亦故，祚遂绝。陈虞耽堪舆术豫有陈虞者，富人也。生平耽堪舆术，凡精斯道者，无远近，必延之於家，锦衣而肉食之。且虑僮仆不洁，亲涤溺器以奉，门下食客以故恒济济焉。

一日，有操南音者，踵门求谒，自称苏人许姓，世精斯术，且谓曾文正、李文忠之祖穴皆父所审定。陈闻之喜，以三千金为寿。居三月，为择地於嵩山之阴，云：「葬此，子孙必位极三公。惟地脉少寒，瘗枯骨无效，倘得生人埋之，则妙难言喻。」陈韪之。越日，集家人而告以故，并执带自缢。猛忆自经与病死，同一不得温气，复命工人速穿穴，及成，陈衣冠卧穴内，呼人畚土掩之。其子不忍，工人莫敢先动，陈怒曰：「从父命，孝也；违吾教，即非吾子，何逡巡为！」其子不得已，号泣从之。须臾墓成，陈死於穴中矣。

挽回杭州府学风水杭州之科第，甲於他郡。嘉、道而後，渐不如绍；咸、同之际，复不如宁。钱塘丁松生大令丙谓为府学风水不佳所致；因於光绪乙亥科之前期，请於大府，将门向稍为修改，又将五魁亭饰而新之。八月初八士子入场之日，适工竣，大令於亭前燃双响礮三十枚，谓以振文气也。洎榜发，杭人中式正副榜者恰三十人，松生之侄修甫中翰立诚得亚元。

王莘锄不信堪舆家言无锡王莘锄吏部縡自典闽试还，遭母丧，闭门读《礼》，急欲营葬。堪舆家言是年风水不利，毅然斥之，谓迟葬非礼也。堪舆家亦侃侃争论，谓苟葬者，不出两月，君必不可为讳。家人大惧，潜书「葬」「不葬」二纸，至其母灵几前拈阄，三阄皆「不葬」。羣阻之，王一笑置之，克日兴工，自督役。举窆时，王忽踬地伤足，不良於行，舆归城中，遂患寒疾，竟不及两月而卒。

堪舆家颠倒竈之方向鄞有堪舆家设肆於市，一日，有男子在肆中大骂，将用武。众人环集问故，其人曰：「夏间因人口不安，就彼问卜，彼问竈何向，我对曰南向，彼曰宜改西南，我谨如其言。乃至秋而仍多疾病，又来问卜，彼仍问竈何向，我曰西南，彼曰宜改正西，我亦如其言。今已入冬，病者未愈，加以贸易折耗，无聊之至，姑再卜之。彼问如前，及我告之，则曰宜改南向，是仍复其初矣。自夏徂冬，我奉彼为蓍龟，乃颠倒如此乎？」众大笑，为解劝之而去。

高锡麒相门竈宝应朱曼伯方伯寿镛自幼至老，虔奉财禄寿三星，每晨焚香叩头各八十，凡二百四十。令其孙乳名一虎者，在旁记数，行之数十年。光绪时，开藩汴中，知县高锡麒以精堪舆家言自荐。朱尝召之，为相门竈，虽安一牀、设一几之细，必令高指示方向也。

阴阳生批殃榜人死有回煞之说，北方谓之出殃。道光时，有常某者，客京师，曾言地安门外，其家有新死者，延阴阳生批殃榜，乃检查，告以期，且曰：「此殃大异於常，必为厉，合家徙避，仍恐不免於祟。惟有某鸦番乌克神， 「 即看街兵也。」 胆大能敌，当邀至家以御之。」其家甚恐，至日，访某，邀之酒食。食毕，告以故。某亦素负其胆，不肯辞。至夜，闻棺盖作声，视之，则盖已离开，棺中人欲起矣。急跃棺上，力按之，相持竟夜。闻鸡鸣，棺中始寂然，某仍合其棺。及其家人至，问夜来情景，某不言，但以无事答之而归。其家乃以无事告阴阳生，生愕然曰：「吾前检日，误矣。其实殃之归，正在今日耳，然其厉不可言状矣。欲御之，仍非某不可。」其家复至某处，求其再来。某欲却，而恐失胆大名；欲去，恐力不敌，姑应之，而心自疑虑。偶至街前，适一拆字者卒然问曰：「尔有何心事，当告我，可为筹之。」某怪其无因而先知，乃告之故。拆字者曰：「鬼甚厉，尔将不敌，我有爆竹三枚相赠，但至事急时，燃放之。三放，可无事矣。然不可在屋中，当登屋以俟。」某至，如拆字者所指。及夜半，棺盖裂，声甚猛，果异於前夜。盖方裂而尸已出，见无人，即出院，四望，见某在屋上，跃而登。将及矣，某放一礮，应声而倒。少顷，复起，如是者三，礮尽而鸡鸣，尸不复起矣。其家人至，备悉其状，舁尸复殡，往告阴阳生。而某已暴死，身若火燃者，硝磺气犹未散也。後询知此生素恨某，欲因此杀之，且以神其术也。

方士代人饮食顺治时，新城王李木吏部家中有一方士，能代人饮食，其人自饱，亦往往令人代食，即溲溺亦如之。

异僧幻术郑成功据台湾时，有粤东异僧泛海至，技击绝精，袒臂端坐，斫以刃，如中铁石。又兼通壬遁风角，与论兵，亦娓娓有条理。成功方招延豪杰，甚敬礼之。稍久，渐骄蹇，成功不能堪，且疑为间谍，欲杀之而惧不克。其大将刘国轩语成功曰：「必欲除之，事在我。」乃诣僧款洽，忽请曰：「师固佛地位人，不知遇摩登迦，还受摄否？」僧曰：「参寥和尚，久心似沾泥絮矣。」刘因戏曰：「欲以刘王大体双一验道力，坚我信心，可乎？」乃选娈童、倡女姣丽善淫者十许人，布茵施枕，恣为媟狎於其侧，柔情曼态，极天下之妖惑。僧谈笑自若，似无见闻。久忽闭目不视，国轩拔剑一挥，首已歘然落矣。成功询其故，国轩曰：「此术非有鬼神，特链气自固耳。心定则气聚，心一动，则气散矣。此僧心初不动，故敢纵观。至闭目不窥，余知其心已动而强制，故刃一下而不能御也。」

朱先生精异术朱先生者，不知何许人，或曰明宗室也。康熙时，隐於浙，精异术。尝架箸於几，捕鼠置其中，鼠不得出，猫不得入，名曰诸葛八阵图。又尝剪纸为鱼，置之盆中，即游泳矣。

某术士试幻术某术士手撮棋子布於几，中间横斜萦带，不甚可辨，外为八门，则井然可数。投一小鼠，从生门入，则曲折寻隙而出；从死门入，则盘旋终日不得出。

张菊人习杂技嘉兴张菊人初营举子业，继而改习杂技。尝应某室之召，为营窀穸。既定山向，众地师乃谓宜改他方，主人惑之。菊人曰：「姑如我言，开穴五尺，如无异物，改向亦可。」乃勼工掘土，果得两龟。众地师议欲再开，菊人力争不得。又尺许，得松脂二，具人形矣。主人大悔，菊人曰：「是殆有命，不可强也。如向葬之，亦保平安，第得福须在百年後耳。」同时又有延请者，其葬日同，菊人弗及兼顾，令其徒代往相度。问择何时，曰：「视树头生鱼，即大吉时也。」届期，工匠毕集，经营甫定，适有村人上市买双鱼归，会有葬事，悬鱼於树而来观。其徒见之，遂召工下窆。

菊人为人占课决休咎，辄奇中。某抚军闻其名，以币招之。时方修葺官廨，为之定方位。抚军以其略偏，欲改正向，曰：「是亦无伤，惟不及百年，恐毁於火耳。」抚军令占课问事，并射覆，均无不验。一日晨起，令占今日有事否，曰：「今夕有添丁之喜。」问男乎女乎，曰：「男也。」抚军笑曰：「室中惟老妻，年将花甲，尚得生男乎？」忽阍者入白，公子夫妇同归，抚军异之。盖公子率妇归宁，因妇翁远调他省，挈眷言旋，风顺潮平，自金陵四昼夜遂抵杭。是夕，果举男。时有杭人招菊人夜酌者，菊人踌躇至再，乃雇肩舆往。入座，席未终，佯醉，潜至室隅，褫其上下衣裤，赤身登舆而归，主人以其醉矣。他客欢饮如故。二更後，邻居不戒於火，延及之，仓卒无有免者。或以问菊人，曰：「我亦数中人也，以衣服代之，乃得幸免於厄耳。」後两耳皆聋，问答以笔，遂不复为人占课，菊人自谓为泄漏天机太多之故也。

纸入为祟道光壬辰，义宁居民之育鸡者，夜半，有物翦其翅，视之，无异常鸡，捉而观之，翅中必有数翎截去寸许者，亦不全翦也。比户譁噪，不知所云。有一妇置埘床下，备秽物以待。三更，埘中作声。掷击之，应而寂。移灯视之，地有纸人长三寸，执纸翦刀。焚之，无他异，月余乃安。

光绪丙子夏秋之交，吴中盛传有妖人翦纸为人，夜入人房闼，绞取男妇辫髻，或压伏卧者胸部。受压者遂为梦魇，苦闷万状，气咻咻然不得醒，醒辄大病。世俗相传纸上附生人灵性，焚之，其生者便焦灼死。其遣纸人之法，或言令生人卧於地，以纸人置其身，一人从旁诵咒书符，则生者如睡，而真灵附纸人飞出矣。或有言须拜而遣之者。道路传闻，其说不一。後某令获其党数人，严鞫之，亦坚不承招，而肆扰颇甚。

苏垣有衣匠，晨如厕，觉头上有黑气一团，良久始灭。初亦不以为意，比归，失辫。明日，有人如厕，亦如之。始犹在阊门、胥门一二处，数日而蔓延殆遍。由是相戒无敢登溷，而溷为之一空。

张姓子甫弱龄，发亦被翦。母将余发劚去，惟留一顶，即以劚下发置桶中，坐而溺焉。子方卧牀，语母曰：「辫还矣。」问在何所，曰：「牀下。」索之，果然。已而譁曰：「来割势矣。」且譁且哭。母大惊，嘱其以一手握肾，以一手捉之。子如母教，捉其一股，輭亦犹人。急欲遁，握愈固，窘甚，益挣扎欲去，相持间，股忽折，遂逸。众往视子手中，乃纸翦人股耳，亦投桶中。

某氏有妯娌三人，方刺绣，闻叩门声甚急。启视之，寂无人，以为行道者之相戏也。阖而入，忽门中吱咯作叫声，似欲挣扎未能而不堪其窘者。索之，见一纸人阖闭门隙中，蠕蠕动。三人惊譁，返身急遁，各相争前奔，跌而入，呼其夫出视。夫取妇溺浇之，遂不动，手衬秽，布捉之，乃五寸许纸人也。颈骨上书一「出」字，两股皆有朱书符籙，足心左书「飞」字，右书「疾」字，胸前书「藏」字，两手心书「雷霆」二字，背脊上有「道字五百七十三号」字样，手执纸翦。家人恐其复为害，爇火焚之，投之圊。

常州梅姓有二女，以守贞课读养其母。自言某夕方於灯下治女红，忽闻门隙微有声，惶遽间，取案上《周易》一册投之，有纸人飘然堕於地，急夹置书中。迟明检视，五官四肢咸备，右手执翦刀一柄，投诸火，亦无他异。闻者信之，因譁言《周易》能辟邪。城乡塾师争吚唔课其徒，男妇老幼，无论识字不识字，每出，咸挟一册以自随，居则悬於户，坊肆及故书摊所存新旧《周易》，搜购一空。扰攘数月乃已。

至丁酉、戊戌间，大江以南，又盛传男辫妇髻及小孩阳物、鸡翼被翦之事，夜半鸡鸣，速倾以秽水，即得寸许白纸作持翦状之小人，谓为白莲教中人所为也。

郭瑞亭多幻术郭瑞亭，燕人，多幻术。善豢蛇，日辄以蛇三四条围之腰，游行市中，人恒以长虫郭呼之。尝与友於深夜作叶子戏，无负，余三人竟夜不能得一筹。众大骇，问以故，郭微笑曰：「诸君所负之资，如数奉赵可耳。」众愈疑。穷诘之，始悉已被其用遮掩术愚弄多时矣。盖郭以此术博笑甚多，而从无染指。某日，与友作竟夜谈，时万籁已寂，忽曰：「君得毋思麦酒乎？」友曰：「君言触吾嗜，然未悉君备焉否？」郭曰：「君果思饮，吾将沽之於市。」遂以数百钱及壶置於案，蔽以巾，口喃喃作数语。祝毕，纵谈如故。少焉，揭巾，则酒已满贮於壶，且有下酒物。初以为伪，饮之，无少异。视其钱，已乌有矣。

光绪庚子春，郭以邻人耿纪五小有触忤而怒，挥以拳，适伤其目。目暴肿，痛甚。耿固无赖，乃控於南城指挥署。官拘郭质讯，叱之曰：「尔何故伤彼目？」郭辨曰：「我何尝伤其目耶？渠本一市侩，欲藉词为敲诈资。盖渠知我懦弱，故构讼，奈何官亦受其欺耶？如以我言为妄，勘验可耳。」官允其请，饬吏验之，乃睛上敷一葡萄膜。亟去之，则黑白宛然，目无少损。官以其欺，随叱之不理。耿出署，则又肿痛，欲再讼之，则肿痛顿止。如是者三四，不得已，乃罢讼。是年五月，京师拳匪作乱，郭入其党，後於正阳门城下饮弹死。

苗人退蛊蛊毒甚於黔南，豢蛊者不能伤人，必自殄其身。其放蛊也，不仅於饮食中，即两目注视，其人亦能中蛊。先事豫防之法，相传以针置帽内，或值欲饮食，及有人注视时，默念此必放蛊以害我者，则蛊不入。有中之者，苗人亦能退之。苗人至室，挥双刀，往来击刺，禹步作法，语呶呶不可辨，无何，病者霍然矣。

以木换人手足木邦，一名孟邦，相传其人多幻术，能以木换人手足。人初不觉，久之行远，痛不能胜。有不信其说者，死之日，剖股视之，果木也。又能置污秽於途，人触之者，变为羊豕。以钱赎之，复变为人。有知之者，易置秽物於他方，则其人乃自变为异类。







豪侈类 才辩类