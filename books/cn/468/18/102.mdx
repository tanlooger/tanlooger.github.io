---
---
---
title: 周月生为腕车夫所绐
---



旅客初至沪，恒为车夫所绐。有自绍兴至沪之周月生者，居公共租界福州路某旅馆，其地距青莲阁茶肆，数十武而近，以不谙路径，乃觅腕车以代步。车夫欺其为乡愚也，索赁资银币二角，月生诺。车夫乃曳之至河南路，向东经广东路，仍折回福州路而始至阁前，令下车，犹谓途长值廉也。月生登楼啜茗，遇其友林子安。少选，子安送之回逆旅，月生始恍然悟，而恨车夫之狡矣。