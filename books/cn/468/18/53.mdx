---
---
---
title: 枪船
---



咸、同间，苏州有费玉成者，名秀元，慷慨任侠，乡里少年屠贩饮博之徒多从之游。当事始裁抑之，继知其材可用也，保举至都司，郡绅韩履卿都转崇亦极称之。时方奉札募枪船，巡防葑门。闻寇已入胥门，知时势不可为，急率死士至仁孝里，挟履卿出。履卿至周庄，愤郁成疾，旋往上海，辗转至海门，客死焉。玉成仍益募枪船，为保卫乡里，徐图恢复计。枪船者，南乡小艇，橹一桨一，火枪二三枝，行水面若飞，居民用以猎禽，有事，则资以御盗者也。其始制甚小，每船仅容三四人，后渐扩充，增设抬枪、洋炮，于是制益精而用益广，内河水师恃为羽冀矣。费氏所属殆有数百艘。