---
---
---
title: 拉车当差
---



平定寿阳里民无车，拉客车当差。华州则里民敛钱交官，官拉客车以当差。道光朝，富阳孙子丹刺史衔尝作诗咏之，诗曰：「拉车复拉车，舆夫气不舒。掀公于道货弃地，将军驱向县中去。有役狞然手执牌，谓是兰州饷使来。朝廷驿递岁支几百万，一鞘两夫驰以马。将军代夫事可行，如何劫夺行李赴邮程。山西寿阳平定州，陕西华州华阴县。两地相隔路五千，不图夺车暴政不相远。我昔曾权平定事，代庖两月事暂止。我今转饷皋兰来，夺车载鞘心徘徊。一言愿告有司良，厂夫工食费谁偿？治盗不能乃为盗，驿卒度支充宦囊。吁嗟乎！役卒度支充宦囊。」