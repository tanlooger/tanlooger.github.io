---
---
---
title: 粤中之舆夫
---



广州肩舆大而华，捷而稳，或谓如置杯水于乘客之手中，行百里，不欹倾也。而舆夫亦甚倨，值至昂，如乘舆至西关，「西关为广州最繁盛地，富商大贾多在焉。」往返须银币二圆数角，或至三圆。舆夫饮馔亦精，白饭粲然，非肉不饱。且每日得值可一圆有奇，多者辄二圆，约足一二日之用，即徜徉归家，非明日，不再服役，虽以重资雇之，不应也。

凡官吏之长雇舆夫者，本人之妻子乘之则可，如媳、女及妾乘之，则必须别给舆资之半，虽与之严重交涉，决不认可。其言曰：「此同行规则，虽欲不遵，而无如何也。」

长雇舆夫者，每人每月仅工银十余圆，较之短雇，则为值廉矣。舆夫举步极速，有飞轿之称。间有欲图廉价者，则别有湘籍之舆夫，可以雇用，每月工资人约七八圆，而出行之际，稳步徐进，不能速也。

病舆有四名夫，三名夫之别。三名夫，加一横木于舆门之前，以绳系之。四名夫，再加一横木于舆窗之后，距离至近，不开四，「开四即现任官所乘之四人肩舆。」亦不换肩。其中以第三人为最难，必老于此道者，方可为之。以其地位接近舆后，面向舆窗，不能俯首视地，以他人之迟速为迟速也。