---
---
---
title: 黑车
---



京师有某某数处，为黑车停驻待客之所。黑车者，夜行无灯，密遮车窗，使乘客不知所经之途径，故谓之黑。某处有茶肆，欲乘此车者，往饮茶，并预习其一定之隐语，与茶博士言之。茶博士即以隐语为之招一车至，不议车价，来客亦不必与车夫交一言，径上车，车夫即为之送至一宅，推客下车。车夫又以隐语告宅中之人，匆匆竟去。即有婢女持灯，引客入一所，如巨家之绣闼者，凡所身历，无殊刘阮之入天台也。凌晨，车夫呼门，复匆匆送之原处，亦不索车值也。

楚北郎中章某，美丰仪，宦京师，尝为友招饮于酒楼。宵分剧醉，家中车不至，踯躅独行，过一委巷，有车辚辚然来。章以为家所遣也，招之，跨而上车行，纵横曲折，莫辨东西。久之，至朱门之侧，石级十重，危墙数丈。章甫下，御者遽以物幕其首，曳以行。章大骇，然不能支持，觉前后左右凡有数人，或推或挽，踰门阂甚多。俄至一所，众为解其幕，视左右，则美婢二三人，明眸巧睐，吹气如兰。视其处，则画堂明烛，珠帘半掩，地上五文鸳锦，着履皆柔。堂中兽炉一，香气徐熏，弥满一室。章仓皇无措，亟询婢，婢笑曰：「既甘心来此，何问为！」俄而屏后一丽人姗姗来，既至前，见章曰：「噫，此非某郎也？」顾长婢曰：「汝亦不审耶？」婢曰：「此皆某误事，今乃如此！」章木立不敢动，见长婢向丽人耳语久之。丽人面微赧，入屏风后，数婢推章入他室。章此时渐已了解，顾心尚微怯，即听婢所为。婢为易衣膏沐，历一时许，始葳事。时丽人已低鬟微笑，立堂前。婢持酒肴来，令章就丽人同坐。章不能多食，婢执壶力劝，章勉饮数杯，丽人亦微有酒意。婢撤肴馔送归寝，衾褥华洁。章中夜醒，酒渴思茶，视丽人睡已熟，床前一几，上有水果数枚，伸臂探取之。时灯已欲烬，手误触一物，坚且方，疑为印章，即纳枕畔，更攫果。食方半，闻叩门声，丽人惊醒，促章同起披衣，即潜纳印章于囊中，欲以为征。比出门，婢仍幂之如前。登车至家，天未明也。出印视之，象牙小方形，上刻某某启事，章大骇汗。盖某某者，满某部侍郎，章即其部之郎中也。越数年，某某没，始敢以告人。