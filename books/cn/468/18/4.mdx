---
---
---
title: 棕船棕舆
---



康熙庚午、辛未间，有彝陵严总戎者，归吴门，声伎服食，师心造奇，以棕覆船，施于山塘游舫之上，制似茅亭，方而长，乃于前后积土栽花，随时易之，则又如小亭闲榭。华亭靖逆侯喜而效之，遂盛传于江左。丙戌、丁亥，赣州总戎杨某复仿其意，以饰乘轩。每岁榷使至，或巡鹾假道，多以赠之。由是岭峤游闲，颇以棕舆为美矣。