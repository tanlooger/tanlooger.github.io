---
---
---
title: 上海车夫之横狡
---



上海之车夫，以电车、摩托车、马车之御者为最桀惊不驯，横行于道。为其所撞者，辄被蹂躏，间与抗论，则即恃其为巡捕所庇之人，而殴詈随之矣。其可怜者，惟羊角车夫而已。然亦有可憎者。盖常于外埠各小汽船抵沪之时，手持工部局所给之照会，招揽生意，而客每苦行李之多，必须多车始装，惟因监视者少，及至逆旅，往往有缺少一二车者。其故在雇车时，车夫必将其照会尽交之于监视者之手，而监视者遂以为照会在手，可不畏其逃逸，即逃，亦已知其号数，可至捕房查缉也。以是监视疏忽而失事者，比比皆是。不知羊角车非腕车可比，腕车之照会，须详开车主姓名、住址及殷实商铺担保，方可领照，而羊角车则不然，故虽照会在手，不啻得一废物也。