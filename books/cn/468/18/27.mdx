---
---
---
title: 甘肃牛羊皮船
---



甘肃黄河中有牛皮船，其制船法，杀牛断头及蹄，刳腹，去其肉，以麻线缝之，一如原式，曝干待用。用时，取二牛皮或四牛皮，上束以长木数梃，更于木上横铺以板，则一船成矣。「制船愈大，则牛皮以数递增。」浮于河，运输货物，桨舵不具，但凭一篙顺流下，随意所适。盖名虽曰船，实则木篺也。登陆，则鬻其木板，以车载牛皮而归。皮甚坚韧，亦可乘以渡河。又有羊皮船，其制法与牛皮船同，惟差小耳，极少，须用四羊皮缚于木下，乃能任重，亦有六羊或八羊者。黄河河流过兰州，出靖远县石峡入中卫县境，乃不复见牛皮船而始见板船。干隆朝，金川之役，阿文成公桂攻克美诺寨时，以皮船渡水，克小金川。僧克桑遁，泽旺降，遂进讨大金川。