---
---
---
title: 和珅有独木舟
---



干隆时，和珅当国，威震中外。福建布政某承办材木，得一香樟，大十余围，高矗霄汉，乃伐而献于珅，自漳至京，运费至银三千余两。珅命匠刳削雕刻为一舟。舟成，长四丈余，广一丈六尺，不加髹漆，香气馥郁，名曰独木舟。上为楼船形，舱舷宽敞，可容百人，中有镜台、书室，红轩碧厨，上筑台榭，后植花木，吴省兰尝为之作记焉。

舟成，珅未尝一临坐。及事败，没入禁中。仁宗见而叹曰：「是奴所享受，朕亦不得望其项背也。国之精华，尽于是矣。」乃浮于后海，不一坐，目为妖物，比之宋陆放翕之南园焉。