---
---
---
title: 满江红
---



满江红，船名，江淮之船也。船之门为斜面，其大小有一号至五号之别，五号最大。行时不论风之顺逆，必使帆，以橹佐之。相传明太祖初得和阳，欲图江南，与徐达乘小舟，于元旦渡江，舟子发口号曰：「圣天子六龙护驾，大将单八面威风。」太祖闻此吉语，大喜，与达蹑足相庆。登极后，访得之，遂官其犹子，并封其舟而朱之，故称满江红。自是以后，遂以舸而扩为巨舶。汽船、汽车未兴之时，每驶行江、浙间，自清江浦以达杭州，载运往来南北之客。其后则生涯萧索，与无锡快等船，皆鲜有过而问之者矣。