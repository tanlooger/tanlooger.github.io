---
---
---
title: 周青士附赤马船入泖
---



嘉兴周青士，名篔。尝至嘉善，独行于岸，见有赤马船缚布为帆，问焉往，船人以入泖对。乃思就九峯访故人，亦良得，乃请附载。比及泖，则已暝，船人促登陆。伥伥无所之，忽望见有僧庐，即闯入。小沙弥见之骇，强令出，乃步琉璃镫下，覩壁间所揭诗笺，中有己作，因指示沙弥曰：「吾诗人耳，非贼也。」沙弥以语主僧，为煮白饭，止其宿。诘朝，自泖达九峯，抵华亭，遂访高士吴骐、王光承之居，兼旬乃返。