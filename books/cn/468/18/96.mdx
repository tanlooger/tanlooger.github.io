---
---
---
title: 电车
---



电车，以电力驶行之车也。特设发电所，用蒸气力转动发电机以生电流，由架空电线及车顶铁杆传达车底之电动机。电动机之轴，由齿轮与电车轴相衔接，故电动机旋转，电车亦动。车之前后端有半圆筒状之物，司机人转其把手，调节电力，可使车随宜以缓急进退。因供给电力之不同，分为三种。

一为单线架空式，用电柱架电线一条，地上铺铁轨，电流入车，车分为二，一燃电灯，一通发动机，复相合为一，循铁轨以还至发电所。二为复线架空式，上架二线，不设铁轨，电流由甲线而来，作用既终，由乙线还至发电所。亦有将电线埋于地下者，欧美大都会多用之。三为蓄电池式，不用发电所，藉车中所备蓄电池之电流以行车，与通常之摩托车同，光、宣间，天津、上海均有之。

上海电车，乃西人所经营，华人虽亦投资，而实权皆为彼所握。车位分两等，曰头等，曰三等。初开时，华人虑或触电，类多望而却步，头等座中则更绝无仅有。于是西人假优待妇女之名，以为招徕，于周行某处至某处之路，所号称圆路者，许妇女出三等车资而坐头等。殆亦揣摩华人心理，意谓车有妇女，则寻芳猎艳之男子自必相率偕来。自是不及一年，其营业果日益发达，而幽期密约之事，亦出之于车中矣。

徐新华尝曰：「沪上通行电车，始于光绪戊申，此为缩短里程宝贵光阴而设，繁盛之都会，诚不可少。且上海租界日辟，户口日增，欧人创之，宜哉！然吾国人之能知宝贵光阴者，百不一觏，乘客之众，亦惟利其赁价低廉耳。同学某嗜读，手不释卷，然出行，辄乘腕车，若不知电车之可节日力者。余尝请其故，某笑曰：「余不得已而侨居租界，日用所需，舶来品多矣，奚有于电车！然吾伏案终日，乘此腕车，徜徉片时，于光阴亦不为耗。况租界电车，率为外人资本，非衣食住各物之尚有国产也。且吾之乘坐腕车，亦尚有深意存于其间。吾固不知社会主义者，然当此时代，工艺不兴，游民日多，无所托足，尽人而乘电车，则车夫失业，皆将流为盗贼。吾乘腕车，亦均贫富之一端耳。乘电车者，亦未必皆有职业，皆好求学，于惜阴二字，又何言焉。」」新华，珂之女也。

国人之喜乘电车也，固以无爱国心而然。惟一观于贫人之趋之若骛，则又可知国人之怠惰性成，不可救药矣。盖以粗足自给之人，节衣缩食，视一钱如性命，而乃甘心舍此二三枚之铜币，无所顾惜，或且以工作往还，晨夕乘坐，谓非好逸恶劳，夫谁信之！

有陶星卿者，富人也，喜乘电车，常语金奇丁曰：「吾之乘电车也，非节费也，实以腕车之以人代马，心有不忍，不欲同人道于牛马耳。且宝贵光阴，取其捷也。」奇丁曰：「然则君何不乘马车乎？且电车随在停顿，不得自主，较之马车，行缓多矣，岂未之见耶？」星卿闻之，不能答。