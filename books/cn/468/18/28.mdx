---
---
---
title: 羌海皮胡卢
---



有作羌海之游者，自一颗树东行四十余里渡黄河，河面宽百步，渡无舟。土人以羊脬装足空气，一人系于背，泅水以渡，名之曰皮胡卢。密缝牛皮作囊，留两孔，鼓空气吹之，膨膨然如五石匏，重载不沉，名之曰大胡卢。若仅一二囊，犹不可渡。盖以中流旋转，人力无所施，必随流而下也。或六或九，多或十余，联而为一，四周缚以巨木，后悬一木如舵，中立一木如桅，可张帆，可施桨也。