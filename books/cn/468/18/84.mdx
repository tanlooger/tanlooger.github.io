---
---
---
title: 姚仪覆徐干学车
---



姚制府启圣尝佐康亲王平闽，欲灭郑成功以绝民望。然与纳兰太傅明珠不睦，明嗾徐元文劾之。徐故为顾亭林甥，阴庇明裔，亦嗛其所为，遂周内其罪，露章弹劾。幸圣祖察知，不究其事。公子仪心衔之，侦知其兄干学自某省学政归，苞苴无算，伺于芦沟桥，俟其车数十乘至，仪固具兼人力，乃拽出车尾，尽掀于巨浪中，大言曰：「若辈所取赀财，皆不义，敢拉余鸣之官乎？」徐惧，强忍而已。日久，圣祖闻之，大笑曰：「姚仪此举，殊快人意。然有此勇力，不可使闲置。」遂改授武职，立功海上，洊至云南鹤丽镇总兵官，以善终。