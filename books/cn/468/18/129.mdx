---
---
---
title: 泰山之舆
---



游泰山者必乘肩舆，其舆与南方绝异，仅有南方轿之上半，而去其下半，故两足下垂，以一木板托之。坐椅之两旁，贯以两木杠，木杠之两端，系以一皮条，而舆夫之肩此皮条，两肩不时更替。其行也，非若南方轿夫之一前一后，后者之面，对前者之背也。乃两人同时面向所行方向以行，故坐者为侧坐，而行者为横行。盖泰山高四五十里，独身步行数十武，即已不支，况曳百斤之重以升数十里之高乎。于是而两肩更替，使舆夫不至过劳也；于是而横行，使舆自下而上不至倾斜也。