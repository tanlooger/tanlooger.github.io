---
---
---
title: 上海之车
---



上海之有车，始于同治初，初惟江北人所推之羊角车而已。继乃有腕车，行旅便之。然士绅商贾之小有财者，每一出入，仍必肩舆。已而马车渐兴，肩舆渐废，五陵少年，硕腹巨贾，每出必锦鞯玉勒，驰骋康庄以为快。又有驾车往来于法租界之十六铺及三茅阁桥者，载人货以行，其制较陋，称野鸡马车。光绪戊申以还，公共租界及法租界皆行驶电车。旋又有黄包车出焉，其车之形式类腕车，惟稍低，且为橡皮轮。其后又有摩托车，则藉汽力以驶行，而以一人为之司机，捷于飞鸟，有公司专赁之，每租一小时，须银币四五圆。脚踏车，则必习其行驶之术，始可乘之。塌车以板为之，惟以载货。

电车为大众所附乘。摩托车有常年自蓄者，有临时租赁者。马车、腕车亦如之。羊角车，则除载物外，惟为细民所僦乘，非乡居，鲜自蓄者。电车以取值廉，乘之者不仅屠沽佣保，虽达官贵人，富商大贾，亦群趋之，漏网之外溢不计也。然若辈亦时乘摩托车与马车，以自示其豪。

金奇中侨沪十余年矣，时电车犹未通也，每出，惟乘人力车，尝语海盐朱赤萌明经元善曰：「腕车，贫民所恃以为生者也。既无工厂之建设，不能容纳若曹，自必有使其足以餬口者而后可，否则流为盗贼，吾辈不足论，而达官贵人、富商大贾亦将首受其祸，不得自保。其好乘电车也，为一己一时之撙节计则得矣，然亦何不为贫民计，不自为久远计乎？且又何解于乘摩托车、马车之糜费也？」赤萌乃曰：「以吾所见，世之达官贵人、富商大贾亦多矣。求其能稍知经济学者，千百中殆无一二焉。其用财也，无不略于大而详于小，有时掷之如泥沙，有时较之甚锱铢，俗所谓大拚小算者是也。若辈之乘摩托车、马车而又乘电车者，亦即大拚小算耳。其究也，虽以贪吝之所得，积至千万，亦惟倾覆于其子孙之手而已，且更有及身见之者，不亦可为长太息耶！」

上海公共租界街市之繁盛，以南京路之江西路转角处为最，自晨七时至晚七时，各车往来，不绝于道，约计其次数，则电车四百五十次，摩托车九百次，马车一千次，腕车一万八千次，羊角车一千次，有过之无不及也。