---
---
---
title: 藕花社
---



龚芝麓宗伯鼎孳尝偕其姬人顾横波游杭州，寓西湖，夏夜系艇楼下，小饮达曙。月明如洗，天水一碧，楼台灯火，周视悄然，惟四山苍翠，时时滴入杯底，因作《丑奴儿令》词云：「一湖风漾当楼月，凉满人间。我与青山，冷澹相看不等闲。藕花社榜疏狂约，绿酒朱颜。放进婵娟，今夜纱窗可忍关。」藕花社，舟名也。