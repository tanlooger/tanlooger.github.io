---
---
---
title: 周湘云蓄第一号摩托车
---



鄞有周湘云名鸿荪者，席父荫，纳粟为候选道，居上海公共租界牛庄路，辟园于长浜路中，曰学圃，占地二十八亩。其出入也，恒以摩托车。夕阳在地，邻人闻汽笛声呜呜，则必曰周观察归矣。

上海租界所有之摩托车，不论其为自乘，为出赁，其置备时，必纳税于工部局，请领填有记号之执照。是车之初运华也，为光绪丙午，湘云首购之，遂为第一号。而西人好胜，耻第一号之为华人所得也，宣统时，使人言于湘云，愿馈银币五千圆，取消第一号，湘云不允。

湘云之所以得第一号者，以其时麾托车初行，西人且尚未购也。而西人富虚荣心，不欲落华人之后，凡有记号者，必自得之，以裒然居首为幸。如电话，「俗称德律风。」如马车，其第一号，皆西人也，此所以不借重资而欲赎之于湘云也。