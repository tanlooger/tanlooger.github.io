---
---
---
title: 灯船
---



灯船，江宁、苏州、无锡、嘉兴皆有之，用以游览饮宴者。及夕，则船内外皆张灯，列炬如昼。夏时为盛，容与中流，藉以避暑。舟子率其妻孥，为荡桨把舵之役，虽二八女郎，亦优为之，盖皆天足也。船中或有蓄妓以侑客者，春秋佳日，肆筵设席，且饮且行，丝竹清音，山水真趣，皆得之矣。江宁秦淮河之灯船，有题曰涛园，曰宛中茶舫，曰得胜茶园，曰悦来画舫，日需赁资数十金也。苏州人之呼灯船也，曰热水船，盖以夏夜为多故耳。