---
---
---
title: 艒艒船
---



江淮流民以船为家，凡吴越间之有水可通者，无不泛棹而去，妻拏鸡犬，悉萃于中，船尾有以一人立而左右施桨者，俗谓之艒艒船。艒，音帽，小船也。盖本于扬州方言，小舸谓之艖，艖谓之艒（舟宿）也。

艒艒船中之人，其于乡里有家者，辄冬出春归，归而率其天足之妇女，从事田亩。农事毕，则扃门而又出矣，岁以为常。亦有自春徂冬，常年飘泊者。其船所至之地，男子之业为皮匠，为拉车，女子之业为缝纫，俗谓之曰缝穷婆。若力作，若小负贩，若拾荒，则男女老幼同任之。诚以其耐劳苦，忍饥寒，皆出于天性，而大多数之妇女皆天足，故虽极人世间至污浊至艰苦之事，皆无所惮，无所避也。