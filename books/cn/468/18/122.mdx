---
---
---
title: 舆夫为太守之父
---



齐云舆夫有某者，操北音，其同伴亦不省所自来，讯之，旗人也，住齐云者二十余年。适旗人有任徽州守者，奉太夫人进香于齐云，抵山腰，遇舆夫某，讯之，得实情，知为父，遂迎归以终养焉。

某年二十许，膂力方刚，负气自豪，与人鬬殴，濒死，惧罪潜逃，窜身大江南北之各寺，后之齐云，终焉。方逃时，妻有娠，不知也。逾八月，生男，即徽州守也。为所殴者遇良医，不死，得末减，亦不知也。后二十余年，子以包衣进士知县洊擢徽州守，时以不得父耗为痛。太夫人长斋绣佛，一日，进香于齐云，为夫祈冥福也。憩山麓，易山舆，而太夫人舆适为某所舁。于时春仲，气候已暖，众舆夫以登陟劳顿，汗流被体，皆赤膊。某以肩太夫人舆，未敢袒裼。太夫人在舆，察其貌，讶之，聆其同伴话言，若解若不解，徒以在道中，未便致诘。归而语守曰：「尔父出亡久矣，存亡未卜，即有之，声音笑貌亦不能记忆，然左胁下有黑毛一撮，实为暗记。昨见齐云舆夫，不知以何故而动心，儿可徐辨之。」于是守亟命役唤某至，太夫人垂帘坐于内，太守堂上立俟之。既至，命毋跪。亟命役去其衣。某立堂下，大惧，觳觫甚。及去衣，而胁下毛见，太夫人亟步出帘外，先审其旗籍祖父，次考其妻族父母，次问其因何至此，何罪而逃。某屏息，不敢声，太守下堂慰之曰：「毋畏，有语可徐陈之。」某色稍定，乃以次应对。语未半，太夫人泫然出涕曰：「是矣。」太守趋跪其前，某亦跪。太夫人指守而言曰：「彼，是尔子也。」某战栗，不知所答。太夫人携之上堂，曰：「犹识吾否耶？」是时之某，已若木偶，或推之，或挽之，茫然莫适所从。太夫人挽之入内，使沐浴，易冠履而出，大守扶之登堂。须臾，丝竹竞奏，水陆并陈，飘飘乎若羽化而登仙矣。