---
---
---
title: 幕僚类
---



幕僚类

幕僚曾定品级

雍正初，上谕有曰：「今之幕宾，即古之参谋记室。凡节度观察，皆徵辟幕僚，功绩果着，即拜表荐引。其仿古行之。」乾隆初，兵部侍郎吴应宗疏请督抚设七品幕职二员，布按两司设八品记室二员，府州县设九品掾司一员。後皆不果行。

延请幕友有期限乾隆丙申，御史胡翘元奏称：「各衙门延请幕友，定以五年更换，并不准延请本省人，及邻省五百里内者。」得俞旨，通行各省。已而有劣幕徐、叶二案，均浙人。高宗怒，谓幕友果不通声气，虽年深，亦不至於请托舞文，设不能远迹避嫌；即年浅，亦难保无狥私曲法。且有驯谨之幕，相随日久，尚可资其辅助，若已满年期，动易生手，诸事未能即谙，而新延之人，亦未必悉皆可信。於是幕客之限稍弛。

绍兴师爷绍兴师爷，纪文达称之为四救先生是也。非必有兼人之才、过人之识，不过上自督抚，下至州县，凡官署皆有此席，而彼此各通声气，招呼便利，遂能盘踞把持，玩弄本官於股掌之上。其办事也，除钞袭师传秘本及等因奉此而外，类皆事理不通。官之所以必用之者，实以其能与上级衙门通声气焉。至绍兴师爷之称，可详言之。盖仆从之於官称老爷，於幕友称师爷，刑名、钱谷二席，均得此称，冠以绍兴二字者，则以操是业者之类皆绍人也。

粤省幕友粤省幕友，束修与火食并送，与江浙等省修金之外别送火食者不同。修多少不等。刑名、钱谷两席有分办，有兼办。南海、番禺两首县，案牍较繁，分捕属、司属、客案各席；广府分属案、提案、客案三席；臬司分广股、惠股、潮股三席；藩司分东西文案两院。张文襄督粤汰之，改委文案委员。名臣起家幕僚当代名臣多由辟幕起家，百文敏公龄督两江，林文忠公则徐、陈芝楣中丞銮为幕僚，文敏均许以封疆才，後果不谬。陈佐文敏时，居署西偏池上百八十竿精舍，尝作小篆牓於亭，曰个中乐。及陈权两江督篆， 复居此亭， 旧同幕友顾蕙为作《 中真意图》， 僚属多有题咏。 至如合淝二李之客於曾文正， 左， 刘二公之客於骆文忠， 则尤为表表也。

红兰主人邸多文学士红兰主人岳端，安亲王子，善诗词。邸中多文学士，安王命教诸子弟，故康熙间宗室文风，以安邸为最盛。延沈方舟济等为上宾。方舟妻朱氏，名柔然，亦工诗，迟方舟久不归，作《杭州图》寄之。主人为题诗云：「应怜夫壻无归信，翻画家山远寄来。」沈即日束装南旋。主人尝选郊、岛诗，为《寒瘦集》行世。

彭訒庵佐金光祖南昌彭佑訒庵，国初侠士也，力田养亲，且耕且读。年四十，父母殁，始有四方之志。才略过人，诸大帅争致之幕府，而名绩尤着於粤东。康熙癸丑，三藩作乱，彭与宁都魏际瑞以策干平南王，不合，遂游诸方面间，而制府金光祖雅重之。刘进忠畔，官兵合围潮州议，绕营掘濠，而近营塚数百，居民汹惧。彭询知其俗多深葬，遂献议，濠宽上狭下如釜形，斜深丈许，即不伤墓中骨。金称善，因属役於彭，民大喜。未几，城遂下。海寇赵子龙犯肇庆，欲招之降，而难其人，强彭往。至则露刃相向，彭屹然注视良久，曰：「若非濠畔街赵某乎？」赵屯胄涕泣，立解甲归顺。始赵居广城，众辱之於市，彭解之，与白金为生计，故一见而屈。金将上功以彭摄监司，彭拂袖行。抵广州，傅忠烈公以书币迎。谢曰：「公惟忼直轻信人，勿蹈贼计。吾二亲未葬，子幼，不复来分忧矣。」已而傅果中诡计，入贼营，遇害。彭在军，当道所遗白金，随手散，至家解装，仅买屋两楹，田数十亩，而葬四世十丧，余皆以恤族婣朋友之贫者。

邵子湘佐宋牧仲邵长蘅字子湘，号青门，武进人。康熙中曾应博学鸿词之召，报罢，入太学，再应京兆试，卒不遇，益纵情山水。宋牧仲开府吴会，礼致之幕府，谈道论文，敦布衣昆弟之好。

世宗聘会稽徐某雍正初，会稽有徐某，年四旬余，精名法，游河南，当时名幕也。偶家居，忽有使来聘，币至丰，所订束修亦甚厚，而不具名。徐讶甚，谓其使曰：「尔主为何人？为何官？聘我往何处？」使曰：「先生毋详诘，至後自知之，决不有负先生也。」徐筹躇至再，遂约期同行。不旬日而至，使前导，历高堂大厦数十重，至一处，使谓徐曰：「此即先生室也。服御饮食，有人司之，但不可出某处之门，出则恐不利。主人事忙，暇时自来相会，毋亟亟也。」言毕，怱怱去。徐大疑，询役人，又皆言语含糊。越数日，即有人送案件来办，徐阅之，皆各省重案也。方一月，前使又来，嘱写家书，注明银两居址，徐作书付之。家书来，亦以原封送阅。如是年余，徐以一步不能出门为恨，适院墙倚有木梯，乃缘梯而升，欲览墙外风景。不意隔墙一院，方有人小步，谛视之，友人某也，急呼与语。友惊曰：「可急下，此时不及细谈，晚餐後当来也。」徐乃即下梯。薄暮，友果至，谓之曰：「此事无须更言，子当知之。且子之来，出余之荐，实欲藉子相助为理耳。」徐曰：「子岂不知余无昆季，有老母，奈何？」友亦爽然若失，沉吟良久曰：「余固无还乡之理，若子则尚有可望，但须缓图。」语罢即去。後半载余，友又至，曰：「子事谐矣，但须慎密，不可漏言，更不可就他人聘。速摒挡一切，自有人来相送。」徐如教。不数日，果有人来为之整理行装，送归里，自此不敢复理旧业。久之，始知遣使聘之者，即世宗也。

世宗问邬先生安否雍正朝，田文镜为河东总督。有幕客邬先生，绍兴人，习法家言，尝谓田曰：「公欲为名督抚耶？抑仅为寻常督抚耶？」田曰：「必为名督抚。」曰：「然则当任我为之，毋掣我肘矣。」田诘之，则曰：「为公草疏上奏，然不能令公见，疏上而名成矣。」许之，盖劾隆科多也。隆为世宗元舅，有拥立功，既而骄恣不法，世宗深苦之。邬早窥知上意，故疏上而隆果获罪，田宠遇遂日隆。已而以事与邬龃龉，大愤，辞去。自此田奏辄不当上意，数被谴责，不得已，使人求邬所在，以重币聘之返。邬要以日必白金五十两，许之，邬始再至。然不居抚署，辰入酉出。每至，见几有红笺封元宝，即命笔，或偶阙，辄去。时世宗亦知邬在田幕，请安摺至，有时辄批：「朕安，邬先生安否？」邬客大梁，无眷属，日得五十金，恒以振贫之，或剧饮妓馆，必不留一毫忽至明日也。

或曰，浙抚署有屋三楹，相传为雍正时邬先生所居室。邬先生者，老贡生也，沈酣於制艺，对人呐呐，不能作一语。世宗在潜邸，微服游各省，三至浙，辄饭其家，邬亦不知为世宗也。及李卫督浙，陛辞日，世宗谓浙中某先生，端人也，可延之入幕。李谨志之。既至浙，亟延之，见其百无一能，无奈何，姑奉以厚糈，馆以精舍。时届岁暮，例进请安摺。请安摺者，寥寥数字，曰：「某官某跪请皇上万安」。可影写，乃令邬书之。摺入，世宗识其字，朱批曰：「朕安，邬先生安否？」李大惊，益优礼之。嗣是浙督屡易人，而邬先生者年享千余金，书一请安摺，终其身勿替。

顾礼琥一生作幕乾隆中，有名幕顾礼琥者，久居河督幕府，虽尝以进士授职，而自为诸生时，以代河臣草奏，适中上旨，遂留不遣。寻被荐，再进官，未离幕府。高宗东巡，有欲为之地者，辄固谢以免。

毕秋帆幕多雅士太仓毕秋帆尚书沅开府武昌，幕下宾僚，多一时方雅之士。会重修黄鹤楼成，江都汪中为之铭，歙县程瑶田书石，嘉定钱坫篆额。过客登楼，叹为三绝。毕秋帆待程鱼门毕秋帆尚书待士优异，程鱼门舍人晋芳亦尝入幕，勖以宜多读书，程谓行箧无书，毕立呼阍人至，谕曰：「程老爷若买书，当为给值。」程自是得博观羣籍。

孙渊如洪稚存焚妖书毕秋帆尚书抚陕日，孙渊如观察星衍古幕府，僚众以其狂而好狎侮人也，檄逐之，不即行，至以去住要毕。毕以别馆馆渊如，且加修焉。而渊如好冶游，节署地严，漏三商，必下键，毕自督视之。渊如乃夜踰垣出，辄翌晨归。一日，有长安生员某揭咸阳生员某伪造妖书，结党谋逆，已捕置狱中矣，并搜获妖书名册。刑幕语毕，穷治之，将兴大狱。渊如闻有妖书，约洪稚存同往，就请假观，则皆剽袭佛门福利之说，为诱胁箕歛计，并无悖逆字样，名册乃编造门牌草稿也。时方隆冬，罏火甚炽，出其不意，遽拉杂摧烧之。刑幕以白毕，毕坦然，事竟以释。

邓石如客曹毕幕完白山人邓石如，立品甚高洁。乾隆庚戌，曹文敏公以祝厘入都，强山人同入都，山人独戴草笠，靸芒鞋，策驴，後文敏三日行。文敏舆从以山东发水，转後，与山人相值於开山。时巡抚以下命吏郊迎文敏，山人策驴过辕门，门者呵止之。文敏坐堂上，望见山人，趋出，延入，让上座，语座客曰：「此江南高士邓先生也，四体书皆国朝第一。」座客大惊，为具车从。文敏曰：「吾屈先生甚，欲其入都，卒不肯同行，愿诸公共成其志。」乃率座客送之辕门外，上驴去。後入毕秋帆尚书幕。吴中名士，多在节署，裘马都丽，山人独布衣徒步。居三年，辞归，毕强留之，不可，乃为置田宅为终老计，而觞其行，曰：「山人，吾幕中一服清凉散也。今行矣，甚减色。」四座惭沮。

胡思显以撰拟奏稿得三品卿衔川楚用兵，以额勒登保为经略，奏带郎中胡思显代具奏稿。每有小衄，直陈不讳，仁宗嘉额不欺，并加胡思显三品卿衔。

幕友为招房所屈戴山立家有婢曰珠姑，其夫亦戴氏奴。珠与佣工吉方、褚大、孔名奸好，同致夫死。事发，供出褚起意，吉买药，孔置饼中。幕友议四人罪维均。有招房陈大川，乘醉而骂，至内堂，曰：「官以数百金聘幕宾，而罪不能定，天下宁有一人死而四人抵命者乎！」幕友大惭，招与商议，乃以买药者为罪首。狱定，吉遂斩，珠姑凌迟。府幕遭瘟县幕慌嘉庆中，山东莱州府太守新旧交替，值岁杪，旧太守未即成行，幕友屠某、杨某至新守署贺年，旋至首县。县令王某，湘人也，司阍不为通，屠、杨厉声叱之，讵阍者喝令门役肆殴。主人出，客狼狈不堪矣，诉於新守。新守作调人，为书二律诗於牍尾，诗云：「豪奴结党打屠杨，府幕遭瘟县幕慌。两面调停新太守，一时气倒旧黄堂。拜年何必寻烦恼，喊禀居然要验伤。磕过头儿赔过礼，得收场处且收场。」又云：「这回厮闹太无因，打狗还须看主人。平日纵容原不免，当场喝令恐非真。也知械杖循王法，无奈门丁是内亲。寄语长沙王令尹，从今纱帽要留神。」

冯志沂佐胜保冯志沂字鲁川，代州人，以刑部郎中京察一等出为庐州府知府。古文私淑姚惜抱，师梅伯言，而以仁和邵位西、洪洞董研樵、平定张石州、满洲庆伯仓为友，皆当时攻经学肆力於诗古文词者。尝入胜保幕，司奏牍。胜军无壁垒，兵士散处民间，从官皆备良马，闻警则骑而驰去。冯独以骡驾帷车，以牛车载行李书笥，尝曰：「吾不善骑，脱有警，堕马而死，不如死贼之为愈也。」一日，与胜言论不合，留书别之。胜大惊，亟命材官賫狐裘一袭，白金二百，飞骑追之还，戒材官曰：「冯不归，杀无赦！」并手书致冯，略曰：「计此书达左右时，公度韩侯岭矣。此即「雪拥蓝关马不前」，韩退之咨嗟太息之地也。公於军事虽非所长，然品望学问，当代所重。所以拳拳於公者，以公之品学足以表率羣伦也。」冯得书即返，胜大慰。某记室私询於冯曰：「公何以去而复返？」冯曰；「胜虽跋扈恣睢，然能重斯文，言出於至诚，可感也。」然胜於章奏往往自属草，动曰「先皇帝曾奖臣以「忠勇性成，赤心报国」」，盖指咸丰庚申与英人战八里桥事也。又曰：「古语有云，「阃以外将军治之」，非朝廷所能遥制。」又曰：「汉周亚夫壁细柳时，军中但闻将军令，不闻天子诏。」意以为太后妇人，穆宗幼穉，恐其牵掣耳。

曾李之於幕僚曾文正公之督两江也，大事章奏，必令幕府诸贤各创一稿，然後审择点窜，亦有一字不易者。李文忠公督直隶，则必先自草创，听幕僚指陈得失，乃更自裁定。论者谓曾谦谨，李机警，而集思广益，其道则同。

曾文正幕府人才咸、同间，曾文正公国藩督师剿粤寇，幕府人才，一时称盛。於军旅、吏治外，别有二派，曰道学，曰名士。道学派为何慎修、程鸿诰、涂宗瀛、倪文蔚、甘绍盘、方某诸人，名士派为莫友芝、张裕钊、李鸿裔诸人。

文正之重督两江也，中江李眉生鸿裔游其幕，年少倜傥，不矜细行。文正特爱之，视如犹子，文正秘室，惟眉生得出入无忌。时文正幕中有三圣七贤之目，皆一时宋学宿儒，文正震其名，悉罗致之，然第给以厚糈，不假以事权。一日，文正方与眉生在室中坐谈，适有客至，文正出见之，眉生独在室，繙几上案牍，得《不动心说》一首，为某老儒所撰。老儒，即所称圣贤十人中之一也。文之後幅，有「使置吾於妙曼娥眉之侧，问吾动好色之心否乎？曰不动。又使置吾於红蓝大顶之旁，问吾动高爵厚禄之心否乎？曰不动」。眉生阅至此，戏援笔题其上曰：「妙曼娥眉侧，红蓝大顶旁，尔心都不动，只想见中堂。」题讫，掷笔而出，文正送客去，返书室，见之，叹曰：「必此子所为也。」因呼左右召眉生，则已不在署，盖又往秦淮河上冶游矣。文正令材官持令箭大索之，期必得，果得诸某姬舟中，挟以归。文正指所书诘之曰：「子所为耶？」李曰：「然。」文正曰：「此辈皆虚声纯盗之流，言行必不能坦白如一，吾亦知之。然彼所以能获得厚资者，正赖此虚名耳。今汝必揭破之，使失其衣食之资，则彼之仇汝，岂寻常睚眦之怨可比，杀身赤族之祸，伏於是矣。盍戢诸。」眉生悚然受教，自此遂深自敛抑。

李文忠入曾文正幕合肥李文忠公鸿章，始以翰林供职京师。愚荃封翁与曾文正公国藩，同年也。文忠未第时，尝以年家子从习制举文，既得翰林，亦常往问业。咸丰壬子，文正丁忧回籍，文忠与其封翁从侍郎吕文节公贤基，春旨回籍治团练，自是遂不甚通音问。厥後皖北糜烂，吕殉舒城难，团练事遂无可为。文忠旋入皖抚福元修中丞济幕，中丞固文忠座主也。福本不知兵，措注未尽合宜，文忠亦不甚得志。会粤寇势日横，文忠病官军之退避也，力请大举一战。是时郑军门魁士为总统，谓：「寇强如此，君既欲战，如能保其必胜，愿书军令状否？」文忠毅然书之。官军与寇战而大败，寇漫山徧野而来，合肥诸乡寨皆被蹂躏，文忠所居寨亦不守。封翁先已捐馆，文忠与诸兄弟奉母。避之镇江，而自出谒诸帅，图再举。既落落无所合，居久之，闻文正督师江西，遂间道往谒，意文正笃念故旧，必将用之。居逆旅几一月，未见动静。此时在文正幕者，为候补道程桓生尚斋、翰林院庶吉士陈鼐作梅、江宁布政使许振禕仙屏，而鼐与文忠本亦同年，探文正意不得要领，因言曰：「少荃以昔年雅故，愿侍老师，藉资历练。」文正曰：「少荃，翰林也，志大才高。此间局面窄狭，恐艨艟巨舰，非潺潺浅濑所能容，何不回京供职？」鼐曰：「少荃多经磨折，大非往年意气可比，老师盍姑试之？」文正诺，文忠入居幕中。文正每日黎明，必召幕僚会食，而江南北风气与湖南不同，日食稍晏，文忠欲遂不往。一日，以头痛辞。顷之，差弁络绎而来，顷之，巡捕又来，曰：「必待幕僚到齐乃食。」遂披衣踉跄而往。文正终食无言，食毕，舍箸，正色谓文忠曰：「少荃既入我幕，我有言相告。此处所尚，惟一诚字而已。」遂无他言而散，文忠为之悚然。盖文正素谂文忠才气不羁，故欲折之使就范也。文忠初掌书记，继司批稿奏稿。数月後，文正谓之曰：「少荃天资，於公牍最相近，所拟奏咨函批，皆有大过人处。将来建树非凡，或竟青出於蓝，亦未可知。」文忠亦自谓历佐诸帅，茫无指归，至此如识南鍼，获益非浅。既而文正进驻祁门，文忠谓祁门地形如在釜底，殆兵家之所谓绝地，不如及早移军，庶几进退裕如。文正不从，文忠复力争之。文正曰：「诸君如胆怯，可各散去。」会皖南道李元度率师守徽州，违文正节度，出城，与寇战而败，徽州陷。始不知元度存亡，久乃出诣大营，又不留营听勘，径自归去。文正将具疏劾之，文忠以元度尝与文正同患难，乃率合幕人往争，且曰：「果必奏劾，门生不敢拟稿。」文正曰：「我自属稿。」文忠曰：「若此，则门生亦将告辞，不能留侍矣。」文正曰：「听君之便。」文忠乃辞，往江西，闲居一年。适官军克复安庆，文正移建军府焉，文忠驰书往贺。文正复书云：「若在江西无事，可即来。」文忠乃束装赴安庆，文正复延入幕，礼貌有加於前，军国要务，皆与筹商。明年，吴中绅士雇轮船来迎援师，文正奏遣文忠募淮军赴沪，而密疏荐其才大心细，劲气内歛，可胜江苏巡抚之任。抵沪未及一月，奉命署理江苏巡抚，练兵选将。克复苏州、常州、嘉兴等郡，遂实授巡抚，加太子少保，赏黄马褂、双眼花翎，封一等肃毅伯，勳名几与文正相并，距出幕府时仅逾两年耳。未几，绩望日隆，卒蒇文正未竟之绪。盖文正之志业，文忠实继之也。

文宗垂询刘树森巴陵刘湘浦名树森，弱冠以申、韩家言游秦，历佐诸侯四十余年。文章宗柳州，简练峭洁，其叙事之奏牍，虽极繁赜琐屑，他人数十语所不能尽者，辄以数语了之，曲折奥窔，无不毕举，以是名动九重。咸丰中，曾卓如中丞望颜入觐，文宗曾以刘名垂询及之。

朱秋芳幕於滇秀水朱竹垞有裔曰秋芳，性刚介，幕於滇。晨起，日必令奴襆被，一言不合，即可褰裳也。修脯以十日为断，不透支。居停有以处分隔阂见商者，必遭呵斥，谓：「足下官职，岂与生偕来者耶？或前人遗留，或己身遭际，皆傥来之物，奈何以民命徇之？」上官或有偏倚，必再三顶覆，得申其意，乃已。嶍峨有土豪李监生，富而横，悦佃妇。妇性贞烈，利诱之不动，势刼之不动，贿其夫若父，交逼之，终不动。乃遣数人缚妇，裹綳大树，炽火，炙杀之。夫若父跪求，益怒，且劫令其夫手爇之，即瘗之山。三年无敢发其事者，独一执爨人知之，大愤，然无以发也。旗员某廉干有识，选是邑，履任岁余，访得其耗，密禀上游，均难之。某愠，欲乞病。朱曰：「何弱也！君不办，此案终不得白矣。我通详已定，连夜发之，等罢官耳，去乃有名。」某奋袂从之，搜得执爨人，藏之署中，以为证。案既定，纤悉皆入奏，大府夺俸镌级，二守皆实降，前任三令皆褫职，某以莅任二年，亦在议中，奉特旨宽免，且令引见。李监生已畏罪自缢，仍戮屍，为从二人发新疆为奴。籍其家，以半给夫家，以半给父家，氏旌表。於是朱秋芳之名大着，瑶僮至奉之为神。

林文忠访延记室侯官林文忠公则徐年二十，中嘉庆甲子举人。时方就旁邑记室，以所削牍见赏於闽抚张师诚，延入幕，是为知名之始。其生平持论，谓「交际启事，第凭尺一以通情款，於此而不竭吾诚，乌乎用吾诚」，故能擅绝词翰。复笃於师友渊源，虽羽书旁午，亲切函札，从不假手於人。僚吏禀牍，写作佳者，每亲自批答，圈点付还。沈荫士尝在其幕中，询以亦嫌烦琐否，文忠曰：「寒士缘此增重，官吏亦缘此加意佐治人才，所系固不细也。」荫士以会试北上，道出吴门，又问以「物色尺牍人才今得其人否。」文忠云：「尝从陶文毅处知鄂藩署书启李某，词翰为当代第一，前岁托人以千金聘之，已辞馆入都会试，得馆选矣。」

左文襄佐骆文忠左文襄公宗棠，初以举人居骆文忠公秉章幕府，事无大小，专决不顾。文忠日与诸姬宴饮为乐，文襄尝嘲之曰：「公犹傀儡，无物以牵之，何能动邪！」文忠乾笑而已。尝於夜半撰一奏草，叩文忠内室，大呼。文忠起读，叫绝，更命酒，对饮而去。监司以下白事，辄报请左三先生可否。

范肯堂佐李文忠通州两名士，范肯堂其一也，德行文章，在人耳目。光绪初年，就李文忠公鸿章之聘。文忠尊师重道，朔望必衣冠候起居，每食，奉鱼翅一簋。范固甘菜根而薄膏粱者，却之，不获，文忠遂以乾翅寄奉其二亲。时有以乡举劝者，范笑曰：「谁不知我为李公西席，中式何为！」故事，节幕得用居停舆马，文忠蒙赏紫缰，范尝假用之，访友於天津紫竹林。或告文忠，谓范乘紫缰舆作狭邪游，文忠曰：「既用紫缰，不可缺拥卫。」立命戈什哈八员护之。

李秉衡逐幕客光绪甲午後，下汰兵诏。时李秉衡抚山左，幕府中有五六辈，皆枢密中人为作曹邱生者，思去之，而踌躇不决，至是乃下逐客令，且谓之曰：「朝廷方撙节糜费，谆谆告诫，为人臣者敢不仰体九重之意，而徒博结纳名乎？」

徐仲眉入李子和幕徐仲眉名葆龄，侯官人。少孤贫，从军，充书识，旋保武官，擢至副将。以代某提督作左文襄奏稿叙，为李子和督部鹤年所赏识，延入幕府，与陈木庵、陈芸敏、叶损轩友善。年五十余矣，风骨清峻。有庐一区，琴书潇洒。工小篆，自书门前楹联云：「南州高士宅，东海偃王孙。」颜卧室曰落叶庵。设一榻，甚致，尝邀同人分韵，赋《落叶庵诗》。

张文襄与幕僚会餐光绪朝，南皮张文襄公久督两湖，知名之士大半罗致，故幕中人才称盛一时。其尤契合者，每饭必召与同餐。幕僚以文襄位望之尊，奉召，必肃然陪侍。然有时餐未及半，文襄竟倚几假寐，沉沉睡去，诸幕僚未便遽离，仍整肃端坐，待文襄醒，然後毕餐。

张文襄不使幕僚误一字张文襄督鄂时，尝委一首县杨某兼院署文案，某不敢辞而甚苦之。一日，院事毕，即回署，适稿中误一字，饬人持令某改。同幕以某既去，即为代改。见字迹不类，询持去人，具以对，不怿，即召某与代改者入。凡文案入见，必衣冠，故某与代改者衣冠而进。先斥某曰：「稿有误字而不知，大谬；令改而已他出，尤谬。」又斥代改者曰：「汝何敢代人改字，更荒唐，速自涂去。」仍谓某曰：「非汝自改不可。」某改之，乃出。

幕友之敷衍伎俩张文襄督鄂时，有振兴实业之举，分咨各省，调查物产。浙江玉山县令既奉宪檄，将以邑中所有树木茶纸之属据实牍报，幕友不可，仅举土产玉蟹、墨兰种种玩物具覆。县令叩其所以，幕友曰：「树木茶纸，皆有用物品，上达宪听，势必派员查验，仿效西法，求所以改良之方。委员接踵於道，行李之供给，君且疲於奔命，况有不止於是者乎？今以一二玩物塞责，大宪将一笑置之，顾不善耶？」其敷衍之伎俩如此。

吴彦复辞端午桥庐江吴彦复字保初，武壮公长庆子也。光绪中尝客天津，时督直隶者为泗州杨文敬公士骧，杨与之雅故，延入幕府。杨卒，继者端方。端字午桥，諡忠愍，亦旧识也，欲留之。先是某岁，吴尝大宴客於京师某酒肆，遇雨，猝改期，客有未及知者。端与全椒薛某先後至，固不相识，偶有触迕，端遽詈薛，薛愤，殴端。佣保奔告，吴亟往释纷。至是，吴入谒，端咄嗟谓之曰：「得尔师季直书札否？」吴曰：「张季直乃先君幕客，非吾师。」端曰：「师可背乎？」吴愠曰：「满人之刚愎者无逾刚毅，吾斥之，不能声。若何敢尔！」拂衣径去。

书启预备德政碑文光绪末，山西太谷县某令将到任，或荐一书启友，令曰：「能古文否？」问何故，令曰：「他日我满任时，一篇德政碑文自不可少，故必请老夫子先为预备也。」

清客次於幕友俗所谓清客者，门下食客也，主人之待遇次於幕。都下清客，在承平时至多，然亦须才品稍兼者，方能自立。有编为十字令者，曰：「一笔好字，二等才情，三斤酒量，四季衣服，五子围棋，六出崑曲，七字歪诗，八张马吊，九品头衔，十分和气。」有续其後者，曰：「一笔好字，不错；二等才情，不露；三斤酒量，不吐；四季衣服，不当；五子围棋，不悔；六出崑曲，不推；七字歪诗，不迟；八张马吊，不查；九品头衔，不选；十分和气，不俗。」则更进一解矣。