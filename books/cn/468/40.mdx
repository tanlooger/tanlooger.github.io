---
---
---
title: 丧祭类
---



居丧不薙发

薙发虽满俗，然古者丧而毁容，其时亦必薙发。乃至本朝，於居父母之丧者不薙发，自天子以至於庶人皆然，亦满俗也。而皇太后、皇帝之宾天，曰国丧，臣民亦皆百日不薙发，服缟素，禁止音乐、婚嫁，此即皇帝私国为己有之一证也。

喜丧人家之有丧，哀事也，方追悼之不暇，何有於喜。而俗有所谓喜丧者，则以死者之福寿兼备为可喜也。

讣文讣文，一作「讣闻」，古本作「赴」，以丧告人也。详具死者之姓号、履历及生卒年月日时、卜葬或浮厝之地及出殡日期，凡宗族、戚友、同乡、同官、同事、同学必徧致之。

其新式男讣文如下：某某侍奉无状，痛遭先考某某府君讳某某，恸於某年某月某日某时，以某病卒於正寝。距生於某年某月某日某时，享寿几十有几岁。某某亲视含殓，即日成服。定於某月某日下午几时至几时，在家设奠。哀此讣闻。孤子某某谨启。若在外病故，即於「正寝」上添「某寓」二字。晚近讣文，於「孤子」之下，以有服之直系、旁系亲属，仍照旧例一一载明者。 「 直系亲属，孙与曾孙也。旁系亲属，兄弟、侄也。」 且有以女、媳、孙女、孙媳、曾孙女、曾孙媳、玄孙女、玄孙媳列於同辈男子之後者。各人名下，或泣血匍匐，或泣鞠躬，或擦泪鞠躬，或拭泪鞠躬，均酌其轻重而定之。

其旧式男讣文如下。不孝某罪孽深重，不自殒灭，祸延显考皇清诰授某某大夫，历任某官某某府君，恸於某年某月某日某时，寿终正寝。距生於某某年某月某日某时，享寿几十几岁。不孝某随侍在侧，亲视含殓，遵礼成服。兹择於某月某日，暂厝某地，预日家奠，另期扶柩回籍安葬。叨在友、寅、年、世、乡、戚谊，哀此讣闻。某月某日领帖孤子某某泣血稽颡，齐衰期服孙某泣稽首，期服侄某擦泪顿首，大功服侄孙某拭泪顿首，功服侄孙某拭泪顿首，缌服侄孙某拭泪顿首。

俗例有将已故子孙之名，一并列入者，以黑底白文之字别之。若有三子，惟二子在家，一子不在家，则於「亲视含殓」下，写明某在某地，闻讣星夜奔丧，先後遵礼成服。友、寅、年、世、乡、戚六字平列，用红色。母若前卒，即称孤哀子。若有继母在堂，则於孤哀子旁加「慈命称哀」四字。

其新式女讣文如下：某侍奉无状，痛遭先妣某太君讳某，恸於某年某月某日某时，以某病卒於内寝。距生於某年某月某日某时，享寿几十有几岁。某某亲视含殓，即日成服。定於某月某日下午几时至几时，在家设奠。哀此讣闻。哀子某某谨启。

其旧式女讣文如下：不孝某罪孽深重，不自殒灭，祸延显妣皇清诰封夫人某太夫人，恸於某年某月某日，寿终内寝。距生於某某年某月某日某时，享年几十有几岁。不孝某随侍在侧，即日亲视含殓，遵礼成服，择期安葬祖茔。兹择於某月某日，在家设奠。谨此讣闻。哀子某某泣血稽颡，齐衰期服孙某泣稽首，期服侄某擦泪顿首，大功服夫兄某拭泪顿首，大功服侄某拭泪顿首。称某太夫人者，以其子亦命官也。父若前卒，宜称孤哀子。

又有以承重丧而发讣文者，承重孙为长子之子，长子早卒，不克持三年之丧，其子代之，承父之重丧也。至所谓降服子者，已出嗣於人，仅持一年之丧。其所生之子，为降服孙。所谓庶子者，妾生子也。为高祖父母、曾祖父母亦有承重三年之丧。庶子於所生母，称斩衰子，亦持丧三年。嫡子於庶母，即称嫡子。

哀启哀启随讣文而分送，所以详述死者生平之言行也。其式如下：哀启者，先君云云，延至某月某日某时，竟弃不孝而长逝矣。呜呼痛哉！不孝侍奉无状，罹此鞠凶，抢地呼天，百身莫赎。只以窀穸未安，不得不苟延残喘，勉襄大事。苫块昏迷，语无伦次，伏乞矜鉴。下列棘人某某泣血稽颡字样。讣文，子以下均列名。此则但列子名，亦有称孤哀子或孤子或哀子者，於祖父母於母均相类。

丧事之题主神主，即木主也。周武王载文王木主以伐纣。主有内外二层，内层中书皇清诰授光禄大夫某某府君之神主，上旁写生卒年月日，下旁写奉祀人姓名。外层亦然，惟无生卒年月日耳。内外层字从单数不成双。初丧即立神主，惟内外二层之主字，均写王字，至受吊之日，有延请贵官达人行题主之礼。题主者，以王字改主字也。须二次，初由题主者以朱笔点之，继改墨笔而主乃成。

丧用之铭旌铭旌，丧具也，亦谓之铭，又谓之明旌。《周礼&#8231；春官&#8231；司常》：「大丧供铭旌。」近代用绦帛粉书叙其官爵，曰皇清诰授某某大夫或某某将军原任某官之灵柩。题者必为当世着人，曰姻愚弟或姻侍生某某某谨题。中间一行字数，无论多少，不成双。大敛後，悬以竹杠，置之灵右。出殡日，使人舁之以行。葬时，去杠及题者姓名，以旌加於柩上。

出丧之路祭路祭者，於丧家出殡之日，灵柩经过之冲衢，肆筵设席以奠之，亦曰公祭，盖皆戚友联合醵资以为之也。是时必择一声望较着者主祭，行一跪三叩礼，奠酒，读祭文，余皆跽於下。富贵之家，路祭有多至数十起者。

丧家开追悼会凡有丧者，择期设奠於家，或假寺庙庵观，或假公共处所，则宗族戚友咸往祭唁，且致赙仪。於讣文声叙之，曰某日领帖。帖，柬也。宾至时，必先投名柬也。俗谓之开丧，又谓之开吊。光、宣间，有所谓追悼会者出焉。会必择广场，一切陈设或较设奠为简，来宾或可不致赙仪。然亦有於定期设奠受人吊唁之外，别开追悼会者，无论男女，均可前往。其开会秩序如下：一，摇铃开会。二，奏哀乐。三，献花果。四，奏琴。 「 唱追悼歌。」 五，述行状。六，读追悼文。七，奏哀乐。八，行三鞠躬礼。九，奏琴。 「 唱追悼歌。」 十，演说。十一，奏哀乐。十二，家属答谢，行三鞠躬礼，即闭会。至在事职员则如下：主礼员一人，庶务员二人，男招待员八人，女招待员八人，献花果二人，述行状一人，读追悼文一人。礼简者如下：一，摇铃开会。二，报告开会宗旨。三，宣读祭文。四，宣读诔词。五，行三鞠躬礼。六，述行状。七，演说。八，家属答谢来宾。九，奏乐散会。

京师有殃榜京师人家有丧，无论男女，必请阴阳生至，令书殃榜。此殃榜，盖为将来尸柩出城时之证也。阴阳生并将死者数目呈报警厅。东北边境之葬东北边境人死，以刍草裹尸，悬之於树。俟其将腐，解下，敷以碎石，薄掩之，如其躯干之长短，盖风葬也。

宁古塔人之丧宁古塔人家有丧事，将敛，其夕戚友咸集，曰守夜，终夜不睡，主人待以盛馔，殓後方散。七七内必殡，火化而葬。棺盖尖，无底，中置麻骨芦柴，有被褥。父母之丧，一年而除，不薙发。

崑人为母丧服红裤崑山乡女之居母丧也，必以红色布为裤，服三年乃除。谓母育己身时，恶露甚多，有血污之秽，死後必入血污地狱，服红裤者，为其袚除不祥也。男子亦间有之。

太仓人之丧太仓丧礼，孝服尚白，用僧道者十室而八九。七日设祭，谓之烧七。七终举殡，十二月腊始行葬礼。有信堪舆家言，停棺庙中，至数十年之久而不葬者，惟知礼者葬则如期。贫苦无力之家，好义绅士往往捐资设立义塚，代之营葬，施以棺木，代之殡殓。

南翔居丧之红拜嘉定之南翔镇，有红拜之俗。人家有丧事，小殓毕，其家属依次衣吉服，先向灵前拜跪行礼，乃哭泣成服。相传明末里人张子石鸿磐叩阍请折漕粮时，别其家人，作永诀，家人具衣冠拜之，遂以成俗。

淮安人之丧淮安丧礼，与他处不同者有三：一，头七。俗谓此日为死者上望乡台之日，凡家中所有之事物情形，无一不为死者所见。家中人多於此夜通宵不卧，咸服白衣，意恐死者不知其在此为之成服也。二，送饭。俗传人死之後，三日内不能即达阎王处所，则暂驻於本坊之土地庙中，此三日间，每夜必往土地庙送饭一次，并多焚纸帛，意似贿嘱土地照应者。三，起程。三日之限既满，本坊土地将死者送往都土地庙，丧家遂以纸紮轿马，并延僧人、乐手导之，谓之起程，并谓轿为死者所乘，马为本坊土地所骑也。

淮人閙丧淮人於女之已嫁而死者，母家必尽率其亲属，纷至壻家争閙，一若此女为其谋毙者，甚至奢列殡殓用途，壻家即贫，亦必倾其家荡其产而後已。且必俟母家亲属到齐，始可殡殓。母家每故留难，屡请不至，或由壻家托人关说，舌敝唇焦，而後始来。来则非谓衣衾之菲，即谓棺木之薄，吹毛求疵，诚不堪其扰也。

汴人之丧汴中人死，着衣毕，即由主丧人自报三党之亲。三党咸集，由最有关系之公亲询明病源，始许入殓。父死，必族长允之；母死，必母党公亲允之；妻死，必妻党公亲允之。其擅自先殓者，则公亲羣起反对。殓之日，无举动，俟至三七或五七，始设奠受吊。至於年老病久，或贫乏者，则亦不然。及出殡，惟用鼓吹，不延僧道。如二三岁小孩因病殇亡，必焚其尸於野，使成灰随风而散，其意谓除其祸根，以保下胎之安宁也。

常德人之丧常德人之丧，缙绅家必依朱子家礼，间有随俗增损之者。普通居民则延僧道殡殓，作佛事，谓之建道场；或击鼓歌唱，谓之伴夜。

粤丧之过社粤俗，殉葬之衣，辄持至社坛，燃香火灼之，谓之过社。谓非此，则死者不能享。然考其所始，实具精意。盖粤人尚速葬，因此多盗棺者，孝子悯父母遗骸之见辱，而又无术以止之，因以火灼其衣，示人以不堪用。社为大众聚集之地，故行於社，後人因之，遂成俗尚也。

潮人之葬潮人溺於风水之说，妄思趋吉避凶。既葬其亲，复出诸土，水之，火之，兵之。瘗骨以坛，曰金罐，易其处曰翻。甚有屡迁而卒暴露之者。

滇中小儿之丧云南风俗，大体虽与内地同，而亦有特异者。凡未满七岁之小儿死时，土人以其先父母而入泉路，目为不孝，乃盛以无盖之棺，悬之树，任鸟啄之。又普通人之习惯，例必曝棺於野三年，而後举行葬仪，故屍体多为豺狼野犬所衔啮，狼籍於道不顾也。

八旗丧葬八旗人死，停尸於正屋之木架，曰太平牀，不在炕。所衣必棉，其数或七或九，盖凶事尚单，故皆用单数也。既殓之三日，喇嘛诵经，曰接三，以死後之第三日必回煞也。接三者，近接魂也。柩停於家，多则三十一日，少则五日。开吊发引，一如汉人。逢单七，辄招僧讽经，双七则否，五七有焚帛之举。至六十日，则烧船，桥。桥有二色，一金色，一银色。船桥，供其冥渡也。丧三年，守礼之孤子束薪卧柩侧，饘粥蔬食，犹有古风。其旧俗多以仆妾殉葬，朱小晋侍郎裴官御史时，始建议禁止，得旨允行。

蒙古丧葬蒙古王公、札萨克府如有丧事，人民均须致送礼物，驼马牛羊毡毯，视其贫富而定之。

蒙古无棺椁衣衾，其丧葬之礼凡三种：一，兽葬。普通人死，裸载牛车，驰於荒原，其颠扑之地，即为葬身之所。子孙一无戚容，疾驰而回，尸任鸟兽啄食。一，土葬。富者以板制方柜，白布缠尸，坐置其中，浮土压之。札萨克则择地埋葬，以砖砌坟，颇草率，粗具形式而已。一，火葬。惟大富贵者始行之。洁其尸，缠以棉布，涂以羊油，架乾柴焚之。检其遗烬，送入五台山佛前储藏。然不纳多金，山僧拒不使入也。亲友吊唁，亦有赙仪，惟较婚嫁礼略减。新疆蒙人丧葬新疆之蒙古人尚火葬，贵人殁，浴尸，韬以白布縢囊，舁至高原，平奠柴上，喇嘛诵经，举火焚之。骨烬，则羣相庆贺， 「 谓亡者无罪过，昇乐境也。」 取灰和药屑、净土， 「 其药来自西藏，名于勒哩，又名哎底斯。」 抟像，卜地葬之，垒土作塔形，亦有尖顶似矮室者。常人死，则以常服幂其尸，喇嘛取亡者年命卜地，马载之往，诵经，投鸟鸦、狐犬，任其啄噬。旁炽火一炬，送葬者跃火而归，不得数返顾其尸。食尽，则大喜，越三日不食，举家皆惶惑恐惧不懽，谓亡者罪大，鸟兽皆不食，将获阴罚。乃益延喇嘛诵经，驱鸟兽速食，谓之天葬。葬毕，相率迁徙，以死者地凶恶，绝履迹。复延喇嘛诵大经，以死者衣服、杂物、牲畜，持半施库伦，乞诵经，祈冥福。冥福厚薄，视施送多寡。故库伦喇嘛皆拥厚赀，富与万户侯等。又有人所称慕为大喇嘛者，藏独角兽之角，用以画地，长与尸身齐，置尸其上，是地即为亡者有，除一切罪孽。非生前有大善，不获遘此。遘之，即羣举为庆。子为父母，妻为夫，均持百日服，平人则持服四十九日。服期不着鲜服，发不梳栉，不宴会嬉游。服阕，始出门。妇人守节与否，视其志，无强之者。亲殁，无庙祭、忌日，然酥灯佛座前，焚香奠酒礼拜。富者以银畜送库伦，贫者献哈达为亡人诵经。男女争携银畜茶面至库伦，告以死者之名，祈喇嘛超荐。每遇佳节，子孙延喇嘛至葬处追荐，哭奠如仪。天葬者，诵经於室，仰空哭奠而已。

哈萨克人丧葬哈萨克，即蒙哈也。其俗，亲死不居丧，不奠祭，惟举哀而已。死则速葬不宿。人病，延莫洛大诵《依满经》於耳侧， 「 经言死後复生善地之意。」 殁，取净水洗尸，以阿和乃哆 「 即细白布。」 密绞而坚絜之，奠板上，幠以常服之衣。莫洛大率其家人往拱不耳， 「 犹汉人之义地。」 掘地为长方穴，舁尸置其中，头北而足南，面西向， 「 亦有旁开一穴安放尸身，墓门闭以木板者。西向者，朝汗之意也。」 「 多杀马驼敬客。」 至者赙货财，賵牛马羊骆驼，量力大小，自挈毡幕，联结墓左右，为驰马鬬捷之戏。是日也，童子年不盈十五者，跨马至会所报名，以次编第，萃集数十里外，整鞍按辔而立。闻角声起，趿踏飞驰，疾如惊矢，先至者居第一，以次至四十骑而止。第一酬银畜值千金，其下奖各有差。远近慕嗟，以为矜宠。 「 光绪时，千户长唐古忒为其亡父千户长音萨周年，中、俄宾客如期而至者四千余人，毡房三百余顶，禀请中、俄官长到会弹压。其供上人皆马驼上品之肉，一房给羊一只，以食仆人。是日赛马者三百五十余骑，第一骑酬元宝银十枚、骆驼五只，以次皆有旌赏。是会也，费二万余金。」

夫死，妇毁容，戚友吊唁者对之痛哭，以抓面流血为戚，否则鄙笑之，以为无情。妇之於夫，子女之於父母，丧服无定制，类持服四十日，不出门，不宴乐。无墓祭，然时延莫洛大诵经以荐亡人，盖亦追远之意也。

回人丧葬回俗，凡遇将死之人，其子孙必先尽去其衣，以衾覆之，慰以一心归主，不必他虑。死则幂其面，虽骨肉至亲不能揭视。乃请阿浑至，取寺中圣水为死者自顶至踵洗濯洁净。富者以绵缠体，如裹粽状，贫者以布代之。殓竣，眷属始入帷，同置死者於棺。棺以四板合成，洞其底，可开阖，教中称为马衣。不问贵贱老少，皆同此棺。俟舁至山中下土，仍舁回，待再用也。 「 富者用石棺。」 棺外有呢盖遮掩，前导焚檀香两炉。後复改用藤棺，外可望见屍身。坟立石碑，四周藏以檀香等末，以防尸化。葬时有教师为之诵经，即遇大祥、小祥，亦仅请教师为死者诵经二日而已。

缠回丧葬新疆缠回丧葬之俗，人死，延海兰达尔集屋上诵经。 「 犹内地寺庙之香火道人。」 戚友吊唁，赙银畜。即日，以白布绞尸，纳之穴，阿浑诵经，家人皆纯素冠带。子女之於父母，妻之於夫，若兄弟亲戚，持服四十日，或百日，不翦发，不华衣。封土为坟，谓之麻札， 「 或长，或圆，形式不一。」 上饰马牛羊之角尾。富家或筑庐墓侧，聘明经典者守之，朝夕讽诵，谓之念素尔。春秋佳节，瀹羊肉糜祭於墓，谓之散尼牙子。不建庙，不树主。有子者，财产归子，其女与前妻之子，得分子之半。无子有女者，财产归女。子女俱无者，不立嗣，抚他人之子，不得分财产，兄弟及亲戚均分之。其妻无所出者，仅分女所应得财产之半。子先父母死，父母财产例不得及於其孙。布鲁特人丧葬布鲁特人之父母或夫死，无三年丧。葬毕，除素服，着青衣。有墓祭。期年，开筵享客，戚友羣以牛羊相问遗，为设刁羊之会，或植高竿为的，以礮矢角胜负。

藏人丧葬藏人以为人之脉动呼吸一时停止，犹不足为生命灭绝之证，其灵魂尚留於身，凡三日，甫死而即移之出瘗，是罪恶之举也。故若人死，皆当停尸於家三日。此三日中，戚友皆吊，并祝死者来生之幸福。至第四日之晨，乃将死者及移尸者之运命占算之，又请一喇嘛为行葬礼。喇嘛乃作法，使灵魂由脑之一裂罅出。苟不行此，则灵魂将失其大道而入於地狱。当是时，喇嘛独留於死者旁，门窗皆闭，必待宣告死者魂魄之出路，乃可入室。丧家因喇嘛任此庄严之事，乃酬以牛羊金钱，其厚薄则视死者家计之丰啬以为断。

柩未离家之前，令星士推占吊客之生辰，苟与死者生辰同一星辰，则其身将有大不幸，即不得襄理葬事。是时将尸移置舁床，从吉祥之方位，停於屋隅，於头侧燃五牛脂灯，环以帘，并陈其在日常嗜之饮食及灯於帘中。诘朝，柩将赴葬地，吊客皆向之行礼，以二人携茶酒及一切食品随其柩，死者之坐家僧或喇嘛，则掷一钱於舁床，缓随其後。其前行时，右手击手鼓，左手鸣铃。若柩未至葬所而中辍於地，则为大不祥，即於其地再整理之。

拉萨之隣有二葬地，一曰伐邦卡，二曰西拉夏。殡於伐邦卡者，付三唐喀 「 西藏钱名。」 於此寺为茶敬。殡於西拉夏者，付一唐喀於守墓人。每一墓地皆树大石碑，镌刻死者之服饰，尸则置於其下。

达赖喇嘛圆寂，尸棺装入佛塔，砌讫，以金鎏罩之。若济仲第穆诺们罕死，则以香焚化。其余官民，悉用天葬、地葬、水葬之法。死之日，有力者择吉抬尸至寺前，将尸截为无数段，第一片则掷饲最大或最老之鹰，余则饲他鹰或鹞，曰天葬。碎尸者，藏人自以为最慈善之举动，最高尚之道德也。尸果为鹰所噬，则死者即为善人。若鹰之来噬者少，且犬亦不近之，则其人即有大罪恶矣。尸既毕碎，又将其骨与脑和之以饲鹰。既，乃用一新瓷杯盛牛酪与麦粉，燃之以为香，以送死者之灵。司葬事者净其手，略离墓地而进晨餐，日中乃归。次则用绳缚其尸，使膝口相连，两手交插腿中，以死者所服之旧衣裹之，盛以革袋，更悬之於梁，招喇嘛诵经，家属坐於死者四周而号哭。如是者数日，乃送於剐人场，刲以饲犬。其骨以臼捣碎，和糌粑抛之，曰地葬。头骨为司剐者携回，留以配合火药。抛河中以饲鱼者，曰水葬。司剐者即丐头，亦有碟巴管束。至水葬，则自行剐抛。若不剐碎，全尸漂起，蛮役即报浪子辖查究办理。凡孕妇、无出妇及疯人之尸，皆裹以革囊而投之於漳浦河。 「 西藏大河。」 藏谚云：生子而不育者，白石女也；女而不育者，半石女也；子女俱不生者，黑石女也。此类妇女及疯人之尸，皆极不净，不当葬於乡土境内。乃置之於最高之山谷，或蒙以马牛皮而掷之河。亦间有不葬，以尸悬空房，俟其乾以配火药者。

又如贤俊之徒，乃从佛教流派而出者，则存其焚余於金银铜器中。其保存之法，亦如埃及之木乃伊。将藏此焚余之器供於神位，如佛像然。

凡人死，宗族戚友往吊之，贫者助银钱，富者赠哈达，亦有馈茶酒者。其有服之男子，百日中不盛服，不梳沐，妇女则去耳环与念珠，他无所忌。富者时召喇嘛，使讽经一年。死後第七日，颂祷者为之祈死後之冥福，而一切施济如谷食金银等物，皆以奉喇嘛，并为熬茶送大小昭点灯。此等举动，每值第七日，皆当举行，至四十九日大宴喇嘛後乃止。死者衣物悉送喇嘛，其财产则遵死者遗嘱，赠於高等或有令闻之喇嘛。

藏人有遗嘱，其由来亦甚远。富人每以其财产与其子或友，又留一分以为其身後各事之费用者。

死後之四十九日以内，皆当於灵几前供献酒食，并燃麦粉、牛酪、松屑以为香。至第四十九日，则凡属死者之衣履、冠带、钱币等物，皆净之以水送喇嘛，为死者祈福。喇嘛则登坛作法，驱除邪神饿鬼，俾勿扰死者冥间之安居。

西康番人丧葬西康番人父母死，号哭躃踊，捶胸抓发，哀痛迫切，与汉人同。至於葬，则有天、水、火葬之别。如人死以尸送之於山，任鸟鸦食其肉，所余之骨收而碎之，敷以麦粉，复为鸟食，必食尽而後止，名曰天葬。又以尸弃於河内，名曰水葬。又以尸用火焚化，将灰和泥，大如鸡卵，弃以岩穴间，名曰火葬。死後无祭祀之礼。夫死，妻即可他适。妻死而夫未满三年即娶者，辄为人所笑骂也。

西宁番人丧葬甘肃、西宁有食骨之鸟。番民死，负而适野，其长荷铤前导，至沙漠无人之处，左右顾视，若相幽宅。久之，仰掷铤，视铤所坠，置尸其处，如铤首而首焉。乃出室女胫骨为乐器。其俗，室女死，截其胫，空之如管。至是，吹以召鸟，其声呜咽哀怨，和以凄厉之歌。俄而翼声飒飒，鸟四集，地为之黑，血肉食尽。鸟似鹰而大，长喙，骨遇之立化。骨尽，则相与庆慰，谓之天葬。呼其名曰鹘， 「 《广韵》鹘，鹰属也。」 意其字之从骨，殆形声兼会意欤？

行火葬、水葬者，以其骨和土捣如泥，贮各缶，置之庙内或塞之山脚下。

番民之死，其家人不哭，不变服。

乾州红苗丧葬乾州红苗有丧事，不设木主，葬无棺椁，以筊卜地，浅瘗而封之，宰牲墓祭。过三年，不顾视。初丧受吊，椎牛设饮，谓之送哭。

六额子之葬六额子在大定、威宁，人死年余，延亲族祭墓，发冢开棺，取骨洗刷令白，以布裹之。复埋三年，仍开洗如前。如此者三次乃已。家人病，则云祖骨不白所致，以是亦名洗骨苗。

麽些丧葬云南麽些种人，死无丧服，棺以竹席为底，尽悬死者衣於柩侧，而陈设所有琵琶猪。头目家有丧，则屠羊豕，所属之人来吊，皆饭之。死无论贵贱，三日後舁至山，厝薪灌酥，焚而弃其骨，取炭一寸瘗之。

那马丧葬澜沧弓笼之那马种人，死无棺，置尸於庭，陈死者衣冠。家人哭不绝声，姻娅吊於百步之外而哭，友吊於五十步之外而哭，哭於尸所，以所携尊酒灌尸口毕，躃踊卒哭而拜。邻人延而款以酒食。五日後舁而焚之，葬骨立墓，岁时俱祭。丧服尤严，五世後之族兄，弟子姓之姻娅皆有服。一时轻重之服俱遇，则先服其重者，而补轻服於後。其服无节而遇恒多，故其人长年多白衣冠也。

黎人之丧黎人有父母之丧，用木凿空中心以为棺，埋地中。其上无建筑，无标识，祭扫礼仪蔑如也。亲丧，衣服如常时，仅以白布包其首，父母三年，伯叔期年，贫者并此无之。

瑶人之丧广西瑶人死，陈尸中庭，着芒接离，名曰茅绥，召集优伶於家，朝暮演剧，出殡乃已，谓之暖灵。发引日，戚友倩角男羁女，饰古今人物数十具，各执丈许之竹竿犹帯枝叶者，盛服鸣鼓锣为前导。又或始死置尸馆舍，邻里少年各持弓箭绕尸而歌，以箭扣弓为节，歌数十阕，乃棺殓之，送往山林，别为庐舍，待积有二三十棺，始葬化石窟。

反而虞，沿途号其字曰某复，以为不号，则魂不归也。再虞，则举其所遗衣服尽火之。无禫、祥礼。三十六阅月，服甫阕。未阕，不袵金，不肆刧，虽瑶目胁之以威，葛党钩终不忍佩。葛党钩，瑶利刃也。迨晨除素服，晚即肆暴如故矣。

神只鬼魅之祭祭祀为人世所不废，五大洲皆有之，以彼之宗教，亦有仪式也。我国重宗法，故重祀祖，又为多神教，而於天神、地只、人鬼、物魅亦皆有祭，陈列淆杂，莫衷一是。或常年设祭，或祭无定期，而不属於是令者亦不可胜数。

行香行香本为事佛仪注，即执香炉以绕行佛会中也。帝王行香，则自乘辇绕行，而令他人代执炉以步其後。其行香之法，或谓散撒香末，或谓仍自炷香为礼，但执炉周匝道场而已。近世文武官吏入庙焚香叩拜，曰行香，则但袭其名耳。亦曰拈香，俗语谓之烧香。

黄陂人朝山黄陂乡人每岁於农事毕，行朝山礼。每社香头四人，四人中又举一人为长，先期斋戒。行日，沿途鸣锣宣佛号。其宣佛号，先一人曰南无阿弥陀佛，羣应之曰无量寿佛，一路呼号至山。冠染麻红缨凉帽，蹑草履，披天青布单套。朝山毕，必购山上所售木喇叭、木刀、木枪筯及汤勺之类，携归以赠亲友。

蜀人拜香蜀俗，父母有疾病，子即拜香。拜香者，以香三缚於额，一步一跪，自其家起，至庙而止。路之远近，即视病之轻重也。

旗人所祀之神关羽、马神诸祀，满蒙汉军旗人一律举行。其祭品，牛羊豕杂牲皆有之，惟库雅喇满洲每杀犬以祭，而对人则诡言为豕也。

满洲跳神满洲尚跳神，无富贵贫贱，皆於内室供神牌，木版无字，亦有用木龛者，室中之西壁、北壁各一龛。凡室，南向、北向以西方为上，东向、西向以南方为上，龛设於南。龛下悬黄云缎帘幙，亦有不施者。北龛设一椅，椅下有木五，形若木主之座。西龛上设一几，几下有木三。春秋择日致祭，谓之跳神。其木，若香盘也，祭以香末洒於木上。室南向者，多以北壁为正龛，西为旁龛；东向则以西壁为正龛，南为旁龛。旁龛乃最尊处也，最尊处所奉之神为观世音大士，次为关帝，次为土地，故用香盘三也。

国初出师，恒载关羽像以从，所向克捷。及入关，乃崇祀之，尊与孔子并，满语称之为关玛法。玛法者，祖之称，盖尊之至也。中壁所祀，一为朱果发祥之仙女，一为明万历妈妈。

八旗旧族、宗室、王公家跳神，每前一月，於神房敬造旨酒，用黍米糟麯，如江南造酒式。前三日，每日朝暮献牲各二，曰乌云。 「 即引祀也。」前一日，敬制糕饵，以椎撃碎黄黍米，然後蒸馈，曰打糕，神前各置九盘。大祀日，五鼓，献糕於明堂如仪。俟使归，主人吉服，向西跪，设神幄，向东，供糕酒素食，中设如来，观音，关羽位。女巫吉服舞刀，祝曰：「敬献糕饵，以祈康年。」主人跪撃神版，诸护卫撃神版及弹弦筝，月琴以和之，声呜呜可听。巫歌毕，诵祝词，主人敬聆毕，叩首，兴。司香妇敬请如来，观音二神位出户牖，西设龛，南向以奉之。司俎者呼进牲，牲入，主人跪，家人皆跪。巫前致词毕，以酒浇牲耳，牲耳（月禹），司俎者高声曰：「神已领牲。」主人叩谢。司俎者挥庖人进刲牲，葅烹毕，及熟荐，选牲肉最精者为醢，供神位前。主人再拜谒，巫致辞。主人叩毕，巫以系马吉帛进，巫祝如仪，主人跪领吉帛，付司牧者，叩，兴，始聚宗人分食胙肉，不许出户庭，且讳言死丧事。宾至，主人迎送不出庭门。暮供七仙女，长白山神，远祖，始祖位，西南向，以神幙隐蔽窗牖，志幽冥之意。舞刀进牲，读祝词，惟伐铜鼓作渊渊声，祝词声调各异。次晨，设位於庭院前，位北向。主人吉服，用男巫致词毕，以米洒扬趋退，主人叩拜，牲肉皆刲为葅醢，和稻米以进，曰祭天还愿。越翌日，於神位祈福，供以饼，饼以五色缕供神前，祝辞毕，以缕系主人胸前，为受福。三日，祭乃毕。若满洲旧族之近兴京城者，祀典礼仪皆同。惟舒穆禄氏供大上帝，如来菩萨诸像，又供貂神於神位侧。纳兰氏则献羊鸡鱼鸭诸品，巫用铜铃系腰跳舞，以铃坠为宜男之兆。

蒙人祀天门星蒙人每晨熬茶毕，将一勺出户，向东南奠之，跪诵经语一句，谓之哈拉哈乌敦，译言天门星也，即灵星。

蒙人祀佛蒙人居行帐中，必供佛数龛，像以铜制，贫者则以泥制。供佛之处，率在包之西隅，随门为向。供净水五杯，或炒米五碗。碗以铜制，式扁缘厚。佛前然火一盆，牛油海灯各一具，均长明不灭。佛龛前除叩拜外，不许人立，谓阻佛路也。拨火之铁翦夹，人不得动，动之则谓招口舌也。

行帐外必悬红或白方布旗，大小不一。旗密书经语，皆藏文，喇嘛所书也，飘扬风中，俗呼经旗，云以镇邪魔也。

蒙人悬帛致祷蒙俗尚鬼，山川神祗，累石象塚，常悬帛致祷。报赛则植木为表，谓之鄂博。过客致敬，不敢犯也。

蒙古跳神豫防劫祀蒙古跳神用羊酒，以一人介胄持弓矢坐於墙阙。盖先世有劫祀者，故豫使人防之，後因沿为制也。

蒙番磕等身头青海柴达木蒙番之奉佛，必磕等身头，望南叩头而进，以拜代步。身贴地，两胫後伸，两手前推，手指印地为记。起而前，足趾接手印处，跪下复拜。起立，再步至手印处，跪下复拜，以趾接指。连环相接，中无隙地。每一拜则向前行六七尺，每日可行十里，如是竟日。过阿克坦河、巴颜喀剌山、木鲁乌苏、当拉岭、喀喇乌苏、冈里斯山，至拉萨达赖喇嘛所居之寺，凡七千里，约历一年有半，尚有雨雪风沙之时，则须两年有余矣。

苗人祭用牛彘白苗之祭祀用牛。其屠牛之法，先絷之，乃使大力者以斧背击其脑，必一击即倒，再剖割之。倒之方向，谓为有关祸福，如向不祥之方而倒，则羣扶之，务使转其向。此法青苗、黑苗、花苗及仡佬、倮罗、仲家、蔡家诸族皆同，然只屠祀祖之牛时如此耳。

祭时若不用牛而用彘，则曰做母猪鬼。乃择一长高而瘠之彘，先刺毙，以泥遍涂其身。掘地为竈，燔多柴，投涂泥之彘於其中。二三小时，取出拨泥，皮毛随脱，分啖之，必立尽。又指某地为昔年曾做大鬼杀牲数万之地，相率不敢居。凡有疾病灾害，则祷於先人之墓。

粤寇铸像奉祀粤寇洪秀全皈依加特力教，尝以黄金铸天主像，高三尺许，供奉高台，率其徒党礼拜。越宿，乃被窃，洪大怒，杀二十余人。

或曰：秀全崇奉邪教，尝雕一木像，高二尺许，人身虎头，云系天父差来传语，众叩拜甚恭。逢礼拜期，裹以黄绸，置台上。遇阴晴，三日前徧挂牌，诡称天父下界告知。所派间谍，每百人为大队，五人为小队，身贴小布一块，如指面大，腿臂各分暗记，分道而行。或装僧道，或扮乞丐，或肩挑贸易，每至一处，即於城墙画一白圈为暗号，欲使愚民疑为天神下降也。

粤寇祷辞洪秀全据金陵时，临餐，率诵赞美诗。诗为洪自制，其辞云：「赞美上帝，为天圣父。赞美耶稣，为救世圣主。赞美圣神，封为神灵。赞美三位，为合一真神。天道岂与世道相同，能救人灵，享福无穷。智者踊跃，接之为福。愚者醒悟，天堂路通。天父鸿恩，广大无边。不惜太子，遣降人间。捐命代赎，吾侪罪孽。人知悔改，魂得升天。」初入城时皆诵此，後又屡易。诵毕，各向外跪，手书默念「小子秀全跪在地下，仰求天父皇上帝老亲爷大开天恩」等语，末句则高呼「杀尽妖魔」等字，於是始饭。

梨园供奉之神梨园子弟之唱崑曲者，辄奉一少年白晳冠服如王者之神为鼻祖，谓为老郎，相传即唐玄宗。殆以中秋游月宫霓裳偷谱之事，而玄宗且自称三郎，又因禅位倦勤退为上皇，而称之曰老郎，此傅会之所由来也。至唱秦腔者之祀秦二世胡亥，谓胡亥所倡，则不知何据也。

衡人送赵公衡州贸易之家，必有赵公，俗所谓招财菩萨者是也。然赵公之来，必有亲友欢送之，否则不能保其发财也。欢送之手续，必先具帖报告，於某日邀集其欢送者，华服峩冠，以一人携赵公，附以爆竹声、锣鼓声， 「 亦有不用锣鼓者。」 蜂拥而去，磕响头，赞土地，送之商店，然後餔啜，且索酬焉。

闽海船祀天后闽中海船之舵楼，皆有小神龛，龛中安设天后牌位，并备具木制之小斤斧锯凿等物。若遇大风浪，必先斫断桅木，以免摇撼。仓猝间力斫之不断，则由舵工向神龛虔诚拈香，然後取出木制之小斤斧，作斫伐之势，则其桅自断。天后林氏，初封天妃，莆田人。

以祀关羽愚蒙本朝羁縻蒙古，实利用《三国志》一书。当世祖之未入关也。先征服内蒙古诸部，因与蒙古诸汗约为兄弟，引《三国志》桃园结义事为例，满洲自认为刘备，而以蒙古为关羽。其後入帝中夏，恐蒙古之携贰也，於是累封忠义神武灵佑仁勇威显护国保民精诚绥靖翊赞宣德关圣大帝，以示尊崇蒙古之意。是以蒙人於信仰喇嘛外，所最尊奉者厥惟关羽。二百余年，备北藩而为不侵不叛之臣者，端在於此，其意亦如关羽之於刘备，服事惟谨也。

黎人祀李明琼州峒黎祀狸神，水旱疾苦皆祷之。相传神降世於三百年前，能以术屠猛兽，驱蛟螭，故祀之。或谓狸为李之误，神姓李，名明，乃杜永和部将。明永历帝事败，走之潮州，後入琼州之黎山。黎人初欲害之，独身与羣黎鬬於野，三合三胜，黎人惊服。有酋长某迎以居，使其人从习武。当是时，黎人水耕火耨，绩木皮为衣，神至，出所携棉子种之，萌芽怒生，以秀以吐。实熟之际，累累者百顷一白，教之出棉，贸於汉人，多得钱盐。黎人喜，又教之招汉人授纺织之法，黎中始有棉布。黎人居山峒，出入多虎患，猎以标枪，不慎，辄为所伤。神取黎中毒箭，度虎所经处置之，一夕毙其七，虎为绝迹，黎人始神之。溪有青螭，人与牛马往往为所啖，神教於溪旁别穿一陂，堰上流注之，溪水大减，乃以石灰百石倾入溪，溪水皆沸，螭跃出岸畔而死，於是黎人益神之。粤东有水患，神教黎人招汉人为垦田，收其租。汉人多全活，而黎人得安享焉，汉黎益洽。黎人始知有书算矣。神度黎人信之，益教以大义，黎人屠杀鬬争之习更为之戢。因纳妇峒中，家焉。

晚岁，有汉人二，披僧服来访，语剌剌，竟两日夜不休。客去，神语妻子曰：「汝曹当为汉人，此间不宜久居。」家人皆讶之。夜而寝，晨而不起，视之，血淋漓，已尸解矣。有遗书一封，面曰：「待无空大师来，付之。」其子私启函，书寥寥，无多语，惟云：「负先皇帝，久应死。惟以大仇未报，故稽之。今同志诸君能若此，幸甚。自恨老迈一无能，谨效田光之送荆轲。」寻前僧果来，付之，长喟去。

无几时，吴三桂举兵，闻有老僧参其军事。及三桂僭号，僧愤，面质三桂曰：「向为君画策，将为兴复，何乃自取耶？背义负天，窃恐神之不佑也。」三桂惮其辞直，使左右扶以出。僧愤绝，竟呕血死。不数年，三桂亦败。闻僧亦遗老遯迹者，殆即无空欤？

畲客祀祖温、处之畲客极重祀祖，有画像、赤袋、香炉等。相传以木置犬头，饰以金箔，涂以赤漆，置赤袋中。其祭也，初服赤色衣，继改服黑色衣。祭时需三昼夜。祭坛之前，以白布图画像，形似卷轴，长及数丈，上绘盘瓠衔犬戎将军首级处，或高辛氏以女妻盘瓠处。犬头即盘瓠之儞，乃其鼻祖，故彼等以此为羞。祭时高歌，且恣饮啖焉。

孙次谷重祀先孙次谷，名伟男，虞城人。性敦厚，治家勤俭，尤重祀先之仪。每举必斋戒，夙兴，襄事惟谨，朔望必跪奠进香。虽身在异乡，值风雪，届期亦必至也。

祀煞神俗传回煞日，於亡者卧室陈设如生时，列筵款煞神。道光朝，江阴有赵大成者，伉俪最笃，妻亡，恸甚。是夕，设筵房外，备亡人衣履於房中，自伏帐後窥之。三更许，煞神赤发狞面，一手持叉，一手以索牵其妻入，见酒肴罗列，解索迳坐。妻至榻前，揭帐，坐牀上，叹息曰：「郎君安在？咫尺家庭，不能一见耶？」因泣下。赵突出抱之，妻骇，嘱勿声，以手指外曰：「勿为所觉。」赵问死後如何，曰：「薄有罪罚，今已无事，可望转生。不恣抛君，故一来相视耳。」赵窥煞神方据案大嚼，抽刀从後刺之，仆地，捉而纳之镡中，封口，画八卦镇之。启棺，抱妻魂纳入。至天明，妻起坐，又三十一年而亡。

送羹饭吴越之人媚鬼，凡有病者，则具酒一盂、饭一罇、纸钱若干串，并备衣包、雨伞，送之东南方，名曰送羹饭。

常年设主以祀鬼光绪初，浙有候补县令钱锺麟者，字紫霞，吴江人，尝宰新昌。有二子五女，仅长女出嫁，归其里人费军门金组。紫霞殁，余皆在室，夫人杨氏恸之甚。四女亦相继殇，乃为四女设木主，与紫霞之木主合奉於一龛，朝夕祭之，历数十年，迄宣统辛亥未已也。

直督陈肖石制军夔龙有爱女曰文官，以病卒，其夫人许氏恸之甚，谓女仙矣。设木主於寝室，昕夕祭之，既葬矣，不撤也，亦终宣统辛亥而未衰。

建醮驱鬼光绪时，某中丞方握江宁藩篆时，疹疠大作，夭札频闻，中丞愀然曰：「此鬼之为厉也。」命道士画符钤印系於链上，於闤闠间曳之而走，琅琅作响。已而命备大船数艘，以链缠将军柱，派中军押解至某乡而止，谓之驱疫。且令各庙赛会，以五色涂人面，谓是《周礼》方相之遗。在大堂设坛建醮，令僧四十九人诵《玉皇经》，以保全四境。僧有逾卯时至者，罚跪丹墀。以是一届黎明，钟声佛号，彻於远近。中丞衣冠出，盥手拈香，口中喃喃祝祷，盖自谓为民请命也。

闽人祀鬼闽人信鬼，鬼且有姓名。其於子女初生也，即赴丛葬处招新死之鬼，虚奉而归，永久祀之，以祈终身之福。更有所谓下爷者，曰地主，亦家祀之，实则所祀者乃病疠而死者也。每入市，必见肴馔满地，或十簋，或八簋，以祀地主。祭品为猪鱼鸡鸭，品必两簋，一烹一不烹，亦古血食义也。

内阁祭藤猴内阁大库藏弆宋元书籍，且有珍秘罕见之物。宣统时，张文襄公之洞疏请开内阁大库检查藏书，曹舍人元忠司其事。瞥见最高处有一木匣，黄绸密裹，外加衔封。异而询之库吏，吏谓为库神，并言岁由阁长致祭，无敢启视，违则大不利。阁长者，内阁侍读也。曹不信，遂自取之。及启观，则一天然成形之藤，状肖猕猴，长约五六寸，眉目悉具。曹把玩久之，加以封识，仍庋之原处。

祀铁犀康熙时，黄河为患，河督张文端公鹏翮令铸铁犀十六具，分镇黄淮各险工，以取蛟龙畏铁之义。而乡人之有子者，於其幼时多拜铁牛为乾爷，朔望焚香顶礼，敬之如神，历久相传。祖若父拜寄者，则大以牛子牛孙命名。

祀河神世谓河工合龙，必有河神助顺。其助顺也，先以水族现形，其形如小蛇，大王头方，将军头圆。朱色者，俗呼为朱大王，河督朱之锡是也；栗色者，俗呼为栗大王，河督栗毓美是也。河工、漕船诸人皆祀之维谨。

某为河南同知，一日，吏白龙见，视之，三寸小蛇也，圆首方脊，身甚光泽。大吏立命以盆盛之，更演剧娱之。蛇居於盆，昂首四顾，躁动不已。吏以戏单进，置盆中，龙首触之，则曰：「此龙王所点剧目也。」如所点扮演。演未半，一鹰忽下啄而食之。某大惊，吏白龙王顷跨鹤去矣。台上仍演戏如故，大吏犹鞠（月卺）奉觞不稍懈也。河上之舟有胶於沙者，则曰龙取之，明春当还，船货无恙。凡值之者，舍舟去，俟春水至乃行云。主此舟者，必大获。光绪乙未，有布商舟搁浅，信之，即舍去。月余更至，舟乃不见，惘惘乘他舟去。过河渚，则见曩舟荡漾中流，已有乘之者矣。诘之，不承，乃讼於官。其乘者，数无赖也，即妄言龙实使之。官不信。曰：「能使龙为我证。」即验舷侧，果有小蛇延缘其间，捧之入，曰：「龙来为我证矣。」以示商人，商忿曰：「龙王乃助贼辈耶？」攫之掷地，足践成糜，观者皆骇。讼既罢，商资仅还其半，然竟无恙。

梧州祀青龙梧州府城对河之三角嘴，有三界庙，相传内多小青蛇，土人呼为青龙，谓神所凭依也。愚民偶因细故，争论不决，辄相约往摩青龙。司祝僧又故神其说，谓摩者必问心无愧方可，苟内省有疚，青龙必噬之，迷信者每多附会。司祝又谓青龙无他嗜，惟啖鸡卵，於是羣以鸡卵敬神，累累然置神座。司祝者煮以武夷茶，恣大嚼焉。

祀蛙江西抚州一带有青蛙神，土人呼为将军。杭州亦有所谓金华将军者，亦蛙也。