---
---
---
title: 谦谨类
---



王文僖谦谨王文僖公懿修，青阳人，立朝四十年，持躬谦抑，从不与人忤。尝入朝，每过门，必谦让许久。成哲王厌其烦，曰：「此朝廷政门，非先生居室，无容久逊。」皆大笑。任学政时，每封事，必检阅数日，始拜发。一日，拜摺後，偶忆其中脱一字，大诧曰：「吾命休矣！」终日恹恹，无人色。逮批摺回，神气始定。

刘斗迓范文程之谦范文程督闽，初莅任时，前督刘斗尚在闽，遣人至杭迓之，书币庄腆，辞意谦抑，有逾常格。取而视之，书中有云：「恭维老亲翁白龙鱼服。」不觉失笑。

顾亭林自言不如人顾亭林尝自言：「学究天人，确乎不拔，吾不如王锡阐。读书为己，探赜洞微，吾不如杨雪臣。独精三礼，卓然经师，吾不如张尔岐。萧然物外，自得天机，吾不如傅山。坚苦力学，无师而成，吾不如李容。险阻备尝，与时屈伸，吾不如路安卿。博闻强记，羣书之府，吾不如吴任臣。文章尔雅，宅心和厚，吾不如朱彝尊。好学不倦，笃於朋友，吾不如王宏撰。精心六书，信而好古，吾不如张弨。」

阎百诗自言不如人太原阎百诗，名璩，尝与客评隲人物，谓吴志伊之博览，徐胜力之强记，自问不如。

李杲堂自言不如人鄞县李杲堂，最心折万氏家学，尝云：「粹然有得，造次儒者，吾不如公择。事古而信，笃志不分，吾不如季野。」杭大宗太史亦自谓：「吾经学不如吴东壁，史学不如全谢山，诗学不如厉樊榭。」其自谦亦如杲堂也。

黎媿曾不言功长汀黎士宏，字媿曾，少游李元仲门，称入室弟子。顺治朝，补永新令，历官至甘山道，移节宁夏。适边将倡乱，讹言数起，独以镇静处之，督饷筹边，治军书，每至达旦。八年塞上，劳苦功高。迨干羽舞阶，肤功克奏，诸人多以节钺相推，而屡疏陈情，卒遂初服，一亩之官，弹琴赋诗，几忘当日赤羽白旗，而以身为长城之寄也。

蓝田叔让陈老莲写生钱唐蓝田叔，名瑛，工写生。会稽陈老莲初师其法，为传染，已而轻之，蓝亦自以不逮陈，终其身不写生，曰：「此天授也。」

三魏不敢拟古人宁都三魏，或比之眉山三苏。魏笑谢曰：「人各自成其我，虽兄弟至亲，不期相类，何事高拟，以辱古人。」三魏，皆徵君天民子，长曰祥，一名际瑞，字善伯，是为伯子；次曰禧，字冰叔，是为叔子；又次曰礼，字和公，是为季子。

缪念斋挹挹下人吴县缪念斋修撰彤初擢廷对第一，意挹挹下人，自奉益菲薄，欿然若有不足於怀者。计甫草见之，叹曰：「念斋之志行远矣！」

陆丽京不自满假陆丽京年德转升，往往领袖羣彦，然虚怀冲挹，不自满假。或问：「卿自比稚黄、志伊如何？」陆曰：「志伊学海，稚黄雅宗，故当不及。」

施愚山不刻讲学语录施愚山笃信程、朱学说，而常谦抑自下。或劝其刻讲学语录，辄婉言谢之。集中有复孙徵君锺元书云：「人事冗沓，恶动求静，正是动静未合一处。此道要须静处立根，久之，即动是静，乃为得手。」又与所亲书云：「终日不见己过，便绝圣贤之路；终日喜言人过，便伤天地之和。」

王丹麓常有以自下王丹麓意思深远，常有以自下。与人言，未尝先一语。名士讌集，故未尝不在，而竟日冲然，若不知其在座者。

魏敏果自谓职多未尽康熙戊午，蔚州魏敏果公象枢，以左都御史迁长刑部，疏言：「臣忝司风纪，职多未尽。敢援汉汲黯自请为郎故事，乞辞新命而领旧秩。」圣祖鉴其无欺，许之，乃赏加刑部尚书衔，俾仍留原任。一时百僚震慑，纲纪肃然。

严存庵自言无德归安严存庵侍郎我斯，以康熙甲辰殿撰荐至礼部左侍郎，致政家居。每赴公宴，里人以其为乡党祭酒也，必推之首座，辄不允，强之，则曰：「老夫无德，爵齿不足言也。」遂迳就末席。又尝步行村市，遇田夫樵子之年耄者，往往呼之为兄。

韩文懿自陈无政事才长洲韩文懿公菼，以时文受圣祖特达之知。通籍後，即奉谕作时文二篇进呈，旋奉命悉呈平日文稿。圣祖尝谕大臣曰：「韩菼天下才，风度好，奏对亦诚实。」又谕：「韩菼学问优长，文章古雅，前代所仅有。」又谕：「韩菼文能道朕意中事。」至晚年，宠眷骤衰。康熙庚辰，任礼部尚书，自陈无政事才，请解部务。甲申，复以病求免。得旨：「韩菼以工於时文，屡经擢用至礼部尚书。前掌翰林院事时，於庶吉士不勤加教习，每日率领饮酒，至九卿会议之处，不为国事直言，惟事瞻徇，所行殊不逮所学。今自知其非，引病求罢，殊属不合，着仍留原任。」

韩文懿自谓碌碌方望溪侍郎苞未遇时，韩文懿实礼先焉。闻其下第，必面责主司。及举於乡，乃相见京师，愀然曰：「是非子之幸也。子终不遇，学与行可成。」晚年病肺，而饮酒不辍，望溪劝少止，文懿则曰：「子知我者，吾少不能自晦，崎岖宦途，碌碌无所建树。今老矣，常恐未得死所，以至再辱寿考，非吾福也。且子终谓我为何如人？」望溪曰：「公为人，天下士尽知之，况某耶？」文懿曰：「世人惟知吾文，吾文不足言。或目为旷达，亦似矣而非也。吾立身，尚能粗见古人之绳墨耳。吾为亚卿，未尝一至正官之门也；吾为学士，未尝一至执政之门也。自趋朝外，舆马未尝入内城。吾好朋友，尝与酣嬉淋漓，然贰冢宰，岁未再终，发吏之奸，为永禁者七百余事，锓诸板，是诚沈饮人耶？」

文懿每预廷议归，辄颓然自沮丧。望溪叩之，曰：「凡吾有言，众若弗闻焉。将为上别白之，则更有阴为掣曳者，而其道必反矣，内负吾心而外赧於友朋，孰若曩者家居，浩然有以自得哉！」

徐文定与中书讲寅谊满洲徐文定公元梦，尝以事谪为内阁中书，到署日，即抱案牍，持铅管以从事。同僚有逊之者，徐曰：「此仆之职，敢不黾勉！」退与诸中书讲寅谊焉。

张文和以谦贻笑桐城张文和公廷玉，晚年颇以谦抑自晦，遇启事者至，动云「好好」。一日，有阁中胥吏请假，问何事，曰：「适闻父讣。」张习为常，亦云「好好」，人皆掩口而笑，而张未知。

朱楚生自谓面目可憎朱楚生者，康熙中名妓也，娇慧善嗔。有查於周者，与朱踪迹甚密，然终落落未易近。查尝得善写真者曾某，欲为朱绘一小影，先贻书询之。朱复书曰：「来书云云，令人吞吐不下，字字足传神矣，安得又有曾君然犀来照人也！但面目可憎，毫无可画，惟排场上丑态毕露为可画耳。来教又云，心可假而貌不可假，此语固然，令人恚甚，我常以不可假而假之，人知之矣。亦常以可假而不假，君知之乎？与君心期十载，情感三生，犹仅知我貌耳，未知我心，可叹也。曾君可画我可假之心，何以倾注於君？我当尽解钗钏为曾君寿。如必以貌为言，即使神似形似，百日真真，千呼万唤，我不下也。不如已之，何如？」

戴正自谓臣劣雍正初，大吏荐江慎修於朝。世宗召见，江战栗不能对，乃荐其弟子戴正。戴口如泉涌，剀切详明，上大悦，问：「卿与师孰优？」对曰：「臣劣。」上曰：「师优不对，何也？」对曰：「师年耄，患重听，若所学，固胜臣万万也。」上嘉其让，赐翰林。江名永，婺源人。

尹文端性谦下满洲尹文端公继善，老於封疆，凡一督云贵，三督川陕，四督江南。每遇艰钜，纡徐料量，靡不妥帖。而性谦下，将有张弛，必集监司以下而属之曰：「我意如是，诸君必驳我；我解说，则再驳之，使万无可驳而後可行，勿以总督语有所因循也。」以故所行鲜有败事。

陈文恭以死让中堂临桂陈文恭公宏谋，雍容持下。尹文端居首揆，素所推仰。文恭病剧，文端往视，曰：「吾辈均老，不知谁先作古人？」文恭拱手曰：「还让中堂。」盖习於撝谦，不自觉也。文端默然。及文恭予告，方戒途，而文端已先骑箕。文恭欲回京一恸，家人力阻，行至韩庄而薨。

傅文忠待下谦冲傅文忠公恒，款待下属，多谦冲，与共几榻，绝无骄状。

恭勤悫不以富贵失友谊恭勤悫公阿拉，家素贫，父任中书久，罢官，饔飱不给，恭以负贩养亲。後累迁至骁骑参领，仍赁汪时斋总宪屋以居。时斋喜其直悫，时周助焉。以恭慈太后封承恩侯，乾隆时，任礼部尚书十余年。出自困厄，深悉里巷情事，和平谦冲，虽戚畹，无骄抗习。岁必宴集故交，欢饮竟日，曰：「奚可以富贵失友谊！」尝拾匿名文书，即命仆焚毁，曰：「吾聊以此报上恩也。」

嵇文恭改避生日乾隆乙巳，举行千叟宴，汉大臣与宴者，以无锡嵇文恭公璜领班，时年八十，与高宗同庚。生辰本在六月，值班时尝口奏：「臣不敢先君，拟改期於万寿後。」上许为谦而知礼，因代定八月十五日，遣侍衞为之称觞。法式善咏物诗止不行世蒙古时帆祭酒法式善，与王惕甫广文芑孙交契，有作，必就王审定。尝刻行其咏物诗，首以示王，偶勿之善，遂止不行。後五六年，钦州冯鱼山敏昌见而大称之，问：「何以不行？」时帆因以王言告之。

邵叔&#62675；好人讥弹文字常熟邵叔&#62675；太史齐焘，工东汉、六朝文，其《玉芝堂集》，渊懿枪洋，鲸铿春丽，骈偶家奉为鸿宝。然温温不自许，尝以陈思王语「仆尝好人讥弹其文」八字，镌诸小印。

董文恭降阶迎驿丞富阳董文恭公诰在都时，有富阳驿丞某得选出都，忽投刺求见。时文恭方讌客，公服降阶出迎。驿丞鞠躬曰：「某获官珂里，趋叩请训。」文恭曰：「是何言与？老夫离乡日久，将来父台遇老夫戚友，稍有过犯，万勿因老夫故而稍假辞色，随时训诲，此即老夫所切望也。」

锺选楼抑抑若不自胜甘泉锺选楼明经怀文，尝着《菣　考古录》譔述通慧，制行动中礼法。嘉庆甲子，督学刘文清公墉举为优贡生，锺入谒，抑抑若不自胜，自谓「諐咎殊多，不称此目」，与家人朋友言，屡及之。

刘申受自谓不如人武进刘申受尝语人曰：「敦行孝友，厉志贞白，吾不如庄传永。思通造化，学究皇坟，吾不如庄珍艺。精研《易》《礼》，时雨润物，吾不如张皋文。文采斐然，左宜右有，吾不如孙渊如。议论激扬，聪敏特达，吾不如恽子居。博综古今，若无若虚，吾不如李申耆。与物无忤，泛应曲当，吾不如陆邵闻。学有矩矱，辞动魂魄，吾不如董晋卿。数穷天地，进未见止，吾不如董方立。心通仓籀，笔勒金石，吾不如吴山子。」

倭文端让坐蒙古倭文端公仁，官大学士时，其行走班次，在商城周相国上，而宴见必以让周。一日，以选玉牒馆校对等官，至朝房，又相让，周笑而推之曰：「二哥，何又作此态？此何地耶？」文端始就坐。

郑夫人对门下士之言侯官林文忠公则徐，以粤事议戍，道陕西，有门下士迎谒。谈次，微露不平，而以文忠谈笑自若，不敢尽其言。退谒郑夫人，曰：「甚矣，此行也！」夫人曰：「子毋然。朝廷以汝师能举天下大局付之，今决裂若此，得保首领，天恩厚矣，臣子自负国耳，敢惮行乎！」论者咸颂夫人之谦。肃顺心折汉人肃顺恣睢暴戾，苛待旗籍司官，而於汉司官则甚谦抑，尝语人曰：「旗人多无知识，汉人能文，不可开罪。」其纳贿也，亦惟受旗人所赠而已。汉人有才学者，必罗致之，如匡鹤泉源、陈子鹤孚恩、高碧湄心夔，皆素所心折者也。

朱洪章让首功同治甲子六月，曾忠襄克复金陵，李臣典、萧孚泗咸膺上赏，封子、男，而不知悉黔将朱洪章一人之功也。洪章，镇远人。胡文忠守镇远，洪章以亲军隶麾下。及陈臬湖北，遂挈以自随，肃清武汉，实为首功。旋遣从曾文正军。文正因使帅精锐数千人，随忠襄捣金陵，不得下，洪章率所部，开地道於龙脖子，垂成而陷，歼四百人。二次地道成，洪章为前驱，从烟焰中跃上缺口，肉薄蚁附而登，城遂复。臣典於次日病卒。忠襄使以首功让臣典，洪章诺。及捷报至安庆，文正主稿入奏，乃以洪章为第四人。於是洪章仅得轻车都尉，殊不平，谒忠襄，语及之。忠襄笑而授以佩刀曰：「捷奏由吾兄主政，实幕客李鸿裔高下其手耳，可手刃之。」洪章一笑而罢。後终云南鹤丽镇总兵。

陈湜自称小使陈舫仙廉访湜，於中兴时崛起，转战河南北，膺懋赏，洊擢江西臬司。然以老於行伍，秉质麤豪，官场仪注，置之不讲。一日，有太守诣辕请谒，胁肩谄笑，执礼殊恭，「卑府」之声不去口。陈思有以答之，乃除去老兄、兄弟之通称，而自谦按察使为「小使」，闻者哄然。

文文忠待士蔡毅若观察锡勇，以幼童入广东同文馆习英文。其後，选送京师同文馆肄业，偕同学入都。抵馆门，方下车卸装，见一长髯老翁笑而相迎，慰劳备至，遂导之入，引观各室，每至一处，则告之曰：「此斋舍也，此讲堂也，此膳堂也。」指示殆遍。其貌温然，其言蔼然，诸生但知为长者，而不知为谁也。老翁询诸生以已否午餐，诸生答曰：「未。」老翁即传呼提调官。旋见一红顶花翎者旁立，貌甚恭，诸生始知适所见者，乃相国文文忠公庆也。

杨勇恪示庞鸿书以谦法越事起，杨勇恪公载福奉特旨，募勇援台。时庞鸿书为巡抚，重其名，先为募勇数营。杨至省，见多市井之徒，不可用，改募之。庞又荐某为将，杨以其曾隶部下而偾事者，告以不可用，庞衔之。

是月，适届太后万寿期，文武官绅皆诣万寿宫庆祝。初，所司置拜垫，杨与绅士伍。适杨先时至，拜位列大府後。藩司某至，见杨垫居第三，曰：「公昔为总督，今为钦差，朝廷班次宜有序。」杨谦谢。藩司固请之，亲移拜垫於巡抚之左。庞至，即行礼，不知其前之谦也，见而益恨之，乃日催其拔队，阴按饷不给。藩司请示，不置可否。长沙民习於兵，见乡兵至，辄欺侮之。兵怒，数鬬詈。或延烧居民草房一间，庞遂命闭城门，且榜示，民得诛乱兵，格杀勿论，阴欲激变。即日以纵兵焚掠入告，且谓彭玉麟受命即行，而杨乃逗留长沙，久不去。於是杨部将多愤懑，幕宾亦怂杨疏辩，杨曰：「朝廷方忧边，何忍更以琐屑烦圣虑耶！降罪，我自当之。」然德宗知杨，卒未下庞奏。

杨勇恪以入告事让守臣杨勇恪既以援台事至闽，与守官等议办防守机宜，幕府欲其入告，杨曰：「此守臣事，吾特助为之耳。若我入告，是占守臣颜面也。」卒不奏。时须渡台，而我海军悉已为法人所歼，将军、总督等欲留杨省中，因问渡台事，杨曰：「吾奉朝命渡台，自当即行。」问行期，不语。翌日，巡阅礮台，提督方留宴，杨起如厕，久不出，众候，不敢散，逾日，始知已改装附舟渡海矣。後和议成，遂归。杨在家，与诸绅齐列；出门，但坐平常肩舆；至乡，即乘竹轿，与田夫野老问答如平交。

潘文勤慰谢司员吴县潘文勤公祖荫长刑部时，司员某送稿，文勤欲其改易，某不服，文勤大怒，掷稿於地。某指地下稿詈曰：「拾此者为忘八旦。」愤愤而出。文勤命仆拾之，北人习惯，虽下流社会，辱及其亲，必怒，佥以司员某有「忘八旦」之誓，相顾不前。文勤乃自起拾之，笑曰：「我做忘八旦，何如？」散衙後，亲诣某司员宅慰谢焉。

阎文介自谓不及王安石朝邑阎文介公敬铭既以相国告归，屡徵不起，谢摺有云：「宋臣王安石小官则受，大官则辞，况臣不及安石万一乎？」

潘峄琴自言少读书山阴胡梅臣，名元鼎，尝应岁考经古试，题为《庄周梦为蝴蝶赋》，以题为韵。时学使为南海潘峄琴学士衍桐，胡衣冠登堂，问：「蝴蝶之蝴字，在诗韵第几韵？」潘怫然曰：「汝为秀才，蝴字在七虞，尚不知乎？」胡唯唯而退。其第五段押蝴字，有云：「看残三月莺花，花间有蝶；繙徧七虞诗韵，韵内无蝴。」及揭晓，列第一。考毕发落时，潘下座揖胡，谓：「弟年轻，少读书，竟忘诗韵无蝴字，致贻笑柄，幸乞弗责。」

恭亲王待张文襄光绪朝，大阿哥溥儁既废，恭亲王溥伟觊觎储位甚力。适张文襄由鄂督入为军机大臣，溥伟以文襄硕德重望，谓可树以为援，於是待遇文襄礼极恭谨，每言必称以太世伯，而自称再侄，盖以其祖忠王与文襄同朝也。文襄每入朝，与溥伟遇，升阶踰阈，必从旁扶掖之惟谨。戊申十月，孝钦后万寿，赏王大臣听戏。故事，臣工听戏者，皆於两廊设地褥，盘膝坐听。文襄已笃老，坐久，不支，无休息所，深以为苦。溥伟忽至，曳其袂，邀与散步。文襄起，随之出，曲折达小院，阗其无人。文襄不敢前，则曰：「无妨也。」因趋前启帘，肃文襄入室，有短榻横窗下，隐囊裀褥无不精，地下茶鼎方谡谡作声，一小璫持箑扇火，几陈果饵数盘，悉上厨精制也。文襄方饥渴不可忍，得此，则大喜。餐毕，且让文襄偃卧，而己则旁坐相陪。文襄终数日听戏大典，而精力不少惫，以此。文襄常语人曰：「恭邸乃亲王，乃敬礼我若是。泽公仅一公爵，齿尚较恭邸为少，乃直呼我香涛，人之相去悬绝，乃如是耶！」然後来定策时，诏旨迳从中出，文襄竟未尝与闻也。

姚端恪议条例之谨桐城姚端恪公文然长刑部日，方更定条例，尝曰：「刃杀人有限，例杀人无穷，吾曹可无慎乎！」虚衷详议，去其太甚，剂於宽平。决狱有所平反，归辄色喜。尝有囚误刺字，争之不得，及归而以长跪自罚。张文贞少端重丹徒张文贞公玉书，性颖悟，少端重，寡言笑。尝与宾讌，竟夕危坐，比去，双趺宛然。

沈甸华自警钱塘沈甸华，名兰先，性慎密，闻人有过，辄自警曰：「吾得毋有是乎？」亦时以此训其子弟。又尝言人多读书则识进，且能自见瑕疵，故终身都无足处。

张文端宅心安定桐城张文端公英，康熙朝之名臣也。儤直禁廷，颇极荣遇，然宅心自守，不为外诱。居恒尝自语曰：「年来得一法，守方寸之地，制为坚城，坚闭四门，不许荣辱、升沉、生死、得失之念阑入其中。更有安心一法，非理事决不做，费力挽回事决不做，不可告人事决不做。衙门中事，因物付物，不将迎於事前，不留滞於事後。」是以每卧辄酣，当食辄饱。

朱文端用志不纷高安朱文端公轼，少好学，用志不纷。塾师尝招饮，不往，读书不辍。师命爨夫遗以酒肉，置座间，若无覩也。每见古大儒、名臣、循吏之行，辄笔记之。

包饮和身无私钱萧山包饮和，名饮德，授书乡塾，身无私钱。每岁暮归，辄怀授书金，跽父前献之。某年，则跽而不起，良久乃曰：「儿於中擅取数缗矣。」侦之，周友贫也。又一岁复然，易书也。

张文和谨身节欲桐城张文和公廷玉，幼体弱多疾，精神疲短，步行里许，辄困惫，尊长以为忧。文和因此谨疾慎起居，节饮食，时自儆惕。年三十，通籍，气体稍壮。嗣值南书房，辰入戌出，岁无虚日。塞外扈从十一次，夏则避暑热河，秋则随猎於边塞辽阔之地，乘马奔驰，饮食失节，而不觉其劳。

康熙丁亥，圣祖以外藩望幸，车驾远临，遍历蒙古诸部落，皆珥笔以从，一百余日不离鞍马，亦不自知其鞅掌。世宗朝，委任益笃，以大学士管吏部、户部，掌翰林院，皆极繁要重大之职。兼以晨夕内直，宣召不时，适西北军兴旁午，每奉密谕，筹画机务，羽书四出，晷刻不稽。偶至朝房或公署听事，则诸曹司抱案牍於旁者常数十百人，环立番进，以待裁决。舆中、马上披览文书，吏人多随行於後，候一言为进止。

文和总裁史馆书局，都十余处，纂修诸人时以疑难相质，辄为之从容论定。薄暮还寓，则宾客门生，车驾杂沓，守候於外舍者如鲫矣。夜然双烛治事，既就寝，或从枕上思及某疏某稿未妥，即披衣起，自握笔改正，黎明付书记缮以进。而气体之强健，反过於少壮时。至八十余，偶作书，尝颠倒一语，掷笔叹曰：「精力竭矣！」世宗召对，问各部院大臣及司员胥吏名姓，缕陈籍贯、科目，无误也。

世宗谨小慎微张文和日值内廷，常承命侍食，见世宗於饭颗饼屑，未尝弃置纤毫。每燕见臣工，必以珍惜五谷、暴殄天物为戒。世宗又尝语文和曰：「朕在藩邸时，与人同行，从不以足履其头影，亦从不践踏虫蚁。」

佟维纲仁善勤恪佟维纲为孝康后幼弟，性谨恪，虽屡撄重任，不欲揽权，公暇惟延学士讲文艺为乐。没後，世宗手书「仁善勤恪」额於墓道以旌之。

恒王谨於持家恒恪郡王弘眭，圣祖孙也，幼袭父爵，性严重俭朴。诸藩邸皆畜声伎，恢园囿，惟王崇尚儒素，俸粢除日用外，皆置买田产屋庐，岁收其利。人以吝笑之，王曰：「汝等何无远虑？藩邸除俸粢田产外，无他货取之所，不於有余时积之，子孙蕃衍，何以为生？」诸邸後皆中落，至有不能举炊者，而王之子孙皆自给，人始服其先见焉。

邹小山谨慎高宗在藩邸，无锡邹小山宗伯一桂方以工画值内廷，一日，令内侍持笺命画，邹以未奉谕旨，不敢应。高宗登极，赏其谨慎，特用卿贰。夏芙裳言三不可忽高邮夏之蓉，字芙裳，号醴谷，虚衷乐善，出乎天性，於己不讳其所短，於人务尽其所长。乾隆丙辰，召试宏博，官检讨。着有《半舫斋集》，集中有《三不可忽》诗，自注云：「孝感先生谓天下无可忽之人，世间无可忽之事，此生无可忽之言，作此以代书绅。」孝感先生，即熊文端公赐履也。

陈文恭谢迂阔陈文恭公宏谋任司道时，尝与某抚论事不合，督抚斥以迂阔，陈谢不敢当。讶问之，陈曰：「迂者远也，阔者大也，宪台期以远大，安得不谢！」

沈文悫不答日本人书函长沙沈文悫公德潜，晚年诗名日高。日本高彝寄书千余言，溯诗学之源流，诋諆钱牧斋持论不公，而以沈为中正。又赠诗四章，愿附弟子之列，并乞奖借一言，其意甚诚。沈谓外人不宜以文章通往还，因师文衡山不予远夷书画意，置不作答。

阿文成勤慎阿文成公桂承家教，进止温恭，起居有常处。每朝，先五鼓起，入禁廷，坐直房待旦，不假寐，诸曹屏息，室内外如无人。上召阁部直事官，询上折记阁本与岁时应举掌故及一日所折狱备顾问，始入内朝。有奏稿，必亲阅，无误字乃进御。或御辇经直房，侍者下户帘，文成从室内起立，垂手候卤簿过，方复坐。其画诺至恭慎，每署日稿尾，虽遇仓猝，运末笔如有力千钧。管刑部最久，一郎与议公事不合，然颇以其赣直而卒予特擢。郎有伛偻而勤政者，乃举任剧郡。及入觐，高宗亦曰：「人果不可以貌取也。」

嵇文恭谨慎知大体嵇文恭弱冠即为词臣，谨慎无纤微过失。尝於进呈文字中，有引御制诗，用字未经改写，坐是出南书房。自後每掌文衡，及进部院疏奏，遇庙讳、御名，倍矢敬畏。即寻常点画之细，偶有舛讹，不稍假借。及暮年，高宗有温旨，遇身体不适则免朝。文恭每早必揉伸其躯久之，曰：「今日舒畅。」登朝如故。人皆服其谨慎知大体。孙文定绝口不言朝事孙文定公嘉淦督直隶，以近畿土地皆为八旗勳藩所圈，民无恒产，赖租种旗地以自活。而旗人恃势，增租更佃，使民无以聊生。乃建议，旗地不许增租夺佃，有抗欠者，许讦之官，官代徵收，解旗分领。後以讯谢侍御济世事不实，免。傅文忠公秉政，力荐於朝，召补副都御史，寻迁吏部尚书协办大学士。傅延其会食，往谒其邸，未入座，遽趋出。傅怪问之，文定曰：「某处设反坫，某处建螭头阀阅，皆王邸制度，公不宜有此，将归缮疏言之。」傅请立改，文定乃入席，欢饮终日。

文定既负直声，屡踬屡起，晚年物望愈隆，朝中略有建白，天下咸曰：「得非孙公耶？」遂有匪人伪疏一纸，语甚悖，穷诘经年，方得主名。高宗知其忠诚，宠遇益隆，而终不自安，以为舍他人而假我名，致之者有自。自此参赞密勿，绝口不言朝事，即家庭亦无知者。

蔡文恭请圣安蔡文恭公新，文勤公世远侄也。文勤为高宗藩邸师傅，故高宗待文恭尤厚。文恭性端悫，世崇理学，为安溪正派。虽以过屡遭严旨，敬礼犹如故，充上书房总师傅四十一年，诸皇子皆敬惮之。乾隆乙巳春，予告归里，诸皇子赋诗送行，时人比之疏傅。恭王尝自滦阳返，遇之於途，立降舆。王止之，文恭曰：「某非为王降舆也。」乃正襟北面恭请圣安毕，然後相见。

松文清克勤厥职松文清公筠官副都御史时，以劾骁骑校溺职事触高宗怒，降补骁骑校，克勤厥职，日宿於署，如是者三月。一日，高宗问某都统曰：「松筠何如？」都统对曰：「伊三月未出署，合署均夙兴夜寐，风气一变。」即日命还其职。後擢将军，抚伊犁，又以事干上怒，谪中书。未久，复以原官起用。文清，玛拉特氏，蒙古正蓝旗人，字湘浦，善书「虎」字。

陈望坡亲身押犯闽县陈望坡尚书若霖为刑部郎时，惟日坐司堂理牍。时和珅方赐死，其仆刘秃已拟远戍。故事，凡遣犯，由提牢官点交差役，解往顺天府衙门发配，司官弗与闻。是日，适陈当月，念刘系重犯，躬自押往，索取顺天府收文而还。旋有科道参奏，遣犯刘秃声势尚赫，临行夹道饯筵，拥挤不绝，以致发配三日尚未出京。仁宗震怒，立召刑部各堂官斥以所司何事，各堂官噤无以对，磕头出，即联骑入署，立传各司官诘之，司官亦皆茫然。时陈方上堂，堂官厉色曰：「汝於某日当月乎？」曰：「然。」曰：「刘秃之事发矣，尚不知乎？」曰：「顷适知之，但咎在顺天府衙门，与本部何干？与当月者又何干？某日刘秃出禁，司官即於是日亲身押交顺天府衙门，并立取本日收到印文为据，尚何惧乎？」因就怀中出一纸上呈，堂官皆冁然曰：「是不难覆奏矣。」事遂解。

汪守和言动遵古礼乐平汪宗伯守和性谨，言动悉遵礼法，每食必置菜羹於坐隅，以祭先代，始为饮食之人揖，然後坐。

商景霨不泄禁中事太医院院判商景霨，山阴人，文毅公十世孙。工医学，多奇效。性直戆，抚诸弱弟甚友睦，所蓄医金尽为弟用，不较也。供奉大内数十年，不泄禁中事，有询之者，惟曰「圣躬万安」而已。有某太医性便佞，好与藩邸交接，立劾罢之，曰：「是人心术不纯，不可侍上左右。」仁宗嘉之，即赏加五品衔以示优宠。

宣宗谨小慎微嘉庆庚辰七月二十五日，军机大臣拟遗诏，中有「高宗降生避暑山庄」之语。越月余，宣宗检读实录，始知高宗实於康熙辛卯八月十三日诞生於雍和宫邸，而《高宗御制诗》凡言降生雍和宫者，三见集中，因传旨诘问。枢臣回奏称：「《仁宗御制诗》初集第十四卷、第六卷诗注，均载纯皇帝以辛卯岁诞生於山庄都福之庭。」上责其巧辨，谕云：「朕恭绎皇考诗内语意，系泛言山庄为都福之庭，并无诞降山庄之句，当日拟注臣工误会诗意，且皇祖诗集久经颁行，不得诿为未读。」遂降旨，托津、戴均元退出军机，与卢荫溥、文孚均镌级有差。时宣宗临御甫匝月，盖谨小慎微，迩言必察，殆睿性天成也。

汤文端自咎失时萧山汤文端公金钊，每遇奏事日前一夕，宿澄怀园，必静数更筹，频问晷刻，偶假寐，辄戄然起坐，自咎失时。某章京虑诗已经御览仪徵阮文达公元以云贵总督拜体仁阁大学士，入军机，尝奉派充阅卷大臣。某年，偶见一卷甚佳，而诗末句仅四字，漏写所押之韵，文达曰：「此必用某韵无疑。」取军机章京某之笔拟为补填，某曰：「中堂勿尔！安知此卷不先经御览乎？」文达悟，掷笔，以原卷进。迨召见诸阅卷者，即问曰：「诗有书四字者，见之乎？」对曰：「见之。」复问曰：「取否？」对曰：「未取。」乃复及他语。既退，文达揖某曰：「非子，吾此时已交刑部矣。」 「 凡阅卷，须写取不取及名次黄签，故必由阅卷之军机大臣带章京一人进内供役。」

曹文正谨慎曹文正公振镛在官日，每奏事，手捧黄匣，必高於顶。屡典春官，终日危坐堂皇，尽心衡校。朝房待漏，坐而假寐，默诵经书，数十年如一日。

于次棠重视名器于次棠中丞荫霖崇朴实，重理学。任皖藩时，与巡抚福少农中丞润积不相能，抚署戈什哈皆有翎顶奖札，每见客时，侍立者皆煌煌然，于以名器所系，面斥之。

沈文肃拘绳尺侯官沈文肃公葆桢综理微密，晚年尤拘绳尺，即拆松沪铁路事而言，宜世人之诮其迂谨也。督两江时，适英人创淤沪铁路成，文肃承朝命，以钜金购得，或劝仍置原处以便途人，文肃怫然，决意拆之。

朝仪以醇王而肃德宗夙恨近支宗室不求学，日肆游惰，常戒勉醇王留意政治，故每值经筵听讲时，王常侍侧。王颇正直，惟懦弱不能断，且口稍吃，语言不甚晰，然遇事必循轨范，拘於小节。

王初入军机时，对於庆王世续颇恭谨，朝仪亦因以整肃。先是，上未陞殿时，王公大臣皆先集朝房，人声喧杂。朝房仅有破棹椅，无褥垫。洎王至，则各依顺序而入内。时上未至，王即鹄立屏气以待，余则非至口号传出不整肃。 「 口号者，即上将入坐，先有内监以口吹哨也。」 上有祭事，各城皆开正门，护从王公候上过，亦随之而出，王则必由偏门。其读书贵胄学堂时，策骑往来，固无护衞也。及宣统帝立，奉隆裕后懿旨，为监国摄政王。

王蕴斋夫人迂谨两淮草堰场大使王蕴斋之夫人，性拘执，以为夫妇相见如宾之盛，不可使古人专美，遂与其夫旦夕相与，如外宾酬酢。既生二子，即以男女居室为至秽而又足戕生也，年三十，即与夫分室居。晨起，子妇侍栉沐，妆竟，至中堂，俟夫盥洗，分庭坐，子若妇侍两侧，俟仆媪进茗，进早餐对食讫，率子若妇送其夫出前厅治事，及中门而返。薄暮，夫事竣而入，则率子若妇迎於庭，复偶坐，几设灯二，进茗，子若妇侍如故，相慰劳，进晚餐，餐毕论家事，约二鼓，语夫曰：「昼治公，劳矣，宜早将息。」夫必曰：「时未晏，可略谈。」少选，亲执灯，送夫至寝室，稍坐，夫起，送之归寝，子若妇均随侍焉，乃训以家事。久之，令子若妇去而後卧，常年如一日。夫苦之，遂以同室居、置少妾、吸鸦片三事请，听择其一，乃仅许以吸鸦片焉。

其子与妇亦异室居，监之严，以为男女配偶，为宗嗣计，既得子而仍同室居，男有碍於学，女有碍於工，不可也。会冢妇归宁，子同舟往，因而复孕。迨产，始知之，乃盛怒赴产室，斥妇为儇。妇恚，自经死。未几，次子送妇归省，舟次亦怀姙，将弥月，其夫先密函告其母家，设辞迎之归，始无事。







忠荩类 敬信类