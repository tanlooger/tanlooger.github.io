---
---
---
title: 战事类
---



战事类

太祖败叶赫哈达太祖击败叶赫、哈达等於古哷山一役，时九部合兵，分三路来侵，乃遣武理堪往侦，由东路行百里许，度岭，见敌兵。太祖闻叶赫兵来时已夜半，恐昏夜出军致惊国人，传语诸将，旦日启行，遂就寝甚酣。妃富察氏呼上觉，谓曰：「九国兵来攻，何反酣寝，岂方寸乱耶？抑惧之耶？」太祖曰：「我果惧，安能酣寝？吾若负彼，天必厌之，安得不惧？今我顺天命，安疆土，彼不我悦，纠九国之兵以戕害无辜，天必不佑也！」安寝如故。次日，祝告堂子以行，果获大捷，斩级四千，获马三千匹，铠甲千副。

太祖攻翁鄂洛中矢太祖尝攻翁鄂洛，其臣有鄂尔果尼、洛科者，从火中突出，射太祖，中之。一矢贯胄，一矢穿锁子甲护项，拔之，镞卷如钩，血肉并落。已而破其城，获此两人，咸不杀而官之，用以劝为人臣之为其主者。

何温顺助太祖败明师国初，满洲军尚寡，时董鄂温顺公何和理为珲春部长，兵马精壮，雄长一方。太祖欲藉其军力，延置兴京，款以宾礼，以公主妻之，乃率兵马五万余归降。萨尔浒之役，卒败明师者，皆何力也。其前妻闻其尚主，怒，扫境出，与战。太祖面谕之，然後罢兵降。後袭世爵者，皆公主所出，其前妻所生，不许列名，满语呼为额赫妈妈，讥其鲜德让风也。

太宗败明师天聪己巳， 太宗欲伐明， 先与明巡抚袁崇焕书， 申讲和议。 崇焕信之， 故对於思宗有「五载复辽」语。 太宗乃因其不备， 假道於科尔沁部， 自喜峰口洪山入， 明人震惊， 蓟辽总督刘策潜逃。 太宗率八旗劲旅抵燕， 围之数月， 诸将争请攻城， 太宗笑曰：「取之若反掌耳！ 但其疆圉尚固， 非旦夕可溃者。 得之易， 守之难， 不若简兵练旅， 以待天命。 」因解围， 至房山， 谒金太祖陵， 返， 下遵化四城， 振旅而归。明降将为太宗力战明自诛毛文龙於皮岛後，众皆解体，孔有德、耿精忠据登莱叛，为明将击败，逃入海，流离无所归，太宗乃命达文成公等往抚之。孔、耿至盛京，上亲迎至都门，赏赉甚厚，即日授都招讨印，命其兵为天佑军，故将卒皆用命。尚可喜、沈续顺等亦相继归降，明皮岛遂墟。

太宗胜察哈尔察哈尔，漠南蒙古诸部之一也。其汗林丹，以受明岁币附明，乃称兵扰满洲。又因科尔沁部与满洲通好，怒而击之，且时欲辚轹鄂尔多斯、土默特诸部，由是科尔沁与鄂尔多斯、土默特等互相连合以防林丹，又惧不敌，遂来乞援。太宗乃命弟多尔衮先往，复自率部众至察哈尔，与林丹战，林丹败死。寻遣人往谕林丹妻，林丹妻感悟，率其子额哲降，并献元代所遗之传国玺。太宗既平漠南蒙古，国势滋隆，人心向附，遂建国号曰清，改天聪十年为崇德元年，即丙子也。

吴三桂借兵满洲以击李自成明崇祯间，吴三桂为总兵，守宁远。会流寇起，乃封三桂为平西伯。初，三桂饮嘉定伯周奎家，悦歌姬陈圆圆，以千金购之。会边事亟，遄行，不及偕，奎乃送圆圆於其父襄所。未几，流寇陷京师，襄为李自成所胁，令以书招三桂。时三桂方自宁远入援，进次滦州，而家人适至，召入，问家中颠末，知圆圆为贼将刘宗敏掠去，三桂拔剑击案，奋詈曰：「吾不杀此贼以还我圆圆者，非丈夫也！」遂作书绝父，驰归山海关，遣副将杨坤、游击郭云龙赴满洲乞师，时顺治甲申四月也。世祖乃遣睿亲王统师至宁远，三桂遗睿亲王书曰：「三桂初蒙先帝拔擢，以蛟负之身，荷辽东总兵重任，王之威望，素所深慕。但春秋之义，交不越境，是以未敢通名。人臣之谊，谅王亦知之。今我国以宁远右偏孤立之故，令三桂弃宁远而镇山海，思欲坚守东陲，而巩固京师也。不意流寇逆天犯阙，以彼狗偷乌合之众，何能成事？但京城人心不固，奸党开门纳款，先帝不幸，九庙灰烬。今贼首僭称尊号，掠掳妇女财帛，罪恶已极，诚赤眉、绿林、黄巢、禄山之流，天人共愤，众志已离，其败可立而待也。我国积德累仁，讴思未泯，各省宗室如晋文公、汉光武之中兴者容或有之，远近已起义兵，羽檄交驰，山左江北，密如星布。三桂受恩深厚，悯斯民之罹难，拒守边门，欲兴师以慰人心。奈京东地小，兵力未集，特泣血求助。我国与北朝通好二百余年，今无故而遭国难，北朝应恻然念之，而乱臣贼子，亦非北朝所宜容也。夫除暴翦恶，大顺也；拯危扶颠，大义也；出民水火，大仁也；兴灭继绝，大名也；取威定霸，大功也。况流贼所聚，金帛子女不可胜数，义兵一至，皆为王有，此又大利也。王以盖世英雄，值此摧枯拉朽之会，诚难再得之时也。乞念亡国孤臣忠义之言，速选精兵，直入中协西协，三桂自率所部，合兵以抵都门，灭流寇於宫庭，大义於中国，则我朝之报北朝者岂惟财帛？将裂地以酬。不敢食言。」王得书，乃命汉军齎红衣礮，往山海关进发。及师次拉搭拉，复三桂书云；「向欲与明修好，屡行致书，若今日，则不复出此，惟有底定国家，与民休息而已。余闻流寇攻陷京师，明主惨亡，不胜发指，用是率仁义之师，期灭此贼，出民水火。及伯遣使致书，深为喜悦，遂统兵前进。夫伯思报主恩，不共流贼戴天，诚忠臣之义也。伯虽向与我为敌，今勿因前故为疑。昔管仲射桓公中钩，後用为仲父，伯若率众来归，必封以故土，进爵藩王，一则国仇得报，二则身家可保，世享富贵，如山河之永也。」三桂得书，感之，乃从大兵与自成大战於一片石，败之，追奔四十里。自成遂杀襄於永平，屠其家属於京师，即夕弃都遁，三桂与阿济格追杀至山西乃还，而世祖已入都即位矣，三桂遂降。盖王於五月至京师，明文武诸臣皆出迎五里外，下令禁兵入民家，百姓安堵。旋遣屯齐喀、和托等迎世祖。九月，世祖自盛京至通州，王率诸王贝勒文武大臣迓之入京，十月朔，即皇帝位。

大兵为十二骑所败马贼首领商石敬以善射闻，其党有十二人。国初，大兵入关，欲建功，至河西，适与遇，裨将引六百骑，商骑仅十二耳。裨将轻其数少，一鼓擒之，十二骑张弓迎击，裨将三人皆中目死。诸军继进，应弦而倒者甚众。乃羣集矢，指十二骑射，十二骑俱以手接，无一伤者，众譁然退。十二骑追射，死者数百人，矢尽乃止。後诣通州镇守营报功，守申兵部，兵部悉使隶麾下。大兵将入天津等处，闻通州十二骑善射，杀兵四百余名，遂不果往。

王师平白头兵顺治初，江浙官吏以为朝廷方究心兵事，无暇及吏治也，鱼肉善良，贪酷倍於昔。民怨之，故往往有起兵反抗者，非尽为明复仇也。浙之东阳县有许都者，故名诸生，饶於赀，为县令所涎。会葬母，四方来会者殆万人，令闻之，谓是可乘也，乃诬都聚众谋反，遣吏往葬所逮捕。都以本无他，拟单身就逮，而吏必并捕客，客怒，与之鬬，歼其一。都知事不可已，遂起兵，裂会葬所用白布裹首，号白头兵，蔓延旁郡县。久之，为王师剿平。

王师下江阴顺治乙酉，豫通下江南，明江阴典史阎应元拒守九十余日，大兵四集，始破之，然阵亡者已有三王九将矣。

前後三藩战事国朝战事，大者曰前三藩、後三藩。前三藩，明福王、唐王、桂王是也；後三藩，平西王吴三桂、平南王耿精忠、靖南王尚之信是也。

马雄征孙延龄孙延龄，定南王孔有德壻也。孔殉粤西难，女四贞年十二，乳媪携之遯民间，得免。顺治癸巳，将军线国安收桂林，四贞归京师，诏令入宫为太后养女。既长，适延龄，孔在时所字也。

康熙甲辰，延龄出镇衡州，授和硕额驸，封四贞为和硕格格。丁未六月，移桂林，以王永年、孟一茂、戴良臣为正副都统，受延龄节制。延龄所居为明靖江王府，既居之，忽忽若失，或头目眩晕，不视军事，学围棋、鼓琴、临池搨摹古帖、挟弹丸张罾罟取鱼鸟以为乐。王、孟心易延龄年少，以妇贵，无大材略，不屑为之下。而延龄亦骄纵，数傲侮王、孟，遂有隙。

癸丑二月，永年为兵校所讼，延龄因言永年不法，命四贞赴京奏闻，而永年亦遣人入京，阻四贞於河南，不得进，仍返粤，延龄由是益憾永年。时巡抚马文毅公雄镇具奏将军都统互讦事，圣祖遣大臣出勘两造，延龄内不自安。甲寅正月，吴三桂叛，延龄遂诱王、孟十二人至府，尽杀之，而遣人纳款於三桂，蓄发易冠，发兵反，囚文毅，杀浔州知府刘浩、知县刘钦邻、周岱生等以应之。提督马雄驻柳州，亦贰於三桂，然奸狡持两端。延龄使人逼其易衣冠，不从，詈之。又遣其兄延基与总兵陈全攻雄，雄不为动。七月，遣总兵侯成德攻雄，为雄所败，雄亦为流矢中颊，是以愈不睦。既而延龄上表三桂，称名不臣，不用其印劄，自铸印设官，变置州县，视贿多者与善地，兵饷不以时给，军士不服。

丙辰，军士念线国安旧恩，鼓噪，奉其三公子为主。而三公子约束军士颇严，复鼓噪，囚三公子，迎延龄。时延龄夫妇逃匿小民孙七家，军士迹至，以二舆从，延龄疑惧，不敢出。四贞曰：「出亦死，不出亦死。」乃匿延龄别室，而自出见军士，谓：「尔曹杀我夫妇易耳，独不念先王乎？」军士环列叩首，具陈奉迎意。四贞察其无他，呼延龄出，延龄不敢坐舆，请以一舆舁其妇，而挽舆以行。既入府，延龄惭，不能视事，谓四贞曰：「吾之复得生也，以卿故。军士念定南王威德，重卿，卿其握权视事，吾愿为闲人矣。」四贞遂戎服，击鼓升堂，理军务。

丁巳，三公子以前事流广州，逃之柳州，说马雄伐延龄。延龄闻雄兵至，疑城中有内应，籍诸仇家男女老幼，夜，尽驱之滩水旁，每十口一举刃，推置水中，至明而毕，江赤，水不流，实无内应也。雄至，相持数月，无胜败，乃引去。遂致书三桂，谮延龄阳奉命，内不可恃。三桂固怒其不称臣，至是益信。十月，遣其兄子伪将军吴世琮至桂林，绐延龄。延龄不知雄之谮己，郊迎世琮，伏卒断其首於马上，函送雄所。四贞率残兵遁归京师，朝廷以定南王无子，命四贞奉王祀，以善终。或谓三桂既杀延龄，并及其子，拘四贞入滇，迨云南平，四贞始归京师。延龄死後十余日，雄亦病死。

宋献策退日本兵顺治间，总兵某镇泉州，时海氛未靖，总兵颇留意抚戢。一日，有客踵门请见，貌甚猥琐，心易之。姑接与谈，则高谈雄辩，抵掌风生，自云宋姓，湖北人，向为军门记室，闻公好士，愿备驰驱。总兵即延为上客，军书章奏，皆其主裁；部勒兵伍，动合机宜。忽报日本兵自澎湖入犯，时郑成功据台湾，与海酋约结。泉州为闽海门户，军储未广，士卒新募，总兵惶急无计，商之宋。宋云：「倭寇易退，勿烦虑也！」约与俱至海岸五礮台，宋令健卒百人拾沙上乱石，纵横累砌之，如布营垒然。既毕，与总兵坐台上，置酒对酌。夜将半，倏见海上飞舰如蚁，直趋厦门，火礮不绝。将近港口，船忽挥旗鸣金，徐徐敛退。总兵讶其故，宋曰：「适余所布石乃武侯八阵图也。彼疑大军有备，故遁去。」总兵奇而德之，礼有加焉。久之，卧病增剧，取藏书一箧，避人焚之，总兵适至，见内有阵图符籙，深以为惜。宋曰：「留此不适公等用也。」後出一编授曰：「此金创良药秘方，可广传军伍，以备不虞。」因徐语曰：「公知余否？余即李自成部下宋献策是也。以择主不良，身名俱丧，今死晚矣。」言已，泣下而殁。邬景超平台湾邬景超，字旷思，川沙人。康熙戊午，台湾构乱，全闽骚动，总督姚启圣驰檄募义勇，景超罄家资，得勇士百人，诣漳州行府，启圣授以守备衔，使隶中协副将蒋懋勳，军於赤岭。会贼列阵索战，景超等远望之，见贼虽众而不整，独率所部绕出贼後，贯其阵，搴旗而出，贼众披靡。接战二日，复奋击先登，拔其砦。蒋奇之，上其绩於督府，启圣亲履所战之处，亦赞叹不已，由是日益亲任。

己未五月，以母疾假归。九月初，复至行台，令首攻新寨。是日，死伤遍野，景超为流矢贯肘，裹创复战，克之，遂留守双桥。十一月，调守观音山要口，与贼垒隔一溪，礮矢飞射，不解甲，立弹雨中，凡十有二日。庚申正月，调回赤岭，议大举进剿，水陆并进，景超从蒋为先锋，破鳌头等寨。连战数次，气益奋，从矢石中大呼直入，贼众溃走，奋槊追之，擒其伪帅，遂至海口。又合攻狮子山诸砦，皆以次歼克，直抵海澄。时启圣亦督大兵趋厦门，贼酋仓皇奔溃，缭罗、金门等望风投诚。景超飞骑传令，禁杀安民，复请启圣直捣台湾，启圣将从之，为众议所阻，不果。

是役也，论功题叙，加景超左都督衔。癸亥，启圣督将士至厦门，与水师提督施琅密议荡平策。是年六月，大兵乘风破浪，直捣澎湖，一鼓破之，贼将刘国轩乘小舟遁入台湾，贼酋穷促投诚。八月初五日，景超齎令往台湾，迁贼酋刘国轩、冯锡范等至省。十一月竣事。

赵忠襄平吴三桂赵良栋，宁夏人。年二十四岁，以武勇受知於陕甘总督孟乔芳。从英王征陕，授潼关游击，旋从大学士洪承畴征云南，迁副将军。康熙壬寅，平西王吴三桂奏推广罗镇总兵，知三桂必反，以疾辞。三桂大怒，欲劾诛之，总兵沈应时巽词解免。旋补天津总兵官。

癸丑，三桂叛，陕西大震，宁羌、惠安兵变，杀经略提督，圣祖命赵征之。议者疑其陕人不可信，赵请留其眷於都，而己率劲兵前往，上许之。时官兵败散，屯堡荒废，沿路晓示，招兵归原汛，劾贪墨，募健儿，军威大振，斩首逆熊虎等四人。

宁夏平，疏言蜀为黔滇门户，若不先恢复则滇黔路不通，请乘胜进兵。又许之。及率兵抵密树关，遇贼，败之，擒其将徐成龙。遂取徽县，过高山深箐数十里，昼夜兼行，抵白水坝，时康熙己未除夕也。

坝为川江上流，与昭化唇齿，俗号铁门槛。贼防守尤力，沿江立营，为石囤木栅，设礮以待。下令曰：「元旦渡江大吉，违者斩！」黎明，骑骣马，率麾下五十人横刀渡江。江浅，万马腾簸，波涛尽立，呼声震天，贼连发礮，伤数十人，无敢回顾者。贼大惊曰：「老将军令如山，不可抗也。」方半渡，天忽风，吹马如吹舟，顷刻抵岸，斩贼将郭景仪等，获旗帜器械马匹无算。余贼奔窜，追之，再胜於石峡沟，十日而克成都。入城，秋毫无犯，收金银印二百六十，伪劄千，奏缴之。上大喜，手诏褒美，加勇略将军兵部尚书，使总督云贵。於是密奏滇黔倚蜀为扞蔽，今蜀已得，而三桂新死，宜乘机速进，上许之。

当是时，官军征滇，贝子彰泰自贵州进兵滇池，将军赖塔自广西进兵黄草坝，满、汉兵十万余围城九月未下。赵至军，即向贝子陈三策：其一，称我兵紮围太远，自归化寺至碧鷄山东西七十余里，呼调不灵，宜掘里濠相攻逼；其一，称欲取内城，先　破外护，使贼匹马不可出，方可招降；其一，降者宜分别收养，不宜尽发满洲为奴。贝子不悦，以满语駮诘，而赵又不解，瞠目抵牾，幸已奏闻，诏下，悉如策。贝子不得已，与兵二千攻得胜桥。赵见桥头礮台甚密，意白昼攻之伤必多，乃伏马兵於南坝两岸，分步兵为三队，结营立壕墙，墙上架火枪子母礮，身披厚棉，持大刀督阵。夜二鼓，攻桥，贼尽出死战，其酋郭壮图亲搏战，三进壕墙，而伏兵三起应之，列炬如星，枪礮雨下，贼败走。夺桥进，至三市街，再败之，天犹未明也。平旦，入东南二门，郭壮图自焚，三桂孙世璠自杀，余贼尽降，云南平。

赵性戆，取蜀时，见罪於将军吴丹，丹为明珠侄，珠心怵之，授意兵部抑其功。复屡疏争，珠使其党御史龚翔麟劾以大不敬，宜坐斩，上优容之，命乞骸归里。上征噶尔丹时，幸其邸，问方略以行，叙功，封一等子。尝谕侍臣曰：「赵良栋果良将也。惟性褊狭，与人多龃龉，朕不用，实保全之。」归数年，卒，諡忠襄。乾隆中，高宗念其功，加封其嗣曰泌一等勇略伯。

彭春胜俄人於雅克萨俄罗斯来我国边界互市者，国人呼之曰罗刹。 「 罗刹即俄罗斯之急读音。」 康熙乙丑，俄兵踞雅克萨城，秉其彼得大帝之命，欲肆东封，圣祖命副都统彭春率师往讨。彭亟选索伦劲旅，乘其未备而急往，师至雅克萨，俄兵筑城犹未完，而我师已至，众大惊。彭先以书谕降，不从。乃相地势，军城南，集战船於城东，三面积薪，为火城状。盖城中多木筑，遇火必无幸也。俄人大惊，其酋额里克舍奋力出战，然以四周形胜率为我军所占，故一战而俄兵大败，复遁入城，穷蹙乞降。彭乃收其兵仗粮食，宥额里克舍罪，许其引众六百人还，其众即时徙去，不敢复入寇，遂订《尼布楚通商条约》。此约成後，俄帝岁遣学生来京师留学，四裔馆有为俄罗斯专设之馆，殆起於此。

彭当时奏凯之疏略云：「陆行自兴安岭以往，林木丛杂，途径窄隘，冬雪之时，沙结冰坚，夏雨，泥深淤阻，惟轻装可行。其途径皆为自古人踪不到之处。惟水程较易，自雅克萨还至爱罅城， 「 即瑷珲，亦称爱珲。」 於黑龙江为顺流，行舟仅须半月，两岸可纤挽。若逆流行舟，须三月，较陆行倍期，然於运粮礮为便。方进兵时，曾建木城於黑龙江，呼为玛尔，调兵千五百人往驻，造舟运礮，以缮军备。又选福建之投诚善用藤牌兵四百人助剿，命为乡导。我军声势既壮，既整且暇，何难奏犂庭扫穴之功！而我皇上犹宣谕诸将，为中国兵马精强，器械坚利，罗刹势不能敌。归诚时勿杀一人，俾其生还故土，则我朝之仁征义育，怀柔远裔，使其传我声威，感动异类，谨本此意。幸奏肤功，未伤敌兵一人，而已恢复边疆，拓地数千里。」

小策淩败俄人大小策淩，皆准噶尔名将。小策淩出兵未尝败衂，惟额尔德尼昭之战，几覆其师。然其後与俄人战，有耳提施河之捷，俄於东方，自雅克萨之役以来所未尝有也。

耳提施之战，衅起於寻金沙。喇嘛脱喇者，实为喀尔喀间谍。策妄知之，脱喇东归不得，乃走俄，说以耳提施河金沙之利。俄探之，果然，遣人往开，准人尽执杀之。乃以哥萨克兵一万、土耳扈特兵六千来犯，小策淩御之河上。俄军恃其火器，蔑视准人，小策淩夜篝火於林，张疑军，而悉所部触土耳扈特兵，土耳扈特兵溃，乘胜崩之，俄阵亦动。俄将见事急，令并土耳扈特人击之，小策淩见俄阵坚，乃少却。中宵，使军士衣俄死人衣，入其垒，举火大噪，遂环而傅之。俄火器不及施，皆短兵接，准人技击俄人所不及，遂大败。俄人裒死伤者退，准人从之，入俄境五百里，不见一骑，疑有伏，乃引归。自是，哈萨克、布鲁特诸部落皆倚准人为重，故中间百年，俄不得志於中亚。及其衰也。痘症盛行，战士多病，准人不知医药，故尽歼。

圣祖亲征噶尔丹康熙丙子，圣祖亲征噶尔丹，降其诸部。丁丑，再亲征之，所过童山沙碛不生草木之区，至是浅草蒙茸，六军游牧如内地。偶乏泉水，上相地疏凿，甘泉湓涌。会饮马川西，忽得明成祖勒铭纪功之石於水 ， 濯而视之， 中有「永清沙漠」语， 上曰：「真永清矣。 」是举也， 果扫穴犂庭， 威震域外， 朔漠悉平。

费扬古殪噶尔丹可敦阿奴康熙丁丑，满洲襄壮公费扬古为抚远大将军，随征噶尔丹，大战於昭莫多山，出奇制胜，殪其可敦阿奴。可敦者，准部称可汗也。颀晳，敢战，披铜甲，腰弓矢，骑异兽，临阵精锐悉隶麾下，至是亦毙。

孙襄武胜噶尔丹於昭莫多山汉军孙襄武公思克，初剿厄鲁特，继平吴三桂，嗣征罗卜藏，皆独领偏师，积功最伟。最後，偕抚远大将军费扬古进讨噶尔丹，至昭莫多山，大败之。奏捷，召赴京，命侍衞迎劳，赐袍褂鞾帽等物。御制诗箑有「鹰扬资远略，宿望在西陲」之句。入觐畅春园，赐御书「绥怀堂」额及端罩四团龙补服、花翎、朝帽、朝衣、朝珠、鞍马，命还肃州提督任。康熙庚辰卒於官，榇还京师，自甘州至潼关，沿途军民无不号哭相送。上闻之曰：「诚可谓将军矣。」封一等男。雍正朝，入祀贤良祠。乾隆朝，诏予一等男世袭罔替。

朱廷珍施琅灭朱一贵康熙辛丑，朱一贵作乱，全台陷。总兵朱廷珍偕水师提督施琅，帅水陆大军八千人渡海进兵，不旬日，肃清台郡。其擒贼首朱一贵等平南北二路露布如下：「惟辛丑六月二十有三日，本镇总统官兵克复台湾，大张文告，与民更新。为殉难将帅讨贼复仇，枭磔元凶，招徕市肆，宥罪恤伤，询问疾苦，乃会同水师提督施，遣兵追剿逸贼，分攻南北二路，以林秀、薄有成、郭祺、齐元辅、范国斗、胡璟、李祖、刘得紫、郑文祥、刘永贵、董方、林君卿、游全兴等带领官兵，穷追朱一贵诸贼，以王万化、林政、边士伟、魏天锡攻取南路，营凤山县。以朱文、谢希贤、吕瑞麟、洪平康、阎威攻取北路，营诸罗县。以景慧收复笨港，林亮、魏大猷率舟师北上，平定沿海一带地方。指挥已定，克日遄征。犀甲熊旗，耀若长虹四出；金戈铁马，闪如怒瀑齐飞。越五日戊午，林秀诸军遇贼於大穆，降。追奔逐北，炎火之爇飞蓬；斩将搴旗，豪鹰之攫爰兔。贼遗车马器械，堆积如山，余党溃散归降，十去其九。朱一贵走湾里泾，我军追至茅港尾铁线桥，收复盐水港。一贵夜遁下加冬，绝食月眉潭，狼狈星散，不及千人。乃有义民王仁和、杨石，密至沟尾庄，是夜鷄鸣，火礮震天，金鼓动地，六庄乡壮喊杀攻围，遂擒贼首朱一贵，及其党王玉全、翁飞虎、张阿山，缚置牛车，驰解军前。五十日自大夜郎王，囚首叩堦除之石；卅万众伪称国公府，拽颈杂羊豕之羣。余孽虽奔，天网不漏，枭杨来於大排竹，竿首级於十字街。林曹、林骞、林琏、郑惟晃、张看、张岳等，咸向我军面缚乞降。复擒吴外、李勇、陈印、陈正达、卢朱等，皆系长缨，以为俘馘。渠魁党羽，无不械送就诛；胁从爪牙，已尽烟消靡孑。王万化诸军至南路，擒斩贼目郑定瑞、颜子京等，收复凤山县，安抚下淡水各处庄社民番，南路五百里地方，悉皆恢复荡平。朱文等诸军至北路，擒斩贼目万和尚等，收复诸罗县，安抚哆罗嘓斗六门各处庄社民番。景慧引兵至笨港，林亮、魏大猷以舟师来会，遵海上下，扫除贼薮，招辑流亡。而援淡游击张駥，守备李燕、刘锡，千总李郡，淡水营守备陈策等，引兵南下半线，谢希贤引兵北上，与张駥等会合，北路千余里地方，尽皆恢复荡平。扫逆寇於一朝，根株悉拔；奏肤功於旬日，山海敉宁。从兹鹿耳鲲身，永巩东南之锁钥；鷄笼沙马，长固陬澨之藩篱。咸知盗贼不可为，即窃州踞县，终当横分腰领。犯乱不可作，虽道寡称孤，毕竟坐受诛夷。起普天忠爱之心，寒千秋叛逆之胆。桓桓熊虎，厥有微劳；忻忭曷胜，驰闻敢後。」

年羹尧岳锺琪平青海青海，唐以来世属吐蕃，至明而始为蒙古所据。明末，固始汗袭有其土，与满洲时通贡使。固始汗以顺治丙申卒，後分二支：一驻西藏，一分牧青海及河套。准噶尔部噶尔丹起，河套、青海均为所破。康熙戊寅，噶尔丹败亡，固始汗第十子达什巴图尔入朝，封和硕亲王，由是青海始为外藩。其子罗卜藏丹津袭爵，自以青海、西藏旧皆为领土，思恢复先业。会世宗御极，乃於雍正癸卯叛，阴结准部策妄阿喇布坦为外援，西宁戒严。

无何，族人额尔德尼及察罕丹津不从，先後挈众内附。世宗命年羹尧为抚远大将军，以四川提督岳锺琪参赞军务，征之。罗卜藏丹津刼旧驻西宁之兵部侍郎常寿，幽之。羹尧分兵三路布置：北扼布隆吉河， 「 即疏勒河。」 防其内犯；南守巴塘、里塘各地，断其入藏之路；又请敕富宁安等屯军吐鲁番，绝其与准部之交通。青海夺气，罗卜藏丹津穷蹙。甲辰，诏授锺琪奋威将军。会降人为言罗卜藏丹津驻乌兰木呼儿，距此百六十里，锺琪乃率军衔枚宵进，黎明，抵其帐，尚卧，马未衔勒，皆惊逸，擒其母妹。罗卜藏丹津衣番妇衣，骑白驼走，锺琪自追三百里，至桑骆海，路尽而返。分其地以赐厄鲁特之不附寇者，而於西宁设大臣治之，青海遂平。

或曰，吴人某，少无赖，好勇，被仇诬作太湖盗，逃塞外，随蒙古健儿盗马久，性遂爱马。一日，见岳所乘，名马也，夜跳匿厩中，将牵其缰。未三鼓，岳起视，自饲马，某不能隐，被擒。岳上下视，问：「行刺乎，盗马乎？」曰：「盗。」问：「白日阑入乎，夜踰墙乎？」曰：「踰墙。」岳微瞠，若有所思。秣马讫，命随入室，赐以杯酒，随解衣卧。迟明，岳起，唤盗马人同往大将军府，岳先入，良久，闻军门传呼曰：「岳将军从者某，赏守备衔，效力辕下。」岳旋出，上马顾曰：「壮士努力，将相宁有种耶！」

及岳征西藏，某从行，时雍正甲辰二月初八日也。岳命副都统达鼐、西宁总兵黄喜林各领兵先，自领五百人为一队，约某日会於青海界之日月山。至期，天暮，岳立营门，谕二将曰：「此行非征西藏也，青海酋罗卜藏久稽天诛，昨其母与弟红台吉二酋密函乞降，机不可失。」收珠宝一囊，金二饼，顾某曰：「先遣汝召贼母来，贼所居穹庐，外有网城，结金铃於上，动辄人知，非善踰者不能入。贼营帐四，上有三红灯者，其母也，对面帐居罗卜藏，左右居丹津、红台吉二酋。珠宝与金将以为犒。此大事，汝好为之。」解腰下佩刀授之。

某受命出，天大雾，行三十余里，至贼网城。腾身入，帐烛荧然，母上座，二酋侍侧。母六十许，面方，发微白，披红锦织金袍，叱问：「何人？」某曰：「年大将军以阿娘解事，识顺逆，故遣奴来问好，囊宝贝奉赠，金二饼馈两台吉。」二人闻之，喜谢。吴乃诈曰：「将军在十里外待阿娘，阿娘速往！」三人相顾犹豫，某解佩刀厉声曰：「去则去，不去，我复将军。」其母曰：「好蛮子，行矣。」上马，与二酋随十余骑，行不十里，岳来迎，将其母与二酋交达、黄二将分领之。须臾，前山火光起，夹道礮发，斩母与二酋回，入军营。次日，谍者来报，罗卜藏丹津已逃准噶尔部落，岳命竿三头狥，三十三家台吉皆震悚，乞降。二十二日，至大将军营，往返才十五日，二月朔凯旋。论功，赏游击衔，某谢岳曰：「某杖此，仅半月耳。大丈夫何颜复来？愿辞公归，别图所报。」岳笑曰：「咄，吾知汝终为白首贼也。」厚赐而别。或曰，岳兵至哈达河，袭守地贼，追奔一昼夜，士马饥渴，塞外严冻，忽涌泉成溪，万马腾饮，遂追入崇山，歼贼二千。罗卜藏丹津穷窘无计，乃放平日所养野骡，使直奔岳军前。骡尾有焰上腾，诸军大惊骇，岳曰：「此火牛故法耳，可一不可再。」乃命士卒各持长矛向前直奔，又以强弩百余尽力射之，骡怀痛，皆反奔，罗卜藏丹津阵大乱，遂歼焉。

傅尔丹讨准噶尔康熙丁丑，圣祖亲征沙漠，噶尔丹穷蹙自缢。其侄策零多尔济窜阿尔泰山北，稽首称臣。圣祖受降凯旋，朔漠荡平。其後数岁，策休养生息，招徕噶尔丹藩臣，部落渐强，侵犯喀尔喀部落，圣祖震怒，练兵筹饷，为深入计。世宗践祚，欲竟圣祖未竟之绪。会策死，其子噶尔丹策零嗣立。噶少年聪黠，善驭士卒，诸台吉乐为之用，世宗遂决议讨之。

张文和公荐傅尔丹为帅，筑大将坛，率旗绿营等五万兵讨之，诸蒙古藩臣皆执戈以从。时达福力谏不可，上曰：「策零殂落，噶逆新立，彼境已有分崩之势，何云不可？」达曰：「策零虽死，其老臣固在。噶亲贤使能，诸酋感其先人之德，力为扞御，我以千里转饷之劳，攻彼效死之士，臣未见其可。况天方酷暑，未易兴师。」文和乃旁赞曰：「六月兴师，载诸《小雅》，君果未知耶？」上曰：「达福患暑疾，盍以卤汁灌之！」达词色愈厉。上曰：「然则命汝副傅以行，尚敢辞耶？」达语塞，遂叩首出。

世宗 马祷於明堂， 亲酌傅以宠其行。 时从征者为副将查弼纳， 将军巴赛， 副都统戴豪， 海兰， 西弥赖， 定寿， 苏图， 马尔齐， 侍郎永国， 塔尔岱。 八月， 会师於科布多城。 噶遗将伪降， 言其部擕贰， 与哈萨克迭战经年， 马驼羸弱， 可袭灭其部落。 傅信其言， 欲进师， 定曰：「今噶逆闻警， 歛师境内， 静以观变， 其谋可知。 莫如耀兵境上， 以扬我武， 全师凯旋， 策之上也。 安可信俘虏片言， 突入敌垒， 以黩武哉！ 」傅曰：「不入虎穴， 安得虎子？ 彼穷蹙之余， 安能敌精强之士？ 不御敌， 非勇也！ 汝何怯懦自损其威也。 」定默然出， 以袍付仆曰：「汝持此以归葬焉， 生子名寿， 以志难也。 」永曰：「吾闻用师， 乘瑕以战， 未闻无隙而能敔胜者。 今噶逆亲亲用能， 人惟求旧， 选不失材， 贤不失位， 疆圉远辟， 牧飬蕃滋。 彼虽犯我师旅， 尚当良筹以御之， 而况敛兵蓄锐， 乃可深入自暴其师乎！ 」海兰曰：「量敌而入， 将之能谋也； 知难而退， 武之善经也。 敌未可轻， 武未可黩， 俘虏之言奚足为信！ 羸师待敌， 外夷之故智， 君其防之！」 傅赧然曰：「我国之所以无敌者， 以武臣之不畏死也。 君等安可蹈汉儿之习， 自弱其势哉！ 」因命整军以进。 主事何溥执辔以谏，傅曰：「蕞尔竖儒，安识兵家事？」因以鞭挥何手而去。马退告众曰：「此师殆哉！」戴曰：「带具存，何畏？死无惧也。」查曰：「余刀俎余生，受君恩乃不死，今得以马革裹屍，幸矣。」查前因允禟朋党，廷议大辟，上特宥之，故查益感激用命。及出境数百里，不见贼垒，获侦者，云在克托岭。傅遣苏图往剿，未数里，闻胡笳声远作，毡裘四合如黑云蔽日。傅惧，移师东，陷和通淖尔，汉言大泽也。定谓傅曰：「违众陷师，谁之咎也？」傅默然。定曰：「言在先，敢辞死乎！」遂与马尔齐率兵援苏。兵既接，忽大风蔽日，雹如牛首，我兵血战，後无继师，定寿中矢殒，苏等俱没於阵。西弥赖率本部援之，兵溃身殉。贼遂犯大营，傅命蒙古兵御之。定制，科尔沁王公树红纛，土默特旌树白纛，以为志。转战间，科尔沁王某偃旗首遁，土默特公沙津达赖奋身入贼垒，白旌耀然。众知蒙古兵败，曰：「白纛兵入贼队矣！」诸军遂大溃，终夜，甲仗声绝。傅举止失措，惟抚驭满洲士卒曰：「慎勿堕家声也。」永国刎颈死，戴、海均自缢，何溥儒服雅步曰：「死为国殇，永亨俎豆，荣矣。」

有蒙古参领某， 潜渡淖， 遇妇人骑以追， 推之河中， 水浅， 不得死。 医士汤某， 仓皇奔窜， 扬言曰：「余有丹药， 噏之可免渴。」卒无应者， 陷於贼。 傅杂士伍奔窜，屾查纳弼跃马舞刀， 贼皆披靡， 渍围而出。 不见傅， 以其已死， 恐蒙陷师罪， 曰：「颁白之年， 岂可复对狱吏！ 」遂复入阵而死。 达福殿军， 被杀， 巴赛血战死之。 惟塔尔岱冒锋矢出， 中枪穿胫， 血殷征衫， 蒙古医以羊皮蒙之， 三日始苏。 贼获诸士卒。 皆以皮绳穿其胫， 盛以皮袋， 儎诸马後， 从容唱歌而返。 蒙古科尔沁王匿 隹苻中， 以千金赂傅， 傅受贿， 扬言於众中：「蒙古白纛者先败。 」乃收公沙律斩之， 蒙古士卒皆怒。 溃军事闻， 上震悼曰：「朕悔不听达福言，今无及矣！」乃厚恤其家。 「 达故权臣鳌拜孙，耻其祖所为，故尽节。」 革傅爵，赏恤诸溃卒。雍正辛亥，噶众大入，赖额驸超勇亲王战於光显寺，其势始衰，遂讲和焉。

初，上命傅尔丹与岳威信公锺琪会议进兵策，岳赴傅穹庐中，见壁上刀槊森然，问傅何所用，傅曰：「此皆吾素所习者，悬以励众。」岳笑而漫应之。出语人曰：「为大将者不恃谋而恃勇，亡无日矣！」後卒如岳所料。

策淩大破准噶尔超勇亲王策淩，先世为元太祖第四子裔，居喀尔喀三音诺颜部。康熙中，准噶尔台吉噶尔丹势强，喀尔喀四部尽为所破，王时弱冠，负祖母，单骑敂关降。圣祖怜之，置宿衞，授轻车都尉，赐第京师，尚纯慤长公主，洊封郡王。雍正中，遣归游牧。辛亥，征准噶尔时，王请从，上许之，命从顺承郡王驻察汗河。傅尔丹既偾师於和通淖尔，贼众阑入喀尔喀界。时额驸超勇亲王策淩远屯他戍，噶利其赀，欲掳其游牧，其副曰：「彼为盟长，北方之最强者，若激其怒以遏吾归，诺颜难生还也。」噶不从，因破其塞，掳其妻孥，驱牛羊数万以行，南犯大青山。

当是时，康亲王屯归化城，顺承郡王屯贺兰山，相犄角。闻警，康亲王调宣、大二镇以待。事闻，世宗命大学士马尔赛佩抚远大将军印，一等侯李杕副之，率精卒数万，遏其归路。虏知有备，南掳蒙古诸部落。超勇王闻警趋归，知妻孥已被掳，仓卒计无所出。时舒穆禄直恪公绰尔铎以理藩院侍郎转饷至，超勇王告以故，且欲奔诉於朝。舒笑曰：「余素以豪杰待王，今何出此下策？夫蒙古诸藩以王为最，朝廷方恃以办贼，今虽妻孥失陷，然劲卒尚存，王若统率诸部，尽力向敌，遏其归路，则一战成功，妻孥可全，疆域可复，此上策也。若不顾大计，单骑归朝，诸将帅不明王心，必以王为败绩，收付廷尉，按律科罪，吾恐漠北诸部，不复为王有矣。」超勇王感叹曰：「君言良是，男儿一腔血当为诺颜倒也。」因返旆向敌。诺颜者，蒙古谓君也。舒复命，便谒顺承王，乞师相助，超勇王闻之，益用命。

护衞某能日行千里，尝立高峯上，拱手作鵰立状，噶不觉。命潜入噶营，悉知虚实，然後檄调诸部落蒙古兵，得三万人。王曰：「噶众三十万，以一诛十，可御之矣。」乃会顺承郡王，请以孱弱士卒行。顺承郡王简精锐付之，超勇笑曰：「吾所以请王师者，欲其饵敌也。王师纵强，焉能御百万众哉！」乃易孱弱以行，日行三百里，至光显寺。王笑曰：「其险已为吾据，虽百万可成擒也！」寺左河右山，众请登山据险，王曰：「贼知吾据要害，若自上游以渡，吾功不易成。」因命满洲军背水面阵，蒙古军营河北，己率劲旅万人伏山侧，属诸将曰：「闻笳声则进。」部署始定，贼大至，见背水满洲军，笑曰：「败亡之余，复敢鬬耶！」其副曰：「策淩，人杰也。今吾已破其部落，彼岂甘心於吾？恐驻师於此，以遏吾归也。」噶笑曰：「彼国之制，无以外藩将满洲兵者，彼乌敢在此？」率众越险以进。满洲师皆弃甲沿河走，贼追掠间，闻阵後作笳声，须臾，旌旗遍山谷，王大呼曰：「策淩在此！」率众从右山下驰，掷帽於地曰：「不破贼不复冠矣！」军无不以一当百。贼崩溃，伏屍蔽野，人马践踏追击，狼狈渡河逃。河北诸蒙古将闻笳声，复半渡击之，其副战死，酋率数百人骑白驼夜遁，河水为赤。王从容於马上弹瑟琶唱曲以归。马尔赛屯师乌兰城，以为虏不复经此，日置酒高会，不理军事。李杕故马戚，惟其言是用。及诸路捷书至，军士咸欲出师立功，马屡止之。复闻贼哨骑至，诸将请命，曰：「吾奉命戍此，未奉退贼之命也。」诸将士拔刀斫柱，间有泣者，李以鞭挥之，曰：「守吏紧闭关，越者斩！」诸将益愤。傅鼐时以偏裨从军，慷慨言曰：「相公奉命遏贼归路，今天亡其魄，豕突至此，正男儿杀贼立功时，奈何闭关任其扬去？」率本部斩关出。马不得已，始下追贼令，噶已远去。适副都统达尔济追贼至，马误为虏，命军士击之，两军互伤，乃托辞贼远难及入告。奏上，世宗大怒，斩马尔赛於军，李杕长流塞外，超勇王等论功封赏有差。噶归，告其主曰：「南朝大有人在，策淩谋勇兼备，未可撄其锋也。」始敛兵，微吐和意，上复遣傅鼐、阿克敦往谕，议始成。当时若非马尔赛之闭关纵寇，则其酋可擒，其部可灭，不待二十年之久也。然而当时论者，咸谓超勇此次之捷，为北征第一战功。

哈元生平乌蒙云南乌蒙蛮者，倮也，明以前曰乌蛮，国初因明之旧，设乌蒙土府，属四川，府治有汉、苗杂居。乌蒙酋禄氏，事流官甚谨，流官乃鱼肉之，遂有雍正庚戌禄万福之叛。

万福为鼎坤子，鼎坤有兄曰鼎乾，袭土司，以不法，为滇督鄂尔泰逮捕下狱，旋杀之，而许其子万锺袭官。时鄂方议改土归流，世宗特诏以乌蒙隶云南。鄂有记室章某，窥朝旨在有事乌蒙，乃言於鄂曰：「鼎乾有壻陇庆侯，年少恃勇，即镇雄土府也。妻白闾绝艳，万福夙与通，构庆侯之恶於其父鼎坤，万锺权日落，方恶鼎坤之跋扈也。鼎坤不自安，此其机可乘也。公若金币良马之不吝，鲰生必有策，使彼自相攻，而吾安受其烬，惟公图之。」鄂喜，且闻白闾之美，欲得之以充下陈也。章计得行，而滇南之杀机动矣。

乌蒙西部有大城曰鲁甸，鼎坤据之，精兵在焉。其地距会城六百里而近，万福好游畋，尝连骑走都市，与官军诸健儿习，章遂因某弁以告万福。万福本不慊於万锺，且欲毁陇庆侯，夺白闾，而觊觎乌蒙土司也，遂导见鼎坤。章至是，备述鄂之厌恶万锺扶植鼎坤意，鼎坤欣然从之，将出兵以从官军而讨万锺。万锺闻之，使告庆侯，密为之备，欲先发以制人也，乃谋夜袭鲁甸。庆侯之叔联星亦掌兵符，惧兵连祸结，且与庆侯积不相能，遂泄万锺谋於鼎坤，鼎坤告急於鄂，而自率兵疾趋乌蒙，万锺亦出兵防御。顾镇雄之兵为联星所扼，乃血战一昼夜，鼎坤几不支。鄂遣哈元生往援，三战三捷，渡藤桥，破金锁关，遂入府城。万锺弃家室珍宝奔镇雄，求援於庆侯，庆侯力促联星。时章之说客，方因鼎坤入镇雄，而镇雄之仇阿底土司者已备战，联星大惧，遂通款官军，与哈元生、禄鼎坤、阿底诸军相应，共袭庆侯，庆侯等遂遁川边，依东川诸部禄天佑焉。

乌蒙破，万锺出走，其爱姬婴欲从行，万福夙谂其艳，乃劝元生生致之以献鄂，意谓鄂有婴，可不求白闾而自得之也。既而元生虏白闾，白闾引锥欲自刺，左右严备之。万福请以白闾归，愿代搜庆侯之妹名嫈者，献鄂以自赎。元生谋於章，章曰：「主帅征乌之宗旨，欲得白闾也。且佯许之，语以主帅受俘，必赐子，既入，乃可图也。」万福乃私谓元生曰：「吾宗世传有宝玉二器，一玉马，夏日倚之不汗；一珠冠，夜冠之可无烛也。子能与吾白闾，吾为子致之。」既而白闾终为鄂所有，万福大恨，怏怏归鲁甸。章复语元生曰：「禄父子怨望，不久且反侧，非早诛之不可。」元生乃挟章以偕，言於鄂。忽鼎坤父子请以土兵从征东川，擒万锺、庆侯，鄂许之。

鄂既收乌蒙之地，设流官，乌蒙曰府，镇雄曰州。奏上，世宗褒奖至再。遣禄鼎坤父子质妻子於会城，锡以参将守备等秩。及东川罢兵，万锺走死，庆侯不知所往，乃调鼎坤河南，万福贵州，皆不得袭土司，父子俱大失望。万福尤不能忘白闾，寻以治产赡族为请，欲归鲁甸。道会城，诣督署，丐之章，欲得间一见白闾。章要以前许之二宝器，万福谓今不知所在矣，章大忿。万福惧，贿盗刺杀之，而自遁归鲁甸。

白闾既嬖於鄂，尽泄万福隐秘及陇庆侯豪侈状，鄂乃疑元生私得宝器，遣人讽元生。元生皇恐，鄂要以必得，元生曰：「易易耳，万福方归鲁甸，盍促之来，迫使进献，许以乌蒙相报，否则杀之，宝器必可得也。」鄂从之。万福闻召，不敢即行，乃上书自陈，欲得白闾手书，并以倮兵千人为衞，始可至，鄂亦从之。会万锺姬婴与白闾争宠，乃乘间语鄂以万福通白闾事，且曰：「宝器实为宗老禄某所藏，妾弟良臣能致之，无烦大举也。」鄂信婴言，自是疏白闾，不许万福携兵入省。

未几，良臣果献宝，宝为玉蟹及茶花一枝，亦有珠冠一，圆湛光耀，若戎菽，鄂自是嬖婴甚。白闾闻之，欲请一观，既观，曰：「此残膏賸馥耳，较之妾所言者，犹小巫之见大巫也。主公奈何甘受其欺！」鄂曰：「物果可致，当嬖汝以专房，世守此宝，盍速图之。」白闾曰：「物今藏於万福，妾父鼎乾因得罪下狱，几致削除，遂为鼎坤所攫，万锺继嗣而弗出也，两家由是构衅。鼎坤爱万福嫡妻，遂授此器，俾守之。」鄂曰：「何术以致之？」白闾曰：「妾请往见万福妻而取以来。」鄂曰：「吾资尔以金币，好自为之。」白闾遂盛车驷齎金币而过万福，万福乃偕返鲁甸，说其妻，不纳，顾万福乃就其妻之嬖小臣福五说之，曰：「乌蒙既亡，区区鲁甸，旦夕不自保，彼今复欲出兵刦制而设流官，请以宝器自赎。」福五奔告万福妻，万福妻乃见白闾，议必以见鄂得复封鲁甸之请而後献宝，白闾允之。偕行，之会城，白闾先入，语鄂曰：「万福妻美而艳，可并留之。」意盖欲间婴宠而自得万福也。且求必复鼎坤职，居鲁甸，留万福会城以为质。鄂大惑。及见万福妻，美於白闾，张盛筵，酒酣，万福妻以复鼎坤鲁甸请，鄂许之。寻奏献於朝，世宗褒赏甚至，鄂遂留万福妻於署，为万福别娶某土司女。万福恋白闾，恭顺如厮养仆，自是白闾出入自如矣。

无何，婴以鄂嬖万福妻而失宠，大恚，以其为白闾所介入也，欲中伤之。白闾与万福奸，乃使人求计於福五。福五失万福妻，方怏怏，故与婴合谋，造作白闾书；遣倮兵杀鼎坤，己得与万福归主鲁甸。伪为遗书甬道者，婴之婢拾以献鄂，鄂怒，磔白闾。寻使衞士某刺万福。某故倮族，阴袒万福，反告之，万福遂遁去。鼎坤见万福归，大惧。

陇嫈，庆侯之女弟也，与婴、白闾皆为鄂所有，而嫈独涕泣求死，不许；求披剃为尼，亦不许。鄂将就之宿，宛转拒之，左右强迫焉。且告以白闾被磔事，嫈骇而泣，去志乃决。一日，疾奔出甬门，夺守者剑，手剸之，褫其服，易以衣之，一跃而出。

是夕，鄂闻阍人为盗所毙，忽元生求见，鄂出，元生探怀中书，抵膝密陈，鄂惊，色如土。寻语以失嫈事，元生沈思久之而言曰：「是必往鲁甸，其兄庆侯犹在也。前日闻倮卒言，往西山会宴，盖欢迎镇雄旧土府陇庆侯也，嫈其随庆侯以去耶。」鄂曰：「嫈之去，非婴姬万妻罪，杀之，可乎？」元生曰：「公如不畏吏议者，被罪而去，左右拥抱，何害？即不然，今上密使徧天下，二憾在侧，得毋为奸人罗织乎？」鄂悟，顾左右曰：「取永卷二姬首来！」左右应声往。须臾，朱盒烂然，陈於几右，启之，赫然美人首也。於是鄂命元生出师，传檄讨禄万福罪。

万福挟资归鲁甸，说其父鼎坤，号召各峒，勒兵而出。会陇庆侯魏生与嫈俱至，分往说镇雄、东川各州县，皆戕官，裂衣冠，应万福。元生受师而病，力疾趋龙峒，倮兵势张甚，元生督兵进战，败鼎坤，擒之。俄而禄、陇同盟兵进逼，大局岌岌，鄂上疏自劾，世宗慰留之，密使侦察，将易督矣，忽万福兵大溃，元生奏奇捷焉。

万福既受创於鄂，大憾之，乃纵倮兵淫掠以泄愤。一日，万福方欲逼淫一处女，处女拾地下一刀刺万福，力抵之，洞胸腹，仆地，立毙。众倮集，处子已自刎死。时庆侯方督倮兵鏖战，闻万福死，大骇，士气骤沮，而覆军之祸作矣。

官军火器锐利，倮兵当之辄溃，元生以是胜。庆侯思抗之，捕得官军故礮手一，令施礮，礮手佯以礮口向上，时倮兵得火药数桶，礮手诡云：「非多实药不可。」因密投火桶中，桶爆裂，庆侯礮手与一军俱歼焉。庆侯死，而元生始奏凯归。张广泗额保平苗疆雍正丙午，世宗以云贵总督鄂尔泰疏论治苗，谓必改土归流，苗乃可治，从其请，并令兼制广西。诸土司皆缴敕印，纳军械，於是先後辟苗疆二三千里。及三省边防略定，鄂入都，而贵州台拱苗遂变。乙卯，各寨蜂起，陷黄平以东诸城。副将冯茂复诱杀降苗，抚苗大臣张照密奏改流非策，旷师无功，鄂尔泰、张广泗均上疏自劾。是年，世宗崩，高宗即位，授张广泗为七省经略。乾隆戊午，广泗平苗疆。壬子，苗匪以细故复乱。时施锦以巡检官黔之古州，闻苗寨有欲蠢动者，召头人诘之。头人曰：「不敢。」乃责令出不敢生事甘结，释之出。羣苗聚而问皇帝召汝何事， 「 苗人谓官曰皇帝，谓隶曰官，书吏、幕宾曰军师，至尊乃曰京师老皇帝。然畏官。畏军师，不畏皇帝，更不畏老皇帝也。」 头人曰：「闻汝辈多事，令我出结耳。」曰：「出乎？」曰：「出矣！」曰：「我辈嫉汉奸久，方将治兵攻之，汝乃出结，即仇汝。」拥头人，围巡检署，索结，不可，杀而夺之。诸寨起应，後至嘉庆间为额保所平。

傅恒征金川金川为汉冉駹地，隋置金川县，唐属雅州，明隶杂谷安抚司。高峯插天，层峦回复。中有大河，以皮船笮桥通往来。山深气寒，多雨雪，所种惟青稞荞麦。番民皆筑石碉以居，与绰斯甲布等九土司接壤。康熙中内附，莎罗奔以土舍率兵，从岳锺琪征羊冈，有功。雍正癸卯，授为安抚司。莎罗奔既得官号，自号大金川，以旧土司泽旺为小金川，於是有两金川之称。莎罗奔寻以女阿扣妻泽旺，旺懦，为妻所制。乾隆丙寅，莎罗奔刼泽旺部。丁卯，又攻革布什咱及明正土司。时制军庆复用兵瞻对土司，草率完局，颇不当上意。巡抚纪山覰其位，遂主用兵，高宗壮其请。纪山命副将张兴仓卒进兵，为所败。上知纪不足为，庆复以班滚事被逮，因命张广泗改督川陕，剿金川。

张固宿将，初随鄂文端公尔泰征苗，所向披靡。视金川与诸苗寨等，遂慷慨覆旨，谓旦夕可奏功。调兵三万，分两路：由川西进者，攻其河东噶喇依诸巢穴；由川南入者，攻其河西诸碉卡。副将马良柱已乘胜攻克孙克逊，贼众讋服，累请降，张毁书辱使，务捣其巢。又忌马未请命而战，檄马还，易以他将，贼乘隙建筑巨碉，蓄粮养锐，我兵阻险不得进。张泥前奏，不敢据实入告，仍以期於冬尽殄灭为言。

戊辰春，诸将多失事：张兴为降番所诱，被戕；噶固土兵与贼通，游击孟臣死焉。张复以增兵练饷为请，上疑其妄，乃命大学士讷亲往督师。岳锺琪起自废籍，授总兵衔，命由丹坝取勒乌围，张由西岭取噶喇依。讷锐意灭贼，遂谕军中期以三日取噶喇依，违者按军法。诸将身蹈锋刃，总兵任举、副将贾国良战死。讷自是不敢言战，仍倚张。张复轻讷，阳奉而阴忮之，诸将无所禀承，率观望不前。讷密劾张袒庇黔兵、轻信胡士。时莎罗奔之弟良尔吉来伪降，张信之，留军中，以故动静皆泄於贼。越半载，无尺寸功，上大怒，逮张、讷，先後明正典刑。命傅文忠公恒为经略，将八旗劲旅，复调吉林、黑龙江诸军从。傅临行，上亲祷明堂，张黄幄以宴之，亲酌之酒，命於御道前上马，设大将旗鼓，军容甚肃。傅既至军，任冶大雄为总统，变易张、讷弊法，壁垒一新。侦知良尔吉之奸，召至幕，责其贰心，立置於法。又於雪夜攻克坚碉数处，察其道路险峻，非人力所易施，据实奏闻。上知羣鼠穴鬬，无须劳我兵力，会孝圣后降懿旨，以休兵息民为念，贼亦惧，乞岳代请降。傅命岳往谕贼，岳率从者十三人，直入噶喇依贼巢，莎罗奔等衷甲持弓矢以迎。岳目莎罗奔，故缓其辔，笑曰：「汝等犹识我否？」众惊曰：「果我岳公也！」皆伏地请降。导入帐中，手茶汤以进，饮尽，即宣布天子威德，羣番欢呼，顶佛经立誓，椎牛行炙，留宿帐中，岳解衣酣寝如常。次日，莎罗奔率子郎卞入傅营降，傅拥诸将士佩刀环侍，岳引二酋入，跪启事，傅坐受岳拜，始呼二酋入，抚以威德。二酋战栗无人色，匍匐而出，谓其下曰：「吾侪平日视岳公为天神，傅公乃安受其拜，天朝固未可量耳。」金川遂平，时乾隆己巳也。

兆惠富德平准噶尔时大策零王孙达瓦齐与辉特台吉阿睦尔撒纳别居雅尔，各有阿拉巴图 「 奴也。」 数千户。达瓦齐为达尔札近族，贵而无位；阿出身微贱，而狡黠凶狠。恶达尔札所为，不奉令，达尔札讨之，达瓦齐等败窜，入哈萨克。达尔札以二人不除终为害，遣心腹率兵六万追之，期必获。达瓦齐计无所出，阿曰：「与其束手待擒，何若铤而走险？兵法所谓往扼其吭者也。」因率锐卒千五百人，裹粮怀刃，於山岭僻境绕道入伊犂，乘其不备，夤夜突入幕。达尔札方围炉拥妾饮酒，阿趋而斩之，抚定其部落，迎达瓦齐入，立之。

达瓦齐既立，不能统驭其属，岁多叛亡，每急难，必檄阿调停。阿诮让之，达瓦齐恚曰：「彼虽才，我之臣仆，何敢以臣凌君？」嗣达尔札部署渐定，因曰：「不诛阿某，祸终未艾。」倾全部兵讨之。阿不敌，甲戌，遂率所部二万余人来降，且乞师欲藉我兵力灭达瓦齐，而自据其位。高宗知其内乱，可乘机扫荡，决意用兵。而朝臣狃於辛亥之败，不愿劳师动众。傅文忠公恒赞成之，上曰：「卿，朕之张华、裴度也。」

阿入觐，上以抚绥事急，乘马三日至热河，命王公大臣皆往陪宴。阿行抱见礼，上从容抚慰，并赐上驷，亲与分较马射，以蒙古语询其变乱始末。赐宴而退，阿悚然，时冬月严寒，汗下如雨，退告从者曰：「上真天人也，敢不讋服。」傅文忠退曰：「余今日胆裂，自不知生死矣！」

乙亥春，两路进兵：北路以直义公班第为定北将军，阿为定边左副将军，副之；西路以陕督永常为定西将军，萨赖尔为定边右副将军，副之。尽简八旗、吉林、索伦诸精锐以从。所至准夷各部落，大者数千户，小者数百户，无不携酒牵羊以降，兵行数千里，无一人抗者。五月五日，抵伊犂。达瓦齐阻淖为营，众尚万余，侍衞阿玉锡以二十二骑直薄其营，呼噪突入，贼众惊溃，达瓦齐窜走。阴计阿克苏回人伯克霍迪斯为己所立，必不负己，率亲丁百余骑遁至回疆。去阿克苏四十里，霍迪斯已遣人具牛酒以迎。达瓦齐与众酣醉，霍迪斯尽缚之入城，承班檄，献诸军门。并获青海叛贼罗卜藏丹津，先後槛入。行献俘礼，上御午门楼受之。以达瓦齐庸慤可悯，特赦之，封以亲王，赐第宝禅寺街，择诚隐郡王孙女配之。然不习内地风俗，日惟驱鹅鸭浴大池中以为乐。体极肥，面大於盘，腰十围，羶气不可近。上优容之，命为御前侍衞。准部先故有四衞拉特， 「 部落也。」 部各有汗。上初用兵，欲俟平定後仍设四汗，众建之而分其力，如喀尔喀之编七旗也。而阿志不在此，上烛其情，甫出兵，即密谕班第分四汗之意，又以额驸色布腾巴尔珠尔为科尔沁亲王，与阿言语相通，令偕行，实阴伺之。乃额驸反为所绐，阿遂恃为奥援。伊犂既平，阿处事多不禀承将军，生杀自专，置副将军印不用，用其汗旧小红钤记。发书邻部哈萨克及俄罗斯等国，不言已降，但谓率满洲、蒙古兵来定准噶尔。又使其党流言，谓不立阿为汗，终不得安。班忧之，襄烈公鄂容安曰：「此傅介子请缨日也。」班曰：「阿叛迹未见，安可妄诛旧臣，以撄上怒？」遂密驰奏，上命即军中诛之，毋濡忍贻後患。而是时大兵皆凯旋，随者仅五百人，余皆新附，班遂不敢行事。

上先有旨，命阿以九月至热河，行饮至礼。班等趣其行，欲使入境则易擒。初，六月中，额驸色布腾巴尔珠尔奉旨先归，阿私以总统旧部之意，乞其代奏，并约如得请旨，当七月下旬至。及色归，事已中变，遂匿其奏。阿待命，久不至。班迫之，令喀尔喀亲王额林沁多尔济伴之，阿不得已起程，中途迁延，迨八月，无信，疑事已变，入境且得祸，遂阴召其众，张幕，请色宴。酒数行，起谓色曰：「某非不臣，但中朝寡信，今入境，如驱牛羊，大丈夫当立事业，安肯延颈待戮？」呼酒者再，伏兵四起，拥阿出营去。阿徐解副将军印组掷与色曰：「汝持此，交还大皇帝可也！」据鞍驰去，嗾伊犂叛，又遣阿巴噶斯哈丹等掠西路军台，而伊宰桑克什木敦多卜等蠭起为乱。班、鄂扼腕无计，鄂曰：「徒死无济，负上付托矣。」班太息久之，刎颈死。鄂故书生，腕弱不能下，命其仆为剚腹而死。事闻，上以色匿情不奏，欲立正典刑，文端公来保请曰：「愿皇上念孝贤后，莫使公主遭嫠独之叹。」上挥泪太息，勩其死，褫爵。额林沁多尔济以元裔故，赐死，改命策楞、达尔党阿甲巴里坤速进兵。

丁丑，参赞玉保至特克勒，探知阿仅距一程，欲急追之，忽有报台吉诺尔布已擒阿至者，遂驻兵俟之。不知报信者即阿之侦，为缓师计，阿得从容去，逃入哈萨克。上怒，拜瓜尔佳哈达哈、钮钴禄达尔党阿为定西大将军，事专委之。复命握二大将军印，使阿以为文忠公傅恒至。达至哈萨克界，阿借哈萨克兵来拒，击败之，擒其酋。酋愿往说其主阿布赉擒阿来献，达受其绐，纵之去。而西路降夷巴尔雅噶尔藏多尔济、哈萨克锡拉呢玛舍楞等羣起为乱，都统和起死焉。文毅公兆惠复有济尔哈朗之围。上以诸贼甫受封赏，辄叛，知额鲁特概不可以恩信结，故命喀尔喀超勇王成衮札布出北路，文毅公兆惠出西路，皆於三月中起行。会诸贼自相蹂践，札那噶布尔袭杀噶尔藏多尔济、呢玛，又欲袭札那噶尔布，不果。阿自哈萨克归，会诸贼於博罗塔拉，欲自立为汗，闻官军将至，又遁去，诸贼皆窜匿。兆擒原任贝勒纳奇木，超勇公海兰察擒巴雅尔，乌尔登擒额玛札，那噶尔布已病死，台吉珲齐达瓦以其首来献。惟阿仍未获。六月，兆使将军爱星阿、阿拉善王罗布藏多尔济追阿至哈萨克，其长阿布赉以为大兵取其部也。锋刃既交，官兵势寡，阿拉善王曰：「与其同没，何若冒死说敌，犹冀可免。」因脱帽，蹈烟礮驰去，作蒙古语曰：「吾来说降。」阿布赉收军见王，王从容曰：「吾亦也速後， 「 王之父阿宝始降本朝。」 固厄鲁特也。因归降，荷大皇帝抚绥，分茅裂土，永为藩服。今部长蕞尔小国，何可信阿言，与天朝为敌，是代人受祸也。」阿布赉悟，请降为属国。适阿率二十人往投之，阿布赉执其兄达什策零送军门。事闻，上大悦，封罗为亲王，受阿布赉降，令其岁时纳贡如朝鲜、琉球。

阿徒步入俄罗斯，为樵者所得，守卡之玛玉尔 「 官名。」 送往其国。侍衞顺德讷寻踪往，玛玉尔诿为不知。时廷臣议恐挑俄罗斯之衅，陈文勤公有将帅、粮饷、帑项三议，史文靖公直欲退守玉门关。上笑曰：「皆书生语。」命理藩院行文俄罗斯索之。阿患病死，俄人送其尸入，上命识阿之林丕多尔济往验，属实。上命兆惠、富德二将军择地过冬。明年，再尽剿厄鲁特之漏网者。戊寅春，兆由博罗布尔苏，富由赛里木，如猕场中分两翼合围，约相会於伊犂。凡山陬水涯可鱼猕资生之地，悉搜剔无遗，於是厄鲁特之种类尽矣。初策零拉布坦将叛，以衞、藏据其右臂，欲与之和，使无後患，因以女妻拉藏王子，诱使入赘，而阴说拉藏王颇罗鼐叛。颇罗鼐感圣祖恩，固守臣节。策怒，亲率师由回部之沙雅尔潜袭衞、藏。近星宿海，导者误入大泽中，人马多死，穷蹙而归，遂斩其赘壻。其妻有遗腹女，长而适阿父。阿初生时，血模糊徧体，识者以为不祥，疑拉藏王子托生将复仇，至是而验。

自准部内乱以来，惟杜尔伯特策楞内附，始终无异志。其王策楞临终时，谆谆嘱其子孙报効天朝，百世无忘此德。故得保全部落，世袭藩封。其次则达什达瓦之妻，当阿初叛时，独率所部款关来投，上悯其诚，使居巴里坤，後徙热河，编其人为兵，俾资饷以给。若沙克都尔曼吉不从乱，全部内移，依巴里坤近城以居，宜得免矣。值巴雅尔等之乱，上谕巴里坤大臣雅尔哈善密察之，如可信，则坦怀以待，勿使疑，否则先发制人，毋令为肘腋患，初非必欲杀之也。雅故书生，不敢保，时饷正乏，沙请粮不休，雅患本军缺粮，而又齎敌，遂令裨将阎师相率五百人入其垒，佯为失路借宿者，沙屠羊以待。中夜大雪，阎曰：「此擒吴元济时也。」遂以笳为令，袭沙卧庐，歼其全部四千余人。沙被杀时，其妻睡梦中惊起，不忍其夫戕於乱刃，裸而抱持之，颠扑穹庐中以至於死。雅以沙谋叛被杀报，上封雅为一等伯。雅归朝，拜其祖祠曰：「昔李广以杀降不封侯，至於失道自刎，今我罪逾於广而反膺五等之爵，祖宗蔑血食矣。」後果以失机被诛。厄鲁特逃入俄罗斯哈萨克者十之二，病死者十之三，为官军杀者十之五，盖天生阿为祸首也。

准噶尔初乱时，达什达瓦部下有宰桑萨赖尔者，不肯他属，率千户首降。高宗召见，询准事，萨曰：「今诸台吉觊觎大位，各不相下，达尔札以方外之人篡弑得位，谁肯为其臣仆？昔噶尔丹优待下属，亲如骨肉，宰桑有功者，亲酌酒，割肉食之。每秋末行围，争较禽兽，弯弓驰骋，毫无君臣之别，故人乐为用。今达尔札妄自尊大，召对时长跪请命，謦欬之下，死生以之。故旧切齿，其危亡可立待也。」上悦，授散秩大臣。後其部互相篡弑，如萨言。及阿睦尔撒纳敂关，萨复奏其为众部所畏服，正可资以前驱，迅扫残孽，上乃拜萨为副将军，率新降众往讨。及伊犂复变，直义公班第、襄烈公鄂容安召萨议之，萨曰：「阿智勇兼备，未可撄其锋，不如裹粮先归，覆命天子，以准噶尔全部畀之，则其祸立解也。」鄂曰：「守土臣安可以地资贼？宜效死弗去，岂可捧首逃窜，致对於司败耶？」萨拂然曰：「竖儒安知兵事！」因策马去，易厄鲁特衣冠以叛。及策楞收复伊犂，萨复腼颜迎大军於土鲁番，上命械至京。陈文勤公首请诛之，上曰：「死绥之义，士大夫所宜守，萨赖尔乃藩部孱臣，安知大节？未可苛责。如卿言，高视之矣。」命其泥首於班、鄂柩前，乃释其缚。後复授内大臣，数年始卒。

兆惠富德平大小和卓木回部祖国曰天方，谟罕默德始创回教。明末，其国人始东踰葱岭，居叶尔羌之喀什噶尔，是为波罗泥都、霍集占兄弟之高祖。波罗泥都称大和卓木，霍集占称小和卓木。和卓木者，汉言圣裔也。兄弟并为酋长。自策妄拉布坦时，令率所部至伊犂，种地出租赋，囚於地牢者数载。官兵平伊犂，释使归，俾仍长所部。

乾隆丙子，将军遣侍衞托伦泰往，未定约，副都统阿敏道先使人招抚，波罗泥都谓霍集占曰：「我三世为准部所拘，蒙天朝释归，得统所部，此恩何可忘也。」霍曰：「我久困准部，今属中国，则又为人奴，不如自长一方。」乃诳阿敏道入库车城，拘系之。时方讨阿睦尔撒纳兼有青滚杂卜之变，未暇致讨，阿寻为所害。

戊寅春，高宗以兆惠、富德尚剿洗厄鲁特余孽，乃命雅尔哈善为靖逆将军。五月，兵至库车，贼目阿卜都克勒木据城守。回人守城得古法，猝难拔。雅书生，未嫺将略，惟任偏裨，令不画一。霍来救，率最精巴拉鸟枪八千，由阿克苏之戈壁绕出，与官兵遇於城南，鏖战竟日，大败入城。其城依山冈，用柳条沙土密筑，礮攻不入。提督马得胜献掘地道计，於城北一里外掘入。及城矣，而雅急於收功，严令昼夜力掘，回贼瞥见灯光，机遂泄。贼自内用水灌之，士卒尽没，雅无他策，惟严守待其自毙。新降回目鄂对告曰：「语云：「困兽犹鬬。」今霍集占困守危城，食力已尽，岂肯坐而待缚？必乘我不备，突围归巢，归则难制。城西渭干爱曼，水浅可涉，又北山口要路通戈壁阿克苏，若於二路各伏兵一千，则贼酋成擒矣。」雅不听，惟下令力攻。一日，薄暮，索伦老卒於城下牧马，闻城中驼鸣似负重声，奔告雅曰：「驼鸣高且健，贼将遁矣。」雅方饮酒，怒曰：「尔何知！」酌如故。其後，霍开西门由渭干爱曼涉水遁，如鄂言。後数日，阿拉辨尔等开城降。

先是，霍入库车城，怨鄂之不附己也，凡其亲属皆杀之。其妻依热木亦被获，方少艾，霍欲纳之，囚於高楼，日窘辱之，依乘间遁匿阿克苏。库车既降，鄂手刃其仇三十余人。事闻，高宗以雅纵贼革职，命尚书纳木札尔代之，三泰赞军务，皆驰驿往。又以兆文毅公惠剿伊犂，将讫事，命即以其兵自伊犂赴回地。上复念兆兵久劳於外，豫调索伦、察哈尔往济。

兆至军，库车已降於雅，阿克苏亦迎降。八月二十四日，兆遇雅，偕入，传旨斩顺德讷，即前守卡纵霍者也。逮雅入京，鄂随军，而留哈密回目玉素富及总兵阎师相驻守。时舒文襄公赫德方革职为兵，效力军前，亦令留阿克苏，赞画诸务。兆即起程，有乌什城伯克霍集斯，即前缚送达瓦齐者，及其子呼岱巴尔底来迎。

九月朔，兆至乌什，以霍集斯谙回部事，与同进叶尔羌，分遣侍衞齐淩札布偕鄂往，抚和阗六城。十月，兆至叶尔羌。其城周十余里，霍已坚壁清野，凡村人，悉移入。初六日，官军分七队进，贼两门各出四五百骑来迎，击败之。贼又从北门出数百骑，索伦兵败退，健锐营兵数百岸然不动，官兵得济，又败贼众。贼入城，不复出。兆以兵少不能围城，欲伺便取胜，乃择有水草者结营，即所谓黑水营也。闻纳、三二将军将至，遣爱隆阿以兵八百迎之，又侦知贼蓄在城南棋盘山，欲先取之以充军实。十三日，由城南夺桥过河，甫过四百余兵，桥忽断，贼出四五千骑来截，步贼万余在後。官兵阵而前，骑贼退，步贼以鸟枪进，官兵方击步贼，而骑贼又从後夹攻，兼自两翼冲入。兆马中枪毙，再易马，又毙。官兵为贼截散，分数处，人皆自为战，无不以死誓，杀贼无算，阵亡者亦数百人。总兵高天喜、副都统三保、护军统领鄂实、监察御史何泰、侍衞特通额俱战殁。日暮，收兵归，护大营者亦泅水归。马力疲乏，不能冲杀，遂掘濠结寨守。所掘濠既浅，垒亦低，贼可步入，遂日夜来攻。官兵处危地，皆死中求生，杀贼甚力。贼惧致死，欲以不战收全功，别筑一垒於濠外，筑长围守之，意食尽自毙也。幸官军掘得窖粟数百石，赖以济。贼又决水灌营，官兵泄之下游，转资汲饮，已而随处掘井皆得水。又所占地林木多，伐以供爨，常不乏。贼以鸟枪相击，铅子着树枝叶间，每砍一树，辄得数升，反用以击贼。惟拒守日久，粮日乏，驼马亦将尽，每乘间出掠回人，烹以充食。自十月中旬被围，将百日，无生还望。纳义烈公木札尔、三泰亦以十三日至爱隆阿军，闻兆等战，率二百骑冲入，力战俱没。兆告急，遣索伦兵五人各持一函至阿克苏，舒以事急，不暇自计身为兵也，飞章驰奏。时将军富德尚在准噶尔搜捕余孽，上命为定边右副将军，速往援。会豫调之索伦兵已在途，而巴里坤大臣阿里衮先接兆信，选兵六百、马二千、驼一千往赴。舒守阿克苏，能和辑诸回，因无异志。乌什则霍集斯妻子及总兵丑达驻守，鄂往抚和阗六城，亦俱降。十二月，索伦及内地兵二千余至，舒先率以行，富闻被围信，亦速赴。二十五日，与舒会於巴尔楚克。戊寅正月六日，至呼尔璊，贼五千余骑迎战，官兵仅二三千，且马少，皆步行，发枪矢，毙贼甚多。贼恃众，战辄退，甫收兵，又来攻。转战四日夜，碛地无水，皆嚼冰解渴。初九日夜，拒守於沁达尔，势几殆。适参政阿里衮偕鄂博什及马驼至，爱隆阿亦以兵从。望见灯火如繁星，知官兵与贼相持，阿大呼突进，千余兵噪而应之，驼一千、马二千蹴地声壮，贼骇夺气。阿从左，鄂博什从右入，援兵骤合富兵，乘势掩杀，贼始大奔，然犹未知兆之存没也。

先数日，兆军见贼之围守者日渐少，继又闻数十里外枪礮声，知援兵已至，遂冲垒而出。使人探报，得达富垒。诘朝，两军相见，富以下皆无恙。计自丁丑十月至今，孤军在万里外，陷重围者三月，卒得全，莫不喜极涕出，额手颂圣主如天之福。且因先事调兵，得应期赴援，益叹睿算之密。整队回阿克苏，贼见官兵势合，不敢邀截。途次，闻和阗六城之二复陷於贼，兆遣瑚尔起往援之，富继进，二城寻复。

闰六月，内地所调兵饷俱集阿克苏，遂两路进师，兆往喀什噶尔，富由和阗往叶尔羌。两和卓木已率眷属党羽先遁，两城旧回目遣人至军前送款。十四日，兆至喀什噶尔。十八日，富至叶尔羌。回人具鼓吹羊酒以迎。盖两酋虽为部长，在准噶尔久，惟伊犂种地之回民羁旅相倚，而旧部本不联属。及归，又虐用其民，以伊犂同归之人及额鲁特避兵来援者为亲兵，故其窜也，皆相率随之，旧部人莫有从者。兆皆抚定，寻驻叶尔羌办善後事。富德、阿里衮、明忠烈公瑞、阿文成公桂等追贼，七月七日，及於阿尔楚尔，大败之。八月十日，至伊西洱库尔淖儿，乃拔达克山部落接界处，贼先据山麓以待，富等麾兵进击，自巳至酉，贼犹死拒，乃选鸟枪精利者四十人自山北而上，俯压之。贼辎重队有攀援过山阻於淖尔岸者，方惊惧失措，霍集斯鄂对大呼「降者不杀」，於是回众数千各率眷属乞降，声如奔雷，霍禁之，不能止，遂遁。

是役也，降者万二千人，牲畜无算。两酋向拔达山逸，富等檄谕其汗素尔坦沙缚以献。二十八日，两酋果往投素尔坦沙，执之，而遣人为两酋乞命。回部经教，凡派汗帕尔子孙不得执送人，富等胁以兵威，谓不献，则大兵即入。素尔坦沙乃杀两酋，以霍集占首来献，波罗呢都首为其从人窃去。素尔坦沙旋来降，遣使入觐，回部平。兆文毅班师归，上郊劳於良乡县扬武村，行抱见礼，宠赉优厚。封兆为一等公，富为一等侯，余迁秩有差。

新疆伊西洱库尔淖儿，有高宗御制平定回部碑文，为御制文集中所未有，兹录之。文曰：「机有若失而反得，智者之所懃而愚者之所惑也。事有初若劳而终逸，壮者之所劭而懦者之所怯也。若夫定全回，歼二酋，战无不克，攻无不取，皆二将军及诸参赞以及行间众将士之力也。然予亦有深慰於其间者，则以五年劼劬，宵旰运筹，实未敢偷安於顷刻也。幸我武保定庶内，答乾贶，慰先志，且以免浮议之指斥也。伊西洱库尔淖儿者，我副将军富德等穷追二酋至拔达克山之界，获其降者万人，二酋仅以身免，而遣使索俘，遂得献馘振旋，以成茂积也。其地倚山临水，单骑可容，而我突将无前，四甄并发，如戟也。是以二酋见事不成，拔身远跳，駾突而喙息也。先是，蹙之於霍斯库鲁克，袭之於阿尔楚尔，无不以少胜众，批亢捣坚，桓桓之士，真如驱虎豹而逐狸兔。缠头硕鼻者流，皆震骇慴伏，见即辟易也。是以先声异域，骇其跳荡，遮逆助顺，用攫重辎，而献凶级也。我兵未深入拔达克山境者，则以讨逆之师，不蹂无罪之地，姑遣使焉。彼或晓逆顺，亦将擒献。是以将帅之臣，审机度时，我武少戢也。率蒇事而告成功，则亦未为计之失也。回部始末，已见於勒铭叶尔奇木之碑辞，不复缀也。特纪耆定之在兹，是以志岁月而刻石也。」後闻此碑已沦入俄界矣。

杨应琚征缅乾隆中叶，云贵总督杨应琚误听边将之言，轻视缅人，欲建奇功，遂至激变。领兵将帅复不知地理，深入重地，天雨不止，人马日在泥潦中。运粮以牛，牛皆饿死，遂至全军覆殁。傅忠勇公二次出师，亦不能获胜，乃遂草草讲和。

鄂辉攻石峯堡尚书鄂辉尝以游击从阿文成公桂征金川，洊陟总兵，镇建昌。适甘肃回匪苏四十三滋事，奏请军前効力，乃赐金绮，授领队大臣，督兵攻石峯堡。见堡中一酋垂墉发枪，即援弓射之，颠。正驰骑往取其级，忽标下中军启曰：「请大人回营！」叱曰：「堡已垂下，回营何居？」曰：「大人已受重伤！」回视下体，血殷战裳，遽倒，舁归大营。呼医，搜出铅丸二，始悟援弓射酋时，已中枪而未觉也。文成据情入告，奉旨赏赛尚阿巴图鲁。後陛见，天语垂问，对以「臣疏於衞足，幸不陨越，悉仗天威」。其世袭男爵，开府川滇，皆由此起也。

乌大经征王伦乾隆甲午，寿张民王伦作乱，总兵孙惟一率兵剿之，众寡不敌，中丞徐绩檄合省兵与河督姚立德会剿，战於柳川。贼众皆乌合，徐书生，不谙军事，令以军器缚载後乘。仓卒遇贼，士卒皆徒手溃，乃避之东昌，贼遂猖獗。进围临清，守将叶清仓卒乘马伤髀，署知州秦震钧与参将乌大经任守城责。立烽燧，造火器，及击木礌石，晓谕居民令分地守。贼屡攻之，火器骤发，毙贼无算。是时，王伦对城张黄盖，奏鼓乐，指挥其众，乌令敢死士数人突出击之，几获伦。後舒文襄公赫德率禁旅救之，围始解。舒召询颠末，乌应对详明。舒荐於朝，高宗召见，奇其貌，曰：「真将种也！」洊擢至甘肃提督。

阿桂平金川乾隆己巳，莎罗奔既降，未几，伊犂兵事起。莎罗奔兄子郎卡 「 与莎罗奔子同名。」 掌金川事，复乘间与邻部构衅，渐猖獗。乙酉，谕川督大学士阿尔泰，檄川边九土司环攻之。九土司之最强者，东为小金川，西为绰斯甲布，郎卡乃与之结密约，三部联合。会郎卡死，小金川泽旺亦老病，有子曰僧格桑，辛卯，索诺木遂攻杀他土司，与援兵战。高宗赐阿尔泰死，以温福代为大学士，桂林代为川督，同主边事。壬辰春，两军以次偪小金川境，桂林旋以匿部将薛琮兵败事被劾，乃以阿桂代之。十二月，军抵美诺， 「 即小金川。」 僧格桑窜大金川。檄索之，索诺木不应。高宗欲乘胜而一举两灭之，乃以温福为定边将军，阿桂副之。癸巳春，温福驻军大金川东境之木果木，为索诺木兵所袭，阵亡，全军皆覆，小金川复陷。诏授阿桂定西将军，副以丰绅额、明亮。十月，阿桂复转战抵美诺，明亮亦所向克捷，小金川尽复。

时大金川之置防设守， 其严密， 视小金川殆十倍。 官军乃分三道进取：阿桂自小金川攻其东； 丰绅额， 明亮自大金川北之党坝攻其西北； 富德自布什札攻其西南。 索诺木惧。 於甲午秋酖杀僧格桑， 献其尸， 请缓师， 阿桂不许。 然以地险恶， 多雨雪， 士兵又同心效死， 军行濡滞， 至乙未八月十五日， 始大破之於勒乌围， 而索诺木已先期走噶尔 。 及十二月， 三路军始会於噶尔 ， 合围又四十余日， 丙申二月四日，二酋始降，阿桂以功封诚谋英勇公。

金川以弹丸地，用兵五年，糜饷至七千余万。後以小金川为美诺厅，以大金川为阿尔古厅。董天弼随征金川乾隆丙申，大小金川平，头人七图葛拉尔思甲布传送行在。高宗命军机大臣问为逆状，对甚悉。复言：「陷底木达时，四川提督董天弼将所部二百人抽短兵力战不可败，夜半领兵，头人以鸟枪数百杆环击杀之。」

天弼性忠勇，貌魁奇。临阵，常身先士卒，所向无前。随征金川，有哈萨克二赤骠马，极雄健，将军温福常索之，对曰：「天弼上阵，倚此二马。金川小丑，必荡平。俟手枭二逆，并二马上将军。」後与将军同殉难，志竟不遂，然其言壮已。

福康安柴大纪平台湾乾隆丙午，台湾彰化县有林爽文者，恃其所居大理杙地险族繁，恣为盗贼。闽、广间有所谓天地会者，为奸徒结党名目，爽文藉以紏不逞之徒而起事。知府孙景燧至，趣知县俞峻、副将赫生额、游击耿世文率兵役往捕，不敢入，驻营五里外之大墩。谕村民擒献，否则村且毁，先焚数小村怵之，被焚者实无辜。爽文遂因民怨，集众夜攻营，全军覆，俞、赫、耿皆死，时十一月二十七日也。明日，贼乘势陷彰化，孙及都司王宗武、同知长庚、前同知刘亨基、典史冯启宗，悉为所害。十二月六日，又陷诸罗，县令董启埏死之，淡水同知程峻亦被戕。

凤山县有庄大田者，亦盗魁，乘乱起。十二月十三日陷县城，县令汤大奎死之。府城有总兵柴大纪、道员永福、同知杨廷理率兵民固守，贼屡攻不能破。而彰化之鹿港，贼已遣伪官往监税，有泉州民林凑等起义擒之，是以府城、鹿港两海口俱未失。

变闻於福州， 而闽浙总督雅德时方被逮， 将军常青老而耄， 摄督印， 略无措置， 惟檄黄仕简及陆路提督任承恩入台擒贼。 黄初病愈， 杖而行。 任为金川殉难总兵任举之子， 年少得廕， 不知兵。 二人仓卒入台， 仕简由厦门渡海入府城， 承恩由蚶江渡海入鹿港， 俱以丁未正月初旬至， 贼势稍敛。 仕简卧病 篑， 因命大纪北取诸罗， 总兵郝壮猷南取凤山。 大纪， 骁将也， 率乡兵数百， 说以大义， 转战贼间， 屡擒其酋， 遂复诸罗， 守之。 壮猷南出二十里， 为贼所阻。 承恩至鹿港， 距大里杙贼巢仅四十里， 观望不敢进。 壮猷顿兵几五十日，二月二十一日始进凤山， 凤山（此处缺字若干）

闽督李侍尧甫莅任，即预约两广总督孙士毅调兵四千备缓急，而凤山再陷之信至，立起兵往，以三月末悉抵台，贼方攻城急，赖以不陷。李又奏调浙兵三千，上益以驻防满兵一千，令将军恒瑞为参赞，赴府城，提督蓝元枚亦为参赞，分浙江兵二千赴鹿港。有旨，以失律诛郝壮猷。诸将咸思进兵；而常畏葸，惟日夜流涕而已。时贼势未炽，村民尚未为所胁。诸将以五月二十四日出师，甫交绥，常战栗不能举鞭，大呼曰：「贼砍老子头矣！」策马遁，诸将因之退。贼大欢，啸而归。入城，即令闭关，又请兵一万。贼得暇蚕食各村，不从者辄杀，於是遍地皆贼矣。

庄大田扰府城，爽文扰诸罗，势益炽。迨官兵自邻省调至闽，又守风过海，凡两三月，官军仅增万，而贼已增十万。诸罗为南北之中，爽文必欲陷之，自六月中攻围，日夕不止。大纪语诸将曰：「有城守责者，生死以之。大纪虽武夫，敢弃天子所付乎？誓与此城终始也！」因置酒会诸将，亲酌酒，挥涕拜诸将曰：「君等能固守，固佳，否则砍大纪以降贼，无苦苍生为。」诸将感激用命，日夜防守，时出军扰贼营。贼用吕公车以数百人牵之，击城北堞，城上用飞礮碎之。复用火箭射雉楼，诸将预蓄水桶扑灭之。贼日夜諠譁以乱军心，城中应以鼓角，使不得闻。如是者百日，诸义民鼓於忠节，皆出饷劳军，城赖以全。

大纪数遣死士突围出，请救於常，常终不发兵，副将蔡攀龙请行。上严旨责常，不得已，命孱弱数百，使蔡率之以往援，咸没於阵，蔡仅得入城。诸罗之围益密，入者不能再出，大纪告急之文，用小字书寸纸，募人间道夜行，始得达。而贼禁粒米不得入城，城中饥疲不能支。上谕大纪拔身出，大纪以士庶助守久，恐遭贼屠戮，誓死不出。奏闻，上垂泣曰：「大纪忠诚，虽古名将何以复加！所谓我君臣各尽其道也。」因封大纪为一等嘉义伯，世袭罔替，赐银一万两。念诸罗被围久，特旨改名嘉义，以旌士民。

时常在府城，欲弃城遁者再，赖诸将护持，因密札哀乙和珅，请以他将往代，和晏见，奏之。上亦预知常必偾事。六月中，即调陕督福文襄王康安为将军，及领侍衞内大臣海兰察来统兵，并发明诏，声言调兵十余万。冬十月，所调蜀番粤西兵五千先至。有旨，官兵不必至府城，即往鹿港。会飓风不得渡，守风於崇武澳。二十八日，忽得顺风，一昼夜，数百艘尽抵鹿港。海口帆樯如栉；列数里，贼不测多寡，始惧。

十一月八日，福等起行，贼方列拒於仑仔顶，海率巴图鲁侍衞发矢，殪数十贼，贼大惊，遂披靡。海笑曰：「此羣犬耳，何畏之有！」麾兵入。先是，常伪造蜚语，谓贼有异术，实不可撄。福亦先惑其言，至是，始知其妄。乃沿路击杀，至牛稠山，再败之，即以是日抵嘉。嘉义城中官民出迎，饥羸无人色，见福至，无不欷歔啜泣，喜其来而悲其晚也。大纪以功高，与福抗行宾主礼，福衔之，密奏其人奸诈难信。会侍郎德成自海上监修城垣归，复媒孼大纪之短，遂以前贪纵事，逮大纪及台湾道永福入京，先後正法。而大纪部下诸将李长庚、王得禄、邱良功等後皆立功海上，盖承大纪训也。

嘉义城北有山名小半天者，四面陡绝，贼遁而聚於此。十一日，福率将士百道仰攻，又克之，贼遁归大里杙巢，筑土城。二十四日，官兵至，贼犹数万出拒，退而复集者数次。既夕，官兵伏沟坎间，贼万炬来索战。官兵在暗中，贼不能见，发枪箭，无不中。贼知失计，遽灭火击鼓来攻，官兵又从鼓声处击之，杀死无算。黎明进兵，遂克其城，林爽文已携妻孥走，据守集集埔。其地前临大溪，就高岸，垒石为陡墙，长数里。十二月五日，官兵腾而上，杀千余人，贼党皆溃。爽文先匿其妻孥於番社，与死党数十人窜穷谷丛箐中。十三日，先获其妻孥，福又遣使入大山，说生番，怵以兵威，生番惧，遂献爽文出。而庄大田虽与爽文同逆，又各不相下，乘官兵未南，益焚掠聚粮为抗拒计。已又思出降，计未定，而福已於十六日抵牛庄，大田仓猝出拒，败而走。官军连蹴之，累战皆捷。极南有地名郎峤，负山临海，最辽阻。大田力不支，与党潜匿焉。福先遣水师由海道绕而截之，自以大兵环山围之，贼冲突不能出，杀者数千，溺者数千，擒而戮者亦数千，大田就获，台湾遂平。

官军与郑氏战於台湾乾隆丙午，台湾林爽文叛，陷彰化县。同时有三合会女党人郑氏者，貌绝丽，又武勇，能使剑弯弓，枪击百发百中。爽文既败而远遁，郑领其残军，屡与官军战，多所擒斩。然极淫肆，党人中无可其意者。适擒获官军中一武员，迫之，则反为诟辱，郑大怒，斩之，醢其头。後三合会败，郑匿广东，卒被捕就诛。许世亨与安南人战许世亨，成都人。征金川，以功至专阃。阿文成公桂器之，曰：「武臣中识大义者，惟许某一人。」任广西提督。会安南国王黎惟祁为其隣清化王阮光平所逐，敂关请兵，时孙文靖公士毅为粤督，主用兵。许曰：「蛮夷相攻，王者不治，一旦兵连祸结，未易已也。」孙不听，率两广诸镇兵伐之。阮光平不意王师至，又兵寡，回清化调兵。孙大捷，入黎城，饮酒赋诗，不以敌为意。许谏曰：「我兵深入重地，自应慎重。况光平未战遽退，恐有不测。宜及其未至，振旅入关，上计也。」孙曰：「尔介胄之士何知？」及光平率师至，惟祁骤弃国走，势汹涌，孙茫然失措，欲以身殉。许叩马谏曰：「公为大臣，若有所伤，有关国体。世亨一介武夫，受上知遇，位至拥旄，以身殉国可也。」令诸将护孙入关，独率数百人赴敌，尽没。光平追孙至富良，将及，总兵尚维升至年少勇锐，率兵御之，转战竟日，手戮数十人，甲尽赤，後援不及，抚剑叹曰：「大丈夫死绥，志也。然不死大敌而亡於小丑，未尽吾勇也！」自刭死。孙遂撤江桥，率残卒入关。总兵张朝龙、李化龙亦先後死，辎重甲杖，尽为敌获。事闻，高宗以其知大体，甚加惋惜，封壮烈伯，祀昭忠祠。子文谟，以侍衞擢至福建提督。嘉庆川楚之役，亦以勇健世其家。

福康安平廓尔喀廓尔喀，乌斯藏以西一大部也。乌斯藏分为前後两藏，自打箭炉西行七十驿至前藏，又十二驿至後藏，又十二驿至济陇，又三十驿至石宿桥，为後藏边地，过桥以西，则廓尔喀矣。前藏有呼图克图，曰达赖喇嘛，相传为宗喀巴高徒，世世转轮为之。每将死，则自言其往生处，弟子如言物色之。得婴儿，即奉以归，谓前喇嘛所托生也。其真伪不可知，而准噶尔、喀尔喀及内部落各蒙古王公皆尊信之，为佛教大宗。後藏班禅额尔德昵，其名位视达赖喇嘛稍次，而蒙古番人亦崇奉惟谨。此二藏为古吐番地，元世祖时有八思巴，尊为帝师。明成祖时，有哈麻立，册为大宝法王，未尝待以属礼也。太宗时，达赖初，番目颇罗鼐以功封王，统两藏事。後其子朱尔默特叛，夺爵。於是达赖喇嘛、班禅额尔德呢皆以教主兼国事。有丹津班珠尔者，本班禅部下头人，以罪被黜，窜入廓尔喀，结其酋喇特木巴珠尔。继以通商事，为後藏人倚班禅势，不与直，遂结怨，突入後藏据之，此乾隆戊申事也。高宗乃命川督鄂辉、成都将军成德统兵剿之，又以理藩院侍郎巴忠谙番语，命监军。巴自恃近臣，不复为鄂、成所统属，擅遣番人与廓尔喀讲和，愿岁纳元宝一千锭赎其地。廓欲立券约为信，达赖喇嘛不可。巴欲速了其局，遂如约而归。逾年，廓之头人索岁币，达赖喇嘛不与，所呈表文，语多不恭顺。驻藏大臣普福匿不以闻。廓之头人遂刼藏中头目玛尔沁为质，复构兵入後藏掳掠，驻藏大臣保泰拥兵不救，并欲弃前藏，达赖喇嘛不肯轻弃重器。事闻，上震怒。巴畏罪，投河毙，褫保爵，改名俘习浑，满语谓卑贱也。更命粤督福康安、领侍衞内大臣海兰察为大将军，统索伦、吉林、川陕诸路兵讨之。馈饷事，则命大学士孙士毅主藏东路，驻藏大臣和琳主藏西路，济陇以外，则惠龄主之。

壬子春，福由青海进兵，时青草未茂，马皆瘠疲，粮饷屡绝。运粮布政使景安受和珅指，欲绝其饷，赖福行速，四旬至前藏，以四月乙未出师。先遣领队大臣成德、岱森保由聂拉木进，总兵诸神保驻绒辖，防其抄袭後路。福、海与贼战於擦木，又战於玛尔辖，直抵济陇。成德亦由聂拉木转战而入，贼所侵後藏地悉复之。六月庚子，入贼境，贼举众来拒於噶多溥。福分前队为三，令海统之。又分前队为二，自统之。遣护军统领台斐英阿在木古拉山与贼持。福由间道冲贼营，海绕山，出贼营後，与福合。克木城石卡数十，追奔至雍雅，俘其头人某。成德亦克铁锁桥，进至利底。福又檄诸神保至利底以壮军威，於是廓尔喀汹惧，来乞降。福曰：「是缓我兵也！」严斥之。

七月，裹粮再进，历噶勒拉堆补木特帖朗古桥甲拉古拉集木集等处七百余里。六战皆捷，杀四千余人。至热锁桥，福以为势如破竹，甚骄满，拥肩舆，挥羽扇督战，官兵皆解櫜鞬负火枪以息。贼乘间入，遂败，台斐英阿死之，武弁多阵亡者。贼复遣人乞和，福允其请，献所掠金瓦宝器，令大头人噶木第玛达特塔巴等賷表恭进驯象番马及乐工一部。高宗鉴其诚，乃许降。八月，班师。

嘉勇贝子征诸罗乾隆时，嘉勇贝子援诸罗，时超勇公海兰察前行，行约百里，贝子督师继进。夜大雨，天黑如墨。遇土山，驻军山顶，贝子中坐，随军官围贝子坐，外亲军，外正军，皆围坐。贼游兵近山，践泥泞过，火炬千万，贼自炬中窥山，黝黑无所见，疑有兵，发铳礮击之。贝子令曰：「无出声！无动！」久之，贼过尽，雨霁，天益明，海已入诸罗城。捷使至军，始起行，无一伤。视铳礮子，皆历落入山腹。

贝子征衞、藏时，有隘道，几一里，贼屯军守隘北，甚严。大军屯隘南三十里许，贝子调军伏隘东西，而以前军分五军攻隘，迭退迭进。战一日，有数十胜负。贝子在大军中，前军军报沓至，不动。及二更，前军大败，退不止，贼逐前军出隘南，礮声大震，火炬尽爇，照耀如白昼。东西伏军皆起，贼惊退，自相蹂躏，大军蹙之入隘。贝子急上马，万骑齐足，顷刻至隘口，前军伏军已过隘，闻贝子至，勇气百倍。大军乘势合攻，遂夷贼屯，追奔五十里而後止。

明亮平孝感教匪嘉庆丙辰夏，湖北孝感有匪滋事，毗连三省，匪众数万，总统永保屡为所败。先後徵兵数千，皆覆没。时参政明亮方获罪，以侍衞衔自西域归，高宗命往代。行至当阳，制府毕沅以固原、西宁兵五百人畀之。明曰：「今孝感啸聚数日，已伤官兵数千，是匪中必有知兵者。若不十倍其众，难以破敌，此王翦所以益兵破楚也。今若不谋而进，以零丁积苦之兵，御锐气方张之匪，是驱羊入虎羣耳。」毕无以对。适陕西镇总兵德光率兵三千人至，愿随明往。毕喜曰：「此天助将军成功也。糗粮器械，吾任之。」明大喜，鼓行数日，至杨镇，民多逃窜，街市阒如。

匪闻官兵至，皆敛兵守寨。明率众守桥，笑而谓众曰：「羸张飞尚可御敌也。」命诸将鸣鼓吹角以致匪，匪果蠭起。明据地势，杀伤相当，匪诧曰：「昔之官军未有不闻声溃者，今何人，耐战乃尔！」嗣闻为明，皆相顾欷歔曰：「吾侪命蹇，此老尚无恙耶？」次日，匪绕道上北山，据建瓴之势，德请战，明曰：「匪勇而锐，未易藐视。」以千人付之。德故未经战阵，既见敌，未鼓而火枪骤发。明闻声惊曰：「此军殆矣！非出奇无以救之。」因怒马独出，率将士数十人行荒畦间，绕出数里，畦间骸骨纵横，乃永保兵溃处也。适有江西溃卒二百自德安来，散坐黄金庙侧，方爇火聚食，明笑曰：「是足资余用，以之破敌，足矣！」遂呼其将至，抚以善言。诸军闻明名，争自踊跃请战。明授以旗鼓，命掩伏山侧，遂趋匪垒。垒外松棚下匪方了望，骤矢伤数人。匪方错愕，江西兵展旗鸣笳以进，匪惊溃，互相践踏，曰：「伏兵至矣！」匪中有红巾者，声言於众曰：「勿惊！速发大礮御之。」官兵闻之恐，明曰：「其礮炸矣。」匪固乌合，不解用礮，礮果裂，声震山谷。官兵突烟而入，纵火焚松棚。山上匪见之，皆退归，阖四门为守计。德所率兵亦振旅还。复命夺匪西壕，积柴他门外，匪未觉。时大风霾，因风纵火，俄万厦骤焚，官兵合围，匪突烟出者，咸堕於壕，哭声震天，火光竟夕，三日始烬。乃於焦骨中取匪首，遂平。捷闻，高宗大喜，复明职。

完颜岱击教匪完颜岱任河南藩司时，白莲教初起，所在蜂拥难遏。巡抚景安素怯，屡为匪败。完颜率羸卒数千守双沟，匪屡犯豫界，皆被击去。自嘉庆丙辰九月至丁巳春，大小百余战，无不堵御得宜。时淅川有蠢动者，完颜告景曰：「萑苻小寇，易扑灭。襄、汉间匪势猖獗，岱请御之！」景以初起者难御，而双沟有险可恃，因促完颜往。乃急掩击匪，悉数就擒。景贪其功，弃双沟而蹑其後，诛杀难民，以大捷闻，封伯爵，完颜惟议叙而已。襄、汉诸匪遂袭其不备，阑入南阳，由卢氏出武关，与川匪合，逆焰遂不可制。而完颜以劳瘵卒於军，仁宗甚悼惜之。

傅鼐平苗黔楚接壤处，北有腊耳山山脉，为苗瑶所居。自康熙中降生苗百四十寨，置乾州、凤凰二厅，而苗疆一蹙。自雍正中改土归流，增置永顺府永绥、松桃等厅，而苗疆再蹙。自是至乾隆末叶，汉民移居苗境者日众，永绥城外苗地几尽为所占，而苗疆三蹙。於是奸苗倡言逐客民，复故土，而乱端以起。乾隆乙卯，黔苗石柳邓，楚苗石三保、吴陇登、吴半生、吴八月同时蠢动，诏滇督福康安、川督和琳与湖广督抚会剿。其後，半生、八月虽先後就擒，而八月子廷礼、廷义仍负嵎自若。迨嘉庆丙辰，陇登降，三保擒，柳邓父子及廷礼、廷义次第就诛，始以苗乱肃清闻。其实是役也，始事者固老师糜饷，继事者亦苟且幸成，而苗众仍四出刦掠，且藉口於和琳苗地归苗之约，益蔓延於乾、凤诸厅。己未，凤凰厅同知傅鼐用前人鵰剿法，战守年余，修置碉堡，收恤流民，屯田练勇，苗垂困。兵备道成宁忌之，数言於鄂督姜晟，谓「傅不去，苗必大乱」。已而吴、陈受果扰内地，姜意动，将劾傅召乱。会巡阅至某县驿，方饭，而苗数千环行馆，噪索食，犒之，不退。中夜，闻门外惊哄，嘑号鼎沸，俄而寂然，一人从数卒入谒，傅也。姜叹曰：「几误边事。」即委傅讨贼，一战俘陈受。令筹安抚之策，傅因下令追缴苗寨兵械，并广设书院义学，经营十有余稔，苗祸乃纾。

二眼纛将军征川楚教匪川楚教匪蔓延三省，诸将拥兵自衞，掳掠良民，故当时呼官兵有红莲教之目。惟提督穆维、将军富成督齐鲁兵堵御甚严，匪畏之，相戒勿犯二眼纛将军。盖山东旗纛皆绘二太极图故也。

亮禄征川楚教匪总兵亮禄任河南城守尉，嘉庆庚申，川楚教匪滋事，豫省将校皆檄调他往，抚军吴熊光亦率兵堵御卢氏，河南兵力虚弱，故宝丰郏县教匪谋逆。亮曰：「吾闻兵贵神速，今贼初起，实为乌合之众，易於扑灭。」乃驱兵疾行，不三日至，匪尚未觉。亮率兵围其寨，声言满兵十万自京至，命树八旗大纛，以鞭笞马腹，使腾蹶嘶号，声震数里，匪惧。至夜，亮起曰：「此擒贼时也。」乃吹角，命士卒进，首先踰濠，焚其寨，士卒用命，一鼓歼之。

成德征川楚教匪将军成德，初从阿文成公桂征金川，多战绩。阿尝曰：「裨将中知兵者，惟成某一人。」其随征廓尔喀苗疆，亦多战功。後征川楚教匪，总统为福宁，性暴愎，失将士心，攻旗鼓营浮山诸贼，经年无功，成甚抑郁。戚某往探，设酒待之，将饮，笑曰：「席上无可欢，可以贼心肺侑酒。」因下令出战，结装去，闻火枪声，须臾，擒匪数十归，酒尚未寒也。掀髯叹曰：「若此草寇，较之金川番匪，十不当一，何难灭此朝食？而当轴辄养贼自重，不解何心，老夫功名终於此矣。」因潸然泪下。

札克塔尔征川楚教匪札克塔尔，金川番部人。父某，为索诺木所杀，弱冠投诚，密献入番计，阿文成公桂从之，得以成功。高宗怜其稚，命近臣抚视之，後&#62673；&#63140；荐至护军统领。性敏捷，川楚之役，师未尝败北。军中畏之，呼曰「苗张」，无敢撄其锋者。嘉庆丙寅秋，瓦柴关兵变，札首先趋赴。时西安驻防已为匪冲溃，札怒马独出，手杀数匪，匪有识者，诧曰：「苗张至矣！」皆奔溃。杨时斋提督继至，善为抚慰，匪弃甲请降。是役往返，不逾二十日也。

额勒登保平川楚教匪川楚教匪初起时，以刘之协、姚之富、齐王氏为教首，三人皆枭雄。齐王氏又号齐二寡妇，美姿容，擅谋勇。余如冉天元、王三槐辈，亦皆一时凶悍。至若其中谋士，出奇制胜，使王师疲於奔命者，则以徐亮基称最。亮基字慕奇，成都拔贡。少负奇气，倜傥不羁，或以狂生目之。居恒窃慕诸葛亮、刘伯温二人，因取以为名，自号小诸葛。与冉同里，冉本富家子，豪侠任气，後为门客煽惑，遂从教匪起事。亮基闻耗而起曰：「大丈夫得时则驾，机不可失。」仗剑往说之。冉大悦，署为行军参谋。用其策，窜汴犯陕，号令川东北羣寇，横行数省。

时统兵诸将帅以经略额勒登保为最有威望，德楞泰、明亮亦善用兵。偏裨则杨遇春、杨芳、罗思举、桂涵、穆克登布等，均骁将。亮基为冉主谋，屡设奇计，以陷官军，额至引为心腹钜患。苍溪一役，额欲合全力剿之，檄左右翼会击，杨遇春、穆克登布为左右翼长，骁悍无匹，各路教匪望风胆落。冉惧，亮基微哂曰：「将在谋，不在勇，此何足虑！」策马出营，周览一过，返谓冉曰：「彼军右翼勇而不整，左翼稍有戒心。若凭高驰击，右翼必溃。右翼溃，则左翼为所牵动，不能独存，然後合师以捣中军，可一战下也。」冉从其言。穆每战，必先登陷阵。遇春较持重，恒规之，穆不听。将战，穆列营傍山而处，遇春劝之曰：「兵法有言，居高临下，君不握险以守，而阵於平原，此危道也。」力争不纳。急退，列营山巅，遥为犄角。其上适有废垒，命握垒而守，严阵以待。甫交绥，穆勇甚，身先士伍。短兵接战，陷贼伏中，冉麾军围之数重，力战不脱。

遇春欲赴救，亮基亟麾伏贼，从岭後间道，猱升而上，遶出遇春垒後，压垒而阵，遇春自救不暇。穆军失援，大败，亮基乘胜捣额主营。主营溃，穆身被七创，屡濒於危，卒赖遇春军冒死援之，得溃围走，冉自是益倚任亮基。时各路教匪多乌合，羣聚不逞，烧香惑众，从者日多，然惟以剽掠为事。亮基则劝冉禁掳掠，犯者立斩以徇，所过州县，恒不血刃而下。

廷议以贼踪飘忽，状类流寇，实行坚壁清野政策，通饬各路，严密扼守，有纵寇者置诸法。令村庄民团筑堡备战，寇至，则尽歛牲畜器物入堡固守，野无所掠，羣寇大蹙。

先是，亮基佐冉军时，首倡议劝鼓众北行，不用，至是颇悔，欲由陕犯晋，而将军魁伦扼守潼河，防寇北渡，沿江上下游，列营数十里，深患之。亮基躬出视师毕，返，谓冉曰：「亟治攻具。」翌晨，遂渡河。亮基亲援桴鼓，魁悉众抵拒。战正酣，主营药库毁，冉且自下游偷渡矣。官军大溃，贼众鼓噪乘之，遂渡潼河，亮基乃分军由陕犯晋。亮基殁，军无主谋，战辄败。冉愤欲大举，马蹄冈一役，欲以全力困德楞泰，六日五战，重叠设伏，德误陷伏中。数路皆败，与侍衞数十踞守山巅，誓以死拒。冉督众登山，坐骑中矢而蹶，为德俘获，贼大溃。嗣是诸路教匪，以次削平。

额之用兵也，匪甚畏之。每战，张左右翼，以降贼居左，张红旗；乡勇居右，张白旗，皆为前锋。贼望见红白二旗，则羣相惊曰：「额爷兵至矣！」皆奔。临阵，身先士卒，辄以两人肩竹兜乘之，铳礮矢石常从肩耳过，左右失色，额不少避，督战益力。尤严操守，赏士不惜万金，而不以一钱自奉。督抚馈遗一无所受，用兵岁久，诸将无不蓄赀财，而额之凯旋，过芦沟桥，萧然行李，一骑负一襆被而已。

桂涵大败教匪川东有桂涵者，骁勇趫捷，非珍馐不食。时或金币满室，未几无一存。踰时满，与相契者辄尽与焉，盖皆自胠箧来也。官捕之严，忽不见，时或出没巨浪中。尤善泅水，闻川楚军募勇，与罗思举同投之。时乘贼与官兵角，伏石洞中，或腰击，或尾截，或擒渠魁，或毙悍目，官兵屡冒其功而受上赏。一日，贼环攻其洞，积毒薪熏之，扑以扇，烟外扬；又壅沟灌之，泄以窦，水旁溢；又夜屯山顶，炽草为号，贼知其素张虚势，宵深袭之，竟空垒焉。俄鼓噪四起，伏突出，大呼曰：「今日也中桂老子计矣！」贼惧，反走，木石堆塞，中藏劲弩，归路断矣。官兵乡勇内外夹攻，贼寸步不能移，皆缢林中，树为之折。号哭曰：「吾白莲教徒，自有身以来，无此穷蹙，不敢再入深山矣。」後追至平原，与罗互为犄角，凯旋为川北总兵，至四川提督。

李成隆平安南匪及凤尾帮匪嘉庆间平闽浙海盗，浙江提督李壮烈公长庚实为首功，太平参将李成隆亦有劳焉。龙王堂松门之役，成隆妇新产，风雨破其屋，惊死，不顾，立率师往剿。安南夷匪及凤尾帮盗皆以此举就擒，时称成隆曰小李将军。

李壮烈讨蔡牵闽中固积富区，自总督雅德、伍拉纳等骄奢贪纵，吏治废弛，海盗猖獗，水师懦怯莫敢撄。提督倪斯得老耄不谙纪律，故蔡牵、朱溃等啸聚海滨，众至十万。嘉庆丁卯冬，突入台湾，赖李壮烈抵死御之，喜湾得全。

李，同安人。起家武科，出为浙江副将，福文襄王康安奇之。安南阮光平阴叛，入我国海面掳刼，王命李往擒之。李曰：「官船钉疏板薄，不能冲突波涛，长庚愿倾家造船。惟火药非私家所宜有，愿赐之，余不费丝毫官物。」王大悦，奏署总兵，并赐银数万两，乃造海船数十艘，不加镂饰，与客船无异。率兵三千，尾安南船，旗鼓突出，枪礮骤发，贼惊溃，覆船数百，俘斩数千人，生擒其官伦贵利等以献。王优奖之，请於朝。任海坛总兵，浙抚阮元倚为左右手。台湾之役，已围蔡牵於鹿耳门，计日可擒。时所率浙中精兵祗五百余人，牵以钱四百余万贿闽卒，诸将遂解体。牵遣人伪献降书，李抵书於地，褫其衣，刀见，立诛之。是晚大风雨，牵乘夜遁。李方饮酒，立倾盃，整队进，闽兵莫有继者，太息曰：「朝廷养兵百余年，一旦反为贼间，果何为者！」因全军而归。闽督阿林保置酒贺，从容语曰：「海上事易饰，公如以蔡牵假首至，余即飞章露布，不惟公居首功，吾亦受帷幄之赏，岂不胜冲突鲸涛，侥幸於万一哉！」李奋然曰：「于清端之捉贼，姚制府之用兵，长庚所知也。石三保、聂人杰之擒，为长庚所未解。皇上所以任长庚者，欲使永靖海氛，以绥民命，成功与否，则天也。公文吏，幸事早蒇，仆则视海舶如庐舍，不畏险也。公今以逗挠劾长庚之罪，他日以覆舟讳长庚之死，皆惟命是从。仆一武夫，犹知以死报国，公以世臣名族，亦罔识忠孝二字乎？」推几而出。幕客谏曰：「将军误矣！自闽粤用兵，生灵糜烂几数百万，皆以蔡牵一人。故今假传授首，博天颜之喜，後或羁以官爵，啗以利货，以伺其敝，不亦可乎？今必冒风涛之险，困其巢穴，一旦飓风阻路，粮饷莫继，士卒散亡，竭一人之力敌百万之寇，稍失利而大吏朦蔽奏之，将军必遭狱吏之辱矣！」李慨然曰：「君不闻王彦章「人死留名，豹死留皮」语乎？仆虽不肖，不愿与牵同日生也。」

王得禄邱良功平蔡牵嘉庆己巳，闽浙水师攻剿蔡牵，鏖战重洋，阅两昼夜，牵夫妇淹毙黑水洋，盗船一律烧毁，余盗擒斩无遗。是役也，浙军围攻牵船，追逐千里，枵腹苦战，喋血於狂风巨浪中，兵勇伤残极众。比闽军迟一日到，已功在垂成矣。

煤黑子与林清战於大内都人呼担煤夫为煤黑子。嘉庆癸酉，天理教匪林清作乱於京师。贼趋熙和门，有某煤肆之煤黑子，适自文颖馆出，横取担杖，奋逐之，力甚大，踣贼数人。众攒刺之，遂为贼杀。羣贼与煤黑子角力，声讙嚣四闻，故熙和门得以闭。大学士保兴时为上书房授读翰林，从景运门下直，遥望见之，走还，促闭门以拒。既闭门，乃集羽林虎贲，战一日夜，贼乃败。事定，出贼屍，煤黑子屍亦杂其中，不可辨。方其击贼时，三馆吏役无不知煤黑子击贼。贼平後，以为煤黑子之功不可没，顾其肆主懦而畏官，不敢陈於朝，煤黑子遂竟不获褒恤。

平林清嘉庆癸酉七月，仁宗秋猕於木兰。九月十五日，天理教匪犯阙，匪为林清、冯克善、李文成诸人。

先是，文成遣其养子刘成章潜至京，会清於黄村之宋家庄，议以十五日，河南、山东合畿内之众，同时进发，乘回銮时，伏莽行在。谋定，而滑县、金乡、定陶、曹县先後缉捕，匪恐事败，不能久待，乃即揭竿起，官兵络绎徵调，而九月十五日之约，遂不能密赴。十四日，清命其党陈爽、陈文魁入京，匿市人家。十五日平明，众匪自黄村至，日方午，入内城，分东西两队：其东，陈爽导之，刘呈祥殿之，以进东华门；其西，陈文魁导之，刘永泰殿之，以进西华门。而太监刘得财、刘金引其东，张泰、高广福引其西，王福禄、阎进喜居中援应。爽与文魁偕头目数十人，皆清所调遣。清居黄村。将俟河南之匪集合而进。仪亲王、成亲王、庄亲王等亟召营兵自神武门入，匪已至中正殿门外，诸王率兵御之。有数匪突入大内，时皇次子、皇三子咸在上书房，闻内侍疾呼闭隆宗门，皇子即自日精门诘问。将至近光门，总管太监常永贵擒二人，各执利刃，头裹白布，诸内侍御之於门，互有杀伤。皇四子自书房出，皇次子、皇三子将往储秀宫觐后，学士宝兴方自上书房散直，未出东华门，见兵匪力战，亟入乾清门，奔告皇子。皇子立至储秀宫，见匪越墙西入，皇次子急命进撒袋鸟铳腰刀，永贵执白木棍，立於遵义门之内以拒之。诸内侍登垣了望，匪大至，旋自膳房之上自西而北，将踰养心门入，皇次子发鸟铳击之，殪，匪续至，执白旗指挥，皇子复击之，又殪。仪亲王子贝勒绵志亦以铳击之，复殪，匪乃不敢升垣。皇次子驰至西长街西厂，督同常永贵率内侍击贼。日将晡，而留守京师之诸王及内务府大臣各引兵入衞，匪势渐蹙。将纵火，忽大雨迅雷，二匪堕武英殿之御河死。投河溺死者甚众，余皆就擒。

初，壬申春，赵崇华摄淡水同知。甫下车，即访获妖言惑众之高妈达，讯之，具供同党刘林、祝现，定以次年闰八月望夜，起事都下。刘林者，清之原名也。赵亟详上官，请入告，上官以其语诞，仅依传布邪教律拟决，而未奏闻。至癸酉九月十五日，都中之变果作。

冯克善者，林清之党，技精绝。清既败，乃变姓名匿献县。是年十二月为官吏所闻，杂遣兵役，与其徒擒之。乃佯饮之酒，中设一席，四面重叠环以桌凳，门内伏壮士。案复置热粥，又置药物酒中。冯至，即藏其兵器，以热粥洒之。诸壮士羣起格鬬，良久始就擒。

杨忠武征川楚教匪当红苗之变，杨忠武公遇春方为材官，福康安见而奇之，曰：「此将材也。」屡疏保荐，擢至专阃。时宜绵督陕甘，畏葸不前，杨谏曰：「甘、凉兵为天下劲卒，阿文成公曾将以平西域。今公据河山之险，拥精锐之卒，自关陇西下，建瓴之势，破敌必矣！奈何以百战之卒，而畏乌合之众哉？」宜不能用。勒登保经略至陕，倚为左右手。

杨善抚驭士卒，部下多降匪，腰佩长刀，形貌凶险，而杨颐指气使，莫不悦服，故十数载所至克捷。有黄驘，日驰数百里，常乘以追贼，贼畏之如虎。部将如杨芳、游云梯、吴廷刚、祝廷彪，皆由偏裨至专阃。瓦柴关兵叛後，独骑至贼中，说以大义，即抛戈降。嘉庆甲戌春，入京陛见，仁宗问：「前此湖北、陕西、四川三省军务，何延至十数年之久，现今两次军务，即河南教匪、陕南饥民之乱，何蒇事之速？」则对以「有专责则事易集」。上首肯者再。

杨尝徒步逐贼， 挽其须日行百数十里， 军中呼曰「杨胡子」。 为口号曰：「胡子打（革乞）鞈， 一走一百八。 」贼望其旌旗皆胆落， 故所至有功。

永芹以百余人破回泮庵将军永芹，以乾清门侍衞出戍西域。会回逆叛，守危城，兵甫百余人，众官皆大惊，独处之晏然。命文吏守城，自率卒冒雪夜出。漏下十刻，属吏惧，曰：「贼众初起，人心未定，若不一鼓歼之，使蔓延四出，封疆可虞。今乘黑夜攻之，贼不知我众寡，易灭也。」直抵贼垒，声言北路数万人至，贼惊溃，投兵降，逆首亦就擒。

罗思举平赵金龙赵金龙者，江华瑶也。故为巫，家饶於赀。瑶中巫至贵重，羣瑶信服，金龙谨饬无过行，居瑶中，号通达能言。平居垦山力作，善居积，时为羣瑶祠祷神，益富厚。以山田与汉民近接，汉民每事陵藉之，不敢论曲直也。

道光壬辰，瑶人入江华市易银，奸贾辄与以夹锡者，请更之，反怒骂击瑶。瑶归，集十余人复往，贾讼县官，谓瑶刦掠，尽捕下狱。於是羣瑶怒，起杀奸贾，推金龙为首，桂阳新田瑶应之，有徒党千数百人。州县遽以瑶变闻，大吏视之为大敌，提督海凌阿、副将马韬率三千兵讨金龙，长驱入其境，兵不持刀矛，捆载以行。瑶伪为汉民，负其军器去，已乃大噪，官兵闻声奔走，或自跪道旁，遂杀海及其马，以海之火器攻新田，杀知县王鼎铭。於是钦差大臣尚书公禧恩出视师，瑶变闻天下。然江华瑶众固不及数百也，合宁远、道州、新田、常宁及州中瑶，男女仅二千耳。瑶所长者，登山险疾走，用小火枪，百步命中。官兵闻瑶至则溃。朝命罗思举与总督卢坤往平之，贼已困，将擒矣，时宣宗命禧往督军，诸将皆曰：「可待禧至。」罗曰：「围久师怠，贼必遁，糜帑可惜。」遂违众一战，歼贼且尽。禧为亲信重臣，督抚以下皆降屈为礼。怒罗之不待也，盛气陵之。罗不为屈，且面折之曰：「诸公贵人多顾忌，罗思举一亡赖耳！受国厚恩至提督，惟以死报，不知其他。」禧怒甚，而无如之何。罗籍四川之东乡，少亡赖，数行窃，令捕之杖毙，弃野中，夜而苏，匍匐至一老妪家，周之，乃改行。既贵，尚对人言生平作贼事，不稍讳。中英鸦片之战道光辛丑鸦片之役，英人义律以和议久不定，进攻广州沙角、大角礮台，伏兵二千，以竹梯登後山，别遣精兵绕出三河口，合力夹攻。时副将陈连升力为抵御，身被数十创，死之。英兵乘胜直攻镇远、威远。靖远各礮台，进逼省垣，礮声如雷，昼夜不息，将军以下皆避入巡抚署。

钦差大臣琦善既以庸懦畏葸迟误机宜致祸，诏命锁拏来京，而继之以奕山。奕见英人之势方张也，遣广州知府余保纯出城议款。义律要求於应偿烟价之外，须酬军饷银六百万元，香港事再议。将军等允之，并树白旗於城，英兵始回船。

七月，英兵船复攻厦门各礮台，陷之。八月，英将濮鼎查、郭士利等由厦门再犯定海，定海总兵葛云飞、处州镇总兵郑国鸿、寿春镇总兵王锡朋皆战死。时钦差大臣裕谦仅统兵四千守镇海城内，令提督余步云守城外招宝山。英兵既由山麓攀援登岸，余不令士卒发礮，率兵遁宁波。英人据招宝山，俯攻镇海，裕投泮池死。未几，宁波亦失守。是役也，广东被祸之外，则以招宝山之败为最剧。而其偾事之由，实因裕之粗疏骄暴，驭将无方，余之不战而遁所致。为江浙所切齿痛恨者也。

英之扰江浙也，时梁拱辰以江苏巡抚兼权总督，率兵防上海，时提督陈化成驻吴淞口，徐州镇总兵王志元驻上海城外。王躯干英伟，晓畅戎机，梁颇优待之。既思吴淞口岸，直达宝山，绵亘数十里，兵稍单，欲使移军吴淞，与陈相犄角，乘间探之。王不允，梁自驰往吴淞，商之於陈，陈亦不谓然。未几，梁卸督篆返苏，遂听之。越数月，英舰陷宝山，直驶吴淞。陈以孤立无援，血战死之。寻上海亦陷，时王已遁往松江矣。

英人既破上海，由黄浦入泖淀，窥苏州，虑湖隘道梗而返。时总兵尤渤营於大涨泾，英船不敢深入内河，松江幸无恙。乃别由福山口入犯镇江，圌山守兵新铸万八千斤礮，发之，声震江南北。然英船游弋而过，不备亦不惧，事後始知守兵以无弹之礮，无子之铳，虚张声势，相率而逃矣。英人初至之地，恃其财利，蛊惑穷民，至以银币一枚，市胡椒数粒，乡民愿效奔走者，所在有之。某寺僧密告之曰：「城北依山为垣，故有塞门，其虚可捣也。」英人登金山觇之，礮发而城破，淫掠搜括，等於宁波。时六月十九日也。

镇江故殷富，西关以外，为一郡精华所萃。敌梳之，兵勇篦之，土寇又薙之，富民迁徙者，背负肩担，悉被刼掠。江宁、常州闻警，皆震。已而溃兵跳集於苏，势汹汹，且内讧，时李星沅官苏藩，请於中丞，斩剽刼者以徇，人心稍安。

英人既据宁波，明年壬寅正月晦，官兵袭攻之，不克。时大军云集，屯绍兴，而舒垕庵者，在军中。一日，传一间谍至，将斩之，叩头乞免。舒视之，则偷儿也，意哀之，曰：「若为谍而死，盍为偷而生？若能窃英人头来，吾且白将军，赏赉汝！」偷诺而去。既而偷果以英人头献，介之见将军，将军大喜，厚赏之。又既而献头者纷至，乃与羣偷计其值：黑人一头，钱若干；白人倍之；生获，又数倍之。自是踰城穴隙，日昏暮，徧城中无非偷者。英人之据甬城也，夜必巡街巷，两英人先後行，方格磔语笑，後者忽无声，回视之，已失头而仆，者大骇，僵立若槁木。俄顷，又失其头。偷儿或东或西，或着西人衣冠，持竹杖，橐橐然曳革屐以来，英人近与语，遽刺杀之。其生致之也，则以布自後扣其头，使不得声，而绞布两端，负而趋，至幽僻，箝口，置诸橐，綑之，以缒出城。或为英人所见而追之，则负以趋曲巷，追者迷失道，又惧其害己也，废然返。英人巡视城上，亦通夕往来，羣盗数十，以长藤为环，喑默候城外，闻城上巡者过，为怪声惊之，英人俯视，遽以藤环勾其头而坠。既坠，塞口中以物，而反缚之，复候之如初。城上英人谓坠者误失足，且闻其颠蹶，皆伸头下视，思援之，又尽为偷所钩致，乃始譁然。拥所获，大笑以去，疾如风。凡城内外之以窃英人头至者，党日益盛，计日益巧，所获日益众。其奇策秘术，人莫得而尽知也。他日，偷献头於将军，将军语之曰：「得英兵百，不如得其官一，能生致之，赏万金。不能，取其头可也。」久之，反命，曰：「官不可得也。官未尝夜出，卧邃室，兵环於外，吾侪之趫捷善升屋者，飞登其卧室，密揭瓦侦之，则见其在室中，脱衣冠入帐而寝，既而下揭帐，空榻也。明夜又易室，侦之如前，而空如故。吾侪利其头为奇货，数数夜守之，终不得知卧所。得官一，不如得兵百之易也。」当此之时，英官虽防护甚谨，不可得，而心常惕惕，每日夕，觳觫自惊。旦日而以失首报者，恒数十，或多至百余。白人夜出逻，往往晓不归，其黑人无名籍者，至不可算。由是大惧，尽率其属登舟而去，宁波遂克复。

乌兰泰向荣围粤寇於永安咸丰辛亥冬，粤寇洪秀全有众二千人，尝被围永安州。时赛尚阿督师，以乌兰泰、向荣分统劲兵，围之。乌、向皆名将，积不相能。时江忠源在乌幕，力为排解，以向气盛，锐意不让乌，龃龉益甚。江方倡长围深壕聚歼之策，以北关疏阙，请益兵合围，向不许。会江以病归，向、乌相仇益甚矣。

秀全既据永安州，建伪号，封诸酋为王，王以下爵七等。设六官、丞相、司马、军师、旅帅等职。女官等次亦如之。行营五将军，按水火金木土，各司其事。洪大全所定也。

洪初据金田时，裹胁日众，与乡团两不相下。杨秀清惧其离散，设计笼络之。每自托为巫，谓天父下凡，附其身，詗人阴私。又托天父言，挟制秀全，令前跪受杖，己则高坐，历数其罪而责之。责已，仍奉秀全上坐。己有不韪，虑不足箝制其下，亦伏地，令人杖之，不稍贷。由是诸酋笃信其说，以为真有天父鉴临也。会官军屡易帅，惟向荣 「 旧为杨忠武公遇春部曲。」 老於军事，谋略素优；都统乌兰泰、总兵秦定三亦果敢善战，故新墟、双髻山、莫家村三捷，战功为最奇。

秀全之由金田移屯新墟也，定三潜渡江，侦知竹园村树木丛杂，乃断树截竹，抛弃各要隘，而伏兵村中，仅留一路，遣兵百人伪为樵采者，引寇入。伏前者突出，寇仓皇，且战且走，亟从村後窜逸，则隘路竹木阻塞，後伏又起，大呼追击，四面合围，於是一日七胜，歼擒二千五百余名，寇乃退据双髻山。

双髻山，前以新墟为门户，後以猪仔峡为藩篱。向命诸军围其东南西三面，而自与都统巴清德合攻後路。既登猪仔峡，夺其要隘，寇自高击下，铳礮木石如雨，官兵奋力抵御，势正不支，而前路诸军已抵寇营，呼声震山谷，上下夹攻，寇大溃。及据永安，以大股分屯城外诸村，阻官兵进攻之路。距莫家村十余里，有高岭三，其中曰秀才岭，尤险峻。乌相度形势，遣队诱之，戒以俟寇渐近，沿左右二岭缓退过脊，严阵以待。而自率火器营建中军旗鼓於秀才岭最高峰上，预埋地雷等火具，植红盖於帐前。寇至，左右营及中军皆退，众寇竞前拔其红盖，火机忽发，全岭崩裂，燔寇以数千计，大队乘之，生擒无算。自是见乌帜，辄不敢近城，而寇於其酋亦自是渐有离心，独大全、秀清狡狯坚忍，死守不下。

壬子春，秀全卒由北窜，驰犯桂林，四总兵同战没。俄而乌亦中礮死，秀全遂由郴下，畧长沙，浮洞庭，出东南，祸延全国之半矣。

黄印山平两杯茶教匪江苏里下河一带，有两杯茶教，某寺僧实倡之。僧死，传扬人盛广大，而通州之黄朝阳、茅广福等次之。受戒诵经，敛财聚众，愚民为所惑。然初无谋叛意也。

咸丰壬子，狼山镇标兵目陆家升、陈某，性桀骛，已保五品衔，食双饷矣。心未满，仍多所要索。总兵抑之，遂怏怏怀怨望，潜渡江，通款於在福山之粤寇，愿献通州。酋哂曰：「吾为若辈误者屡矣，是不可信。果诚也，当自破通州为贽。」陆、陈慨然诺。既返，百思无计。忽忆黄、茅辈得民心，煽之，当可动。遂诣黄，盛言「寇旦夕且渡江，若辈当自计」，众大惧。陆言：「无妨也。彼中酋与我善，能人出千钱，当代买太平纸万张贴门首，可勿扰。」黄信之，函致诸教首，敛如数。已而陆又曰：「发天主甚贤，取天下，反掌耳！欲富贵，当乘其未来时，能出万钱，高爵厚禄可立致。出千钱，亦不失为朝将。空劄已至，勿自误。」果愈惑，争出银买空劄伪职，徧通境，实则皆陆、陈私刻也。

陆、陈见教主易与，复煽言天主爱民，但相从皆手足，兵到，顺民须助威，宜家置旗一枪一，编队如行伍。黄内怯，私议曰：「太平纸为职名劄，秘之无知者。苟公然置禁物，保勿有灭族祸乎？」陆、陈变色曰：「君不从，弗强也。然事後，必勿悔！」黄终犹豫，陆出一册厉声曰：「君辈已受伪职，不从，即投之官，灭族祸谁独免者？」黄战栗谢之，且曰：「非自怯，恐江南不果至耳。」陆、陈邀黄至福山垒中，实其言，乃昏夜偕渡江，见其酋，盛席款之，温语嘉纳，留十余日，偕返。於是教徒信益坚，买粮置器，驻队军山，将於五月十四日夜攻州城。城中差吏弁勇半教党，谍徧布街市，官梦梦也。十二日，黄下令户出钱五百助军装。南沙有董事某，以无故敛民阻黄，黄怒曰：「君此时犹自大耶！」即率众焚其庐，某奔至城，告变，城中乃大震。会狼山僧亦连夜至，具言军山谋反状。

通州牧黄印山有干才，亟命三门严守御，令各沙董擒首事者。明日，沙董絷四人至，歼之。各沙搜捕羽党，尽得其军械、旗帜、号衣、印信，并职名册一部。於是按籍访获，次第就诛。最可哂者，其党职名悉僭神佛封号，称黄为玉皇上帝，余则有都天灵官元帅、真君火神龙王等名号。既被拘，不刑自承。有怜而饲以肉食者，则合掌谢曰：「罪过！罪过！迟一刻便升天，何苦以荤食累我被谪乎？」至死，卒不食。黄之妻自称玉皇娘娘，将刑，缚署前大树上，见人狂詈。适官过，指而责曰：「吾诸臣皆归位玉霄宫，尚虚左待我，独羁我凡界何为？」持刀者牵之去，乃喜。十四日，各门戒严，总兵率兵梭巡。城内外排列勇队，火光彻夜不绝，民一夜数惊，谣言不能禁，捕数人斩之，乃少定。鸡鸣彻队，人心始粗安。

越翼日，陆、陈俘至，始知官绅士民，所在有献首人，於是局中皆色变。旗牌某，总兵泊荷亭心腹也，有逆迹，黄擒之至，泊婉言为请命。黄大笑曰：「大人爱贼，可谓至死不悟矣！」叱速斩之，泊有惭色。盛、黄皆宵遁，百计不能得。盛潜泰州，撑巨伞，伪为卖药者，为黠胥物色，即泰州寸磔之。黄父子甫出境，乡人缚之来，严刑鞫问，断其胫，以大畚舁之市。子解部，宫之，给披甲人为奴，其党始稍稍息。

叶鸿驹督团与粤寇战咸丰辛亥，粤寇扰嘉定之北冈镇，镇绅集赀创团练，推叶鸿驹为领，不应，强而後可。盖鸿驹善技击，以精内家拳闻於里也。

壬子，金陵大营陷，寇长驱东下，犯外冈者数逾万。练丁恐，谋避，鸿驹独慨然曰：「镇人饷我辈者不薄，安可闻警而逃，无所建示乎？且彼虽众，乌合也，败之易耳！胜之而後避，未晚也。」乃遣丁徧设旗灯於林菁丛处，而伏精壮於要道。寇夜至，见灯光，疑有备，不敢进，乃退而合军以进。至隘口，伏军突起鸿，驹首杀数百人，练丁胆益壮，无不一当百。寇大惊，四溃。练丁擒其军帅一，师帅四，告於社而戮之。及後，寇大队来，镇人已尽徙矣，盖鸿驹教之也。其後，李文忠公鸿章屯军沪上，耳鸿驹名，谋致之，鸿驹不应，且曰：「我之击寇者，欲以杀其刧掠淫威耳，他非敢望也。」事平後，鸿驹授徒自给以终老。盖其志仅欲以所学饷後人也。

陆建瀛委江宁於粤寇两江总督沔阳陆建瀛，字立夫。初颇英锐任事，好谈经济，有当官蹇然之称。亦稍结纳贤士大夫，一时名流，如漵浦严正基仙舫、邵阳魏源默深、上元梅曾亮伯言、元和陈奂硕甫等，皆为所罗致。且谨事当道，得其驩心，由是声望踔起，圣眷日隆。

咸丰壬子，粤寇出岭峤，越洞庭湖而北，势张甚。陆时在丰工，督办河南合龙事宜。尝从容语幕客：「羣盗弄兵，无坚不摧，然实尟远略，当今苦无任事者耳！」因属草疏拟战守事四条以上，文宗嘉之。谕令察度军情，如必亲往扼要调度，可酌量筹办，不遥制。又令分饬文武大员，严防水陆要冲。陆疏言：「小孤山扼长江要隘，然不如在上游黄蕲等处设防。」乃授为钦差大臣，命与江苏巡抚杨文定驰守江宁。冬十月，陆由丰工还江宁，与将军巡抚会筹防务。调兵募勇，仓卒未集，上游羽书狎至，寇警日棘，乃以十二月出师。奏称东西梁山及荻港各需兵千人防守，请由江苏、安徽巡抚如数酌拨，从之。

先是，陆派兵三千，往防湖北武穴下游之老鼠峡。至是，遴寿春镇总兵恩长为翼长，以济师。俾率松江提标兵二千先行，自率续到兵数百，亲军数百，与员弁幕客乘舟溯江，倍道前进。癸丑春正月朔， 寇去武昌， 悉锐东趋， 俘男女数十万， 舳舻十万， 蔽江而下。 当是时， 海内承平久， 武备日弛， 绿营兵尤积疲不可用。 陆两次所遣进防老鼠峡化兵， 皆畸零凑集， 兵将不习。 既抵防，檥舟江岸， 不度地为营自固。 绿营兵於濬濠筑垒， 亦本非所谙。 偶或登岸操演， 饰虚艺以炫众， 见者皆目笑之。 闻寇将至， 胆寒气索， 船已（此处缺文）

江西巡抚张芾驻守九江，亦引军退。寇居九江五日，九江已空无人，无可恋，悉众进蹴安庆。陆逴小舟夜过小孤山，是时有标兵数百驻营山椒，安徽按察使张熙宇督礮船，泊山趾防守。众固知其不足恃也，然小孤山兀峙江中，岿然为东南屏障，其峰斜对南岸彭郎矶，南宽里许，北宽半里，陆径越小孤，不敢留。标兵礮船，一夕不知所往。自是寇直躏濒江数千里，如入无人境矣。陆乘肩舆过安庆城外，巡抚蒋文庆登陴问战事，陆凭轼摇手曰：「寇势浩大，万不可敌。」蒋邀入城同守，不听。及安庆陷，蒋殉焉。

陆既至江宁，随行仅十七人及两舟而已。盖自九江以下，水陆兼行，凡七昼夜而达会城。并撤芜湖、荻港、板子矶防兵归东西梁山，声言将亲督广艇暨舢板船进防东西梁山。未及行，师船已不战而退。将军等致书，趣令仍赴上游迎剿，不答。请结营城外为犄角，亦不答。将军等诣商战守事，称疾不出，凡闭阁谢客者三日。杨文定称总督已归，即日拜疏移守镇江。於是将军祥厚、提督福珠洪阿、副都统霍隆武、布政使祁宿藻会疏劾总督巡抚丧师避寇状。有诏陆建瀛前已革职，着交祥厚拏问，委员解刑部治罪；杨文定革职留任，率同文武防守镇江。祥厚兼署钦差大臣两江总督，然驿程相距二千里，比奉诏旨，已在城将陷时矣。

寇居安庆三日，运藩库银三十余万两，漕米四十余万石，登舟去。仍留众守安庆。丙寅，陷太平。庚午，陷芜湖。辛未，福山镇总兵陈胜光以水师逆战芜湖，众溃，胜光中礮，堕江死。壬申，寇前队薄江宁，周视城外形势，城上枪礮齐发，寇敛军不动。甲戌，大队悉到，联营二十四座。寇船自新洲大胜关至七里洲，麕集蠭萃，莫纪其数。明日，众寇傅於城下，携具仰攻，晨夜不息。兵民协力固守，聚宝门外米商，自募练勇杀贼。寇将败矣，城上开礮助威，误中数人，练勇骇散。宿藻望见愤甚，呕血死。寇乃於仪凤门外静海寺中掘隧道百余丈，抵城隅，实火药其中。二月乙酉旦，震声訇然，地雷发，城溃，寇骤登。第二雷又发，殪寇数百，官兵驩踊献馘领赏。守陴兵转寡，寇大至，因调西北隅防兵。北向堵御，相持正急，别队寇於水西门噭嘑冲入，官兵溃。祥厚等退保内城，旗营男女登陴守御。内城又陷，死者四万余人，祥厚、霍隆武、福珠洪阿皆力战死之。上元县令刘同缨公服坐堂皇，骂贼，死之。前广西巡抚邹鸣鹤随办团防，亦死焉。前定海镇总兵汤贻汾告休侨居，从容赋绝命诗自缢。官兵被驱胁屠戮者无算。

陆乘小舆往谒将军，还，至十庙前，遇寇，丛刃斫之死。文宗命赏还籍没家产，给恤典，赠諡。御史方俊疏论之，乃撤恤赠，仍还总督衔。江南士庶追怨陆不能御贼，浮议藉藉，谓陆实已降。建阳守备汪大臣禀报向忠武公荣，谓望见陆首裹黄巾，与官军接仗。向访城中逸出兵民，则知陆实於城陷时被杀。劾大臣诬蔑上官，抵罪遣戍。

九月，文宗命惠亲王绵愉为大将军，科尔沁郡王僧格林沁为参赞大臣，率健锐营出京剿贼。王佩锐捷刀，僧格林沁佩讷库尼素光刀，司道提镇以下不用命或失误军机者，皆得专戮。

谢忠愍与粤寇战於天津咸丰癸丑，粤寇北犯畿辅。长芦盐运使杨霈制枪五百杆，招募壮丁，在署教演，号曰「芦团」。旋奉旨，派前浙江巡抚梁宝常等协同天津地方官办理团练，乃立义民局二十八处，每局五六十名，按期训练。县人张锦文倡捐团练经费，并上守御策於盐政文谦。文善之，发令箭一支给锦文，俾筹布置。锦文自练壮丁三千名，号曰「铺勇」。当是时，天津镇协各兵连年徵调在外，城中惟芦团、铺勇，而义民二十八局散布，一县通计惟数千人。天津地平衍，无险可扼，寇七八万由南而来，自春徂秋，寇氛日逼，民心大震。

九月二十六日，侦知寇已入沧洲境，锦文夜谒县令谢子澄，献票钱四千缗为募勇费，且谓寇势鸱张，非遏其锐气不可。明日，募夫万余，掘长濠於小稍直口，复以席裹土，如盐包然，叠成礮台，置礮盘六座於台上。明日工蒇，锦文入见，谢告之曰：「昨夜狱犯喧譁，恐生变，奈何？」锦文曰：「莫若择其罪不至死者出之，激令杀贼赎罪。」从之。回民刘继德者，甫出狱，振臂一呼，回民奔集者千余人，遂率赴教场听令。适锦文豫引盐课银二万两至，尽数易钱，分写小票，以给勇粮。官绅议谁可督队者，谢奋然请行，衣短後衣，持枪上马，率练勇至城西小园驻焉。

先是，邑人贾庆堂献策，恐寇於水浅处偷渡，村民有弋凫者，善用排枪，置小舟上，覆以席，推行水中，百发百中，佥呼之为雁户，宜招募设伏，以备不虞，官绅皆以为然，仓猝募五百人。是日，使庆堂率往，伏於稍直口之东南。二十八日，寇蜂拥而来，谢率众迎剿，芦团擡枪乘势堵截，县民数万持械相助。酋小秃子，矫健绝伦，彼中呼为开山王。手执黄旗，左右指挥，迅奋剽疾。官军以火枪击之，击上，则鼠伏；击下，则猱腾；枪甫止，则随烟而进。有大沽老卒唶曰：「是贼狡猾，非巧取不可。」乃以两枪上下交击之，立毙。众犹奋突而前。至设伏处呼渡，雁户佯应，推舟前行，距寇数武，号锣一声，排枪轰发，相率倒地，惊以为水雷，遂大溃。

是役也，寇因水阻，迂道东走，仅迟至一日，而稍直口得以为备。且歧径皆淹没，可豫料其所至，而以全力专备一路，斩五百余级，我兵勇无一伤者。由是小稍直口改名得胜口，旌战功也。时惜无大军夹击，不能一鼓歼之。又以彼众我寡，未敢远追，寇遁至杨柳青，旋据静海之独流镇。十月十七日，督师大臣胜保始统大兵由深州至天津，旋赴独流镇剿贼，并调谢至大营办理粮饷，带练杀寇。十一月二十三日，副都统佟监出战，获胜，杀数百人。以拽取濠板，被其拥围，手执长矛，杀寇数人而死。谢驰往援救，身受七伤，赴水死。胜保奏闻，得旨：「谢子澄着赠布政使衔，予諡忠愍。」

讷尔经额为粤寇所败咸丰癸丑，文宗以大学士讷尔经额为钦差大臣，督兵驰救怀庆。适粤寇解围，窜山西，讷督兵，回防直隶。初，有献计於讷者，言潞城、黎城间，有小径，循太行东出，可由河南之武安径趋直隶之临洺关。其路甚捷，有险可扼，若遣兵五六百人守之，虽十万之众不能过也。讷拘牵旧制，以为潞城、黎城皆山西地，乃咨请山西巡抚派兵守之。咨未达，而寇已陷潞城、黎城，果由此路东出。

是时，讷方督凯旋军万余人次临洺。先一日，有冒其旗帜责州县供张者，盖寇之先驱，已过而北矣，讷未知也。次临洺之日，寇麕至，官军仓皇失措，车驰卒奔，万余人溃散略尽。讷以数十人走入广平府城，尽失其关防、令箭、军资、军书等物，幕友吏仆皆星散。既已不能具奏，广平知府为之禀达省垣，桂良方以刑部尚书守保定，为之入奏，讷奉旨革职拿问，寇焰由此大张。

粤寇围鲍武襄於九江鲍武襄公超由担水夫从戎，以剿粤寇，积功至专阃，班五等。然贵後犹不知书，自姓名二字外，更无所识。方被围於九江也，将遣人赴曾文正公祁门大营求援，令幕客撰牍，移时不至，乃自往促之。见其握笔构思，顿足曰：「此何时耶？安用此文绉绉为者！」呼亲兵，以白麻一幅至，自操管，大事一「鲍」字，以无数小圈绕其旁，亟加封付递。众不解，问之，鲍曰：「大帅自能知其故。」递至祁门，曾之幕僚启视，亦莫识其意。持示曾，曾大笑曰：「老鲍又被围矣。」乃亟檄多隆阿往援，围始解。

江忠烈与粤寇战於庐州江忠烈公忠源之擢安徽巡抚也，时方在武昌庀守具。春诏云：「楚、皖一体，当相其缓急为去留，不必以成命为拘。」旋以庐州事急，率所部千余人力疾遄行。至六安州城，病益剧，复有旨令暂驻六安，俟兵饷齐集，相机前进。庐州知府胡元炜具禀告急，诡言庐州粮械极富，团勇多而得力。江以为庐州重地，有可守之资而弃之，可惜也，乃分所部之半留守六安，自率其半驰赴庐州。问元炜以守具，则糗粮军火，一无所有。守城兵仅元炜腹心徐淮所募勇及江所募六安勇数百人，皆新集，不足恃。庐州城大而圮，兵勇人数不敷一门之守。江悟为元炜所绐，且知庐城万无可守。然既已至庐，不肯为弃城退守计。又怒元炜不能布置於平日，复诡词贻误於临时，每见，必斥责之，元炜遂匿不敢出。江出巡城，见水西门枕高阜环城，一面皆山，度寇必剧山俯攻。因部分文武吏守城，而自守水西门，下令有能助守城者悉听，庐民赴者万余。部署稍定，越日，寇大至，环城急攻，驾云梯攀堞，官军屡击却之。

衞佐邦尹达章平红巾咸丰癸丑十二月，钦差大臣琦善督诸军，与粤寇战於仪徵。寇军知势不敌，转向庐州，下之，遂乘胜向六安州进发。巡抚江忠烈率师出水西门，寇已由隧道进，城崩，官兵惊走。忠烈大怒，手持大旗，缘陴上，督众连毙寇目。会胡元炜部勇目徐淮通寇，开门引入，忠烈自投古塘死之。寿春镇总兵玉山以滁州兵万余战於拱宸门，师溃，死。陕甘总督舒兴阿率一万五千人屯冈子集，十战十败，降者过半。鹤丽镇总兵音德布由大安来援，亦大败，阵殁。陈开，佛山人。幼无赖，好与会党交，营卒衙役亦多善之。解衣推食，不爱惜。以为天下大乱，自拟於韩信、樊哙，虽目不识丁，不害也。乱事传至粤，佛山诸无赖议响应，佥曰：「此大事，非吾辈所能任。计无如陈开者。」时开方设杂货摊於莺冈，闻众至，出迎，问何事。曰：「时至矣，君犹默无举动乎？」开曰：「然。然兹非细事，非若持械行刧，仅及一身而已。事关谋反，成则大福，败则妻孥且不可保。虽然，吾固计之甚详。汝辈且入吾室，共决之。」众入，则有长髯客已在座，众愕然。开曰：「此非他，吾粤人有在洪军作校尉之刘丽川者，其兄弟行也。彼为刘杜川，昨夕方至，正以此耳。君等有何陈述？」众曰：「吾侪不过冀君一朝得富贵，有所凭藉而已。」开顾长髯者而笑。

杜川曰：「无骁勇善战可作将领者，将若何？」开沈吟久之，曰：「若然，能师父足当之。」盖寺僧有和尚能者，亦莺冈产也，素习易筋经，有巨力，能举数百斤石臼。顾性顽悍，无与狎，惟开与周旋。乃偕杜川访能，略陈起事之议，能允之。谋既定，开自为军师，称大王，居王借山，以能为大将，领诸路军。别遣党人四出鼓煽，於是何六起石龙，林洸隆起省城外之河南，关巨掠沿海，陈松年起新会，陈吉起顺德，陈金刚起清远，邹六起龙门。相与蓄发易服，而明代衣冠不可骤得，乃徵梨园所有者而分御之，头戴红巾。「红」与「洪」谐声，寓拥戴洪秀全之意。又凡聚议之处，必榜曰洪顺堂，意亦犹是。部署既定，设官分职，其衔为将军、元帅、先锋、军师、防御使等。将军、元帅大都椎埋少年，军师则为落拓文人，防御使则富人被掠入党，以虚名从而笼络之者也。

红巾初举事，将帅挟土铳，次腰剑弯弓，次插利刃，又其次则棍棒叉钩而已。初刦大基头军营，官军以大礮轰击，众大败。能以礼谒里人冯松，即所谓朦松者，求画策。松曰：「是不难，官军不能无妻子，其妻子不能俱迁营中，犹在里巷。子以重兵刦之，使俱来，率往陷阵，居前敌，官军虽有礮，畴敢发者。因挟以降，事必济。」能大喜，如言往。官军果不敢发，一夕尽降，礮械悉为红巾所有。

松既为红巾画策，且建首功也，开奇之。遣人赉金帛往聘，来军营调用。松本小康，不欲以身为孤注。其族人翰如多谋畧，松素下之，以事告。翰如戒勿往。松曰：「成败虽不可知，然槁项黄馘，老死牖下，亦非所愿。」翰如曰：「吾不敢阻君进取，但乌合，必无所成。」松曰：「筮之！」筮之吉。松曰：「此犹不足信，天倘相彼，吾当出，则当大雨。」已而大雨三日。松曰：「得非偶然乎？吾事成，则当更雨。」已而一雨兼旬。松曰：「可矣。」乃就开营中，俯伏称臣。开锡以金盔，上插雉尾，锁子黄金甲，八宝战靴，望之灿然，松九顿首谢，盖皆梨园中物也。

开既踞佛山，远近无赖俱至，众号十万。军实无所出，则按户索富者，使捐输。佛山本商贾云集地，红巾至，无不唯命。开骤得金币，则广声色，掠妇女。松谏之，开不听。朱发者，亦佛山人，卖菜佣也。有膂力，性愚戆，贫不能自存。妻马三娘美丽无匹，发与开善，开语之曰：「汝妻非寻常人，一品夫人也。」发以为妄，三娘颇自矜。及开举事，立授发先锋衔，三娘为女校尉，出入王借山，参预元帅府事，益与开调笑，累日夜不出。朱无所事，日惟醇酒大肉，徜徉於醉乡。松固识三娘，知三娘握大权，能左右开，则诣三娘而告曰：「夫人居此，洵乐，然燕处危巢，祸将至矣！」三娘愕然，松曰：「吾辈虽僻处佛山，然声势不小，虽总督始良不思振作，独不畏沈葆桢乎？旦夕出师，大军压境，吾辈殆矣。」三娘曰：「计且如何？」松曰：「先发制人，古之明训。盍因彼未动，从而攻之，羊城一下，全省且为我有。如是，则进可图大事，退亦不失富贵。夫人倘以为然，则速与陈大王言之。事之成败，在此一举。」三娘曰：「善。」遂以松言入吾。开初不允，继为三娘所刧，乃大发号令，骤兴师，远近贼党皆从之。

甲寅六月二十七日，李文茂等率众分三路直扑广州。其在北路者，图夺城外礮台，守台兵发大礮轰之，遂却退。是时抚标五百名，协同乡勇五百名，由东门突出接战。东路寇攻城方酣，不意官军突至，方相顾错愕，而前刃已及。寇绕城抵御，适旗兵续至，并力追逐，东路遂败。其西路寇闻两路败耗，乃趋西门外之青龙桥。外委黄贤彪率汛兵百名、乡勇三百名，要击之，毙寇百余。余寇将散，忽传能以锐卒万人至，势复盛。然不能前进，仅屯於城北数里之牛栏岗。

七月初五日，两广总督始良以红巾盛，令广州府知府沈葆桢督师剿之。於是都司曾廷相，守备陈国辉，千总黄大荣、屈超羣等率师攻牛栏岗，寇发巨礮以拒。官军猱进，破其中营，夺获军械无算。能率健党忽自岗後绕出，岗前之寇复返戈力战，官军大败，屈超羣、熊应飞、黎安澜、余兆清等皆陷阵死。能方拟率众薄城，忽传总营有令至，能大愕，则班师令也。

开之令能班师也，众莫知其意。松素善发，乃谓发曰：「我军初立，利在速战。今大王首鼠两端，吾辈死无日矣。」发曰：「我亦不欲战，此间乐，官军不能来，来则速死耳。」松叹曰：「噫！竖子不足与谋，若汝三娘，尚有志也。」於是匍匐求见开。开方视事，与三娘高坐堂皇，陈居左，三娘居右。开见松至，曰：「朦松，赐汝坐！汝何言，速言之！」松曰：「臣无言也。臣不知大王意所在，若相持旦夕，官军且来，何以御之？臣不自惜，为大王惜耳！」开沈吟不言。三娘忽掣开印钤於小旗，曰：「冯军师听者，此将令也。全军听汝调度，速东趋！伫看汝奏凯回耳！」松曰：「诺。」

七月二十六日，松以开号令，饬诸军东发。时大沥四堡绅士欧阳泉等已倡办团练，乃置礮械，备糗粮，而大范、江夏、荔庄、登贤、月窟诸乡悉继之。红巾东趋，适经其地，各乡分守，使不能进。松令先攻四堡。其一路入曹边，经龙头墟，窥草堂桥十一乡。乡勇发巨礮击之，寇伪遁，分伏丛薄间。团长刘遇昌偕弟遇鸿率勇踰桥逐寇，遇伏，皆死。後队见之，大愤，鼓勇继进，血战久之，阵斩衣蟒服者数人，寇乃退。其一路由大镇攻锺边，已破垒毁墙而入，而大沥乡勇纷纷赴援，以巨礮伏林中。寇不识地利。中弹辄仆，阵大乱，遂散。

松东趋之计不果，乃遁回佛山，日掠於近村，冀得军实，以收合余烬。闰七月朔，大会南海、顺德各县徒党，将东趋，先攻大沥四堡。发将二千人扼守沙口，陈洸隆将千人攻仇边，陈金刚由新桥渡江夏，和尚能统坡山船万人，由小朗渡直进瓜步桥，登岸，犯雷边、九潭等乡。而开与松率大队由水头墟进攻，留三娘居王借山大营以策应。寇四出，远近骚然。

寇既破四堡，东趋之路遂通，乃分途进攻省城。葆桢闻耗，乃立召衞佐邦、尹达章至，使破寇。於是佐邦陈策：以红巾连日扑城，东北势力为最悍，余实无能为。今官军分途应敌，兵力单薄，必不足取胜。不如并力扼东北路，东北破，羣寇自解。十五夜，官军由东路冲出，直趋燕塘寇营。时方昏黑，下令纵火，各军手持一炬，争投之，俄顷，火大炽，寇冒火突走，窜牛栏岗。

开之发兵攻省城也，檄各县徒党俱至，番禺之陈显良、三水之黄大荣最强悍，顾牵於他事，不即至。及红巾败，陈、黄始以舟师来，则聚於佛岭市，而别筑礮垒於义勇祠前，遣悍党守之，使成犄角。官军闻耗，遂遣礮船由槎头进口，抄攻佛岭市背，而先以一军进攻义勇祠，以牵制之。寇在祠前设濠堑，环礮垒，官军不能近。既而达章率锐师至，下令取泥填濠。俄顷，濠平，官军践泥而进，直逼寇垒，呼声震天。礮甫发，垒已破，宝纷溃，遁入石井。 「 地名。」 道员沈棣辉焚其巢，悉灭之。

进攻省城之寇既败，而余党尚盛。东莞人卢昌，纠众数千，自为大元帅，号令与开等。八月十八日，仍欲进窥省会，袭夺附城之三宝墟，别遣其党率千人进窥泥城。佐邦闻之，首率勇攻三宝墟，昌兀立阵前，麾旗督战，寇咸怀死心，狂呼跳跃，有如中痫。佐邦阳为不敌，别遣一军旁攻。昌出不意，为所杀，余众大败，弃舟走。达章复率水军剿灭之。

先是，开败於省城，遁佛山，闻诸路徒党已半灭，益惧。松虽智，已不敢画策；能虽勇，亦不敢侈言战矣。日惟置酒痛饮，而三娘独促其收合余烬，背城借一。开商之松，松韪之。然艰於粮食，城中民户勒索已尽，欲求之附近村落，则已悉办团练，不能进窥一步矣。

十一月初六日，佐邦、达章率师攻佛山，开不能战，乃下令纵火。隆冬物燥，万炬齐发，全镇荡然。计烧民居万余，死於火者逾万，而开、能、发俱不知所之，或曰死也。松匿民家，为官军搜得，斩於佛山西之高秧地。三娘则为某弁所获，匿作妾，参军事，剿余党有功，当道虽有所闻，置不问。

曾文正失利於靖港之粤寇咸丰甲寅春，粤寇陷湘潭，围攻长沙，曾文正公国藩檄塔忠武公齐布帅师复之，复躬率水师追寇於靖港，战失利，投水者三，幕客掖以起。文正终以事不可为，遂止妙高峰，草疏及遗属凡二千余言，密令其弟靖毅公贞干市榇，将以是夕自裁。会湘潭捷书至，乃再起视事，然仍以师不全胜自劾。时诟谤丛集，湘省藩臬粮盐诸使者至会牍上巡抚，劾文正，文正姑忍之。

文正之初败於靖港也，湖南布政使徐有壬、按察使陶恩培详请抚臣夺其军，参奏治罪。俄而塔忠武以陆师大捷湘潭，抚臣乃不敢极言文正罪，然亦不敢论鲍起豹恇怯状。既奉朱谕，切责起豹，代之以塔，而於文正请罪疏，有温慰词，且云；「汝此时心摇摇如悬旌，平日自命养气之功何在？」又令奏调司道大员随军支应。徐、陶闻之，谒文正，顿首称死罪以谢。罗泽南初将陆师，不敢一战，惟从塔军後，观战壮声而已。一日，寇来攻甚急，不及请援於塔，遂与战，竟获大捷。自此遂为劲旅，与塔齐名矣。

开隆阿剿粤寇侍衞开隆阿者，善骑射，发无不中。尝射猎山中，毙虎十数，军中号为打虎将，开亦深自负。会江忠烈应调赴广西，所率楚军皆敝衣槁项，诸军皆窃笑。遇开於江所，仅一长揖，意颇不怿。他日督战出队，卒遇贼众，围之数重，矢尽，左右冲突不得出。忠烈登了台望之曰：「必开君也。」急率亲兵数十人介马驰救之，卒挟开出，并辔而归。开下马拜曰：「活开隆阿者，先生也。」自是遂为莫逆交。

塔忠武剿粤寇塔忠武性忠勇，亦最慈祥。其统兵岳州时，即於左臂涅「忠心报国」四字。洪山之捷，尝督军逼粤寇於沙湖塘角间，寇争赴水死，中多幼孩，塔见之大哭，传令拯救，得数百人；羣寇因而乞命者，又七百有奇。诛其极悍者，余尽释之。一日，力战归，左右以燕窝进，却之，曰：「吾母夫人在都，不知能给朝夕否？忍甘此耶！」德化令进莞席，以士卒皆卧草土，却不受。

咸丰乙卯，湖广总督杨霈驻军广济，御粤寇。闻湘军败，大恐，弃广济，走德安，军遂溃散，独与亲军数百人俱。武昌守备单弱，闻霈至，邀入城助守，霈不可，委之而去。时陶文节公恩培已擢鄂抚，不知兵，骄横甚。方以元日索银壶蒸人参不得，怒詈江夏令，欲奏劾之。司道方相率缓颊，忽报寇已至城外，文节仓皇不知所措，惟祷神呼天，痛骂杨霈误我而已。城陷，遂被戕。

盖是时，官军围九江急，寇乃分兵扰上游，霈不设备，至有此败。自是而寇遂陷汉口，入襄河，湖北大扰。僧格林沁擒林凤翔李开方粤寇洪秀全之陷金陵也，遣吉文元、林凤翔、李开方等率悍党万余北犯，由皖入豫，由豫入晋，由晋入畿辅，连陷郡县，裹胁日众。而钦差大臣胜保蹑击其後，颇有斩获。围之静海及独流镇，科尔沁郡王僧格林沁统领蒙古诸部兵及京营各将军都统等驰往会剿。适寇遣其党黄生才等率众北援，陷临清州，胁从至五六万人。胜与领侍衞内大臣土默特贝子德勒克色楞等督兵迎剿，寇无食可掠，胁从者解散大半。沿途复被乡团截杀，胜昼夜穷追，至丰县，剿灭全股，生才被山东官军擒获，伏诛。其静海独流镇之余党南窜阜城，僧追围之。掘深濠，守之。复分其马队，窜踞高唐州。时文元已被吉林兵射死，凤翔在连镇，僧围之；开方在高唐，胜围之。然其众皆百战精锐，粮食充足，缘城复立木栅，悉以土壅。周挖濠沟陷坑，又挖地窟，而潜居之。且有地道直通城外，每黑夜刼营，官军颇有失亡。胜铸大礮树云梯攻城，皆不能克，遂筑垒挖濠以困之。

僧以咸丰乙卯正月十九日攻克连镇，搜捕余匪，悉数歼灭，惟不见凤翔。擒寇供称在窟室中，官军穷搜得之，则见凤翔方在地洞，挟二美人宴饮驩呼，已薙发，盖欲乘间潜逃也。遂与其党十一人就擒，解京诛之。僧自是晋封博多勒噶台亲王，即移得胜之师赴高唐，自德贝子以下皆受节制。而胜以师久无功，逮京治罪。僧故撤高唐南面站墙兵勇，诱其出巢。未几，果出城，弃其马队，悉步行，窜踞冯官屯。屯距高唐四十五里，距茌平十八里。胁民夫，以各种大木器四周堵之，内又徧掘陷坑，排列枪礮，守御严密。屯内多豪富，皆高楼大厦，外匝甎墙，礮不能入。僧追至屯外，令马步队圈围。开方自持旗登楼眺望，见官兵近前，即放枪礮，势难骤进。僧相度地势，知非水攻不可，将引运河水以灌之。众谓屯中地势坟起，恐非水力所能及。僧乃先於屯外周筑围墙，墙外掘濠沟，甚宽广，又以掘濠之土力加倍内墙。布置周匝，挑挖运河，自东昌三孔桥起至冯官屯石桥止，共一百二十三里，计长二万二千一百七十六丈，口宽一丈七八尺，底宽六七尺，深五六尺不等，计需工价京钱五万二千余贯。自二月初旬起，至三月初四日工竣，竟引水入濠。僧令雇集民夫二三千人，或用水车，或用巴斗，灌入墙内。墙外筑墩，排列枪礮，一面令兵勇站立了望，防其突出挖墙倒浸；一面督役昼夜轮流灌注不息，由是渐灌渐满，墙内水深三四五尺不等，寇之粮草火药尽湿，乃登楼而居。我兵用礮不时轰击，继而柴米渐乏，势甚穷蹙。四月十三日巳刻，开方遣其心腹百余混入难民之中，泅水出降，意欲藉为内应。僧知其伪，讯出被胁难民，遣回原籍，余党百四十余人分拨各营，乘夜，尽诛之。遂令兵勇越墙，逼近土堰，毁其巢。十六日黎明，僧又令兵勇越墙，四面进攻。乃大风骤起，飞沙扬尘，瞬息不辨南北，即命撤队。巳刻，开方遣人呈降禀，僧谕令限本日午时先缴军器，方准投诚。约半时许，果缴军器，则遥见有数十人高张红伞，拥开方前进，志在乘此脱逃。僧潜令马步队数万人张左右翼以待之。开方既入彀中，遂与其党八十八人俱在濠边就擒。僧传令将八十八人拨入各营，其目八人在营外帐棚守候，但令开方进见。开方头戴黄绸绣花帽，身穿月白绸短袄，红绸裤，红鞋，年约三十二三。携两俊童，身穿大红绣花衣裤，红鞋，年约十六七，美如女子。左右挥扇，随入帐中，开方仅向僧、德各屈一膝，即盘腿坐於地。两童东西侍立，帐内总兵以下皆持刀环立，怒目视之。开方与二童仰面四顾，无惧色，但称能贷其罚，愿说金陵诸党来降。求赐饭，遂开怀大嚼，笑语如常，旁若无人。僧知其叵测，饭毕，遣出，又令八目进帐。皆跪见求赦，亦即遣出。遂将李与八目解至京都，凌迟处死。

粤寇以开方为最勍，而其计略，则用明徐达、常遇春北征成算。初，议以开方当西路，杨秀清当东路。西路之师，由扬犯滁，徇凤阳、归德、开封、怀庆绕山西、直隶，与东军会於天津。而东军则傍海北趋。秀清不欲北行，以林凤翔自代。深入无援，故及於败。

徐若洲率忠义军与粤寇战徐若洲司马鸿谟，钱塘人，着籍仁和。以乡试五荐不售，入赀为从九品，筮仕江苏。咸丰乙卯，署扬州府经历，兼理清军同知。同知，五品官，以从九品摄之，重其才也。母卒於如皋，以不及视含敛，欲绝食以徇。其友顾梅卿以大义责之，乃始食。服阕，奉檄治扬州善後局文书。因说太守，仿古制，制轮机礮、连臂弩，自练一军，命之曰「忠义军」。会粤寇破来安，温壮勇公方驻六合，率兵二千救来安，檄参其军。暮与寇遇，隔河而阵。彼众我寡，铅药将尽，乃言於壮勇，请灭炬，使不我测，从之。一夜礮声不绝，寇疑我兵众，迟明遁，遂克来安。壮勇上其功，而某大帅与壮勇不合，反责其公牍内首列总兵某，非制也。令曰：「此後毋出六合一步！」壮勇愤懑，後竟死六合，司马之功，遂不见叙。戊午，寇再犯扬州，太守发兵迎战，皆大败。寇薄城下，乃使司马以五十人拒之。大呼驰出，手刃数寇，斩其黄旗头目一。寇发火铳，中右目而颠，一寇以刃加颈，肤裂血流。又一寇以矛刺其足，曰；「是已死矣。」乃舍之入城。有民自城中出者见之，曰：「此非徐少尹乎？好官也！胡死此？」抚之，尚有气。解衣裹其首，负之行，至仙女庙大营，饮以水浆，乃苏。时乡人许缘仲牧泰州，迎至署。凡十月，创始愈，出铅子於右目，重五铢，其形曲。盖铁经火而柔，深入郤窾，故随之倨句也。司马具武略，以御寇受巨创，亦无以上闻者。然眇一目矣。子名琪，即花农侍郎也，以文学着称於时。张忠武剿粤寇高要张忠武公国梁既投诚於官军，赏千总衔，从剿粤寇。尝奉湘抚檄，以二百人破寇数万於新宁州。咸丰壬子三月，破寇於道州蛇皮岭，克永安州，追寇至长沙南路新开铺。寇窜湖北，复追剿至武昌，破洪山寺垒。

张之立功自保桂林始，後逐寇楚南北，直抵江宁，与向荣相倚如左右手。寇聚太平，向问诸将孰敢往取贼巢，无应者。张慨然上马行，所部五百人从之。寇大惊，弃城走。张徐按辔入，市不改肆，归报往返，仅七日也。军中唱凯歌曰：「张国梁走马取太平，前後奏捷。」旋率师渡江取浦口及江浦县城，往返亦不及二旬。丙辰五月，九华山之师溃，他帅死，诸将拥兵观望，大势几不支。於是向奏请以张总统南北诸军。旬日间，招集流亡，立解金坛之围。朝廷嘉之，始拜钦差帮办军务之命。嗣此乘胜克复句容、镇江，进捣秣陵关，驰往江北，复扬州、仪徵。又渡江围江宁，城外寇营筑长濠以困之。经画数年，破寇形势已在掌握，而九洑洲正当寇冲，亦为官军所据矣。

僧格林沁与英法人战於大沽咸丰丁巳冬十一月，英人、法人据广州，执总督叶名琛。其注意在改约章，索偿款，增商埠，自谓据城为质，必可如其所请也。总督黄宗汉退驻惠州，既不激励兵练，筹克会城，又不与英使会议立约退师事。英使额尔金久不得我要领，乃纠法、美二国，驶兵船北上。

戊午夏四月，骤至大沽海口，大沽绿营兵见敌船，即惊溃。英、法兵踞南北岸礮台，直隶总督谭廷襄、提督张殿元等皆以疏防获罪。敌兵以大小轮船七，暨舢板船驶入内河，直薄天津。

额尔金等照会内阁，谓此来非用兵，盖欲修好，请面见天子，诉其事。文宗特遣侍郎衔耆英谕止之，不听。遂命科尔沁亲王僧格林沁以钦差大臣视师通州，遣大学士桂良、尚书花沙纳往议和约。英人多索偿款及商埠，许之恐伤国体，拒之虑挑强敌，乃以两江总督何桂清兼通商大臣，特派杜良、花沙纳驰赴上海，会同桂清先与英人商定税则，再议约章。六月，英、法、美三国兵船退。

秋七月，僧移军海口，筑大沽北塘营礮台，购巨礮，分布要害。檄州县伐大木，输之海壖，植丛桩水底，以御汽船。奏请调吉林、黑龙江、察哈尔及蒙古两盟马队，前後赴军者可五千骑。己未春三月朔，怡亲王载垣赴天津，察勘海防。桂良等在上海与额尔金商定税则，额遣其弟卜鲁士率兵船北驶，声言将入京换约，桂良等告以大沽设防，当进自北塘。夏五月庚寅，卜鲁士至拦江沙外。壬辰，遣其兵船闯入大沽海口，先觇形势，僧故羸师以张之。癸巳，兵船十七艘驶进鸡心滩，用炸礮摧断铁链。甲午，鼓轮直进，毁我防具，树红旗促战。直隶总督恒福派员持天津道照会，告以桂已由上海驰还，请移驻北塘口外，静候换约，否则暂令换约官数人，由北塘至天津。英人不受照会，开礮击礮台，分遣步队登岸。僧督军鏖战，戒礮台同时开礮，沈毁数船，击杀登岸敌兵数百，生擒二人，英领队官伤股而殒。兵轮入内河者皆中礮，不能驶，惟一艘遁至拦江沙外。

当英兵开战时，美使华若翰由北塘登岸，诣京师，呈递国书，款以优礼，换约而返。华洋巨商知英人耻其败挫，必兴师报复，惧妨互市也，自议集捐白金二百万两输偿英饷，沮其再举。於是英使、法使牒通商大臣何桂清，谓若事事遵戊午原约，即罢兵。杜清入告，得旨：「卜鲁士辄率兵船，毁我海口防具，首先背约。损兵折将，实由自取，并非我国失信。所有戊午议和条款，概作罢论。若彼自知悔悟，必於前议条款内，择道光年间曾有之事无碍大体者，通融办理。令其有以回报本国，仍在上海定议，不得率行北来。倘再有兵船驶入拦江沙，必痛加攻剿，毋贻後悔。」是时廷议以获胜之後，欲改前约，冀英、法二国或就范围也。然犹申戒疆臣帅臣，不得见敌辄先开礮，致碍和局。又命留北塘一口，为便使议和地。

北塘用帑百余万金，仅成南北三礮台。会有言宜纵寇登岸击之者，僧心韪其说。旋奉旨撤北塘之备，退就大沽营城，移其巨礮，置大沽南北岸礮台。营城距北塘陆路三十七里，水路七十里，议者谓御寇不於藩垣而於堂奥，失计已甚。北塘绅士御史陈鸿翊密疏争於朝，不听。翰林院编修郭嵩焘时在幕府，力争之。僧狃於大沽之捷，谓：「彼以船来，不能多携马队。俟其登岸，以劲骑蹙之，可必胜。洋兵伎俩，我所深知，何足惧哉！」嵩焘以议论不合，遂辞去。

庚申夏，英将额尔金、法将噶罗率轮船船凡百艘入寇，复至大沽口，詗我设备，严惩前败，不敢阑入。徐窥北塘之弛防也，六月丁丑，英、法马步队各挽礮车登岸，先据礮台，官军犹意其来换约，不之御也。大吏派员持照会，请其使臣入都换约，不应。僧整军以出，所部马队已调赴他军，不满五千，合京旗步队几万人。英军马步可一万，法军八千。壬午，敌船由北塘进内港，我军驰往扼之。适潮缩，船不能动，高悬白旗，示欲议和状。我军信之，不敢纵击。比沛长，敌兵出不意，薄我师，我师被挫。敌兵由北而南，将逼大沽，抵新河，我军御之。敌兵先以七百人出战，僧矙其寡也，麾劲骑驰之，敌兵退。乘势蹴之，敌兵各执一枪，精利无前，数十步外，即不能近。俄而七百人为一字阵，每人相去数十步，阵长数里，渐围渐迫，我军不能退。突围欲出，敌兵发枪无不中，我军纷纷由马上颠陨。戊子，败绩於新河。收合马队，出者七人而已。退保唐儿沽，英、法军张甚，出全队攻军粮城，又攻副都统德兴阿之营於新河，皆陷之。敌船由北塘分向大沽，驾大礮拟我礮台以扼我前，步骑踞新河以蹑我後，大沽礮台益危，礮穴外向，不能反击。庚寅，我军复退，敌兵进踞唐儿沽。辛卯，奉朱谕云：「僧格林沁握手言别，倏逾半载。大沽两岸正在危急，谅汝忧心如焚。天下根本，不在海口，实在京师，稍有挫失，须退守津郡。自北而南，迎头截剿，万不可寄身命於礮台，以国家依赖之身，与丑夷拚命，太不值矣。南北岸礮台，须择大员代为防守。汝身为统帅，固难擅自离营，今有特旨，非汝畏葸，若不念大局，只了一身之计，殊负朕心。握管凄怆，谆谆特谕，汝其檩遵。」壬辰，特派侍郎文俊、武备院卿恒祺驰往北塘海口，伴送英、法二国使臣入都换约。秋七月癸巳朔，命大学士瑞麟、尚书伊勒东阿防通州。丁酉黎明，敌兵攻大沽北岸石缝礮台，一开花弹猋入火药库，礮台失陷，提督乐善死之，惟南礮台尚存。僧念屡挫之後，精锐伤亡，南礮台孤立难持久，适奉密旨退防後路，乃撤营城及南礮台防兵，次於通州之张家湾，与瑞麟军相依护。庚子，以疏防故夺三眼花翎、领侍衞内大臣、镶黄旗满洲都统。敌兵至天津，会和护屡不就，遂逼通州。八月戊辰，光禄寺卿胜保率偏师邀战於八里桥，胜保红顶黄褂，骋而督战，瑞麟军宵溃。僧军朝阳门外。

己巳，文宗以秋猕巡幸热河，敌兵纵火燔圆明园。甲申，僧军亦溃。闻恭亲王在长新店，与瑞麟等皆往从之。英、法按军郭外，欲邀恭主和议。恭用恒祺居间排解，往复关说甚苦，浃两旬，和约始定。九月壬寅，暨英人法人平。

当是时，曾文正公国藩督师祁门，胡文忠公林翼驻军太湖，进剿粤寇，相持甚急。闻变，合疏奏请於两人中简派一人，率精兵万人入援。会和议成，不果行。英、法军以海口封冻为虞，皆於初冬退去。

叶名琛剿粤寇道光己酉，新嘉坡陈正成设三合会支部於厦门，命名曰匕首会，入会者数千人。咸丰癸丑，闽省官吏以强夺豪富黄姓之财，匕首会首黄威庇之，率二千余人起事。队长多新嘉坡侨民，夺厦门附近二镇，附者至八千。 遂推据厦门， 威乃自称明军指挥官， 盛抗官军， 卒以粮饷药弹不足， 启城议款。 明军去， 官军入城市刧掠， 杀戮及童稚， 刀钝而不血， 则缚数人投之河， 英领事通牒劝止， 亦无效。 乃以两军舰泊香港， 若将强制者。 於是洋场及船埠四周俱免於祸， 余地则有一日斩杀至二千人以上者。

匕首会陷厦门时，上海亦有三合会起事。时广东、福建两省人之在上海者十四万人，多三合会员。广东人刘丽川、福建人陈阿连等，羣谋袭上海城。事未发，为地方官侦知，捕粤、闽头目七八人。粤、闽人乃益怒，致书地方官诘责。地方官大骇愕，返而谢之。其月二十日，祭孔子庙，黎明，丽川、阿连等六百余人潜匿北门外，待启城，即突袭县署，迫上海知县袁某缴印。袁骂曰：「印为天子所赐，汝欲印者，先取吾头！」丽川党人大叱，斩之。众因围道署，城中鼎沸。官吏指挥守兵，放大礮，众仍不退。胁苏松太道吴健章缴印，吴解绶与之，丽川取其印，缚健章，夺道库银无算，城亦陷。时其党悉以红巾为号，因称为红头贼。後数日，丽川、阿连等欲杀健章而未决，众议大譁。驻沪美总领事麦辖尔闻之，邀丽川，以吴付之，丽川不许。然有二洋人潜诱健章，自西门缒城逸，匿麦辖尔所。丽川大怒，将攻租界，租界防益严。镇江官军至上海，营跑马场。时或嘲弄洋人而殴辱之，於是驻沪各领事请於江督何桂清，欲移跑马场驻营。桂清犹豫未决，各领事又致书，令速移营，否则将以兵力夺取。时英、美军舰之在上海者各一艘，合租界所有洋兵得三百余人，戒严以待。桂清以为仇洋人，则洋人必恶我而助敌，转而攻我，则沪城胡以复？遂自至租界谢罪於洋人。时官军集上海者万余，借洋人之力以断粮道，复向城中礮击。丽川闻洋兵之助官军也，率死党百余人犯围遁。

道光庚戌，三合会蜂起两广各地，见洪秀全胜，气益张。咸丰甲寅，举广东各州及广西全省，皆叛乱。其年，陷广东之肇庆、佛山、东莞各地。自此官军与三合军显有别。而官军之运饷羊城，转藉外人之助，悬外国旗，即能安然过三合军之礮台与军舰焉。

咸丰甲寅十一月，广东豪商某备大舰，运兵至佛山，与三合会战。三合军大胜，获官军之弁四五十人，兵五百人，悉杀之。後又战於珠江，即以此舰队破军舰四十四艘。

广东总督叶名琛之镇慑三合会，为法至严。然两广、江西、福建诸省尚时时暴起。方英、法同盟军之占广东也，粤寇石达开自湖南进兵广西，欲攻据桂林。三合会乘之，咸丰戊午，陈清康率军数千会集於广东之北，隐有占领广东之计，待同盟军一退，即起事。适攻击桂林之粤寇遇精锐之官军，突围逃广东，更於中途胁从诸无赖加以三合军，势遂益盛，其主力军乃再向广西进发。至是，而官军乃迳向三合军攻击，并用贿通悬赏等法，潜约三合会副统领陈政及诸头目，谋杀其统领陈清康，率众降。陈政斩之，官军大胜，并捕内应之三合会党羽二千以上，斩杀之。

何桂清委苏常於粤寇两江总督何桂清字根云，尝督学江苏。值粤寇俶扰江南北，颇属幕客草疏陈兵事，纠劾疆吏之退缩偾事者，持论多侃侃。文宗奇其才，改简浙江巡抚，年未四十也。抚浙数年，通判徐徵忮其同官王有龄之骤迁道员，讦告巡抚奖荐不公。何奏陈颠末，语稍亢激，天子责之，引疾罢归。已首途矣，适阙两江总督，上语军机大臣：「此官以筹饷为命脉，孰能胜任者？」大学士彭蕴章奏称：「何桂清在浙江，饷徽州全军数万人，未尝阙乏。」上韪其言，授两江总督。彭故与何同年进士，何颇谨事之。何复力荐王有龄筹饷精敏，擢江苏布政使。

未几，帮办军务提督张忠武公国梁攻克镇江，何以筹饷功，加太子少保。咸丰庚申春正月，张总统诸军攻克九洑洲，何又以筹饷功加太子太保。当是时，何渥承眷倚，慷慨谈兵，声誉翔洽，与湖北巡抚胡文忠公林翼相上下，时称为何、胡两宫保。

张既克九洑洲，进克上关、下关，遂与钦差大臣江宁将军忠壮公和春，濬濠筑垒，为长围以困金陵。洪秀全告急於江北、皖南诸巨酋陈玉成、李世贤、杨辅清、李秀成等，秀成欲杀官军之势，与其党谋曰：「官军精锐，悉萃金陵，其饷源在苏杭。今金陵城外长濠已成，官军内围外御，张国梁又嚄唶善战，攻之，难得志。不如轻兵从间道疾捣杭州，杭州危，苏州亦必震动。金陵大营惧我绝其饷源，必分师奔命以救之。我瞷大营虚弱，还军急击，进陷大营，则苏杭皆我有也。」乃自率悍众千余，袭破泾县防军，遂陷旌德。二月戊戌，进陷广德，攻陷四安防营，总兵李定泰跳而遁，寇由安吉、武康犯杭州，诸路同时告警。上命和春兼督浙江军务，提督张玉良总统援浙诸军，分大营兵勇五之二以畀之。玉良过苏州，布政使王有龄留之二日，俾阅城垣。壬戌，陷杭州。三月丁卯，玉良兵至杭州，与将军瑞昌内外夹击，寇宵遁，官军追复临安、孝丰、安吉等城。何奏称玉良受有龄密计，攻复杭州，上擢有龄巡抚浙江。

己卯，和春遣总兵熊天喜、曾秉忠率水陆军攻复长兴，寇詗知大营留兵愈单，由浙风驰而西，陈、李、杨诸酋各挟全部先後麇至，大会於东坝。己酉，攻建平及东坝，皆陷之。进陷溧阳，围金坛。

先是，金陵大营兵勇七八万人，月支饷银五十万两，皆取办於苏、松、常、太及浙江之杭、嘉、湖、宁、绍诸郡。两江总督驻常州，专主饷事，故能搘持八年之久。及和、张至，益募壮勇，增筑长围，需饷有加。浙江告警，大营分兵驰救，骤加行费，浙自顾不遑，饷亦不继。粮台收款骤绌，月短二三十万金。何驰书告和、张，请自後阅四十五日发一月饷。是时顿兵日久，将卒虽习战事，实已骄佚，酗酒狎妓，酣嬉无度，月支足饷，尚不敷用，及骤闻减饷事，则怅怅如有失。翼长提督王浚为和所倚，把持军政，藉势侵克，众情蓄憾，互相传播，谓「寇若来攻，吾辈坚勿出战，任大帅翼长自为之」。寇欲图大营，诡若将向苏、常者，以縻官军，遣别队由溧阳逼宜兴，进躏武进之夏溪隍里埠。烽火去常州四十里，王有龄将之杭州。己丑，如常州议兵饷事，何奏令会办军务。

庚寅，有龄调驻苏之威武振军一千人至。辛卯，副将周天孚由浙江率数营至。大营新募潮勇数千，亦至自浙江。和先後调防守扬州之总兵马德昭，及援浙之参将罗希贤，各以兵三千往援金坛。何檄令德昭等援常州，遣天孚及潮勇往金坛。寇俱退出武进界，尽趋金坛。闰三月丁酉，攻陷句容。自是大营後路断矣。

戊戌，张玉良全军至常州，中途迭接何檄，调援大营。及抵常州，和连驰羽书令箭调之。何曰：「彼不知我欲守常州邪？」留不遣。和复调德昭往援，亦不许。己亥，罗希贤一军自宜兴至。庚子，熊天喜一军自广德至。前後至郡兵勇二万数千人。王有龄莅官浙江，何如失左右手。有龄由驿日发一书，为何规画甚备，戒勿离常州一步。时常州无寇，何飞章报捷，奏陈常、镇军情，凡常州、宜兴、镇江、丹阳、金坛为路凡五，需兵若干，统归张玉良节制。自任力保苏、常，其意在拥众自衞，盖已置金陵大营於度外矣。

辛丑，寇至金陵城外，进瞷大营，大半多空垒，环攻横突，死咋不退。张激励将士，搏战七昼夜，寇来益众，饷又不继，外无援应，诸军能战者多留驻常州，九檄而不至。戊申，甚雨雷电以风，大雪厚尺余，寒甚，人多僵冻。兵勇连日噪至王浚帐下，索饷不得，则肆掠通衢，将吏不能诘。己酉夜，诸营火起，王浚部下先遁，和部下继之，全军遂溃。和及帮办军务光禄寺卿许乃钊、翼长王浚等狼狈走镇江，委弃饷银锅帐军械无算。

张部众尚未动，闻和退，顿足叹曰：「八年心力，堕於一旦！」愤而欲自裁，部将苦止之。明日，乃自殿其师，徐退至镇江，寇不敢逼。何恐和、张　劾己也，亟致书慰劳，请移守丹阳。和先至丹阳，遣熊天喜进营白堍，张招集溃众。越二日，统一万三千人抵丹阳，俾总兵冯子材以万二千人守镇江。张玉良自常州城西南五里袤至西北，结二十营。何奏称丹阳以上军务，和春、张国梁主之；常州军务，臣与张玉良主之。俟布置稍定，进围溧阳，实皆空言也。何趣和、张进援金坛，新败之後，士气不振，未及休养，寇已由金坛之珥村绕出丹阳南路。德昭迎剿於奔牛，寇趋吕城，隔绝常州、丹阳大道。熊天喜军溃於白堍，自杀。癸亥，李秀成率众十万至丹阳，惮张威名，未敢轻进，步步为营，以造城下。张开南门出战，秀成望见徽帜，人马辟易。既溃复集之军，以连日索锅帐军械於常州，不能得，复大溃。寇按兵未动，张挥亲军奋驰鏖战，溃卒塞途，蔽隔不得前。寇溷入溃卒中狙击张，创甚，犹手刃数人，跃马入尹公桥下，死之。

明日，和许以十二骑奔常州。何闻丹阳失守，大惊。总理粮台前按察使查文经希何意，挈诸司道薛焕，王朝纶、英禄联衔禀请退保苏州。何得禀，大喜，即拜疏言和春已至常州，军务仍归督办。臣即驻苏州筹饷接济。绅民耆老数百人即夕执香赴辕门，请留常，文经谕之不解。执鞭之士出抶之，犹不退。何怒，遽令开枪纵击，死者十九人。

先是，何密遣亲军护送其父及二妾至通州，特张榜，禁迁徙，并派兵严查诸门。绅民曰：「彼置吾辈死地，自示不走，无非便其独走之私。毋宁留之，俾与吾辈同死。」四月乙丑朔，绅民复相聚遮留，声势益汹汹。何惧，微服由间道脱走。步行出东门，上马，遇知府平翰在城外巡徼，疑其追己也，手枪拟翰以吓之。翰退避，乃怒马绝尘驰去，从者待十里外，檥舟运河之麋，遂率亲兵五百赴苏州。文经以护运饷银为辞，先一日登舟去，城中文武皆奔散。

诸军闻总督已走，宵熸，悉奔苏杭，纵火刧杀，为寇前导。张玉良尚在城外，为守御计，先燔附城民屋，军士因肆剽掠，丹阳溃兵继之，寇踵至。丁卯，玉良赴西路，遇寇接战，寇分队由间道来袭，城守营兵叛应之。玉良率余兵退营无锡之高桥。城外民屋被焚者，既无可居，皆入城助守。粮台尚存银七十四万两，米盐薪油杂货称是。绅士中一举人一医士倡议拥通判诺穆欢布为城主，苦守数日，庚午，常州陷，诺及二绅死之。绅民遭屠戮者尤众，以何禁迁徙故也。

何至苏州，巡抚徐庄愍公有壬不纳，下令从总督者，毋许一人入城。遂劾何弃城丧师暨亲兵在道焚掠状，奉旨革职，拏解来京审讯。何次於浒墅关，和亦由常州奔至，自杀。何走常熟，绅民递禀牍，谓常熟小邑，不足烦督府亲驻，请免税驾以召寇。何告以亲兵乏饷，绅民致饷银千两，赆仪二百两，约无逗遛。檥舟三日，宣言当借洋兵，遂之上海。

甲戌，张玉良御寇於高桥，会合宜兴守将刘季三退来之兵，苦战一昼夜，兵败复振，寇由间道绕出九龙山之西，袭陷无锡。玉良前後受敌，收余众退至苏州。苏州兵饷皆被何徵入常州，稍有存者，有龄又挟以赴浙。徐以抚标兵不可用，俾玉良入城助守，溃兵复为内应，丁丑，苏州陷，徐死之，玉良奔杭州。

何奏称和春溘逝，兵勇解体，大局摇动，非臣书生所能支持。得旨；「平时侈谈彼短，一旦决裂，不知认罪，犹以书生自居，可叹可恨！殊有愧书生二字。」

宝既据苏、常，分党长驱，数月间，连陷太仓、松江、嘉兴诸州郡及杭、湖属县，惟镇江、上海两城孤悬贼中。越一年，浙江全境遂沦於寇矣。

何既失苏、常，时议皆主以曾文正公国藩任江督，而近臣不欲也。肃顺语王闓运，谓当时入对，力言江督非曾不可。而汉军机大臣匡源则奏称：「今日江南糜烂，非独何桂清一人之咎，何既不能定乱，即曾亦必不能定乱。然何较曾尚明练，宜留任以观後效。」上颔之。遂罢易帅之议，而责何以恢复。既而言者争论不已，始命曾开府於东流焉。

胜保胜英法人於八里桥咸丰庚申，僧格林沁与英、法人战於八里桥，西兵麕集，战不利，大沽失守，近逼北塘。其地距通州八里，西兵长驱而入。至桥，胜扼之，礮弹破马腹，颔受微伤，易马与战，卒败之。厥後和议易成，未始非胜一战小胜之力也。胜至京，裹创入见，文宗尝奖之曰：「忠勇性成，赤心报国。」

李义堂胜粤寇於独圩李义堂， 松江人。 膂力过人， 世业打鸟， 故枪术绝佳。 咸丰庚申夏， 粤寇据松江， 乡堡大半遭抢掠， 义堂乃召集数百人，於村之四周列栅设阱鹧守御计， 并练集善枪术者百人为先锋队， 邻近之五库西旺村， 城隍村等处人民闻之， 均望风响应。 俟之十余日， 而寇始至打笙土 大东之李塔汇镇。 义堂命侦者往探虚实， 知寇在李塔汇淫掠妇女， 乃率众持鸟枪以争先， 和者几万人， 咸执梃从之。 至李塔汇西之独圩， 与寇遇， 众气方盛， 寇望风遁。 义堂乘隙环攻， 多夷伤。 稍後者， 均为村民所杀。 骑马之酋亦被枪， 中要害， 踣地而毙。 割其首， 号令营中。 李塔汇镇之寇自此相戒， 不敢再至西乡一步。

冯婉贞胜英人於谢庄咸丰庚申，英、法联军自海入侵，京洛骚然。距圆明园十里，有邨曰谢庄，环邨居者皆猎户。中有鲁人冯三保者，精技击。女婉贞，年十九，姿容妙曼，自幼好武术，习无不精。是年，谢庄办团，以三保勇而多艺，推为长。筑石砦土堡於要隘，树帜曰谢庄团练冯。一日晌午，谍报敌骑至，旋见一白酋督印度卒约百人，英将也，驰而前。三保戒团众装药实弹，毋妄发，曰：「此劲敌也，度不中而轻发，徒糜弹药，无益吾事。慎之！」

时敌军已近砦，枪声隆然，砦中人蜷伏不少动。既而敌行益迩，三保见敌势可乘，急挥帜，曰：「开伙！」开伙者，军中发枪之号也。於是众枪齐发，敌人纷堕如落叶。及敌枪再击，砦中人又骛伏矣，盖藉砦墙为蔽也。攻一时，敌退，三保亦自喜。婉贞独戚然曰：「小敌去，大敌来矣！设以礮至，吾邨不虀粉乎？」三保瞿然曰：「何以为计？」婉贞曰：「西人长火器而短技击，火器利袭远，技击利巷战。吾邨十里皆平原，而与之竞火器，其何能胜？莫如以吾所长，攻敌所短。操刀挟盾，猱进鸷击，徼天之幸，或能免乎。」三保曰：「悉吾邨之众，精技击者不过百人。以区区百人，投身大敌，与之扑鬬，何异以孤羊投羣狼？小女子毋多谈！」婉贞微叹曰：「吾邨亡无日矣！吾必尽吾力以拯吾邨！拯吾邨，即以衞吾父。」於是集谢庄少年之精技击者而诏之曰：「与其坐而待亡，孰若起而拯之？诸君无意则已，诸君而有意，瞻予马首可也。」众皆感奋。婉贞於是率诸少年结束而出，皆玄衣白刃，剽疾如猿猴。去村四里有森林，阴翳蔽日，伏焉。未几，敌兵果舁礮至，盖五六百人也。挟刃奋起，率众袭之。敌出不意，大惊扰，以枪上刺刀相搏击，而便捷猛鸷终弗逮。婉贞挥刀奋斫，所当无不披靡，敌乃纷退。婉贞大呼曰：「诸君，敌人远吾，欲以火器困吾也！急逐弗失。」於是众人竭力挠之，彼此错杂，纷纭拏鬬，敌枪终不能发。日暮，所击杀者无虑百十人，敌弃礮仓皇遁，谢庄遂安。

胡文忠多忠勇复安庆粤寇久扰东南，至安庆克复，为东南一大转机。曾文正公报捷疏，推胡文忠公林翼之谋，多忠勇公隆阿之勇，洵为定论。其注意不撤安庆之围，则同一老谋深算。虽值淀园之变，汉黄之警，而仍坚持如故，所谓智深勇沈者此也。

胡文忠之注重安庆，左文襄公宗棠之注重衢州，李文忠公鸿章之注重上海，皆谋之於豫，持之以恒，卒皆收其全功。若枝枝节节为之，如向荣、张国梁之在金陵，终归一败而已。

蒋果敏平广西粤寇咸丰末造，粤寇围广西省城者三年有余，与广东、湖南音问阻绝，饷道不通，省城数十里以外，皆寇也。适蒋果敏公益澧以候选知府为罗忠节公泽南营官，中道散去，劳文毅公崇光招之，赴粤西。蒋谓立功後，必保至实缺按察使。所需粮械，毋稍缺乏，然後愿行。文毅许之。蒋乃募楚勇三千人，入粤击平羣寇，克复诸府县城，楚粤之路始通。

僧格林沁与捻战同治壬戌，穆宗特命忠亲王僧格林沁以全力剿捻。捻，捏也。不逞之徒聚捏成队，故曰捻子，蔓延於荪、皖、豫、鲁、鄂，党众且悍。袁甲三、胜保曾剿而无功，故命以全力剿之也。既而追捻寇於光、黄、汝、邓之间，多山谷沮洳，骑不得骋，累中捻伏，丧其良将恒龄、舒通额、苏克金等。王益愤，日夜逴一二百里，宿不入馆，衣不解带，席地而寝。天未明，传爨毕，士皆橐糗糒，王手一鞭，上马猋驰。一日，王先其大军，自率亲兵数千，与捻十余万夹水而营。捻久怖追军，无所掠食，足皆肿裂，不能行。会薄暮，未测官军虚实，愿就抚。陈提督国瑞为之关说，有成议矣。捻先遣二渠来谒，王见之，怒甚，语未半，趣命斮之。寇众大惊，皆散走，迸入山东境，王益疾追。当是时，官军与捻皆重趼羸饿，环寒暑不能息，势且俱踣。捻扬言王少宽我即降，则其窘迫可知矣。

易佩绅转战数千里咸、同间，粤寇发难，龙阳易佩绅以书生率新募卒二千余人， 「 时湘抚骆秉章入蜀督师，易居幕中，旋奉命募湘军二千人入蜀。」 转战数千里，破寇数十万。当道负军饷二十余万，若在他人，早兵变被戕矣，而易持之以坚忍，结之以恩信，崎岖困厄，非人所经。忌之者复齮齕百端，使不能行其志，皆不以为意。其在军中，有诗云：「本来面目无人识，错把孙吴作颂扬。」又云：「几回杀贼翻流涕，贼亦苍生大可怜。」撤军後，又有句云：「未受人怜斯是福，能容我退即为恩。」又云；「兵事易言原有戒，书生轻出自无功。」亦可想见其襟怀矣。

邓仁堃父子与粤寇战邓仁堃，武冈人，官江西按察使。咸、同间，东南用兵，文武着闻。以矫援赣州，失督师旨，假事劾罢。子绎，字保之，秉承家学，少好论兵。壮而遘乱，湘阴左文襄公宗棠督师浙、闽，奏辟营务，从征嘉应，收全功。

田兴恕剿寇江西田兴恕，凤凰厅人，在江西、贵州多有战蹟。其行军江西也，一日，偶率部下数百人出，突遇寇大队至，围之数重。田引兵入一地，四周溪水环流。田令四周站队而，己卧吸鸦片烟。寇数喊杀，皆植立不动，寇稍怠。久之，或坐或立，田挥刀突进，众从之。寇出不意，悉披靡，杀伤无算。

田之乘马素驯。一日出战，马跃而人立，礮弹猝至，洞其胸，田跳而免。後以杀洋人，论戍伊犂，士卒感其恩，从之去者数百人。所至责供给，州县甚苦其扰。时左文襄征回，攻循州，不能下，田至，一战下之。文襄奏其功，得释罪免戍，遂归。林夫人乞援保广信沈文肃公葆桢尝守广信，粤寇至，城被围，夫人林氏，文忠公女也，尝贻书饶廷选乞援，以保府城。书云：「将军漳江战绩，啧啧人口，里曲妇孺，莫不知有饶公矣！此将军以援师得名於天下者也。此间太守闻吉安失守之信，豫备城守，偕廉侍郎往河口筹饷招募，但为时已迫，招募恐无及。纵仓卒得募，恐反驱市人而使战，尤所难也。顷来探报，知贵溪又於昨日不守，人心皇皇，吏民商贾，迁徙一空，署中僮仆纷纷告去。死守之义，不足以责此辈，只得听之。氏则倚剑与井为命而已。太守明早归郡，夫妇二人荷国厚恩，不得藉手以报，徒死负咎，将军闻之，能无心恻乎？将军以浙军驻玉山，固浙防也。广信为玉山屏障，贼得广信，乘胜以抵玉山，孙吴不能为谋，贲育不能为守，衢严一带，恐不可问。全广信，即以保玉山，不待智者而後辨之，浙大吏不能以越境咎将军也。先宫保文忠公奉诏出师，中道賷志，至今以为深痛。今得死此，为厉杀贼，在天之灵，实式凭之。乡间士民不喻其心，以舆来迎，赴封禁山避贼。指剑与井示之，皆泣而去。太守明晨得饷归後，当再专牍奉迓。得拔队确音，当执爨以犒前部，敢对使百拜，为七邑生灵请命。昔睢阳婴城，许远亦以不朽，太守忠肝铁石，固将军不吝与同传者也。否则贺兰之师，千秋同恨，惟将军择利而行之。刺血陈书，愿闻明命。」

多忠勇与捻回战钦差大臣西安将军多忠勇公隆阿从征楚、皖，身经数百战，料敌如神，其勳绩尤在庐、桐之间。摧灭粤寇陈玉成，实能转移当时全局。曾文正公尝称其智勇兼备，为中兴名将第一。

同治壬戌，陕回乱起，朝廷以胜保为钦差大臣。及逮治入京，以多代之。渭北回巢凡三：最东曰羌柏，在同州；迤西有苏家沟；再西为渭城。苏家沟、渭城皆在咸阳境，回於渭城建府治。多督师入关，径趋羌柏，以亲兵七十人解商南之围，以二千人破捻寇五六万之众，伏尸四十里。山前巨壑，窈不见底，人马层积，填与路平。驱剿回寇，萃而迫之山谷之间，大川之旁，所杀动以数万计。陕回皆西走甘肃，大军方欲上陇，适滇回蓝大顺由蜀窜陕，陷踞盩厔，城中老寇仅数百人，胁从人数亦不甚多，多引兵围之。大顺百计守御，城小而固，久不能拔。

江苏官绅乞师剿粤寇同治壬戌，淮军之赴上海也，由江苏官绅至安庆陈乞，备极哀恳。倡其议者：官为吴煦、吴云、应宝时；绅为冯桂芬、顾文彬、潘曾玮；而庞锺璐主之，以书陈於曾文正公。

时江南为粤寇悍党所据，惟上海独存。上海故无备，而外又无援，文正甫克安庆，将东援吴越，无暇顾上海，沿途寇卡星布，兵亦不能达。上海官绅集议，求可以如皖乞师者，难其人。文正年家子钱鼎铭毅然请行，賷书抵安庆，谒文正，极言东南数十万生灵待拯状。且言上海为商埠，华洋货物充牣，一旦资寇，则全吴无收复机。文正虑地僻，孤军深入，且无援。鼎铭力陈形便，继以痛哭。文正许之，命李文忠公鸿章以淮勇移驻上海。鼎铭谋之吴人，僦洋舶五艘来迎，抵黄浦，人心始定。俄而寇大至，四面环攻。李迭创寇魁，与文正及左文襄三路夹攻，名城渐次收复，全省肃清。方其乞师也，苏抚薛焕遣将募楚勇一万二千人，将东旋，文正虑所募皆各营散卒，徒糜军饷，命鼎铭往截散之。鼎铭行，遇於汉口，简所募九百人归，无譁者。文正大奇之，移师之议乃决。粤寇平，撤淮军，北剿捻，文忠日夜逐贼不得息。鼎铭驻清江，主转运，迄事平，饷无误。文正旋荐鼎铭可大用，文忠亦力言之，遂移大顺广道，擢按察，迁布政。又二年，而河南巡抚之命遂下。既抵任，以绿营兵弱，请加饷练兵，行之有效，各省推而行之。

或曰，文忠东下，鼎铭采办军米，督治後路转运，洊保道员，皆由乞师基之。其由道员而至豫抚，则曾文正所保。文正初不甚知鼎铭，及移督直隶，过清江，鼎铭在转运局迎送，先後历十余日，官厨供应而外，日备精馔三五器，文正颇以为甘。既辞，复进，流涕再三，述举贤平吴之德，文正大感动，以为谊切如此，必有忠诚报国。适奏调两江官绅，为直隶仕途矜式，举钱首列，未及五年而开府矣。

李文忠败粤寇於上海苏杭之陷於粤寇也，两省绅民麕聚上海，恃西人为之护持，寇在咫尺而不敢偪。薛焕以巡抚兼通商大臣，所任僚吏皆工趋避媚耳目者，军事殆不可问。知府李庆琛为统将，部兵数千，皆衣锦绣排刀斧，出入自耀，有同优孟。淮军入境，则芒鞋短衣布帕，皆笑指为丐。然李文忠公意气甚盛，不受薛节制。初以敌体相见，薛不能耐，与李庆琛定计，乘淮军未动，先复一二城，以夺其气。益募至万余人，剿寇太仓，不二日，全军覆没，李走死。寇穷追至上海，西人论和而退。

当警报之四至也，薛乞援於文忠。文忠报以奉旨保城，不与战事。寇既大集，亦登陴固守，寇遂漠然视之。已而薛内召，文忠兼代其任。寇大举围营，文忠与程忠烈公学启计，分两路，迎伏以战，大败之於上海之虹桥，连克嘉定、宝山，寇狂走崑山而逃。军声彪起，收队时，西人相顾，至以拇指示之。嗣又有七宝之捷，四江口之捷。於是各营增军，分道以收浦东，而寇之迎降者络绎不绝矣。

文忠於虹桥战时， 坐胡 督战。 寇氛甚恶， 张遇春败回。及桥， 文忠顾左右取其首， 遇春驰马反趣寇， 各营皆奋勇直前不可当。而忠烈所部绕寇後， 冲入寇阵， 截为二， 遂获全功。

是役也，寇数近十万，淮军留守坐营外，不过数千人出队耳。自余战事，不甚关全局，惟常州守寇极悍，破城後，巷战尤亟，兵将伤亡者颇多。

朱氏败粤寇於龙华镇南汇朱祥保精技击，鬻拳为生。女能传其学，能舞双刀，开六石弓。及长，而侍固始刘松平中丞为簉室。刘性任侠，亦善拳棒。初，以进士令上海，同治壬戌冬，粤寇扰沪，女骑而出，率亲兵，与战於龙华镇，杀数十人，寇因之稍挫。乘骑忽蹶，女遂阵亡。

李文忠督水师攻粤寇李文忠公鸿章平粤寇之时，尝偕幕友督率水师进攻。自坐长龙舢板，幕友三四环列左右。闻红旗报捷，即顾幕友曰：「夥计，咱们搞啊！」 「 搞，作也。」 幕友即吮毫伸纸，立成奏摺。及收军登岸，则礮声隆隆，已拜疏矣。

僧格林沁平苗沛霖咸丰癸丑春正月壬戌，粤寇东窜，安庆不守，江北州县日夕数惊，盗蠭起。朝廷起前湖广总督周天爵於田间，督办团练，摄抚事。乃奏改庐州为行省，行坚壁清野法。政尚猛厉，奸宄慑伏。九月丁巳，薨於颍州行营，兵科给事中袁甲三代之，营军临淮。乙卯三月，袁被劾去，捻寇龚得等拥张洛行为盟主，踞雉河，四出蹂躏，境荡为墟，而苗沛霖遂萌孽其间。沛霖字雨三，凤台武家集人。世为农，门单，乡里弗之重。年三十，补弟子员。性猜忌，习贫攻苦，沈鸷有谋。丙辰春正月，洛行掠下蔡，沛霖避之寿州，郁郁寡合。四月，归武集，偕同邑徐立壮、怀远邹兆元收辑散亡，筑三寨，分五旗，积刍粮，明号令，自号义兵。是冬，以三百人败龚、张数万人於蒙城，由是四方响应。丁巳秋，胜保攻拔正阳关，袁以太仆卿起用，复来自亳，合军颍口。欲用沛霖以御捻，使某往说之，沛霖以众来归。俄剿捻蒙、亳，戊午正月，酆圩捷闻，沛霖授知县，加五品衔，予孔雀翎。意不屑也。自是累击贼，积功至四川川北兵备道，赏巴图鲁名号，兼布政使衔。所居曰苗家老寨，练众佥呼之为老先生。

庚申秋八月，英、法内犯，文宗北狩热河，钦差大臣胜保留守京都，统勤王兵。巡抚翁同书请以沛霖赴通州，备调遣，已不果行。当是时，粤寇据庐州，捻寇据定远。官军溃而粤捻合，长淮骚动，沛霖隐有专利之心矣。

先一年秋，胜保由五河复怀远，檄沛霖规取临淮、凤阳。比合围，以忧去。袁擢漕督领其军，沛霖轻之。临凤既克，靳其功，愈怏怏不为用。

立壮、兆元二人始为沛霖所惧，势相埒。嗣沛霖计杀兆元，立壮不自安，益不相下。翁自定远退寿州，以立壮为腹心，表授永固副将。是年闰三月，率练五千，与参将马升平、副将于昌麟合营，北联临淮诸军，进逼定远。袁资以礮火，设围五阅月。庐州援捻麕至，马、于败亡，练溃，临淮军遁。捻围凤阳，犯寿州，沛霖咎立壮，毁其家，掘其墓。贻书吓胜袁，胜袁恐，寻劾立壮。继以练众噪饷，截粮艘，夺关税，袁奏请下蔡厘金赡其军，事甫定。而寿州之衅起。寿为淮南重镇，凤台析焉，城小而地险，汉、回杂处。内区十八坊，坊设团长二人，非吏胥即无赖，阳尊孙家泰为首。家泰，寿州巨族也。

十一月朔，沛霖遣都司李学曾等七人往瓦埠，日晡，过城，城团邀杀之。潝潝泚泚，举国沸腾，泰与团长蒙时中等急召立壮以御沛霖。辛酉春正月，沛霖誓众下蔡，设七人位，哭三日。渡淮，总兵黄鸣铎迎击两河口，失利，遂扰寿南，偪城而垒。翁解任未去，布政使贾臻署巡抚，帮办军务，驻颍州。家泰等因立壮以构葛牛、王鳌、黄廷远、戈名栋诸捻入城，沛霖亦由姚有志、孔提刚通於粤寇。

兵练粤捻，内讧外哄，则有张学醇者，以调停之说进。学醇，浙人，久从袁军。袁患风痹，不视事，倚学醇为左右手。学醇独左袒沛霖，博崇、武庆瑞、尹善廷三镇阴相附和。翁日怀去志，模棱唯诺。城中回民多漏师，於是赂捻首葛牛等，纵之去。褫家泰职，下之狱。四月壬申，下令逮立壮。巷战三日，并其党三百人戮之。六月甲子，家泰饮药死，学醇拘时中送於下蔡，冀平苗忿。粮罄民毙，而城围未解。

皂口里保王舟有材勇，曩随庐凤颍道金光击捻正阳，授外委，屡拒苗。寿南诸圩悉应，翁遣游击朱淮森、守备朱淮朋促舟赴援，八月庚申，舟进屯柏寨，使兄汝成、弟汝鸿夜袭周寨，径抵南关。使淮森、淮朋筑路营，输粮於城。苗营东西，舟营南北，击柝之声相闻。苗率众力争，淮朋兄弟弃营走，周寨路隔，舟更营鳌湖上，通东路水运。苗伐大木，立栅淠河要津，东道塞。舟又於苗营之西，自芍陂连营熨湖，潜通西路水运。苗亦自熨湖掘长濠，达东津渡。营垒衔接，舟势绌，间道南来，乞援於肥练。

合肥久稽捻，乡民争筑圩自衞，捻最惮者曰解先亮。圩据青阳之西，南接舒城，後为楚军乡道。其与之相角者，大灊山之刘圩，周公山之张圩，紫蓬山之周圩。推六绅李元华都转总练务，军队埠寺，以御捻为名。限保划段，纠众敛谷。既，英翰权县篆主解圩，李与诸练首势不能容。英恃官威，李倚练众，日事抄掠。抚军檄某解之，李旋退归，英亦调任。值苗势日张，有志家於六，勾苗南来，守备赵春和为之助，纷纷趋附。诸练首为营窟计，觊觎英霍山寨，鼓行而西，破冈叉楼，讽人说知州邹笥入屯六安。

当是时，鄂抚胡文忠公驻黄州，江督曾文正公驻宿松，遣将东征，收潜、太，围怀、桐，捷音踵至，诸练首幡然思奋，遂援寿。九月庚子，会於三角寺。丙午，战於柏寨，不利，淮朋阵亡。汝成等乘雾自周寨冲出，城围益急。袁知苗事不可复遏，恐获戾，始劾沛霖，令帮办军务江南提督降将李世忠偕其子翰林侍读袁保恒耀兵怀远。某飞书保恒，克期并进。辛亥，世忠等舟师次石头埠，是夜，回民赵森保、都司柏灵锦、游击朱佩芬、千总吉玉成、外委朱淮朝密约知州任春和盟於城南隅，导苗众，梯而登。壬子昧爽，南门开，沛霖入，戕泰及诸团长家。肥练回六，舟呕血死。

沛霖泥首於翁，痛哭请罪，散粟谲众，设公局，留红旗总李万春主之。自回老寨，分练众为十营：泂淄集吴正谊主之，曹家集朱品三主之，延陵集董志诚主之，太和诸砦杜维忠主之，肥河南砦邓季山主之，颜上诸砦杜朗主之，怀远诸砦张式端主之，霍邱诸砦汤贯金主之，三河尖则有潘四、朱兰馨，迎河集则有赵春和焉。於是袁翁据寿州生员傅汝霖等联名环保，复为沛霖辨明心迹，胜奏申解，恩予自新。十月十日，翁出寿州，袁撤怀远之队，而楚军至六安，驻肥练堵河口，讼言剿苗矣。

同治壬戌春正月，粤捻交煽，陷颍上，围颍州。贾臻督民固守，羽书告急。复以胜保为钦差大臣，督办豫皖军务，援颍州，并办苗练事。师次太和，兵单乏食，势不振，檄责沛霖。沛霖惭且畏，复以众归，退寿州，克颍上，颍州之围顿解。

时淮军新立，福建延建邵道李鸿章乘番舶赴上海，刘铭传，张树声、树珊，周盛波、盛传等分隶其众。李续宜巡抚安徽，统湘军驻六。将军多隆阿攻克庐州，伪英王陈玉成北窜瓦埠，胜保令沛霖截击，沛霖使万春赚之入寿城，槛送颍州，尽降其众，江宁援绝。缘功请复沛霖官，朝议不行。

癸亥春，僧格林沁剿捻至亳，洛行东窜，沛霖遮於蒙城，洛行失势，走李圩，颍州知府英翰擒之，龚得前为楚军歼於滋松关。张、龚既灭，谕沛霖散练归农，沛霖佯诺之，疑愈甚。胜保之迁帅陕西也，调沛霖带练万人助剿回匪。得旨严饬，并谕各路堵截。未几，胜被议，系狱。教匪事起，王师北去。三月壬戌，沛霖反，遣其党邹长青取怀远，方长华袭颍上，王永年据下蔡，朱万隆入正阳，潘立勋蹂光固，王金魁薄太和，苗天庆犯五河，张逢科扰灵璧，李万春围寿州。中丞唐巡方军临淮，安肃道蒋凝学军芍陂，兵屡挫，捻焰弥炽。六月己卯，寿州陷。後一月，胜赐死。沛霖念蒙城近於老寨，且多旧怨也，身率扞党以困之，绕城为墙，绕墙为堑。堑深而墙峻，连营伺守。昼匿其中，夜则联袂呼警，梭巡壁上。官军更番轮攻，不能破。按察使马新贻驻城中，七月，乘间归临淮。八月丙戌，涡河两岸官兵退，练长李南华、李得胜居守，英翰屯小涧，势益单，战无虚日，犹时以骑兵齎粮济城守者。

戊戌，僧命总兵陈国瑞督师援蒙城，至小涧，英翰建议环城为营，筑重垣，垣外掘地道，士卒蛇行而进。以捻之攻城者攻捻，一垒破，余垒皆震，遂毁捻圩，斩慕玉宗。填王家窰河，阻捻水运。九月己巳，荆州将军富明阿遣总兵宋庆、詹启纶继进。冬十月，大兵南下，丁亥，至亳，克蒋家集，斩陈万福。庚寅，派翼长舒通额率马军觇捻。辛卯，复高炉集。癸巳，破杨家集。甲午，攻西阳集，未下，移军北岸葛家楼。乙未，杭州将军国瑞亦至。外援既合，捻粮中断。丁酉，僧亲督诸军，战於城下，捣蔡圩。戊戌，克之。捻众为重堑所限，猝不得出，计阻，西南营溃，蒙城解围，沛霖犹阵涡水上。己亥夜，将越濠南逸，大兵合击，礮火震天，捻众内乱，自相践踏，死者万计。沛霖为乱兵所杀，余党纳地请降，妻徐氏、子连生皆伏诛。不二旬而淮北底定。

相传沛霖将起事时，有漕督所委盐务委员四五人在凤阳，方宴之於私室，酒肴精美，主客甚相得。席散，沛霖诗兴忽发，令各赋诗，为评定甲乙。旋亦握管自为之，面目忽狰狞可畏，众宾战栗不已。久之，乃咏曰：「要将颈血溅衣裳。」以足顿地曰：「反耳！」命尽杀诸委员於阶下。有姚永平者，桐城人，亦与宴。至是，跽而乞命。苗曰：「姑念汝祖为吾邑教谕，品行尚端，贷汝一死。汝回清江，为我寄语吴仲仙， 「 督漕使者。」 谓我已谋叛，彼须小心也！」乃授以免杀之据，曰：「持此以归，途中可无患矣。」

僧格林沁擒张洛行张洛行为捻寇渠魁，跳梁十年，官军无如之何。同治癸亥，洛行为僧格林沁所败，以五千人保於尹家沟，僧率大军围之。洛行自知势不敌，以数百人突围出，僧召骑将恒龄率数千骑追之，擒斩略尽。洛行以二十人奔西洋集。

圩主陈天保，故捻党也。甫於是日降官军，而洛行夕至，天保纳之，阴遣人驰报宿州署中。时英翰署宿州知州，率壮丁二百人赴之，直至洛行卧所。洛行方吸鸦片烟，英呵之起，曰：「汝非张洛行乎？」曰：「然。」曰：「从我走！」乃并其甥侄数人皆擒以归，解送僧军，淩迟处死。

骆文忠擒石达开粤寇内讧，石达开藉伐蜀名，率师西渡巫峡。或谓；「益州天府之国，守备完善，孤军深入，刦之颇难。且大江南北有曾、左在，岌岌不可终日，旦夕防御，尚恐不给，何得劳师远征，置根本於不顾？」达开笑不言。盖以时事不可为，已有效诸葛亮西据巴蜀虎视天下之意也。达开且又侦知宁远府山中有一鸟道，亘古榛芜，未通人迹，由此北行，出山即在成都南门外矣。遂决计伐蜀，以轻骑趋之。忽坐困，为土司所获，时同治癸亥四月也。

盖川督骆文忠公秉章早知达开率大队而至，已悬重赏示诸土司，使抄其後。及达开至紫打， 「 地名。」 会川军唐友耕等亦至，列营大渡河对岸。其地左阻松林河，右阻老鸦漩河，而土司复自後偃古木塞路，达开麾众战而败，遂奔老鸦漩，官军追及，遂降。达开既入狱，自述平生事迹及秀全与官军始终相持胜败得失之由，为日记四册，纪载至详。後其书存四川臬署，蜀藩库亦有副本。

或谓达开率师至烂石，病亡。有女绮湘在军中，年十九，聪慧能文章。达开既死，军无鬬心，部下有畏蜀道难者，悉持南返议。女誓於众曰：「翼王之意，君等所知。翼王虽亡，其雄心固未亡也。诸君不问军之安危，但求事之难易，且敌马纵横，长江以东，我辈实无驻足地，宁谓返军即可复取江浙耶？况政府百事废弛，其大臣又各树门户，相水火，孤军返旆，内外睽隔，何以自存？诸君虽惜命，人其谓我何？」力竭声嘶，至於泣下。部众感动，再挥军而前。次瞿塘，天地晦冥，巨浪接天地，舟覆者十之八，全军号哭，与狂飓吼声相埒。殿军畏葸，溃散而南，绮湘泣曰：「三军之丧，其罪在我，天乎！何使我至於此极也？」乃奋身投水以死。

或曰，达开被磔於成都，虽见文忠之奏报，实未死也。某年，浙人李某游幕蜀中，一日，买舟往他处，将解缆矣，突有一老者请附载，舟子方力拒之，李见其鹤发童颜，须眉甚伟，因许焉。老者既下舟，谓舟子曰：「顷刻当有大风起，勿解维也。」舟子亦老於事者，仰视太空，知所言不谬。谈次，狂飙陡作，走石飞沙，历一时许始息。少焉，云散月明，命酒共酌，老者饮甚豪。酒半酣，推篷眺望，喟然曰：「风月依然，而江山安在？」李心疑之，叩其姓名，老者慨然曰：「世外人何必以真姓名告人？必欲实告，恐徒骇怪耳。」李遂不敢再诘，而老者已酣然伏几，鼻息雷鸣矣。破晓，欠伸而起，谓李曰：「老夫行将告别，同舟之谊，备荷高情，後如有缘，尚当再会。」遂举足登岸，其行如风，瞬焉已远。李既送客，比返舟，则一伞遗焉。恐其来取，为之移置，则重不可举。异之，视伞柄，乃坚铁所铸，旁有「羽异王府」四小字，始悟为达开也。

或曰，当文忠抚湘时，粤寇下长江，以同乡故，遇骆兵辄避之，以是迁转甚速，盖骆与洪同为花县人也。忌者谓其与洪友善，将有异谋，思中伤之。而竟无恙者，则其操守有以见信於人也。

岑襄勤平云南回乱云南巡抚徐之铭贪淫昏懦，为回人所箝制，因又挟回自重，怙恶不悛。及其党杀升任陕西巡抚邓尔恒於境上，总督张亮基有戒心，引疾求退。同治癸亥，朝廷乃起用潘忠毅公铎署云南总督。潘不避艰险，毅然入滇，道经曲靖，回弁马联陞来谒，面称有人给信，令其设谋杀害总督。联陞固回党之黠悍者，或故为恫喝之言，或徐之铭与省城回众虑潘至，早欲害之，均未可知。潘置之不问。行至板桥，署布政使岑襄勤公毓英、总兵马如龙排队迎入省城。既视事，亟欲力振威权，安辑回、汉。而同僚异心，寇盗逼处，殊不易措手矣。

回人掌教马复初者，名德新，以字行，昆明县诸生，在回教中行辈最先，羣回皆听令，徐之铭以下无不受其挟制。之铭尝与德新遣回人武进士田庆余招抚杜文秀，许割大理、永昌、丽江三府封之。德新复自至姚州议和，文秀在姚州徧贴伪示，谓德新已允分给迤西地矣。

马如龙者，亦回之渠魁，慓悍好鬬，之铭奏署临元镇总兵。潘察知回党内外盘结，之铭又从旁掣肘，滇事遂无可为。然德新、如龙虽首鼠两端，尚未显露逆迹，颇欲羁縻勿绝。而署督标中军副将杨振鹏亦阴与回通，德新使人示意，欲封平南王。潘严拒之，德新不怿。如龙恃其众，欲兼并迤东诸郡，临安土豪梁士美不服，以忠义激励官绅，纠众据险以抗如龙。如龙屡请剿士美，潘不许。如龙怀怨，径率所部攻临安。潘念如龙若踞临安，则回势益强，且士美忠义，宜保全之，密檄士美固守待援。又檄他郡练众之素雠如龙者数千人，阳为会攻临安，实令与士美合图如龙。盖如龙去则回稍弱，而後滇事可筹也。

潘念之铭虽不足恃，究系同办一事，尝向之铭微露其意。之铭归告其妾，之铭之妾多与回酋狎昵，酋以告德新。德新怨惧交并，密召武定营参将回酋马荣率练党二千余人，即冒潘所调练众旗帜，入居省城五华书院，日出骚掠，居民讼之督抚两署。甲子正月十五日，潘亲往书院弹压。谕令出城，请期五日，不许，请期三日，亦不许，限以即日出城。是时回众矛戟森列，马荣攘臂大言曰：「即不出，当奈我何！」嗾其众使前，潘大骂，身受七伤，死之。云南府知府黄培林、昆明县知县翟怡曾上前救护，同及於难。中军杨振鹏在侧，默然无言。

是日也，潘约徐之铭同往，之铭阳诺之，不至，盖早知其有变也。回亦不攻其署，毓英以兵练数百扼守藩署，自臬司以下官吏未死者，皆避入藩司官廨。之铭迎德新入居总督署，号令一切，阳称请其弹压回众，德新以总督关防送交之铭。潘尸暴露三日，其家丁哀恳杨振鹏转求德新发回字令旗，始得殡敛，面如生。

德新之召荣也，初意欲使官与回相持不下，己乃出而调停之，以市德於总督，并解如龙之厄，不意构成大衅。且所忌惟潘，今潘已死，又欲讨荣以示己无叛意。乃密召如龙率师赴省，毓英亦致书如龙，奖其忠诚，召之入援。如龙攻临安数日，不克，得书欲退，恐士美追袭，乃以情告士美。士美登城谓之曰：「汝若奔援省城，尽心王事，当不汝追也。」如龙折矢与之盟。以二月一日夜回至省城，自南门入，与毓英夹攻，回死伤过半。振鹏登城劝止官军，勿开枪礮。天明，送荣出城，遁回武定。

初五日，众议之铭仍署总督，如龙署提督，疏通道路。厥後联陞以叛闻。是年十二月，林鸿年奏称联陞伏诛，荣为官军所擒，解至省城正法。振鹏受之铭檄，往权鹤丽镇总兵，与回匪通谋作乱，为如龙所擒斩。

曾忠襄灭金陵粤寇曾忠襄公国荃之围金陵粤寇也，猛攻二年，盛暑鏖兵，迄不能下。自朝阳门至锺阜门，开地道三十三处，篝火而入，地崖崩而窟塞，则纵横聚葬於其中。寇或穿隧以迎我，薰以毒烟，灌以沸汤，则趫者幸脱而慤者就歼。盖每穿一穴，为寇所觉，而将士须臾殒命者，率常数十百人。一日，穴地已过城根，寇尚未觉，会寇有以枪插地者，穴内军士见枪首入地，疑寇已觉而刺之也，急以手引枪入地数尺，寇始知官军在地下。复迎击之，官军或退或死。复开他道，或为山石所隔，或将近城根，酋李秀成登陴遥望，见其上草色，知下有地道矣。

官军既克天堡城，即所谓龙膊子者也，在太平门外，高踞锺山之顶，俯瞰城中。提督李臣典等与忠襄密商，排巨礮三层於其上，昼夜对城轰击，无一息停，城堞皆颓，寇不能立足。忠襄始下令军士各持柴草一束，掷之城下，高与城齐，示将由此登城者。寇并力严备，不暇他顾，又隔於柴草，不能了望。官军於近城龙膊子山之下，觅得一隧，乃前数月所开，为寇所觉而中废者。忠襄知其不复防此道，派千人由此挖至城下，实火药三万斤於其中，封筑完固，填以大石，口门留一穴，以粗竹数丈为引綫，贯入穴。竹内用大布数匹，包火药，实之。及期，各军严阵以待。火始入时，但闻地中隐隐若雷声，约一小时之久，俄而寂然，众又以为不发矣，忽闻霹雳砰訇，如天崩地坼之声，城垣二十余丈，随烟直上，万众属目，咸见是城耸入云霄也。大石压下，击人於一二里外，死者数百人，诸军遂由缺口冲入。时同治甲子六月十六日也。

是时，扬州营参将袁笏庭大升率五百人死守塌口，奋勇夺城，入伪天王洪秀全府，先取其国玺，仅余十三人生还而已。

先是，咸丰癸丑粤寇之陷金陵也，募得一黔人善掘煤者，掘地道自仪凤门入。及官军围金陵，黔人复在军中，忠襄使挖地道自太平门入。得失系於一挖煤者之手，异矣。曾文正公既至金陵，修治缺口，鑱石识其处，铭曰：「穷天下力，复此金汤。苦哉将士，来者勿忘。」

方金陵之克复也，李秀成挟秀全子福瑱及一心腹童出奔。福瑱年十五六，以不谙骑，马复劣，中道相失。秀成与童两臂满缠金条，别有金珠重物置於箧，以一骑负之。皇遽迷路，惫甚，小憩方山顶，遇樵者八人来，有识秀成者，问曰：「尔非忠王乎？」秀成曰：「若能导我至湖州，当以三万金为寿。」应之，相与下山归涧西村，因匿秀成於复室中。

八人中有陶某者，欲执秀成献之，又虑七人不从，将为所害。以有族人在李臣典营，将往告之。道经锺山，因至萧孚泗营，访其素识之火夫某，语及秀成事。火夫语亲兵，亲兵告孚泗，孚泗即使一人留陶，自帅百余骑往涧西村，执秀成以归，且尽没其珍宝，将并杀陶以灭口。火夫阴告陶，陶遁。孚泗竟以获秀成功，封一等男。越数日，七人者先杀陶，复以计诱孚泗亲兵火夫至村，寸磔之。曾文正闻其事，召七人至，诘之，皆自述无隐。文正奖其义，赏以白金七百两，皆不受而去。

或曰，金陵克复後，秀成从福瑱走南门，马足受伤，秀成以自乘马进，曰：「臣老矣，不足惜，主上速行！」以是秀成遂被擒。

秀成既被擒，文正尝亲延之上坐，排日宴饮，尊以宾师。秀成日书其起事始末，可数千字，积十余日乃毕。文气浩瀚，字体雄伟。文正阅毕，聚众传观，乃宝藏之，而令幕府诸人别拟，并张宴志永别。宴毕，秀成退入一室，举剑一挥，而头坠矣。临没之际，其应对仍和平自若，不亢不挠。

或曰，秀成尚有少子，兵燹後卖卜城南。盖当时已获而潜纵之者。

或曰，自粤寇恤王洪仁政、干王洪仁玕既偕秀全子福瑱就黄文金於湖州，此後遂不知福瑱之究竟。然仁玕、仁政实挟福瑱以就黄文金，而合为一股，复自湖州返广德，越宁国，出昌化。文金死，李远继、黄文英继之，循徽歙边，从建口趋绩溪，由遂安走开化，入广信，抵铅山。道泸溪，向云际关，窜光泽，而更至石城。诸寇处处相伪以福瑱，官军亦处处相惊以福瑱也。同治甲子九月九日，官军蹙之於山谷间，在广昌、石城之交，绕旁设伏，遂生获仁玕、文英。二十五日，始闻所俘牧马小儿之语，获福瑱於荒谷中。诸俘皆称为果幼主，果者，疑词也。盖前此江南、浙、赣诸军以幼主互相纷扰，忽无其人，恐干朝廷诘责，於是授意囚俘，於不知谁何所俘小儿之中，任择一人而强名为洪福瑱，更取年仅四岁不知人事之李其祥伴附之，聊以宣布证实。朝廷亦微知之，恐逋寇更伪挟以为名，而後患永无已时，故谓么麽小丑，不值槛送京师，就磔於市。

或曰，美洲之旧金山有三合会，秘密结社之一也。其第一代始祖为齐福天，隐号为三水共合，而以排满为目的者也。

初，洪秀全曾遣洪仁玕使美，考察外事。曾忠襄将克江宁，仁玕挟福瑱赴广德，遂为黄文金迎入湖州。仁玕，福瑱胞叔也。时浙军攻湖州，大势亟亟，旦夕且破，仁玕谋於黄文金、黄文英、李远继、谭体元、杨辅清等，欲令福瑱他适，以存洪氏一线之胤，为他日恢复之渐。而知国中决不能容身，乃创避入美洲之议，众均赞成。文金欲挟仁玕往，仁玕不可，曰：「美洲识我者多，恐机事不密。辅王坚忍有急智，盍以属之。且东王与天王共首事，不可令澌灭无後。」众又从之。辅王为杨辅清，秀清弟也。仁玕有一西友，即前导之游美者，尚在左右，金石交也。仁玕以福瑱属之，资以财贿，涕泣而别，时福瑱年仅十六也。间关道路，屡濒於险，卒达上海而至美洲。辅清实从，遂为美洲三合会开幕之始祖。三水共合者，洪也；齐福天者，即洪福齐天，隐指洪福瑱也。

或曰，曾忠襄军初入城，福瑱逃赴徽境，就黄文金。然卒不达，走死江宁之牛首山，即方山也。牛首之峯为锐角，忠襄以一礮击平之，遂成方形，故更名方山也。

或曰，官军围金陵时，城中食尽，李秀成等知必不守，与各酋密议，令尽撤守城兵，各城皆不设备，并禁城中举火，兵卒伏匿僻隘，不许少动。官兵见城无守兵，登临了望，炊烟净绝，初疑为诈，仍未敢入。至三日，无声息，意为众皆逃，所余者空城耳，乃有两营官兵入城。见路无行人，屋无居者，愈入愈深，伏寇突起，截杀，即脱官军号衣。令各寇薙发，冒作官军，列炬夜出，其未薙发者，随之而逃。围城外各营官军，以为入城之两营复出，不疑其他。嗣见随後冲出者万人，乃知其伪，然仓猝间不能截击，故福瑱幸得逃生焉。

鲍武襄刘壮肃剿捻同治丙寅冬，捻寇任柱、赖汶光、牛洪、李允等由河南趋湖北，缘道驱胁，众逾十万，盘旋德安、安陆间，谋以一枝越襄河躏蜀疆；一枝屯湖北为声援；一枝闯武关，联西捻张总愚。

十二月辛卯，松军统领提督郭松林被围於沙冈集，受伤突走，其众大溃。丙午，树军统领总兵张树珊战死於杨家河。是时捻骑数万，劲疾慓悍，常以前队挑战，别选健骑绕出官军後路。官军凭村堡自固，罔敢与遌，捻势张甚，连陷应城、云梦、天门。旋弃城去，屯踞臼口、尹隆河，以闚安陆。於是鲍武襄公超总统霆军二十二营，合万六千人，刘壮肃公铭传总统铭军二十营，合万人，皆从南阳南下。霆军由襄樊，铭军由随枣，分路进剿，迭有斩擒。

时陕西回党四扰，官军又败於西捻，二寇交讧，鲍叠奉廷谕及大帅疆吏急檄，趣令西征以援关中。然因楚军败绩，东捻死咋不休，霆军遂为所绊，不得西。捻将北趋，遇霆军，折而南遁，复踞臼口。丁卯春正月，霆军、铭军会於安陆，捻走踞杨家埄、尹隆河等处，於是霆军驻臼口，铭军驻下洋港，期以庚午日辰刻进军夹击。

先是，鲍、刘意气不相下。鲍自谓宿将，歼勍寇，功最多，刘後起，战绩不如霆军远甚，意稍轻之。刘谓鲍勇而无谋，仅一战将才耳，顾闻其威名出己上，尤邑邑不怡。然此时，鲍志在协力剿捻，无他意也。刘召诸将谋曰：「度我军之力，可以破捻。若会合霆军而获捷，霆军必居首功，人且谓我因人成事。不如先一时出师，俟翦此寇，使彼来观，亦当服我铭军之能战也。」乃於庚午日卯刻，秣马蓐食，由下洋港逼尹隆河。捻队尽在隔岸，刘分五营留护辎重，躬率马步十五营，渡河鏖之。任柱以马队扑左军，牛洪扑右军，赖汶光、李允合扑中军。左军刘成藻五营先遇捻骑，不能支，败退渡河。任柱来攻中军甚急，惟右军唐殿魁击退牛洪，来援中军，中军亦已败退矣。羣捻萃於右军，唐殿魁及其营官吴维章、田履安等力战死之。殿魁，铭军之良也，师大奔，捻益纵，渡河追击，铭军崩溃。适霆军以辰刻践期而来，势如风雨，张两翼以蹴捻，酣战良久，呼声震十余里，大败捻众。剗毁杨家埄拖船埠、尹隆河捻馆数百，生擒老捻八千有奇，杀万余，夺获骡马五千余匹。救拔刘及刘成藻等於重围之中，暨铭军将士二千人。夺还铭军所失枪四百杆，号衣数千件，一切辎重军械，及刘之红顶花翎，俱於次晨送还刘营。是役也，铭军不先期出师，则不败。既败，无霆军救之，则必全军尽没。鲍强自抑，若无几微德色，刘内惭不可言。自以訾謷霆军久，邂逅击捻，一败一胜，虑为霆军所笑，益恚，不能自释。谋之主文案者，具牍报李文忠公，大旨调霆军既约黎明击贼，未能应时会师，铭军孤进，初获小胜，忽後路惊传有捻，队伍稍动，不知实霆军也。官军抽五营过河，还保辎重，捻瞷瑕来扑，以致大败。官军复奋与相持，会合霆军迎击，遂获全胜。李据以入告者如此。盖归咎他营，归功本营，固咸、同间用兵以来数十年之积习，不独铭军为然也。李新握兵符，亦颇虑鲍不秉节度，鲍疏陈获胜状，并据实咨李。李已先入刘言，幕府执笔者又稍有扬抑，军机大臣左都御史汪元方谓鲍超虚张战功，言尽不雠，彼既愆期贻误，又惊动铭军，以致大败，若科以失机与掩饰之罪，鲍超可斩也。

先是，左文襄尝密疏言鲍骄横，已面折之，左方将入关剿回寇，屡请廷旨趣霆军入关，其意盖欲朝′廷稍摧折之，然後罗为己用也。汪不省左之权略，颇笃信其辞，又不知鲍实有大功也。故平生遇事，不甚可否，此次持议独坚，且云不一惩艾，不足儆骄将，同列均以为疑，乃仅拟严旨责之。

鲍自败捻於尹隆河後，次日，即拔队穷追，连蹙之於直河，於丰乐河，於襄河边，杀一万数千，生擒四千，解散胁从万余，拔出难民二万，絷任柱、赖汶光、李允之妻，追至枣阳、唐县界。鲍自念破强贼，救铭军出险，功高，冀邀褒奖为荣。途次忽奉严饬，方悟铭军之归咎也。

会湖北巡抚曾忠襄公奏报军情，误谓铭军所剿者任柱，霆军所剿者赖汶光，故霆军胜而铭军败。是时，捻势任强赖弱，其言与鲍自奏之疏又颇抵牾，鲍愤郁成疾，引发旧伤，日益危笃，奏请罢归调理。曾文正时已解兵符，还任两江总督，闻之，驰书慰解。檄召总兵娄云庆，乘轮船驶往接统霆军，并派员携辽东人葠往问鲍疾。文忠旋奏鲍功高，请加奖护。曾忠襄亦奏推鲍之功，盖皆已得文正手书也。於是温旨稠叠，颁赏人葠，并令俟疾愈後留剿东捻，暂缓入关。调治数月，疾未瘳，曾乃为奏请解浙江提督，遣撤霆军十八营，留十四营，改为霆峻军，随同淮军剿捻。曾谂知鲍与淮将不能相下，若不令归休，恐遂一病不起。鲍既归，则霆军未必能得力。倘竟檄令西征，则金口之变，前鉴不远。环顾大局，兼权统筹，不能不如是措注也。

鲍既养疴家居，十年不出。文正别遣大将刘松山率万人入关，驰剿回、捻二寇，战比有功。文襄之平关陇、新疆，得松山之力为多。铭军虽败，恤死抚伤，简卒补伍，峙粮敹械，休养半年，而後用之。文忠之灭东西捻也，铭军功最。盖古之将帅，必倚所习用之军以集事，不自今日始矣。

捻寇中之最黠猾者，以赖汶光为最；而慓悍善战，莫如任柱，所统马队颇多。方诸军划运河而守，捻众马步约近十万，盘旋济青沂海之间，行踪猋忽，官军追逐往往落後，实未能制胜也。一日，铭军逐捻於安邱、潍县之交，获一目曰潘贵升者，讯知为任柱帐下健儿。将杀之，贵升呼曰：「赦我，我愿投诚！」其甥有唐某者，在铭军作哨官，亦愿保释之。铭传闻之，乃语贵升曰：「汝能为我杀任柱乎？」对曰：「能。」乃畀以枪一，曰：「此去若成功而返，赏三品衔花翎，白金二万两。如不能，亦不汝责。任汝相机为之可也。」盖刘意非望其必成，以为即不能成，不过弃一枪耳。贵升执枪驰马而去，复归柱，柱信而不疑，乃置帐下。明日复战，贵升忽以枪击柱，殒於阵前，纵马奔向官军，告刘曰：「我已杀任柱矣！」始犹不信，继见捻党不复耐战，铭军与诸军连日大捷，追至赣榆沭宿境内，降捻供称任柱实死，乃赏贵升如前约。汶光既哭柱而埋之，其党震惧，溃散略尽。汶光率败众千余抢渡六塘河，南趋扬州。诸军水陆穷追，捻至湾头，手无器械，饥疲已甚，竞入民家掠食。会大雨，吴毓兰侦知其无去路，夜率所部华字两营会水师急攻之，各勇丁争取牛马财物，怀挟甚富。吴恐为捻所乘，急令撤队，时已二更，归营，各释所负，复於三更出队。诸捻冒雨淋漓，阻於河水，正旁徨饥窘时，官军缚之，如执鸡豕。生擒赖汶光，淩迟处死。东路捻股遂灭。

冯元佐御回寇於渭北冯元佐，陕西世家子。幼失怙恃，性慷慨，好武事，客有以技击进者，无弗纳，家为之耗。一日，有老僧托鉢於门，面枯瘠，双眸炯然，冯异之。延入，叩其寺，为少林，遂师事之。年余，尽得其术，由是以拳勇鸣一时。中岁次渭北，从游者几千人。其後徙家渭南，学古兵法。同治丁卯，回人倡乱，渭北骚然。元佐急归，号於众曰：「有志自衞者，速来！」不十日，得三千人。募财飨士，分其众为五队，以军法部勒之。夜伏击回营，焚其十三寨，斩获千余人。回大骇，然易其兵少，悉锐来攻，复大败。相持数月，回不能踰渭南一步，渭南人民得免蹂躏之苦者，元佐之功也。

时巡抚张某，书生也。以为可招抚之，数遣使招回。回易之，欲藉以去元佐。乃谓使者曰：「吾辈食毛践土，具有天良，其甘於起事者，与元佐积不相能也。若为吾世仇，不可无所报。公欲使吾等归降，其先去元佐，元佐去，即率土来归，非有二也。」张信之，令元佐退军，元佐坚不可。回闻之，益纵反间，肆飞语，谓元佐拥兵，意叵测。张怒且惧，亲诣其营，谓之曰：「吾为天子命吏，军旅之事，自有权衡，毋庸越俎为也。」冯曰：「吾为此举，非要誉，非图利，实欲全我渭南。公既怒我越俎，即当檄师防贼，奈何一意使元佐退兵？元佐退，渭南之长城坏矣。有死，不敢奉命！」张怒，曰：「汝不听吾言，一再抗命，岂以吾无尺寸之刃耶？」冯不得已，敛兵屯山谷，张目送之。

元佐既退，回又以张纲故事要张。张率轻骑往，回执之，说令降，张不可，回火而焚之。冯闻耗，叹曰：「张愦愦，徒身殉耳！然其心无他，我当有以信之。」卷甲疾趋，袭回之背，焚其资粮而还，渡河营故处，回不获逞。戊辰十月，左文襄督陕甘，悉乱事，闻冯名，招之至，与语，大悦。益以兵，使当一面，屡获捷。左将奏诸朝，元佐谢曰：「某集众御贼，为父老身家计也。张公不察，卒堕贼计，元佐不得已，乃集众复出，计得瞑张公，敢希利禄哉！」左乃不之强。

陈国瑞胜捻於陈州同治中叶， 捻乱未平， 驰骋於皖， 鲁， 豫， 秦诸省， 陈国瑞剿之甚力， 善以寡撃众。 而桀骛不驯， 时不受主将节制， 甚至偃蹇朝命， 一日， 为钦差大臣所劾。 时国瑞驻军豫境， 朝旨褫其职， 命河南巡抚拿问， 解京交刑部治罪。 巡抚奉旨， 欲往逮国瑞， 恐其不受命， 急而生变， 乃集司道会议， 佥曰：「此人不可犯也。 」皆 匡儴无策。

有荐参将撒士忠者，曰：「此人勇，与国瑞有旧，试召而与之谋。彼若愿往，事乃有济。」巡抚从之。士忠者，以捻首降官军，积功保至参将者也。既谒见，语以故，且就商焉。士忠难之，曰：「他人吾无惧，若陈大帅，则吾为捻时，为所困者屡矣。然公等有命，某不敢不往。苟有不测，敢以妻子为托。」巡抚允之。撒携精卒三百人而往。将至陈州，见国瑞策款段而至，意态闲雅，从亲兵百余人。撒以军中属礼见，俯伏道左，卑抑殊甚。国瑞下骑答礼，且劳之。询何由至此，撒蘧然，谨对以「中丞欲请大帅共商军事，故命某前来，恭迓虎节」。陈笑曰：「非迓我也，乃逮治我耳！吾旦夕自投到矣。」撒默然。国瑞又曰：「今且勿行，入城稍休！」遂各率其众入陈州城。

时日犹未中，陈州太守出迎，偕入署，待以上宾礼，设宴相飨，仪甚恭。酒酣，忽於座上大言曰：「捻匪某支某队若干人，於明日某时来犯此城，若等知之乎？」时绝不闻有此种消息，但捻匪往来踪迹素飘忽，又不敢不信，则大骇。战守一无可恃，实亦不及备，太守焦急无策，乃跽於国瑞前求助，且曰：「此城十万生命，惟赖大帅一人耳！」於是国瑞掀髯大笑曰：「吾固知非乃公莫属也。若毋虑！吾以被罪之人，本不欲过问，君待我甚挚，吾当尽力杀贼，以救一城生命。」太守拜谢，同问有所命否？国瑞曰：「杀贼，吾任之，若且多备酒食，令吾众果腹，则君事毕矣。」太守敬诺。终宴，日方旰，国瑞顾谓撒曰：「明日有事，吾侪盍早睡。」撒从之，同室而卧。寐未久，国瑞已鼾声大作，撒且信且疑，不能成寐。未久，闻国瑞呼曰：「吾侪可起矣。」时初更，出视国瑞之众，已食竟不见。国瑞令三百人速食，而己亦醉饱尽量，共食毕，将三更，令撒率三百人出城。行约十余里，止焉。复令三百人围为圆阵，撒居其中。己下马，休於树下，且曰：「若等苟有所遇，慎勿惊！且勿稍离原位，违则必死。」时上弦，夜深月黑，星光闪闪。百步见人，隐约有百余众，若两手各持一物者，羣伏於地，静默无声。仅有一人，与国瑞隐语相问答者一，始知即国瑞之众在也，此外，四周则绝无所闻见。而撒之疑虑仍不稍减。天初辨色，见远处微有尘起。未几，复见人且骑之形，果捻之马队至矣。来者百余骑，就所驻之地绕行一周而去，国瑞与其众熟视若无覩。又未几，见尘埃大起，捻步马大队至，不辨人数，国瑞扬手一挥，百余健儿均各持一矛一刀，迅速而前，疾若飞隼，瞬忽不见，已突入捻阵中。但见捻队立时扰攘殊甚，倏分倏合，纵横荡决，欲前而又却者三。相持两时许，捻匪犹不退，百余健儿尚未出。此时国瑞亦惶恐失色，诧曰：「儿辈受伤矣！」仍嘱撒等毋妄动，跃马驰入捻羣中，倏见马倒人死者相继。遥覩一乘马执旗贼受刃摔下，盖捻首也，匪众遂大乱，遽回身奔窜溃退，遗屍二千余具，毙马八百余匹。国瑞亦偕其众出，仅死二人，伤者十余人，余均无恙。然自首至踵，恍如浴血，取衣揉之，血水且缕缕也。於是太守率父老子弟郊劳，拜於马前，谢却敌全城之功。沿途焚香炬烛，迎之而入，国瑞亦俯仰大乐，太守以其功申之巡抚，上於朝，免革职拿问之命，赏还原官原衔。

终宴，日方旰，国瑞顾谓撒曰：「明日有事，吾侪盍早睡。」撒从之，同室而卧。寐未久，国瑞已鼾声大作，撒且信且疑，不能成寐。未久，闻国瑞呼曰：「吾侪可起矣。」时初更，出视国瑞之众，已食竟不见。国瑞令三百人速食，而己亦醉饱尽量，共食毕，将三更，令撒率三百人出城。行约十余里，止焉。复令三百人围为圆阵，撒居其中。己下马，休於树下，且曰：「若等苟有所遇，慎勿惊！且勿稍离原位，违则必死。」时上弦，夜深月黑，星光闪闪。百步见人，隐约有百余众，若两手各持一物者，羣伏於地，静默无声。仅有一人，与国瑞隐语相问答者一，始知即国瑞之众在也，此外，四周则绝无所闻见。而撒之疑虑仍不稍减。天初辨色，见远处微有尘起。未几，复见人且骑之形，果捻之马队至矣。来者百余骑，就所驻之地绕行一周而去，国瑞与其众熟视若无覩。又未几，见尘埃大起，捻步马大队至，不辨人数，国瑞扬手一挥，百余健儿均各持一矛一刀，迅速而前，疾若飞隼，瞬忽不见，已突入捻阵中。但见捻队立时扰攘殊甚，倏分倏合，纵横荡决，欲前而又却者三。相持两时许，捻匪犹不退，百余健儿尚未出。此时国瑞亦惶恐失色，诧曰：「儿辈受伤矣！」仍嘱撒等毋妄动，跃马驰入捻羣中，倏见马倒人死者相继。遥覩一乘马执旗贼受刃摔下，盖捻首也，匪众遂大乱，遽回身奔窜溃退，遗屍二千余具，毙马八百余匹。国瑞亦偕其众出，仅死二人，伤者十余人，余均无恙。然自首至踵，恍如浴血，取衣揉之，血水且缕缕也。於是太守率父老子弟郊劳，拜於马前，谢却敌全城之功。沿途焚香炬烛，迎之而入，国瑞亦俯仰大乐，太守以其功申之巡抚，上於朝，免革职拿问之命，赏还原官原衔。

左文襄平新疆光绪戊寅，左文襄公宗棠平新疆。是役也，以老湘营为首功，故提督刘忠壮公松山旧部，其犹子新疆巡抚锦棠所统者也。

锦棠亦将才，有权略。尝与将军金顺等择地度岁，歌舞酣宴甚乐，而密使四出侦贼所至。既元夕後，谓将军曰：「吾辈乐亦甚矣，曷一出剿贼！」率师即日行，不数日，大捷闻矣，而将军等方集麾下，议论未定也。故改建行省诸大政，文襄粗立其基，经营部署，率锦棠成之。

左文襄出关以後，无大战事。老湘一军，号称无敌，实着绩於甘、凉一带。

滇粤出师越南广西流匪辄走镇南关外，值越南政苛，奸民从而和之。凡越属毗连中边地方，各据地为雄，股数甚多。中、越会剿，无岁无之。文武将吏，利有保奖，亦不欲其根株净尽，驻师边上，观望而已。

光绪壬午，法人攻破越之东京，张佩纶以词臣上封事，有滇粤三省水陆会师之议。诏下海疆督抚妥筹复奏。合肥张树声时督两粤，从而申明其说。遣广东水师出钦州，广西陆师出太平、镇安两府，滇省陆师出蒙自，均至越南海防、宣光、谅山等县，以为声援。仍假剿流匪为名，以预杜中、法衅端。

越将刘永福者，本以边匪入越受抚，官三宣提督，有众三千，据保胜水陆要冲。尝遇法将安得利探路轮船，截杀无遗，中外以为异人，思借其力以寄藩篱。特简岑毓英为滇督，唐炯为滇藩，徐延旭为桂藩，资以集事，而三省会师之议行矣。滇师强弱不敢遥度，广东水师乃红蛋艇船之类，仅供捕盗，小轮船不禁出海。提督吴全美曾陈明未堪战阵，驾驶员弁於风沙水线均未熟谙，以御西洋兵轮，固儿戏矣。广西陆师经营多时，淮将黄桂兰、湘将赵沃分统二十营，两路扼紮，直入越南各境，额数颇虚，饷项至薄，制流匪则有余，当大敌则不足，路人固皆知之。然庙谟既定，中外从同，亦不暇切实考寻。此开边之始也。

当永福之据保胜也，绾要设卡，收税以自封殖，本无为越御法之志。而法将探路遇害以後，颇有戒心。中外虽议借其力，然亦未有以发也。灌阳唐景崧奏陈边事，奉旨交滇督差遣，滇督尼止之，而唐已先期至粤，谒署督曾忠襄公国荃，以招用永福自任。忠襄资以行装，由海道绕赴刘营，晓谕大义，责令出兵。会法人连破河阳、怀德等府，越事日急，滇、粤两路之师均已前进，永福遂至太平一带，与桂师联络。时忠襄已奏陈始末，准留唐桂省差遣，即监视永福军事。

未踰年，法兵大起，滇、粤之师退保边境，永福亦径回保胜。其於保胜之挫法将，实恃地势。又其时法将探路，随兵无多，且不意有中途之刼也。

三省会师议起，越南西南诸省久为法人所据，移都东京，私与订约，疆吏实未过问。仓卒兴兵，至海疆数省震动溃丧，耗费帑金二千余万，卒并越南藩属付之法人矣。

王镇邦与法人战於河口河口失守一役，主动者为攻镇南关之游勇，助动者为安南境内外之革党，而实发其动机於十六七岁之一童。童夙为河口督办王镇邦所宠爱，後厌弃之。童大恚，时至各营，言王督办富藏金，遂闻於兰溪河南盘踞山中之秘密社会，发其素蓄之军械，乘夜渡兰溪河，潜伏镇邦署之附近。署在山巅，前临兰溪河，後临红河，地少瘴疠，与兵营不相联续。时安南总督侦知之，遣使告镇邦，劝其缴械纳降，王不允。送法人出，与之战，山下排枪纷集镇邦之身矣。童首先登山，枭其首。遂进下蛮耗，规图蒙自。後以军械不足，始遭击而退。

刘壮肃胜法人於基隆光绪甲申，法人扰台北，提督刘壮肃公以巡抚衔奉诏督办台湾军务。闰五月，抵基隆，法人来犯。毁礮台，刘以我国无军舰，海难制胜，欲诱敌陆战，俟其登岸，迎击之。六月，率曹志忠、章高元、苏德胜、邓长安四提督与法人战於基隆。

是役也，死法军官三人，法兵百余，夺获旗帜二面，枪数十杆，帐篷十余架。又以沪尾离台北三十里，离基隆八十里，兵力单薄，恐後路稍疏，则基隆之兵不战而溃，於是朝战胜，夕即退军入山後，使法人聚於基隆，则沿海边境，不至处处窥伺，其形似弱而其策万全。後法人三犯沪尾，皆受创而遁。沪尾守将孙开华亦善战，刘既退回淡水，则策应沪尾益灵。然礮台既毁，全恃兵卒血战，故犹相持至八阅月，而孤岛独全。

是时马江已挫，汇利、万利、华安三船皆不克济师，刘卒能尽力支持。十二月，法人又增兵犯月眉山，拒战五日，法兵皆服雨衣，更番迭进。我军力薄，无可更换，各将士皆忍饥冒雨，月眉山卒得保全。

章高元胜法人於基隆章高元为淮军後起名将，发捻诸战，功绩至伟。法、越之役起，光绪甲申正月，以淮、湘军各千名渡海守台湾，署台湾澎湖挂印总兵。六月，法兵攻基隆，守将孙开华战既不利，基隆遂陷。时章所部仅二千兵，分防各地，在麾下者五百耳！闻耗，誓於所部，率以进。将抵基隆，复戒其众曰：「国土失陷，吾将兵者之耻也！与诸君约，今夜必复基隆！若及明而不复者，吾宁自刭，不与诸君相见矣。」

章为镇将多年，不营私殖，所得财，悉以养死士，故深得士心。令既下，士卒咸鼓勇而进。将抵礮垒，使部将李世鸿、章保胜分兵由小径抄其後，章则率兵士百人，提刀直击法营，途遇逻者，缚之而前。此时法兵忽觉章来袭，枪礮如雨，海中法舰复以大礮榴弹击章军，章之帽檐被礮弹击去其半，左耳受礮震，终身失聪。然是时袒臂大呼而进，不用枪礮，挺短刃，直斫法兵，法兵大败，死者二千余，折其兵官二人，余众凫水逃入舰，舰於夜中引去。

时他将闻章短兵进战，咸震栗失色。迟明，率兵来援，则见基隆早易法帜树章帜矣。

宁裕明王德榜胜法人光绪甲申，法使福裕诺将回国，言於李文忠公鸿章，谓将派兵巡越南。文忠未上闻，奉旨申饬，而法人旋以巡边为名，攻越南之谅山。粤督张树声、滇督刘长佑暨沿江沿海督抚闻警，各徵兵出广西龙州之镇南关为中路，桂抚徐延旭督师谅山。树声所遣提督黄桂兰、董履高等多淮军，延旭所用党敏宣、陈朝刚、陈得贵等皆广西人，延旭倚桂兰，俾尽统诸军，凡四十二营，当前敌，驻北宁，自统二十余营为後路。桂兰在北宁，日夜酣酒，夺民女，恣为荒淫，军无纪律，越人痛恨之。

教民某贿敏宣，请给军装助战。敏宣白桂兰，从之。教民遂助法攻我军，我军溃。延旭逮问，朝命潘鼎新代之，以布政使王德榜署提督，代桂兰。且以敏宣退缩，得贵首失扶良礮台，命悉斩之。敏宣，桂兰之营务处也，犹领三千五百人屯谅山，合所节制者计之，尚二万余人，得贵亦领千人。德榜惧其叛，秘不发。令部将宁裕明往诱之。裕明挈幕僚一卒一骑而往，迎敏宣，声言筹军食，邀与同往大营。敏宣随入关，遽就缚。搜其身，得已上药之双响手枪二，遂斩之，并斩得贵。得贵抗称退礮台实奉将令，裕明复诘其克扣军饷，始俯首就诛。桂兰夜饵金死，朝刚亦当斩，亡命走。

是役也，善战者首推裕明。裕明，衡阳人，初在刘武慎公部下。甲申春，淮军败，广东陆路提督杨玉科领广武三营屯观音桥，调裕明领右营。闰五月丙午黎明，法军自郎甲进攻观音桥，桥南北皆山，北岭尤峻，万叶率四千人屯桥南，裕明从玉科，与提督王洪顺屯桥北。薄暮，万叶战败，退俯北岭而阵。法军从之入，裕明亟出万叶後，登北岭绝顶，发礮下击，别伏两哨於山之左右麓，横截法军。法军悉力御岭上军，不意山麓之骤出伏兵也，大惊，溃走，诸军穷追之。至郎甲，歼数百人，於是法人始有求和之举。洪顺者，亦淮军良将。率所部屯山下平地，几为法军所乘。然不以万叶之败退而少却也，万叶部伍亦井井，卒能转败为胜。会奉电旨令退师，毋碍和议，我军退入关，法人约退东京，乃止退北宁。裕明以法人诈和，宜乘机进兵说玉科，旋奉旨派员潜赴敌境侦探，遂以属裕明。六月乙酉，裕明发观音桥。七月癸卯朔，归龙州。说鼎新宜进兵，於是遂决二次大举之议。八月庚寅，我师败於郎甲。其地南距谅山十五里，北距观音桥八十里，东船头、西太原各百里。先是，越南教民犒军，报法人且至，提督方友叔答曰：「我械未集，垒未固，未易速战。」教民去。不二日，法兵大至矣，倚森林以自蔽，我军不知也。黎明，忽闻礮声，友叔以为兵勇打冷礮也，俄而开花弹落营中，十余人被炸死，始大惊。时筑垒未毕，士卒方就食於空村，提督周某率二千五百人而疾奔，友叔亦率千人从之，法人乃围玉科营数十重。

初，裕明令军中：「即不战，亦戒备。」故独整暇。至是，则凭墙发枪，法人死伤如积。墙猝倒，则令亲军三百人且战且掘坑。及暮，法人数万冲突数十次，卒不得入。左右促裕明出，裕明回顾，则积尸纵横，裹入法兵中，不见一援兵，望玉科中军，围尤厚，乃曰：「战死枪，走亦死枪，宁战死耳！」左右曰：「统领犹在。」裕明曰：「即出，亦必杀敌！」时已曛黑，裕明口衔匕首，右手纵火弹，左手持马刀，驰而斫。左右二百余人亦随而驰斫，法兵皆披靡，竟入中军。玉科从者数十人，方据内濠力战，裕明乃衞玉科出，士卒又死五十人，伤四十余人。是役也，玉科惩敏宣前事，拒教民不见，而友叔不知教民为法谍，语以实，遂及於败。我军死千余人，然法军死者亦相当。

乙酉正月，诸军以谅山失守，退屯关内。玉科驻文渊，犹在关外十五里也，距法军所驻，仅五里耳。己酉黎明，法军进犯，裕明以当前敌，阵中岭，左岭以徐占魁当之，右岭以廖应昌当之，玉科督战，驻大塘岭。俄而礮伤占魁足，遽返，应昌惧而亦奔。裕明率师力战，而法兵遽从右岭入，玉科遣提督刘思河率中营亲兵助裕明。思河手马刀，裕明使弃之，思河乃蹲而发枪。方燃火，思河已为礮弹穿胸矣，玉科之头太阳及腹亦中伤，死矣，裕明不知也。方遣红旗索子药於玉科，红旗返，报玉科阵亡，裕明痛哭曰：「主帅死，我何生为？诸君不能战者行，否则请随我，为主帅复仇！」众皆愿从死。裕明乃率之冲法军，击杀一军服有五金线者，盖上级军官也。俄有弹中裕明，洞右颊，裕明犹持刀，督军士前进。从者曰：「大人戴花矣！」戴花者，军人隐语，谓中弹也，掖以行。裕明怒，谓死亦当在关外。从者绐以主帅未死，乃强轝入关。二月戊寅，法人陷关前隘。隘北五里曰小南关，其地有三山，冯子材所统十营在焉。山上营三，山下营七。法人遽出奇兵，趣镇南关东岭以来袭，礮声如雷霆。裕明方养创凭祥，闻之，裹创飞骑，自山北冲上，手马刀乱斫，法人披靡，於是诸军相继登。

德榜屯油隘，遣都司陈得胜间道赴援，自张疑军待之，并潜率精锐扼要地。别筑土墉为障，三小时而事集。法军望见我疑军也，以为主将中坚所在，即发枪礮力攻之，锐不可当。历一小时许，见我不回击，乃以骑侦之，知为空垒，遂分军为二，鼓锐以进，兼取包抄搜索之方略。德榜躬率一队至，直向法军挑战，法军乘之，德榜乃退至障畔，戒所部曰：「法人势虽锐，难持久，当以忍胜之。」遂令军士伏障下，不轻发枪礮。此时弹如雨，德榜草屦布服，坐土墩，从容指挥。及见法军气将竭，乃发令曰：「可出战！」遂风驰而前，以锋刃目接。此时他队伏军备夹击者，亦突至法军阵後，法军出不意。大败奔北，死者数千人，遂获全胜。是役也，法兵万余，而德榜所帅偏师不及三千，杀敌数千，我军死伤不及百也。

或曰，鼎新总兵权，而遇敌即退，两日夜驰数百里，遁回南宁，法人蹑踪而来，镇南关遂失守。鼎新复诡词入报，谓子材、德榜两军不听调度，坐视不援，致有此败。廷旨着将冯子材、王德榜军前正法，幸督办广东防务彭刚直公玉麟、两广总督张文襄公之洞悉其冤，合词电奏，谓鼎新调度乖方，且力揭其隐，由是廷旨褫鼎新职，子材、德榜释不问。德榜军方在关外，闻诏，益奋勇效命，截击法兵，法军卒溃，乘势追逐数百里，杀戮敌军官及获马匹粮食无算。

张春发胜法人冯子材、苏元春、王孝祺等与法人战於镇南关外也，其初固常败，而後之反败为胜，实出於张春发所率之三百人。春发者，孝祺裨将也。孝祺初与敌战，屡失地丧师，节节退守，已奉褫职拿问之谕，尚未离营也。潘鼎新不知军事，始令孝祺营於某所，既而更之，一日九易其地。孝祺不知所从，则窘甚。适子材奉命督师，率所部来会，孝祺乃距子材营若干里而驻焉。

大战镇南关之日，将战，孝祺闻有枪礮声，令春发率三百人巡哨。行经大森林，忽闻人马鼓角声甚盛，知他队敌兵且大至，惧甚，乃令此三百人者匿於林中，以俟其过。时两军前敌已开战，法军预调别队二千人及大宗子弹由间道前往济师。见森林，惧有伏，不进。张匿林中久，既不闻声，以为法军过且尽，亟欲返命，率众奔而出，猝遇法军，惊且愕，当时进退皆不可，张顾谓三百人曰：「今日战，死。不战，亦死。然力战，或可不死。且敌人欲进而反止，是中馁也，不如因其馁而乘之。」三百人哄应曰：「然。」则一鼓作气，迳前搏战，冲其中坚。

法军之行也，气张甚。及遇林而疑，既稍稍衰矣。又不备即有战事，突见春发众奋勇前，猝不知多寡，大骇，以为果遇伏中计。彼此距离近，礮弹无所施，气愈竭。三百人者，东驰西击，短刃相接，法军阵动而溃，死伤过半，子弹尽为春发所有。乘胜前进，於是前敌战正酣，我军气益发扬，拒战益力。敌知别队已失利，子弹告罄，接济又绝，兵气大涣，遂大败，并摇动大本营，一日夜，退百数十里。於是我军大胜於镇南关，即日克复谅山。

冯子材胜法人镇南关之役， 冯子材督兵力战， 遂获大胜。 先时， 行军屡失律， 尽丧关外地， 桂边亟亟， 时张文襄督两粤， 请於朝， 命冯子材督师，率旧部援桂。 文襄与子材结为兄弟， 临行， 文襄设宴， 以金 三， 跽而酌子材， 且曰：「公饮此， 以祝公胜利， 努力杀敌！ 不然， 无相见期。 」子材饮尽， 谢曰：「此行不胜， 无面目见公！ 」遂行。

镇南关在两山之间，子材与某将各踞一山，中筑长墙以为守，盖犹旧法也。子材初练有藤牌队数百人，皆百战精卒，待之素厚。将战，队长请於子材曰：「法军枪械殊利，若与之礮火相见，势必不敌。盍先以藤牌队冲其阵，而後以大军继之？果得近身搏战，则吾事济矣。」子材嘉之，且曰：「若毋怯乎？」对曰：「平时受公豢养之谓何？今事亟矣，吾侪有不循是而行者，当自刎以谢。」子材曰：「敬诺。」及法军来攻，子材初令军中伏毋动，藤牌队均踰墙下，瞬息不见，已入法军矣。踰时，见法军阵微动，枪声稍稀。相持一时许，无耗。子材恐藤牌队有失，令军士亦踰墙出战，法军以枪礮猛击之，不能前，势殊迫，将却退。子材见之，急踰墙出，某将从，公子辈力阻，不听，亦随之出。子材布衣草履，持刀阵前，并手刃退卒数人。军士见大将亲临督战，争先效死。会法军中坚大动，甚嚣尘上，马倒人死者甚众，知藤牌队已得利，我军益前，殊死战。法军弹罄，接济不至，遂大败，死伤数千人，乘胜复谅山。法人既受此创，自谷松而威坡，而长庆，而船头，由北而南，日夜退走。我军将士额手相庆，谓北圻、东京可冀恢复矣，而孝钦后忽诏令停战。至四月，越南且为法有，而我失藩属矣。

张佩纶与人战於马江先是，闰五月二十一日，法军有兵船一艘进港。二十四日，其水师提督孤拔座舰又进口，泊罗星塔上流。自此以後，日有一二船至，至二十八日，共得八艘。而我船之在港内者，仅六艘：曰扬威，曰福星，曰艺新，曰琛航，曰福胜，曰建胜，驻船厂者惟陆军四营而已。其後又得济安、飞云、伏波、振威、永保等五艘，增调闽安平海师船八艘，翦镇炳南礮船十艘，添募陆军数千。相持匝月，至七月初三日而难作矣。

是日晨，法船升火起椗，学生魏瀚仓卒驰告，而法人已牒告未刻开战。佩纶大恐，遣瀚向孤拔乞缓。比登舟而礮已发，我船犹未起椗也。三船在罗星塔下流者，先被击沈，振威管驾许寿山死之。其在罗星塔上流者，扬武先沈，管驾坐舢板而遁。伏波、艺新随之，福星欲斫椗赴救，已不及。法军礮弹如雨，福星管驾陈英屹立望台，传呼开礮，其仆请曰：「伏波、艺新已驶向上流矣，我船亦宜相机行事。」英瞋目曰：「尔欲我走耶？」叱之退。遂令於众曰：「今日之事，有进无退！我船既锐进，当有继者，安知不可转败为胜？」於是鼓轮掌舵，贯法阵而前，开边礮左右击。惜礮小，未能中法舰要害。我船虽被弹，而尚无大碍，复在下流装足子弹，贯敌阵而回击之如前。随其後者，虽有福胜、建胜二船，顾小而行迟，仅遥为声援而已。福星至此，遂成孤立之势。孤拔见之，乃以三船合围，管驾陈英中弹殒於望台，三副王涟开礮奋击，亦被弹洞胸而死。船上尸骸枕藉，而犹力战不退。迨火药舱中弹，军士始纷纷赴水，船额配九十五名，存者仅二十余。是役也，诚可谓血战矣。

福星既沈，建胜亦被轰沈，管驾林森中弹殒。福胜督带吕翰亦及於难，盖吕方在其船也。是时全队尽殁，仅余福胜一船，船尾已受弹火发，而尚燃礮猛击。管礮翁守正发数枪，殪二法人，弹贯其胸而踣。管驾叶琛方在望台指挥，忽一弹飞至，贯其颊，仆矣，复跃而起，传令装礮，弹复集其胁而亡。於是全船所存，仅学生二，船亦沈半截。二学生见孤拔方植立督战，乃从容装药，瞄准孤拔而击之，殪其左右二人，孤拔亦受伤。计各船管驾力战阵亡者，共四人。

或曰，有徐某者，上海人，年十岁，失怙恃，家贫，流为丐。丐中之强有力者多欺之，以故不惯与羣丐伍。夜无所归，恒号泣於天主堂前，法教士哀而收养之。徐固世为教徒也，命之读，琅琅上口。性颖悟，不数年，通法文，教士爱之。返国，携以去，使入中学校。及中、法战时，教士携之入军，随孤拔来寇，因利徐以谋我焉。

徐居军幕，为虎作伥。孤拔率兵舰寇台湾，知福州防御严，不利深入也，徐曰：「福州舰小兵懦，长驱直入，不足敌也。」孤拔颔之。笑问教士曰：「徐，华人也，保无意外乎？」教士曰：「徐家世奉教，依吾为生，庸何伤？」翌日，徐又谓孤拔曰：「台民强暴，恐将不利於将军。」孤拔然其言，将轻舵西驶，先锋已报失利，急鼓轮向福州行，窥马江。福州水雷艇数十方防堵海口，孤拔以远镜窥我军，乘未备，发礮先击。我军乱，不及整师，仓皇出，法军礮弹纷至，已洞穿我铁甲，渐下沉。徐又乘机语孤拔曰：「必尽歼之，毋贻他日忧。」又连发数礮，而我军仅一艘矣。有一军官跃出曰：「我军还击固死，不还击亦死，何可束手待毙耶！」强令发一弹，中孤拔腰，立仆。法兵见主将被创，停战，徐仍促之还射，我军遂全没。孙开华胜法人於台湾孙开华，字赓堂，湖南人。咸、同间，从鲍超转战楚北、江南、江西，有功，累迁至总兵。光绪初，调台湾。甲申，法人来犯，时督办台湾军务者为刘铭传，刘故淮军宿将，多谋能断，部下将士皆精锐善战。刘知孙可大用，令守淡水礮台。刘尝於酒半语客曰：「吾有四提督一总兵，谋勇兼备，何忧敌之不破，功之不成哉！」四提督，谓曹志忠、章高元、苏德胜、邓长安，一总兵谓孙也。既而孙以火药不足，不用大礮，令军士尽伏台後。法兵官从铁舰开放大礮二百余门，台上寂无声息，相戒不稍动。法人以为我守兵已溃走，立放舢板，驱兵登岸。伏骤起，奋勇直进，肉薄移时，斩级数百，呼声震天，法人惊出不意，入海死者不可悉数。击沈舢板四，军中莫不称贺。孙曰：「敌虽经此钜创，然心不甘服，必且复来。吾等防务不宜稍懈，如有解甲休息者，罪以军法。」未几，法人谋袭击，孙率士卒，贾其余勇，冒死抵御，三战三捷。法人慑其威，自是遁。

孙强毅而宽和，得士心，故能搴旗斩将，力遏凶锋，相持数十日，而淡水卒无恙。当时无水师以为援助，而礮台军械又远不如敌，乃竟能转败为胜。刘奏陈战绩，擢福建陆路提督。光绪癸巳，以疾卒於淡水。举殡之日，士民爇香会送，至为泣下，亦有绘像以祀者。

张李成与法人战於台北张李成，台湾内山人，美风姿，操俳优业，媚目巧笑，傅脂粉登场，初不审其为勇士也。光绪乙酉，法人攻台北，观察李某以刘省三中丞命，练土兵拒敌。张忽舍所业应选，李呼张小字曰：「阿火，汝胡解兵事！」张慷慨言曰：「火生长是间，不欲变服饰为西人奴也。」

山中善火者可千人，招之立集，善猎能枪，可应敌。李善之，易其名曰李成，谓李氏所成就者也。时擢胜军二千众，屯沪尾礮台坡，李成则率新卒五百，分为两队，承其後。擢胜军一与敌接，立败，张以二百五十人出，散发赤身，嚼槟榔，红沫出其吻。时潮上，法人争以小船抵坡下，坡上草深没人。此二百五十人者见敌皆仰卧，翘其左足，张趾架枪以待敌。敌近，二百五十枪齐发，法人死者百数，大骇而遁。山後复出二百五十人，作圆阵包敌。时潮落舟胶，有巨贾购得法华战事股票，从军观胜败，时亦陷足泥中。船上张白麾，请以金赎，张不可，作俳优声曰：「吾不欲仇人金也！」杀而烹其尸。

李世鸿与法日战李世鸿，字海珊，合肥人。夙秉母虞夫人训，明大义，死绥盖平。时母犹在堂，前一夕，手书戒子，不以生还为念，仅属善事祖母，求自立而已。咸丰己未从戎，时粤捻两寇已炽。克复寿州、六安之役，与焉，积功至守备。同治甲戌，台湾与日本人哄，从福建提督前往镇抚。由竹坑山进兵，收复大龟纹溪、内外狮头等番社，擢都司，加游击衔。内渡，驻军江阴，督建礮台。光绪癸未中、法之役，防堵台南，援台北。尝夜半率兵，由菱山绕小路攻敌後营，踏破之，夺还礮垒，获法军旗器械。法人攻沪尾，守军几溃，复赴援，伤敌无算。和议成，擢游击，守台南，办开山抚番事。丁亥，总兵章高元赴山东，初檄管带广武营。壬辰，移驻青岛，督建礮台，未就。甲午，日本在朝鲜与我开衅，章援旅顺，世鸿帮统新募福字两营。未出，旅顺陷。时日本海军方逡巡渤海，不易渡，乃率师冒险，由登州茅家口乘海舶，往大营口登陆。宋忠勤公庆檄守盖平，爰相度形势，以牵马岭为要隘，设戍甫定，日本将率军来袭，战屡胜，歼敌不可胜计。敌还攻析木城，宋仍檄守盖平。一夕，敌麕至，杨寿山守东北隅，李仁党守东南隅，世鸿守西南隅。西南当敌之中坚，两军交绥，敌忽向偏东抄击，而东南敌亦猝集。时我军不及八营，敌马步兵数万，弹丸如霰，东南隅陷，仁党死之。东北隅继陷，寿山死之，西北隅遂孤立，矢尽援绝，犹押鞾刀搏战，剸数人，冲入敌阵，世鸿死之。时光绪甲午十二月十五日也。同时阵亡将校凡二十余人。

唐景崧遣将与日人战光绪甲午，朝廷以台湾割让日本，台人不怿，自立民主国，举护抚唐景崧为总统，以邱逢甲副之。而日本所任台湾总督桦山资纪知台人之反抗也，率师来攻。先攻基隆，景崧命吴国华守三貂岭，复命营官包干臣驰往助之。偶与日军侦探队遇於途，奋勇击之，毙日兵官某，日军大溃。干臣适驰至，遽夺日兵官首级归，冒为己功，报大捷，吏民皆贺。国华方追逐日军，忽闻干臣夺己功，大愤，遽舍日军回兵追干臣。日军瞰之，亟返旆，遂夺三貂岭。时基隆危急，分统李文忠等会师援之，日军已密布，文忠等屡战皆败北。景崧复命黄义德屯八堵为後援，逢甲乃请於景崧遣他人代之，景崧弗许。义德至八堵，闻日军势盛，胆几丧，遽舍八堵，驰归，诡言狮球岭已为日据，八堵逼近敌营，不能驻军。日人悬金六十万购景崧头，故亟驰归以防内乱。逢甲知其诈，面斥之，景崧莫敢诘。其实狮球岭尚未失，自义德驰归，其地空无一兵。翌晨，日军遂不折一矢而得之矣。

是夕，义德所部军索饷，大譁，逢甲请斩义德以谢台民，并严惩一二乱兵为首者，景崧不从。逢甲叹曰：「祸患之来，迫於眉睫，尚不能整饬军纪，徒畏葸游移，坐令譁变，天下事尚可为乎！」次日，城中闻日军将至，相惊扰，军士蠢蠢有变志，景崧束手无策。薄暮，溃兵争入城，沿户淫掠，客勇、土勇互相鬬，积尸遍地。中军护勇为内应，总统府火发，光焰烛天，景崧大骇，亟微服，挈一子而逃，妾易男服随之，杂难民中出城，疾附英轮至厦门，置台事於不顾矣。逢甲闻之，哭曰：「吾台其去矣！误我台民一至此极，景崧之肉其足食乎！」时游兵淫掠无厌，居民迁避一空。逢甲急举义兵，然府库军械尽入游兵手，义兵势不支，大败，逢甲孤身遁乡间。游兵大掠三日，日军尚未至。德商毕狄兰以书告日军，乃从容以兵来收城。逢甲收拾散亡，义师复集。闻日军至，伏於途而击之，顾日军势张甚，逢甲又大败，全军尽丧，逢甲仅以身遁，复匿於乡，台北遂为日有。是时刘永福尚坚守台南，日军攻之，数月不能下。逢甲思往依之，道中梗，不能行。而台北已陷之城邑，闻台南义声，咸跃跃思奋，逢甲复与之约，定期起兵，图恢复。为日军所侦知，防备周密。日军复以台湾自主事为逢甲所首倡，嫉之甚，严索之。逢甲窜身深箐穷谷间，幸脱於祸，而恢复之志不稍替。未几，永福力不支，台南亦失守。逢甲知大势已去，乃亦痛哭而行，台湾遂亡。

孙子堂与日人战於台湾孙子堂为赓堂总兵开华之子，好读书，不求闻达。时究心戚继光兵略，赓堂诏之曰：「吾自从军以来，大小百数十战，其中布置得诸兵法者十之四，参以己意者十之六。盖泥古而不知变通，未有不致败者。尔能研究古兵略以求其变，按之时势以为其通，用兵之道，不外是已。」子堂谨受教。

光绪甲午，中、日衅起，海陆军屡战屡北，乃割辽东半岛、台湾、澎湖以和。台人不肯让，知子堂为名将之後，深谙兵法，遂推为义师首领。子堂奋袂起曰：「国家土地，不可以尺寸与人！台湾北通吴会，南接粤峤，乃东南之保障。又况物产丰腴，鱼盐充足，正多天然之利。而朝廷视若弁髦，委诸敌人之手，是诚何心！某虽无能，然不忍覩此大好海疆沦於异域，重辱我先考也！」即日募壮士，墨絰视师。购器械，立旗帜，不数日而战守之具悉备。当操练时，以黑布抹额，足着草屦，往来指挥，骁勇异常，咸谓孙开华乃有此儿也。

已而日兵抵台，示威於众，扬言有反抗者，立予屠戮。其家人闻而惧之，谓之曰：「将军死未几，後事方殷，公子宜自爱重。且朝廷既允割弃，力复不敌，幸毋以千金之躯，轻於一掷也！」子堂曰：「不然。今日之事，先考之灵，实式凭之。即不成，亦可告无罪，正不得以其必败而遂怀退志。人孰无死？死贵得当耳！」乃与诸壮士枕戈待旦，誓以死拒。未几，日兵来犯，奋勇击却之。翌日，日兵来者愈众，自辰至午，肉薄相当，伤夷略等。顾敌源源继进，而子堂则无後援。移时，壮士死者几尽，子堂亦身受数创，大呼曰：「吾可以见先考於地下矣！」复策马陷阵，力竭死之。

聂士成胜日人於连山关杜振卿以佐贰需次北洋，光绪甲午之役，奉檄解军需，赴宋庆营，宋留振卿办粮台，节节退守，直至辽阳。同事故有十数人，至辽阳，仅四人矣。闻日军且至，大震。某日晚餐，有一人与三人约曰：「若辈皆惧死逃矣，吾侪无论如何，当誓死弗去。」众唯唯。翌晨视之，则此三人皆逃，昨发言者亦在其中也。振卿固有胆，且主管军需，思职守所在，逃且获严谴，遂决留。时城外驻有聂士成军，朝鲜平壤之战，聂初隶叶志超，盖朝阳先有匪乱，聂、叶共往平之，聂功至高，为叶所冒，叶遂居聂上。及败於牙山，叶获罪，聂乃以偏师千人扼摩天岭，日军屡犯之，皆击退，奉天得无恙。至是，与日军激战，辽阳牧许某亦登陴死守，城中流弹如雨，恒卧地避之。日兵忽停战三日，聂疑之，盖辽阳城外有山曰连山关，虑其登山俯击也。募樵夫探之，得报，日军果至山顶，山上下节节为营，其不施攻击者，礮未至也。

是夕适大雪，聂下令，募死士，得三百人。人给五十金，羊皮衣裤各一，令反着，远望之，与雪同色，不知其为兵也。又令樵夫为导，至山腰，分三百人为二组，一向上，一向下。各放枪数排，闻敌枪声起，即潜伏山谷中，天明，再突出激战。令下，众奋勇前进。我军潜登之处，为日军斥堠所不及。至山腰，如令行之。时大雪蔽天而下，了望俱穷。日军在山巅者，疑山腰以下为我所得；在山腰以下者，又疑山腰以上为我所据。大雪不敢出战，各用枪礮轰击，实则自相残杀而已。天明，我军突出，聂自帅大军从山下掩至，遂获全胜，收复连山关。及和议成，聂奉命练一军，参用德国兵制，召募精壮，日训练之，躬与士卒同饮食卧起。知东三省将有战祸，率兵躬履其地，详绘地形，至晰至备。

孙钰胜日人於关外寿州孙钰以拳勇名。其村前有石龟，重八百斤，能抱之行百步，人号曰「孙八百」。吴大澂家居吴，以重金聘之，任扞掫。光绪甲午之战，吴在湘抚任，帅师出关，钰愿挈其徒百人从，许之。

吴师甫出关，未战而溃，钰独率其徒求主将，不期反与日军遇。时日军来者近千人，钰度势不敌，退入林中，与其徒舍骑登木，择树枝之阴翳者踞之。日军以大队围林，而分骑搜索，辄自上枪毙之。日军发枪，皆格於林，不能损也。久之，日军亦不动，钰与其徒谋曰：「日军不来，知林战不利也。不去，岂必待其运礮至耶？礮至，吾侪死矣。」

钰徐按辔至林侧，猝一跃而入，日兵不及备，仓猝短兵接。日兵用枪上刺刀，钰军则以腰刀奋斫，日军不能当，皆纷纷退。钰度相去稍远，必为火器所困，乃与其徒力挠之，彼此错杂，纷纭拏鬬，日枪不得发。其大佐某以柔术鸣，自跃马当钰，钰挥刃一击，人马皆中裂。日暮，手斫杀且百人。会章高元军至，遂得脱。钰失其徒十二人，而杀日人数百，日军为之夺气。然以吴败故，竟不叙功，惟以白衣归耳。

马玉崑胜日人於大同江上光绪甲午中、日之战，马玉崑奉檄御日本军於大同江上。初以轻骑来，尝一战败之。继而大队毕集，数逾二万，马所部可八千，先使一游击以千人迎战，戒曰：「宁死毋归！」战一时许，使来告急，马问使者曰：「死若干？」曰：「死者可二百。」马怫然曰：「死及五百告我，我当来助。」游击遵令，乃掘长濠，伏师之半於中为左，以其半伏林中为右。战五时，日本礮队至，悉力攻林。礮丸着木，声若裂山，林木尽折。马度其少疲，亟挥全军乘之，日人大败。马方逐北，而衞汝贵已逃，归路为日所断，马亲突阵，中贯之，竟冒围以走。

是役也，杀日人数千，我师亦丧数千人。自是，屡转战於奉天、牛庄间，互有胜败。聂士成亦敢战，而宋庆以统帅临二人上，既不能战，又时掣二人肘。马叹曰：「使我与功亭 「 士成字。」 并主战事，不使祝三 「 宋庆字。」 扼我，日人不足败也。」然当道竟不之察。和议成，马仰天大哭，不食者数日，全军皆感动。

庚子之役，马帅师御敌於京津之间，前後十余战，多所斩获。以大事不支，乃扈两宫西狩。列国皆惮马，不敢迫。独俄人怙其慓悍，尾而穷蹑。马以三千人发覆，大败之。

章高元与日人大战於盖平光绪甲午，章高元统广武、嵩武及新募之福字军共八营，奉李鸿章檄援旅顺，未发而旅顺陷，遂奉旨会同宋庆赴前敌，守牵马岭。屡与日兵战，杀敌甚多，迭获胜，敌不敢犯，引去。宋庆嫉章声威功绩将出己上，则其屡次退师失地之罪，必相形而不可掩。会召章议事，章请合兵决一死战，以推强敌，宋不从，且以危祸怵之。章大呼曰：「我章迂子岂畏死者乎？曷为不可战！」盖章临阵，率骑马前行，以率士卒，视弹子如无物，人皆以迂子目之也。於是宋益嫉之，乃檄其弃牵马岭以守盖平。盖平无险阻可扼，绝地也。章知宋陷己，迫於上将命，不得不行。

章抵盖平，敌兵大股数万，四面来攻。乃戒所部无妄动，俟敌近，乃发枪，歼其将三人，敌军死伤甚众。知敌将大至，请援於宋，宋不许。十二月十三日，敌大举环围，榴弹如霰。复驰使求救，时宋驻析木城，竟不赴援。章搏战一日夜，子弹告竭，则以锋刃突击，日军死伤山积，终以众寡悬绝，部将杨寿山、李仁党、李世鸿、贾君廉、张世宝等皆阵亡。章见弹尽援绝，乃率残兵冲出重围，退往营口。是役也，为中、日战事中第一恶战，日本军人尝称之。

丁汝昌与日人战於旅顺光绪甲午五月，中、日初开战时，日本舰队在朝鲜仁川港，丁汝昌电达总理衙门，请封其港。集议二日，始覆电，令相机行事。丁率军至仁川，而日本舰队已出口，此我之失机也。其後八月，北洋海军虽被困於威海港，然陆路礮台未失，且离荣成三十里，有一小山，为军港後路要地，山东巡抚李秉衡乃派一典史率兵二十人守之。是以日军至此，坦然进兵，绝无艰阻，掠夺礮台，以我之礮，攻我之船，遂至全军覆没。先是，六月杪，北洋海军济远等舰护高陞运兵船赴朝鲜之牙山，遇日本兵舰於丰岛西北，开战，广乙受重伤，自焚，搁海岸浅滩，济远遁归威海。时丁率全军在威海衞，堵塞口门，为自守计。廷旨屡令巡弋洋面，丁则以出巡未遇敌舰为答，而日舰亦时来窥威海。

八月十三日，丁率全军抵旅顺，朝命以铭军十二营济师平壤，自鸭绿江登岸，以商轮五艘为运船，海军全队十二艘翼之。十七日，抵大东沟，陆军既登岸。十七日，海军将返旅顺，巳刻，与日本海军全队遇。

战舰十艘，分五队：镇远、定远两铁甲舰为第一队；致远、靖远为第二队；经远、来远为第三队；济远、广甲为第四队；超勇、扬威为第五队，丁居定远督战。平远、广丙始於开战後来会。日本兵舰十二艘，海军中将伊东佑亨为司令官。丁遥望日舰将至，突开巨礮攻之。致远管带邓世昌，粤人也，素忠勇，乃进言曰：「今吾舰距离日舰，以某测之，犹有九里之遥，礮力实不能及，徒费药弹，无益也。不如俟其既近，而後击之，庶於事有济。」丁不从。然日舰固未发礮，而其游击舰忽从左侧抄袭於後，与本队前後夹攻。未几，扬威、超勇先中弹，火起，超勇沈，黑烟蔽天。我军节节分离，彼此不相应，阵渐乱。致远弹尽，邓度势不支，以为日舰惟吉野速率最大，苟沈之，足以夺敌气，遂开足汽机，向吉野冲突。吉野驶避，而致远反中其鱼雷，遂炸沈，世昌死之。济远遁，撞伤扬威舵叶，沈之。广甲亦逃，搁浅沈没。靖远、经远、来远不能支，亦驰出阵，日舰来追，经远亦沈。时敌礮萃於镇、定两舰，定远受重伤。日暮，日舰惧吾鱼雷袭击，解而南去，我军亦归旅顺。二十四日，以临阵先逃，斩济远管带方伯谦。是役也，我军失舰五，存者惟镇远、定远、来远、靖远、济远、平远、广甲七艘，然受创甚，不能军。

何占标剿陇回何占标，甘肃平番县人。家贫尚武，以保镳为生。同治朝，陇回乱起，何与董福祥、张俊共起兵，筑堡衞乡里。旋为左文襄裨将，从之出关，定新疆，积功至总兵，署河州镇。光绪甲午，陇回再乱。乙未正月，何与固原提督邓增相约赴西宁城外猴子河耀兵，何率数营先至其地，不虞回众潜伏突起，围之，数殆十倍，何苦战竟日，不得出。迨暮，罢战，敛兵自守。何神志暇豫，密令军中曰：「具餐！」餐已，乘夜突围，潜师袭回，回众崩沮。天甫明，邓军亦至，内外合击，大破回而归。聂士成马玉崑与洋人战於畿辅光绪庚子五月十五日，日本书记生杉山彬道出京师永定门，董福祥遣兵杀之於道，裂其尸。

十七日，义和拳匪火右安门内教民居，无老幼妇女皆杀之。数十百人为羣，一僧为之长。十八日，纵火焚教堂，虽有旨令剿，而势愈炽。

二十日，焚正阳门民居四千余家，延及城阙，三日不灭，乃召大学士、六部九卿入议。吏都侍郎许景澄言；「使馆苟有不测，未知宗社生灵置於何地？」太常寺卿袁昶言：「衅不可开。」慷慨歔欷，声震殿瓦，孝钦后目摄之。太常寺少卿张亨嘉言：「拳不可恃。」仓场侍郎长萃在亨嘉後大声曰：「此义民也！」载漪、载濂等和之，并谓人心不可失。德宗曰：「人心何足恃？徒益乱耳！朝鲜之役创钜痛深，诸国之强，十倍於日本，协以谋我，何以御之？」载漪言：「董福祥善战，剿回有功。以御洋人，当无敌。」孝钦曰：「福祥骄，难用。洋人器利而兵精，非回比。」翰林院侍讲学士朱祖谋亦言福祥无赖。载漪语不逊，孝钦嘿然，廷臣皆出。而载漪、刚毅遂合疏，言义民可恃，其术甚神，可以报仇雪耻。是日，遣那桐、许景澄往杨村，说洋兵，令无入，遇拳，劫之归，景澄几死。洋兵援使馆者，亦以人少，不得达，至落垡而还。

二十一日，又召见大学士、六部九卿。孝钦曰：「皇帝意在和，不欲用兵。有言和便者，今日廷论，可尽之。」德宗曰：「非不可战，顾我国积弱，用乱民以求一逞，宁有幸乎？」载漪曰：「义民起田间，出万死以赴国难，今欲诛之，人心一解，谁与图存？」德宗曰：「乱民皆乌合，洋兵利，能以骨肉相搏乎？奈何以民命为儿戏？」孝钦度载漪辨穷，而户部尚书立山以心计，侍中用事，得孝钦欢，乃问山。山曰：「拳民虽无他，然术多不效。」载漪色变曰：「用其心耳，何论术乎！立山敢廷争，是且与洋人通。试遣山退兵，洋人必听。」山曰：「首言战者，载漪也，漪当行！臣主和，又夙不习夷，不足任。」载漪诋立山为汉奸抗辨，孝钦解之。罢朝，遂遣兵部尚书徐用仪、内阁学士联元及立山至使馆，曰：「无召兵，兵来，则失好矣。」

二十二日，又召见大学士、六部九卿。载漪请攻使馆，孝钦许之。联元亟言不可，谓「使馆不保，洋兵他日入城，鷄犬尽矣」。载澜曰：「联元贰於夷，当杀！」孝钦大怒，命立斩之，以左右营救而止。协办大学士王文韶言：「我国财绌兵单，一旦开衅，何以善後？」孝钦大怒而起，以手击案，厉声曰：「若所言，吾皆习闻之。若且往令洋兵毋入城，否者且斩若！」文韶不敢辨。德宗持景澄手而泣曰：「朕一人死不足惜，如生灵何？」孝钦阳解之，不怿而罢。而载漪、载勳、载濂、载澜、刚毅、徐桐、崇绮、启秀、赵舒翘、徐承煜、王培佑力赞之，遂下诏，褒拳匪为义民，予内帑银十万两。

载漪即邸为坛，晨夕必拜。於是城中日焚劫，凡拳所不快者，即诬为教民，杀之，死者十数万。而孝钦方日召见其党所谓大师兄者，慰劳有加。士大夫谄谀干进者，又以拳为奇货。如候补知府曾廉，翰林院编修王龙文、彭清藜、吴国镛、萧荣爵，御史徐道焜、陈嘉言、刘嘉模，刑部郎中左绍佐，户部主事刘秉监等，皆上书附和。时王公邸第，百司廨署，拳皆设坛，谓之保护。而两广总督李鸿章、两江总督刘坤一、湖广总督张之洞、四川总督奎俊、闽浙总督许应騤、福州将军善联、巡视长江李秉衡、江苏巡抚鹿传霖、安徽巡抚王之春、湖北巡抚于荫霖、湖南巡抚俞廉三、广东巡抚德寿，合奏言：「乱民不可用，邪术不可信，兵端不可开。」山东巡抚袁世凯亦极言：「朝廷纵乱民，至举国以听之，譬若奉骄子，祸不忍言。」皆不听。遂派载勳、刚毅为总统。然拳匪专杀自如，勳、毅不敢问也。

二十三日，谕各国使臣入总理衙门议事。德使克林格辇而先，载漪伺於道，令所部虎神营杀之，後者皆反。徐桐、崇绮闻之，皆大喜，谓我国自此强矣。

二十四日，诏遣董福祥及武衞中军围攻交民巷，欲尽杀各使，礮声日夜不绝。拳助之，巫步披发，升屋而号者数万人。洋兵仅四百，攻之逾月，董军、武衞军死者无虑三千人，拳亦略有伤亡，遂不敢复进趋战。而刚毅、赵舒翘方坐城楼，张羽旗，毅曰：「使馆破，洋人无种矣！自是当太平。」舒翘起为寿曰：自康有为倡乱悖逆，喜事之徒云合而响应。公幸起而芟夷之，略已尽矣。上病且死，又失天下心，不足以承宗庙，幸继统有人，定策之功，公第一。今义民四起，上下同仇，非太后圣明，公以身报国，尽除秕政，与海内更新，亦难以致今日之效也。」毅大喜，自行酒，属舒翘曰：「公知我。」启秀奏言：「各使不除，必为後患。五台僧普济有神兵十万，请召之会攻。」曾廉、王龙文请引玉泉水灌之。彭述谓礮不燃，其效固验。御史蒋式棻亦请斩李鸿章、张之洞、刘坤一。朱祖谋请毋攻使馆，不报。时拳既不得志於使馆，乃往攻西什库教堂。毅帕首鞾刀，自督战，拳死者数百人，毅逃而免。其後崇绮又三往攻之，迄不能入。而载漪为拳论功，除武功爵者数十人，车骑服色，拟於乘舆，至自称九千岁，出入大清门，呵斥公卿，无敢较者。

二十五日，下诏宣战。以法领事杜士立索大沽礮台为辞，其实礮台先於二十一日失守矣。时有诏徵兵，海内骚然，羽书相望。乃以载漪、徐桐、崇绮、奕匡主兵事。奕匡枝梧其间，不敢发一语。桐以暮年用事，尤骄横。六月初四日，遣仓场侍郎刘恩溥至天津招拳，裕禄亦盛言拳敢战，连败夷。初，洋兵攻西沽，聂士成弃不守，其乡人移书责之。士成笑曰：「岂怯我耶？」遂连战八里台，陷阵而死，马玉崑代之。

十八日，马玉崑败於紫竹林，天津陷。裕禄走北仓，从者皆失。久之，乃上闻，京师大震。彭述曰：「此汉奸张洋势以相恫喝也。姜桂题杀洋兵万，势日蹙，行求和矣。」不知桂题在山东，未至天津也。

二十二日，有旨保护教士及各国商民。杀杉山彬、克林格者议罪，大学士荣禄意也。载漪大怒，不视事，孝钦强起之。

二十九日，李秉衡至自江南，主战，言义民可用，当以兵法部勒之。孝钦诘以李鸿章等联奏，秉衡言：「此张之洞私入臣名耳，臣不知。」孝钦闻天津败，方旁皇，得秉衡言，乃决，遂命总统张春发、陈泽霖、万本华、夏辛酉四军。

七月十一日，北仓失，裕禄自戕死。洋兵方得天津，画地而守，兵久不出。一夕大至，攻北仓，玉崑力战三昼夜，大败。事闻，孝钦泣，问计於左右，无敢言者。

十三日，以鸿章为全权大臣。时停攻使馆，使总理章京文瑞齎西瓜问遗之，而以桂春、陈夔龙送各使至天津。各使不欲行，覆书甚慢。彭述请俟其出，张旗帜为疑兵，数百里皆满，可以怵之。是日，李秉衡出视师，以拳三千人从。秉衡亲拜其长，人各持引魂幡、混天旗、雷火扇、阴阳瓶、九连环、如意钩、火牌、飞剑，谓之八宝。

十五日，张春发、万本华败於河西务。陈泽霖军亦溃，秉衡走通州。

十七日，通州失，秉衡死之。

十八日，御医姚宝生下狱，盖载漪将行大事，宝生泄之，欲杀以灭口也。城破，与龚照璵、徐致靖、何隆简、黄思永、席庆云皆逸出。孝钦闻秉衡军败而哭，顾廷臣曰：「余母子无赖，宁不能相救耶？」廷臣皆莫对。议遣王文韶、赵舒翘至使馆，文韶以老辞。舒翘曰：「臣资望浅，不如文韶。且拙於口，亦不能引故事而争也。」荣禄曰：「不如贻事以观其意。」遂遣总　理章京舒文持书往。书达，约明日遣大臣往，以食时相见。及期，皆不敢出。时复攻使馆，舒文至，董福祥欲杀之，称有诏，乃免。

十九日，洋兵自通州踰时而至，福祥战於广渠门，大败。

二十日黎明，洋兵自广渠、朝阳、东便三门入，禁军皆溃。董福祥出走彰仪门，纵兵大掠而西，辎重相属於道。彭述犹徧谕五城，谓我军大捷，洋兵已退天津矣。

二十一日，天未明，孝钦率德宗徒步而出，至西华门外，乘驘车，从者为载漪、溥儁、载勳、载澜、刚毅。宫人皆委之而去，或走出安定门，道遇溃兵，被劫，多散。是日，驾出西直门，马玉崑以兵从。暮，至贯市，德宗及孝钦后不食已一日矣，民或献麦豆至，以手掇食之，须臾而尽。时天寒，求卧具不可得，以村妇布被进，濯犹未乾也。甘肃布政使岑春煊自昌平来，孝钦对之泣，春煊故以勤王兵往察哈尔防俄，未至而京城破。贯市李氏者，富商也，从取千金，因易驘轿以抵西安。

孝钦后命德宗与八国联军宣战光绪庚子，拳匪肇祸，孝钦后袒之，发兵攻京城使馆。五月二十五日，下诏宣战，虽为德宗谕旨，孝钦实主其谋。诏曰：「我朝二百数十年，深仁厚泽，凡远人来中国者，列祖列宗，罔不待以怀柔。迨道光、咸丰年间，俯准彼等互市，并乞在我国传教，朝廷以其劝人为善，勉允所请。初亦就我范围。讵三十年来，恃我国仁厚，一意拊循，乃益肆枭张，欺凌我国家，侵犯我土地，蹂躏我人民，勒索我财物，朝廷稍加迁就，彼等负其凶横，日甚一日，无所不至。小则欺压平民，大则侮慢神圣。我国赤子仇怒郁结，人人欲得而甘心。此义勇焚烧教堂、屠杀教民所由来也。朝廷仍不开衅如前保护者，恐伤我人民耳。故再降旨申禁，保衞使馆，加恤教民，故前日有「拳民教民皆我赤子」之谕，原为民教解释宿嫌，朝廷柔服远人，至矣尽矣。乃彼等不知感激，反肆要挟。昨日，复公然有杜士立照会，令我退出大沽口礮台，归彼看管，否则以力袭取。危词恫喝，意在肆其猖獗，震动畿辅。平日交邻之道，我未尝失礼於彼，彼自称教化之国，乃无礼横行，专恃兵坚器利，自取决裂如此乎！朕临御将三十年，待百姓如子孙，百姓亦戴朕如帝天。况慈圣中兴宇宙，恩德所被，浃髓沦肌。祖宗凭依，神祗感格，人人忠愤，旷代所无。朕今涕泪以告先庙，慷慨以誓师徒，与其苟且图存，贻羞万古，孰若大张挞伐，一决雌雄！连日召见大小臣工，询谋佥同，近畿及山东等省义兵，同日不期而集者，不下数十万人。至於五尺童子，亦能执干戈以衞社稷。彼尚诈谋，我恃天理；彼凭悍力，我恃人心。无论我国忠信甲胄，礼义干橹，人人敢死，即土地广有二十余省，人民多至四百余兆，何难翦彼凶焰，张国之威？其有同仇敌忾，陷阵冲锋，抑或仗义捐资，助益饟项，朝廷不惜破格懋赏，奖励忠勋。苟其自外生成，临阵退缩，甘心从逆，竟作汉奸，即刻严诛，决无宽贷。尔普天臣庶，其各怀忠义之心，共泄神人之愤，朕有厚望焉！」闻此诏实为军机章京连文冲所拟也。

翠云娘与八国联军战翠云娘，山左产，年十七八，貌殊可人。双趺纤小，而腾跃上下可丈许。幼业卖解，随父流转江湖，行踪遍南北。意气骄甚，谓所见男子无当意者，自矢终身不字人。曾至上海奏技，其父为人诬陷，被拘入租界捕房。女随往，有所剖白，而捕房例，严禁华人有所陈，遂被囚，不胜其苦。罚锾，乃得释，女愤然曰：「吾国官吏往往不免冤诬人，吾每谓之暴，然尚容人辨诉也。不意西人乃如此！」自此，遂有仇外意。

光绪庚子，义和团起。女喜，请於父，往投之，盖即团中所谓红灯照者。女得隶某大师兄麾下，甚见信任，锡以翠云娘名号，书之旗帜而赐之。所至，恒揭以行。自是妆束顿易，周身绫绵，衣履一碧，而貌益艳丽。女日见团中无纪律，行事类盗贼，颇忧之，然独力亦莫能挽。寻八国联军长驱入京师，团众逃无踪，女愤甚，激励其部下，人咸愿效死，遂与联军巷战竟日，洋兵死伤者多，女部兵亦伤亡畧尽，乃耸身登屋逸去。其後团中领佐大半为洋人向导，或为仆役，且藉洋兵之势，劫夺抢杀，无恶不为。女慨然曰：「吾误与若辈共事，事胡能成？然此耻不可不一湔也！」乃约会饮於某处，众素倾慕女，是日到者众。女宣言曰：「吾向谓若辈人也，不意乃狗彘之不若！」剨然出长剑，骈戮之，遂去，不知所终。某巡士谈庚子拳匪战事扬州巡士潘姓者，天津人也。尝在武衞军统领张某麾下，为人言光绪庚子战事曰：「吾家实以技击为业者也，兄弟辈日走四方，为掷涂距跃之戏。既从军，每岁大操，吾辈辄荷戈而往，坐作进退攻守击刺，咸娴熟可观，统领辄给钱千百文，而吾辈得数日醉饱。庚子之役，战衅已开，吾辈犹以为大师兄法力通神，区区外人，固无足当一击。已而令下，檄吾侪入伍，使当时明言与洋人战者，则吾侪亦将为豫防趋避之谋，而统领但云大师兄阅操而已。比往，则令舍刃而执毛瑟枪。吾之枪法，尝肄习於白河之渚，以击凫鹜，无不中者，是固未足以相难也。於是荷枪从统领令旗所指，阵於海滨。一军三千人，背邱而面水。统领令曰：「今日大师兄命我师为先锋，与洋人战，毋退却！毋畏避！」吾侪大惊，汗流浃背。然求洋人，洋人固不知何往，惟巨舰数艘，巍峨若城，泊处距岸可半里，上有十字之旗，与烟筒中缕缕之烟，飘摇空际而不见有人也。统领又令曰：「此兵舰即敌人也，速击之！」时吾侪已审知无他，胆稍壮，於是火枪大礮，并力轰击。砰訇良久，敌舰仍不见人，亦不还击。吾侪方痴望，而背後枪声忽起，势若风雨。方回顾，则敌军已布满邱上矣。仓猝转身，阵中死伤无数。欲奔逃，则敌人三面蹙我，不得已，牛枪力战。此时神智已乱，枪惟妄击，无准的。已而邱上敌兵枪声稍辍，分左右排开，吾侪急於脱命，即乘间冒死，直突而前，登邱甫半，忽红光一闪，兵舰之大礮发矣。我兄与我同伍，立为礮碎。礮再发三发，吾左右死伤尽矣。吾独存，骇甚，乃闭目不敢视，而举枪乱击。忽为积屍所绊，仆地。久之，无声，张目起视，则海中之舰已去，而陆上之兵亦无，乃急逃出。闻人言洋兵入天津矣。吾一家皆死，孑然一身。事後乃知吾军未至之先，敌人已从高粱丛中登岸，人马皆自田中徐行，而吾人不觉也。统领有良马，发令毕，即乘之去，故不死。」

奉黑将军征多艾女寇齐齐哈尔之南有一部落曰多艾者，道与吉林通。当光绪甲辰日、俄战争时，此部落之附近有女寇三：一花胡蝶，年二十八；一花春莺，年二十一；一一丈青，年十九。皆艳丽无匹。夙隶於高天高海天河马贼之部下，率二千余人出没於满、蒙间，所向皆锐不可当。屡渡嫩河以袭击齐齐哈尔，黑龙江将军闻而怒，命统领纪某星夜驰讨，接战数次而败。女军有新式兵器，盖日、俄战时，曾以轻骑袭俄营而掠夺之，俄兵不能抗也。黑龙江将军乃乞救於奉天，奉天将军命驻八面城之统领瑞某任征讨，率马队三营，兵六百骑，过山礮一尊，经北郑家屯洮南府向齐齐哈尔出发，数年始绝其迹。或言一丈青者，因其夫万永胜素通马贼，被官处死刑，急於复仇，遂愤然执戟而起也。

桂抚征女寇广西女寇王九姑，某乡总董妻也。光绪朝，有游匪大股入乡，董自揣力不敌，则馈以银米，使安然自返。其後有人诬指董通匪，某令率兵赴乡，捕董及其子。禁押久，严讯无实据，欲释之，勒令捐银三千两取保回乡。九姑闻之，告其姑曰：「良民无辜幽囚，王法何在？」即日负姑赴省上控，半途，乃闻其夫及子均已枉杀，则又负姑归里，变产集资，招亡命，至上海购毛瑟枪三百枝，纠众倡乱，所向无敌。平日不戮一人，亦不掳掠百姓财物。凡遇官兵，奋勇直前，率众冲陷，势不可遏。女党魏五嫂、曹三娘，其部将也。五嫂、三娘皆悍猛无比，每战必胜。提督患之，使人劝之投诚，九姑对使曰：「无所谓投诚，但使我夫及子生，即顺从矣。」大吏屡招降，每对皆如是。时右江道王某屡与王九姑战，皆北。一日，王督兵列阵，九姑鼓噪其党，围王於垓心，凡一昼夜。