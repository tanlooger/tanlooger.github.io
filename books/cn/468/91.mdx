---
---
---
title: 阉寺类
---



阉寺类

受宫历朝宫中使令，任用阉宦，此举最贼人道，为我国数千年相传之粃政。阉宦类多河间人。既选为内侍，则被宫。惟阉割之後，须居密室，避风百日，露风即死，无药可疗。又须选取未成童者为之，壮者受宫多危险。宫後，即声雌颔秃，髭须不生，宛然女子矣。

太监例选无家室者《律例&#8231；杂犯门》载：新进太监，由内务府验明，年在十六岁以下并未娶有家室者，交地方、熟火两处首领太监管教；其已有家室者，则给与各王公。

私宅太监有定额乾隆末年，以宫监时不敷用，因取之各王公大臣家。盖缘王公大臣，所用过多，向无定额，太监多投充私宅。嘉庆己未，始定额数：亲王准用七品首领一名，太监四十名；郡王准用八品首领一名，太监三十名；贝勒准用二十名；贝子准用十名；入八分公准用八名；一品以上文武大臣准用四名；公主额驸准用十名，民公准用六名；不入八分公及二品以下民爵侯以下，俱不准私用。其宗室王公等所用，年终报宗人府查核，一品文武大臣等所用，年终报都察院查核，俱各汇奏。

太监品级雍正丙午，定宫殿监督领侍正四品，宫殿正侍从四品， 「 即总管。」 宫殿监副侍正五品， 「 即副总管。」 内廷侍从五品，执事六品，内廷待诏六品，内廷供奉七品，执守侍七品，内廷供用八品，侍监八品， 「 均首领。」 内侍九品。

太监之称谓服饰太监之赏有顶戴者，称老爷；无顶戴者，称师父。太监头目，俱收徒弟，下班後，捧盥漱具，执扇，持麈尾，皆徒弟为之。为头目者，颐指气使，又俨然一小至尊矣。

大小太监，夏日皆服葛布箭衣，系白玉钩黑带。

世祖禁内监入班行礼顺治甲申，世祖定鼎，颁诏赐廷臣宴，有内监数辈先行拜舞。奉谕：「朝贺大典，内监不得沿明制入班行礼。」从户科给事中郝杰请也。

世祖高宗定太监职制世祖谕令裁定内官员数。至高宗，又钦颁则例七条，宫殿监处分十一条，凡例四条，各处首领太监处分例十六条。钱粮按现行则例额数，不许增添。其钱粮之额，为银五钱、米半斛。银自每月八两至二两，凡十三等。米自每月八斛至一斛半，凡十四等。其职掌，惟敬事房办理宫内一切事务礼仪，承行内务府文移，收纳外库钱粮，余则专掌随侍、守护、承应、洒埽、坐更等事。

高宗令内监改姓高宗待太监最严，命内务府大臣监摄之。凡预奏事之差者，必改易其姓为王，以其姓多难辨，宵小无由句结也。

高宗选秦赵高三姓为太监乾隆初年，奏事太监为秦、赵、高三姓，盖高宗借此三字以自儆也。秦为先朝之旧阉，偶有过失，谴罚必严。

高宗约束阉寺高宗约束阉寺，不使纵恣。一日於乾清宫西煖阁牕中，望见西廊下有二职官自南而北，一太监自北而南，交臂不顾，竟不让道。遂严谕总管太监约束，毋许肆慢，谓再不谨遵，当将总管太监一并治罪。

高宗不许内官干预政事世祖鉴明阉宦之弊，既立铁牌於交泰殿，戒内官干预政事。官不得过四品，令隶内务府总管，岁时谒见，如堂司制，有周官冢宰统摄之义。高宗防驭尤严，有高云从者，稍干涉外事，即遵世祖旨，立时磔死。和坤亦能体高宗之意以行之。内官尝有背呼梁文定公名者，和闻之，愤然曰：「梁为朝廷辅臣，汝辈安可轻之！」立杖数十，命向梁叩谢，乃免。其後，内务府大臣多由僚属骤迁，又无重臣兼领，故敬事房总管辈多与大臣分庭抗礼，无复统辖之制。苏大司空楞额曾对众曰：「今日尚未见吾都堂。」虽一时谑语，亦可观风气矣。

高宗令太庙用王府中太监乾隆癸亥，高宗以太庙中司香太监，太常寺多以庸悍老稚宫府所不用者充数，不足以昭诚敬，故命王公府中各交太监二名，备庙中司香洒埽。复赏给七品首领一员，以司其属。

仁宗令廷杖曹进喜奏事太监曹进喜，高宗时为近侍，历事三朝，年逾六旬，颇明政体，声闻日着於外。其侄入试通州，学臣以进喜故，首列前茅，士论颇不服。又交结外省督抚，岁时皆有馈遗，间有王贝勒甘为输服者。仁宗以其无显过，优容之。嘉庆癸未夏，吏部月摺交纳逾期，方询军机大臣，进喜即扬声殿陛间，斥吏部之延宕，又令兵部亦具月摺交付，以便召对。语声彻内，上大怒，立加斥革，廷杖二十，贬於端门内司阍，永远不许出外。

唐宪臣自宫太监为畿辅产，向无南人，有之，自青浦唐宪臣始。亦既娶妻生女矣，而行贾多折阅，乃北走京师，遽於康熙乙酉自阉为寺人，入太庙管事。乾隆乙丑，以年老多病，奉特恩放还。及归，治生产，抚兄子赞文为子，女亦适人而育外孙。优游十余年而死，年七十七。

高宗改内监读书之制明制：内监入选，例入内书堂读书。凡收入宫中年十岁上下者，二三百人，入内书堂读书。本监提督总其钢，择日拜至圣，请词林老师，每一名，各具白蜡手帕、龙挂香为束修，人给《千字文》、《四书》，派年长者八为学长。有过，词林老师批付提督责处。国朝仍之，派汉教习一员，在万善殿专课年幼太监。乾隆己丑，高宗谕：「内监职在供给使令，但使教之略知字体，何必选派科目人员与讲文义。前明阉竖弄权，司礼秉笔，皆因若辈通文，便其私计。甚而选词臣课读，交结营求。此等弊政，急宜痛绝。现今读清书之内监，在长房一带，派内府之笔帖式课之。至汉书，亦派笔帖式之曾读汉文者教授。所有万善殿派用汉教习之例永远革除。」

李金凤与闻林清事李金凤，嘉庆时内监之与闻林清事者也。仁和诸生缪崇辉，有祖姑适崑山陆氏，未婚而夫死，守贞不嫁，披缁於龙山。缪为筑庵居之，家人岁一省视。崇辉长，祖姑年八十有余矣。秋日，缪往省其姑，遇金凤於座，不知其为椓人也。然聆其声雌，视其面类妇人，而行步则男子，心讶之，不敢问。祖姑曰：「此吾徒金凤也，新收耳。」崇辉心又讶之，以为「金凤」二字，颇不似方外人之名，何也？顾其举止落落，不甚与众尼侪。崇辉宿庵三日，濒行，瞷众人方礼佛，则微以言叩其祖姑。姑戒勿宣扬於外，乃语其故，盖金凤即李文成之侄也。文成之先亦南人，常与教匪同叛，已而事败，奉旨於南方名捕之，乃逃於北，始为北人。文成惩前此齐、冉诸人之败，欲自内起，颠覆乘舆，而後传檄以定四方。顾宫禁深邃，警衞森严，计无所出。金凤年才二十余，乃请自宫以入。众未敢信，凤拔刃一挥，流血如注，几死矣，众为求良药药之，得不死。遂於嘉庆己巳得入禁中。金凤深沈有心计，同事诸宫监以术笼络之，皆得其欢心。总管某监者，仁宗宠之甚，常陵轹同辈，众皆恶之。金凤独处之泰然。已而众怨益甚，羣发其阴私，仁宗执之，杖数百，血肉狼藉，众益从而姗笑之。金凤独为之抚慰，且为之简料汤药饮食，某甚感之。众皆多其任恤，而不知金凤已乘间动以大谋矣。仁宗怒已定，仍宠某如故。金凤既得某，遂稍稍扩张势力。已而侍衞缺出，天理教人鸠赀付金凤为之行贿，得补授其党一人。及仁宗狩木兰，遂克期举事。时金凤与某在内筹画一切，未及期，而李文成事泄，仓猝举兵，李、林、王等内外皆死。金凤知事急，窃宫内金符而跨善马疾驰出，言往木兰迎驾，门者不敢阻。金凤出城，亟易衣而遁。其党人有漏网者，设逆旅於归德，主人见金凤，不识也。然知其有珍宝，醉以酒，将杀之而取其赀。检怀中，得金符，大惊；又於夹袋中，得事前所与林、李诸人计划者一纸，乃不害而留之。藏复室中，年余，闻事稍寝，乃衣以妇人衣，使二妪从之以南。至灵隐寺，遇日照大师。师，高僧也，一见识之，盖常晤於京师者也。即从之削发，以僧寺中不可居，乃去为尼，来庵中，居半载余矣。明年，崇辉更视其祖姑，不复见金凤。问之，云往朝普陀，克日可返。崇辉欲就询宫中事，待之，竟不至。又越数年，其祖姑圆寂，金凤复来执弟子礼。居二十余日，崇辉偶叩以前事，及此後所向，瞠目如痴。再三问，皆无言。旋去，竟不知所终。戴文节不善事内监戴熙在南书房时，不善事内监。一日，题画，误一字，宣宗令内监持令改之。内监至，但令别书，而不告以故。戴遂别写一纸，而误字如故。上以为有意怫忤，遂撤差。

宣宗为内监创白玉顶戴道光中，内监美丰仪者，颇得幸。既复为娶妇，使居南府中。然恃宠而骄，时多非分之请，宣宗悉涵容之。定制：章服不得过四品。一日，南府诸监固请进秩。宣宗既以情不可却，又不敢擅更祖制，乃特创一种白玉顶戴，凡幸御各监，均得用之。事传於外，故一时轻薄者互相戏谑，有白玉顶戴之语。迨德宗朝，李莲英辈得孝钦后欢意，变更祖制，竟至二品顶戴矣。

安得海伴太子读咸、同间，太监安得海蓺术精巧，知书能文。晚年势张甚，中外倾慕，欲一见颜色。初，宫中内官多读书识字者，安得海入侍，过从问字，殷殷请益。久而斐然，出诸阉上，能讲读《论》、《孟》诸经，孝钦后深器之。会安与某亲王不洽，孝钦令暂引去，以自远祸。安遂自荐，请衞侍冲主，外取自退之名，阴为自尊之举。尝自称太子伴读，以比先代名儒。

安得海伏法丁文诚公闻安得海将过山东，密语德州知州赵新，如见其有不法情事，可一面擒捕，一面禀闻。赵，能吏也，阅事多，计较利害亦颇熟。及安得海过境，欲勿禀，则惧为丁所怒；欲显禀，则恐不能去之，反撄其祸。因与幕客商，用夹单密禀，意谓丁如不参奏，则夹单非例行公事可比，既不存卷，安得海断不知之；若竟参奏，则祸福丁自当之，与地方官无涉也。及丁疏既上，孝贞、孝钦两后召军机内务府大臣议之，皆力请就地正法。留中两日，未下，醇亲王复诤之。同治己巳七月某日，奉上谕：「丁宝桢奏太监在外招摇煽惑一摺：「据德州知州赵新禀称：有安姓太监，坐太平船二只，声势烜赫，自称奉旨差遣织办龙衣。船旁有龙凤旗帜，带男女多人，并有女乐，品竹调丝，观者如堵。又称本月二十一日，该太监生辰，中设龙衣，男女罗拜。该州正访挐间，船已扬帆南下。该抚已饬东昌、济宁各府、州，跟踪追捕等语。」览奏曷胜诧异。该太监私自擅出，并有种种不法情事，若不从严惩办，何以肃宫禁而儆效尤。着山东、江苏、直隶各督抚迅派干员，於所属地方，将六品蓝翎安姓太监严密查拏。令随从人等指证确实，毋庸审讯，即行就地正法，不准任其狡饰。傥有疏纵，惟该督抚是问。其随从人等，有迹近匪类者，并着严拏分别惩办。钦此。」安得海既在济南伏法，籍其辎重，有骏马三十余匹，最良者日行六百里，黄金一千一百五十两，元宝十七个，极大珠五颗，真珠鼻烟壶一枚，翡翠朝珠一挂，碧霞朝珠一桂，碧霞犀数十块，最重者至七两，其余珍宝甚夥，陆续解归内务府。历城县令为安得海购地葬之。

孝钦后待内侍孝钦后故威重，宫中内侍过误辄杖殪，一岁不可数计；次给杖谪弗少贷。定例：内监通外事，宫中杖毙；赐职不得越四品。莲英以谨事承孝钦宠眷，论者辄不得直，实为内侍之异数也。

三监绰号「皮硝李」，为李莲英绰号，以曾业皮硝也。同时嬖阉，尚有「筐王」，王曾售考筐，即「香王」也。尚有「硬 「 京音读作印。」 刘」，则以刘之性硬也。「皮硝李」，妇孺知之，知王、刘者少矣。

李莲英以梳头得宠李莲英者，本为孝钦后之梳头房太监，河间人，幼失怙恃，曾以私贩硝磺入县狱，既出，业补皮鞋，以是得「皮硝李」三字之称。太监沈兰玉，其乡人也，与有故，见而怜之，为莲英介绍入宫。适孝钦闻京市盛行新髻，饬梳头房太监仿之，屡易人，不称旨。兰玉偶在闼闼房言之，闼闼房者，内监之公共休息所，莲英尝至此访兰玉者也。既知孝钦欲梳新髻事，遂出外周览，於妓寮中刻意揣摹，数日技成，告兰玉，兰玉荐之，而莲英遂从此得幸矣。及孝贞后殂，莲英益无忌，由梳头房擢总管，权倾朝右，至与孝钦并坐听戏。孝钦进膳，遇莲英所嗜之品，多节食以赐之，或先命小璫撤去，留俟莲英。其四十寿辰，御赐珍品蟒缎福寿等字，侔於大员，枢臣疆臣无不庆祝。赃私之积，以千万计。

李莲英深衔德宗李莲英雅善音律，工演山门、伏虎、别母、惨覩等出。演京剧亦佳，能串须生、老旦、黑头，而黑头戏尤擅胜场。沪上名净刘寿峯，即其徒也。一日，李串黄金台之田单，当查夜猝见太子时，飞足踢灯笼，用力过猛，致灯笼飞落前庭，中德宗额。帝大怒，命笞四十。李跪而哭，孝钦后为之缓颊曰：「此误伤也，当曲恕之。」命叩头求主子开恩，德宗挥手命去，遂不欢而散。由是李深衔德宗。

李莲英调停修园事光绪初年，孝钦后已事游晏。一日，召军机大臣，欲修某园，限期竣工，命与工部筹办。时醇亲王领军机，遵旨向工部尚书某筹议，则需款过巨，库帑复支绌，而慈意甚决，又不敢违，商竟日，无法解决。醇曰：「无已，商之李总管乎。」遂於次日偕工部堂司各员集朝房，令内侍召李莲英。李至，王告以慈意，并述为难情形，乞其转圜。莲英曰：「此大事也。王爷面奏，无不允者，奴才何人，敢语此？」王曰：「汝苟得便，第畧言之，不相强也。」莲英沈思久之，曰：「老佛爷事多，此项工程，或偶然兴至，欲修理耳。如不再催，似可暂置，奴才终不敢言也。」醇曰：「诺，敬俟後命可耳。」久之，孝钦亦不问。

李莲英随醇王校阅海军光绪甲申以後，兴练海军，李鸿章实主其事。海军成，奏请钦派大臣校阅，孝钦后命醇亲王至天津阅之。醇以孝钦后颇猜忌之也，恒自危，奏请以李莲英自随，盖不啻自请监军也。李为之设行台，王与莲英居处，一切无轩轾，惟阅兵时，王坐於前，莲英立於後而已。於是丁汝昌、衞汝贵、衞汝成、叶志超、赵桂林、龚照屿诸人，皆奉厚贽莲英门下，称受业。李莲英侮李鸿章李文忠由直督入相，自负勋劳，遇同辈，恒兀傲视之，人多慑其名位，弗与较也。尝失礼於李莲英，莲英衔之。一日谓文忠曰：「老佛爷欲修颐和园，但国帑支绌，不欲拨款兴修，公为国家重臣，何不报効为诸臣倡。」文忠欣然诺之。莲英复曰：「吾先导公入颐和园，验其应修之处，庶入告时较有把握。」文忠信之。莲英乃使人导入，而乘间奏其擅入禁地，不知何意。德宗大怒，下诏申饬，交部议处。

李莲英侮福锟光绪中叶，李莲英怙宠滋甚。仪鸾殿侧有斗室，为大臣内直憩息之所，一日，李在此室，於玻璃窗中见大学士福锟将至，故含余茶於口，俟福至，甫及帘，李骤揭帘，对福喷茶，若吐漱然，淋漓满面。亟笑谢曰：「不知中堂到此，殊冒昧。」福无可如何，徐徐拭乾而已。

李莲英有四子李莲英有四子：曰福恒、福德、福立、福海。皆捐三品衔郎中，签分户、兵、刑、工四部。其验到时，直隶结局，甚为居奇，四人共费印结银一万两。

李莲英有精舍李莲英於宫中，别辟精舍数间，在孝钦后寝宫之後。中设地鑪一，高三尺许，其余铺垫陈设，如着衣镜、自鸣钟之类，灿然大备，几与上用者相埒。

李莲英用红缎铺垫光绪庚子西幸，陕抚某办皇差，为李莲英备行馆，器具一切，均极精洁。前站某王见之曰：「此岂可居李总管耶！」命速更易，须与办老佛爷者一律。但黄缎铺垫改用红缎可耳。

李莲英未获谴之故光绪戊申，德宗大渐，隆裕后欲视之，恐蹈孝哲后覆辙，旁徨无计。李莲英进曰：「皇帝疾甚，皇后何不视之？」隆裕曰：「无老佛爷旨。」李曰：「此何时，皇后速往，老佛爷见责，奴才任之。」后始得与德宗诀。 「 或谓德宗崩後隆裕始至。参看《宫闱类》德宗崩时情状条。」 孝钦后寻亦崩。隆裕本恶李，以此深德之，故未获大谴，乃令为某宫小花园总管，及死，特赏银二千两。世称莲英为总管，实则别有一都总管，总理宫中一切之事，赏四品衔，内务府有名册者。莲英特随侍孝钦左右，为管理服御之总管耳。

香王为孝钦后之探德宗左右，有宦官王某，宫中通称之为「香王」。王亦为孝钦后私人，每侍德宗半月，必转侍孝钦半月，孝钦辄询问德宗半月中之情状及举动。故时人又呼香王为后探也。

孝钦后乐与硬刘谈孝钦后最宠用之内监，其先为安得海，後则硬刘、李莲英、小德张三人。硬刘之宠眷，实在张、李以上，以其早死，名遂不甚着。刘为河间人，性机警，略通书史，颇知时局形势。孝钦在宫，无可与语，李、张辈不过承意旨供使令而已，故尤乐与刘谈。孝钦素猜疑，且守历朝内监不得干预朝政之训，遇有疑难，辄借端论列，刘亦默喻其旨，为之罕譬曲喻，以彼证此，以是多所启沃，甚倚重之。刘初患石淋症，延西医割治得愈。比再发，而医谢不能治，以是竟死。时方侍孝钦在万寿山，命以竹舆舁之下山，亲自送之，赐坐小舢板出园。 「 颐和园各船有平头船、望江南、小舢板种种名式，小舢板即洋划子，非王公亲贵不蒙赐坐，与紫缰、黄缰等赐同为异数。」 临别时殷殷慰谕，因而下泪。刘死，孝钦郁郁不乐，莲英侍侧，亦屡因事受呵叱。莲英尝告人曰：「小刘在日，屡受其气，今死矣，尚累及我。」故宫中当日有「死刘气煞活李」之谣。西巡时太监之多光绪庚子西巡，扈从太监初仅十七人，沿途先後会集，及随後入关者，至千数百人。李莲英为之魁，崔二亚之，侍孝钦后侧。莲英赏用二品服，称大总管。崔服役御前，用五品服，称二总管。又有三总管者，则掌理皇后宫中庶务者也。总管以下各有等次，有五品、六品、七品冠带，余皆无顶戴。众监见李、崔，如属员之谒长官，见三总管，则彼此字呼，嬉笑怒骂，漫无规束。大、二总管月俸不得其详，三总管月领百二十金，以下依次递减，至六十金止。总管鼎峙，各为其主，分门户以树党援，内容势如冰炭。然二、三总管势力不逮大总管远甚。大总管居室近终南仙馆，楼台池沼，花木泉石，别开世界，备孝钦暇豫游宴。莲英常设座是园，朝臣亦得入观。董福祥来，必延坐，霁颜相接。一日，董偕提督邓增入园，邓亦有勳劳於国者，董先入，谒莲英，邓止立门外。谈次，董谓莲英曰：「邓某偕来相谒，今在门外。」莲英不语。顷之，董又曰：「盍请邓某一见。」莲英以他语乱之。董性戆直，不能忍，盛气曰：「大总管以邓为何如人耶，何不稍予体面。」莲英曰：「室仅二椅，无余席可坐。」董曰：「若然，则当让两客坐，主人立谈可也。」莲英曰：「生客不便见。彼有要公，盍请自便。」董忿然出。莲英铁色怒目送之，摇首者再，乾笑曰：「董老倔强性至死不改。」数日，邓复入，莲英殷勤推让，谈笑甚欢。则邓以千金之貂绒鞋，媵以四百金，先期送入矣。

高四历事三朝光绪庚子，两宫西狩，时内监有高四者，年六十八矣。自言昔隶宫中乐部为生角，旋改隶後宫给事，咸丰庚申京师之变，曾侍孝贞后幸热河，後复隶乾清宫。尝自言历事三朝，两随播迁，衰病侵寻，思归至切。回忆五十年前圆明园红氍毹上，绿髩簪花，不知是真是梦矣。

张某以墨污试卷自宫太监中有张某者，宠眷与李莲英不相上下。张，秀才也，某科省试，墨污其卷，恚而自宫，得不死，遂入宫。孝钦后每就之诘疑问难，张条对无误，孝钦喜，赏四品顶戴。

太监奉旨申饬张唐京官之被旨申斥者，由太监传旨，跪聆宣旨毕，太监破口辱詈，状至不堪，如纳银四百两，则免。外官由督抚代宣者，无此状。光绪间，邮传部初立时，简张百熙为尚书，唐绍仪为侍郎。张谢恩後，即谒唐，备致谦词，唐操粤语答之，张不甚解，有误会。次日，唐答拜，面请奏调各员，并交衔名单一纸，张唯唯。及奏案发表，单中无一人入选，唐大怒。由是两人交恶，具摺揭参，俱留中。又互请病假不到部，为御史所劾，两人均着传旨申斥。唐已赠太监银，张不知也。及传张，跪聆宣旨毕，太监顿足大骂：「混帐王八旦，滚下去。」张叩首起立，面无人色。次传唐申斥，则无此状。张益恚愤，回宅而病作矣，未几，以忧郁卒。戊申十月，叠遭德宗、孝钦后二丧，照例，十九日内，不准各官递封奏。大学堂监督、编修刘廷琛，忽破例递摺，传旨申斥。刘不能具四百两，又不能堪此辱骂，意大窘，凂人关说，纳半数。届时，申斥，仅叱「混帐下去」，所谓半骂也。刘退而告人曰：「士可杀，不可辱，吾初不料国家有此恶例。」或曰：「以视明代廷杖何如？」刘亦无以答。

小德张暴富小德张，河间府人，世有谓其非阉人者，谰言也，确为椓人。第其设法骗取宫中之钱，实有之。先是，宫有佛殿数座，孝钦后在时已旷废，小德张乃耸恿隆裕后修理，报销至二百余万。时内务府大臣奎俊自请处分，谓报销太不实，隆裕以经手者实为小德张，置不问。且又尝怂恿隆裕游颐和园，预算经费甚钜。即黄轿八乘，已由小德张直接向崇文门税务项下拨银十八万两。时蒙古公爵博迪苏及尚书宗室寿耆同为崇文门监督，密以闻诸摄政王。王怒，召小德张至，切责之，游园之议乃罢。而小德张遂切齿於王。故事，凡亲王或世子入承大统者，其潜邸例须改建佛寺以祝厘焉。王以别筑新邸，土木丹青，备极崇丽，估计工程，乃须款至二百五十万之多。度支部入奏，王报可。越日，军机王大臣叫起，尚未下，内廷忽传懿旨，召王即入对。凡三小时而後出，则气促汗流，面色如土矣。大忿回邸，立邀度支部尚书载泽密议。不久而特别解款之事起，由度支部左丞傅兰泰、盐政处总办晏安澜同具衔名，通电各省关监督及盐运使，督率筹解。未及一月，即筹有特别解款六百万两，为宫中工程岁修之用。然三年以内，绝无一木一石之新建筑也。隆裕服阕时，须易青轿而乘黄轿，制轿之费至七十余万，亦小德张所经手。於是小德张乃暴富，而内务府总管大臣继禄亦沾溉不少。

小德张骄倨李莲英既死，隆裕后即以李所总管之小花园赐小德张居住，一切皆承李之後。故其时势焰薰赫，大官中多有与之结为兄弟者。一日，世续议减宫中炭费，而内监及内务府人员抗不遵命，竟至宫中无炭可烧。小德张乃云不碍，可至外购之也。及隆裕病笃时，溥伦荐曹某入诊。时后拥被三四重，面冷如冰，而房中炉火甚炽，重幕四周。溥伦与医生汗流如注，溥伦谓屋中热度如此，即健康之人亦非所宜，何况病人，乃稍启窗幕。曹医开方，中有一药，与御医意见不合，曹争之甚烈。帝、后有疾，御医与内医常结合一致，溥伦恐有意外，小德张曰：「无碍，我自煎之。」盖非复前此之跋扈贪冒矣。隆裕崩，瑜妃命小德张往见，小德张竟称疾不往。

王子元中饱太监王子元名宝义者，德宗时，充织造、营造二司掌库。後拜小德张之母为乾嬭，渐引至隆裕后前差遣。小德张去，王遂得宠。後因宣统帝年幼，宫院地面凸凹不平，不便行走，特令王子元督工修理。王竟开销至银一百四十余万，其私囊中饱者，约六十余万。清稗类钞





狱讼类 上