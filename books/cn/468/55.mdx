---
---
---
title: 婚姻类
---



婚姻类

文明结婚

亲迎之礼，晚近不用者多，光、宣之交，盛行文明结婚，倡於都会商埠，内地亦渐行之。礼堂所备证书， 「 有新郎、新妇、证婚人、介绍人、主婚人姓名。」 由证婚人宣读，介绍人、 「 即媒妁。」 证婚人、男女宾代表皆有颂词，亦有由主婚人宣读训词来宾唱文明结婚歌者。

文明婚礼，实有三长。一，以父母之命，媒妁之言，而取男女之同意，以监督自由。其办理次序，先由男子陈志愿於父母，得父母允准，即延介绍人请愿於女子之父母，得其父母允准，再由介绍人约期订邀男女会晤，男女同意，婚约始定。二，定婚後，男女立约，先以求学自立为誓言。三，婚礼务求节俭，以挽回奢侈习俗，而免经济生活之障碍。结婚之日，当由男女父母各给以金戒指一事，礼服一袭。婚礼未经制定，所习行者如下：一、奏乐。二、司仪人入席，面北立。 「 以下皆由司仪人宣唱。」 三、男宾入席，面北立。四、女宾人席，面北立。五、男族主婚人入席，面南立。六、女族主婚人入席。面南立。七、男族全体入席，面西立。八、女族全体入席，面东立。九、证婚人入席，面南立。十、介绍人入席，面南立。十一、纠仪人入席，面北立。十二、男女傧相引新郎新妇入席，面北立。十三、男傧相入席，面北立。十四、女傧相入席，面北立。十五、奏乐。十六、证婚人读证书。十七、证婚人用印。十八、介绍人用印。十九、新郎新妇用印。二十、证婚人为新郎新妇交换饰物。二十一、新郎新妇行结婚礼，东西相向立，双鞠躬。二十二、奏乐。二十三、主婚人致训辞。二十四、证婚人致箴辞。二十五、新郎新妇谢证婚人，三鞠躬。二十六、新郎新妇谢介绍人，三鞠躬。二十七、男女宾代表致颂辞，赠花，双鞠躬。二十八、奏乐。二十九、新郎新妇致谢辞，双鞠躬。三十、女宾代表唱文明结婚歌。三十一、证婚人介绍人退。三十二、男宾退。三十三、女宾退。三十四、新欴新妇行谒见男女主婚人及男女族全体礼。三十五、奏乐。三十六、男女主婚人及各尊长面南立，三鞠躬。三十七、男女平辈面西立，男女晚辈面东立，双鞠躬。三十八、男族女族全体行相见礼，东西相向立，双鞠躬。三十九、男女傧相引新郎新妇退。四十、男女两家主婚人及男族女族全体退。四十一、纠仪人司仪人退。四十二、茶点。四十三、筵宴。

满蒙汉通婚满洲、蒙古之男女类皆自相配偶，间或娶汉族之女为妇，若以女嫁汉族者，则绝无仅有。其於汉军，则亦有婚媾，不外视之也。

顺治戊子二月，世祖谕礼部：「方今天下一家，满、汉官民皆朕赤子，欲其各相亲睦，莫如缔结婚姻。自後满、汉官民有欲连姻者，听之。其满洲官民娶汉人之女实系为妻者，方准其娶。」

康熙时，圣祖妃嫔有年佳氏、王佳氏、陈佳氏，仁宗生母孝仪后为魏佳氏，皆汉人而投旗者，故称为某佳氏。「佳」为「家」之叶音也。

光绪季年，德宗曾降旨，令满、汉通婚。

汉苗通婚国初，曾降旨禁汉、苗通婚，乾隆辛巳，弛其禁。

婚帖用端肃端庄字样婚礼，两姻家通名，其刺必书「端肃顿首拜」。同治後，以肃顺、端华故，改之。或有作「端庄顿首拜」者，继亦避之，则以光绪庚人拳匪之祸为端王、庄王二人所酿成也。

大婚前之进御者皇帝大婚之前，先选宫女之稍长者进御，凡八人：曰司帐，曰司寝，曰司仪，曰司门。指婚近支王贝勒贝子公及外烕之子女既及岁者，开具姓氏年龄进呈，即由太后指配与满洲、蒙古、汉军之贵族联姻。指定後，明发懿旨，以某女婚某王，或某某，名曰指婚，满语又谓之拴婚。

满蒙汉八旗婚嫁八旗婚嫁之制，纳采、问名诸事悉同汉人，双尚双，吉期用两日。先数日，送奁具至男家，置於桌抬之，以多为荣。及迎亲，则男家择年长全福之妇至女宅，代新妇上粧，曰娶亲太太。其送亲也，亦择年长全福之妇至男宅，扶持新妇，曰送亲太太。皆乘花舆，故花舆必备三乘。新妇登舆，不衣礼服，而其衣以布；不梳两把头而聚发成髻，盖以红巾。其内衣，虽夏日亦装棉，若在三伏期内，亦夹而不单，然肩膝等处亦必略置棉花。

新妇舆至门，新郎抽矢三射，云以去煞神。新妇出舆，不祭祖，不拜花烛，迳人洞房，与新郎并坐於炕，阖门，行坐帐礼。新郎新妇外出，跪拜於一族最尊而全福者之前。全福者口述吉语，以秤竿挑去红巾。食水饺，饺不熟，即熟亦讳言之，生者，取生育之义也。新妇易衣，其饰，富贵者有钿子、 「 以珠翠紮成发饰。」 喜花， 「 红绒制喜字或福字。」 常人之家即梳髻，着常服。妆成，新妇坐於炕，不言不笑不动，否则为不吉。及夕，新郎代新妇取花插之窗，必在窗之低槅，愈低，则得子愈早。翌晨，新妇乃偕新郎行庙见礼。满洲婚嫁满洲氏族， 皆年及冠笄始相聘问。 男家主妇至女家问名， 相女年貌， 意既洽， 赠如意或钗钏等物， 以为定礼， 名曰小定。 择吉日， 男家集宗族亲友偕新壻往女家问名， 女家亦集宗族等迎之中庭， 位左右设， 男族入， 趋右位。 有年长者致词曰： 「某家男某虽不肖， 今已及冠， 魔聘妇为继续计。 闻尊室女贤淑着令名， 愿聘主中饙， 以光敝族。 」女族致谦词以谢。 若是者再， 始定婚， 令新壻入拜神位前及外舅父母如仪。 既进茶， 女族趋右位， 男族据宾筵， 或设酒宴以贺。 改月择吉， 男家下聘， 有酒筵， 羊鹅， 衣服， 绸缎诸物， 曰过礼。 女家款待如仪。 男家赠银於女家， 令跳神以志喜。 既定， 婚期前一日， 女家赠妆匳嫁资， 视其家之贫富， 壻策骑往谢。 五鼓， 鼓乐， 娶妇至男家， 竟夜笙歌不绝， 谓之响房。 新妇盼至， 新壻以弓矢对舆射之。 新妇怀抱宝瓶入坐， 向吉方。 及吉时， 宗老吉服致祭於中庭， 奠羊酒诸物， 以刀割肉， 致吉词。 礼毕， 新壻新妇登牀 ， 行合卺礼。 次晨五鼓兴， 始拜天地， 神像， 宗祠， 翁姑坐而受礼， 宗族尊长卑幼以次拜谒。 三日或五日， 妇归宁， 省父母， 壻随至女家， 宴享如仪。 满月， 妇复归宁， 数日始返， 於是婚礼毕。

满洲贵族之文定满洲王公贵族娶妇， 例於文定之日， 有福晋二人往女家。 新妇合目盘膝坐於 ， 二福晋入新人房， 以如意置之衣上，复以小荷包二枚悬於其钮，每一荷包置金钱一枚。又以金戒指二戴其手指，上镌「大喜」二字。

满族婚日宴客满族婚事之宴客，饮至半酣，妇女出而敬酒。以大碗满斟，跪於地奉客，必俟饮尽乃起。

柳条边外婚嫁柳条边外人家之婚姻，择门第相当者，先求老人为媒，将允，则男之母迳至女家，视其女，与之簪珥布帛。女家无他辞，男之父乃率其子至女之姻戚家叩头。姻戚家亦无他辞，乃率其子侄羣至女家叩头，《金志》所谓男下女礼也。女家受而不辞，辞则犹未允也。既允之後，然後下茶， 「 江、浙有「茶礼」二字，盖始於本朝。」 设酒筵，此男家事也。女家亦赔送耳。结婚多在十岁以内，过此则为晚。

宁古塔婚嫁宁古塔即宁安县，其居民之婚礼，无柬帖，无鼓乐，无男女傧相。文定时，父率子从媒介人往妇家谒其父母。明日，女之父母亦从媒介人答谒。行聘曰下茶，羊酒之外，有高桌，铺红毡，以盘置茶果、绸缎、布疋陈其上，多者至数十桌。嫁时，匳具如镜台箱箧被褥之类亦置於高桌，二人扛之。新妇乘车，必悬红绿绸於上。入门，拜翁姑，夫妇不交拜。

黑龙江婚嫁黑龙江居民之结婚也，婚期前一日，女家送奁具，正日进门，第二日下地，第三日回门。富户之奁物为鞵四十双，衣三十袭，包金首饰两事。男家则先备红袄袴各一，被褥各二，及箱柜、梳匣，送往女家，俟女家送奁至男家时，携以俱至。女家所增者，尚有洗衣盆、手巾、胰子等物。

婚日，富女乘花轿，贫女乘喜轿，导以灯笼、喇叭各二。男家迎者曰娶亲奶奶，女家送者曰送亲奶奶。女家赠点心与壻，谓之观茶，设席宴新郎新妇，谓之观席。男家会新亲，请其坐第一席。薄暮，新郎新妇登炕坐帐，食长寿面，开脸。明日，下地，行礼，序长幼。又明日，新郎新妇皆至女家，曰双回门。抱保平符，符裹五谷、银戒指、天平等物，筵宴。

直隶有娃娃亲北人呼小孩为娃娃。燕、赵之间，居民家道之小康者，生子三五龄辄为娶及笄之女。家贫子多者辄利其聘赀，从俗遣嫁焉。女至男家，先以父母礼见翁姑，以弟呼其壻，一切井臼、烹调、缝纫之事悉肩任之。夜则抚壻而眠，昼则为之着衣，为之饲食，如保姆然。子长成，乃合卺。其翁姑意谓雇人须工赀，又不能终年无归家之日，惟聘得贫家女，则所费不多，而指挥工作可以如意。故但计撙节，而子女年龄之相当与否，均置不问。此盖与江、浙等省之童养媳相类也。

永平婚嫁永平府某县之闺范至严。女子初嫁，母家必使人侦之。成婚之次日，夫家鼓乐喧阗，宾客杂沓，则大喜；若是日阒然，则女之留否，惟夫家为政，不敢与争矣。有王姓，嫁女於李氏，却扇之夕，李以新妇貌陋嫌之。次日，托言非处子，不举乐，仍呼媒妁送归母家。女幼失母，随其嫂以居，嫂知小姑无他，乃问昨夜洞房情事，则固未合欢也。嫂曰：「然则安知其不贞欤？」力言於翁，使翁讼之官，官命验之，果守礼谨严之处子也。乃判李姓，仍以鼓乐迎归。常州婚日撤帐撤帐者， 常州结婚之俗也。 婚日， 新郎新妇既入洞房， 皆坐於牀沿， 傧相者以果盘所盛之果掷帐中， 述吉祥语以祝之。

太仓婚嫁太仓婚姻之费用，视门第及贫富为奢俭，亦同於各省。妻死，夫多续娶。夫死，妇不再适，里有再醮者，乡党宗族引以为耻。村野之俗，多襁褓为婚，市集之民，必及冠而娶，间有未成年之子而娶及笄之女以为养媳者。

男女订婚，先请女家庚帖，庚帖所书，为年月日时之八字。问名曰卜吉，纳采曰小定，纳徵曰行盘，请期曰道日。娶不亲迎，媒为先容，导舆以仪仗鼓吹，三朝庙见，满月归宁，舆儓饫犒，繁费不赀矣。

江宁婚礼之传红江宁人婚事有传红之礼。以男女生年月日时八字书之丹牋为质，俗谓之传红，即古纳采也。

淮安婚夕闹房闹房者，闹新房也。新妇既入洞房，男女宾咸人，以欲博新妇之笑，谑浪笑敖，无所不至。淮安闹房之时刻则在黄昏，以送房为限制。时男家预从男客中择一能言者为招待员。惟闹者，约分孩童与成年者二组。孩童闹房，其目的则在安息香。先自齐集三五童偕往男家，以闹意达於招待员，由招待员导至新房，孩童则人各唱一闹房歌，歌辞多不堪入耳之语。唱毕，由招待员分给各孩安息香若干枝而散。

成年者之闹房，其目的在侮弄新娘及伴房之女，淫词戏语信口而出，或评新娘头足，或以新娘脂粉涂饰他人之面，任意调笑，兴尽而止。男家听其所为，莫可如何也。

青州长女不嫁《史记》山东有长女不嫁之说，固始於汉也。至本朝，青州犹有此风。山西婚嫁山西某县，凡嫁女者，喜舆既出门，设几於堂，女之母辄服大红衣而坐其上。旁一人，持饴糖与食，且问之曰：「甜否？」必大声应之曰：「甜。」意谓若是，则女必为翁姑所爱宠也。无母，则父为之；无父，则伯叔父母为之；无伯叔父母，则疏属或戚串为之。不行此礼，则视为不祥。

山西冥婚俗有所谓冥婚者，凡男女未婚嫁而夭者，为之择配。且此男不必已聘此女，此女不必已字此男，固皆死後相配者耳。男家具饼食，女家备奁具。娶日，纸紮男女各一，置之彩舆，由男家迎归，行结婚礼。此事富家多行之，盖男家贪女家之匳赠也。

此风以山右为盛，凡男女纳采後，若有夭殇，则行冥婚之礼。女死，归於壻茔。男死而女改字者，别觅殇女结为婚姻，陬吉合葬，冥衣、楮镪，备极经营，若婚嫁然。且有因争冥婚而兴讼者。

汉中乱伦之婚嫁汉中恶俗，往往有指媳以继子，招夫以养夫，甚且以胞弟妻其孀嫂，谓之转房。弟若不可，则嫂可以吞房灭伦控之。且一女可嫁数家，曰放鸽。然如上所言，各省皆有之，特汉中为较多耳。

甘人兄弟合娶甘肃多男少女，故男女之事颇阔略。兄死妻嫂，弟死妻妇，比比皆是。同姓者，惟同祖以下不婚，过此不计也。有兄弟数人合娶一妻者，轮夕而宿。或在白昼，辄悬一裙於房门，即知回避。生子，则长者与兄，以次及诸弟。

石澳婚嫁闽之石澳濒海，其俗，当婚嫁之日，男家以青油幕之肩舆迎新妇，六人持红布旗为导。此六人者，皆家小康之少年也。美衣冠而跣足，持旗导舆往，谓之替新郎。至，则女家阻之，向索钱四五千文，始放行，谓之索青钱。日将晡，新妇升舆往夫家，从之者数女伴，曰新阿姨，并为新妇肩衣箱，随舆而至。新郎迎入室，预设酒筵於新房之卧榻旁，旋邀所谓替新郎者，招诸阿姨入房定席，相与鬯饮，谐谑嘲笑，罔有顾忌。二更尽，席撤，替新郎者散，主人导新阿姨入宿别室，而夫妇始行合卺礼焉。

台人无子娶媳台湾人以无媳为耻，故虽本无子，亦不以他人子为嗣而娶媳者。

新昌劫孀强醮浙江新昌俗例，凡孀妇无子，强横者每伺其葬夫时刧之，无过问者。若有子则不敢，恐激众怒也。

楚人重谐花烛楚俗，凡夫妇年六十以上而犹康强矍铄者，即视为两世伉俪。以其周一花甲，而又及成婚之年也。其子孙每强老人饰为新郎新妇，重行合卺，一切服饰礼仪，俱如成婚式，名曰重谐花烛。是日必大宴宾客，如新婚。

黄陂婚嫁黄疫婚嫁之礼，有迎亲、求亲二大别。壻偕媒至女宅，女宅闭门，请知宾者立於户左右以迎壻。壻降舆，鼓乐齐作，佐以爆竹。久之，启门纳壻。壻逢门必跪叩，所谓门下子壻是也。至厅事，壻谒外舅，铺红毡，毡下必实以三角形瓷瓦等物以戏之。拜已，升座，进三元汤。三元者：鱼圆、肉圆、汤圆，科举时代取连中三元之意也。汤圆必重油，馅必重糖，使难於下咽以为讪笑。食已，新妇登舆，壻向彩舆自粘封条。抵男宅，壻先出舆，行回銮礼，然後进宅交拜。闹房则雅俗不同，亦视其人之境遇家世何如耳。三日後，新妇入厨，古礼也。

醴陵婚嫁湖南醴陵之婚礼，重媒妁，慎门阀。文定时，先以红笺书男庚致女家，女家允，发女庚，曰草八字。於是择日迎女父或其亲属上门，以红绿笺互书男女庚，执为信，曰填庚。亦有亲迎时填者，谓之轿下庚。後多不填庚，即以草八字为定。将婚，诹吉，先期倩媒妁往女家报日。届期，不亲迎，惟以彩舆迓之，女绣帕蒙头，升舆。至门，择戚友夫妇之宜男者揭舆幕，命捧花烛者导引入房，交拜，亘饮，歌诗，曰合卺。是夜，众宾集房中，歌诗赞烛，曰闹房。次日拜祖先，次拜翁姑尊长亲党，曰拜茶。

衡州婚夕闹房衡州闹房之风盛行，稍文明者为抬茶。有所谓合合茶者，新郎新妇同坐一櫈，新郎以左足置新妇右腿上，新妇亦然，新郎左手与新妇右手相互置肩上，其余手之拇指及食指合成正方形，置茶杯於中，戚友以口就饮之。又有所谓桂花茶、安字茶等名称，无非为戏弄新妇而已。此外又有打传堂卦之名曰。公举戚友中之滑稽者作堂官，以墨涂面若丑角，着外褂，黼黻以荷叶为之，朝珠以算盘子为之，首冠大冠，红萝葡为顶，大蒜为翎，旁立差役若干，皆戚友中之有力者。拘新郎新妇及其翁姑跪堂下，命翁姑教新郎新妇以房术，新郎新妇既听受，必重述一过，否则以鞭笞从事，亦不敢出怨言。

衡州伴娘随婚新嫁娘之有伴娘也，各省皆然，一曰喜娘，又曰喜嫔。伴娘果美丽者，闹房之人视线所集，不於新嫁娘而於伴娘矣。衡州俗则更奇，每於未婚之前，必由媒氏传语女家，聘伴娘一二，以容貌清丽歌曲工雅者充之。俟亲迎日，肩舆而来，而客乃任意调笑，甚且苟合，少则三五日，多或一二月，随男家之贫富为转移。伴娘亦以其多金而安之，虽声名狼藉，不惜也。

衡人强媒妁以酒衡州俗，亲迎之日，媒氏峨冠华服而往。主人先於大门外设席，席置酒果，择善饮者二三人立俟於前。俟媒至，强令痛饮，多者十余碗，少者一二碗，必使尽醉，然後迎接升堂，款以上宾之礼。凤凰女喜嫁兵湖南凤凰厅女子喜嫁兵丁，以其有月饷可资赡养也。故男子之欲得妇者，必先求入伍。然此与西女之颐嫁军人者有别。盖彼俗尚武，此则志在谋生而已。亦以见吾国工艺之不讲，生计之枯寂，女子之多倚赖性也。

粤中婚嫁粤中婚事所用之迎亲彩舆，有金翠辉煌者，有红缎平金者，以金亭翠亭陈设礼物，至其仪仗之鲜明，灯彩之富丽，诚各省所不及也。

粤人之订婚，先议聘金，曰礼事，如礼饼若干斤、回门烧猪若干头是也。成婚之夕，喜娘为新郎脱靴，郎授一白巾，备交合後拭秽之用也。如有新红，即为完璧，可吃烧猪。三朝回门，即以烧猪送母家。富贵之家，辄用烧猪数十头焉。故嫁女者恒惴惴於心，惟恐烧猪不至。如待之不来，则家人对坐愁叹，引为大辱。既至，则举家相庆，且迎烧猪於门，以为吾家某姑，果能不辱门户也。於是重犒来使，即以烧猪分馈戚友，媵以红色馒首若干枚，所谓麻蛋者是也。

然男家以贪慕女家富贵而结婚者，不问如何，亦必送烧猪。

新妇入门， 直入洞房， 新郎即与新妇登牀而寝， 室门亦砰然而阖， 新郎之父母宗族戚属皆静待於门外。 少焉， 室门辟， 新郎手捧朱盘， 盘置喜娘所授之白巾， 盖以红帕， 曰喜帕者也。 在门外者见新郎持喜帕而出， 则父母戚属皆大喜， 贺客至是始向新郎道贺。 其未见喜帕之先， 例不道贺， 盖恐新妇不贞， 则不以为喜而转以为辱也。

新郎既捧喜帕而出，女家之舆从已在男家门中立俟，新郎高捧朱盘，登舆端坐，直至女家。女家闻新郎至，外舅外姑迎於门，外舅揖新郎，新郎傲不为礼，直捧喜帕至外姑卧室，置於外姑之&#61711；，然後修谒见外舅外姑之礼，盛款而还。如新妇不贞，则即以女家来舆迫令新妇乘之大归，即须涉讼公庭，追索聘礼焉。故新郎新妇之交拜，必须俟至诘朝也。

新妇行礼後，戚友皆得请见，新妇盛妆而出，不着裙，後随二一佣媪，手持巨盘，盘盛茶杯无数，注茶满中。新妇见客，先以两手一拱至地，若男子之揖。一拱之後，即茶献客，客各一杯，即翩然入矣。而见新妇者，必有觐仪，或银币，或衣料、巾帕、香水，视亲疏以判厚薄。其最丰者，则以金玉珠饰，然绝无仅有也。

粤女将嫁脱褐粤俗，女子将嫁，祷神，谓之脱褐。羊城谭寿伯曾於《珠江竹枝词》中咏之云：「迎珠街口海珠南，花舫月凉云半缄。前日小姑初脱褐，香罗新试雪青衫。」

顺德婚嫁顺德婚礼，新妇既登彩舆，必沿途放声大哭，将抵男家时始辍。彩舆临门，无论寒暑，新郎必手持白纸扇。出门时，以扇击舆，谓之踢轿门。新妇既入，新郎必先俟於新房之门，门设竹梯，新郎衣礼服登梯之绝顶，戚友羣集梯下，劝新郎以酒，口呼步步高陞者再。俟女仆背新妇至，新妇之高度适与梯等，新郎即乘势以手挑其头帕。时新妇戴一虎头形之冠，必俟入房始卸，且禁儿童遇之，谓煞气极大也。

新妇见舅姑时，必膝行，庭置方桌，膝行於桌之前方，必叩首数次，膝行至桌之後方，亦叩首数次，如是周而复始者约数时，曰跪茶跪酒，新妇多有不胜其苦而当堂痛哭者。闹房之际，俗有所谓会友者，盖以未冠者数人，联合一小团体，专备娶时之互相扶助也。是时，会友毕集，新妇立於庭，会友乃多方调笑，或迫令新妇为不能为之事，稍不如命，则多烧爆竹，新妇面目手足衣服常为火所伤，且不令新郎在侧也。

潮州以葛布嫁女潮州嫁女，以葛布办装，称其家之贫富，定布之多寡。其极精细者曰女儿布，以遗藁砧。

猪仔之婚姻粤东有被人略卖至外国为苦工者曰猪仔，若其家已为聘妻，久俟不归，则仍迎娶如仪。百两既归，礼行交拜，新妇左侧必缚一雄鸡以代之。俟行礼於天地、祖宗、翁姑後，羹汤一切，悉以责之。待男子归里，作破镜重圆之乐。否则亦有所牵制而不容他适也。

桂边以大糉遣嫁广西边境，有邻近越南之各土州，凡嫁女之家，必有大糉二送往男家。糉之长可一丈，径一尺，重百余斤。制糉之法，先用竹片织一大笠，其长阔如上所述，四围束芭蕉叶，然後以糯米实之，馅以鷄鸭猪羊等肉为之。包裹完固，即置炭火中，煨至数日，始熟。

蒙古婚嫁蒙古婚嫁，礼聘、奁赀皆以牲畜，牲畜之数尚奇，起一九至九九而止，如贫不能九数者，亦必三五七等数，与内地数取对偶之意适相反。近边一带，已染汉习，有以银块行聘者。婚日，壻公服弧矢，策骑而往，亲朋随之。壻谒外舅姑必递哈达， 「 哈达有布有绫，以有佛像者为贵。」 女家延之上坐，享以全羊奶酒，宾朋醵饮，宿一夕而归。次日，女家亦召亲朋，策骑送女，男家於室中爇火一盆，新夫妇向火拜，次及翁姑，不交拜，不合卺，饭後，始与亲朋为礼。贫者女至男家，随身衣饰而外，无长物。中人之家，牲畜三五头，富者，牲畜之外，复媵以奴婢。婚日，新妇束装不异常人。亲朋馈赠，以牛马为厚仪，通常不过布一疋，羊一头而已。

新妇三年内生子，应得外家财产一半，如三年不育，勒令大归，并追还原聘，听其择人再醮。王公之妃三年不育即别娶，盖恐嗣续缺如，乏人袭职也。如不愿别娶，其左右辄嬲之，不由其自主也。

蒙古贵孀不再嫁蒙古王公嫡庶之分颇严，即在妾媵，亦必得旗众公贺，乃承认之，否则有子为私生，不得列为台吉。又夫妇於生存时可以离居，夫死後，妇不得再嫁，此与其古俗悬殊矣。盖匈奴之俗，父死，妻其後母，兄弟亡，亦收其妻，元人入主中原，其风不改，明时三娘子历配俺答三世，为时固未远也。至国朝，常以公主下嫁蒙古王公，意必朝廷丑其俗，强使改之也。

新疆蒙人婚嫁孩童出痘谓之熟人。新疆蒙古人之孩童，必俟其既为熟人，始与论婚。未出痘者谓之生人。有疾，廷喇嘛诵经，服药不效，则穿耳一孔，贯以银丝所悬之珊瑚一粒，谓其易於养育也。婚礼，男家贽哈达羊酒请媒道意，诺，则结哈达於酒壶之盖。媒乃携壻登门，礼见外舅外姑，复进哈达，藏胶其内，以取胶结之义。献佛座前，来者均称贺，谓之哈达主苏特毕汉。於是致聘礼，羊酒布帛，视家有无。女家受之，分馈戚友邻党，示得壻也。

婚日，亲迎到门，喇嘛诵经，新壻跪拜，然後入，行谒见外舅外姑礼，迎新妇以归。新妇冠呢檐红缨大帽，皮鞾朱袍，长衿袙腹，泣辞父母。以衣翳面，伯叔兄弟抱持上马同骑，歌吹导行。至门，喇嘛诵经，男女持羊膀骨，拜天地及佛。跪地，嫂氏拆新离新妇发，交合而梳之。同起，入门，祀竈神，次拜舅姑。礼毕，嫂氏引入毡房，易妇装，合发结二辫，长垂胸左右。嫂氏复引礼竈神，拜舅姑，次拜诸族戚友。回房，坐鄂伦，垂帐幔，宾客各荐红布一方，馈饴果为礼。团坐食茶酒，道吉辞，弹登木， 「 长二尺余，二弦。」 男女背柳， 「 跳舞之名，犹缠头回回俗之偎郎也。」 双双逐队唱歌为乐。三日之内，出入言动，皆嫂氏导之，过此，始执妇职，诸事皆躬自操作矣。凡有妻者，不得再娶。其有男女及年而贫不能嫁娶者，为官长所知，则鸠众集赀以助之。

哈萨克婚嫁哈萨克人婚嫁，惟同乳者不相配，配者，不问门户年岁，视聘资多寡，富人往往致马千蹄，牛千足，驼百峯，银二三千两。媒妁入女家，议定财聘，偕其父若母或其昆弟为踏水之礼。 「 媒人议定银畜之数，女家许诺，即偕主婚之家长至河干跃水而过，有因此跌折肢体而不恤者，谓之踏水。蓄一经踏水即无悔心也。」 过此，则女家时往索银畜，交逾半，壻得朝夕入女家，同寝餐，为夫妇， 「 交纳财礼之数如已过半，其壻即入女家谒外舅外姑，留食留宿，夜间由嫂携女送壻卧处，家人伪为不知者。一宿之後，其壻随时往来，俨成夫妇，不复顾忌矣。」 惟交不盈数，则终身不得迎娶。 「 女如有身，设法堕之。」

亲迎日，媒携新壻纳采帛，次第进见女父母伯叔兄弟，握手鞠躬为礼， 「 壻家男妇联骑同行，犹汉俗之伴郎，肉食而後返。」 其见外姑，则别以良马奉之，酬乳哺之恩也。女子将出门，辞父母，握手接唇，以至亲之一人抱上马，红巾帱面首，并骑以行。至门，扶入毡房，莫洛大 「 回人主诵经者。」 高捧洁水一盂，口喃喃诵经，饮新郎新妇，并普饮同座者。夜则男妇杂沓，调笑吹弹，唱歌跳舞为欢乐，尽兴，乃各散去。

次日，嫂氏为改妇装，合梳十数小辫为两大辫，稍结红绳，长垂齐足跗，以彩巾帕首拖背後，服黑色袷袢，系红裙。嫂扶见姑，新妇握生牛油掷炉中，光焰满室，以为吉祥，鞠躬就座。姑置木盘，堆积肉食，嫂氏操刀代割以奉姑，复徧进座客，环而食之。受姑训辞，俾躬亲洒扫诸事。 「 姑率新妇周历家中，先使洒扫火炉为妇职之始。」此後入姑室， 揭毡帘问安， 入门依左立问安， 至火炉侧问安出门， 则以红巾幂面而去。 其俗以翁媳不相见为礼， 遇则背立， 帕掩其面， 贫赤亦二三年後始得相见。 男子娶妇不许过四人 ， 嫡妻执家政， 诸妾同操作而已。 夫妻反目愿离异者， 则延头人戚尚 论是非曲直， 其夫指应出条事， 赔嫁赀， 遣之去。 其妻请离异者， 则一切器物既不得取。 众反复谕之， 不听， 乃立离书， 摹手足， 头人用戮印为据， 谓之羊土耳， 儿女均归其夫， 妇不问也。 夫死， 妇不得嫁异族， 其夫之兄弟娶之。 不愿再酿者， 亦弗强也。

青海蒙番婚嫁之异同青海蒙古男女结婚，有媒妁，通知各该管之王公台吉与盟长，而後由坐家僧主婚。男用布帛、首饰、牲畜为聘礼，牛马数用十六，羊必倍之，富者以次递加。女办嫁资，畧如汉俗，惟不用箱而用牛皮包，衣饰之外，媵以牛马驼羊。其王公台吉嫁女，或且以牧地数区赠嫁，限定年期缴还母家，不还则兴讼。其结婚，必由喇嘛择吉日，男盛饰，跨马亲迎。女家设筵以待，新娘盛妆，陪新郎上坐，劈羊肉为大脔，酒盈盆，染以朱红。啖毕，两马络彩球，男女前後骑，各牵红布一端，送迎者簇拥以去。入门，先拜坐家僧，後见翁姑及家人。别备牛皮帐，周悬红灯，外立拒马木，联以红布，新郎携新人入，饮食传进，隔宿以出。女族男族诸亲围坐就饮，唱野曲，靡靡可听。必尽一日夜之欢，俟新郎新妇明晨出帐，然後散。

番人结婚，则异於是。男女少时同牧於山野，相悦者结为配偶，私告其父母，父母允，授男以求婚歌，授女以迎郎曲。择日，各饰其子女，携入山，张幕置酒，说合行聘，两家父母拍手，引子女使歌，男唱女和，音节清越。始而缓步，举手相招，若即若离，继而趋数巡，相与携手，唱愈高，行愈远，转入深谷而野合焉。两家父母拍手欢呼。於深谷前後派人看守，禁人窥视，牵两马於谷口，以迎其子女。有顷，男女携手唱而出，骑而回，男递哈达於女家，女递哈达於翁姑，各解腰带，互系一羊，牵而归，示众为别，略似苗民跳月之俗。苗俗先歌而後婚，番俗先婚而後歌也。归告该管之千百户，而後由坐家僧主婚，男用布疋、牲畜为聘，女家嫁资惟一身衣饰随带牲畜而已。聘定以後，男女可自相往来。婚娶之日，男家燃灯酥，高诵梵经，谓之洗帐。番女跨马至夫家，中途遇河遇水沟，必下马，跣而渡，相传佛母过通天河之古例也。入帐，拜佛像，退而执役如常人，夜与家人共宿一帐。越数日，女族人至，始置酒大会亲友，就席恣意饮啖，欢舞而去。聘定一年後始娶者，生子，亲抱而来，数数见之，无足奇也。其娶妇易，其弃妇亦易。结发久矣，平时曾未反目，偶因小事不睦，遽相偕至旷场，各脱一鞾，望空掷之，下落，验其向背而定离合。如两鞾皆左向，或皆右向，则顺，仍为夫妇如初。如鞾底相对，或口相对，则逆，拔佩刀於两鞾之中，划土为界，妇入帐，裹其所有，索牲畜如数，驱而至母家。母家不纳，则插帐於邻近，曾无几时，帐中又闻人语矣。去之日，坦然无顾恋，即所生之儿女已成人，亦不能牵衣挽留。他日过故夫居，见新人，则反主为客，无一言相犯也。若已聘而未娶之妇，欲弃之，更易割席矣。

蒙古人有弃妇者，轻则凭坐家僧判决，重则告知该管王公与盟长，众曰可弃而後弃之。

坐家僧者，蒙帐廷蒙古僧，番帐廷番僧，坐家讽经，奉之若神明，能延及藏僧者，同族尤敬礼之。家有喜庆，僧为主持；大疑大计，以及口角细故，皆就决焉。甚或佃户抗租，僧往代收，则佃户无敢抗。邻里攘羊，僧出代索，则窃者无敢匿。其天性之畏僧，有不期然而然者。要之，藏王之令，不敌达赖、班禅，各部头目之令，亦不敌喇嘛远甚也。

回人婚嫁回人贵族婚姻必凭煤妁。吉期，以荆笆衬花毯坐女其上，红锦蒙头，舁至壻家，拜翁姑如礼。三日之中，戚串咸至，曰待喜，验有红，则设酒庆贺。酒名巴克逊，如绍兴酒。

鳏男寡女，则常齐集谟罕默德之墓而礼拜之，日以婚事叩问阿浑。阿浑繙阅经典，指众人队内一人云：「此人天已配定，勿误良缘。」即以男女所戴小帽互为易之，无敢违者，是名天定。亦有男女互相慕悦径自成婚托言父母遗属者，是名奉遗。婚婣不避同姓，以牛酒为聘，女至壻家，壻羞涩避之，旬日乃出。

新疆缠回婚嫁男子毁齿行割礼， 「 生四五岁割势皮一周。」 举家称贺。年稍长，则为朵斯。朵斯者，男女交好之辞也。配偶之制，惟同乳不婚。纳采、纳徵，丰约视家之有无。事定，则延阿浑诵经，间立判书为信。亲迎日，新妇帕头骑马，导以鼓吹，至壻家，诵经成礼，易恰齐把什为妇人装束。 「 即双歧发辫也。」 其俗，女子于归，无过十五龄者。年逾二十，容色摧残，同於老妇。夫妻离异，谓之羊堆。 「 夫弃其妻者，家中杂物任妻取携，妻去其夫者，室中诸物均不得取。子归其夫，女归其妻，离异一年之内生有子女者，夫皆承认之。」 离异逾六月，始许更嫁娶，盖冀其悔而复合也。离异三次，回律无再合之条，傥欲合者，夫妻必与他人奸宿，始允复合。其法盖为人之轻於离异，耻之也，故妇人鲜有从一以终者。

布鲁特婚嫁婚姻之礼，纳采亲迎，皆同新疆缠回。女入门，男女对坐，以盐水湛饼而食，犹合卺也。次日，见翁姑，家人长幼以次相谢，均交手鞠躬，曰赛拉玛里坤，即问安也。一夫多妻，不分嫡庶，妇多从一而终者。夫妻反目，则延阿浑诵经以调之。再醮，则先兄公与叔，无兄弟则适族人，无族人始改嫁异族。财聘之弊同於市估。

西藏婚嫁藏人婚姻之年龄无定限，通常为十五至二十五，而女常长於男。

其阶级之严，犹逊印度。富女可嫁贫夫，贫女可妻贵族。惟王室及阀阅之家，其女不适下级人民，苟不得相当之偶，宁送其女於僧院尼庵也。

婚礼各级皆同，所异者，惟饮讌时之资有丰啬耳。婚姻之始，男女家皆由父母主持。男家例聘一媒。往说於女家，如允诺，则男家即送致哈达、酒及币等礼物。女家固辞，言其女不美不才，恐不足执箕箒。媒则盛称新郎之善，女家乃言若不见弃，当商之亲友以报命。越数日，许配之言乃由媒以达於壻家，壻家乃致酒二十瓦 「 每瓦合二分六厘八毫。」 或三十瓦於女家，女家即饮此酒，受哈达，并款戚友，将聘定之金银、绿松石戴女首，人各赠巾一方。若不允，则酒不饮，哈达不受。中等人家之缔婚，壻家恒奉女家酒约五十瓦，钱约六百卢比。 「 每卢比合六钱九分二厘至九钱三分一厘。」 於女家之尊长及戚友亦各赠巾一方。

婚日，女家张大棚於门外，室之中央，置蒲团甚高，撒布麦为花，女坐其上，父母坐左右，亲友等列坐，置茶酒、米粥、糖、枣果数盘。及女食毕，男女家亲友扶女步行至男家，道远则乘马，亲友各以青稞麦向女撒布，女家赠哈达於亲友。送至男家，亦不行礼，直使女与婿同坐。饮茶酒，亲友等各赠哈达於男女，喜则挂之於头，亦有堆置坐前者。亲友饮食毕，各携果肉而散。翌日，男女之父母亲友皆盛服，戴哈达，拥新妇出游，访问亲友。宴三日乃止。

成婚後，女家即迎其女及壻归宁。三日後，乃遣归，并与以乳牛或犁牛一，牝牛四，小马一，夏冬衣各二，及珠宝、绒毡、杯盘、木器，益以银约五十两，女伴一。凡女之亲友隣里曾受其一巾者，至是亦以一巾并一钱赠之。

成婚後五日，女乃易新衣而服常服，对神行小祈祷。第六日，即躬亲家事。是时，女之弟或戚常伴之，过七日乃去。

成婚後三月，女家之人携食物至壻家，要其女归家省视，壻则款留之十日或十二日，乃偕往，并以衣物、酒食为赠。一月乃归，归时，亦赠其女及壻以衣服、珠玉。

贫家之结婚也，不用媒妁，男女各适所好。有多夫一妻之敝俗。男欲娶妻，先谒女之父母，陈其志愿，且为订约，得许可者，始为壻，即居於女家，为女之正夫。若有其他之男子亦欲娶此女，亦可来订盟约，而女之副夫。三四皆如此。偶有因嫉妬而一人独归者，然绝少。大抵女有数夫，则数夫皆竞争於职业，务得妇之欢心。若妇欲择定一人，则更为盟约，悉礼他夫而使之退，其一人於数夫来时所携之金当加息偿还。若女已生子，则不复为此。此殆无力娶妇者始为之。又父有数子时，但为之娶一妇。长子死，则令次者继之为夫，以次递传，以便共守祖之遗业而不分。此俗由康斯地传来，其地至今犹盛行此制。若妇先长子死，或长子竟不死，诸子则终鳏耳。诸弟如与长兄永久同居，则诸弟可视长兄之妻为其妻。如与长兄分居，则不能更向长兄索资财，因应得之分已尽於此妻分内，而此妇仍得留为长兄法律上之正妻。又父或叔与其子或侄共妻，虽有之而绝少。

兄弟数人之共娶一妻也，其留宿，以戒指为记号。如戒指饰於大指，则为伯伴宿之日，余悉避。如饰二指三指，则为仲为叔也，伯季皆避。倘兄弟过五人，则以左手五指续之。

里塘附近之妇人，夫之多寡，以银簪别之。每一夫，则插一枚。所生之子，兄弟等分养之。其妇合二四兄弟同居，以一家亲睦为善治家，人称其贤。西藏法律，原禁同族人与在七世中之血族联婚，然已为藏人所蔑视，彼等恒与三世或四世之血族订婚。中如娑波及康伯二种人，婚制尤紊，兄弟可娶姊妹，侄甥可娶叔婶或舅母，即同父异母之兄弟姊妹亦可互为嫁娶。

藏人离婚藏中离婚之法律习惯，颇可研究。男子略无罪过，愿与其妇偕老，而妇决欲与离，则妇应按其夫娶时所出聘金加二倍赔偿，以为毁婚之罚，名曰离婚罚金，或无罪罚金。

若妇实无过，而愿与夫偕老，惟夫则决欲与离，则夫应给其妻十二金屑， 「 屑乃藏语，十二金屑合九十卢比」 以为离婚罚金，或曰事奉工价。按其妻由成婚日以至离婚日，每日夜各用麦六磅计算，其夫又当归其妇以奁具之值。若离婚时已有子女，则男归夫，女归妇。若夫为富人，则裁判官可令其析财产之一方与此妻，以为其女衣食之资。若妻为富人，亦当有所给与於夫，以为其子衣食之资。两家定婚约时，苟一为贵族之男，而一为平民之女，曾有明言夫妇应患难相安欢乐与共者，当离婚时，则其财产可按二人之真情与罪状，并其匹配时彼此互赠礼物之数而分享之。若离婚出於二人之同意，则裁判官可不问二人之罪状何如，而为之均分其财产。若奴仆之婚事，则其分合，一听命於主人。设如有一仆娶一妇，在主人之心以为此妇必能事奉其夫，乃此妇竟无用则被弃时，应得其夫所有物六分之一，而听主人为其夫别纳新妇焉。

苗人婚嫁苗人娶妻，皆用武力得之，其结婚甚早。定婚，杀鸡，男女各食鸡翅。至嫁娶时，两家商议，不能成，新郎怒，邀戚友往攻。各持木棍，以毡包首，奔至女家，女家拒之，鬬甚力，若得胜入门，则言归于好，出酒肉以款之。是役也，女家受损甚巨，而不介意。饮食毕，送女出门，以物遮其首，乘马，新郎武装，女之兄方送之。既至，复争，男戚取遮首之物上掷，意新妇入门，已有持家之责也。落下，羣以足践之，意新妇须从家长之命也。新妇住他室三日始入洞房。女至夫家，须三年至十余年而始归宁，既归，则居父母家二三年，亲友皆往谒，以客多为荣。生子则种一树，祝其如树之茂盛也。

粤西、滇、黔之苗之订婚也，先於春月趁墟唱歌，男女各坐一边，歌皆男女相悦之词。其不合者，亦有歌拒之，如「你爱我，我不爱你」之类。若两相悦，则歌毕，辄携手就酒棚，并坐而饮，彼此各赠物以定情，订期相会，甚有酒後即潜入山洞相昵者。当墟场唱歌时，诸妇女杂坐，凡游客素不相识者，皆可与之嘲弄，甚且相偎抱。并有夫妻同在墟场，夫见其妻为人所调笑，不嗔而反喜者，谓妻美，能使人悦也。否则或归而相诟焉。凡男女私相结，谓之拜同年，又谓之做後生，多在未嫁娶以前，谓嫁娶生子，则须作苦成家，不复可为此游戏。是以其俗成婚虽早，而仍喜嬉游也。

然初婚时，夫妻不同宿，婚夕，其女即拜一邻妪为乾娘，与同寝。三日，为翁姑挑水数担，即归母家，後虽亦时至夫家，仍不同寝，恐生子，则不能做後生也。大抵二十四五岁以前，皆为做後生之时。女既出拜男同年，男亦出拜女同年，至二十四五以後，则嬉游之性已退，愿成家室，於是夫妻始同处，以故恩意多不笃。偶因反目辄至离异，殆皆年少不即成婚之故也。某太守在镇安，欲革此俗，下令，凡婚者不许异寝，镇民闻之皆笑，以为此事非太守所当与闻也。近城之民颇有遵者，远乡仍如故。

乾州红苗婚嫁乾州红苗之嫁娶略同汉人，以牛及财物为聘。处子犯奸不禁。若犯其妻妾，则举刃相向，必出钱折赎而後已。至翁之收媳，弟之配嫂，则尤恬不为怪。

辰苗婚嫁辰州苗之婚姻，俗以三月三放野，曰跳月。未婚者悉盛服往野外，环山箕踞坐，男女名成列，更番歌，截竹为筒，吹以和，音动山谷。女先唱以诱马郎。马郎，苗未婚号也。歌毕，男以次赓和，词极谑，有音节，听之亦渢渢移人。女心许者，会马郎歌中意以赓之。讴未毕，男遂歌且行以就女，相距二尺吐，即止。女曰歹阿里人，男以其姓氏里居告。苗称人及己，皆曰歹阿里，汉言何处也。女起，曳其臂，促膝坐。顷之，歌又作，迭相唱和，极往复循环之妙，大抵异日彼此不相弃之意也。抵暮，男负女去，明旦，偕女诣外舅家。其聘赀以妍媸为赢缩，凡三等，均有定额，贫者亦必取盈焉。

四姓苗得婚礼之正滇苗婚礼各异，惟宋家、蔡家、罗家、龙家、凤家五姓得其正，不用乐，三月庙见，始作乐大会亲戚。新郎见长者，用斑竹箸雉羽扇为贽，长者赠以朱砂石、牛马犬豕。新妇见尊者，用枣栗榛松为贽，尊者赠以峒巾、苗锦、金宝、簪珥，此四姓五家古例也。

宋家、蔡家、罗家、龙家即《左传》所载罗人、鸗人是也。四姓之冠裳服饰、婚丧祭一秉《周礼》。以十一月建子为岁首。婚姻重媒妁，备六礼，然後成。鸗人於三国时，伯仲从诸葛武侯平南蛮有功，兄王於滇东，为龙氏，弟王於滇南，为凤氏。一去鸟为龙，一增几为凤，世为诸苗之长。盖与黔西安氏火济，同受爵於蜀汉者也，故第宅为王家规模。四家世为姻好，嫁嫡长女为嫡长妇必一媵八人，古诸侯一娶九女之遗意也。然所媵或养同姓，或选良家，或庶产，嫡女则不能矣。中原士大夫嫡长子娶四家长官嫡长女亦然，王臣加於诸侯也。常人则否，长官女亦不与常人。其宗族则不论。峒主呼壻为拓察，呼女为以纳，即汉语郡驸、郡主之称也。

红苗与汉族通婚红苗在铜仁府，有吴、龙、石、麻、田五姓，衣被皆肝斑丝，以十月为岁首，形状无异汉族。喜与汉族通婚。故汉人贫者多入赘於苗，苗人富者不惜以巨资致汉妇。青苗跳月而婚青苗在贵阳、镇宁、黔西、修文，男女服饰皆尚青。妇以青布一幅着头上，制如九华巾。跳月时，女解所爱男腰带，手牵其绥，频频动摇，曰提羊。正月元日，少年男女皆出至山上，铺蓑共坐，女以粉团、甜糟、肉饭与男食，欢笑竟日。女呼所爱男曰阿雅，亦曰的罗，男呼所爱女曰阿鲁，亦曰顿谷。父母不之禁。七月，男女羣聚跳月，曰米花场。男未娶，翦脑後发，娶乃留之。

八寨苗以牛行聘贵州八寨苗为黑苗类，近寨置空舍，男女未婚者羣聚唱歌其中，情洽，即以牛行聘。女嫁一二日即归女家，仍向壻索钱，曰鬼头钱，不得则另嫁。

爷头苗有外甥钱贵州之爷头苗为黑苗类，婚嫁，以姑女定为舅媳。舅无子，必重献银钱於舅，曰外甥钱，无则终不得嫁。或私召少年与合，呼为阿妹。男女多苟合，惟洞崽不敢通爷头，盖洞崽为下户，爷头为上户也。

洞寨苗分寨结婚洞崽苗与爷头分寨居，爷头称大寨，洞崽称小寨，听爷头使令。婚姻各分寨类，若私婚大寨，谓之犯上，则大寨聚党夺其资产，有伤命者。

黑苗及春而婚清江黑苗，男女好着锦袍，未婚男子曰罗汉，女曰老陪。春晴日，携酒食登山，互相歌舞，相悦者饮以牛角，遂奔。生子後，乃曰有後人矣，始从事於耕作。

车寨苗月场求婚车寨苗在黎平、古州，男习技业，女工刺绣。未婚者於旷野为月场，男弦女歌，声清越在诸苗上。旧古州凡四十五寨，相传马三保之兵遣六百余人入赘苗女家，名六百户生苗。

黑脚苗求婚先劫黑脚苗在清江、台拱，男短衣大袴，头插白翎，出入持刀镖，以劫夺为生。不事劫夺者，女不嫁之。欲求婚，必先行劫也。

黎人婚嫁黎人无时宪书，不知甲子，然於婚姻，亦必择吉日。其法：按十二兽，以手推算，所择日与选择家悉暗合。或云，虎猴牛，黎人以为恶兽，避之则吉。吉日，男家送绣花桶为礼，女家戚串年幼未婚者，竞送钗带等物，亲送女至夫家。夫家之幼男女伴新妇眠二十余日，俟造屋毕，乃同居。女家送亲者至，入屋饮酒，夫家宰牛猪等畜盛待之。饮食毕，将归，各送一物为谢。男送箭，女送红绒，曰压手。女嫁之日，亲属送至门外，痛哭而别，女亦痛哭。

黎女多外出野合，其父母亦不禁。至刺面为妇，则终身无二。其俗以既婚则不容有私，有则羣黎立杀之，故不敢犯。妇丧夫，谓之鬼婆，无敢娶之者。

僮官婚嫁僮人聚而成村者为峒，推其长曰峒官。峒官家之婚姻以豪侈相胜。壻来就婚，女家於五里外采香草异花结为庐，曰入寮。锦茵绮筵，鼓乐导男女而入，盛兵为备，小有言，则肃兵相鏖。既成婚，妇之婢媵若忤壻意，即手刃之。能杀婢媵多者，妻方畏惮，否则懦而易之。半年，始与壻归，盛兵陈乐，马上飞枪走球，鸣铙角伎，曰出寮舞。

瑶人婚嫁瑶人之婚嫁也，每於仲冬既望，羣集狗头王庙，报赛宴会，男女杂遝，凡一切金帛珠玉，悉佩诸左右，竞相夸耀。其不尽者，贯以彩绳，而悬诸身之前後。宴毕，瑶目踞厅旁，命男女年十七八以上者，分左右席地坐，竟夕唱和，歌声彻旦，率以狎媟语相赠答。男意惬，惟睨其女而歌，挑以求凰意。女悦男，则就男坐所促膝而坐。既坐，执柯者以男女襟带絜其短长，如相若，俾男挟女去。越三日，女之父母操豚蹄一簋，清酎一瓢，往壻家，使之同牢合卺。否则互易其鞶，各系於腰以归，以为聘，踰一再岁，衣之短长同，则敦媒以导。

山官婚嫁则不然。先数月，嫁女之家购香木芳草构屋於中途，名曰寮。届期，男与女均集，鼓角鸣铙，人声与笙声迭作，雅乐共俗乐并陈。日将晡，鼓吹导之入营房，环四面，集豺手狼手豹手虎手千人供宿衞，豺狼虎豹手，瑶兵也。居六阅月，壻始率妇归，前後以童男女於马上演角觝鱼龙戏，曰出寮舞。将至里閈，壻先骋马归，遣女瑶眊，携五采竹筐，上图山魅百怪状迎之，瑶称巫曰瑶眊，取妇衵服，贮其中，名曰纳魄，又曰收魂，盖欲女惮魔之灵，安於其室，而不敢纵恣也。凡女已受聘，戴方版於顶，以发平绕其上，左右覆绣帕一，及肩，胶以黄腊膏，缀以琉璃五采珠无算，见男子不语不歌，谓其已有家也，羣以板瑶目之。未字，带箭竿一，分其发盘结之，披堆花叠草巾於箭尾，途遇姣好男子，歌遂作，有室者弗之和，否则赓歌之，辞半以淫，两相悦，各易其衫带以归，此箭瑶也。

其报赛於狗头王庙时，乐五合，旗五方，衣五彩，是谓五参。奏乐，则男左女右，乐器为铙、鼓、胡卢、笙、忽雷、响瓠、云阳。祭毕，合乐，男女跳跃，击云阳为节，以定婚媾。侧具大木槽，扣槽羣号，先献人头一枚，曰吴将军首级。有时无罪人，以桄榔面饰为之，羣乐毕作，然後用熊、罴、虎、豹、呦鹿、飞乌、溪毛各为九坛，分为七献，七九六十三，取斗数也。七献既陈，焚燎节乐，择其女之姱丽嫺巧者劝客，极绸缪而後已。男女联袂而舞，谓之蹋瑶，相悦，则男腾跃跳踊，负女去。

倮倮婚嫁倮倮结婚，必以同族。结婚之法，互择门第相等者，由新郎赠品物，订约词，其承诺与否，视女家之纳品物与否，纳者为成约。婚日，新郎张祝宴於邱冈，迎新妇，合宗族亲友而宴之。宴毕，新妇偕其友往夫家，然飨宴不及三次，不亲睦也。订约时亦互有赠物，以新郎赠新妇者为较多。娶妻之数有定例。酉长三人，次二人，平民一人。

其又一法，则至婚期，妇家招宗族亲友行话别之式。其时令侍婢悲歌一曲，女欷歔呜咽，若不胜悲，强放声歌而和之，其歌意略言孝道有亏及生别离也。句之短长，各随其意。既而新郎之兄弟亲族等来迎新妇，妇家亲族侍婢等，悉持棍棒以拒之。男家亲族乃撒面粉、木灰，藉以表亲迎者敢於前进之意。新郎入，负新妇於肩，使乘马，疾驰至家。男之父母有所赠，马牛羊也。女之父母有所赠，衣服、谷物也。

六洞夷人婚嫁六洞夷人在黎平府，未婚男女翦衣换带，则卜而嫁之。邻女数十，各执蓝布繖送至壻家，欢饮三日夜，复携新妇归。壻时往妇家偕宿，生子方归夫家。

金川夷人婚嫁金川夷人无问名、纳采诸礼，男女率先私合而後婚配。男家倩喇嘛择吉日，告之女家。至期，两家各廷喇嘛诵经礼忏，戚串邻里咸集於女家，饫猪膘，吸杂酒。男家倩一人前往，如媒妁礼。女家亦倩一人壶浆以迎，酌之酒。男家人长跪而後饮之，女家人端坐不动也。饮毕，羣拥新妇至夫家，笑言谑浪，相率跳锅庄。跳毕，各侈饮啖，既醉既饱，如鸟兽散，而新妇亦行矣。自此往来不常，食宿无定所，迨生有子女，然後依栖夫家。

西康番人婚嫁西康番人婚嫁，如土司、头人、富室，皆用媒妁，虽有苟合为婚者，仍以媒妁为礼，且土司不得娶所部头人之女为妻。娶时，有衣服首饰，令人往迎，女以帕蒙首乘马而至，男家则令人扶之下马。入室，与夫并列，席地而坐。亲邻往谒，皆以白绫一方，曰哈达，搭於夫妇之肩以为礼。台湾番人婚嫁台湾近城社番颇知习礼，议婚时，令媒通言诹吉，以布帛、蔬果及牛二行聘礼。俗重女，赘壻於家谓之有赚。生男出赘，谓之无赚。盖以女配男，承宗支也。

婚日，女靓妆坐於板棚，四人肩之，揭彩竿於前，鸣锣前导，邀游里社，亲党各致贺，壻携手同归，两家父母亦共饮酒三五斗，以後遗簪绝缨，欢谑无度，数日方止。

其又一俗，则新妇於婚日，乘舆临门，先以长凳横列厅事，新郎华冠彩服，背荷雨盖一柄，立於凳之左端，以一足踏凳，作行色匆匆状。新妇离舆，即立於凳之右端，启口问曰：「郎往何处去？」郎必曰：「往泉州一路去。」於是新妇媚声柔态歌《妾送郎》曲以饯之。然後送入洞房，交拜花烛，众宾始欢呼畅饮，平视新妇而散。

畲客结婚处州畲客之结婚也，一言为定，与汉人之用礼帖者异。以铜钱十六节纳女家，新妇戴棉帽，步行至壻家，宗族亲友沿途唱歌以送之。

太祖与叶赫氏结婚初，叶赫贝勒扬吉弩识太祖为非常人，言：「我有幼女，俟其长，当奉侍。」太祖曰：「欲缔姻盟，盍以年长者妻我。」扬吉弩曰：「我非惜长女也。幼女容仪端重，举止不凡耳。」太祖因聘之，是为孝慈后，诞生太宗。

世祖嫁明长公主明思宗长公主，名徽娖，年十五，奉圣母命，偕宫人数十至嘉定伯周奎府中。以门禁森严，不便请钥为辞，及天将晓，仍归大内。顺治乙酉，上书求出家，世祖命访原配周都尉世显，得之，诏使成婚，婚一年而卒。

豫王娶嫠妇刘氏国初，豫亲王多铎之妃刘氏，字三季，常熟人。家世业儒，长兄赓虞守正不阿，仲兄肇周狡黠嗜利。刘生而聪颖，八岁母卒，父教之书，时学为笔札。十岁，父死，依两嫂以居，十四岁犹未字也。邑富人黄亮功，娶於陈而亡，年四十无子，谋娶刘为继室，遣媒妁致意，赓虞不允，肇周利黄多金，力劝之，资虞固执不可。未几，赓虞幕游山左，适讹言朝廷遣使至江浙选汉族女，婚嫁者一夕数百，肇周因嫁之於黄。逾年，刘生女，爱之甚，命名曰珍。黄五十无子，乃育肇周子七，欲以为子也。及长，好勇鬬很，喜与无赖游。刘悔，乃为珍赘直塘钱氏子为壻，将倚壻以终老。七窥其意，忿而愈横，刘逐之。黄死，七斩衰号柩前，欲分遗产，刘不与，摽诸门外，七大呼曰：「吾必有以报仇。」越数日，七引盗来劫，幸先有备，盗惊逸。刘遂以财谷迁直塘而将徙居焉。

时李成栋已降本朝，率兵纵掠，七方投旗为走卒，因大言刘氏之富，所部旗将乃率五百人往刼，以七导。至，则黄之仓廪、窖藏、箱笥皆空无所有矣。旗将怒，遂掳刘及其侍者张妪去。至江宁，则已有妇女三百余人，刘乃杂其中。初至，集於马棚。越日，豫王府总管满媪至矣。满媪能汉语，集众女，上下睨视，选得三十人，令至别所。谛视久之，复去其半，留十余人，审视其发眉耳目口鼻指臂，复隔衣而扪其乳，则存者仅五妇，乃令其列坐，殷勤问讯。其一音微涩，复去之，仅得四人，刘与焉。

四人乘舆至王府，张妪从。刘谓张妪曰：「吾欲与珍相见，故含垢忍辱而不死，今已矣，其死乎！」言罢，大哭。俄而王设宴，命四妇侍酒，刘独倚柱立，侧其面，不发一语，额光映灯烛，眼微红。王艳之，询以籍贯年岁及夫为谁某，均不应。忽大哭，求速死，撞首於柱，满媪抱持之，且号且踊，髻解，发丈余委地。王谕满媪曰：「善护持之。」而刘日夕悲泣，竟不食。

张妪至是乃语满媪曰：「彼念女而悲，苟得通信以慰之，或可少进饮食。」满媪告王，王令媪属刘作书寄珍。书曰：「我生不辰，叠罹险难，向日送尔河干，竟成长别，痛何可言。自七兽肆毒，虏我往松，幸叨假母慈覆，寝食相依，且许送我归虞，令母子完聚，不期罣名眷籍，候选省中，忽又送入掖庭，竟如坠崖之人，不能奋飞。嗟乎！珍儿，汝母至此，尚能隐忍以求活哉！所以苟延残喘累遭窘折而不死者，尝与张媪言，汝是我一点血脉，若不相闻问而泯泯以死，是使汝抱无涯之戚也。前在松江，惊闻直塘一带村落尽被兵燹，想七兽未遂所欲，故又发纵指使，以势而揣，汝家亦为破巢之卵。然终究竟是真是假，尚不免将信将疑。今吾书至而汝有手书来，则吾知汝之幸不死於七兽也。吾书至而汝若无手书来，则吾知汝之不幸而竟死於七兽也。其生其死，决於片楮，专睇归鸿，息我愁思，若夫甇甇嫠妇，给事掖庭，凡所慰计，皆所素审。彼若辱我下陈，使以鞭箠，非口唾其面，即头撞其胸，虽粉吾骨，不屑也。吾秉性高抗，不肯下人，拚却一死，彼且奈我何！珍儿，珍儿，无为我虑。」

珍得书，以「母生儿生、母死儿死」八字为复。刘发书时已饮糜矣，得珍复书乃喜。适王妃忽喇氏薨，时王年四十，刘年三十五矣。讣至，为位於堂，刘缟衣素裙从本旗妇女临哭，王遇之於中溜，谛视之，密语满媪曰：「此妇非发长委地者耶？善视之。」及夕，王命侍寝，刘泣曰：「如以婢妾蓄我，何惜一死。」张妪力劝之。满媪曰：「妃已薨，非婢妾也。」刘曰：「命我侍寝，非婢妾而何？」满媪会意，以告之王。越数日，将王命，赐刘冠服。是夕，张灯作乐，行婚礼。越岁，生一子，立为妃。

冬儿更嫁良乡妓冬儿善讴，尤工南曲，初入明外戚左都督田宏遇家。宏遇卒，都督刘泽清购得之，以教诸少姬四十余人，其最妹丽者登儿也。顺治甲申，泽清欲侦二王存否，冬儿请自往田家探之，乃男饰而北，知二王己绝，遂南。泽清镇淮安，书佐某无罪，杀之，收其妇。泽清降国朝，摄政王多尔衮赠宫女三人，皆尝御者，泽清不辞而嬖之。亡何，中一人告变，王录其家，及所夺书佐之妇。泽清供书佐有罪，故杀之，妇明其非罪，且云：「泽清私居冠角巾，谓事若迫，不如反耳。」泽清诛，冬儿下刑部。尚书汤某尝饮泽清所，出侑酒，故识冬儿，因曰：「尔非刘家人？」遂免籍更嫁。太仓吴梅村祭酒伟业作《临淮老妓行》，有句云：「临淮将军擅开府，不鬬身强鬬歌舞。」

陈氏女与聘夫完婚浙东乱时，诸暨陈氏有女年甫十八，为杭旗拨什库所得，鬻於银工，逼之，坚不从。杭人朱胆生、郭宗臣创义醵金赎难民，知女之义，赎之。方至，忽友人某赎一童子，问之，即其夫也。翼日，赎一妪至，乃其母也，继又赎一妪至，乃其姑也。未几，有两翁觅妻，踉跄而至门，即其父及翁也。两家骨肉一时完聚，遂合卺结装而归之。

陈素庵不第娶妻海宁陈素庵相国继配徐夫人，名灿，字湘苹，工词善画，吴人也。明崇祯中，相国春闱下第南还，舟泊吴门，遇雨闷甚，觅散步处，闻徐氏饶花石，因独诣之。先一夕，徐翁梦黑龙碎其金鲫鱼缸。是日，相国至，方徘徊花竹间，误触一盆而堕，适碎其缸。相国方局蹐致不安，欲奉价偿之，而徐翁欣然问姓名，因留之小酌，备极款曲。酒酣，自言有二女，俱擅才色，愿奉箕帚。时相国适丧偶，闻之心动，素善子平，遂索其二女干支，归舟推之，则皆贵，惟长女微带桃花星，因纳其次，即夫人也。抵家後，相国之尊人以其不第而娶妻也，大怒，欲立遣之。太夫人闻之，曰：「此女果佳，即当告之家庙，以妇礼处之。不然，遣未晚也。」及至，见其端丽庄重，即以新妇呼之，後与相国偕老。

相国既仕本朝，一日，过良乡，邂逅一妓，其貌宛与夫人相似。询之，则涕泣自言姓氏，及遭乱失身之故，即徐翁长女也。因赎归，携至京师。後归一满洲武臣，其人後至八座，女亦为命妇焉。

屈翁山娶固原守将甥番禺屈大均，字翁山。明末诸生，遭乱弃去，为俘屠。旋返初服，乃游秦陇，与秦中名士李因笃辈为友，作《华岳百韵》诗。固原守将某爱其才，以甥妻之。敦好逑笃，优俪赋诗，如「同栖红翠三花树，对写丹青五岳图」，盖少室作也。自固原携妻至代州上谷，走马射生，纵博饮酒，倜傥不羁，世人嘲笑之，不顾也。再游京师，下吴会，自金陵还，妻旋病死。

刘以平兄弟同日婚刘以平，字近塘，猗氏人。初聘关处士女，未娶而女病废，及婚，乃以次女行。合卺之夕，刘疑其无病容，诘之，媒以实告。刘怅然曰：「吾聘者，病女也。弃之不义，且恐速其死。然次女已归吾家，无复还理，即室吾弟以宽可也。」更迎病女。女果泣涕求死，亲迎後，病遂愈，於是兄弟同日毕姻。

徐华国娶於吴吴江徐元英，字华国，年少而称长者。有富人欲以女妻之，华国曰：「非吾姻也。」及吴氏庚帖至，不发缄，映之日中，识其姓，曰：「此吾妻矣。」遂娶之。生三子，长卯，次崧，次艮。华国：「吾惟一子尔。」卯、艮果殇，惟崧成立。人怪而问之曰：「君预知妻姓吴氏，惟有一子，其故何也？」华国曰：「吾昔梦神人使吏与我一牒，有文曰室吴氏，年终四十三，子两耳佳。两耳，一人也。天定之矣。」

张文贞娶冷氏女顺治乙酉科乡试，国朝取士之始也。江南解元张九徵，丹徒人。故为明诸生，与冷某为执友，申以婚姻。明亡，相约不复应试。张既出山，冷遂不复与相见。冷遇国变後，每出，必张盖着屐，若雨行者。一日，盖屐而至，寒喧既毕，则曰：「儿女辈成立矣，吾二人盍不为之作合。」张曰：「幸甚。将卜吉日，得吉，敬以相闻。」冷曰：「勿庸，今日即吉日也，吾自携女来矣。」促为之妆，呼壻来交拜，礼成遂去，自此又不相见。其壻相国文贞公玉书也。

陈其年赋紫云婚词有歌僮名紫云者，秀艳善歌，宜兴陈其年昵之。紫云成婚有期，陈赋《贺新郎》词以赠之云：「小酌荼蘼酿。喜今朝、钗光钿影，灯前滉漾。隔着屏风喧笑语，报道雀翘初上。又悄把、檀奴偷相。扑朔雌雄浑不辨，但临风私取春弓量。送尔去，揭鸳帐。六年孤馆相依傍。最难忘、红蕤枕畔，泪花轻扬。了尔一生花烛事，宛转妇随夫唱。努力做、藁砧模样。只我罗衾浑似铁，拥桃笙难得纱窗亮。休为我，再惆怅。」

曾弗人婚夕无&#61711；曾弗人，名异枵，晋江人。以文章气节雄一时。贫而善病，率从友人借居。娶妻时不能具一&#61711；，自是身常不宿，俾妻随母而卧以为常。

王良臣为栗魁周聘某女郑州王良臣，宰阳城时，栗参政魁周方七八岁，一见奇之，曰：「大器也。」召其父，劝令就学，且曰：「择偶宜慎，待吾为定之。」一日，出城迎春，男妇杂沓，见一垂髫女，年可八九岁，奇之，问役曰：「此谁氏女？」役曰：「东街某氏。乃命召其父来，询之曰：「若女字人未？」对曰：「未也。」曰：「我为汝觅一快壻。」曰：「为谁？」曰：「某乡栗某子也。」女父摇首不愿，曰：「栗家极贫。」王曰：「有如是郎君而终贫者乎？若女端厚，配此子，可作夫人。」女父勉从命。不数年，栗入泮，为邑名士，由科第而为达官。

李长祥娶锺山秀才顺治丙戌，李长祥以抗拒大兵，结寨於上虞之东山，而且屯且耕焉。旋为大兵所迫，移寨滃洲。时长祥先已寄孥於上虞之赵氏，及寨溃，有传言长祥已殪者。夫人黄氏有子曰亩，乃聚家人谋共死。仆妇文莺，本夫人婢也，曰：「夫人当为公子计，以延李氏宗祀，恶可死？」夫人曰：「然则奈何？」文莺曰：「婢子死罪，愿代夫人，以吾女代公子，俟死於此，夫人速以公子去。」夫人泣曰：「安忍使汝代我死？」文莺曰：「小不忍，事易偾，速去之，速去之。」东山有罗吉甫者，时时游长祥门下，至是奔告曰：「「夫人公子，我任之，虽以是死，甘心焉。」於是夫人抱亩拜吉甫，且拜文莺，文莺曰：「夫人休矣，捕者行至矣。」甫出门，捕者至，以文莺去。

长祥既移寨滃洲，至辛卯，出亡江淮间，又与夫人失。及居山阴，则夫人又自海上至，得再聚。及长祥为大吏安置於江宁，夫人已卒，总督马某阳礼之，而终疑之，曰：「是孑然者，谁保之？」长祥微闻之。时江宁有闺秀曰锺山秀才者，善书墨竹，容色绝世，乃娶之，朝夕甚昵。马私谓人曰：「李公有所恋矣。未几，长祥乘守者之怠，竟去，由吴门渡秦邮，走河北，徧历宣化、大同，复南下百粤，与屈大均处者久之，天下大定，始居毗陵，筑读易台以老。长祥，字研斋，四川达县人。

汪魏美娶钱瑟瑟钱塘汪魏美孝廉渢妻钱氏，字瑟瑟，建宁守飞卿女。初成婚，汪语之曰：「吾本寒儒，得连婣贵室，所望知礼仪，孝姑嫜，和妯娌，足矣。侈簪理绮绣之饰，毋庸也。」钱闻之，即尽去服饰，屏侍婢，以荆钗布裙亲操作。

邵峄晖三世夫妇济宁邵士梅，字峄晖，顺治己亥进士。其妻某氏濒死时，语邵曰：「吾两人当三世为夫妇，再世当生馆陶董家，所居滨河，河曲第三家，君异时罢官後独寓萧寺繙佛经时，访我於此。」邵後谒选，得登州府教授。已而迁吴江知县，谢病归。有同年知馆陶县，因访之，馆於萧寺。寺有藏经一部，取阅之，忽忆妻语，乃沿河觅之，果得董姓於河曲第三家。家有女，未字，邵告以故，且求县宰焉媒妁，娶之。後十余年，董病且死，与邵诀曰：「此去当生襄阳王氏，所居滨江，门前有二柳树，君几年後访我於此，与君当再合。」後生二子。

和真艾雅喀世娶宗女和真艾雅喀部在吉林东北，其俗：父母至六十诞日，即聚宗族会饮，刲其父母躯肉以供宾客，埋其骨於户枢前，岁时祭奠，其乡党始称孝焉。圣祖恶之，许其世娶宗女，俾资观感以改污习。故其部落岁时至吉林纳聘，将军为买汉女代之，乘以红舆，赠以厚匳，其部落甚尊奉之。

王永康娶吴三桂女苏州王永康，吴三桂女壻也。初，三桂与永康父同为将校，曾以女字永康，时两人俱在襁褓。未几，父死，家无儋石，寄养邻家，比长，飘流无依，年三十余犹未娶也。 一日，有相者谓永康曰：「君富贵立至矣。」永康闻之，颇自疑。

某叟者，永康之戚也，知其事，告永康。时三桂已封平西王，声威赫奕。永康偶检箧，果得缔姻帖，始发奇想，遂行乞至云南。无以自达，乃书子壻帖诣府门投之。越三宿，乃得传进。三桂沈吟良久，曰：「有之。」命备一公馆，授为三品官，供应器具，咄嗟而办，择日成婚，奁物甚盛，并檄江苏巡抚为买田三千亩，大宅一区。苏抚承意旨，为购明末张士诚壻潘元诏故居，地广大，多林木，即齐门内之拙政园也。永康居滇数月，即携妇归，穷极奢侈，俨然厕於搢绅之列。三桂败，永康已前卒，其後家产亦入官。

王琴娘嫁戴研生国初海上之变，搢绅骈戮者百数十人，株连遣戍之家尤不可胜数。常熟戴高亦以嫌疑被逮，罪至大辟，家族徙边。有子曰研生，成童颖异，通经史，善属文，有先民矩矱，咸目以大器。难作，不及避，欲以身代父死。吏锢之，不令知，旋与母俱徒辽阳。

研生聘王氏女琴娘为妇。王名锡爵，邑名士，与高交契。研生故从之读，爱其敏妙韶秀，遂以琴字之。琴年十三，以难故，阖家避地於金阊，不敢与戴通往来，时时遣人刺探消息而已。研生以亲亡家破，无意姻好，两家之音问遂绝。先是，研生课暇曾与琴说字论诗。琴色美若舜华，而性峻洁，喜读贞女烈妇传记轶事。尝谓研生曰：「昔有才女如文君，如文姬，而不贞其节，心窃鄙焉。吟风弄月之章，虽无伤雅道，然究不可以此为妇女之分所应尔也。」研生闻言，誉其卓见，且赋《女贞子歌》，稳括琴语以赞之。琴感其意，取笺稿藏箧中，暇辄讽诵之。女母夙有鍼神之目，琴亦复长於女红。既许字研生，遂与别嫌，见辄避面，自是遂专习鍼黹烹饪之属，不复与研生赏奇析疑矣。

无何， 难作， 王夫妇彷徨终夜， 琴知有异， 微问母， 母不实告， 但云闻此当有兵乱， 父意将徒苏， 彼处防卫严， 或可安堵耳。 琴谨听命， 而察家人私语， 似皆与己有关系， 不能无疑。 会小婢如意窃闻其事， 因泄於琴。 大惊怛， 饮泣不食， 朝夕取《女贞子歌》诵之， 状如病狂。 母觉之， 乃曰： 「儿固聪慧， 知世事， 此灭门祸， 独不为父母计耶？ 吾辈来此， 姓名且更易， 而子思念不已， 设有漏言， 吾族无类， 儿当不如是之不解事也。 」琴泣曰： 「母也天只， 乌有不谅新生儿者， 儿宁不知此中利害？ 但自藏其志， 金石不可移。 母请毋虑， 儿决不漏言， 惟此心则天日可誓耳。 」母愀然曰： 「儿志果佳， 惟此言殊有误。 人方疑吾家与戴氏有连， 儿若不别嫁， 是以实证示人也， 其工思之。 」琴不语良久， 既而毅然曰： 「儿悟矣， 恋旧亦人情，能容儿三岁後更议此事乎？且儿年甫笄，尚当习家政，奈何议其他！」母曰：「此亦无害，特机缘已至，终不能交臂失之耳。」琴闻言而啼。母怜之，乃曰：「儿勿尔，父母非不明礼义者，乃以不情事强儿，亦徒为保全八口计耳。儿姑自爱，不置儿於度外也。」自是而日事女红，操井臼，隣里罕见其面。时锡爵仍为童子师，年余，益困，复以忧郁故得目疾，至失明，止一子曰敬熙，少於琴五龄，自教之，妇亦侘傺死矣。

锡爵有中表曰范慕希，弃儒而贾，挟巨赀归，起第宅，富甲一乡。念锡爵贫，时周恤之。锡爵亦私至常熟，惟更易姓名曰李某。慕希有子，与琴年相若，曾至苏见琴而爱之，言於父母，欲求婚，慕希意谓可，而妻贫之，力阻其事。范子意不释，辗转乞人言之，母以语锡爵，锡爵欣然。事且就，顾锡爵常闻琴语，已誓不嫁，乃私问之，果言当以鍼黹养父抚弟，俟父百岁後，披剃为尼，其他非所知也。锡爵愕然，因劝之曰：「儿毋徒启自苦，吾家宁肯负戴氏子。惟冰天雪窖，果不知尚有归期否耳。」琴闻言而泣。锡爵，知不可回，以实告慕希。慕希大叹诧曰：「此贞女也，吾方敬之不暇，何强为！」乃赠锡爵百金，且曰：「幸保全贞女志节，以此补助衣食，姑待敬熙成立，勿令失所也。」锡爵大感谢，而范子恨甚，犹计在必得也。

狎友汪三者，无赖子也，言有术可致之，但当予百金，且许赠我以婢美珠耳。美珠者，范之婢也。范子悉许诺。汪乃踵锡爵之门而吓之曰：「尔女，犯妇也，罪当俱徙。今匿於家，事且发，尔固不足惜，又累尔子，不早自为计，事至，勿悔。」鍚爵大惊，问所处置，汪曰：「以尔女与范子，祸可免。」鍚爵曰：「吾固愿之，奈女执意何？设迫之，恐有他变。」汪笑曰：「此易事耳，但言吾自辽东送研生归，今在某所，立待婚，则事谐矣。」锡爵曰：「范子可冒为戴子乎？知而不从，又奈何？」汪曰：「翁诚老悖，亦掩饰一时之计耳。尔女曾与范子相遇否？」锡爵曰：「未也。」旋入以语琴，琴疑信参半，顾不可有他诿，令人疑己临事食言也。然终以事起仓卒，恐父以目盲受人之绐，忽得一计，曰：「吾惟如此，乃可试真伪，否则虽死不从也。」因泣从父言。锡爵出告汪，汪喜而去。明日，成婚矣，及夕，闭绣户，令侍婢传语曰：「须诵昔日《女贞子歌》，然後许谐夙愿。」范子愕然，既而怒曰：「今日在吾掌中耳，尚安所遁耶？」排闼直入，欲干以非礼。琴至是始信非戴子，坚拒之，大声呼救，且以首触壁，血涔涔下滴，隣里皆惊起问讯，琴侃侃数范子诱致强逼之罪。中有父老闻之骇曰：「此范某子也，奈何行此不法事，当诉其父。」於是范子鼠窜去。众隣召锡爵至，使偕琴诉之慕希，慕希大惊，曰：「吾绝不知。」亟驰至，则锡爵与琴相持而泣，甚悲。慕希乃长跪而言曰：「某之罪也，誓必成女志以赎罪。」

慕希性夙慷慨，至是，乃谓琴曰：「吾昔曾贾辽东，颇熟其山川道里城郭，请导女往，必可踪迹研生。若王翁，则吾当以一典肆奉养之，待女事定，或去或留，自有万全之策。」越数日，慕希挈琴行，约半载必归，众谐多其义，而举其子付一隣叟曰：「为我锢之，饮食教诲惟所命，半载内不使出也。」既去，踰二月，抵辽阳，顾徧访戍所居人，无知研生者。琴则荆布茹素，鲜衣肥甘皆不御，慕希强之，乃曰：「违亲背乡而为此，忍自佚乐乎？且公之义，吾尚不知所报，奈何一日安！」久之，乃闻研生辗转踰长白山，入吉林某将军麾下为记室，刻苦自励，未有家室，老母尚健，为之尸饔，将军嘉其行，将为奏请赦归。慕希乃挈琴往，果与研生相见。将军闻之，其钦琴之贞，叹曰：「戴生一门贞义节孝俱备。」於是为之奏请，成礼於将军署，送之南归。《女贞子歌》有云：「朔风徧吹劲草折，雪堕榆关夜凛冽。一枝独秀映冬青，累累可似妾心赤。」却扇之夕，琴请诵旧作，研生恍然如梦，曼声吟之，不觉泪下，曰：「不意竟成诗谶也。」既返，以归途唱和之作与谴戍时并琴随慕希北行寻夫诸作合刊之，曰：《榆关双泪集》，谓悲喜同之也。慕希归，馆研生於家以教子，卒化为善。而以女适敬熙。吴人为作《侠烈传》，及《望夫石传奇》，姜西溟、汪尧峯诸人皆有题咏。

陆射山送女成婚陆射山为明诛老宿，善诗，夙有人伦监。欲为其女与寡嫂之女择壻於邑中，得查慎行、许汝霜二人，皆贫而好学。谓其嫂曰：「查富贵未可必，必成名士。许则八座无疑也。」嫂以女子许，查为射山壻。许既婚，嫂知其家徒壁立，为之哭失明。查竟不能娶，而射山适悼亡，欲远行，佯谓其女曰：「我与汝至舅家。」遂同乘小舟，至壻门，射山先入，谓慎行父曰：「我二人儿女长大，可成婚矣。」慎行父亦名士，而拘於礼法，答曰：「吾虽贫，不能备六礼，然即具酒食一席，亦非仓猝可致者。」射山曰：「皆不须此，今是吉日，我特送女来。」遂成婚。许娶後数年，联捷至高位，为慎行座主。射山，名嘉淑，海宁人。

蔡启傅欲见新妇德清蔡殿撰启僔之封翁，庭训至严，殿撰花烛之夕，秋闱报捷，封翁曰：「汝嘉礼已成，科名事重，不得以新婚分志。」限三日部署入都，不令进房。殿撰曰：「谨遵严训，愿一见新妇之面足矣。」盖湖俗，新妇障面二日，封翁允其请。殿撰揭障视之，即趋出，克日北上。次年得殿元，归省亲，始合卺焉。

郑宾日娶&#62894；氏武进郑宾日茂才之罕娶於&#62894；，其大母为恽氏，有妹，嫔於&#62894；，以其孤女孙约为昏婣，遂聘以为宾日妻。已而女患风病，右肱折，右足跛，欲辞婚。时康熙甲申，宾日甫九龄，父琢庵询之，宾日曰：「不可。」琢庵曰：「儿後得无悔乎？」宾日曰：「大人义不以孤女负诺，儿忍负之耶？」&#62894；年十九，来归，踰年，患目疾，遂瞽，劝宾日买妾，宾日不允。琢庵笑曰：「予尝以刘得之娶瞽女为难，不意汝今能之。」越二年，&#62894；卒。琢庵为继室於卜，既庙见，即令谒&#62894；之墓而迎其母，养之终身，殁，葬於&#62894；墓之右。卜氏以田六亩归宾日，曰：「母遗命也。」却之。

吴园次赘赵念昔为壻长沙赵永怀，字念昔，为工部尚书开心孙。工诗。少时流寓江都，吴薗次太守绮爱其才，以女赘之，晚岁始归长沙。

席仲远嫁妾吴县席本久，字仲远。妇姜氏贤而无子，尝出匳中金为仲远买二妾，其一氏沈。及沈生冢子士焜，即为其一择偶，庀妆具嫁之。久之，姜又为置一侍姬，弥年而嫁，则犹处子也。

唐启云行医得妻唐启云，江右人。尝行医至常熟，治巨室孙某疾，良愈，许以女。去七八年，不来，亲族以为游方无信，更欲择人，女坚不允。未几而至，遂为夫妇，始占籍於熟。

夫妻老少之互易康熙时，总兵王辅臣叛，所过掳掠，得妇女，不问老少妍媸，悉贮之布囊，四金一人，任人收买。三原民米某年二十未娶，独以银五两诣营，以一两赂主者，冀获佳丽。主者导入营，令自择，米逐囊揣摩，检得腰细足纤者一囊，负之以行。至逆旅启视，则苍然一老妪也，满面瘢痕，年近七旬。悔恨无及，默然坐炕上，面如死灰。无何，一斑白叟控黑衞，载一好女子来投宿。扶女子，系衞於槽，即米之西室委装焉。相与拱揖，各叩里居姓字。叟自述刘姓，虾蟆注人，年六十七。昨以银四两白营中买得一囊人，不意齿太穉，幸好颜色，亦足以娱老矣。刘意得甚，拉米过市饮酒，米从之去。

妪俟其去远，蹀躞至西舍，启帘入，女方掩面泣，见妪，乃起歛袵。妪诘其由来，女曰：「我平凉人，姓葛氏，年十七矣。父母兄弟为贼所杀，我独被掳，欲见淫，我哭骂，羣贼怒，故以奴鬻之老翁，是以悲耳。」妪叹曰：「是造化小儿，颠倒众生，不可思议矣。老身老而不死，遭此乱离，且无端窘一少年，亦何忍！尔家老翁龙锺之态，正与老身年相当，况老夫少妻，未必便利。彼二人一喜一闷，不醉无归，我二人盍易地而寝。明日五更，汝与少年郎早起速行。」女踟蹰不遽从，妪正色曰：「此所谓交易以道，各得其所，一举两得之策也。可速去，迟则事不谐矣。」即解衣相易，女拜谢。妪导入米屋，以被覆之，令勿言。乃自归西室，蒙被而卧。二更後，叟与米皆醉归，奔走劳苦，亦各就枕。三更後，米梦中闻叩户声，披衣起视，则妪也。米讶曰：「汝何往？」妪止之，令勿声，旋入室告之。米且惊且喜，曰：「奈利己损人何？」妪哂曰：「不听老人言，则郎君弃掷一小娘，断送一老翁矣，於人何益，而於己得无损乎？」米始诺。因揭衾促女起，嘱之再四，米与女泣拜，即以青纱障女面，扶之出店。店主人曰：「无乃太早乎？」米答之曰：「早行避炎暑也。」即去。

翌日，叟见妪，大惊，诘知其故，大怒，拳之，妪亦不稍让。叟欲策蹇追之，居停曰：「彼得少艾而遁，岂复遵大路以俟尔追耶？况四更已行，此时数十里矣，汝苟自知而安分，载媪以归，老夫老妻，正好度日，勿生妄念也。」叟痴立移时，气渐平，遂与俱去。

朱轀斯误娶同姓石门有朱韫斯者，误娶同姓，後十年觉之，欲去其妇。友人曹射侯、陆丽京怜其雅非同望，作书劝之，因疏古名儒取同姓事以示之。会吴志伊後至，曰：「王沉与王基联姻，刘畴与刘嘏为婚，世人无讥，缘非同原也。」

韩承宠妻匳资数万亢氏为山西巨富，自明已然。洪洞韩承宠娶於亢，匳金累数万。韩後官济南同知。

董文恪娶婢富阳董文恪公邦达少时以优贡生留滞京师，资尽，见逐於逆旅主人，穷无所之。有刘媪者奇其貌，谓必不长贫贱，馆之家，属勤业，待再试。董日夜淬厉，期得第自振，且酬媪德。榜发，仍落第，恚甚，谋自尽，蹀躞街市，未有所也，倚一高门而立。俄有人启门，呵问谁某，董告以下第生。其人大喜，邀入款语，出红笺倩书谢柬，署名，则某侍郎也。既而留食，知为侍郎司闱，以荐初至也。司阍进谢柬，侍郎大称善，因请留董代笔，薄奉旅资，董方失路，欣然诺之。

自是正一切书牍皆董代笔，往往当意，侍郎益信任仆。居顷之，侍郎有密事，召仆至内室拟稿，仆惶窘，良久不能成一字，侍郎穷诘，乃以实告。侍郎大骇，急廷董至厅，具衣冠见之，且谢曰：「使高才久辱奴辈，某之罪也。」因请为记室，相得甚欢。侍郎家有婢，敏慧得夫人意，夫人欲嫁之，婢不可。强之，则曰：「身贱，终随舆隶耳，必欲如董先生者乃事之，又安可得？故宁不嫁也。」夫人以告侍郎，侍郎哂曰：「痴婢，董先生神志不凡，行且腾上，乌肯妻婢？」会中秋，侍郎与董饮月下，酒酣，从容述婢言，且愿为妾。董慨然曰：「某落魄京师，尽京师不加青睐，公独厚爱之，彼女子亦有心，何敢言妾？正位也。」侍郎：终以为疑，谋於夫人，女婢而壻董焉。踰年，董举乡试，成进士，後官尚书。生子诰，为相国，即文恭公。相国登庸时，太夫人犹健在也。

王家裕遣嫁义女龙眠王家裕尝官常德守备，多惠政，军民信之。康熙壬戌夏，一日，偶至厩中之别门，有老渔伺於外，进且却，意谓献鱼也。呼之，乃前跪曰：「前日捕鱼荒洲，闻呼救声，望之，乃一女子，缚於覆舟，急往，解其缚，饮以汤。徐问之，乃曰：「我本南宁张氏士人女，年十八，避乱山谷。大兵克滇，搜获之，欲肆，辱，妾翦发毁容获免。然犹百计防我，求死不得，师旋，从马上缚来，及登舟，复缚之舟尾。次桃源白马渡，风逆舟覆，横浮水面，人尽没，我独以系在尾，出水上，不死，流至此三日矣，翁若再迟至，饥寒死矣。今遇翁，实再生我。」旋解怀中所余簪珥见贻，民不受，女曰：「「既活我，盍至翁家，徐图寄信父母，使来迎，当有厚报。」民云：「我非望报，惟生涯一叶，草庐半间，置汝其中，必为人所疑，报官诘治，则汝我皆受累矣。」女曰：「翁处既不可，抑思善良有力之家，可转送收养乎？」民曰：「人非畏累，即贪财贪色，傥以汝为侧室，或转鬻以求赢利，我实负汝矣。今常德守备王公，君子也，好行其德，必能全汝。」女首肯。故民夫妇载之以来，民先诣署前，不得通，因伺於此，果得见公，亦此女之缘也。」王乃命家人迎女至，则端洁婉好，虽久在兵间，闺范凝重。问之，谓以遭乱故，犹未字。王乃收为义女，而以十金给渔。渔曰：「公固好义，民亦非为利者。」坚辞不受。问其姓名，曰：「民今年七十余，夫妇二人，无子女，一蓑一笠，终老烟波，足矣，初不望报於後，何用知姓名为？」终不言，欢然而去。

王於女，视如己出，又数因人寄讯其家，卒无人至。心念女年渐长，欲为择配，会有原籍常德之贵州武举周臣侯者至常祀祖，谒王，王见其少年倜傥，而属意焉。叩之，尚未婚。他日再来，遂留饮，同坐有赵某，周之中表兄也。王语之，赵惊曰：「此殆天缘矣。」乃言：「周於数月前梦授职归，拜香火堂，都不见一切神位，惟小屏有朱书一「天」字。入内拜尊属，则见一女子持红丝侍侧，饮食甚盛，同饮者为王公玉，相与剧饮。醉而读《史通》，至东汉秦嘉妻小传而寤。次日，以梦告，我等羣相贺，谓授官必得上缺，且有缔婣之喜，岂知先有此遇，而我公之姓，又适符其梦耶！」语罢，又一友惊呼曰：「王姓非应在公，乃我也。我姓王，字公玉。梦中先得之，天其令我作合耶？」盖此友自岳阳来，王虽与久游，亦不知其字公玉也。周就视公玉貌，悉与梦中符，乃丐其执柯，王欣然允，既定，遂择吉日纳聘，以女妇臣侯。

史文靖玉堂归娶康熙庚辰，史文靖公贻直年十九，馆选後归娶，绘《玉堂归娶图》徵诗。其门人钱唐袁子才太史枚题云：「愧作彭宣拜後堂，绝无衣鉢继安昌。算来只有归迎事，曾学黄梁梦一场。」

张红桥嫁林鸿张荭娇，闽县良家女也，居福州红桥西，而小名荭娇，因取以自号曰红桥。敏慧善属文，垂髫时，已能吟咏一二断句。长益妍好，容色惊人。父母无子而家富，富家子弟争欲委禽，乃坚执不愿，白於父母曰：「纨袴子多不才，无才者必无情，无情者不可偶也。儿愿得一才而有行者天之。」於是操觚之士争以五七字诗为媒妁，亦从而别其高下，然初无当意之卷。

长乐王偁赁居东隣，幼曾同塾，既长，遂不相见。偁之友福清林鸿尝过偁室，无意中於楼际覩红，辄掩面去，退而作诗，命邻媪投之。红援笔和答，命媪持还。媪贺鸿曰：「张娘子案头诗卷堆积如山，曾不屑一顾，今和君诗，诚为希有。」鸿大喜过望，使媪陈词，月余获命。鸿时有期功服，遂舍其外室，俟服阕，成礼。自是倡和无间，情好日笃，而父母以鸿赤贫，期以试售毕姻。久之，遂越礼。会为偁知，因访鸿，求一见红，红益自匿。偁密贿侍儿瞰鸿与红狎，作《乳酥》、《云髻》二诗调之，红愈怒。偁知其意，乃挽鸿游山。越数日鸿归，夜至所居，红方倚红桥而望，鸿赋一绝句，红和焉。明年鸿冠秋试，始成礼。越一年， 鸿有金陵之游， 红独坐小楼， 感念成疾， 遂殒。 迨鸿归， 大哭， 忽见牀头玉佩间悬一缄， 拆之， 有《蝶恋花》词及七言绝句一百首， 病中忆远之作也。 鸿赋哀词酬而祭之。 後过红桥， 一恸而绝。包惊几嫁友女吴江包惊几孝廉捷笃友谊，与吴东湖善，吴卒，抚其家属甚至。某年，将嫁女，闻吴女将适人，贫不能理装，即以女之奁具赠之。後一载，始嫁己女。

雪为贾谢之媒康熙己丑冬，崇仁有两家同日娶妇者：一富室，贾姓；一士族，谢姓。新妇一姓王，名翠芳，壻为贾；一姓吴，壻为谢。吴贫而王富。两家香车遇於陌上，时大雪，几不辨途径，车各饰彩绘，覆以油幕，积雪封之一二寸，行二三里，同憩於野亭，舆夫仆辈以体寒，拾薪蓺火以取温。久之，雪愈甚，恐日暮途远，各拥香车分道去。

是夜，翠芳将寝，环视室中奁具非己物，疑不能忍，乃问壻曰：「吾紫檀镜台安在？可令婢将来，为我卸装也。」壻笑曰：「卿家未有此物，今从何处觅之？」翠芳曰：「贾郎何必相诳？」壻又笑曰：「吾真郎，非假郎也。」翠芳曰：「谓郎姓贾耳。」壻曰：「某姓谢。」翠芳闻言，大骇，乃大呼贼徒卖我。壻亦惊，不知所措。家人尽集，问故，翠芳啼不止。谢母怒叱曰：「家虽儒素，谁曾作贼？汝父母厌我贫薄，教汝作此伎俩耶，谁畏汝！」翠芳曰：「吾闻汝家本姓贾，今姓谢，何也？」母曰：「岂有临婚而易姓者乎？然则汝家亦不姓吴乎？」翠芳悟曰：「我知之矣，汝妇自姓吴，我自姓王。吾来时，途次遇一新嫁娘，同避雪亭下，微闻旁人言此妇母家为吴氏，嫁於谢，殆汝家妇也。而吾乃贾氏之妇。雪甚寒极，两家车从仓卒而行，其必两误而互易之矣。速使人觇於贾氏，当得其故。」

贾氏相距三十里，使者明日乃达，则延陵季女，已共贾大夫射雉如臯矣。盖吴女谛视妆奁，略闻姓氏，亦颇知有误，而心艳其富，姑冒昧以从之，至是知之，佯为怨怒。而盆水之覆，亦不可收，即贾氏亦不欲其别抱琵琶也。使者反报，翠芳欲自尽。或劝之曰：「王、谢之婚，本由天定，殆姻缘簿偶尔错注，合有此颠倒也。今贾已婚於吴，则卿自宜归谢，尚何言哉！」翠芳不可。谢乃驰使诣王，告以故，王深异之曰：「非偶然也。」即遣媒者来告，愿为秦晋。翠芳以父母之命，乃始拜见姑嫜，同牢合卺，成夫妇之礼。厥後哥氏陵替，吴氏愤恚而卒。谢补诸生，终身伉俪，儿女成行，而翠芳以顺妇称焉。是事也，时人谓之雪媒。

赛可园遣嫁某女文登赛可园佥事枝大为山西提学道璋之子，当年二十余时，尝以太学生就试京兆。进土某之房师焉璋门下士，赛因识之，与往还。一日，赛将东归，某曰：「吾无子，夙闻山东女子多淳朴，能为购妾乎？」赛曰：「诺。」及归，为访某氏女，颇端淑，以善价购之。於是备衣饰奁具，僦车骑，躬送之都门。而某以妻妒，不果纳。或谓此女殊属意於君，盍留作侧室。赛曰：「既购为吾友妾矣，而自留之，是负友也。」会有文登人人都贩易，其子年少，善居积，遂以此女妻之。

阮湘圃嫁旧家女楚有旧家女，以窭而鬻为娼，得金二百。时仪徵阮湘圃封翁客汉口，竭囊中赀赎之，嫁之士人。湘圃之子，即文达公元也。

顾饮和争婚礼之稽首康熙时，顾一本娶於江宁龚氏。其俗不亲迎，而女之母将女至壻家，为苛礼以抑壻，一夕，稽首至二十有四，女之母坐而受之。古者九拜，稽首最重，非君父无所施，而数止於三。《左传》所载，惟楚臣申包胥乞师秦庭，九顿首而坐，外此无有。唐显庆礼，子拜，父坐，母立受。外姑礼隆於君父，实为陋俗之最宜革者。龚氏亦循此俗，一本遂执礼以争，陈说百端，竟不可夺。一本，字饮和，江都人。

高斗意外得妻雍正初，东光有农人某，粗具中人产。一夕，有刼盗，不甚搜财物，惟就衾中曳其女，入後圃，仰缚於曲项老树，盖其意本不在刼也。女哭骂，客作高斗睡圃中，闻之，跃起，挺刃出，与鬬，盗悉披靡，女赖以免。然自是辄泣涕，不语不食，父母宽譬，终不解。穷诘再三，始出一语曰：「我身裸露，可令高斗见乎？」父母喻意，遂以妻斗。

陈载东给假归娶陈载东，名枚，松江人，居黑鱼衖，工绘事。其画，能於寸纸尺缣，图写羣山万壑，以显微镜照之，峯峦林木，屋舍桥梁，及一切人物，靡不具备。雍正丙午，以供奉画院，赏给内务府郎中衔，给假归娶。

项某以女妻沈端恪仁和沈端恪公近思， 字（外门内青）斋， 幼依杭州灵隠寺僧谛辉。 既披剃， 复延师， 课以举业， 遂游庠， 惟还俗後无所归。 一日， 徘徊西湖之西冷桥下， 遇项某， 识其非常， 邀至舍， 妻以女。 成进士， 後为左都御史。

方恪敏嫁江宁女方恪敏公观承年五十而未有子，抚浙时，使人於江宁买一女子，恪敏女兄弟送之至杭州，将择日纳之副室矣。恪敏至女兄弟所，见诗册有相知名，问之，知为此女所携其祖父之作也。恪敏曰：「吾少时，与此女之祖以诗相知，安得纳其孙女？」即还其家，助资嫁之。及年六十，乃生子勤襄公维甸。

白太官娶盗女白太官， 武进人。 美风仪， 有勇力， 雍正时， 与甘凤池同师。 家贫， 客燕， 赵， 以事道并陉， 绕山行者十余里， 日暝入谷， 迷失路。 四山忽合， 茅店如鸡栖， 门外有墨书壁作 「客店」二字。 门掩， 推入， 阒无人， 室中绳不帐， 几有残蜡， 烬欲灭， 风吹窗纸， 瑟瑟作声。 太官连声呼曰： 「有人未？ 」寂无应者， 大疑。 瞥见门左覆一巨缸， 振振若动摇， 一人自其中掀之， 伸首视， 倏然起， 出户外， 逐之， 则已杳。 知非善地也， 欲去， 又地辟， 无可徙， 乃枕刀寝。 须臾， 烛灭， 月朦胧射窗， 假寐， 隠约闻窗响， 觉黑影穿窗入。 大惊， 辨之， 一女子也。 体苗条， 手双刀齐下， 已不及起抵， 疾转身内向， 避其刀。 刀下砍， 入床， 猝不得拔， 乃急抽刀起， 与鬭， 不敌， 欲逃， 睹窗外似幢幢有影， 惧布伏， 不敢出由户。 疾上纵， 手承屋梁， 奋足踢梁间椽， 椽折瓦飞， 耸身出， 女随之， 驰逐不舍， 疾如驶， 崎岖数十里， 晓矣。 两人力不支， 俱仆， 女晕不醒而太官起， 挥刀欲诛女，逼视， 睹女美， 未忍， 乃掷刀， 掬水溪涧饮女， 亦自饮。 毕， 坐女旁守之。 女苏， 感其情， 遂委身事之， 为妇焉， 太官擕以归。袁寒篁嫁布贾袁寒篁工词，择对不嫁。中年後，以父老无倚，委身布贾，郁郁不乐，遂断笔墨。雍正壬子夏，有人邀华亭蔡孝廉显往黄草地观剧，寒篁倚後门，小奚指曰：「此袁寒篁也。」姿首平平，乃风韵翩然，不类俗女。着有《绿窗小草》，焦广期尝为叙之。

尹泰与徐夫人重行合卺尹文端公继善之母徐氏，江宁人，为相国尹泰小妻。相国家法严，文端总督两江，夫人犹青衣侍屏匽。文端调云贵入觐，世宗从容问：「汝母受封乎？」乃叩头免冠，将有所奏。世宗曰：「止，朕知汝意。汝，庶出也。嫡母封，生母未封。朕即有旨。」文端拜谢出。相国怒曰：「汝欲尊所生，未启我而遽奏上，乃以主眷压翁耶？」击以杖，堕孔雀翎，徐夫人为跪请，乃已。世宗闻之，翌日，命内监宫娥各四人，捧翟茀、翬衣至相国第，扶夫人榻上，代为栉沐，袨服襐饰，花钗灿然。八旗命妇皆严妆来，围夫人而贺者，相环也。顷之，满、汉内阁学士捧玺书，高呼入，曰：「有诏。」相国与夫人跪，乃宣读曰：「大学士尹泰，非藉其子继善之贤，不得入相，非侧室徐氏，继善何由生？着敕封徐氏为一品夫人。」尹泰先肃谢，夫人再如诏行礼。宣毕，四官娥扶夫人南面坐，四内监引相国拜夫人。夫人惊，踧踖欲起，四宫娥强按之不得动。既，乃重行夫妇合卺结褵之仪，内府梨园子弟亦至，管弦铿锵，肴烝纷罗，诸命妇各起，持觞为相国夫人寿，酒罢，大欢笑去。

高宗筹宗室婚嫁乾隆时，高宗笃念宗室贫乏失产无以自活，命宗人府堂官详为抚恤，分别等第，极贫者，赏银三百两，次者半之，令回赎田产，以资生理。又念婚嫁无所赡仰，特命王公行辈最尊者，司宗室红白事件，遇有婚嫁者，赐银一百二十两以为妆费。许江门焉陈楞山壻乾隆丙辰，钱塘陈楞山徵君撰被荐宏博，不就试，江都江鹤亭迎而馆谷之。楞山有女，慧而贤，嫁南徐许滨。滨，字江门，亦风雅士。画入神品，与楞山同馆江氏。哀弦中断，意见渐致参差，不可解也。

赵国麟与刘藩长联姻咸、同以前，搢绅之家蔑视商贾，至光绪朝，士大夫习闻泰西之重商，官、商始有往来，与为戚友，若在彼时，即遭物议。乾隆初，大学士赵国麟与商人刘藩长联姻，为高宗所责。盖乾隆辛酉六月，因仲永檀劾赵往奠俞姓之事而及之，谕云：「赵国麟素讲理学，且身为大学士，与市井庸人刘藩长缔结姻亲，且在朕前保荐。朕已明降谕旨，较之仲永檀参奏之事，其过孰为重大？」斥刘为市井庸人，商之为世所轻乃如此。

尹文端女为皇子妃尹文端公出将入相，垂四十年，常谦谦然不自喜。惟小妻张氏，以所生女入宫为皇子妃，诰封一品夫人，逢人必夸。故《纪恩》诗曰：「瑞日曈胧展翠屏，环阶拜舞祝慈宁。争传王母赴瑶会，竟见仙班列小星。」而具摺谢恩，亦奏及生母徐夫人受封事。高宗曰：「朕实不知先帝有此事。乃竟暗合，岂非卿之家运耶？」

文端继室别夫人，鄂文端公犹女也。两文端相见，别老矣，叹曰：「吾日夜思抽身以退，未知能否？」夫人曰：「女闻古之君子，事君能致其身。」又曰：「明哲保身，未闻有抽身者。」两文端为之莞然。

袁子才乞假归娶钱塘袁子才枚以翰林庶吉士归娶，绘图纪事，曰《恩假归娶图》。图有袁像，少年玉貌，披红斗篷，骑白色马，行风雪中，前後从者数人，跨衞同行。图後题跋者有数百人，皆雍、乾时老名宿也。咸丰时，粤寇陷金陵，图毁於难。满洲铁冶亭少宗伯保，乾隆壬辰进士，由吏部郎中数迁至侍郎，工诗善书，名重京师。壬子，典试江南。事竣，访袁子才於随园，出诗求订，袁亦出《归娶图》求题。冶亭题云：「诏恩爵娶兴如何？白发朱颜镜里过。我向随园称後辈，廿年前亦小登科。」盖冶亭亦於庚寅乡举後完姻，都人谓完姻为小登科也。

胡秋岑娶姚芳淑青浦胡秋岑娶妇於金山姚氏， 名芳淑， 结褵後， 未尝同衾而寝， 必俟芳淑睡而後睡， 否则竟夕蹀躞房外矣， 如是者四五年。 及其翁蕙堂罢官而归， 婴大病， 芳淑搏颡吁天， 刲股以进， 翌旦病瘉。 胡甚感之， 而同牀异寝如故也。 或疑其为天阉， 而某科乡试有与秋岑之同号生伺其私瞷之， 又殊不尔。

裴宗锡遣嫁友女江右裘文达公曰修有友骆某，正直耿介，怀才不遇，抑郁死，无後，遣妻女甚贫困。裘官京师，迎至，赡养之，抚骆女为己女。女才貌冠一时，时裴中丞宗锡自皖述职入都，裴故与骆有旧，裘告之，裴亦以为己女，携至署，为之择壻。会供洞刘侍郎秉恬丧耦，闻女贤且美，因议婚，裘作伐，裴赠奁嫁焉。

王敏嫁婢汾阳王敏老而无子，有一婢，自幼畜之，长而有姿，或劝纳为妾。敏曰：「吾贫困，何又重累少女！」寻有以三百金购此婢者，或以劝，答曰：「贫，吾分也。耻因婢取财，况不得其所乎？彼之生死事大，吾虽穷，弗忍为也。」乃即为择偶嫁之，为人妻。

吴山尊娶孙渊如妹吴山尊学士续配孙恭人，渊如观察妹也。学士年四十一，赘於兖州，胡城东唐镌小印赠之，文曰「垂老遇仙」。观察《催妆》诗云：「他时泲上传佳话，更指南楼作凤台。」张船山太守亦有诗云：「莫倚元龙湖海气，须防谢女弟兄才。」盖调之也。

毕阮缔姻孔氏阮文达公继娶孔夫人，乃孔子七十三代长孙女，为昭字辈衍圣公孙女、宪字辈衍圣公女。高宗幸阙里，夫人尚年幼，随其祖母跪迓宫舆，蒙驻舆询年齿，且携其手，赐宫花一朵。後文达以詹事视学山东，遂委禽焉。比成婚杭州，礼仪舆服，隆於一时，以诗贺者，有「压奁只用十三经」之句。

夫人习书礼，能诗文，有读古杂文数十篇，唐、宋旧经楼诗六卷，世遂号「经楼夫人」。文达督学时，毕秋帆宫保为东抚，谓阮之封翁曰：「吾女可配衍圣公，公为媒，衍圣公之生胞姊可配公之子，吾为媒。」於是同日缔姻。

陈大受娶麻女陈协揆大受之夫人， 湖南祁阳富室女也。 父母甚爱之， 先纳聘於富家子。 于归日， 既交拜， 傧者方去盖头红巾， 壻觇其面麻， 躯肥， 骇而逃， 不能成礼。 宾客皆失色， 谋所以劝合， 而夫人坦然， 遂卧。 次日晨起， 满牀便溺， 污染新被褥且徧。 壻乃出而退婚， 送之门者亦自汗颜。 归後且三年， 无问名者， 其父母常以为忧。邑有陈大受者，方为诸生，塾师为之作伐，女父以为贫，尚犹豫。师曰：「余观大受才器，非长贫者。」翁然之，赘於家。大受自此蝉联科第，历涉显要，官且至协办矣。乾隆时，某公主薨，太后哭之恸，时时悼念，抑郁几成疾。高宗惧，思所以解母后忧者，未得，会宫人有见夫人者，曰：「陈大受妻之貌，酷肖公主。」是言闻於宫闱，太后立召之入宫，一见，喜曰：「真吾女也。」留居宫中，赏赐无算，自是时召之入，而宫主之爱移於夫人矣。当宿宫中时，一夕，欲溲，两宫女舁一金桶至。夫人追忆前事，不觉失笑。盖&#61711；之遗，梦中正游宫也。後太后八旬万寿，韶宣两命妇驰驿来京祝寿，其一为夫人，年六十矣。太后赐龙头杖一，宫女四，内监四。

阿思哈养女嫁英和中丞阿思哈官广东日，尝买一妾，妾携一女至，年方四五岁，甚美，遂留养。後十余年，而和珅有女，丑，且眇一目，欲婚於德定圃之子英和，恐其不愿，求高宗为主婚。德知之，亟驰赴阿，求此养女为子妇。明日，高宗果召见，问及婚事，奏云：「已与阿思哈有成议矣。」乃已。其後定圃官礼部尚书，以祭天坛之天灯不起，革职，盖珅之修怨也。

李四娘嫁谢参将乾隆时，有水师参将谢某者，以勇名。初从狼山总兵，以长江皆枭匪，无能为，闻太湖盗能且众，自请入太湖督水师。大吏素多其能，且患盗，许之。故事：统带出巡，辄鸣金鼓，具麾帜，诸舰前後翼从。谢既至，笑曰：「此辟盗，非求盗也。何盗之能得？」乃分数十舰为数起，各自为队，悉依商船武，偃旗息鼓，惟以暗号相通问，而自率其一以前。期月，得大盗数十，悉戮之，湖面肃清，谢意得甚，大吏亦奏奖其能。

高宗南巡，问将於大吏，大吏以谢对，乃使演习而阅之。阅毕，方归舟，舰首所置巨礮亡矣。大惊，以问左右，左右皆不知，但曰：「方操演时，有小舟掠舰而过，急如箭。至舰旁，忽停，叱之，始扬帆去，不知所往。舟仅二人，当不能为此也。」谢痛责所部。明晨，更失其旗，谢益忿，亲率左右三四人雇渔舟遍探湖中，求盗穴。不具枪礮，惟怀尺刀，被蓑笠，作老渔状，历两日，无所得。

一夕，大风起，浪涌缆断，谢舟竟随浪去。夜闇无月，天水沓冥，俄飘入一湾，风止雨作，众瑟缩舟中，寒甚，望岸有灯光，亟诣焉。有茅屋数椽，一老妪坐灯下，方绩麻。谢趋而前，妪惊问何来，以遭风对。妪见其衣蓑，讶之。谢自陈为渔人。妪曰：「吾所疑即在此。湖中渔人，吾识之熟矣，未有如此面貌者。」遽呼曰：「四娘速来。」则一少妇手揽白巾，盈盈自室中出。一见谢，遽笑曰：「参戎亦来此耶？吾兄弟辈为参戎涂炭不少矣。」谢大惊。妇又曰：「公速去，不然，将恐有不便也。」谢度不能隐，且度妇女二人无能为，乃目从者。从者抽刃前，妇怒曰：「何不识皂白若是？」以巾一挥，刃悉堕地。谢惊起，妇直前握其领，提而掷之地，叱曰：「竖子欲何为？」从者大惊，争跃登舟，方欲返棹，妪呼曰：「止。」谢愤甚，大骂求死，妇拾地上刀欲杀谢，妪固止之。归引蝇，缚谢於柱，偕妪入室，谈良久，妪乃独出解缚。谓之曰：「吾母女非祸人者，不幸被冤莫伸，暂寄於此，欲乞公一援助，非敢妄为要挟，此事实非公莫办。　公，为好男子，能见许否？」谢曰：「第言之。」妪更呼四娘，四娘出，妪曰：「参戎欲知其究竟，汝盍言之。」四娘前曰：「母言之可矣，须儿言何为。」妪曰：「我耄，多遗忘，儿言之便。」四娘不得已，乃向谢言之。

四娘为淮上人，父母早亡，幼从妪居，其技勇得妪传。妪，义母也。既长，妪字之於孙姓，孙亦豪侠士也。某甲者，乡里无赖，而勇亚於孙，孙尝众辱之。已而甲杀人亡命，投通州营为什长。孙以事至通，是夜通被盗，甲因诬孙为盗，告营中捕之。孙不承，甲贿吏毙之狱。妇恨甚，夜入甲家，以有备，不得逞，如是者再。甲乃谋害妇，妇仅一子，数岁，甲使人诱而毒杀之。妪有甥，湖盗也，乃以妇往投，将谋所报。甥艳妇之色，要以必妻之而後可，妇不从，夜伏於室，将犯妇，妇与鬬，折其肱，乃逃。知盗之必不肯罢也，将谋去之，而谢适至。於是以渔舟载妇归，妇指示屋後，则礮与旗俱在也。归後，更以大舟往取旗礮，阖营见谢不得盗而得美妇，皆怪之，从者亦但称妇之勇也。

月余，谢以公文自通州调甲至，升署营官。甲喜甚，恃势横於外，谢初不问。一日，谢以要公委甲，限三日往返，甲迟一日。谢怒，缚而斩之。妇竟归於谢，偕老焉。

香山郑叟婚二女香山郑家村，其始祖郑某，积产至数十万，年将七十，无子，仅一女，已嫁，不复作求嗣想，遂倾产与壻，欲依以终老，数年矣。一日，偕壻父散步郊外，忽外孙以饭熟请，郑以为唤己也，应之，而外孙以请其祖对。食已，因思竖子且如此，其余可知，遂决计他徙。而券契累累，均在壻手，踌躇无计，忽佯作腹痛，呻吟达户外。女走视，曰：「予病非药石所可医，往者发时，百医罔效，必以储放券契之箧满盛券契以代枕而後乃瘳，可速将之来。」女与之，郑即枕曰：「可矣，予欲睡，幸勿扰我。」有顷，郑启户遁，而徧裹券契於衵衣中。因忆邻村佃户某居室不远，迳往投之。既入，与佃夜话，屡以羡汝家众为言，而属目於二女。二女皆及笄，稍具姿色。佃窥其意，又以其年迈钜富而无子也，睥睨之，因乘问曰：「小人有女，如不以陋质见憎，当令执箕帚，奉巾栉，或天不绝人，一索得男，以续宗祀，亦终胜於倚人门户也。」郑首肯。是夜，宿佃家，连御二女。娶後年余，姊妹各举一男。郑享寿九十余岁，犹及见二子之毕婚也。数百年来，子姓蕃衍，所居市落，羣呼之为郑家村。

沈澍娶人妾为妇户部郎中范清注之妾刘氏美而艳，为刑部郎中沈澍所见而涎之，贿嘱媒婆周氏及刘所使唤之吴妪百计唆诱，范妻允之。刘要求凤冠补服，并誓书，下定礼，佯言将出家，约正觉寺尼迓之出，赁屋成婚。事为步军统领所闻，上疏劾之。高宗乃命兆惠、舒赫德、阿里衮审拟。奉旨：「沈澍革职发往伊犁，自备资斧，效力赎罪。」自是京师传有《采唐歌》，凡四百余字，中有云：「试从窃药问年华，笑指鸳鸯三十六。」则刘亦老矣。乾隆癸未春，其子毓麟具呈户部，捐银二万两，始赎归。任女失贵壻山阳汪文端公廷珍幼孤，读书淮安丽正书院，山长任子田器之。及任官京师，汪适举乾隆丙午乡试，入都谒之，任留之饭，欲以女妻之。任之夫人方於屏後窃窥，见汪饮啖兼人，身躯雄伟，曰：「奈何以吾女与武夫？」不允。旋嫁女於草堰场袁某，以不耐贫而死，戚友醵金敛之，袁亦以诸生老。

张船山续娶以砚缘林佩环，为遂宁张船山太守问陶之继室。船山初赘於成都盐茶道署，尝作《砚缘》诗，其序曰：「妇翁林西崖先生初任成都县时，有人持古砚求售，匣上玉符一，符下有铭，其末云：「赐自大君，藏之渠厦。子孙宝之，传有德者。」翁知为故家赐物，赎而藏之。後二十年，余赘其家，见之，实先高祖文端公赴千叟宴时，仁庙所赐之绿端砚也，为族人所鬻。述於妇，妇以告翁，翁惊喜，以砚归余。且曰：「吾始读君诗，爱之，因以女妻君。岂意二十年前君早以此作纳采之物耶？」余固不足副传德之言，然得失有数，亦足奇矣。作《砚缘》诗四首志之。」

金筠泉愿为张船山执箕帚张船山诗才超妙，为海内骚人所倾仰，秀水金筠泉告其所亲，愿化作绝代丽姝，为船山执箕帚。而无锡马灿有赠张诗云：「我愿来生作君妇，只愁清不到梅花。」盖船山夫人有「修到人间才子妇，不辞清瘦似梅花」之句也。张戏成二律以谢云：「飞来绮语太缠绵，不独青娥爱少年。人尽愿为夫子妾，天教多结再生缘。累他名士皆求死，引我痴情欲放颠。为告山妻须料理，典衣早蓄买花钱。」「名流争现女郎身，一笑残冬四座春。击壁此时无妒妇，倾城他日尽诗人。只愁隔世红裙小，未免先生白发新。宋玉年来伤积毁，登墙何事苦窥臣。」

臧和贵婚时有孝顺词臧礼堂，字和贵，武进人。其娶妇时，自撰《孝顺词》，命女傧宣读，始成礼。後因妇有违言於母，不与同室，久而化之，乃勉从母命，完聚如初。

徐翁喜为人作伐有徐翁者，乾隆时之青浦诸生也。生平无他好，惟喜为人作伐。凡戚友生有儿女者，辄密访时日，登於簿，俟其年及冠笄，即白之两家，撮合之。

卢净香以簉室扶正卢净香女史，名元素，一字淑莲，其先为福州驻防汉军镶黄旗人。父鼎，以裁旗入侯官籍，徒粱溪。父没，从其母，依许如兰女史之母以居，偕如兰习针黹，间或读书，初亦未能为诗画。乾隆戊申，有钱东者，谋置簉室，因如兰之父为之执柯。时方七夕，以诗十章为聘，来尝以赀入也。辛亥，净香归。明年，举一子曰守贻。甲寅，扬州金带围开一茎三花，时两淮都转为曾宾谷，属钱为图，且乞净香买丝为合卷。时净香颇学为诗，并绣所作和章於上。七月，图绣成。八月，次子生，故命名曰守瑞。其年冬，曾招王梦楼与钱，为题《襟馆消寒小集》。梦楼言净香能以诗画羽翼风雅，不宜久处簉室，宾谷立为陬吉，临钱氏，崇净香以继室之礼。艾倬云娶瞽妇艾倬云，字勷夏，新化人。年十六，即补博士弟子，乾、嘉间人也。父秉实，为聘谢氏女。既聘而丧明，女之父谓女有废疾，不可事人，使辞焉。秉实以告倬云，倬云毅然曰：「始聘之，旋弃之，不义。妇之所贵者在德，丧明何害？」秉实笑曰：「吾特试汝耳，汝果如是，必能兴吾门。」及婚，女之父又以美婢为媵，却之。越岁，女目渐明，亦不废盥馈、笾豆之事。

勒保欲以龙么妹归舒位龙么妹，贵州土司龙跃妹也。乾隆末，威勤侯勒保征苗，檄调土兵，适跃病，命么率兵驰赴军门。么年十八，身长面白，结束上马，出没矢石间，指挥如意。事平，勒欲为么执柯，将以归舒铁云。铁云婉言却之，因为诗以纪其事。其诗有云：「然脂瞑写蒋三妹，歃血请行唐四姑。」又云：「军令静原同处女，兵符端合付如姬。」张维屏咏其事，有云：「石砫自成娘子队，木兰原是女儿身。乘龙消息方求士，归妹因缘且让人。」铁云，名位，大兴人。

郝雏玉嫁吕笙乾隆末，扬州郝云士官吏部，谄事和坤。妾李氏生二女，长璈玉，次雏玉。璈玉嫁广东藩司刘文波子。雏玉年十五，秀外慧中，郝爱重之，将以留嫁贵人。郝精子平术，时祥符吕凤台方官给谏，郝为之推算，谓当官一品，其子亦贵，乃请见其子。吕子名笙，字晋斋。年十七，美如冠玉，能作褚河南书，已入邑庠。郝遂愿以女字笙，既行聘，两家过从甚密。後吕以劾和坤二十四大罪下狱，笙哭求於郝，郝晒之，寻得诸城刘文清公墉为之缓颊，戍乌鲁木齐。自是吕家日落，笙为人佣书，肄业金台书院，得膏火赡母。而郝至是已蓄意悔婚矣。

一日，郝召笙至宅，予以五百金令作离婚书。笙不受金，即颇侍者取纸笔，方作数行，忽有女子之纤手自其背取离婚书，则雏玉也。谓笙曰：「我何罪於吕而逐我？和相以贿震天下，吾翁弹之，是也。杨椒山死柴市，朝贵尚有以女字其子者。今逐我，不如应箕应尾远矣。」碎其纸，大哭不止，家人惊骇。郝有友适在内室，闻之亦出，曰：「吕氏子非久贱长贫者，奈何不情如是！」郝羞愤，遂与其妻反目。笙乃归，以语母。母泣曰：「郝云士祸不远矣，独惜吾贤妇身陷其中，恐不即脱，奈何？」吕母语未竟，忽闻车声止门外，则雏玉至矣。见母即拜，曰：「儿未成礼，然吕家人也，今不得老父之欢而见逐矣。顾生为吕氏之人，死即吕氏之鬼、吕氏尸，烦尔吕家收也。明知不行亲迎而遽登门，於新妇为无状，於吕氏为戮人，顾姑贤而翁忠，新妇衷曲，或能见谅於堂上。今日之事，去留由母，即不见收，新妇已挟白刃来，誓自刭於此，不更归矣。」母曰：「贤哉！儿贞淑如此，老身暮年乃享奇福。请与老身同处，明日具礼矣。」笙师高邮王怀祖闻之，令人以百金饷笙。越三日，雏玉莅厨，煮糜蒸饼，靡所不能，笙畏敬之如天人。是年，仁宗御极，和坤下狱论死，凤台赦归，任太常少卿，逾年，补侍郎。而郝亦籍没，戍凤台故地，妻挈其蠢子归仪真。雏玉泣送之城外，母曰：「吾观吕甥，伟器也，後此幸无忘若母。」雏玉涕不可仰。是时笙以第二人捷北闱，速捷入词苑，凤台亦擢尚书。

陶文毅娶黄氏婢安化陶文毅公澍夫人在两江制府署时，有人亲见其右手之背有凸起一疣，问其故，则蹙然曰：「我出身微贱，少常操作，此手为磨柄所伤耳。」盖文毅少极贫，初聘同邑黄氏女。有富翁吴某，闻黄有姿，谋夺之为其子继室，以厚利啗黄。黄顿萌异志，迫文毅退婚。文毅不可，黄之妻亦不愿，而女利吴之富，其父又主持甚力，遂誓不适陶。会家有养婢，愿以身代，黄妻诺，文毅亦坦然受之，初不疑，即後之膺一品封诰者也。

吴恃富，占曾姓田，遂交恶。吴子被杀死，吴亦继卒，族人欺黄女寡弱，侵其田产殆尽。时文毅已贵显，以丁外忧归里，始悉其颠末，怜黄女在窘乡，赠之五十金。黄女愧悔欲死，日抱银号泣，不忍用，旋为偷儿所盗，忿而自缢。文毅尚每年周恤其家，不倦也。

金文简娶冰人女吴江金文简公士松少贫，恒随其封翁外出读书。翁尝馆同邑某氏，某年至除夕始假归。主人讶其迟，翁曰：「明年正月下旬为子聘妇，恐稽时日，故於今岁预补其不足耳。」又曰：「寒士举事不易，纳币费实无所出，欲预支明年两月束修，可乎？」主人如言付之。归而届期备礼延宾。冰人赵某，旧交也，饮酒欢甚。斋币至女家，女家徐姓，号素封，见赵色变，愤然曰：「几为君误。今而知金氏赤贫，吾女奈何适窭人子乎？」赵谓：「君已许之，岂能食言？」徐坚不允，词气俱厉。赵无如何，还白翁。时宾朋满座，见事中变，咸默然。翁慙甚，语赵曰：「君作蹇修，而事至此，奈贻笑何？」赵俯思久之，乃曰：「我与君旧交，家有息女，年与郎君相若，即以缔姻，何如？」翁喜诺，立浼座客执柯，以币纳於赵，应期成礼焉。及文简官大司马时，徐女已不知何往矣。

吴氏劝翁续娶乾、嘉间，青浦有徐翁者，家素封，鳏居。止一子，娶吴氏女，结褵半载，子亡，族人无可嗣。越月，吴请曰：「夫已亡，宗祧莫继，祖宗一脉，忍听其斩乎？」翁曰：「此亦末如之何耳。」吴曰：「有一策，翁精神尚健，能续娶，得丈夫子，则祖宗攸赖矣。」翁以老迈辞。吴不俟命，为聘某氏。既娶三年，翁生二子：长宫南，次有常。未几而翁逝，吴折葼训孤，具膎畜，供孀姑，恩礼兼尽。後宫南有子，为吴嗣。又二十余年，嗣子成立授室。吴年七十余，无疾而终。女侠代嫁有嫠母与女独处，一纨袴子目而艳之，强委禽焉，选日往迎女。女夜与母诀，欲自裁。悲怆间，有虬髯者自屋下，谓母曰：「若所苦，吾已闻之矣。勿悲，请以身代。」母方诧，即掷刀去巾髯，宛然好女子也。母女大惊喜，急为涂装结束，俄彩舆至，乃假嫠女往。豪家方张宴列炬以待，女入门，密爇异香，一室皆眯，乃攫其宝器还母家，夜犹未阑。谓母曰：「恶姻缘已断，请为若女结好姻缘。此宝器，以资奁具也。」遂挟母女去，不知所终。事见百菊溪所着《守意龛诗钞》。

钱弱士娶郭频伽妹吴江郭频伽上舍麐有女弟，为之择壻，其友朱春生袁棠言有郑籛字弱士者，能为五七言古今体诗，可壻也。频伽乃试以诗，绝奇，遂以妹归之。未期年，呕血卒，年二十有二。将卒，谓其妇曰：「吾死无恨，恨学未成，志未遂，卒不克自见於後。哲兄後必传，幸哀之，必使有以传我者。虽夭，不为不幸矣。」

吴某娶和珅妾休宁吴某在京都布店作夥，积数十金，谋归娶妇。赁一骡车出彰义门，宿饭店，遇一少年，意甚皇遽，问将何往，吴以实对。夜半，少年迳至榻前，密语曰：「我实女也，为和坤妾，籍没时，乘间逸出，携珠宝甚多，愿从君偕老。」出两囊示之，皆瓌宝也。吴喜出望外，遂与偕归。中途虑事泄，仍男装，抵家，始易服焉。自此顿成巨富。妇後生一子，六十余而卒。

潘文恭五女归一姓潘文恭公世恩有女五，归一姓，汪学源、汪嘉森、汪楏、汪嘉梓、汪德英，皆其壻也。

沙氏女被人诱婚武进西门外有市曰西直街。街之南隅有一井，有石栏护之，然无就汲者。墙阴有横石一，镌字四曰「沙氏义井」。井何有於义？因人之义而义之耳。且井非沙氏所独有也，而沙氏之义系於此，乃遂以沙氏名其井。

距井十数武有行曰沙裕昌，蛋行也，行为国初所设。嘉庆朝，行主某翁生三女，次女独艳绝，一时有国色之目。翁媪锺爱之，为择壻。某美丰姿，有文名，中选。婚有约矣，将嫁而某殂。女泣请守贞，翁诺之。女素勤俭，既守贞，益事操作，服劳奉养，过於男子。一夕，入厨作晚炊，忽有扪其胸者，大惊，亟视之，新雇之童厮所为也。童年约十六七，来仅旬日，颇慧，惟见女，辄目灼灼似贼。女至是大怒，力掌其颊。童被责，急遁。女白母，母杖童，逐之。而童已逸，遂不复究。

越数年，行有新贩客某至，年约二十余，操浙语，举止甚豪，自言新设蛋肆於浙东，需货甚夥，特来订购。翁待以上客，某恂恂，於交易尤大雅，无锱铢必较意。翁喜甚，别时，殷殷订後约，某诺之。自是月余辄来，来辄主翁行，如是者年余矣。某日，复至，贸易既定，散步於街，见道旁一老丐，遽呼曰：「舅在此，何一寒至此耶？觅舅久矣。今诚天作之合也。」遂偕之至行，告翁曰：「此吾舅，家本巨富，因乏嗣，思以吾为子，而族人多无赖，利其鳏，没其产。舅素懦，忿而不能与争，遂出亡。及出而族人益无忌惮，产垂尽矣。吾义无坐视，为之控於官，清厘之，渐有端绪，惟觅舅而久未遇。不图於此遇之，且不意其困顿若此也。」乃急为之薰沐更衣焉。

翁诧为奇逢，为设筵致贺。席次，某与丐絮絮言家常，谓某乡之田，某市之屋，均已清理就绪，惟某某素恃强，尚霸产未交，舅宜稍缓归，丐惟唯唯而已。某商於翁，请暂假馆舍，俾下榻，翁诺，乃粪除空舍以居之。自是某来肆，辄携浙物赠丐及翁，且言久扰滋不安，将移居逆旅，翁力留之。及某行之翌日，日暮矣，丐犹阖户高卧，翁排闼视之，死矣。大惊，继念某昨始行，计其程，当抵无锡，急遣与某素识之捷足往追，追之而及，乃与某俱返。

某入室，见丐死，大恸。久之，谓翁曰：「舅偶有疾，翁当为之延医，何任其死？」翁曰：「彼之死，实出不意。医药弗及，诚歉，今愿代备衣棺，且作佛事，可乎？」某沈思久之，曰：「此事若在他人，自必涉讼，然吾信翁久，知必无他，何敢重累翁。死者已矣，丧葬为当务之急，余可勿论。」翁允出赀为营葬事，却之，既毕事，遂载榇以去。

翁至是感之甚，思有以报之。一日，某又至，翁知其尚未娶，欲为媒致一佳妇，屡有所告，某皆不允，察其意，似已有所属。翁属人致询，某曰，「吾若娶妻，必如翁之次女而後可。否则宁终身鳏耳。」翁令媪商於女，女不可。翁复谓女曰：「某之舅死於吾行，某若起诉，当破产，某之恩我者厚矣。凡人子之孝事父母也，以父母有鞠育之恩耳。若父母於危难中受他人之恩而免於难，则人子之受其恩，当较父母之身受其恩者为尤重，益当思有以报之者。汝纵为一身计，独不为身所自来之父母计乎？」女素孝，闻父言，即许诺。翁遂属人通言於某，愿以次女奉箕帚，惟谓须人赘耳。某喜诺，遂携赀至武进，赘翁家，夫妇极相得。

越三年，生二子矣。一日，戚串中有喜事，某往贺，饮酒逾量。及归，女适在厨，某乃蹑足至女後，潜以手扪其乳。女惊视，怫然曰：「夫妻虽恩爱，当相敬如宾耳。此何时，此何地，乃遽肆轻薄耶？」某侧其首笑谓女曰：「可再掌吾颊，吾不复遁也。」女顿忆童厮昔年调戏事，诘之，不答。越翼日，女置酒於房，与对酌。酒酣，以言餂之，且谓婚数载矣，何事不可言，君果为谁，宜以实告。某以被酒故，不觉吐实。盖某即昔之童厮也。本士人子，聪慧能文，慕女色，乃托身为厮养。既遁，仍不忘女，思有以遂其愿。寻为僧，久之，反初服，设肆於市，因与翁通贸易，联情谊，复毒死丐而不究，以市恩。翁遂堕其计为成夫妇焉。女廉得其情，大愤。知某日西门外开粮米仓，县官例须莅临，必道经行门。前夕，饮某以酒，既醉，刃其腹，死之，复杀二子。凌晨，待令过门，拦舆控之。令大惊，曰：「某诚不德，然既为若夫，何遂杀之？」曰：「彼杀无辜之丐以谋我，我之贞节，姑置不论，但以杀丐论，彼固有可杀之道也。」令然之，复曰：「二子无辜，何杀之？」曰：「此孽种，留之，必将为人害，故并杀之。」令无以诘。既而曰：「事出非常，汝宜暂入狱，俟请命於上官，为汝谋所以脱罪者。」女曰：「吾尚有言，吾生不辰，未嫁而寡，矢志守贞，卒为奸人所算，实不如死。且以吾一人之故而丧四命，公即怜而生我，我复何颜在人世乎！请一死以明吾志。」令急止之，而女已跃入道旁井中死矣。此沙氏义井之所由来也叶兰台以鸳鸯诗得妻番禺叶兰台，名澧，诗才清逸，尝赋《鸳鸯》诗云：「笑我梦寒犹待阙，有人情重不言仙。」有柳翁者见之，诧曰：「有才如此，尚作「不知何处月明多」耶？」以女妻之，一时传为佳话，有叶鸳鸯之目。

李氏同姓为婚李愚荃侍御之夫人亦李氏，即文忠公鸿章之母。或曰，侍御本许氏子，未嗣於李时，已聘李矣。且徵之康熙朝，有李柏者，字雪木，以女适李二曲之子，亦同姓为婚也。

蒋晋郎秦娘为秦晋配秦娘者，维扬句栏中人，父固老诸生也，失其姓，生而国色，幼失怙恃，依其舅以居。而其舅负官逋，不得已，议鬻之，为媒者所诳，遂入青楼。女守贞不辱，假母好言劝之，不从，恫愒之，挞楚之，惟以死自誓。假母计穷，议转鬻之他所，以其貌美，未忍也。或为假母谋曰：「凡为女子，孰无情欲？宜广觅少年美男子，勿责以缠头之费，苟有当女意者，任留一二宿。此後事，易为计矣。」假母从之，凡所交好者，皆托其物色。於是裘马少年日有至者。女见之，辄哭泣，稍近之则怒骂，假母不能忍，日以鞭扑从事，女决意求一死。夜梦老翁，曰：「吾，尔父也。汝慎无死，吾已觅佳壻。明日，当可谐秦晋之好矣。」

吴下有蒋某者，以应京兆试，道出芜城，初无意寻芳也。蒋有友，平时亦尝受假母之托，以蒋貌美，导之往。蒋始不可，友固怂恿之。及至，女向壁，哭如故。蒋调之曰：「闻卿名秦娘，小生则小字晋郎。秦晋自宜为姻好，何拒我之深也。」女闻言，忆梦中父语，而睨视之，见蒋风度不凡，不觉哭声顿止。假母喜曰：「大好大好，今日仙女思凡矣，老身且去料理酒食。」女与蒋同坐房中，虽无一言，亦无愠意。须臾，酒食至，假母招女同坐，女亦盈盈而至，然泪痕固涔涔也。蒋见旁无他人，乃问之曰：「观卿情状，必有隐怀，仆虽交浅，何碍言深。」女详述己志，且告以梦，又哽咽而言曰：「郎君若能为百年之计，梦中父命，敢不敬从。若以为风尘中人，苟遣一时意兴，虽死，小从也。」蒋叹曰：「有志女子哉！我固未娶，然贫，奈何？」女曰：「苟许相从，荆布无恨，但求先矢天日，再伴杯勺。」蒋许之，共誓於神，是夜遂同燕好。假母喜女意转，坚留小住，乃流连三日。女谓蒋曰：「郎君别後，假母必不容独居，宜早为计。君家有何人，所居何处，可详告妾。」蒋曰：「家中无人，惟一寡姊相依。所居，则姑苏某巷也。」女喜曰：「妾得计矣。君宜为一书与姊，详述妾事，妾自有策脱此火坑。」蒋悉如其言。

及蒋去三日，假母果别招一客至，女强笑承迎，醉之以酒，乃服客之衣帽袜履，诈为客状，启户迳出，大骂曰：「何物婢子，如此倔强，令人愤气填膺。」假母疑女又有变，得罪於客，追出谢之，则拂袖竟去矣。入房，审视，客固醉卧未醒，而女兔脱，乃呼众出门追逐，已不知所之，追者皆废然返。女遂附船至苏州，竟至蒋家，投书於姊。姊审书，不谬，留之。而女已有身，及期，产一男，姊始犹疑，视所生男，酷似其弟，乃大喜。

蒋自别女入京，应京兆试，不售。或荐之就四川学使幕，甫至而学使卒，蒋留蜀不得归。俄值川楚教匪之乱，益困顿。适大帅欲延一书记，蒋遂入其幕，宾主甚相得，以军功保举训导。时道路梗塞，蒋亦从事戎旃，置家事不问，遂与家人久绝音问。及川楚平，叙功，以知县铨选，始乞假归。自辞家北行至此，将二十年矣。至所居坊巷，则门庭如故，且红灯双挂，彩幕高张，鼓吹喧阗，溢於户外，不知其有何事。入门，则坐上客满，多不相识。有少年就问客所从来，蒋诧曰：「吾故蒋某，此吾家也。」少年大骇而入。无何，有中年妇人出，则其姊也。惊且喜曰：「吾弟归欤？」引少年就蒋曰：「此吾弟之子也。」盖其子年已弱冠，是日适为毕姻耳。坐客皆大惊叹，以为巧遇。姊曰：「正有一事为难，弟妇已将作阿婆，而犹垂发作女儿装束，使之改妆，不可，今吾弟幸而归来，事当如何？」一客曰：「何不趁此吉日，使父母子妇同日完姻，亦佳话也。」众宾轰然曰：「然。」於是青庐之内，花烛高烧，翁姑拜前，儿妇拜後，观者皆啧啧谓为未有之盛事，好事者为作《秦晋配传奇》。

父子同日合卺蜀有某生，幼聘中表妹为妻。及成童，从塾师读。他日归，过其门，见女方推磨。某入，知舅妗俱他出，戏曰：「妹役良苦，我为代之乎，可乎？」女曰：「甚善。」时女已及笄，遂私焉。某素畏舅，自念女脱有孕，舅知之，奈何？别女而出，徘徊中道，遂逃亡，不知所之。越日，师使人探诸其家，家固以为在塾也。使人迹之，无朕兆，而女果孕。久之，腹渐膨脝，母察其有异，诘之，遂吐实，乃使人告某父母。其父母仅此一子，以出亡方隐忧，闻女有孕，大喜，商诸冰人，以礼迎归，待某归成礼。某之出亡也，乞食至汉口质库，主人见其不类乞人，留使学贾，既喜其勤谨，令司会计，大宠任之。频年蓄积殆及万金，乃与人合设布肆。特归省视，既至里，见道周有鼓吹喧阗车马焜耀者，询知为某氏子亲迎，而固有母无父者，今娶矣。闻之惊喜，既念生平只一索，何便有子，试探之，果然。

先是，某家迎妹归，分娩，果得男。比长，读书甚慧。十三岁，应童子试，学使赏其文，拔冠军，名噪庠序。同里某富翁有爱女，遂以字之，此时适成婚也。某抵家，见宾客满堂，姑与为礼，佥问客从何来。诡言曰：「至自楚北，为某作寄书邮者。」其子闻有父书，喜出叩见，问父书何在。某笑抚其背曰：「儿不知耶，我即父也。」其子惊疑。某窥其意，曰：「儿如不信，可呼汝母出见，自知之。」其子不得已，入请母出，某遽前揖之，曰：「别来幸无恙，推磨推磨，不如我与汝磨。」其母闻之喜，谓其子曰：「果儿父也。」盖某所云，乃当日推磨时相谑之词，非他人所与知也。宾客闻之，交口称贺，佥请具香烛酒醴，即於是日，父子姑妇，同行庙见礼而合卺焉。

维西有嫂叔移配之俗吴西春官云南之维西，曾得一讼牍，其词云：「某家生子四人，皆已婚娶，不幸某年长子死，某年四子之妻又死。理宜以第四子续配长媳，但年齿相悬，恐枯杨不复生梯。特与三党同议，将长子之妻配与二子，二子之妻配与三子，三子之妻配与四子，一转移间，年皆相若，可无怨旷之虞，极为允协，恳求俯准。」吴大怒，拍案，吏请曰：「此间习俗如是，愿无拂其意。」乃准之。

小处女冥中结婚孟县李某夜行，为羣鬼所嬲，惧甚。见前途有灯光，趋赴之，则小屋三间，中有一女，谓之曰：「君如畏鬼，可止宿此门外，即无伤矣。男女有别，不敢请入室也。」李从之，遂卧於地。女又谓之曰：「至晓，君当行，诘朝有事，幸毋相扰。」及天明，视之，在一小冢侧，无屋也。俄有数人来发冢，舁其棺去。问之，曰：「棺中乃某氏处女，来嫁而死。今其父母用嫁殇之法，与某氏子为冥婚，故迁其棺与合葬也。」李乃悟诘朝有事之说。感其与己有恩，买纸钱焚与之。

孙耀宗邓巧姑为生死鸳鸯狼山镇总兵邓某，初走卒也，从杨芳、杨遇春剿白莲教徒，积功至总戎。其在陕也，得郑良妇，纳之。凡六月而生女，生之时当七夕，故名之曰巧姑。巧姑生，其母不复孕。总戎多姬侍，终无子。不得已，子巧姑为易男子装，束发为辫。总戎盛怒时，得巧姑一言，即立解。

孙荇洲者，江右老名士，总戎以千金聘之，使之教小姑。荇洲中岁丧妻，不复娶，以嫁李氏妹所生子耀宗为子，时年亦十二三，从至署，伴读焉。两小无猜，荏苒数年，巧姑长成矣。问名者接踵，总戎令自择。客至，巧姑自屏後窥之，年余，无许可者，乃渐属意於耀宗。耀宗聪颖而谨愿，孙以女弟子将有室，耀宗宜引嫌，於是与巧姑稍稍疏远。久之，巧姑亦渐觉，微逗以辞，耀宗不敢应，然不能无动。荇洲乃挞耀宗，责以不知自爱。巧姑入塾，见耀宗有泪痕，异而诘之，耀宗不答。顷之，觇荇洲他顾，则小语曰：「为卿耳。」巧姑是日归，遂卧，明日病矣。

总戎视之，以为巧姑患感冒也，延医诊治，服药而病益剧。连易数医，最後一医诊毕，告总戎曰：「此非药可治。」总戎大惊，以告妇，推测久之，姑以询巧姑，不答，有慙色。乃召耀宗。耀宗至，总戎令坐榻前，手解其佩囊授巧姑，巧姑不接，则纳置枕下。曰：「痴女，吾为汝定矣。」耀宗窥巧姑，面色白而微黄，瘦加平时，知其病久也。时总戎姬侍皆环榻坐，因是不敢出一言。少坐，即趦趄而出，以告荇洲。

明日，总戎使两统领为媒，行聘礼，复数日，巧姑病果大愈。荇洲亦携耀宗辞归，总戎厚赆之，约吉期以明年某日。

明年，乃买舟循江而东，抵狼山。亲迎期至，耀宗方乘彩舆至署，忽见署中夫役纷乱，询之，知总戎昨夜被刺，其有关系者为爱妾某，且牵涉巧姑。大惊，亟奔归。及暮，闻犯人已舟送金陵，事关大员被刺，由臬司亲审矣。耀宗念巧姑甚，告之荇洲，欲往观审。乃偕至江宁，宿逆旅，使耀宗先往探监。抵暮，耀宗还，则哽咽不成声。问之，第曰：「此狱实不冤，女已投江，尸且不得，哀哉！」久之，耀宗乃述其颠末焉。

盖郑氏者，母家实为吴。郑，其前夫之姓也，居四川叙州，家巨富。嘉庆戊午教匪之乱，阖家尽殪，匿积薪中以免。已而邓以众至，复搜其家，得之，为殡殓其翁姑夫壻伯叔。既葬，始纳郑。郑感其义，且念腹中块肉未知若何，欲留以延郑氏一线之祀。不期已失身，而所生者乃一女，即巧姑也，亦无如之何。昨以嫁女期届，从总戎检点一切，忽从箧中得故夫汉玉佩，及翁姑所常御物数事，以问总戎。总戎微醺，忘其故，即应曰：「此西川一富豪物，吾使人刦杀其家而取之者。」郑顿悟，乃徐徐穷究之。总戎忽有省，遽叱曰：「若已在吾手中，絮絮胡为者？」郑无言，总戎更满引数觥，大醉。是夕，就郑宿。郑不能复耐，翦其喉，毙之。巧姑初不知也。祸发，郑始以告巧姑。巧姑惧公堂凌辱，乃自投於江。荇洲闻言，叹息而已。寻秋谳定，郑处凌迟。荇洲亦率耀宗归，犹念巧姑，冀其不死，或有遇也。

越一年，荇洲病卒，族人觊其产，揭耀宗乱宗，於是复为李氏子。年二十，举孝廉。房师某爱其才愿以其女妻之。耀宗不可，而父母强为订婚约。及期，贺客满座，而耀宗念巧姑，就座隅拭泪而已。彩舆入门。众扶耀宗迓新妇，则红巾系颈，赫然尸也。众大惊，耀宗亦惶惑审视，忽曰：「是可活也。吾向在狼山，曾从总戎署中人习救急法，速舁致於榻，待吾为之。」众如言。耀宗挥众人出，曰：「如有窥伺喧嚣者，术不灵。」众屏息以候。久之，不出，有疑之者趋入视之，则两人一巾双结，臂与臂相抱，衣与衣相纠，足与足相勾。死者不生，而生者则死矣。询某，则此女得於江上，爱其慧，即女之。其订婚未尝以告，出阁之夕，女乃知之，自言已壻孙氏，不虞其至此也。李氏购大棺，合两人葬之，好事者乃为《生死鸳鸯曲》以哀之。

陈芝楣娶李小红江夏陈芝楣制府銮之尊人，尝馆江宁鹾商家，芝楣方十八岁，往省父，商以其初入泮，器之，字以女。明年，父殁，服阕，家益贫，乃奉母命至江宁，贷於外舅外姑，供秋试赀。商拒之，且迫使退婚，芝楣从之，留逆旅，困甚。一日，出游，经钓鱼巷，名妓李小红方送客出门，瞥见其憔悴中有英爽气，悯之，延之入，询知其落拓状，慨赠五百金，劝回鄂乡试，且与订婚约。是年，即领解，明年，为嘉庆庚辰，成进士，中探花。

道光辛巳，以宣宗登极，开恩科，充江南副主考。商女忿，郁郁死，而商亦大侮。或有告以小红事者，乃知其已杜门谢客也，亟以千金赎之，携至家，为义女。及试事竣，浼人为媒，奁增十万金，使成嘉礼。弥月回京，芝楣遂迎养老母，小红事之甚孝。次年，举一子。芝楣大考列优等，擢学士，旋外简。数年，督两江，莅任，适秋试，入闱监临。中秋，小红盛服乘舆，游钓鱼巷，因访知手帕姊妹，尚有隶名乐籍者，亟捐资赎之。是夕，即择年少有才之材官，为之一一婚配，凡二十一人。

黄殿光不与华族连姻宿迁黄殿光守戎廷珠有子女九人，所与连姻者无巨室。人问之，曰：「华族无再盛也。」

胡文忠娶陶文毅女益阳胡文忠公林翼之父，名达源，官至少詹事。夫人汤氏，娠文忠时，梦五色鸟飞集屋後丛，张两翼翔鸣，羣鸟从飞，啄林中芝草，因名林翼，字咏芝。年八岁，陶文毅见而惊为伟器，遂以女字之。後以翰林典试江南，缘案注误，家居养晦。林文忠公则徐劝之出山，乃以知府分发贵州，洊擢至湖北巡抚。咸丰辛酉八月，以劳瘁薨於位。

骆文忠娶富户金氏女花县骆文忠公秉章之未达也，壮而尚鳏，富户金某有妹，高颧广额而面麻，年长不字。或语骆，骆往谒金。金喜，遂委禽焉。自是，恒得金氏助，乃伏案攻举子业。四十成进士，入翰林，後以知府仕至四川总督。

彭刚直娶婢衡阳彭刚直公玉麟未遇时，生计颇窘。幼聘妻邹氏，家小康，及长，娶有日矣，邹嫌刚直贫，誓不适。及期，刚直彩舆往迎，邹号泣卧地不起，族党计无所出。忽竈下婢挺身前，启主妇，愿代嫁。主母喜甚，以其能解此纷也。临行，抚其背，嘱曰：「汝在吾家，吾爱同吾女。汝貌不恶，此往，慎秘之。男儿多薄幸，慎勿以婢学夫人告壻也。」及嫁，伉俪弥笃，逾年生子。

已而粤寇事起，刚直仗策从军，转战东南，洊擢至兵部尚书，声望赫然，夫人亦累加宠锡。一日，刚直与夫人饮，酒半，追述往昔艰难，慨然身世。夫人乃戏语曰：「吾与君遭际之奇，同耳。」刚直骇愕，愿毕其辞，遂备述颠末。时夫人与刚直结褵盖二十载矣。

沈文肃娶林文忠女道、咸间，翁壻以功业显着，世皆称林文忠、沈文肃。林之相攸奇。某岁，林方抚吴，沈时以诸生佣书於其署。值岁除，宾僚皆散归，而沈独留，治文书未去。林偶出，至旁舍见之，诘沈曰：「今日除夕，幕宾均宁家，汝奚事留此？」沈曰：「治事未竟，故独後。」林谛视良久，曰：「吾有章奏，今夕须缮发，汝留此，大佳。」即招入厅事，畀疏稿属书。文累千万言，沈然烛疾书，漏三下始竟，自视无讹脱，遂以报林，且告归。而林忽曰：「字太荒率，宜重录。」置於几，不复审。沈逡巡不敢归，复写一通，天将晓，重以进。林顾而笑曰：「此差可。」无何，贺岁者坌集，林笑谓家人曰：「今日贺正，并当贺我得佳壻。」众皆愕异，林乃招沈，使揖於众，曰：「此我壻也。」盖林之重沈，殆有二端：岁除治事不归，有异侪辈；再属易书，不涉躁怨，宜其後能成功如林也。

于丹九娶居玉徵广西于丹九，晦若侍郎式枚之父也，有才名，且能词。张德甫方伯以粤东闺秀居玉徵为可匹之也，为作之合。居善画花卉。婚夕，张即席出纨扇索绘设色牡丹一本，居应手而就，于乃填词写於上，盖所以谢冰人也。

汤嘉民初婚即大归汤贞愍公贻汾寓江宁，女公子嘉民善画，尤工仕女，赘河工同知某子某为壻。弥月，壻挈之返清江，抵京口，方黎明，某不告女，先渡江，留书与诀，颂言其貌不扬，不与偕归，恐为人笑也。女不得已，遂大归。程刘老而成婚山阳程允元，道光时人。少游直隶，议婚於刘氏，未娶而归，留玉环一双为聘，女父登庸即书庚帖付之，约三年而婚。允元抵家而登庸已前卒，女幼失母，至是益茕独，转徒天津，靡所依。邻人妄传允元死，将以为利，女闻之，朝暮饮泣，誓以身殉，而苦无确耗。或讽令改字，则哽咽不食，毁容素服，屏居尼庵，以鍼黹度日。盖南北音问断绝者，至是三十余年矣。

初，允元家居，父母相继殁，久不得登庸耗，又极贫困，屡欲践约而不果。中年以往，议婚者踵至，允元亦执义不纳。久之，附粮艘课徒，因北上，至天津。闻有刘贞女者，隐迹尼庵，询之，果登庸女，玉环犹在耳也。允元亦出庚帖为证，邻人皆喜，促议婚期。刘不可，曰：「吾守父命，吾矢吾心耳。迟幕之年，行将就木，岂有五六十老女子而作新妇妆哉？」天津守闻而异之，召刘入署，使眷属劝慰，助奁具，备鼓吹，送归允元所。合卺之夕，两新人伛偻成礼，傧相扶持，鬓发如银，与花烛红妆相映射，远近观者皆感叹，诧为仅事。

周景芳与妻重婚青浦重固镇有诸生周景芳者，娶妻数年，伉俪綦笃。偶至上海，遇术士，曰：「相君之面，当克妻。必再婚，始得偕老。」周言妻固无恙，术士曰：「我不妄言，来年镜破矣。」周归，忽命妻回父母家，复邀媒妁行聘，鼓乐亲迎，盖以重婚厌之也。

某中丞以嫁女为市嘉、道间，有某中丞者，乐与富人纳交，恒以戚族之女认为己出，与之缔婣，乃大索聘金，辄累钜万。富人藉以获光宠，惟自炫於人曰：「中丞为我亲家也。」虽或倾家荡产，不之悔。

邬三意外得妻天津有邬三者，父以沙船起家，死久矣。三嗜赌，耗其赀，田园皆归他姓，惟屋犹在，与母居之。俄而母死。津俗丧礼尚奢，出殡尤甚。三卖屋治丧，遂无立锥地，寄居博徒家。有姑，嫁奚姓，颇富，以其侄不肖，亦久不与通。三年二十余，尚未有室。某年，迫岁除，窘甚，无以为生。有博徒与之谋，假以衣冠，使至其姑家求见。姑辞焉。则告阍者曰：「此来非有求，特以将成婚，不敢不告长者耳。」姑闻之，乃命入见。时衣冠楚楚，颇不蓝缕。问频年何在，以贸易对。问婚期何日，曰：「後日是也。」姑大喜，赠银十两为婚费，且云届期当来贺。姑有子妇二人，各送津钱十千。 「 津钱十千，合制钱实五千。」 三持银钱归，商於博徒。诸博徒喜曰：「然则尚有後惠矣。」乃即所居屋使工为之标饰，觅一青年妓饰以荆布，使伪为新妇者。及期，姑至，见妇，悦之。妇又善承迎，入厨作羹，跪坐而馈，姑欣然。食已，谓曰：「此屋隘，吾不能宿此，明日当复来，少有资助。」明日又至，出屋契一纸，曰：「此屋赠汝夫妇，可迁其中。」又出田契曰：「薄田百亩，粗供饘粥。」三惊喜过望。此妓之父亦博徒，因负人博进，暂以女为钱树子。既知三有田有屋，即以女妻之。

邬三意外得妻天津有邬三者，父以沙船起家，死久矣。三嗜赌，耗其赀，田园皆归他姓，惟屋犹在，与母居之。俄而母死。津俗丧礼尚奢，出殡尤甚。三卖屋治丧，遂无立锥地，寄居博徒家。有姑，嫁奚姓，颇富，以其侄不肖，亦久不与通。三年二十余，尚未有室。某年，迫岁除，窘甚，无以为生。有博徒与之谋，假以衣冠，使至其姑家求见。姑辞焉。则告阍者曰：「此来非有求，特以将成婚，不敢不告长者耳。」姑闻之，乃命入见。时衣冠楚楚，颇不蓝缕。问频年何在，以贸易对。问婚期何日，曰：「後日是也。」姑大喜，赠银十两为婚费，且云届期当来贺。姑有子妇二人，各送津钱十千。 「 津钱十千，合制钱实五千。」 三持银钱归，商於博徒。诸博徒喜曰：「然则尚有後惠矣。」乃即所居屋使工为之标饰，觅一青年妓饰以荆布，使伪为新妇者。及期，姑至，见妇，悦之。妇又善承迎，入厨作羹，跪坐而馈，姑欣然。食已，谓曰：「此屋隘，吾不能宿此，明日当复来，少有资助。」明日又至，出屋契一纸，曰：「此屋赠汝夫妇，可迁其中。」又出田契曰：「薄田百亩，粗供饘粥。」三惊喜过望。此妓之父亦博徒，因负人博进，暂以女为钱树子。既知三有田有屋，即以女妻之。

程汪夫妇有别徽人程某， 以赀雄其乡， 累世矣。 生一子， 少而痴， 及长， 混混无所知， 其家以二仆守之， 饥饱寒燠， 悉二仆为之节度。 或不受教， 则痛笞之， 乃帖然服其术， 若驭牛马然， 远近皆知之， 无与论婚者。 程氏故有质剂之肆在无锡， 有汪氏者， 世为之主会计。 汪有女， 与程子年相若也。 汪叟曰： 「吾家自祖父以来， 皆主程氏。 今程翁有子， 无女之者， 吾何惜一弱女子， 不以酬其数世之恩谊乎？ 」使人达其意於程， 程初辞焉。 汪固请， 程重逢其意， 乃聘为子妇。 及成婚， 纁雁之仪， 牢羞之费， 颇极辉备。 青庐既启， 将行交拜礼， 而程氏子蹩薛蹁蹮， 竟不成拜。 已而入室， 顾视室中罗屏绣幕， 非平昔所寝处， 则大惊， 叫嚣东西， 堕突南北， 无以能近者。 不得已， 仍命二仆推挽以去。

女自此独处终身矣。舅姑语之曰：「吾子，非人类也，苦我新妇，幸善自爱。」次日，即割家赀巨万与之，逾年，以兄弟之子一人为之嗣。而女甚贤达，上事舅姑，下抚嗣子，旁遇娣姒，皆无间言。舅姑益善之。因为子纳赀得官，女遂受四品服。与夫异室而处者三十年，虽命妇，仍处子也。程氏子先卒，女又十数年乃卒。晚岁年齿既高，行辈又长，家中事悉禀命焉。女善料事，并能知人，事无巨细，经女处分，悉中窍却。程氏子虽迷惘终身，然仪状端整，肥白如瓠，中年以後，须髯甚美，望之若丛祠中所塑神像者然。且自程氏子之生也，其家日益饶衍，候时转物，无不得利。程氏子死，稍稍衰矣。

成人婚姻有富家子，所娶亦富家，奁具甚盛。婚夕，将就良席，妇忽长叹。子问故，妇曰：「吾初许嫁老儒子，老儒死，家益贫，吾父亦死，吾母悔焉，背其盟，改适於君。虽母命，而追念往事，不觉失声，君勿罪也。」子瞿然曰：「老儒子今安在？」曰：「闻流落市井矣。」子遽出，谓其父曰：「吾家幸富厚，何患无妇！奈何夺贫子之妻？」即访求老儒子，迎之以归，衣以己之衣，扫除别室，使成婚礼，尽以妇家所装送者畀之。居数岁，父使以太学生应乡试。子虽自幼从师读书，然日以嬉戏为事，所作诗文，皆师代为之，父固不知也。及入闱，执笔苦思，终日不得一字。疲极，假寐，有老翁搴帷而入，推之起，曰：「吾文已成，而卷为墨渖所污，无用矣。知子文尚未就，敬以相赠。」子大喜，录之而出，以草稿示师。师曰：「佳则佳矣，二三场必不相副，奈何？」及入第二场，仍终日无一字。薄暮，内偪如厕，又遇此翁，哀之曰：「尚有以赠我乎？」翁笑曰：「诺。」出之袖中，经文五篇皆具，出以语师，师默然。至三场，又遇翁如前，师曰：「汝今必中式矣。」

榜发果中式，师乃告之曰：「汝所遇者鬼也，天下固无是好人。且第一场既以墨污遭摈斥，再入奚为？汝於第二场相遇，吾已知其非人。不言者，恐子畏怖耳。汝不夺贫子之妻，固宜有是报，此翁必其父也。」众以为然，乃厚赠贫子。後贫子亦成名，两家往还若姻娅。姜渭以不娶报未婚妻泰兴姜渭， 幼负隽才， 工词赋。 李小湖侍郎联琇督学江苏时， 按试通州， 姜以经古冠通属。 姜居之对门有老吏徐某， 生三女， 皆中下姿。 长女年及笄， 见姜， 悦之， 姜亦心属焉。 一日， 有间， 相约为夫妇， 坚以誓， 机不密， 颇有知其事者。 姜倩人执柯， 徐惑於蜚语， 不许， 且有讽言。 姜大怒曰： 「吾士人， 甘为若壻者，惟女故耳。 不然， 岂无大家闺秀， 而顾向鸦群中求鸾凤哉？ 虽然， 不欲， 则已耳。 我欲矣， 老悖胡能为？ 」一日， 女与其妹立门外， 姜径前捉其臂。 妹遁， 女嗔姜佻达， 赧然返。 徐微闻之， 骂曰： 「是酸子， 欲辱吾女， 使通州无问名吾女者， 吾宁使女老闺中耳。 」乃闭女幽室， 不复出。

州小吏某侦其事，艳徐富，求壻徐。徐以愤姜故，径许某。女闻之，断裙带自缢，带绝，女堕，家人救，得活。徐曰：「汝求死，将背父从所欢耶？」女曰：「然。父舍凤麟许豚豕，儿宁死。儿诚知违父不孝，私约不贞。然已误於初矣，傥鲜克有终，将狗彘不食矣。」徐曰：「孩子抝至此乎？然婚以强合，吾耻之。」终不许姜。女曰：「不姜适，谁敢违亲！亲恤女，终不嫁，可矣。」徐笑诺。女自此闭门诵佛，虽亲串，罕觏其面，人亦无与论婚者。

姜闻女求死事，感女甚，益思得之，遂渡江，谒李，李为荐之浙江学使，校课卷。学使器其才，时与谈话。一日，叩其不娶之故，姜诡言幼聘徐氏，以贫故，外舅中悔，女守贞不字，己以不娶报之也。学使义之，曰：「此事，我当任之。」因贻书乞江督札通州牧传徐至，述督意。徐曰：「无父母之命，媒妁之言，何云聘？未聘，何云悔？一贵一贱，彼甘俯而就，我不甘仰而企，人各有志。世无我女必令适姜之理，亦无不适姜即罪我之理。儿女婚姻，父主之，部院大人亲至，且奈何？」牧不能强，详督，督复学使，学使书示姜，欢曰：「命矣夫，先生可勿复拘拘矣。」为别议婚，姜终不就，竟郁郁死。女得耗，大悲，後竟老死。

九公主有夫唱妇随之乐文宗之九公主，下嫁某额驸，悉去一切繁文，夫唱妇随，与普通家庭无以异。宫眷或嘲笑之，不为意也。

叶润臣嫁翁覃溪曾孙女汉阳叶润臣阁读在都，闻翁覃溪学士方纲有曾孙女溷迹市中，贫无以度，引为己女，择名门子嫁之。

官文忠以婢为继室大学士官文忠公文督湖广时，有妾，时年甫二十余。其始为蜀人竈下婢，久历磨折，官纳之为妾，嬖之甚，饮食起居，拟於王侯。不数年，立为嫡室，甚畏之。胡文忠公林翼时方抚鄂，以欲结欢於官，认之为义妹，令拜母夫人为母，其後病瘵而卒。

袁忠节赘於薛桐庐袁忠节公昶少极贫，尝肄业杭州东城讲舍。时掌教为闽县高伯平，怜而教之，所学具有师法，又为之延誉於尊经书院全椒薛慰农山长时雨。慰农乃以兄子妻之，侍御淮生女也，遂赘於薛，居全椒数年。

杜宪英嫁周某杜宪英，河南人，以勇略着於时。父为名诸生，藏书数千卷，幼从少林学拳法，技击绝精。及生宪英，爱之若掌珠，尽以藏书及拳击进退诸法授之。宪英亦聪颖，自辑古今兵事为一编，藏之枕中。父病，戒之曰：「吾晚得汝，不及为汝订姻事。汝母年老，须自具特识，决可否，百年事重，勿似人间小儿女羞涩不言也。」遂卒。母自外家见两生，一周一郑，才品相类，皆内亲也。密商於宪英，宪英叹曰：「文武兼备，世罕其人矣。郑当以文学进，而不能大成。周福较厚，特武功耳。」母曰：「年荒，盗贼四起，武功亦良善。」遂字周。既嫁，伉俪果甚笃也。

陈慰民嫁婢陈慰民，来安人也。守滁州时，适大雨，遂成水灾，鬻女之声不绝於道，陈遣人购婢三人。　一日公暇，至夫人室，见诸婢侍立。陈问曰：「此间乐否？」其二曰：「乐甚。」一凄然泣下，问之，始曰：「我祖为某科孝廉，父亦诸生，今以孤苦，为叔所强鬻，是以悲耳。」陈曰：「吾反汝至家，不索身价，愿否？」女未及答，夫人曰：「彼既无依，反之，亦终为叔所掠卖耳。今我膝下无女，不如继为螟蛉。」女喜，伏地顿首。夫人乃命之易装，令婢仆等呼为梅姑。越二载，府试，有某生，年十七，善属文，未娶，陈遂以女妻之。

某女欲嫁陆某常州有女子，佚其姓氏，幼为父母鬻於妓船。女具绝色，船媪颇珍之。稍长，导以淫，不从，日楚挞之，卒不可。而客之见女者，艳其色，争啗以利，冀当女意。故虽不荐枕席，而所得缠头倍他妓。媪以故稍宽之，女亦私有储蓄，欲阴自为计矣。

咸丰己未，媪载女至湖州。市人陆某，温温然善伺人意，貌亦都雅。女年幼，於世情未阅历，见之，以为佳士也，遂与订婚约。陆去，女白媪曰：「某日，陆郎以银币二百来赎儿，儿即辞母去，苟不见许，儿死，於母无益也。」媪知不可夺，诺之。女虑媪中变，遍诣邻舟，告以故，且言别。至期，陆不至，使招之来，问爽约之故，陆言无赀。女出私蓄银币百五十畀之，期於明日来。陆得钱，即赴博场，顷刻而尽。他妓有知其事者，以告女，女犹不信。明日，陆仍不至，使招之，则徒手来。问昨所赠，曰：「罄矣。」女哭失声，陆乘间亡去，女遂仰药死。

张翠君以诗得夫咸、同间，某邑有张姓者，富冠一乡。有女曰翠君，年十七，美姿容，善诗赋。同里有曹氏子，名璧，聪俊工文词，年十六，未娶，张颇属意焉。曹以贫富自量，不敢启齿。张设塾於家，召璧，使就读。璧负笈而至，翠於花下窥之，念曰：「得归此郎，足矣。」张亦默自喜，命璧宿於西轩静室。时值重九，张与塾师登高，璧兀坐书斋，已而牕外闻步，与翠相遇，璧整容前揖，翠亦不避。方叙话，婢报主人回矣，遂各散去。翌日，翠书词於彩笺，使侍儿投之，中有「赤绳系足」之句。璧以诗答之，末联云：「昨夜嫦娥降消息，广寒已许折高枝。」

一夕，璧独坐，闻叩门声，启视，乃翠也。袖出花笺，上书四绝句，笑曰：「妾效唐人作回文四时诗，请君改之。」其一为春：「花枝几朵红垂槛，柳树千丝绿绕堤。鸦鬓两蟠乌袅袅，径苔行步印香泥。」其二为夏：「高梁画栋栖双燕，叶展荷钱小叠青。腰细褪裙罗带缓，销魂暗泪滴围屏。」其三为秋：「明月晚天清皎皎，凛霜晴雾冷悠悠。情伤暗想闲长夜，泪血垂胸锁恨愁。」其四为冬：「天冷雪花香堕指，日寒霜粉冻凝腮。悬悬意想空吁气，夜月闲庭一树梅。」璧诵毕，大赞之。翠曰：「家君新构别墅，名流题咏甚富，但无作回文者，请君为之。」璧亦成四绝，其一云：「东西岸草迷烟淡，近远汀花逐水流。虹跨短桥横曲径，石嶙嶙砌路悠悠。」其二云：「墙矮筑轩当绿野，树高连屋近青山。香清散处残红落，酒兴诗怀遣日闲。」其三云：「溪曲绕村流水碧，小桥斜傍竹居青。啼乌月落霜天晓，岸泊闲舟两叶轻。」其四云：「歧路曲盘蛇袅袅，乱山羣舞凤层层。枝封雪蕊梅依屋，独坐闲牕夜伴灯。」翠读之，叹其敏妙，时漏下二鼓，乃各归就寝。张知之，乃倩媒赘璧为壻。後遭粤寇之乱，伉俪同殉焉。

孙淇娶盗妹苏城孙淇贾於杭，美丰姿。一日，以完娶归，过太湖，觅船以进。舟子兄弟二人，盗也。有妹，年十七八，美而武。孙登舟，见女少艾，心动，颇目之，女亦目注不已。少顷，舟子赴岸曳纤，舟中惟女与孙。女曰：「子何以视我？」孙婉答之。女曰：「子今夜恐不佳。」以手去板，出白刃示之。孙投地求救，女因问曰：「尔曾娶妻否？」孙答以回苏完婚，女乃不言。

俄顷，舟子回，少憩，又登岸。孙哭泣求救，女乃问曰：「尔箱有多金否？」孙白以无。女为设计，谓可佯病呼痛，付匙与舟子，开箱觅药，冀免祸。迨舟子回舟，孙如其言，舟子开箱，以无药告，孙自言误记。二人又登岸，女曰：「子衣服甚华，恐终不免。」因授以刀，使伏暗中，俟其钻首进，即手刃之。孙虽持刃，而战栗不已。女乃进舱持刃。移时，其长兄果钻首进，女手刃之。其次兄闻无声息，疑孙有备，不敢入，趋至船头。女跃上篷，持刀刺之，次兄亦死。孙钦逃，女含涕告曰：「事已如此，子将何往？吾当与尔同首官。」因手持一袱，中皆其兄所杀之人发辫也。见官後，历言其兄平日凶暴状，涕泣请死。官既见辫累累，又检查旧案，二人实为江湖大盗。女虽有杀兄罪，然大盗因此而殄，功不可没。悯其齿穉无归，命孙妻之。孙自言有室，且见其手刃二兄，心惴惴。官谆论再四，命携女归。孙之妻家闻之，遂解约，女乃随孙至家，成夫妇。女事翁姑孝，德性柔顺，伉俪亦得，颇以贤妇称於里中。

胡汉卿娶盗女胡汉卿，鲁人，幼孤，贫甚。寡母蔡率之至母家，母家故富室也。汉卿之衿氏亦寡，有子曰继宗，延师读於家，汉卿从之读。二人皆慧，一目辄数行俱下。继宗年十八，汉卿年十五，饮食卧起罔弗俱，昵甚。继宗好勇而躁，尝殴辱人，汉卿谏曰：「勇力所以衞身，非以害人。兄反之，非保身之道。」继宗韪之，然弗悛，性尤任侠，恶不平。

邑西有弥陀寺，寺僧法慧淫荡。有士人妻往礼佛，被污，归而自经。士人讼之官，僧惧，贿绅士张某求庇。张为言於官，得弗治。继宗闻而大怒，私属其徒至寺，觅法慧，弗得，益怒，聚薪焚之。方燃，法慧至，呼救，邻人毕集，救之。火息，乃执继宗而送之官。官素闻继宗富，无兄弟，大喜。即提鞫，继宗侃侃述法慧罪状，且斥官及绅受贿枉法。官大怒，杖而监之。继宗母大哭，上下营谋，费钜万。官绅持之急，慾未餍，卒弗释。汉卿日夜哭，忽遁去，徧觅弗得。去半月，汉卿寄书曰：「吾以兄事讼之省，未得当，将徧处设法，不报兄，必不复返。」察其书，发自省，急以人往，踪迹之，不得。而讼事已有成议，破产赎继宗。既出，继宗闻汉卿遁，以己故，大哭，亦遁去，往觅汉卿，遗书曰：「不得汉卿，吾亦不复归。已而汉卿闻继宗出，乃回。数日，或报继宗死於外，舁之归，有刀伤胸部二处。汉卿大哭曰：「兄以我死，我何生为！」母恐其复遁，严禁，弗俾出。汉卿踰垣遁，方夜半，直入弥陀寺，叩法慧寝门。问为谁，汉卿曰：「速启，蔡继宗案发矣。」法慧皇遽启门，汉卿出所挟刃猛刺之。即弃刃，返身奔，亟至张某家，觅得柴室，火之。众毕集，救灭火。翌日，羣讼之官，咸指继宗家，而继宗已死无人。官忽接书曰：「若以残慝贪婪治民，而妄刑无辜，亦闻大侠徐某否？不速悛，旦暮且取尔首。」时有大盗徐某者，以义侠闻，所诛杀贪官污吏及无赖辈不可数计。官得书，气馁，遂弗治。

汉卿之亡也，疾行数十里。天明，达一山，倦甚，藉茵卧。忽有人推之使醒，视之，则伟丈夫也。汉卿跪曰：「长者何人？」曰：「童子，而何为者？」汉卿曰：「吾倦甚，吾夜行已数十里矣。」曰：「此间多盗，若孤身，不虑劫邪？」汉卿奇之，目灼灼视，未答。曰：「童子，尔毋疑。吾即盗徐某也，亦闻之否？」於是汉卿长跪大哭，具告所苦。徐怒曰：「吾固闻彼等狼狈，旦暮且诛之，不图其恶如是之甚。尔年幼，能行大事，能父事我者，必为尔报仇。」汉卿大喜，跪拜称父，而虑母衿被累。徐曰：「此都无虑。」俄有一人过，徐耳语之，其人匆匆去。徐挟汉卿行数里，至寨。居久之，汉卿复泣，求报仇。徐曰：「毋躁，微子事，吾亦不渠赦，姑待之。」未几，有数人至山中，出书示汉卿。汉卿读之，则母及衿手书也。略谓法慧、张某已授首，大仇尽雪，官以罣误免，吾亦不能久居於此，已悉售业产，卜居某县某村，若得请於义父，早图聚合，实所深盼。汉卿泣谢徐，徐曰：「山泽非子居，子有老母，可速往奉养。吾无子嗣，有女颇慧，与子年相若，可挈之去。吾事败，彼得弗及，则子之赐也。」呼女出，随汉卿去。异日往探之，深箐丛密，杳无人矣。

顾秉藻冥婚华亭顾秉藻幼而慧，父母皆奇爱之。咸丰辛酉，粤寇扰江苏，与诸昆弟奉其母避於沪，得疾而卒。临终，牵母衣，请以仲兄子礼枢为嗣，母泣而许之。无何，母亦卒。及乱定，还里，诸昆弟将如母命，而以秉藻未娶，不得有嗣。适金山钱氏有女，未许嫁而死，与秉藻年相若也。遂媒合之，仿迎娶之礼，迎其枢归，合葬於秉藻之墓。

方某降妻为妾咸、同间，署某营都司方某，总兵而加提督衔者也。少为粤寇所得，投诚後，从征江阴，略一难女为妻。询女家世，父故明经也。美静而能，有大家风范，方甚重之，誓将老於是乡矣。後以积功故，位渐高，或言女之归也不正，无以承诰命而肃家人，乃别聘金陵某氏为妻，而降女为侧室。女即以妾礼事其嫡，无愠色，无怨词。而大妇卒不能容，诮让谿刻，女惟背人饮泣，自叹实命不犹耳。未几，方病卒，女之父至，欲挈以归，而大妇兄弟辈不可，迫之居金陵，遂郁郁以死。

杨利叔成人婚姻秀水杨利叔在苏州书局时，一日偶阅市，见一少年哭甚哀，旁立一人与以金，不受。异而问之，少年曰：「吾幼聘某富绅女，彼以我家渐落而悔盟。今遣人持聘金见还，令我作退婚书。谓如不从，则以旬日持三百金来，方为若妇。」利叔乃询其里居姓名，语之曰：「子且归，待我以一旬，庚帖勿还，还婚书勿具，聘金勿受，我姑为子谋之，成即幸也。」乃历叩所交富室门，为徧醵之，得三百金，持以赠少年，遂毕姻。

以寇乱娶妻致富同治壬戌，粤寇难作，江南几无孑遣，徽、宁、池、太等郡男丁百无一二，有妇女随人不计一文钱而任人选择者，且有潜藏金叶珠宝於身以购妇而致富者。先是，皖南山多於田，人习懋迁，重商贾，轻稼穑，俗尚奢侈，家蓄赀财，急金银，缓谷米，岁恒仰给於外，稍歉缺，即有钱无食。闻寇入境，恋家而不谋远徙，坐以待毙，老幼男丁，非杀则掳，惟余一二妇女，无所依归，故携其刦掠余赀，以苟延残命耳。

寇酋某姬嫁蜀人某同治甲子，湘军收复金陵，籍各酋家。姬色极艳，挟重赀，曾忠襄欲以赏将士，姬言非显官、才子、年少而美容仪者弗嫁。时蜀人某方筦粮储，四者皆备，而未娶。姬慕之，遂委身焉。

陈统领嫁朱记室多忠勇公隆阿自楚率师过荆紫関，召募长夫，有陈童，孤儿也，应募从军，供炊爨饲马之役。稍长，颇勇健，久之，得补勇额。每战必奋勇争先，忠勇爱之，积功保至记名提督巴图鲁，统五营矣。忠勇薨，历任总督皆委任如故。及左文襄公督陕甘，陈军驻兰州。皖人有朱紫光者为其记室，年少而白哲，陈待之甚厚。一日，招与同卧起，同事者於黎明时见朱自陈帐中出，咸匿笑，以朱为统领之娈童也。无何，陈之腹彭亨矣，大惧，与朱谋。朱教之言於文襄，取进止。文襄大骇，商之幕府，皆以为历岁既久，漫无觉察，且官已至极品，若据实上闻，恐以朦混获咎，不如使朱娶之，即以朱袭其名位而统领如故。朱於是骤贵，而陈则郁郁不得志。朱复不礼陈，陈大怒，遂与朱反目，而自挟赀回陕。朱於是请归宗，不复姓陈矣。陈居陕省时，其装束不男不女，常挟三五健儿出郊游猎以为乐，所生一子亦夭。後不知所终，闻者目之为花木兰第二。

易妇而婚赣省某县令慈惠爱民，而性拘执。有塾师为两家部署婚礼，乡僻少士人，两姓婚书，咸出塾师手。甲家以青年娶美妇，乙家则颁白衰翁，偶五十许老妪耳。塾师书竟，以归甲乙，既交换矣，始觉其互误。翁虽老，好色特甚，徒以力薄不能致美妇，闻状，大喜，以为天缘，坚持书，不欲更正，遂涉讼。令曰：「老夫女妻，老妇士夫，於经义有合，夫复何悔？」卒强成之。县故荒陋，无人救正之也。

吕凤梧因梦得妻楚士吕凤梧游姑苏，一日泛舟，见他舟一女子，美而艳，来桡去楫，一瞬即过，然思之，盈盈在目也。是夕就枕，梦有人告曰：「舟中人，汝妻也。」吕固未娶，心不能无动，然无可踪迹，亦姑置之。

明年，吕以贡入成均，遂如京师，偶於琉璃厂见一画，画有一女像，酷似舟中人。上有诗云：「新妆宜面出帘来，共数庭花几朵开。我比敬君差解事，不曾轻去画齐台。」吕以青蚨一贯买得之。是岁，以知县签分江西，与同官沈某甚相得。沈，苏人也。一日，至吕斋中，见画，大惊曰：「此亡妇像，仆所手绘，昔岁在京师，亡一箧，遂失此证，君得毋於都门市上得之乎？」吕曰：「然则仆曾见君夫人。」因告以吴门舟中相遇事。沈曰：「否，否，吾妇前一年已物故矣。」吕曰：「若然，何相似之甚？」沈曰：「此必吾姨也。吾外舅有二女，面目相同，虽家人不能别之。长者即亡妇，君所见者，其妹也。」吕因以梦中语告，沈曰：「吾姨固待聘，当为君作蹇修。」後竟宛转媒合之。

吴某娶张桂姑兴化张某营米业，有次女，名桂姑，喜读书，甚慧，十四五时通韵语。有中表周某者，长桂姑一岁，貌甚秀，时与讨论诗词，颇洽，旋请媒媪通意。张嫌其贫，不允，周自此不复来。

未几，有吴某遣媒为子求聘。吴家小康，子庸陋，好冶游，张利其资，许之。既于归，桂姑不得於夫，乃自号「艮心女史」，盖隐寓恨字也。女红而外，间阅《聊斋志异》、《石头记》以自遣。吴子益游荡，无何，置一妾。妾恃宠而傲，渐逼桂姑，诟谇时闻，忧郁益甚，致成瘵。病剧时，周闻之，以戚串故，亦来问疾。桂姑微启目，遍视室中诸人，及周，长叹一声而逝。

张文襄续娶王文敏妹张文襄公之洞视学蜀中时，石夫人已逝，求偶未得。及按临龙安，王文敏公懿荣之父方为龙安守，例充提调，办供张。文襄视帐上画折枝花卉甚妍，问文巡捕此出谁手。答云：「太守之女所画。」即文敏妹也。文襄丐吴仲宣制府振棫贻书於王，求为继室。王以文襄兴居无节，不即应。文襄乃丐在都戚友与王有连者再三言之，婚始就。及娶，贤而慧，文襄甚敬之。然亦早逝。

怨耦杭人有娶妇者，合卺之夜，妇不与同衾，防御严。如是者一月，壻不得近，恨甚。俟妇归宁，出其衾，与所亲者观之，则以綫密缝，仅容一身。每卧，以足逆人，若蛇之赴壑者，众咸异之。外舅外姑知其事，咸劝其女，竟不听。乃谓其壻曰：「必尔等成婚之日，适值孤辰寡宿，是以如此，当为尔除别舍，择吉辰，复行花烛之礼。」壻唯唯而已。会迫岁暮，人事纷纭，亦未遑及也。壻以将度岁，来迎其妇，妇泣涕不肯去，父母强之，乃归夫家。

是夜，壻入室，妇避灯後，不与语。壻不得已，先就枕，妇则坐以待旦，虽寒甚，不顾也。自是，壻亦恶其妇，屡反目。一日，以小故忿争，壻痛哭竟夕，详书妇来归後情状，揭之大门，竟去，不知所之。邻比竞集，读其书，有云：「非入空门，即寻死路。」是其生死不可知矣。此岂所谓怨耦者与？

某士娶空中女子同治庚午三月，绍兴南门外自空坠一女，年十七八，貌娟好，问其姓氏，言语不能通，以手示意。索纸笔，即与之，自书为蜀人，距成都三千里，随母至田间，忽为狂风吹入空中，瞬息至此。道旁观者如堵墙，有一士、一农、一贾，皆欲得之以为妇。里长闻於官，官命自择所从，赬颜不对。固强之，乃指为士者，遂以鼓吹送归成礼。岑襄勤与刘武慎联姻岑襄勤公毓英与刘武慎公长佑先後同官，敬礼武慎甚至。尝欲联姻，武慎以子亡女嫁辞。襄勤曰：「非也，闻公多孙，吾欲以小女字之耳。」武慎曰：「吾与公为平交，若折行辈，与吾孙为翁壻，何敢当？」襄勤固请不已，乃允之。襄勤尝称武慎官至一品而终身不二色，可谓伟丈夫。武慎之罢官也，囊无余赀，赠以千金，而乞其所乘舆庋之，以志景仰焉。

德宗选后列圣大婚之选后也，例由太后率皇上御便殿，自择之。德宗选后时，初属意於珍嫔、瑾嫔。孝钦后以隆裕后之貌虽亚珍、瑾，而庄重过之，遂定为后。工书，左手能作大字。

贺某娶雪鸿淮阳贺某本旧家子，美丰姿，工词翰。幼聘中表女，以粤寇乱作，流离转徙，不相闻。贺落魄，游雁门，僦僧寺以居。一日，雪霁，有驺从拥贵人入庙，询知为陕西李镇军。俄而夫人亦至，有侍婢，其一特慧丽，贺目注神移不能去。顷之，闻夫人呼雪鸿，令上殿爇香。窃喜，伺廊下，且往来遥尾之。地皆沙，玩其足迹，乃画沙为诗云：「玉梅花下影姗姗，仙步凌云自往还。一点灵犀通不得，只留香印在人间。」李过而见诗，疑之，顾问贺，贺不承。固诘，乃以情告。李虽武夫，而性好风雅，因与论诗，益奇之，延为记室，且许以雪鸿赠，贺敬诺，挈之至署，具奁嫁之。婚夕，展邦族，则固所聘中表也。喜极，相持而恸。李闻之，亦喜，遂女雪鸿。後贺成进士，官知府。李夫妇老，无子，贺奉养之，终其身。

僧尼结婚尼庵每为藏垢纳污之薮，要未若江苏靖江之甚者。靖江尼庵最多，比丘尼与比丘僧公然结婚，发柬请酒，恬不为怪。诸檀越亦登堂以贺，视为固然。光绪初，叶某摄县篆。一日，出署，道遇迎娶者，鼓乐喧阗，仪从甚盛，视最後端坐舆中者，则一秃鶖也，衣大红袈裟，扬扬有喜色。叶异之，执路人而问，则以僧尼结婚对。叶大怒，回署，立命逮僧尼至，笞而下之於狱。即日，将城厢尼庵三十四所一律封闭，老少女尼百余口均勒令还俗，蓄发择配。其年老无依者，酌予一庵，为焚修之所，永禁收徒，并申请上台通饬各县查禁。一时人心大快。

劫婚劫婚者，仓猝毕姻，不备礼，而强迫从事也。然亦有先日订明，而出於彼此之自愿者。张阿福，绍兴人，寓於杭，自幼聘王氏女为妻，年三十矣，贫不能娶。女亦年二十有七，其母屡托媒媪趣阿福婚。媪曰：「彼贫，奈何？」母曰：「彼无婚费，我亦无嫁资。无已，其抢亲乎？」媪以告阿福，阿福大喜，乃期於某月日纠众劫女去，母故招集比邻至，张氏夺女，则合卺已毕，贺客盈门矣。媒媪劝曰：「事已至此，复何言！当令其明日来谢罪也。」母若为悻悻者而归。苏州葑门内有王七者，与富仁坊巷某姓有连，自其父在时，即呼某姓妇为乾阿嬭。父卒後，某姓抚育之，视犹子也。妇有一女，与年相若，初意即以为壻。及王年长，则一流荡子也，妇乃悔前议，许嫁其女於胥门外某生。娶有日矣，王闻之，纠合无赖少年十余辈劫其女归。女至王家，闭门号泣，久之，无声，或自门隙窥之，则雉经矣。破门入，救之，复苏。女遂绝食求死。事闻於官，官以王劫婚，非礼也，答之百，且谕之曰：「汝谓某姓先曾有婚姻之议，然空言无实据。女既誓死不汝从，汝又何爱焉？男子岂患无妇哉！」乃判某姓妇以银币五十畀王，使为异日婚资，而全曩时抚育之义，女则归之某生。

杨玉书娶妻多次杨玉书，字赐麐，四川人。光绪丙子举於乡，旋以知县分发粤东。探知有故宫某，巨富而死，遗一女，乃伪为丧妻者，遂谋娶之。已而居津之外妻偕其母至，杨大窘，乃乘其未至，往说之曰：「上司方督过我，若知我接眷至，必疑我有钱，汝辈宜别僦屋以居。」外妻许之。已而家中妻弟至，已而又有他处所娶之妇至，皆令别居一室。盖杨诳娶之妇，非一次矣。然杨每日伺侯上官外，又须至五处周旋，备极疲乏，未几遂卒。以剿黎故，得恤典甚优。

卖糕得妻光绪丙子、丁丑间，直隶大无，有兄嫂二人挈其妹至天津求食，行至紫竹林，日将暮矣，休於道左。有以小车载糕而鬻者，适在其旁，嫂饥欲食，兄乃出钱买糕，夫妇共食之，不与妹。妹旁坐啜泣，卖糕者大不忍，乃推车就女，曰：「糕垂尽矣，值无多，尽以食汝，不责直也。」已而三人皆食毕，兄嫂起，招妹偕行。女曰：「前路茫茫，将安往？往而无食，亦不得生。吾受此人一饱之恩，不如从之去，免为兄嫂累也。」卖糕者喜，曰：「吾固无妻者，得为妻，何幸如之。」转求之兄嫂，兄嫂曰：「既彼此皆愿，吾何间焉。」卖糕者乃以车载女，并招兄嫂至其家。翌月成礼，扫旁舍，居兄嫂。其家固不甚贫，有骡二头，分一与其兄，使赁於人，食其值。

望空交拜之成婚北地严寒，冬日则水泽腹坚，舟楫不通，虽通洋诸口，不能不停桡以待，谓之封河，若南中则向无是也。光绪丁丑腊月大雪之後，气候凛冽，河冰厚尺许，来桡去楫，停滞者旬余。苏城有某姓子，聘胥门外某氏女为妻，期於是月初八日迎娶。乃至是而冰雪交阻，将由陆路，则雪深没胫，舆不能行；将由水路，则冰坚如石，舟不能进。两家父母乃令新郎新妇望空交拜，以应吉时。越七日，而黄姑、织女乃得相见。

李珍误婚致命武昌李女士，名珍，其题画自署曰「潜江女史」，盖潜江人也。父小峰，以画花卉名，因以画法授之。性聪颖，绘事突过其父，求画者踵接。逮长，富家士流多往求婚，顾小峯性贪鄙，欲结婚宦族，非者，辄谢不许。时有钱塘诸某者，江夏县诸可权之疏族也。流寓汉阳，年十七，家贫至不能举炊，有弟兄皆蠢陋。其母闻女名，心计若得为妇，则举家可倚以度日，因倩人求婚。小峯大喜，以为自此可得出入县署之荣耀，若捐一佐贰杂职，既有章服之荣，又可谋摄美缺，遂许之。

诸将娶而啬於资，因请改为赘姻，以钱五十千畀李，为女服饰及杂用之需。李至此追悔莫及，因托媒氏请诸改为百千，诸不可。李不得已，诺焉，遂择期成婚。既婚，女见壻貌寝无能。未及月，随壻至汉阳，妯娌颇相谑，或憎其貌之寝，或议其足不纤，而体又弱，不任饪绩，则羣笑其惰。未几，诸促女至武昌，取画具画稿归，冀得画润以给家用。女固恚之，而父又以画由己教授，所得润资应以泰半归父，翁壻遂齗齗相争。女至是，既恨父夫之贪鄙，而夫家人咸俗陋难堪，日与相处，若履荆棘，遂忿然曰：「纵以大义责我，我以工艺养夫，足矣。今举家皆责食於我乎？」乃尽弃绘器，誓不复画，诸家中人益苦之。日夕之间，诟谇数作，女不能复忍，竟吞生莺粟膏以死。

徐宝山为雏妓主婚光绪初，丹徒徐宝山方以贩盐为生，尝至仙女镇，与其徒游於女闾，肆筵设席。酒阑，忽闻哭声自内出，亟趋入觇之，则一垂髫雏妓方缚柱受鞭。为解其缚，鸨母止之，谓：「此豸方习弦索，而未能工，故责之也。」宝山曰：「渠学唱，当使其循序渐进，何遽鞭之？」鸨强辨，宝山怒。瞥见其颈有针刺痕，令弛上衣视之，则黑色之烙痕，紫色之鞭痕，累累皆是也。宝山大怒，出手枪，掷几上，召院主至，使与鸨并跪於地而受鞭。其徒鞭之五百，复以刀犂其股者三，院主与鸨不敢呼痛也。事已，命备祀神之物，拽女拜神讫，宝山自端坐，复拽女使拜己，指之而语鸨曰：「此我之义女也，姑寄养於此，饮食起居，毋使纤毫不如意，否则罚。若其体视今为瘠者，亦罚。敢有侵犯或强使接客，尔辈皆死。」月余，鸨使院主哀於宝山，愿遣女归。不允。乃以具厚奁嫁良家为请，始呼其父母至，为主婚焉。

某氏女寻夫毕姻阿胜，广州人，逸其姓，少孤。游於美利坚国之旧金山，善贸易，居六载，积赀颇丰，航海而归。将缔婚，有某氏女及笄，因媒合之。女母闻其丰於赀也，许焉。既又惧其仍远游也，曰：「吾女岂能相从於海外哉？」故使媒妁索重聘。阿胜鄙之，曰：「卖婚，非礼也，吾何患无妻？」遂已其事，复出游。女闻之，不直其母，窃附海舶至旧金山寻夫。一日，於途中遇之，连呼曰：「阿胜，阿胜。」胜顾之，惊曰：「卿闺中弱质，何为至此？」女具告之。胜感其义，与俱归旅舍，成礼焉。

长叙葆亨以子女嫁娶革职光绪庚辰十一月，以侍郎长叙护理山西巡抚，布政使葆亨於祖忌辰为儿女嫁娶，交部严议，皆革职。

张佩纶续娶李文忠女丰润张佩纶，以光绪乙酉中法之役督师马江败绩遣戍，及赦归，入李文忠公鸿章幕，信用之，倚如左右手。李有疾，张入内候之，忽见案有楷法端丽之诗稿，知为女公子所作。展视之，中有咏马关战事之七律，颇为张诿过於人者。张且读，且佯哭曰：「不意佩纶乃获一知己。」李笑曰：「此小女走笔为之者，何足道！」张惊起曰：「女公子作耶？此诚佩纶第一知已。佩纶今日且感且惭，直无地自容矣。」乃跪而言曰：「佩纶今方悼亡，愿终身事女公子，藉报知己。」李大愕，欲挽之起，则长跪於地，不稍动。李徐曰：「君起耳，此事自有商量之余地。」张即以外舅之称奉李，李不得已，诺之。夫人大怒，责李曰：「吾女何人不可许，乃欲婚於麻子贼配军乎？」李无言，太息而已。

苗喜凤嫁被赚女桐庐义贼苗喜凤短小有力，能上五丈余高墙，行城楼，轻捷如猿。尝行窃江南，过某村，闻小屋有泣声，陟屋窥之，见西厢残灯尚炯，一女跪庭中，焚香瓦鼎，泣不可仰，方小语曰：「弟幼家贫，仅老母相依，愿减寿增母。无力市药，请以臂肉和血，为母起病，求神鉴佑。」言已，出小刀。喜凤知为孝女，哀而敬之，捷下中庭。女大惊，欲号，喜凤摇手，曰：「无恐，今来拯卿，无恶意。」探怀出银，授之曰：「此三十金，可作医药资。数月後，我当复来，幸勿刲股伤身也。」言讫，一跃而逝。女惊定，知遇侠客，乘夜廷医，而母竟不救，女哀毁不欲生。丧葬已，有某戚家怜女茕独，遣使来迎，女不可。数月後，喜凤来探，则破屋尘封，杳无人迹，问之邻，始悉颠末。

先是，女母佣城绅家，女亦时往助母操作，绅子涎女美，出金啗母，欲纳为妾，以有夫辞。公子怒，欲强逼之，母诉於绅，始得免。因以纺织度日，不复至绅家。公子恨未释，比绅死，女母亦亡，公子乃授计家人，赚女至家，囚之密室。迨夜半，公子来，尽褫女衣，欲污之，女惊叫，则絮塞其口。间不容发之际，喜凤以探得女耗，至绅家，闻南楼有呼救声，疾往觇之，大怒，破窗入，手刃公子，救女出。负女至野，谓之曰：「卿弟何在？可同往吾家避祸。」女告以弟所匿地，喜凤往觅之，顷刻携至。次早，雇船同返桐庐。女感甚，而欲委身事之。喜凤曰：「我岂好色者？救卿复娶卿，人将谓我不义矣。」卒为女择一士人，备奁嫁之。女之弟依喜凤为活，得成立。

何女嫁尼姑妹尼姑妹，泉州人。闽俗，往往以尼姑等字为名，时见之於名刺、书牍，不以为忤。有尼姑妹者，貌陋，两足参差不齐，故其履厚薄不一，然犹不能掩其足之长短，终不良於行。少读书，不甚了解，以买替入庠，益自骄，人咸称之为尼姑秀才。

泉州有故家何氏，祖父皆显宦，某亦副贡，家居为绅，性迂，谙占卜，所谓文王八卦者，尤自负。有一女，及笄矣，姿态明媚，颇聪颖。某为之卜壻，初占曰：「当为秀才妇。」既而曰：「当为释氏夫人。」某不解。问字者来，辄曰：「为县学生乎？」或曰然，或曰否。必又问曰：「头秃乎？」盖自意为发稀或为释氏之隐语也。闻者瞠目不知所对，怏快去。既而闻尼姑秀才之名，则大喜曰：「文王之言，不我欺矣。」遂央媒妁，以女归之。何之婢微讽於女，女曰：「休矣，吾闻庸庸者多福，君几见福慧双修者乎？」既嫁，伉俪甚笃。而何女尤抚弄尼姑妹如婴儿，尼姑妹甚畏之，事必请命而後行。女私谓其婢曰：「女愿为才子妇，孰若为愚夫母耶？」闻者笑之。或曰：「福慧自古难双修，彼世为才子妇，又欲如何女之福者，徒自苦其不自足耳！」或曰：「为之母，愚夫何患。」

马女嫁吴某山东某邑有镇焉，约百余家。马某有少女幼字於吴，吴行贾十余年无耗。武生李某，虎而冠者也。闻女美，强委禽焉，马不敢违。居数月，吴猝归，且携多金谒马。马喜且骇，商於妻，妻曰：「女归吴，何以拒李？且吴孤身，不如毒之，金将焉往？」马然之，出市酒肉，妻呼曰：「市肉必於广生堂。」广生堂者，药店也。女在旁讶之，会隣家火，妻出视，女急呼吴曰：「可速走，吾父母将毒汝。」吴曰：「天下多美妇人，不远千里者，为卿耳，舍卿去，不如死。」女曰：「然则偕亡耳。」遂开後户，携金之半遁，而自成婚焉。

摄政王娶荣文忠女为福晋监国摄政王载澧当未婚时，颇属意於江苏巡抚奎俊之女，第以拳乱方炽，不敢以琐事启奏。盖近支皇族嫁娶，例由太后指婚也。光绪庚子，两宫西幸，王後至。孝钦后召见时，谓：「途中见荣禄女甚好，可与尔作伐。」王不敢逆懿旨，遂定婚焉。

曾伯爵不再娶义夫曾伯爵，蜀南筠邑人。家殷实，年未壮而悼亡，誓不再娶。戚族或劝之，毅然拒之，曰：「娶，为宗祧耳。余有嗣矣，何娶为？」或疑其有狭斜行，乃经营商业，挟巨资历京沪及通都大邑，虽楚馆秦楼，歌筵徵逐，而守身固如玉也。年六十余卒。子名肇坤，字次乾，以明经官永宁学正。光绪朝，为伯爵请旌，於筠建义夫祠，建坊以志不朽。

杨重雅选孙壻德兴杨靖伯中丞重雅抚广西时，张建勋方为诸生，应书院试，屡列高等。中丞奇赏之，尝召入节署，与文讌。既谓其长子妇曰：「张秀才温文尔雅，前程未可量。若有女，曷以妻之？」长妇曰：「张乃某街糕饼肆子也，奈何以中丞孙偶饼师儿乎？」中丞乃绳张於次子妇，次妇曰：「翁谓可壻，即壻之耳，何敢违？」遂赘以女。杨氏子姓皆鄙侮之，张颇不能堪，中丞因资以金使归。及光绪己丑，张以一甲第一人及第，而中丞已归道山，不及见矣。中丞长子妇之女後适黄县贾文端公桢家。其壻名位皆不显，且夫妇俱早卒。张，字季端，临桂人，後为学使。

周平欲代子婚句容农人周平早丧妻，勤俭自持，颇有储蓄，遗一子，名寿，提携抚育，年逾二十矣，为之文定王氏女。及迎娶，新妇彩舆至，寿亦肃衣冠而出。将行结婚礼，平忽挥寿使退，口中呶呶自言曰：「老夫数十年辛勤，乃令彼先享此乐耶？」遂并新妇立，欲交拜。来宾闻之，亟曳之入内，婚礼始成。

爱女配痴儿光绪中叶，协揆某夫人某氏，善诗文，工书法，所书某钜公墓志铬拓本，端楷大寸半许，结构谨严，不类闺人手笔，撰文者即协揆也，艺林目为双璧。其长公子痴甚，年及冠，犹无人与论婚，协揆夫妇颇忧之。适甘肃臬使某罢官归，营谋起复，欲结协揆为内援，自请以爱女为子妇。协揆喜，即促夫人挈子返里成婚。越三日，夫人詗诸牌媪，皆言新妇虽夜夜与公子同寝，似未尝有所事。夫人自是屡以言讽女，女但微哂。一夕，公子忽自洞房排闼出，奔赴母所，大声呼母曰：「新妇恶作剧，顷褫我衷衣，又压坐我身。」婢媪皆匿笑，夫人叱公子去。自是女虽强颜为笑，然归宁，辄双泪丸澜。未几，竟死。而某臬使仍待罪家居。

阎锡龄子娶木商女光绪己亥，某道监察御史阎锡龄，山右人，为子娶木商女。女曾认某福晋为义母，迎娶日，妆奁多至百余起，璀璨耀目，半为福晋所赠，远近争羡艳之。壬寅，两宫回銮，张文达公百熙为总宪，僦居中城，闻人言阎事，乃疏劾之，谓其巧於钻营。阎落职，侨京师，以书画自给。然其人实谨厚一流，为子议婚时，木商女甫二龄，初不知其异时之母福晋也。

载涛娶崇礼女满洲、汉军旗人之通婚，为门第所限，而汉军旗女指婚与近支王子为福晋，郡主、乡主下嫁於汉军旗者，从无所闻。光绪朝，汉军崇礼之女公子由孝钦后指婚，与贝勒载涛为福晋，诚异数也。

王文勤续娶杭州某闺秀壮而未有家，生平矢志非极品大员不嫁也。职是桃夭梅摽，芳期屡愆。迨後，仁和相国王文勤公文韶由枢相告归，有续胶之举，竟如愿相偿焉。文勤曾蒙赏用紫繮，结褵日，其公子某先意承欢，备极优礼，彩舆八座，特换紫繮，其他卤簿称是。旁观者咸啧啧称羡，新夫人尤踌躇满志焉。

王崇烈续娶陈孺云王文敏公次子崇烈之继室为陈代卿之第二女孺云。光绪己亥八月，既婚，至京师，文敏见之，极称其渊源家学也。居京师二月，命随崇烈需次於天津，既又令画《伏生授经图》，文敏大喜，谓不特画非凡笔，即书法，吾儿亦当让妇出一头地也。孺云十余龄时，父母将为之择壻，孺云微闻之，语其姊曰：「儿女同受父母鞠育，女大则嫁，吾不堪也。愿长依膝下，不远离。」因涕泣不止，议遂寝。既长，文敏为崇烈求婚，姊承父母意，语之曰：「女生有家，古有明训。生女不为计终身，亲心何以慰乎？」孺云曰：「父母命不敢违，顾依侍二十年，一旦置之数百里外，不复相顾，可乎？」姊慰之曰：「山东、天津，壤地相接，往返易耳，勿虑也。」其母送之北上，既成礼，母又送之津门。将返，母谓女曰：「吾闻汝翁甚称汝善事翁姑，和妯娌，又言汝慧心如此，若得翁教汝读书，其成就当突过文苑通人，无论女子。及至津，见汝夫妇静好，有喻宾友，抚前室子女如己出，汝如此，吾心慰矣。」

孙宝琦女於王邸光绪时，山东巡抚孙宝琦以女嫁庆亲王奕匡之子为妇，汉人之联姻皇族者，此为仅见。孙，字慕韩，浙江钱塘人。

太监娶宫女李荣为宫内太监，居积甚富。光绪朝，在宫服役，即与宫女游承瀛结为夫妇。後遂相继出宫，而居室焉。

陈锦心嫁毕国华陈锦心，宛平世家女。锦有伯母毕，工针黹，光绪中叶，曾蒙孝钦后召入内廷，派充供奉，教习宫嫔。锦心从毕习女红，毕有犹子国华，见锦心爱之，丐毕作冰人，一言而成。时锦心年十八，国华少一岁，方肄业武备学校。国华家天津，有田千亩，肆数所。姻事成，国华约俟毕业始婚。无何，拳匪事起，津门扰攘，国华为拳所略。乱平，而无耗，有言国华已死者。锦心闻之，晕绝。父母欲令更字，锦心曰：「君子之交，死生不渝，朋友且如此，矧已字人之妇耶？儿欲过门守志，以全贞焉。」父乃令女之友及戚族婉言譬喻，终弗获，於是令人告之毕宅。毕宅大惊，择日迎女过门。是日，女服吉服，抱国华之木主行婚礼。礼毕，即易素服，矢志柏舟，二年矣。一日，有客登门，翁姑出见，皆大欢喜，小姑奔入曰：「嫂，哥归矣。我家哥哥盖未死，速出见，速出见。」言未已，翁姑引一人入，其人见女素服，抱而大哭，视之，国华也。盖国华为拳匪所掳，迫之司会计，不一月而大沽失守，外兵入京，匪分队四散，国华被胁出山海关，流徙至奉天，又至黑龙江，积二年之久，始得归。於是举家大喜，择日与锦心成婚。

祝春海再世夫妇重庆祝春海孝廉生而能言，八岁尽十三经，九岁游庠，十四举於乡。父母欲为论婚，坚不愿，固诘之，曰：「儿前身为山左荷泽丁时芗也。年十八，以刻苦力学，呕血死。妻真氏，年十七，世家女，美而贤，临死，誓来生仍为夫妇。今儿臂上朱痣，即妻所志也。」父母惊骇，久之，曰：「果尔，妻年将倍於汝，且世家女安肯再适。」祝曰：「姑探之，不谐，当再议。」父母未能强，听之。明年春，入都，应礼部试，纡道山左，谒其前生母，述往事，皆合。真避不出见，令婢持一函以询之，祝乃於函之封面大书「愿矢来生仍为夫妇」八字付之，盖果丁临终时所手书之八字付之以为证也。真乃大哭，祝旋丐冰人为之媒合，真允之，遂为夫妇如初。真年之长虽近倍，望之犹二十许人。祝着有《两世缘传奇》。

应素娟吟诗得夫端忠愍公方抚苏时，有丐妇蓬首垢面，诣辕请谒，自云本凤翔大家闺秀，以水没庐舍，父母诸兄俱溺死，孤身独存，乞食至吴门，日得一餐之後，再不复食，因念中丞长者，故请有所赐给。端深疑之，命左右给纸笔，使自述。妇把笔成诗云：「萧条行李此经过，只为天灾受折磨。踏破绣鞋埋雨泞，拖残云鬓入风波。沿门乞食推恩少，掩面求人忍辱多。遥念故乡何处是，夕阳回首泪滂沱。」末书「难女应素娟拭泪作」，持纸呈阅，端深叹赏之。时饮马桥士人黄干，多才而新鳏，端命以配素娟，自制贺词以宠之。

伶人同姓为婚伶人之同姓为婚者颇多，张芷芳娶张二奎之女，陆小芬娶陆翠香之女，意殆谓同姓不同宗，婚觏无碍也。或谓孙心兰与孙八十两家亦有秦晋之好。

票友与伶人结婣娅非自幼习戏至中年而始为伶者，曰票友，许处、龚处、德处等皆是也。穷而售技，遂舆伶人结姻姬，许处、德处皆以女嫁谭鑫培之子，张毓庭娶李顺亭之女，王又宸娶谭鑫培之女。

恩晓峯嫁姜春桂恩晓峯，京旗人，为某相孙女，家故素封，其父行皆有周郎癖，暇辄弄弦索以为乐。晓峯固聪慧，辄自屏後记其节奏，於闺中肄习之，似小叫天，惟嗓音较小，然曲折幽怨，虽巫峡猿啼，衡阳鹤唳，不能过也。光绪壬寅，始至津奏伎，称一时独步。兼唱武生，如《落马湖》等出，亦不落凡响。汪笑侬排《戏迷传》，伶界皆展转仿效，津门能此曲者，曰麒麟童、小桂芬。顾二伶喉皆瘖，不尽善，其能如初写《黄庭》恰到好处者，晓峯而已。丹桂闭，晓峯遂南下，旋嫁姜春桂。姜初为下天仙小生，自得晓峯後，月俸千金，遂安坐而食，不复操故业矣。

画姻缘南海朱星工六法，绘仕女尤精绝，人争宝之。里女金翠芬亦善此，能吟咏，覩朱画，辄叹曰：「得此即嫁之，足矣。」家藏朱画至夥，辄就其端，题以绝句，日夕自诵之。父以其及笄，将受王氏聘。翠芬闻之，绝粒食者二日，旋以一诗呈父。父令其母探意，翠芬不语，母遂辞王聘。时朱亦未婚，翠芬乃赋百韵诗寄之。朱赋诗以答，丐人为媒，遂谐伉俪。及成婚，时有倡和，里人美之，谓之曰画姻缘。

朱吉甫择壻有约法朱吉甫，光、宣间人。性奇僻，无子，有女二：曰婉珍，曰婉明。婉珍柔顺静穆，婉明性豪爽，处分家务，裕如也。然朱不之喜，曰：「女子无才便是德，是亦才也。」朱无子，择壻苛，媒至，不待陈词，辄止之，曰：「若姑弗言，试语若以三章约法：家不必富有，而岁入须逾万金；才不必倚马，而科名必一榜；行不必圣贤，然狂士，吾深恶也。」於是媒谢曰：「先生休矣。以先生门望，非此，诚不中乘龙选，仆不敏，恶足以知之？请弗复言媒事。」朱妻王氏，初颇赞其议当，然自此，媒妁绝迹於门，王知朱之议不可行，乃怒曰：老匹夫宝藏两女，将令以丫髻老邪？」而朱执拗，有王介甫风，亦大怒，遂无日不有诟谇声。朱益厌苦之，因析其家为二，而自居大厦，以小屋舍王，又曰：「珍儿，吾所爱，可留。婉明类母，吾滋弗愿见，可随去。」珍儿乃自叹曰：「阿妹得所矣。」

李方与拍尔利离婚欧化东渐，竞事猎取，而国际婚姻一语，尤为留学青年所艳羡，望风附和，接迹国中。大理院推事李方者，当留学英国时，尝娶英女拍尔利为妻，旋以不愿，呈请离婚。兹录其原呈如下：「具呈大理院推事李方，遗抱家人李兴，为呈请咨行事。窃职系广东长乐县人，自幼留学英国，於光绪二十五年，在甘别立与英国人拍尔利结婚，三十一年毕业回国，遂将拍尔利带回。现因拍尔利不守妇道，复於三十四年独回英国，至今不归，并来信言伊不归，实系彼此情愿离异。为此理合取具同乡京官印结，并拍尔利亲笔来信，一并呈请尹堂大人查核，照例咨行外务部，转咨英国公使馆办理，伏乞准予施行。

官媒掌择堂发配之事官媒为妇人之充官役者。旧例：各地方官遇发堂择配之妇女，皆交其执行，故称官媒。兼看管女犯之罪轻者，如斩绞监候妇女，秋审解勘经过地方，俱派拨官媒伴送。