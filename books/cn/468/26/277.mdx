---
---
---
title: 范春船咏吸鸦片烟
---



钱塘范春船广文元伟，嘉庆时人，尝有诗咏鸦片曰：「有鬼有鬼日之夕，两肩高耸骨知腊。倒身径上榻旁眠，袖中管竹横三尺。一灯荧然大如粒，挑烟入管向灯吸。是烟非墨亦非漆，如涂之附腻而湿。大口小口妃呼豨，覆手翻手身交敧。不知白日是何样，俾昼作夜天旋移。可怜万钱一两土，令人食之如食蛊。始则精力顿充盈，继乃形神日消沮。如潮之信来有期，如痁之作候无差。否则其死可立致，请看涕泗先横颐。屋梁有鼠环而伺，每遇灯开亦吸气。昨宵此处无人来，早起开门鼠坠地。不识何人作俑者，于今流毒徧朝野。闻道台州罂粟花，家家种取逾桑麻。」