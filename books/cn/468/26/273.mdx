---
---
---
title: 纪文达嗜旱烟
---



河间纪文达公昀嗜旱烟，斗最大，能容烟叶一两许。烟草之中，有黄烟者，产于闽，文达亦嗜之。其味香而韵，惟不易燃，呼吸稍缓即息。谚以「红」「松」「通」三字为吸烟诀。嘉庆以前，有所谓大号、抖丝、抖绒者，每斤价一二百文，继有顶高、上高、超高之别，后又易为头印、二印、三印、四印，最贵之价，每斤至钱一千六百文。

文达有戚王某，喜吸兰花烟。兰花烟者，入珠兰花于中，吸时甚香。然王之烟斗甚小。一日，访文达，自诩烟量之宏，文达笑而语之曰：「吾之斗与君之斗奚若？」乃以一小时赛吸，于是文达吸七斗，王亦仅得九斗也。