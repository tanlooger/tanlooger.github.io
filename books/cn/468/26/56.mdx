---
---
---
title: 伍秩庸主张二餐
---



伍秩庸尝以吾人一日二食为最适当，午前以在十一时、十二时之间为宜，午后以六时前后为宜。两餐以外，不进杂食。若粤人之消夜，则尤不可，以其密迩睡时，有碍消化也。秩庸初亦多疾，既实行二食，而夙疴悉蠲，精神增长，盖食料既少，消化自易之所致也。

秩庸尝曰：「食物必使消化，乃得其益，否则且以为致病之源。盖食物入口，其助消化之作用者，首为齿，次为小腹，三为肝，四为肠。凡此四者，为食物所必经，虽尚有他端，要以此为四大纲，必使咀嚼成浆，以为入喉第一门户，而慎勿囫囵吞咽，以一经入肠，即不能自为融化也。」

又曰：「国人多病齿，虽在少年，亦多残蚀，殆以食不用齿耳。譬之锁钥，久不用匙则锈。乃者世人进饭，喜沃以汤茶，使导之入肠，吾甚诧之。米之整粒，须阅三四小时，乃始消化，非大有碍于卫生耶？故一切食物，总以尽力咀嚼为要，且亦不必以干食入喉不润为病也。盖舌本生津，即为人身之灵液。试以干面包嚼之，自然齿润甘回。又如以粉浆一撮，取口涎一匙，调匀烹煮，火候至九十度，则浆自成水，逾格芳甘。若仅沃以汤茶而吞之，亦何能有味耶？要之，每食先嚼使极烂，乃得由食管而下小腹，复由小腹和匀至肝，磨荡一周，化为血液，乃入于小肠。小肠蟠曲回环，长可二十尺，大肠亦四尺，如不加选择，积滞难通，或且多余渣滓，大乖卫生之道矣。」