---
---
---
title: 吸鸦片烟者之巧计
---



光、宣之交，厉行禁烟，官吏亦须调验。宣统己酉秋，福州鼓楼前某鞋肆出售新履，其底空，为中藏烟泡吗啡之用，冀调验时，不至为所搜及也。值奇昂，每双银三十圆。旋制售夹袋靴，则附一小囊于靴之骑缝处以藏吗啡。闽县令叶新第被察破案，总督松寿奏革其职。

江宁设立禁烟公所，以候补知府某主其事。某欲见好于上官，为他日调剂优差地，乃日伺调验者之隙。适有某巡检入所，冀有所得以邀功。一夜，漏三下矣，蹑足入其室，则巡检方酣睡，揭衾，以鼻近其股嗅之。会巡检下气泄，中有烟气，某大喜，意必挟烟以俱，潜自过瘾也。亟禀知江督张安圃制军人骏。张奖其办事认真，而巡检执言被诬，势汹汹，将当众解裤，请某覆验。众力解之，始已。其后果有某同知肛门吸烟事之败露。盖同知瘾甚大，口吸不足以济，复以烟涂于肛门也。

有人馈京师西城新街口铁匠营胡同德宅节礼两匣，其门丁启视，均腊肠也，乃私窃一串，预备午觞佐酒。熟而剖之，中皆墨汁，臭之，有异味，细察之，知为大土烟膏，复出以献主人。主人大惭，给以银币数圆，戒勿声张。