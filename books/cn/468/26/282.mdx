---
---
---
title: 苏子熙吸鸦片烟
---



刘忠诚与广西提督苏子熙宫保元春皆以大瘾着于时，而皆不夺其治事之日力。苏烟瘾尤大，其所用烟灯大而高，视常人所用者倍之，日吸膏四两有奇。两僮侍左右，苏卧广榻，榻置已装膏之五枪，一僮持五枪，更替进吸，一僮装膏于枪，置之榻，每就卧而吸，辄罄十枪。既罄，起坐，则吸水烟或卷烟，又佐之以鼻烟。俟一僮五枪装成，复卧而吸，又如前。