---
---
---
title: 谭慕邺赴宴居上座
---



沔阳谭士珌，字慕邺。家中落，敝簏中惟短褐一，芒鞋一，他无长物。所着《五经鳞》、《虚牕论史》、《饿说》诸帙，常以自携，口哦手录，不稍释。虽宾至，不起立，与语，不答，时流嗤之。某岁宴唐氏园林，约曰：「无少长贵贱，步屧来。」一新贵独后，乘车至，下阶除，慕邺怒，大言叱之。众哄然笑，某亦面赤不敢言。逮入席，慕邺曰：「爵与齿弗如也，吾之尊，其德乎？」夷然自居上座，众又大笑。