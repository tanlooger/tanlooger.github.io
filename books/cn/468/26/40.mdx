---
---
---
title: 戴可亭之饮食
---



戴可亭相国任四川学政时，得疾似怯症。成都将军视之，告以有峨嵋山道士在省，曷倩治之。因邀道士至署。道士谓与其有缘，病可治。因与对坐五日，教以纳吸之法，由是强健。道光乙未年九十矣，精神步履如六十许人，惟重听耳。人问及饮食，言每日早饭时食稀粥半茶碗，晚餐时食人乳一浅碗。曰：「即此饱耶？」戴拍案大声曰：「人须吃饱耶？」年九十六卒。