---
---
---
title: 梁晋竹品酒
---



嘉庆癸酉，钱塘梁晋竹孝廉绍壬在杭，偶憩于西湖之云林寺。次日，独游弢光，遇老僧致虚，以其善气迎人，与之谈，颇相得。坐久，梁欲下山，僧曰：「居士饥否？蔬酌可乎？」梁方谦谢，僧已指挥徒众，立具伊蒲馔。泥瓮新开，酒香满室，盖预知梁之好饮也。一杯入口，甘芳浚洌，凡酒之病无不蠲，而酒之美无弗备。询之，曰：「此本山泉所酿也，陈五年矣。」僧盖略知酿法，而又喜谈米汁禅。此盖自奉之外，藏以待客者。于是觥斝对酌，薄暮始散。又乞得一壶，携至山下，及夕小酌。次日，僧又赠一瓻，归而饮于家，糜不赞叹欲绝。

梁尝曰：「是为生平所尝第一次好酒，此外不得不推山西之汾酒、潞酒矣。然禀性刚烈，弱者恧焉，故南人弗尚也。于是不得不推绍兴之女儿酒。女儿酒者，乡人于女子初生之年，便酿此酒，出嫁时始开之。各家秘藏，不以出售，其花坛大酒，悉是赝本。其后人家萧索，酿此者亦寥寥，能得其以真东浦水作骨而三四年陈者，已是无等等咒矣。道光甲申，归自京师，汪小米拉饮庚申酒。庚申酒者，小米之叔号眷西者所家藏者也。眷西尊人旧贮二十坛，殁后，其家亦胥忘之。眷西又汴游十余载，遂无人问鼎。而藏酒室又极邃密，终日扃牡，更无人知而窥之者。以故二十年来，丸泥如故。眷西归，始发之，所存止及坛之半，正袁子才所谓「坛高三尺酒一尺，去尽酒魂存酒魄」者是也。色香俱美，味则淡如。因以好新酒四分搀之，则芳香透脑，胶饧琖底，其秾厚有过于弢光酒，而微苦不洌，是其小病。此生平所尝第二次好酒也。仆逢曲流涎，所至不肯轻过。闻之人云：「不吃奔牛酒，枉在江湖走。」余过其地，沽而试焉。呜呼！天下有如此名过其实、庸恶陋劣之名士乎？论其品格，亦止如苏州之福贞，惠泉之三白，宜兴之红友，扬州之木瓜，镇江之苦露，邵宝之百花，苕溪之下若。而其甜腻，则又过之，此真醉乡之魔道也。其中矫矫独出者，则有松江之三白，色微黄，极清，香沁肌骨，惟稍烈耳。某年游萧山，梧里主人周镇祁极款洽，作平原十日之留。一日，出一种酒，曰梨花春，俗名酒做酒曰梨花，盖三套矣。饮一杯，主人即将杯夺去。主人量甚巨，亦止饮二小杯。是日，余竟沉醉一日。因思古人所谓千日九酝者，亦即此类。特其一年三年之醉，则未免神奇其说耳。余居广东始兴一年有余，彼处有所谓冬酒者，味虽薄而不甚甜，故尚可入口。中秋以后方有，来年二三月便不可得。询之土人，曰：「此煮酒也。今日入瓮，第三日即可饮，半月坏矣。」一日，有曾某邀余山中小酌，举杯相劝。视之，浅绿色，饮之，清而极鲜，淡而弥旨，香味之妙，其来皆有远致。诧以为得未曾有，急询何酒，曰：「冬酒也。」问那得如许佳，曰：「陈六年矣。」余又叩以乡人不能久藏之言，曰：「乡人贪饮而惜费，夫安得有佳者！此酒始酿，须墨江某山前一里内之水，不可杂以他流，再选名曲佳糱，合而成之，何患其不能陈耶。余家酿此五十余年，他族省啬，不肯效之。」此余生平所尝第三次好酒也。余三十年来沉湎于酒，脏腑之地，受病已深，近日损之又损以至于无，而结习所存，不能忘也，因历忆生平饮境而一纪之。」