---
---
---
title: 潘张大宴公车名士
---



同、光间，某科会试场后，潘文勤公祖荫、张文襄公之洞大集公车名士，宴于京师陶然亭。所约为午刻。先旬日，折柬招之，经学、史学、小学、金石学、舆地学、历算学、骈散文、诗词，就其人之所长，各列一单，州分部居，不相溷也。凡百余人，如期而至，或品茗谈艺，或联吟对弈，无不兴高采烈。日晡，大众饥矣，枵腹竟日，渐少高谈雄辨者。文勤觉之，询文襄曰：「筵为何家主办？」文襄大愕曰：「忘之矣，今奈何？」乃仓卒遣仆赴酒楼，命送筵至，皆草具也，且馁败。时街柝起矣，大众饥不可忍，强下咽，有归而患腹疾者。