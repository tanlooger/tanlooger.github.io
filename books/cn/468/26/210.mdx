---
---
---
title: 周思南呼云月而酬
---



周思南，名元懋，鄞县人，性嗜酒。其庋轩中者，皆酒器，大小叠迸，不可数也。轩外平畴所种者，皆秫也。轩旁有厨有库，顾无长物，所列者，罂缾之属也。平居不问室家事，宾客至，先通名，其所问者，客之能饮与否也。客云能，则又问之，谓其得久留此间饮与否也。数日之间，或不得伴，则遣人招之。或以事辞，则自往强之。或不遇，则穷之于其所往。不得，则四出，别求其人。终不得，则樵者、牧者、渔者，皆执而饮之。所执之人醉，犹以为未足，则呼云而酹之，其觞政然也。午夜思饮，猝无共者，则或童或婢，皆饮之。童婢或不能饮，则强以大斗浇之。犹以为未足，则呼月而酬之，其日之余也。有招之饮者，皆不赴。或载酒过其轩，则又必问其人为何人而后入之。自顺治丙戌以后五年，皆其醉乡之日月也。

一日，思南坐轩中，忽大呕血，笑云：「此吾从曲车酝酿而成之神膏也，非病也。」呕不止，饮亦不止，随饮随呕，遂死。