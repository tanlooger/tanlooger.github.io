---
---
---
title: 王茨檐赴陆筱饮宴
---



仁和王茨檐茂才曾祥性和易而嗜饮，时从酒人游，遇要人、富儿，一不当意，辄掉臂去之。中年息意荣遇，绝迹省门。雷翠庭副宪鋐视浙学，闻其名，礼意敦迫，将以优行贡于乡。一日，赴陆筱饮宴，或举其事以为庆，茨檐不屑也。酒酣，则曰：「今此一官，亦不易得。得矣，桎梏徒自苦，岂若诗场酒地，与君辈皮皮之为乐耶？」皮皮，相戏之谓，杭人方言也。

茨檐有《自题乞食图》诗云：「生事常苦拙，安能捻须坐。默诵陶公诗，乞食奚不可。同里三五辈，夙昔称知我。分能相馈遗，词不烦忝荷。欣然进一觞，起更索蔬果。念此意气真，披图一笑瑳。还思失业徒，孰救饥渴火。如我适所求，未便伤轗轲。」