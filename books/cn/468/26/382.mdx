---
---
---
title: 宣宗思片儿汤
---



宣宗最崇俭德，故道光时内务府岁出之额，不过二十万，堂司各官皆有臣朔欲死之叹。一日，上思片儿汤，令膳房进之。次晨，内务府即奏请设置御膳房一所，专供此物，尚须设专官管理，计开办费若干万金，常年经费又数千金。上乃曰：「毋尔，前门外某饭馆，制此最佳，一盌值四十文耳，可令内监往购之。」半日复奏曰：「某饭馆巳关闭多年矣。」上无如何，但太息曰：「朕不以口腹之故妄费一钱也。」