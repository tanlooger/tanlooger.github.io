---
---
---
title: 中州僧食蛇
---



康熙时，淄川人有客汴梁者，寄宿蛇佛寺。寺僧具晚餐，座客颇众，肉汤甚美，而每段皆圆，类鸡项。疑之，问寺僧杀鸡几何，遂得多项。僧曰：「此蛇段耳。」客大惊，有出门而哇者。既寝，觉胷上蠕蠕，摸之，则蛇也，顿起骇呼。僧起曰：「此常事，乌足怪！」因以火照壁间，大小满墙，榻上下皆是也。次日，僧引入佛殿，佛坐下有巨井，井中蛇粗如巨瓮，探首井边而不出。爇火下视，则蛇子蛇孙以数百万计，族居其中。