---
---
---
title: 杨次也饮咂嘛酒
---



海宁杨次也太守守知尝饮咂嘛酒而甘之，作歌云：「杨花吹雪满地铺，杏花一片红橅糊。榆钱簸风风力软，芳林处处闻啼鸪。青旗斜漾茅屋底，天然好景难临摹。我留此地一事无，太平之世为羇孤，东邻西舍相招呼。殷兄张文相与俱，醵钱买醉黄公垆。麦缸鹅黄新酿熟，味醇气郁遇醍醐。彭亨翠甒如鹑觚，细管尺五裁霜芦。低头吸同渴羌饮，一口欲尽鸳鸯湖。白波倒卷东海沸，渴虹下注西江枯。碧筩不用弯象鼻，龙头屡泻鲛盘珠。须臾缾罄罍亦耻，春意盎盎浮饥肤。刘伶大笑阮籍哭，直欲跃入壶公壶。吾皇圣德蠲逋租，吏胥不扰民欢娱。今年更觉酒味好，百钱一斗应须酤。盲娼丑似东家嫫，琵琶筝阮声调粗。有时呼来弹一曲，和汝附缶歌乌乌。青天作幕地作席，醉倒不用旁人扶。乐哉边氓生计足，白羊孳乳驴将驹。买刀买犊劝耕鉏，女无远嫁男不奴。含哺鼓腹忘帝力，岁岁里社如赐酺。安得龙眠白描手，画作击壤尧民图。」次也，康熙时人。