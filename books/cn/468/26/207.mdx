---
---
---
title: 黄九烟论饮酒
---



《酒社刍言》，黄九烟所着者也。九烟虽有刘伶、李白之癖，而饮酒不乱，为世所称。其文云：「古云酒以成礼，又云酒以合欢。既以礼为名，则必无伧野之礼。以欢为主，则必无愁苦之叹矣。若角鬬纷争，攘臂讙呶，可谓礼乎？虐令苛娆，兢兢救过，可谓欢乎？斯二者，不待智者而辨之矣。而愚更请进一言于君子之前曰，饮酒者，乃学问之事，非饮食之事也。何也？我辈生性好学，作止语默，无非学问。而其中最亲切而有益者，莫过于饮酒之顷。盖知己会聚，形骸礼法，一切都忘，惟有纵横往复，大可畅叙情怀。而钓诗扫愁之具，生趣复触发无穷。不特说书论文也，凡谈及宇宙古今、山川人物，无一非文章，则无一非学问。即下至恒言谑语，如听村讴，观稗史，亦未始不可益意智而广见闻。何乃不惜此可惜之时，用心于无用之地，弃礼而从野，舍欢而觅愁乎？愚有慨于中久矣，谨勒三章之戒，冀成四美之贤。

「一戒苛令　世俗之行苛令，无非为劝饮计耳。而不知饮酒之人有三种，其善饮者不待劝，其绝饮者不能劝，惟有一种能饮而故不饮者，宜用劝。然能饮而故不饮，彼先已自欺矣，吾亦何为劝之哉。故愚谓不问作主作客，惟当率真称量而饮，人我皆不须劝。既不须劝矣，苛令何为？

「一戒说酒底字　说酒底者，将以观人之博慧也。然圣贤所谓博与慧者，似不在此。况我辈终日兀坐编摩，形神挛悴，全赖此区区杯中之物以解之。若复苦心焦思，搜索枯肠，何如不饮之为愈乎？更有一种狂黠之徒，往往借觞政以逞聪明，假席纠以作威福，此非吕雉之宴，岂许军法行酒乎？若不幸逢此辈，惟有掉头拂衣而已。

「一戒拳哄　佐饮之具多矣，古人设为琼畟「即骰子。」以行酒，五白六赤，一听于天，何其文而理也。即藏钩、握子、射覆、续麻诸戏，犹不失雅人之致。而世俗率用拇阵虎膺，以逞雄角胜，捋拳奋臂，叫号暄争。如许声态，亦何异于市井之夫、舆儓之辈乎？愚尝谓天下事无雅俗，皆有学问存焉。若此种学问，则敛手未敢奉教。

「以上三条，乃世俗相沿习而不察者，故拈出为戒。他如四五簋之约盟，百十条之饮律，则昔贤言之详矣，何竢愚赘。」