---
---
---
title: 董小宛罢酒嗜茶
---



冒辟疆既纳董小宛为姬，及殒，辟疆忆之，尝告人曰：「姬能饮，自入吾门，见余量不胜蕉叶，遂罢饮。每晚，侍荆人数杯而已。而嗜茶与余同性，又同嗜岕片。每岁，半塘顾子兼择最精者缄寄，具有片甲蝉翼之异，文火细烟，小鼎长泉，必手自吹涤。余每诵左思《娇女》诗「吹嘘对鼎（金历）」之句，姬为解颐。至沸乳看蟹目鱼鳞，传瓷选月魂云魄，尤为精绝。每花前月下，静试对尝，碧沉香泛，真如木兰沾露，瑶草临波，备极卢陆之致。东坡云：「分无玉椀捧蛾眉。」余一生清福，九年占尽，九年折尽矣。」