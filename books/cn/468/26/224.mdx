---
---
---
title: 金启托于酒
---



会稽金启，字奕山，依其姑夫谢某于平凉县任，延师教之。师强令习帖括，不竟学，而好为诗，于是私购少陵、昌黎、东坡集窃诵之。王一元见而善之。一元，字畹仙，江南人，以进士为灵台令，着书等身，所为《岁寒咏物词》，为时传诵。启少于一元，而一元乐与之游，为忘年交，启诗亦自是日进。居无何，谢以亏帑黜，姑亦死。启从其家属侨居三原城西，郁思感愤，无所放其意，而托于酒，往往举觞自劝，亦或与耕夫野老倾壶尽欢，举人情所极不能忘者，皆一醉忘之。醉而醒，则作诗。诗成复饮，至极醉。客或有事，欲与言，辄饮以酒，旋出诗。人亦相忘，竟与抵掌歌呼，酣嬉颠倒而去，终莫得言。