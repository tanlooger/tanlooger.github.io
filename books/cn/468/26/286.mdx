---
---
---
title: 吸鼻烟
---



鼻烟，以鼻吸取之烟也。屑叶为末，杂以花露，一器值数十金，贵人馈遗以为重礼。置于小缾，取之以匙。入鼻，则嚏辄随之，久则相习矣。有红色者，玫瑰露所和也。有绿色者，葡萄露所和也。有白色者，梅花露所和也。来自欧洲之意大里亚国。明万历辛巳，利玛窦泛海入广东，旋至京师献方物，始通我国。国初，西洋人屡以入贡，朝廷颁赐大臣率用此。其品以飞烟为上，鸭头绿次之。旧传有明目去疾之功，故嗜之者颇多。亦谓之士拿。