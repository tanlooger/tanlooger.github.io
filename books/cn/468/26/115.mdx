---
---
---
title: 陈燕公宴会必至
---



青浦陈燕公孝廉晚岁饕餮无厌，宴会必至。客憎其屡食于人，未尝作答也，强索之，乃折柬相招。至晚，宾客杂沓，实未治膳，阴与其妇约，骤相勃溪，拾破碗碎之。客大惊，逡巡去。越日，又邀客，漏三下，徐语之曰：「客甚少，今聊以饭熬糜，果腹可乎？明夕当尽欢也。」客又忍饿去。其赴晏也，鱼肉、果饼辄怀以归，预携布囊以盛之。一夕，物充塞于囊，不能出栅孔。客尽起，周章无计，仆为代出之。又尝醉蹶于地，频以足蹴仆，谓足受伤。不知其袖中实藏蟹脚也。

太平桥葛某设肆售熟食，最精洁，燕公恒造其店，道寒燠，杂拣野味，齅之餂之，久而始去，日以为常。每遇戚友有吉庆事，辄馈金扇一柄，面以饭粘，骨以线系，令邻儿往送，自从其后。邻儿返，半途收其帖，与分力金，而自携匣归。又曾令婢入市，写票曰：「来钱一大文，乞发浓酽火腿汤一碗。」有乡人误称之曰老相公者，则正色曰：「不可。」