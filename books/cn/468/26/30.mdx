---
---
---
title: 青海柴达木人之饮食
---



青海柴达木人之制造饮食各品，其酥酪之制，以牛羊乳满注木桶，盖凿一孔，木槌柄长三四尺，穿孔中而捣之，昼夜皆捣，俟其干如浆，即成酥矣。色白者为上，黄次之，红又次之，红色而和血液骨汁者为下。捣成数日，初腥膻不可近，以茶一盂，调少许，即腻如粥，久而可口，觉清水茶反无味矣。常食能御寒，健筋力，治血虚、气喘诸症。沸水贮于桶，俟其冷，浸酥酪，酥沉油浮，毋摇动，日以鲜乳汁滴之，以味酸为度，约数十日，成湩酒矣。味酸而腥，略带酒气，不易醉。乳饼以黑麰粉调酥为之。乳脯以牛羊肉熬而成糜，晒干如豆干，见水即酥，旅行便于携带。此皆番地本产也。其后有豆乳，有酸乳，有曲酒，有烟叶。