---
---
---
title: 汪槐塘与宴于端华堂
---



干隆甲申，杭州有集里中同康熙甲申生者六人，宴于端华堂，钱塘汪槐塘上舍沆与焉。酒半，出顺治纪元所制银杯，命后甲申所诞哲嗣，奉以寿客，肇举齐年之会，远希会昌，元丰诸老之高风，甚盛事也。槐塘有诗，用以纪实，诗云：「枌榆五老衡宇邻，过从步屧不隔旬。惟予穅秕玷后尘，柯山居士齿冠伦。一麾出守犹逡巡，诸公衮衮佩印绅。甘棠之碑树嶙峋，政成遄归狎钓轮。宰官偶现遨头身，比部心恋鹤发亲。遗荣一疏兰陔循，暇续八社罗众宾。登堂拜母展华茵，小同揖客词恂恂。问年先后齐甲申，改席擎出凿落银。紫芝煌煌烂若新，开国纪元第一春。良工制巧铭词谆，觞行疾若下阪轮。插芳咀甘殽迭陈，笑言和怿音叩錞。竹溪人物逊此辰，方今圣治被八垠。缅酋行见隶仆臣，咏歌太平娱夕晨。山屏水镜湖之滨，箯舆栗杖莫惮频。岁寒令德保松筠，嘉会勿替耄耋臻。」