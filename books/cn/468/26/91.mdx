---
---
---
title: 道士宴客
---



韩某，世家子弟也。好客，同村徐某常饮于其座。客集，有道士托钵门外，家人投钱及粟，皆不受，亦不去。家人怒，归不顾。韩闻击剥之声甚久，询家人，以情告。言未已，道士径入。韩招之坐，道士向主客皆一举手，即坐。略致研诘，始知其初居村东破庙中。韩曰：「何日栖鹤东观？竟不闻知，缺地主之礼。」答曰：「野人新至，无交游。闻居士挥霍，深愿求饮焉。」韩命举觞，道士能豪饮。徐见其衣服垢敝，颇偃蹇，不甚为礼，韩亦海客遇之。道士倾饮二十余杯，乃辞去。

自是，每宴会，道士辄至，遇食则食，遇饮则饮。韩亦稍厌其烦，饮次，徐嘲之曰：「道长日为客，宁不一作主？」道士笑曰：「道士与居士等，惟双肩承一喙耳。」徐惭，不能对。道士曰：「虽然，道士怀诚久矣，会当竭力，作杯水之酬。」饮毕，嘱曰：「翼午幸赐光宠。」次日相邀同往，疑其不设，道士已候于途。入门，则连阁云蔓，院落一新。大奇之，曰：「久不至此，创建何时？」道士曰：「竣工未久。」比入其室，陈设华丽，为世家所无，二人肃然起敬。甫坐，行酒下食，皆二八佼童，锦衣朱履，酒馔芳美，备极丰渥。饭已，又进珍果，多不可名，贮以水晶玉石之器，光照几榻，酌以玻璃盏，围尺许。道士语童曰：「唤石家姊妹来。」童去少时，二美人入，一细长，如弱柳，一身短，齿最稚，媚曼双绝。道士使歌以侑酒。少者拍板而歌，长者和以洞箫，声清细。既阕，道士悬爵促釂，又命徧酌，顾美人曰：「久不舞，尚能之否？」遂有童仆展氍毹于筵下，两女对舞，长衣乱拂，香尘四散。舞罢，斜倚画屏。二人心旷神飞，不觉醺醉。道士亦不顾客，举杯引尽，起谓客曰：「姑烦自酌，我少憩，即复来。」即去。屋南壁下，设一螺钿之床，女子为施锦裀，扶道士卧。道士乃曳长者共枕，命少者立床下，为之爬搔。二人睹此状，颇不平，徐乃大呼曰：「道士不得无礼。」往将挠之。道士急起而遁。见少女犹立床下，乘醉拉向北榻，公然拥卧。视床上美人，尚眠绣榻，顾韩曰：「君何太迂！」韩乃径登南床，欲与狎，而美人已睡，拨之不转，因抱与俱寝。天明，酒梦俱醒，觉怀中冷物冰人，视之，则抱长石卧阶下。急视徐，徐尚未醒，见其枕遗屙之行，酣寝败厕中。蹴起，互相骇异，四顾，则一庭荒草，两间破屋而已。