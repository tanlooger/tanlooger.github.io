---
---
---
title: 李某食蛟
---



同、光间，萧山李某馆于高氏。主人高叟，博览士也。一日，有邻人于山上掘得一物，通体纯黑，两目皆闭，以示李，李不识。高曰：「此蛟也。幸两目未开，故不为患。烹而食之，亦一异味。然其身上不可着一滴水，得水即能变化，平地生波，庐舍为墟矣。」乃携至爨室，烧釜使红，投之于中而盖之。釜中鬻然，黑水溢出可四五石。水尽，启盖，则已熟矣，色白如凝脂。取出，薄切之，湛诸美酒，调以醯醢，与李共食，味甚鲜腴。后以告人，谓食品之美，殆未有过之者也