---
---
---
title: 许竹溪浮数大白
---



钱塘许竹溪广文聿与魏柳洲、夏身山、吴太初、余秋室、金竹坡、范鉴湖交契，联社分题，殆无虚日。一日，鉴湖丛碧轩藤花盛开，招同人饮花下。宵分月上，众皆泥醉，竹溪与柳洲、身山、竹坡各浮数大白，酕醄出门，月下行吟，互答。柳洲失足堕地，竹溪掖之，未起，亦堕地，身山辈拊掌大笑。笑声中复有堕地者，则身山也，众复大笑。