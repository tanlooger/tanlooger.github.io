---
---
---
title: 朱竹垞食黄鼠
---



黄鼠，产云中，穴处，各有匹配。人掘其穴，见其中作小土窖，若床榻之状，则牡牝所居之处也。至秋，则蓄黍，菽，草木之实以御冬。天气晴和，出坐穴口，见人，则拱前腋如揖状，即窜入穴。惟畏地猴，纵地猴入其穴，则以喙曳而出之。味极肥美，元时曾为玉食之献，置官守其处，人不得擅取也。康熙时，山右人甚珍之。朱竹垞游大同，曾于燕曾时食之，乃记之以词，调寄《摧雪》，词云：「倦拥痴床，寒御旨蓄，多事拱人嫳屑。惹花豹腾山，地猴临穴。五技顿穷就掩，趁快马携归，捎残雪刲肝验胆，油蒸糁附，寸膏凝结。缕切，俊味别。耐伴醉夜阑，引杯稠叠。更何用晶盐，玉盘陈设。一种低徊旧事，想独客三云愁时节。唤小妓并坐教尝，听唱塞垣风月。」