---
---
---
title: 蒋芸轩嗜酒
---



道、咸间，富阳蒋芸轩茂才琴山性豪迈，嗜酒。一日，大醉而为歌曰：「彭泽我为师，供奉我为友。得鱼且忘筌，一杯时在手。天空地阔何悠悠，人生百年三万六千余春秋。华屋兮山邱，妻孥兮马牛。马牛奔走朝复暮，秋月春花等闲度。身家念重性命轻，草亡木卒惊朝露。朝露唏，试回首，不如意事常八九。人生行乐须及时，何如尊前一杯酒。君不见屈灵均，世浊怀独清，世醉怀独醒。屈愿独醒，我愿长醉，醉来尝拥花月睡。醉时欢乐醒时愁，何必矫矫与世相怨怼。世事颠倒如转蓬，庸耳俗目岂有真，是非在其中。天无私覆，地无私载，达人如命，何论穷通。穷兮通兮乐陶然，开尊把酒问青天。不知莽莽天地，始于何代，终于何年？我欲乘槎日月边，日月远望遮云烟。我欲垂钓广漠渊，渊深鱼伏难钩连。今朝有人射猎北山前，驱鹰逐犬招我随执鞭。为我谢曰，我今倦矣醉欲眠。」