---
---
---
title: 胡书农设席宴客
---



嘉庆某岁之冬至前二日，仁和胡书农学士敬设席宴客，钱塘汪小米中翰远孙亦与焉，饮鬼子酒。翌日，严沤盟以二瓶饷小米，小米赋诗四十韵为谢。鬼子酒为舶来品，当为白兰地、惠司格、口里酥之类。当时识西文者少，呼西人为鬼子，因强名之曰鬼子酒也。

是日，黄芗泉亦在座，乃次杭堇浦《道古堂集》中《鬼子糕》韵为七律，「原诗六十一韵，内眊字，考《广韵》、《集韵》皆未收入豪韵中，故缺焉，恰成六十韵。」诗至：「北风第一买酒鏖，烂醉不计酒价高。巷醪村酿徒喧嚣，安得花采沧州桃。玉堂学士灿宫袍，光禄法酒沾（　矞）裪。还乡不忘短褐绦，诗坛猥许随担蒿。开尊昨目折简劳，物聚天美养老饕。酒瓶远寄驿不骚，征典早窘刘郎糕。制自鬼子方法韬，兀然座想难禅逃。佛郎机壤邻红毛，权归提舶同皋牢。方物毕献如旅獒，龙涎之屿篱木壕。加蒙树心汁取淘，无事曲蘖与淅溞。梅花脑子香不臊，波罗有蜜相和挠。槟榔椰子软中熬，柔旨特异剸肠刀。吠琉璃瓶贮可操，燕嘉宾歌食野蒿。碧眸高准首屡搔，拳捷匹似献果猱。五桅帆风来连艘，森卫不使弓受櫜。铜盘照海敢弁髦，送以鱼鸟声取聱。黏天无壁心弗忉，更更针路报匪警。神祷天主高厥尻，佛山旌次羣来敖。酒官罢榷无私糟，欢酺被及鸟？山戴鳌。朝市共趁鸡三号，氤氲别调瀛洲膏。买朴法比行隔槽，忙到饮事供吾曹。我生弱冠弄柔毫，依人一昔风转翿。身行万里讵足豪，机心不解施桔槔。文章枉说五采缫，燕秦楚蜀穷所遭。归来鱼生范釜轑，井上活计于陵螬。未经沧海漫讙嗷，不分一旦嘉会叨。远越瑶琨卑葡萄，积忧解去荼蓼薅。一杯吞尽重洋涛，颂之语碎暂啾嘈。才薄何能配褒皋，运斤所喜人逢獿。鬼奴常使双瓶挑，止酒肯赋柴桑陶。」