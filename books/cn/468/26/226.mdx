---
---
---
title: 姚绂斋松下独酌
---



姚麟祥，号绂斋，干隆初之仁和诸生也。好饮，尝于松下独酌而为诗，题曰《问松歌》，诗云：「南山之麓有古松，修柯老干摩苍穹。夜静响风雨，月出蟠虬龙。苍髯郁郁连书屋，瓮头松花酒初熟。新醅凸盏眼般清，新韭堆盘眉样绿。酒肴罗列青松前，且歌且饮人中仙。酒醒却在松下坐，酒醉还于松下眠。明朝欲起还复倒，头着松根身藉草。仰舒白眼问高松，昨宵醉后歌谁好？松不能言空讯汝，松鼠啾啾代松语。须臾鼠亦惊避人，但见松针落如雨。日高归去不用扶，手中提得空酒壶。风来松杪作鼓吹，送我高阳一酒徒。」