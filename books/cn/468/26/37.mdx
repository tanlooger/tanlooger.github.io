---
---
---
title: 董小宛为冒辟疆备饮食
---



冒辟疆饮食不多，而于海错及风熏之品、香甜之味，皆所夙嗜，又喜与宾客共之。其姬人董小宛知其意，辄为之一一备具，以佐盘餐。

火腿久者无油，有松柏之味。风鱼久者如火腿肉，有麂鹿之味。他若醉蛤如桃花，醉鲟骨如白玉，油（虫昌）如鲟鱼，虾松如龙须，烘兔，酥雉如干饵，可以笼而食之。菌脯如鸡（土　），腐汤如牛乳。细考食谱，四方郇厨中一种偶异，即加访求，而又以慧巧变化为之，故莫不奇妙。

至冬春水盐诸菜，能使黄者如蜡，碧者如菭，蒲、藕、笋、蕨、鲜花、野菜、枸蒿、蓉菊之类，亦无不采入食品，芳旨盈席。