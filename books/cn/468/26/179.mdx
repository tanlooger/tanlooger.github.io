---
---
---
title: 某富翁嗜工夫茶
---



潮州某富翁好茶尤甚，一日，有丐至，倚门立，睨翁而言曰：「闻君家茶甚精，能见赐一杯否？」富翁哂曰：「汝乞儿，亦解此乎？」丐曰：「我曩亦富人，以茶破家。今妻孥犹在，赖行乞自活。」富人因斟茶与之。丐饮竟，曰：「茶固佳矣，惜未极醇厚，盖壶太新故也。吾有一壶，昔所常用，今每出必携，虽冻馁，未尝舍。」索观之，洵精绝，色黝然。启盖，则香气清冽，不觉爱慕。假以煎荼，味果清醇，逈异于常，因欲购之。丐曰：「吾不能全售。此壶实值三千金，今当售半与君。君与吾一千五百金，取以布置家事，即可时至君斋，与君啜茗清谈，共享此壶，如何？」富翁欣然诺。丐取金归，自后果日至其家，烹茶对坐，若故交焉。