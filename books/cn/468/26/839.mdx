---
---
---
title: 风雨梅
---



娄江市上有糖梅，味极甘脆，名风雨梅。钱枚之妻善作之。既悼亡，某年夏，有以此梅见寄者，枚因感赋一词，调寄《望梅》，词云：「江城夏五，正梅肥时候，风风雨雨。记窗前一树青青，早分付园丁，倾筐摘取。亲手搓挲，更方法从头说与。青钱细簸，白蜜生腌，红瓷封贮。追思十年前事，怅绿幺弦断，翠籨香炷。又江南节物登盘，问旧时滋味，何尝如许？春梦销沉，访嫩绿池塘何处？剩微酸一点，常在心头留住。」