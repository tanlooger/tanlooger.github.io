---
---
---
title: 高宗在寒山寺素餐
---



高宗喜微行，在位六十一年，尝微行出京，时疆臣颇惴惴，以帝行踪隐秘，恐诇察也。顾帝所至，辄诫知其事者不得供张。一日，携二监微行，张文和公廷玉从之。至苏州，时巡抚为陈大受，大受故识文和，惊其突至，文和耳语大受曰：「衣湖色袷袍者，圣上也。」大受不知所出，遽上前跪迎。帝笑而扶起之，谓勿惊，第假此间佛寺宿一旬足矣，勿使左右及寺僧知也。大受唯唯。进馔，帝命五人同坐。食毕，大受修函介绍于寒山寺僧，谓有亲串数人，欲假方丈游数日。大受启帝，谓微臣当随驾。帝曰：「汝出，恐地方人士多识者，多不便，不如已。」大受叩头谢。既而帝及文和、二监赴寒山寺，僧以为中丞之戚也，供膳。帝谓吾等夙喜素餐，第供素馔足矣。僧导游各处，帝赠一箑，书张继《枫桥夜泊》诗，款署漫游子，留宿七日而去。临行以函告大受，畧谓予去矣，恐惊扰地方，万勿远送，遂微行离苏。