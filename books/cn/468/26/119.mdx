---
---
---
title: 某尚书宴某藩司
---



同治朝，杭有尚书某者，方致仕家居。时有藩司某，以饮食苛求属吏，牧令患之。尚书曰：「此吾门生，当谕之。」俟其来谒，款之，曰：「老夫欲设席，恐妨公务，留此一饱家常饭，对食能乎？」藩司以师命不敢辞。自朝至午，饭犹未出，饥甚。比进食，惟脱粟饭、豆腐一器而已，各食三碗，藩司觉过饱。少顷，佳肴美酝，罗列于前，不能下筯。尚书强之，对曰：「饱甚，不能复食。」尚书笑曰：「可见饮馔原无精粗，饥时易为食，饱时难为味，时使然耳。」藩司喻其意，自是不复以盘飧责人。