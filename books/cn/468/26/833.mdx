---
---
---
title: 窝丝糖
---



某岁上元，毛西河赴梁尚书宴，出窝丝糖供客。其形如扁蛋，光面，有二搯，若指搯者，囓之，粉碎散落，皆成细丝。座客无识者，尚书云：「此明崇祯末宫中所制，今久无此矣，惟西山净室有老宫人为比邱尼，尚能制此糖。每岁上元节，必以银花椀合子相饷，真罕物也。」乃出所制《唐多令》词，命词客和之。西河和之云：「捣尽筁「音曲，《说文》：「蚕簿也。」」头泥，春蚕已蜕衣，片饧裹作弹丸儿。不破弥罗三寸茧，谁解道，一窝丝。粔籹汉宫遗，餦餭久未施。开元宫女尚能为，今日尚书花餤会。银椀合，使人思。」