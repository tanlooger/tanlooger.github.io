---
---
---
title: 僧食面致命
---



道光时，苏州寒山寺僧之老者、弱者、住持者、挂单者，凡一百四十余人。一日，忽尽死于寺。乡保为之报县，县令往验。适一灶下养死而复苏，令问僧食何物，对曰：「食面。」令复详询煮面之人，与浇面之汤，灶下养对曰：「今日为主僧生日，特设素面，以供诸僧。我适见后园有二蕈，紫色鲜艳，其大经尺，因撷以调羹浇汤。但觉其香味鲜美，未及亲尝，忽然头晕倒地，不省人事。今甫醒而始知诸僧食面死矣。」令使导至后园采蕈处，复见有蕈二枚，大如扇，鲜艳无匹。命役摘蕈，蕈下有两大穴。令复集夫役持锹镢，循其穴而发掘之，丈余以下，见有赤练蛇大小数百尾，有长至数丈者，有头大如巨盌者。盖两穴口为众蛇出入之所，蕈乃蛇之毒气所嘘以成者。诸僧既皆食之，遂无一生。灶下养仅嗅其香味，故幸而复苏。县令乃命储火种，发鸟枪，一举焚之，蛇之种类尽灭。