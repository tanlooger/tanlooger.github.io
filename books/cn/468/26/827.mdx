---
---
---
title: 媪食菌而笑
---



菌有一种，食之得干笑疾，人呼之为笑矣乎，不言其可以致死也。然此菌实有毒，笑而不已，久之必死。光绪时，吴下马医科巷俞曲园太史之邻潘家有一媪，潘某之妻母也，食菌后，觉腹中有异，乃就床卧。俄而吃吃笑，俄而大笑，惊谓其女曰：「殆矣，吾食笑菌死矣。」其言虽如此，而笑仍不绝声。未几，起而立，旋仆，遂伏地狂笑。其女惊惶失措，以俞家时有药饵馈送比邻，乃踵门问焉。俞因检经验良方，知食笑菌者，以薛荔煎汤可治之。适墙头有此种，乃采一束煎汤以与之。饮后，须臾笑止，得无恙。