---
---
---
title: 青海番族之宴会
---



青海番族之宴会也，酒用木碗。客前陈木匣，启之，中分数格，有青稞粉，有糖，有酥，听客自取。以肥羊脯投之釜，汤初沸，即出之，切为大脔。脔必露其骨寸许，如器之有把者。人持一脔置左袖，倒握其骨，如佛之持如意然。各出所佩小刀，割而食之，腥血常沾于唇。刀锋宜向内，向外则触主人之忌，礼貌顿减矣。无刀者，主人授之。客还主人刀，锋亦内向，向主人则亦忌。刀插于地，或插于脯，则尤忌。主人顾译人而喃喃，似逐客矣。肉尽留骨，骨不可投，各陈于前。骨愈净，则主人愈喜。啖毕，主人执客手，以己之衣襟代拭腻垢，而后以麦饭出饷焉。