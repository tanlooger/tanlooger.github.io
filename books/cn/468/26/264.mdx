---
---
---
title: 吴趼人纵酒自放
---



南海吴趼人，年四十，浪迹燕、齐。既郁郁不得志，乃纵酒自放。每独酌大醉，则引吭高诵《史记？游侠传》，邻舍妇孺恒窃窥而笑之。卒以沉湎致肺疾。返沪三年，日从事于学务，心力交瘁，病益剧，而纵饮如故也。一日，遨游市上，途遇其友某，遽语之曰：「吾殆将死乎？吾向饮汾酒，醰醰有味。今晨饮，顿觉棘喉刺舌，何也？吾禄其不永矣。」某慰藉之。掉臂不顾，径回舍。趺坐榻上，微吟陶靖节诗「浮沉大化中，不恋亦不惧」二句。声未终而目瞑矣。