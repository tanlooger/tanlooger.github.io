---
---
---
title: 施旭初以爆羊肉下酒
---



安吉施旭初，名浴升，同、光间人，工举艺，淹雅可谈，顾癖嗜阿芙蓉，刍狗麈事，不自洁。尝以春闱下第留京，与其友同寓会馆。某日，施约阅市，归途，购爆羊肉，为下酒计，裹以荷叶，索而提之。肉浮于叶，俄迸出，坠于地。方相助掇拾，仍纳叶中，施曰：「勿庸。」时届秋末，施已絮其袍，缎制也，且新制，则攑其前幅，若为袱，左手摄衣两角，右匊肉而兜之，夷然洒然，意若甚得者。既入其室，则抖而委之于榻，狼藉而咀嚼之，且以属客，客谢弗遑也。客嘑馆人以盘至，则朵颐者泰半矣。