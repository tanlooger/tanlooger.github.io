---
---
---
title: 沧州酒
---



沧州酒，王文简公谓之麻姑酒。然土人实无称，而着名已久，论者颇有异同。盖舟行往来，皆沽于岸上肆中，村醪薄醨，不足辱杯斝，且土人防官吏之征求无餍，相戒不以真酒应，虽倍其价，不欲出，即笞捶，亦不献也。

其酒非市井所能酿，必旧家世族，代相授受，始能得其水火之节候。水虽取于卫河，而浊流不可以为酒，必于南川楼下，如金山取江心泉法，以锡罂沉至河底，取其所涌之清泉，始有冲虚之致。其收贮也，畏寒畏暑，畏湿畏蒸，犯之则其味败。新者不甚佳，必庋至十年外，乃为上品。或运于他处，无论车运舟运，稍一摇动，味即变。运至之后，必于安静处沉淀半月，其味乃复。取饮时，注之壶，当以杓平挹。数拨，则味亦变，再沉淀数日乃复。

其验真伪法，南川楼水所酿者，虽极醉，膈不作恶。次日醉，亦不病涌，但觉四肢畅适，怡然高卧而已。若以卫河普通之水酿者则否。验新陈法，凡庋二年者可再温一次，十年者温十次，十一次则味变矣。一年者再温即变，二年者三温即变，毫厘不能假借也。