---
---
---
title: 黄菊人吸水烟
---



道光时，钱塘黄菊人大令亦好吸水烟，咏以诗云：「蜀青滇白出镕时，也比湘筠截几枝。三字相需金水火，一窗留伴酒茶诗。垂来象鼻弯真肖，篆作龙纹润可知。晨夕帘拢借消遣，炉烟搀破碧丝丝。时勤拂拭发精华，冰雪玲珑制器夸。趋好未除炎气息，癖耽爱结冷烟霞。纸和蕉卷频频引，香作兰烧屑屑加。携向春风对红碧，年来消受雾中花。柽几无尘位置平，文囊钿合配逾精。氤氲常觉弥壶谷，灌注何愁没管城。入手略如燃井法，回肠中有转珠声。朝来换取泉清冽，催得莲花舌底生。高斋留客试周遭，补漏犹烦冶匠劳。犀点圆灵通暗穴，鲸分呿吸走轻涛。流芬气带微辛好，画字形钩曲乙高。那得有人亲炙奉，可儿觅个郑樱桃。浓澹相思小草凭，兰州嘉种近时称。宛填钱孔疑无底，密积膏腴转不澄。个个心熏铜臭味，番番性变水淄渑。深防损肺同椒麝，一例删除得未能。」