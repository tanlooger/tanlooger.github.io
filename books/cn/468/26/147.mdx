---
---
---
title: 马小药尝蟹壳泉
---



仁和马小药尝从其尊人秋药太常视学陕、甘，得尝蟹壳泉，而作诗曰：「何年老阿旁，乘潮上绝壁。误堕岩隙中，遗筐化为石。红膏变玉腴，元津潠璚砾。蚁窍同九回，蚌汞时一滴。承以青丝瓶，重之素锦幂。王孙喜茗事，延客松风宅。小灶侍獠奴，轻瓯捧词伯。睛先鱼眼生，爪从兔毫别。「哥窑作兔褐色，有猪鬃、蟹爪纹。」琴声听爬沙，诗情到郭索。酿酒当更佳，蟹黄同一脉。」「通州雪酒，以府治蟹黄井酿之。宋人易以西湖，味稍劣。」

锁吟竹茂才成系出回纥，嘉、道间之钱塘诸生也，亦有《试蟹壳泉》诗云：「山深有石蜕，其色黝如铁。云是蟹遗筐，何年化为石？石中生微涎，吞吐自藏湿。甘逾凤咮清，色胜蟇颐白。至今山下人，瓶器小容汲。我来试清泠，逈与江水别。煎茶固其宜，酿酒亦甘洁。」