---
---
---
title: 阮文达宴客于文选楼
---



阮文达既罢官，卜居于扬州，所宅为文选巷旧址。嘉庆乙丑，始于其家庙之西，建隋文选楼，楼上祀隋秘书监曹宪，以唐沛王府参军公孙罗、左拾遗魏模、模子度支郎景倩、崇贤馆直学士李善、善子北海太守邕、句容处士许淹配之，文达撰铭，所谓「建隋选楼，用别于梁」者是也。

梁宧林中丞章钜为文达之弟子，尝至扬，谒文达。文达召之饮，席设文选楼。所藏钟鼎古器，悉庋于此，因得纵观。时无杂宾，而钱梅溪适至，因相将入座。文达甚喜，曰：「似此三老一堂，而所摩挲者皆三代法物，人间此会，能有几回，不可无以记之也。」时梅溪年八十四，文达年七十九，宧林年最少，而居首坐。乃踰日而朱兰坡至，又数日而王子卿亦至。子卿亦八十四岁，兰坡七十五岁。文达方欲团为五老会，而英船警报日迫，文达乃移居南万柳堂，梅溪、兰坡均返苏，宧林亦挈眷渡江南返矣。