---
---
---
title: 伍秩庸常年茹素
---



光绪癸卯、甲辰间，新会伍秩庸侍郎廷芳以多病而药不瘳，考求卫生之法，而有悟于植物之发生，实恃太阳，五谷、蔬果无一不藉太阳而生，故其品质最为有益于人，食之自少渣滓而易消化，固非重滞肉类之所能比拟也，乃遂以素食自励。长日两餐，仅于日午、日晡一进饮食，腥膻、脂肪悉屏不御。久之，而夙疾顿蠲，步履日健，两鬓且复黑矣。