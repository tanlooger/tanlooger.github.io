---
---
---
title: 圣祖一日二餐
---



张文端公鹏翮尝偕九卿奏祈雨，圣祖览疏毕，曰：「不雨，米价腾贵，发仓米平价粜糁子米，小民又拣食小米，且平日不知节省。尔汉人，一日三餐，夜又饮酒。朕一日两餐，当年出师塞外，日食一餐。今十四阿哥领兵在外亦然。尔汉人若能如此，则一日之食，可足两食，奈何其不然也？」文端奏云：「小民不知蓄积，一岁所收，随便耗尽，习惯使然。」圣祖云：「朕每食仅一味，如食鸡则鸡，食羊则羊，不食兼昧，余以赏人。七十老人，不可食盐酱咸物，夜不可食饭，遇晚则寝，灯下不可看书，朕行之久而有益也。」