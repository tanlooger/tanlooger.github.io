---
---
---
title: 李许斋饮百益酒
---



嘉庆朝，李许斋太守饮百益酒而甘之，乃作诗，题有「仙醴回春」四字。倪又锄太守和诗，乃以四字冠首，诗云：「仙草携来碧玉峯，制成佳酿配重重。壶中一点人间酌，延得九天春意浓。」「醴泉何事竞夸奇，恃有琼觞饮便宜。漫说延年无妙术，到微醺处益方知。」「回转生机一琖陈，沉疴顿减速如神。垆头多少停车问，妙处医人不醉人。」「春和迅疾转蓬壶，太守题来大笔濡。我亦垂涎思解渴，杖头却笑乏青蚨。」

于是方升卿大令亦继之以作，诗云：「曾闻萸酒制奇珍，况复经营配药匀。漉到甘时绵岁月，酌来醺处倍精神。一壶春酝长生草，百载年延不老身。椽笔题成贤太守，仙浆玉醴总难伦。」