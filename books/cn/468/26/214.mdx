---
---
---
title: 赵壶石嗜酒
---



赵清，字涟公，别号壶石，世居诸暨之（　夫）水上。负至性，嗜酒，有神解，好从同里刘翼明，徐田，张侗，张素，李澄中游。所至则友人储罇酒，垩壁待之。入门，辄脱帽狂呼，浮大白，同声歌《渭城》东坡所谓三叠之音。东武独宛转凄断，酒酣苦吟，东西走数十人，默无声，移时诗乃成，墨淋漓满壁上。则又乘醉和歌，走入龙湫，卧象间。卧象者，九仙之奥窔诸山，名流开创地也。康熙丁巳春，东莱赵涛往游，酒人王咸熙，陈献真，徐田，张侗昆季皆从之。山中人预酿酒十余石，向夕月出，角饮争圭峯下。壶石辄携颜瓢，以次接饮。至夜分，众皆大醉，伏不起，乃袒臂露胁下癅，张髯高歌，震林谷，独尽十余瓢，鼾鼾睡矣。醒则念母王夫人，急策驴径归。