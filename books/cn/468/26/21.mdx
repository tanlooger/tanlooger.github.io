---
---
---
title: 太平人之饮食
---



四川太平之男女，皆喜饮酒，日夕必尽醉。尤嗜茶，晨起即啜之，亦视酥油奶茶为要需。牛羊肉为常馔，豕肉亦脔以为羹，惟病毙者及犬马之肉皆不食。而视米为至贵极罕之品，则以太平多风，稻不易实之故。故非父母病笃，不以作饭。食无定时，饥即食之。其主要品为糈巴，盖先煮水作汤，盛于木椀或土缶，以指调之者也。