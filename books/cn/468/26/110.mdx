---
---
---
title: 徐兆潢宴客精饮馔
---



常州蒋用庵御史与四友同饮于徐兆潢家。徐精饮馔，烹河豚尤佳，因置酒，请食河豚。诸客虽贪其味美，各举箸大啖，而心不能无疑。中有一张姓者，忽倒地，口吐白沫，噤不能声。主人与羣客皆以为中河豚毒矣，乃速购粪清灌之，张犹未醒。客大惧，皆曰：「宁可服药于毒未发之前。」乃各饮粪清一杯。良久，张苏，羣客告以解救之事，张曰：「仆向有羊角疯之疾，不时举发，非中河豚毒也。」于是五人深悔无故而尝粪，且呕，狂笑不止。