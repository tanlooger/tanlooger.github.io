---
---
---
title: 贫妇食紫花草
---



紫花草，越之田中多种之。夏日至而夷之，用以肥田。有贫妇日掇其花疗饥者，为田丁所觉，至褫其裙。妇耻甚，乃解下行缠，缢于陇畔。海宁查梅史刺史揆闻而哀之，为作诗曰：「紫花草，春风吹，东家花开田自肥，西邻有妇炊（　户）多。去年田中五斗谷，官租私逋偿不足。儿啼饥，妇夜哭，东家饭鸡呼粥粥。紫花草，春风吹，饥乌欲啄心徘徊。田丁来，布裙褫，两字饥寒竟至此，紫花满地贫妇死。」