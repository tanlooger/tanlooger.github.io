---
---
---
title: 池州守进素馔于曾文正
---



粤寇构难，朝廷起曾文正公于籍，使治军。一日，提兵至池州。池守某迓之，馈酒筵甚丰。盖其人颇风雅，而性好奢侈也。文正诫之曰：「此何时，当以崇俭为勖，吾愿茹素耳。」守唯唯。明日，进素馔，文正大悦，以语从者。从者曰：「闻此筵费八十金，三倍于正席矣。」文正以其奢也，即具疏劾罢之。