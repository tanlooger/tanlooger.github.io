---
---
---
title: 客至不留饭
---



浙东之宁波、绍兴，有客至，适在将饭时，必留膳，且每饭必先以酒。仓猝客至，虽无特肴，亦必坚留进食，殷勤劝进。意谓客既果腹，可任所之。杭州城外之人亦如是。城市则不然，客至谈话，而时适届午、夜两餐也，其家中人必曰：「时至矣，将饭。」高声呼之，取瑟而歌之之意也。客至是，自即兴辞而出。然主人送之出门，犹必曰：「盍不就餐于此。」客亦知其意，必谦言道谢而径去。