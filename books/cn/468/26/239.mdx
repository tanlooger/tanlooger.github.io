---
---
---
title: 倪潜斋买醉炉头
---



嘉庆时，海宁有倪潜斋者，名心田，性放旷，好韵语，日与陈霞庄买醉炉头，白眼玩世。有时晨炊烟断，饥肠辘辘，手一编，自若也。尝为《饮酒》诗四律，诗云：「漫将荷锸笑刘伶，天上谁知有酒星。似我可同彭泽醉，劝渠莫学左徒醒。平生真觉糟邱乐，此话休教恶客听。好语门前乞文者，肯携琴酒眼常青。」「胸襟毕竟酒徒真，潦倒粗疏任客瞋。未疗饥肠先疗渴，只愁瓶罄不愁贫。饮中岂有成仙者，藉此原多失意人。时复中之聊尔尔，亡忧君术固通神。」「击筑吹箎杂狗屠，妇人醇酒笑豪粗。物能作病将安用，事到难平不可无。君亦未知其趣耳，我惟行乐在兹乎。只因块垒胸中满，拍案狂歌倒一壶。」「达士奚须身后名，拍浮自足了平生。壮怀勃塞消无术，愁阵坚牢赖有兵。止酒王琨真鄙啬，倾家次道最多情。醉乡亦是人间世，正好陶陶乐太平。」