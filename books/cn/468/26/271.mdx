---
---
---
title: 吸旱烟
---



旱烟装于斗，以竹木所制之管吸之。其种类甚多，约言之，有元奇、呈奇、紫玉秋等。杭州宓大昌所售者，吸时香透鼻观，为最有名。

康熙时，士大夫无不嗜吸旱烟，乃至妇人孺子，亦皆手执一管，酒食可阙也，而烟决不可阙。宾主酬酢，先以此为敬。光绪以前，北方妇女吸者尤多，且有步行于市，而口衔烟管者。

尤西堂有《咏美人吸旱烟》之诗六截句，颇极形容之致。诗云：「起卷珠帘怯晓寒，侍儿吹火镜台前。朝云暮雨寻常事，又化巫山一段烟。」「乌丝金缨赛香荃，细口樱桃红欲然。生小妆楼谁教得，前身合是步非烟。」「翦结同心花可怜，玉唇含吐亦嫣然。分明楼上吹箫女，彩凤声中引紫烟。」「天生小草醉婵娟，低晕春山髻半偏。还债檀郎轻约住，只愁紫玉去如烟。」「斗帐熏篝薄雪天，泥郎同醉伴郎眠。殷勤寄信天台女，莫种桃花只种烟。」「彤管题残银管然，香奁破碎薛涛笺。更教婢学夫人惯，伏侍云鬟有袅烟。」