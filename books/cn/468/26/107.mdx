---
---
---
title: 王晴山宴百余人于平山堂
---



仁和施石友上舍安客扬州，王晴山招集平山堂，索赋长歌。时与会者百余人，石友因作歌纪之。歌云：「宿雨乍止林霏开，松影满地横古钗。我来适当清暑候，沙路松快便轻鞵。平冈蜿蜒通蜀道，其间楼阁位置佳。隋家歌舞已灰冷，指点往事摧客怀。卷帘一笑山色近，搴裳涉波为吾侪。谁写吴妆入小笔，烟岚一擦明镜揩。庐陵玉局本词客，白头出绾刺史緺。当年手种不可见，泠泠修竹无根荄。至今山川閟清气，风雅往往供谈谐。渔洋老人最后起，冶春七字非淫哇。我生已恨岁时晚，清游安得杖履皆。今年怀饼广陵市，道逢耆旧拍手如洪厓。先生白下贤，访古邗水涯。好诗兼好客，壶觞兴不乖。图书五车喙三尺，剧谈混沌驱风霾。堂前似省旧游处，惜无柳影围苔阶。江山百年有此乐，今之视昔谁相差。座中竞鬬淮海句，而我拟学刘伶埋。兰亭梓泽有故事，丹青丝竹何为哉？昨者见猎弄柔翰，五子妆点同优徘。先生未许负夙诺，枯鱼屡索闼屡排。何时孟公复啖我，觥船一棹浮清淮。载月时乘黄篾舫，折花不须红粉娃。长笺急报钓鱼叟，江湖幞被行当偕。」