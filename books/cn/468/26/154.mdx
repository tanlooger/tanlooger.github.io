---
---
---
title: 韩文懿嗜酒烟
---



韩文懿公菼嗜烟草及酒。康熙戊午，与王文简同典顺天武闱，在闱日，酒杯、烟筒不离于手。文简戏问之曰：「二者，乃公熊鱼之嗜，则知之矣。必不得已而去，二者何先？」文懿俯首思之，良久，答曰：「去酒。」众为一笑。

其后文简偶阅姚旅露书，知烟草产吕宋，本名淡巴菰，以告文懿。时文懿掌翰林院，教习庶吉士，乃以淡巴菰为题，令庶吉士赋淡巴菰，作者如林，颇多佳卷。时海宁陈文贞公亦有五律四首，诗云：「神农不及见，博物几曾闻。似吐仙翁火，初疑异草熏。充肠无滓浊，出口有氤氲。妙趣偏相忆，萦喉一朵云。」「异种来西域，流传入汉家。醉人无藉酒，款客未输茶。茎合名承露，囊应号辟邪。闲来频吐纳，摄卫比餐霞。」「细管通呼吸，微嘘一缕烟。味从无味得，情岂有情牵。益气驱朝雾，清心却昼眠。谁知饮食外，别有意中缘。」「清气涤昏憨，精华任咀含。吸虚能化实，尝苦有余甘。爝火寒能却，长吁意似酣。良宵人寂寞，藉尔助高谈。」