---
---
---
title: 林文忠恶吸鸦片烟
---



林文忠公则徐深恶鸦片烟，道光戊戌，奉命为广东钦差大臣，严禁之，悉烧英商所有者，遂启战衅。其初盛时，仅行于闽、广，继而各省并皆渐染。其公班土出明雅喇，白皮出孟买，红皮出曼达喇萨。乌土为上，「即公班」白皮次之，红皮又次之。红皮则以花红为上，油红次之。出吗喇及盎（口几）哩者，名鸭屎红。文忠有和邓嶰筠制军韵《高阳台》词，盖即烧鸦片烟时所作也。词云：「玉粟收余，金丝种后，蕃航别有蛮烟。双管横陈。何人对拥无眠？不知呼吸成滋味，爱挑镫夜永如年。最堪怜，是一泥丸，捐万缗钱。春雷欻破零丁穴，笑蜃楼气尽，无复灰然。沙角台高，乱帆收向天边。浮槎漫许陪霓节，看澄波似镜长圆。更应传绝岛重洋，取次回舷。」