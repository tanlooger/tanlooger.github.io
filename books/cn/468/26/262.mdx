---
---
---
title: 弟劝兄节饮
---



南乐西乡某村，距元村集至近。有嗜酒者，十日中常四至集，以集日一三六八为期也。每至必醉，醉仍携一瓶归，以为余日之需。其弟力农，日勤作苦，涓滴不入口。一日，兄醉归，踉跄欲倾跌。弟曰：「少饮数杯可也，何苦醉乃尔！」兄曰：「嫌吾饮酒费钱耶？吾自有酒禄耳。吾非不令尔饮，奈尔不能何！」弟曰：「兄自费钱可矣，吾不忍再费也，何不能饮之有！」兄置瓶院中砖台上，曰：「试看尔饮。尔果能饮，则不饮诚为家计，吾之饮乃荒唐矣，自此当戒酒。」弟曰：「吾方将汲水去，何暇坐饮。」乃取一大碗，倾酒斤许，冷饮之，一吸而尽，担桶去。汲回，则又倾一碗，饮如前，复出汲。再回，又倾一碗，饮如前而罄矣，曰：「此何难。」出汲如故。兄愕然曰：「吾诬矣，吾诬矣。」由是亦涓滴不入口。弟曰：「饮不至醉，何妨饮。强断之，亦何苦。」兄曰：「吾见酒，便思尔。思及尔，则不能再饮矣。」