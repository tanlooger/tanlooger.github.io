---
---
---
title: 舒铁云劝酒
---



《劝酒歌》，舒铁云赠吾渔璜农部祖望，和宋左彝助教大樽而作也。诗云：「饥寒在身前，功名在身后。悠悠行路难，不如饮醇酒。磊落执戟郎，支离灌园叟。空余书一瓻，未乞湖三亩。欲证须菩提，嚼蜡关其口。将封狼居胥，投笔掣其肘。夜月啼青鹃，浮云幻苍狗。飘然掷一官，拔剑出门走。峨峨黄金台，酒债寻常有。道逢宋如意，旧是荆卿友。脱裘黄公垆，荷锸青山薮。醒笑东阿王，醉叱北平守。羽声寒萧萧，东瑟间西缶。风尘起十丈，云梦吞八九。美人颜如花，罗裳响琼玖。的的开朱唇，纤纤出素手。蒲桃夜光杯，殷勤为君寿。上言神仙难，下言富贵朽。不饮君何为，君意岂否否。我本燕赵士，烂醉狂歌久。题诗入醋瓮，着书覆酱瓿。何当封酒泉，作杯大于臼。细积买春钱，高拥扫愁帚。不嫌丞相瞋，时向车茵呕。愿为先生欢，请取唾壶叩，刘伶据其左，李白坐以右。三客将奈何，二豪竟谁某？忆昔春明门，识君意良厚。君雁正南飞，余马亦东首。江南寄梅花，江北析杨柳。萍合本无根，瓜分宁有偶。录别感穷通，击节忘好丑。相从和而歌，一字沽一斗。