---
---
---
title: 烧酒
---



烧酒性烈味香，高粱所制曰高梁烧，麦米糟所制曰麦米糟烧，而以各种植物搀入之者，统名之曰药烧，如五茄皮、杨梅、木瓜、玫瑰、茉莉、桂、菊等皆是也。而北人之饮酒，必高粱，且以直隶之梁各庄、奉天之牛庄、山西之汾河所出者为良。其尤佳者，甫入口，即有热气直沁心脾，非大户，不必三蕉，醉矣。

张文襄公尝因置酒，问坐客以烧酒始于何时。时侯官陈石遗学部衍亦在坐，则起而对曰：「今烧酒，殆元人所谓汗酒也。」文襄曰：「不然，晋已有之。陶渊明传云，五十亩种秫，五十亩种稻。稻以造黄酒，秫以造烧酒也。」陈曰：「若然，则秫稻必齐，《月令》早言之矣。」文襄急称秫稻必齐者再，且曰：「吾奈何忘之！」