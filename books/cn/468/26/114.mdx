---
---
---
title: 王元瀚升席较酒量
---



王渐，字符瀚，临江人。少落魄不羁，日与酒徒、剑客引满呼白，击剑拓戟以为乐。而家产益落，其父兄患之。渐于是聚书数千卷，闭户诵读，目数行下，一过辄终身不忘。比三年，作为文章歌诗，以示里中耆宿，始大惊，皆不信为其自作也。

既而游金陵，金陵富豪王氏闻渐善饮，白下有道士亦能引无算爵，为设席，要道士共酌，以观其量。即升席，命赞者实酒置瓮中，起揖道士，捧瓮，若鲸之吸川，一饮而尽，复命实酒酬道士。道士饮既，渐再实酒如前，命道士先饮。道士强饮至半，谢不胜。渐笑曰：「是何足与饮。」乃更酌大杯，尽一石，谈笑终席，不至醉，众乃叹服。渐每麻履布袍，简绝礼法，至贤士大夫家，辄登堂，中席坐，不让，或不交一谈而去。士大夫知其才，皆畏敬之。