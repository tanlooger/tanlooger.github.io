---
---
---
title: 蒙人之饮食
---



蒙人一日三餐。两乳茶，一燔肉。以牛羊肉用清水略煮，或置牛粪蓺火，炙片时，左手持肉，右手以小刀脔割，黏盐末嚼蒜瓣而食之。食毕，用衣代巾，拭手口，以衣多油腻者为荣，意谓无日不饱也。

其制白酸油、黄油、奶饼之法，则如下。白酸油以牛奶制之，法于夏日聚牛奶「夏日草盛牛肥而多乳。」置锅中，微煮，不用滚，俟其面结皮，「此皮名为奶皮。」取下二三层，取其余倒于缸，以物覆之，不使透风。约十余日，俟味已酸，再入锅微煮，以匙取其浮油，即为黄油，其底即白酸油也。

制黄油法，以干奶饼置锅中微煮，取其浮油即成，然不酸。

制奶酒法，于夏季收集牛奶，置缸中，以棍搅之使酸，置蒸溜器中，蒸取其气即成。「法同内地蒸高粱然。」味酸劣，几难入口，亦无酒味，斤价银三钱许。

黄白油储牛羊之腹中，绳缚之，置于冷处，味经久不变。

新疆之蒙古人，其饮食与普通之蒙人略异。烹茶，和以盐，濡以牛湩，献佛而后食之。食毕，男女内外各执其业。午餐亦如之。日晏，牧者归，取牛羊乳以备宿餐。其食也，湛面肉于汤而瀹之，古礼所谓爓者是也。食毕就寝，不燃烛，灶烬而眠。凡食，以茶、乳为大宗，酥油、奶酒均以乳酿之。酿余之乳，制为饼，曰奶饼，酿酒，值客至，必延坐尽饮而后已。

青海之蒙长饮食，或用箸、勺与磁碗，番目则以手取食食。器以木为之。蒙长饮清茶，噉米、面，番目惟食青稞粉。茶汁非乳不甘，复以牛羊乳熬茶和酥油，色如酱，腻如饴。