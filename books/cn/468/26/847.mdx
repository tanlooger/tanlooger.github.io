---
---
---
title: 朱竹垞食无核枇杷
---



朱竹垞与某道士善，观中有枇杷二株，熟时每饷朱，俱无核。朱诘其故，道士以仙种对，朱终不信。道士素善啖，尤嗜蒸豚。一日，朱邀之，命仆市一豕肩而归，故令道士见之。不逾晷，即出以佐餐，融熟甘美，饱啖而罢。因问朱以蒸豚速化之法，朱曰：「果有小术，欲以易枇杷种耳。」道士曰：「此无他，于始花时镊去其中心一须耳。」朱曰：「然则吾之馔，乃昨所烹者也。」遂相与抚掌而散。