---
---
---
title: 李文忠饮世界第一古酒
---



李文忠公负中外重名。西人称之曰东方俾士麦。晚年历聘各国，使节所莅，人摩肩，车击毂，虽贩夫牧竖，莫不辍业聚观，争以一见颜色为快。任北洋大臣最久。尝有德国海军大臣，至津投谒，语文忠曰：「某所乘军舰，于世界海军中称巨擘。中堂，手刱贵国海军者也。某请粪除敝舰，敬迓使节，倘亦中堂所乐观乎？」文忠喜诺，订期而别。至日，飓风骤作，巨雨如注。德舰寄碇处，距大沽口二十余里。文忠既至大沽，舶为飓风所阻，不获驶傍德舰，乃以无线电达德帅。德帅覆电云：「已遣舢板奉迓，但中堂高位耆年，不畏涉险否？」幕府诸人有尼其行者。文忠不欲示外人以馁，偕翻译一人，毅然登舟。舟以水兵八人击桨，一人执舵，虽巨浪山涌，而舢板出入风涛，疾于飞隼。俄顷，已抵德舰。舰中鸣炮如雷，军乐骤作，德帅握手致敬曰：「中堂信人哉！以中堂耆英重镇，而冒险精神迈越青年，尤为钦佩。」文忠逊谢。坐既定，德帅执缾酒亲注于杯，为文忠晋颂辞毕，曰：「中堂冒涉风涛，惠临敝舰，鄙人绛灌无文，不足以娱乐嘉宾。」乃以余酒寘文忠前曰：「不腆敝产，敬效野人献曝之忱，祝中堂归途余福。」文忠虽起谢，颇异德帅以残酒相饷。归署，译其文，始知此酒酿于西历十五世纪，已阅四百余岁，值英金二百镑，约我国银币二千余圆，为世界第一古酒，宜德帅以之作缟纻也。