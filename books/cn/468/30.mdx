---
---
---
title: 豪侈类 金瓦盖屋
---



国初，湖州南浔有一小儿摸蚌於溪，忽得一瓦，色黝黑，叩之有声，意为铜也，携之归。阅数日，以布拭之，微觉黄色，异而告其父。其父携至质库，求人识别之。质库中人见之，惊曰：「此金瓦也。昔富人以之盖屋者，何为乎来哉？」乡人告以故，乃欣然怀之去，权之得八十两有奇。盖南浔与七里毗连，明末若温、若金皆钜族，瓦或为此两姓物，鼎革时遗失於此也。

日役六十人递水云南安宁州有温泉，极佳，浴之可愈风湿之疾。国初，云贵总督某及其姬妾，须此泉水浴之，日费水三十斛。州牧为之制木桶，使气不泄，常雇六十人更番作水递，至督署尚暖可浴也。

冯云生跌宕自喜顺治辛卯，德州冯沛举於乡，性豪侈。家故畜小伶，时时使度曲，召亲故，置酒高会，或围碁、博簺，跌宕自喜。昼引宾客，夜则然烛观书，一过目终身不忘也。沛，字云生。

杨序玉家园多妓乐武进杨序玉，名方荣，家有园林，器具精良，非世所恒有。客至命酒，珍错叠陈。稍醉，即赋诗，或召冶童歌，自吹萧以和之。盖其父以进士起家，累官至巡抚，家多妓乐，率善歌舞，其园为里中冠。杨生而习知歌舞，吹萧击鼓，鸣筝度曲，俱幼眇自喜。又美姿容，时比之潘、衞，以望见为幸，每一出游，至倾市观。顾好为文章，能学歌诗，猎传记，虽善谈笑，不为嫚戏。後赴省试罢归，愈发愤力学，凡昔日所往还者，率谢绝不为通，曰：「使吾读书三载，即不如古人，何至若庸妄之流，徒逐若辈以为豪耶！」未几，以病卒，年止二十有七，诸从游者无不流涕。

吴三桂结客之豪吴三桂轻财结客，宁都曾应遴於吴有恩，其子傅灿游滇，吴以十四万金赠行。巡抚袁懋功内召，馈以十万金。李天洛予告，亦以三万金为赆。知县以上官有才望素着及仪表伟岸者，皆令投身藩下，蓄为私人。

吴三桂宴会赏赉吴三桂奢侈无度，後官之选，殆及千人。公暇，辄幅巾便服，召幕中诸名士讌会。酒酣，三桂擫笛，宫人以次高唱入云。旋呼颁赏，则珠玉金帛堆置满前，诸官人相率攘取，三桂辄顾之以为乐。

顾威明以米易须松江顾威明之曾祖，明时官少参，富而好礼。曾出银十万四千余两，置义田四万八千余亩，合郡皆食其德。事闻於县，命复其家。再传以後，家渐落，至威明已饘粥不给矣，朝廷忽下所司尽还其产。威明性喜博，又酷好观剧，以窭人骤拥多金，遂聘四方伶人演汤临川《牡丹亭记》。有一伶，已蓄须矣，方饰杜丽娘，进曰：「俗语去须一茎，偿米七百，倘勿吝，乃可从命。」威明抚掌笑曰：「此细事耳。」即令一青衣从旁数之，计削须四十三茎，立取白粲三百石送其家，其豪举多类此。不四五年，以逋赋为县官所拘，缢死於狱，而四万八千余亩之田不可考矣。

李如縠赠曹叔方千金李如縠官武昌郡守，江陵曹叔方以所编乐府投之。时李方坐堂皇，立取《梁州序》亲自度曲，以扇代拍。时隶役百十辈，皆屏息而听，寂若无人。歌罢，即出千金赠曹。

张敉庵豪侈太仓张敉庵给事王治性豪侈，姿容瓌伟，饮酒日可三升。兴至，蒱博争道，独酌引满，呼小僮挝鼓奏伎，奋袖激昂，大噱不止。

翁逢春置酒高会吴县翁舍人逢春尝游武林，辇橐中金二千於庑下。一日，被酒归，蹴金伤其趾，大怒，遽呼曰：「吾明日用汝不尽，不复称侠。」遂徧召故人、游士及妖童、艳倡之属，期诘旦集湖上。是日，檥舫西泠桥，合数十百人置酒高会，所赠遗缠头资无算。抵暮，问守奴余金几何，则已尽矣。

景亭北自侈以为豪仁和景亭北布衣星杓之父邦鼎，字三岳，丰於财，人呼为景三侠先生，盖尝出赀为人排大难也。亭北性亦磊落，不拘小节，尝集画舫数十，招诗人，酒徒，剑客，遨游禾中之鸳鸯湖。故通音律，方閧饮，援　遂作数弄，隔湖人偪耳了亮。有奴曰青猨，最趫捷，酒酣耳热，起射林薄间，命青猨疾取箭为乐。赴友难，白昼刃人都市中，散万金如流水，难得纾。家业如洗，犹自侈以为豪。

谭慕邺座满食客谭士珌，字慕邺，为沔阳名族子。好读书，家虽中落，而视货财如土。论文之暇，酷嗜弈，亲故及四方士夫乐从之游。食客满座，樽酒盘飱日费数千钱，以是益贫。

多罗皮雨衣蒙古蓬帐以油布为之，有用多罗皮者，非多金之贵族不办。多罗，蒙古树名，其精者编作雨衣，轻巧便捷，入水不濡，卷之一手可握，每套值银二百余。查初白扈驾木兰，值大雨，圣祖以己所御雨衣赐之，即多罗皮织成者也。

乾隆时富人之豪京师米、贾、祝氏，自明代起家，富逾王侯，屋宇至千余间，园亭瓌丽，游十日未竟。宛平查氏、盛氏富亦相仿，然二族喜交结士大夫，为干进之阶，故屡为言官弹劾。怀柔郝氏膏腴万顷，喜施济贫乏，人呼为郝善人。高宗尝驻跸其家，进奉上方水陆珍错至百余品，王公近侍及舆儓奴隶皆供食馔，一日之餐，费至十余万。又有尉迟氏者，居陕西，为唐尉迟敬德之後，积资无算。铸银如砖式，以四健儿舁之，不能动也，散置墙阴下，不加检点。所居俨然城郭，有四门，不时启闭，藉防寇盗。仰给於其家者人数万，皆自称奴隶。相传敬德微时，为冶工自给，其家间有仕於外者，一时有「铁匠官」之谑。又有亢氏者，得明时闯贼遗产。闯贼恣掠夺，聚全国精华运藏一处，如董卓之郿坞。闯贼死，所有乃归亢氏。某岁，有人於亢氏所居左右设典肆，一日，有以金罗汉典银一千两者，翌日又如之。约三月，资本将完，大惧，叩其故，则答曰：「吾家有金罗汉五百尊，此三月间方典至九十尊，尚有四百十尊未携至也。」主人侦访之，知为亢氏，与之商，取赎後怱怱收肆去。

典商汪己山之侈清江浦为南北孔道，乾、嘉间河工极盛。距二十里即湖嘴，乃淮北盐商聚集之地。再五里为淮城，乃漕船所必经者。河、盐、漕三途并集一隅，故人士流寓之多，宾客饮宴之乐，自广州、汉口外，虽吴门亦不逮也。有徽人汪己山，侨此二百年矣，家富百万，列典肆，俗呼为汪家大门。与本地人不通婚姻，惟与北商程氏互为陈朱而已。程氏有字水南者，以名翰林隐居，有曲江楼、菰蒲一曲、荻庄诸胜，诗画皆臻绝诣。汪则工书，能作方丈字，得率更笔意。广结名流，筑观复斋，四方英彦毕至，投缟赠紵无虚日，与扬州之玲珑山馆、康山草堂、天津之水西庄後先辉映。未及二十年，家遂大落，典肆以负帑入官，汪亦贫悴而死，未至六十也。吴门午节後名优皆歇夏，汪则以重资迓之来，留至八月始归，此数十日之午後，辄布氍毹於广厦中，疏帘清簟，茶瓜四列，座皆不速之客，歌声绕梁，笙簧迭奏，不啻神仙之境也。

河员之汰南河河二岁修费银四百五十万，决口漫溢不与焉。浙人王权斋熟於外工，谓采买竹木薪石麻铁之属，与在工人役一切公用，费帑金十之三二，可以保安澜，十用四三可以书上考矣。其余三百万，除各厅浮销外，则供给院道，酬应戚友，馈送京员过客，降至丞簿、千把总、胥吏、兵丁，凡有职事於河工者，皆取给焉。岁修积弊，各有传授，筑堤则削浜增顶，挑河则垫崖贴腮，买料则虚堆假垛，即大吏临工查验，奉行故事，势不能亲发其藏，当局者张皇补苴，沿为积习，上下欺蔽，瘠公肥私，而河工不败不止矣。故清江上下数十里，街市之繁，食货之富，五方辐辏，肩摩毂击，曲廊高厦，食客盈门，细谷丰毛，山腴海馔，扬扬然意气自得。青楼绮阁之中，悲管清瑟，华烛通宵，不知其几十百家也。梨园丽质，贡媚於後堂；琳官缁流，抗颜为上客。长袖利屣，飒沓如云，不自觉其错杂而不伦也。

盐商起居服食之奢靡康、乾盛时，盐纲徧天下，而以江苏之扬州总其纲。当时业鹾者竞尚奢靡，无论婚嫁丧葬之事，凡宫室、饮食、衣服、舆马之所费，辄数十万金。有某姓者，每食，庖人备十数席，临食时，夫妇并坐堂上，侍者置席於前，茶面荤素等，凡不食者辄对之摇首，侍者审色，则更易他类。有好马者，蓄马数百，每马日费数十金，朝自城中出，暮自城外入，五花灿着，观者目炫。有好兰者，自门以至内室，置兰殆遍。或以木作裸体妇人，动以机关，置诸斋阁，座客往往为之惊避。即其所延之宾客，所蓄之奴仆，支给月俸，初不为厚，乃不数年而悉致小康者，则以每一奉命采办货物，沾溉甚多。且凡隶其门籍者，主人必次第使之，固不计其贤否，而但期普及，不令向隅也。

其先以安麓村为最盛，後起之家则更奇矣。有欲以万金一时费去者，使门下客以金尽买金箔，载至镇江金山寺塔上，向风扬之，顷刻而散，沿缘草树间，不可复收。又有以三千金尽买苏州不倒翁，倾於水中，水道为之塞者。有喜美貌者，自司阍以至竈婢，皆选十数龄清秀之辈。或反之而尽用奇丑者，自镜之以为不称，毁其面，以酱敷之，暴於日中。有好大者，以铜为溺器，高五六尺，夜欲溺，起就之。一时争奇鬬异，不可胜计。自嘉庆时盐务改制，又经陶文毅之裁抑，乃日就衰落，不可问矣。

麓村尝延河督赵世显饮酒，十里之外，灯彩如云。至其家，东厢西舍珍奇古玩罗列无算，世显顾之，如无有也。及酒酣席撤，入燕室小坐，则有美女二人捧双锦盒呈上，麓村语世显曰：「此中有小玩物。」世显启之，乃关东活貂鼠二尾，跃然而出，拱手向世显。世显始哑然一笑，顾谓麓村曰：「今日君费心矣。」

黄某者，家业鹾，均太其名也。然人但知有均太而不知有黄某，故呼黄某者辄以均太呼之。均太为两淮八大盐商之冠，晨起饵燕窝，进参汤，更食鸡蛋二枚，庖人亦例以是进。一日无事，偶翻阅簿记，见蛋二枚下注每枚纹银一两，均太大诧曰：「蛋值即昂，未必如此之巨。」即呼庖人至，责以浮冒过甚。庖人曰：「每日所进之鸡蛋，非市上所购者可比，每枚纹银一两，价犹未昂。主人不信，请别易一人，试尝其味，以为适口，则用之可也。」言毕，自告退。黄遂择一人充之，而其味迥异於昔。一易再易，仍如是，意不怿，仍命其入宅服役。翌日以鷄蛋进，味果如初，因问曰：「汝果操何术而使味美若此？」庖人曰：「小人家中畜母鸡百余头，所饲之食皆参术等物，研末掺入，其味乃若是之美。主人试使人至小人家中一观，即知真伪也。」均太遣人往验，果然，由是复重用之。

汪太太奢侈汪石公者，两淮八大盐商之一也。石公既歾，内外各事均其妇主持，故人辄称之曰汪太太。太太当高宗幸扬时，与淮之盐商，先数月，在北城外择荒地数百亩，仿杭之西湖风景，建筑亭台园榭，以供御览。惟中少一池，太太独出数万金，夜集工匠，赶造三仙池一方。池夜成而翌日驾至，高宗大赞赏，赐珍物，由是而太太之名益着。门下多食客，有求於太太者，咸如愿以偿。家畜优伶，尝演剧自遣。扬城每值灯节，儿童辄作花鼓龙灯之戏，太太莫不招入，而人亦以乐得太太赏赐，争趋之。

某总商丧仪之侈两淮盐务某总商者，居父丧，饰终之典备至，而丧礼亦浩侈无度，其尤僭者为遮道白布天棚。出殡之先七日，使人预於出丧必由之路，上施布幔，弥望皆白。沿途所经，如节孝坊上之「圣旨」二字，下马碑之「奉旨」等字，寺院额上之「敕建」「御赐」等字，皆为白幔所掩。葬日，观者万人。後经言官某纠参，有「胆敢将圣旨字、御字、敕字任意抹蔽，轻亵朝廷，欺妄无礼」等语，将坐以大不道罪。事下督抚会勘，人皆为之危。而最後定案，亦惟嫁祸於江都县某令，科以失察罪，仅镌一级去， 「 总商馈白金五千以慰之。」 而总商仍如故也。

查小山之侈海宁查小山员外有圻官京师，席先世业，称巨富。性奢侈，自奉至丰，京师以查三膘子呼之。喜蓄石砚，砚皆镌前代名人之铭，积数十年，选其尤者百方，装潢藏弆，所费累巨万矣。晚年家落，一日，取所藏砚质千金，徧历歌台舞榭，金尽矣，归入门，思赎砚无期，悲极号咷。既而曰：「千古之能散财者，当以查小山为第一人。」复纵声狂笑不止。查敬礼名士，闻张船山太守问陶诗名，延为上客。张醉後时詈之，不以为侮，每送新诗一卷，辄馈五百金为润笔资。王亶望骄奢淫佚浙江巡抚王亶望以资郎起家，至中丞，後以不法伏诛。籍没时，箧有四足裤，绣字於上，曰「鸳鸯裤」。高宗大恶之，曰：「公卿宣淫，一至於此！」

朱云锦客扬州，雇庖人王某，自言幼时随其师役於王署中。王喜食驴肉丝，厨中有专饲驴者，蓄数驴，肥而健。中丞食时，若传言燋驴肉丝，则审视驴之腴处，刲一脔，烹以献。驴刲处，血淋漓，则以烧铁烙之，血即止。其食鸭也，必食填鸭。填鸭者，饲鸭不使鸭动，法以绍兴酒罎去其底，令鸭入其中，以泥封之，使鸭颈伸於罎外，用脂和饭饲之，留孔遗粪，六七日即肥大可食，肉之嫩如豆腐。王偶欲食豆腐，则杀两鸭熬汤，煮腐以献之。

王有宠妾曰卿怜，後归和珅。四足裤之为物，殆王与卿怜所用者也。

福康安享用之豪异姓封王者，三藩而後，福康安一人而已。福享用豪奢，其用兵时，大军所过，地方官供给动逾数万。福既至，则笙歌一片，彻旦通宵。福喜御紫色衣，人争效之，谓之福色。善歌崑曲，每驻节，辄手操鼓板，引吭高唱，虽前敌开仗，血肉交飞，而袅袅之声犹未绝也。

张亨甫纵酒听歌建宁张亨甫，名际亮，诗人也。计偕入都，一日，忽有所不慊，戒门者谢客，独招素所喜歌郎，命酒为长夜饮。既散，搜箧，出朱提，令各挟十两以去，乃酣睡。及醒，仆告米尽，则囊空无以应矣。执友某闻之，继粟继肉，私为部署，而亨甫弗问也。

文钦明任意挥霍横塘居士文钦明，名思。其先为韩人，国初入京师，两传而富峙陶顿。居士赋性脱略，任意挥霍，凡人间服食、居处、子女、玩好、狗马之奉，无不备致。

随园食物具备袁子才居江宁之随园，以其地僻左，故家储食物甚夥，购之於市者惟鲜猪肉及豆腐，其他则无一不备。有果，有蔬，有鱼，而豢养鸡凫尤为得法，美酿储藏，可称名贵，形形色色，较购诸市者为佳。有不速之客至，肆设筵席，可咄嗟立办也。

袁子才宴客更酒盏袁子才性不饮酒，家中多藏美酿，又喜搜罗酒器。每当宴客时，一席之中，例更酒盏四五度，始而名瓷，继而白玉，继而犀角，继而玻璃，由小而大，递相劝酬，宏量者，期尽欢而後已。

王立人结客王立人，佚其名，山阴人，人呼之曰王二先生。工摺奏，刑名、钱谷之学无弗知。居滇久，熟其风土人情，遂执梃为幕宾盟长。馆於近花圃，园林、戏台咸备，以督抚之尊，可折简招之，道府以下，有君前无士前也。时布政为德清许祖京，按察为江夏贺长庚，皆其儿女姻亲。首府为武林庄肇奎，交谊尤笃，左靴贮刑名，右靴藏钱谷，视王二先生点定，即遣奴呈督抚施行，不待斟酌。一缺出，官须两司议详两院商定，幕则仅王片言而决，当局者不敢参一词。滇省修脯最优，即至薄者亦六百金，繁缺倍之，皆其门下士，然亦以技之长短分高下，不稍轩轾也。府、厅、州、县衙参大府後，午必麕集，谒贵者於斯，访友者於斯，审案者亦於斯，娱戏者亦必於斯，一厅则敲朴喧譁，一厅则笙歌婀娜，不相闻，不相混。夜必设筵，器物如大方杌、阔茶几，皆新制，人占一杌一几，进食单，以笔点之，一壶一簋不并案。或欲徧尝，或不兼味，惟其便。绍酒大尊价纹银十二两，夜必罄一尊。乡人之赋闲者，悉馆谷之。故虽大府有投赠，司道有缟紵，府厅以下有进奉，而终不足供其挥霍也。

於是王谋於当事，总办各省铜运，除京运八起及粤省以盐交易外，其余各省以铜本交藩库，即以运本交王。届期，则於百色兑铜，既速且逸，运员以恬以娱。运本羡余，岁本可得数万金，而办理十余年，总计短二十四万，乃告两司曰：「公等得铜厂、钱局之润，多者七八十万，少者亦不下二三十万，非臣力不及此。今与公等约，若助我十六万，若助我八万。宦囊太丰，非福也，以济我急，且减君装耳。见机而作，予亦从此逝矣。」召诸委员代草公禀，讼己，复为两司代草详稿罪己。以边省犯事，调戍四川，蒐合余烬，尚存万余金，挟之走成都，曰：「予本窭人子，还我本来面目，亦大不恶。」不见一客，年八十余卒於蜀。

周海门结客嘉庆时，周海门只身商於淮，不十年，致素封，坐中食客常千人。士之踵其门者，虽一技一能，必温颜接之，延上座而厚款焉。倚山建客邸数百，编号为之，客之来者，以次就宿，如归其家。又善於纵横捭阖，贵戚权要皆通赂遗，地方长官有疑难事必就决於周，里邻有急难辄周济之。

沙三预雇大小船承平时，苏州虎邱之繁华甲全国，酒楼歌榭，画舫灯船，留连其中以破家者不可胜计。尤盛者，竞渡之戏，粉黛杂遝，笙歌敖曹，踰月不止，浮薄子弟及富商市贾皆趋之若狂。

有沙三者，富而无闻，一日，偕友往观，买舟不得，盖游人预约舟子於三日前，无空船也。沙败兴，惭愤而归。明年端午，官幕、绅富买舟者，皆曰沙氏订矣。觅小舟，小舟亦然。盖沙於前岁徧召长年篙师，予之金，约不得载他客。届期，置酒招妓，广集戚友，虽半面识、一揖交皆与焉。桂揖兰桡，上下千计，歌舞盛於往时，莫非沙氏客也。

自是沙之名大噪於吴中，黄金买笑，红袖争迎，豪举数年，赀财将尽。妻争之不得，乃析余田，独与子居。沙困甚，至衣食不给，妻子欲迎养之，沙笑曰：「吾手挥十万金，不数载辄尽，今乃仰食於儿女子耶！」去不顾。已而卖寒具於市，好歌，歌皆述其平日冶游事。寒具，俗所食之麻团也。里巷小儿及勾栏相识者，乐闻其歌，争买之。得钱，则诣酒肆醉饱以为常。会苏守某至，恶民俗奢侈，日思所以儆之。或举沙三事以告，守抚掌曰：「吾得之矣。」又明年端午，命备一舟，置酒招妓如故。即召沙，使多挟寒具以来，榜其船曰「麻团胜会」。沙至，跣一足，衣袴蓝褛，手捧筐篮，腰悬破灯一，即每夕自炤以归，刻不去身者也。登船放櫂，容与於彩旗花舫间。守意藉沙作棒喝，而沙则大乐，令诸妓杂奏丝竹，自携鼓板，曼歌以和之。酒酣，自书联云：「借景玩龙舟，不履不衫，三少爷及时行乐；回头看虎阜，是真是假，大老官触目伤心。」

和珅餐珠和珅贪黩枉法，僭侈踰制，世多知之。相传和每日早起，屑珠为粉作晨餐，饵珠後心窍开朗，诸事□了。凡已旧及穿孔者，屏不服，即服之亦无效。价极重，一粒二万金，次者万金，最贱者犹值八千金。吴县珠贾石某专司其事，牟利甚厚。藏珠之法，搓赤金为丸，裹以縕，袭以锦囊，贮以精美小箧。海上采珠者日涉风涛中，得美珠必投石，石装潢之，以时献。和珅有真珠鼻烟壶和珅伏诛时，仁宗尝谓其私取大内宝物，诚然。孙士毅自越南归，待漏宫门外，与珅值，珅见孙所持鼻烟壶而索观之，则大如雀卵之明珠所琢成者也。珅欲之，孙大窘，曰：「昨已奏闻，即当呈进奈何？」珅微哂曰：「相戏耳。」其後复相遇於直庐，和以昨亦得一珠壶告孙，出示之，即前日物，孙意以为上所赐也。旋侦之，知珅出入禁庭，遇所喜者，迳攫以出，不复关白也。

黄学乾为要紧穷青浦黄学乾为富人子，纳资得五品衔，出入仪从比於现任官吏。以薪炭之多烟而难炽也，憎之。或曰：「莫若改用木花。」顾不能即得，乃买巨木，使工人刨之。一日，有友言苏州阊门某待诏艺为吴中第一，即赁舟至苏，薙发而回。又於重九挟金箔登山散之，深林高麓俱成金色，人遂呼之曰「要紧穷」。久之，家产荡尽，晚年遂不能自给，鬻身於苏州某氏。某出谒客，则潜戴晶顶从其後。某骇问，则曰：「吾固青浦黄某也。」某不敢留，赠金遣归。比抵家，则其妇已就养母家。翌年元旦，黄诣妇家称贺，其妇从外舅、外姑出见，乘间攫其妇之钗环以走。甫出门，遇丐，即赠之。

那伦日易涤器侍衞那伦，纳兰太傅明珠後也。少时家巨富，以银器涤面，日易其一。

高江村子孙之豪张得天司寇初娶高氏，为江村女孙，谷兰女也。新婚庙见後，妇循例视庖，司寇之父茹英语之曰：「厨下诸人执事尚勤否？」曰：「甚勤，然未免太劳。即如执爨一役，传薪必再四。」翁曰：「媳家不如是乎？」曰：「媳家止架薪於陉，将熄，则以膏沃之。」其匳赠甚丰，即图章亦一千具，玉石晶瓷咸备。一日，司寇赴座师家庆寿，帽珠为人窃。父性严，虑有呵责，乃归谋诸妇。高云：「珠本二颗，以三千金购之，一以装君帽，一以缀余帼，无辨也。」司寇大喜，然苦珠无穴，乃命小奴以铁锥穿之，不入，击以石，珠裂为二，片刻而值三千金之物失矣。岁余，举一子，谷兰贻外孙者，有正龙头刻丝衲百幅，婢媪即以供儿溺焉。

谷兰与陆双柑善，双柑荐一客往，谷兰方内值，旬余不见，供给至腆。一日，谷兰报谒，语之曰：「有所欲，幸即以告，双柑与我一也。」客乃请曰：「愿効力门下。」谷兰即呼纪纲来，嘱之，则对曰：「府中事事有主者，无已，惟近畿芦台一带，逋租已及三万，无暇料理，但琐甚，无以为也。」谷兰俯仰久之，语客曰：「敬以奉烦，可乎？」客曰：「幸甚。」乃点检而住。客颇练事，往索月余，得五千金，造册箧金归。又候之旬余，复得见，奉册呈金，方将陈说，谷兰略一劳苦，初不省视，颦蹙久之。客曰：「此後当渐有生色。」谷兰摇手曰：「何可再也。重劳长者，殊深惶悚，即以五千金为寿，幸勿嫌也。」客拜赐而归，小康矣。谷兰一身挥霍，及殁，司寇挽诗云：「文人承世宠，弱冠紫宸前。性命杯中酒，生平语外禅。曾挥万镒尽，不着一丝牵。谁最伤知己？诗人孟浩然。」浩然，以况双柑，皆纪实也。至子三台时，已中落，然豪迈犹有父风。翰林程珣假三台金，积子母，已七万五千，亲自来索，馆於秀野。一日，束装欲归，或问之曰：「程君负已清乎？」曰：「清矣。」曰：「何速也？」曰：「我找与二万五千，结十万金票，乃得清耳。」三台子作令陕中，以公私交累，潦倒而死。

阿克当阿之奢侈起居服食之奢侈，以旗员为最，盖多供奉内廷，得风气之先，无往而不当行出色也。嘉、道时，两淮盐政以阿克当阿为尤侈，任淮鹾至十余年，人称为「阿财神」。过客之酬应，至少无减五百金者，交游遍天下。仁宗亦眷之，派查河，派查赈，乃竟未能洊擢封疆，盖其时政体尚严也。至道光，则同为内务府员之锺云亭即任闽督、鲁抚矣。

阿所藏书籍字画值三十万金，金玉珠玩值二三十万，花卉、食器、几案值十万，衣裘、车马值三十万，僮仆以百计，幕友以数十计。每食必方丈，非国忌，鲜不演剧。即鼻烟壶一种，亦有二三百枚，无百金以内物，纷红骇绿，美不胜收。真奇楠朝珠用碧犀、翡翠为配件者，一挂必三五千金，皆腻软如泥，润不留手，香闻半里以外。带钩玉佩则更多矣。司书籍者仆八人，随时装潢补订者又别有人。宋、元团扇多至二千余，每扇值四五两，乃於数万中选择而留之者。全唐文馆即其奏请开办者也。吴谷人、吴山尊、孙渊如、黄仲则、石琢堂、洪桐生皆为座上客，极一时风雅之乐。其饮馔，他不具论，鲥鱼上市，必派数小艇张网於焦山急流中，上置薪釜，得鱼即投之釜，双浆驰归，至平山则正熟，与亲在焦山烹食者无异也。

叶卢之侈粤东富室，在嘉、道间首推潘、卢、伍、叶。叶之盛时，饮食起居倍极豪侈，其家庙之木主，铸金字，以茄楠为质。洎式微，既以金易钱，复斲楠质为牟尼，每一木主得粒十八，遂以成串，次第为之，犹得拯一家数载之饥寒也。卢亦穷奢极欲，其裔曰秋舫者，穷极无聊，乃以需索乡人为业。一日，忽异想天开，斲木为烛二，持之周行城市乡落，见有丧家，辄贡以木烛，予一银元，则称谢而去，习以为常，遂终其身得饱暖矣。

潘士成散姬粤东潘土成盛时，姬妾数十人，以一大楼处之。人各一室，窗壁悉用玻璃，彼此通明，不得容奸，又禁不使下楼。有所需，则婢媪致之。潘别居一室，至夜，欲召人侍寝，则按其行第，使人召之。潘败，一日，将遣诸妾，则令人楼下呼之曰：「几姑， 「 粤俗，婢仆呼主人之妾，多以入门之前後次第之，曰几姑。」 老爷召汝，可扃门来。」至，则潘谕之曰：「今不需汝等，汝欲留者，吾仍月给汝金若干，否则给汝四百金，任汝所之，惟不得复上楼。」一人去，则又呼他人，散者十之九。诸人初不预备，故房中物纤悉未取也。

南海伍氏购呢南海伍氏，较潘、卢、叶三氏为尤富。当其盛时，其子弟某尝购洋呢於英属香港，肆主以货已有人预定，所取过多，不克应付，因倍其价以难之。某烛其隐，故倍取之，不以值昂为嫌，遂空其肆中所有。事为英民政司所闻，属华董劝其少节，曰：「物力艰也。」某不能用。

潘汪鬬富潘梅溪为苏城钜富，与之相埒者，惟枫桥汪姓而已。尝谒汪，服貂耳茸外褂，汪不之识，问潘，潘告之，面有得色，汪大恚。潘去，乃令其仆遍至巨室搜觅此服，且悬重价，每一袭偿金八百两，一夕而得八袭。诘朝，折柬招潘饮。潘至，则八仆立於大门之左，所服与潘无异，潘慙而返。

南河官吏之食品治河总督，当铜瓦厢河决以前，有南北二缺。驻山东济宁者为北督，事简费绌，远不如南督之繁剧也。南督驻江苏清河县之清江浦，以有岁修费五六百万金，大小官吏常乾没其十之九，骄奢淫佚，乃遂着称於道光时。即饮食言之，略举一二，几有非帝王所可及者。

某督尝设宴，座客咸赞豚肉之美。酒阑，一客起去，偶见院中有豕尸数十，枕籍阶下，异而询之典厨，始知席次所陈之一簋，实集众豕背肉而成。其法，闭豚於室，屠者人持一竿，追而挞之，豕负痛，必叫号奔走，走愈亟，挞愈甚，待其力竭而毙，亟刲背肉一脔，复及他豕，死五十余，始足供一席之用。盖其背受挞，以全力护痛，则全体精华皆萃於背，甘腴无比，余皆腥恶失味，不堪烹饪，尽委而弃之矣。至烹鹅掌之法，则用铁笼笼鹅於地，炽炭其下，旁置醯酱。有顷，地热，鹅环走，不胜痛，辄饮醯酱自救。及死，全身脂膏萃於两掌，厚可数寸，而余肉悉不堪食矣。有食驼峯者，选壮健橐驼缚於柱，以沸汤浇其背，立死，菁华皆在一峯，一席所需恒三四驼。又有吸猴脑之法，尤惨酷。选俊猴，被以锦衣，穴方桌为圆孔，纳猴首孔中，拄之以木，使不能进退，乃以刀剃其毛，刮其皮。猴不胜痛，号极哀，然後以沸汤灌其顶，用铁椎击破颅骨，诸客各手银勺入猴首中，探其脑吸之。每客所吸，数勺而已。他如食一豆腐，制法有数十种之多，且须数月前购集材料，选派工人，统计所需，非数百金不能餐来其一箸也。食品既繁，一席之宴，恒历三昼夜不能毕，往往酒阑人倦，各自引去，从未有终席者。

奕经之侈道光辛丑鸦片之战，九月，蒙古、吉林及京师火器、健锐营兵，由扬威将军帅领南来者，命翼长等统之，分布江浙，资策应。而将军驻节苏州，往来於杭、绍之间，营帐中器皿珍羞，穷极瑰异。其幕客知州鄂某复滥支军饷，费用无度，以博将军欢。会天寒风雪，帘幕、壁衣之属皆以貂狐、洋灰鼠为之。围鑪拥酒，侑以管弦，说者谓有缓带轻裘雅歌投壶之概。时英人要索条款不已，参赞或请进兵，将军酒半启帷探望，曰：「寒哉气也！」扬威将军者，协办大学士奕经也，其参赞为副都统特依顺侍郎文蔚。

吴某门客以百计浙中富家子吴某，性豪侈，起居饮食，拟於王侯，而求资助者无不允。客其门者以百计，各挟一技以自炫。一日，有僧来访，貌甚寝，门者见其衣冠褴褛，阻不入，呵之，声闻於内。吴趋出，问故，怒责门者，迎僧入，礼甚恭。僧居月余，亦不言去。一夕，吴置酒款僧，僧量甚豪，饮辄尽数斗，酒酣，谓吴曰：「僧蒙主人厚待，无可报酬，敢以薄技献君。」吴唯唯。口出铁丸二，旋化白光，上下飞绕如白练。吴及诸人皆呆立如木偶。俄而戛然有声，僧与白练俱杳，但闻遥呼曰：「吾去矣！」

耆英吸鼻烟耆英官两广总督时，每吸鼻烟，辄以手握一把擦鼻端，狼籍徧地，皆上品鼻烟也。其侍者不忍，尝随时录贮之。後其家贫甚，乃以之售诸肆，得数百金。

玉琵琶享用豪奢玉琵琶者，不知何许人，道、咸间人也，居武进、无锡间，人皆称为老技师，生徒徧大江南北。所居为巨宅，沤钉兽鐶，与世家埒。享用豪奢，每宴客，舟车坌集，明灯烛天，水陆之珍，求之数千里外，侑酒歌吹必菊部名伶。僮仆数百人，皆日得醉饱，臧获辈啧啧矜其值，殆不止贫家一岁粮也。平居盛容饰，玉蝉貂锦，状类金张子弟。深居简出，出则香车宝马，或彩锦小肩舆，行厨食榼，奚奴三五，络绎随之，徜徉湖壖。春秋佳日，有见之者，争言天下琵琶第一人，故克享此清福也。

官文恭张灯奏乐官文恭公文督两湖，军书旁午。文恭设军务处，与胡文忠公林翼莅其事，藩臬司道参知焉。文恭间日一临，文忠则自朝至夜寝馈於斯。文恭多内嬖，在节署，每夜必张灯奏乐，文恭引羊脂玉巨盌，偎红倚翠，藉以消遣。军报至，文恭辄曰：「告胡大人可也。」厥後论功行赏，乃裦然居首，封伯爵。

胡文忠口体之奉胡文忠公少时有公子、才子之目，颇豪宕不羁。改官黔中，始励志政事，军兴而後，益以名节自厉。然口体之奉，未能如曾文正、左文襄之啬苦也。营英山时，无三日不小宴者，且肴馔至精，外间遂有粮台供应日五十金之谣。洪秀全有珠帐咸、同间，粤寇李秀成部下恣淫掠，尝出其所掠金玉宝玩别为五等，最上者献洪秀全，次者自取，余以分赏诸酋。有饰冠之大珠，如龙眼，夜置暗室，光射五尺许。又选珠之一分以上者十数盘，以银丝联为帷帐，献诸秀全，谓暑日寝其中，自能清凉爽健也。

杨秀清之侈粤寇杨秀清所寝之牀，以玻璃片镶嵌，中贮水，飬金鱼。又结珍珠成一帐，杂以五色宝石，奇光灿烂，炫耀夺目。其余器物概用金玉，地衣则以黄缎为之。

馆前有女传宣十二人，均朱冠黄帽。有人进谒，悉由传宣通报。秀清之出门也，随从极盛，有铜锣十余对，五色绣龙长数十丈，轿夫三十六人，美童二人在轿前击小钟，以记里数，旗幡簇拥如云。

潘云阁耽声色咸、同间，有南河总督潘云阁者，耽声色，几不仅金钗十二也。当五十岁前，受制於妻，无後房之宠。既失偶，乃大纵所欲，有称如夫人者四，各蓄艳婢四，自余女佣及婢之少艾者尤夥，皆昵之，而犹以为不足。每出巡，见民妇之美好者，辄遣仆妪托如夫人命召之入署，信宿而出，赠以二十金。

潘治南河时，年将七十矣。而精神矍铄逾壮年，豪纵犹昔。其宠姬率南部名娼，精音律，艳婢皆娴歌舞，演剧之化装咸备。时或命酒展红氍毹，令诸婢扮演，爱妾理丝竹於後，自衣及膝之短绿袄，冠便帽，红綫成握，长尺有咫，斜披肩背， 「 时便帽结红綫必附以绥缨。」 白发如帚拂胸，支颐叠股而观。遇剧中关目可噱者，则入场与诸婢狂嬲以为乐，属吏得纵观。一日，演《挑帘》、《裁衣》诸院本，备极妖冶，遂嬲诸婢，闻旁有掩口嗤者，由是遂不得与观。又闻其於理事室中别辟一房，妇女装饰针黹所需之品无不备，午後辄至，凡署中妇女欲市各物，必至此交易，一一亲与论值，故靳之，索羣雌笑骂以为快。

胜保食必方丈胜保性豪侈，声色狗马皆酷嗜之。食辄方丈，每肴必二器，食之甘，则曰：「以此赐文案某。」盖仿上方之赐食也，然惟文案诸人得与焉。胜又豪於饮，每食，必传文案一人侍晏。一日，军次同州境，忽谓文案诸员曰：「今午食韭黄，甚佳，晚飱时与诸君共尝之。」及就坐，询韭黄，则弃其余於临潼矣。大怒，立斩庖人於席前，期明晨必得。庖人大骇，立策骑往取，往复二百余里，亟以进。周莘仲座客常满周长庚，字莘仲，侯官人。未冠，举同治壬戌乡试，选建阳教谕，调彰化。爱士弥至，士有为人中伤者，必争诸长官，无所惮。尤喜宾接士大夫，讲经济词章之学。闽中士大夫之有名者，至台，必主彰化，车马辐辏，座客常满，台之南北无不知有周教谕矣。有与其夜宴者，谓珍错杂陈，灯炬如昼，非苜蓿荒斋所得有也。

曾忠襄买蜡笺同治甲子，曾忠襄公国荃率师下金陵，粤寇洪秀全自杀。曾文正公奏言，初疑秀全有积金，可助国用，後严密搜求，乃知其诬。然恭王尝对人言，闻忠襄是时尝买蜡笺一捆，至费三千金云，然是言亦固无据也。

曾忠襄有珠数珠同治甲子，江宁城破，曾忠襄之部下献物有明珠一串，大於指顶。悬之项下，则晶莹的铄，光射须眉。珠凡一百零八颗，配以背云之类，改作朝珠。

郭壮武之豪郭壮武公松林尝从李文忠公鸿章征粤寇及捻，其部将有钱永林者，後官施南协副将。当剿贼时，每破一城，贼往往弃财帛而去，有所获，辄献之郭，故郭之家资累数百万。乃大兴土木於长沙，以奢僭为御史所劾，几不测。饮食男女之事，一时无与并者。又好博，呼卢喝雉，一掷辄巨万。郭，字子美，湘潭人。何子贞太史绍基尝寿以联云：「古今双子美，前後两汾阳。」

李次青有玳瑁杯平江李次青廉访元度尝藏玳瑁杯四进，杯口不大，径寸许，不见其合缝，盖以一片琢成者。映光深红，似紫玻璃，其边各镌「万寿无疆」四字，金綫镶入，盖为内府供奉之物。或云某内监窃而售之，值万金。

淮商洪某讌客淮商巨擘有洪姓者，以助饷百万，赏二品衔。同治戊辰仲夏，约客为消炎会。自外观其庐，则堂构爽垲，楼阁壮丽。洪肃客入，委宛曲折，约历十数门，至一院，小山玲珑，供素兰、茉莉、夜来香、西番莲数十种，悉以白石琢盆，梓楠为架。正南小阁三楹，前槐後竹，垂荫周匝，窗户尽悬水纹虾须帘。卷帘入内，悬董思白雪景山水，副以赵子昂联，下铺紫黄二竹互织卍字地簟，左右棕竹椅十六，瓷凳二，瓷榻一，以龙须草为枕褥，棕竹方几一，花栏细密，以锡作屉，面嵌水晶，中蓄绿荇，金鱼游泳可玩，两壁皆以紫檀花板为之，雕镂山水人物，空其隙以通两夹室。室贮香花，排五轮大扇，典守者运轮转轴，风自隙入。逡巡入苑囿，邱壑连环，亭台雅丽。於是绕山穿林，前有平池，满栽芙蕖，红白相间。缘堤而东，则垂杨无数，别有舫室。渡板桥而入，为头亭，为中舱，为稍棚，宛然船也。窗以铁线纱为屉，延入荷香，桌椅皆湘妃竹镶青花瓷为之。就船设筵，筵陈榴、荔、梨、枣、苹婆果、哈蜜瓜之属，半非时物，食器皆铁底哥窑。每客侍以娈童二，一执壶，一供馔。馔则客各一器，常供之雪燕、冰参以外，有驼峯、鹿臡、熊蹯、象白诸珍。俄而妓至，妙舞清歌。酒数行，洪命布雨，则池面龙首四出，环屋而喷。宴毕雨止，潜察龙之所在，乃制皮为之，掉入池中，一人坐其背，鼓水而上者也。

英果敏抛掷银块英果敏公翰抚院时，蓄女仆甚多，皆年少美风姿者。暇时辄以宝银碎为一二钱重之块，抛掷於地，使婢子与女仆争攫之以为己有，如扑蜨戏。英大乐，几日以为常。

胡雪岩之豪同、光间，杭有巨富江西候补道胡雪岩者，名光墉，以豪着称。居省城元宝巷，姬妾极多，於所居之宅作数长弄，诸妾以次处其中，各占一室，若大内永巷。胡不甚省其名，每夕由侍婢以银盘进，盘储牙牌无数，胡随手拈得一牌，婢即按牌後所镌之姓名，呼入令侍寝，率以为常。又喜作微服游，过街市，见有姿色美丽者，即令门客访其居址姓氏，向之关说，身价多寡不计，且允与其父若夫或兄弟一美事。於是凡妇女之无志节者，男子之闒茸者，无不惟命是听。而其各省营业所用之夥友，大半恃有内宠，乾没诓骗无所不至，遂至於败。久之，荒淫过度，精力不继，有以京都狗皮膏献者，大喜。盖其他春药，皆为煎剂或丸药之类，虽暂济一时，然日久另致他疾，惟狗皮膏但贴於涌泉穴中，事毕即弃去，其药性不经由脏腑，故较他药为良。然都中他店所售皆伪物，即有真者，而火候失宜，亦不见效，惟一家独得秘传，擅名一时，而有时亦以旧物欺人，伪作新者，故岁必嘱其至戚，挟巨金入京监制，以供一年之用，所费亦不赀。胡既败，自知不能再如前之挥霍，乃先遣散其姬妾之次等者，令家属领归，室中所有亦任携去，所得不亚中人之产。迨事急，有将行籍没之举，乃亟择留其最爱者数人，余皆遣去，则所携已不及前，然犹珠翠盈头绮罗被体也。洎疾亟，并其所留之姬亦遣之，遂徒手而出，一无所得矣。

胡败，江浙诸省之商务因之大减，论者谓不下於咸丰庚申之劫。盖其时惟官款及诸势要之存款，尚能勒取其居室、市肆、古玩为抵，此外若各善堂、各行号、各官民之存款，则皆无可追索，相率饮恨吞声而已。胡之母享年九十余，当胡未败时，为母称觞於西湖云林寺，自山门直至方丈房，悬挂寿文，几无隙地，官绅戚族登堂祝寿者踵相接。胡卒後，母亦继殁，亲友避匿，到者寥寥，又适被查抄之命，虑人指摘，丧仪一切惟务减杀，无复前之铺张矣。

孝钦后之衣饰孝钦后常御之服为黄缎袍，上绣粉红大牡丹花。珠宝满髻，左垂珠络，中盘粉红牡丹，皆以宝石配成。项下披肩，形似鱼网，以三千五百粒真珠缀之，粒大如鸟卵，圆而且光。复有美玉缨络。手带珠玉镯各一，右手三指五指悉罩金护指，左手两指罩玉护指，各长三寸，复带宝石戒指数枚。鞋亦有珠络，镶以各色宝石。

孝钦后宴外宾时，衣更华美，衣以孔雀毛织成凤凰，每一凤凰口中衔珠缨络一串，约长三寸，略一行动，前後左右均放异彩。冠巾及鞋亦均绣凤凰。

孝钦后之珠宝饰器孝钦后宫中储藏珠宝之屋，有三面木架，由上至下，中置檀木盒一排，各标名称，凡三千箱，尚有储藏他处者。

孝钦后之珠鞋孝钦后有珠鞋一双，四围均镶大珍珠，乃袁世凯督直时所进献者，综计购办及宫门费，都凡七十万金。

孝钦后之饮食品孝钦后用膳无定所，惟每饭必有上铺白布之三大桌，其及时陈设也。太监立於院中，持多数食盒以进，盒黄色，中可置二大碗四小碗，碗皆黄底绿龙或寿字，约一百五十品，列成长式，大碗小碟相间排列。别有二几置果盘，皆糖莲子、瓜子、核桃等乾鲜果品，为餐後随意掇食之用。至茗饮时，辄置金银花於茶器中。肴之最多者为猪羊鷄鸭野菜，即以肉丸论，亦有红白二色，此外尚有清汤鱼翅、蒸鷄鸭、锅烧鷄鸭。 「 鷄上覆以松柏之枝。」 鷄蛋饼、香肉、白菜煨肉、萝卜煨肉、樱桃烧肉、葱烩肉片、竹笋炒肉丝之属。

孝钦喜食烧烤与酱及麦类，饼为炕饼、蒸饼、椒盐饼、甜饼，亦有以肉为馅者，其式为龙形、蝶形、花形，又有大米小米粥、绿豆糕、花生糕带甜汤，凡此种种，皆常膳所必备者也。米饭以玉田稻米为之，长及寸，有胭脂、碧粳诸名。常膳必备粥，至五十余种之多，稻梁菽麦无所不有。故每餐所耗辄需百金。

御厨供膳，小菜俱盛以碟，如腌西瓜皮之类，亦灿然大备，其味精绝，闻别有泡制之方。

大梨切为块，以密渍之，尤为隽味，诸王大臣时蒙撤赐。孝钦晚年，时患咳，故以此代滋润之品焉。

水皆於玉泉山汲之，清洌异常，非泥沙俱下者所能比也。

太后用膳毕，辄命皇后、宫妃等食之，然不得坐，惟立而餐之，且不敢言语。孝钦后以二万金摄影日人某精摄影，庆王为之介绍於孝钦后，令至颐和园为照一簪花小像，即在庆邸消夏园洗晒，已许以千金之赏矣，内廷传谕又支二万余金。

许翁散财之豪许翁，歙县人，汪镜轩之外舅也。家故巨富，设质物之肆四十余所，江浙多有之，至翁犹然。翁为人极愿悫，其言呐呐然如不出口。而其子弟中则有三四辈以豪侈自喜，浆酒藿肉，奉养逾王侯，家僮百数十人，马数十匹，青骊彤白无色不具，腹鞅背韅亦与相称。每出则前後导从，炫熿於闾巷间。一日，忽郡吏持官文书来，太守以其豪横，欲逮问之，乃惧，上下行赂求免，所费无算，始寝不问。於是此三四辈者相与谋曰：「故乡不可居矣，盍出游！」乃各具舟车出游江浙间，凡其家设肆之处，无远不至，至则日以片纸至肆中取银钱，无餍足。主者或靳之，辄怒曰：「此吾家物，何预乃公事！」使所善倡家自至肆中恣所取，主者大惧，皆以书白翁。翁自度不能要束其子弟，乃曰：「今吾悉闭诸肆，彼无所取，则已矣。」为书徧告诸肆，使同日而闭。已而肆中之客皆大譁曰：「主人所不足者非财也，何为悉罢？为肆主人自为计，则得矣，如吾曹何！」翁闻之，曰：「诚如公等言。」乃命自筦事者以下悉有所赠，筦事者或与之千金，或二千金，视肆之大小，自是递降，至厮役扈养皆有之，最下亦与钱十万。方定此议时，初未尝辜较其人数，及此议出，主者按籍而计之，则四十余肆中人数几及二千，各如数拜赐而去，而钱罄矣。十数世之积，数百万之赀，一朝而尽，亦可骇也。俞曲园太史樾曾於其闭肆後，见之於友人许，则其冠犹戴青金石顶，缀鶡羽蓝翎焉。然所存虽仅此，而意气固犹不减於昔也。

苏子熙善用钱广西提督苏子熙官保元春专阃久矣，性好佛，驻龙州时，每年七月必召集僧道，设坛建醮，所费辄数千金，於阵亡之从征将士无不列名追荐，而自为之焚香奠酒。又广交游，凡京朝官之负有资望者，岁必以珍品相贻。尝遣人至暹罗采办燕窝，大如瓢者始合格，贮以箧笥，飞递至京，王公大臣无不普及。光绪己亥，入都陛见，所赠京朝官之金表多至三百余枚。又性嗜西洋酒，凡勃兰地、惠司格等悉列之几。某制军为滇抚时，与苏同癖，苏知之，馈若干箱。某痛饮得咯血症，苏知之，乃又馈以药饵。及罢官，实不名一钱，论者皆谓其善用钱也。

德晓峰蓄鼻烟壶京外达官贵人皆嗜鼻烟，每於公众宴会时，各出其所藏以相炫。其名有十三太保、小金花之别，年愈久则值愈昂，每瓶昂者至数百金。蓄之多者辄身佩数枚，日易数次也。

贮鼻烟之壶，旧以五色玻璃为之，其後改用套料，且更有套至四五采者，雕镂皆极精，以壶足题有「古月轩」字者为最着名。又其後则以美玉、宝石、水晶、象牙、甆、黄杨木、椰等物为之，然赏鉴家仍以旧制之玻璃者为上也，值昂者一壶辄千金。德晓峰中丞馨所藏之壶，多至千余品，有一最奇者乃金珀所制，中有一蜘蛛，头足毕具。

程长庚与某王赛鼻烟程长庚中年以後，名誉益着，凡堂会戏，几以无程为缺憾。一日，至某王府演戏，王知其嗜鼻烟，因尽出所藏，分装各色烟壶，使品之，曰：「汝非至予处，一时断不得闻如许名烟。」程恶其谩己也，谓王曰：「某亦略有所蓄，王曷临况，一评其优劣乎？」王诺之。次日，王至，程以所蓄各种烟列於几，烟壶或玉或翠，亦各以类分，每一类可分为数种或十数种，五光十色，纷陈王前，乃笑谓王曰：「此视王所蓄者何如？」王惭而去。

李文忠冠饰玉京师达官达人多喜饰珠玉於便帽，而旗人为多。李文忠公亦嗜之，其玉为恭亲王奕欣所赠，值逾万。权阉李莲英涎之，尝讽文忠，欲求此玉，李曰：「昔韩宣子向郑商求环，彼商人尚能不畏权势，力抗弗与，子产又善为之辞，故卒能保其所有。余老矣，何爱於一玉，特此物贻自故友，饰帽已三十年，何得轻以与人，为终身之玷耶！」乃於琉璃厂出五千金市他玉以赠莲英。

继禄享用拟王侯京师之富而多豪举者有三项人，内务府人员，吏户两部书吏，各库库丁是也。其中之强有力者，辄皆岁入数十万，然率不事家人生产，每岁所得悉糜於声色狗马诸玩好。故凡歌楼妓馆中，传呼某某等至，则羣呼大爷或二爷，其音彻耳，如向日六部司员之参谒堂官然，其乞怜之状可掬也。而以内务府中人为尤甚。

内务府总管大臣继禄，为荣文忠公禄近族，以荣之援，又於李莲英为义子，故内府大权握於一手，积资至数百万。姓好马，闻有名驹，必罗而致之厩下，虽千金不惜。养鸽千余头，种色皆备，日饲粟五斗，有一头贵至百金者。家畜美妾五。其享用拟於王侯，有过之无不及也。

继禄为妓脱籍继禄尝以八千金为花宝琴脱籍，以三千金为翠云脱籍，又以钜金为银福红宝脱籍，费累钜万。然虽多姬侍，犹作冶游，无夕不至勾栏，每夕必费数百金。

文某为伶脱籍文某为内务府司员，暇则狎优，其在光绪中叶，伶之稍有声誉者，皆出资为之脱籍，每费必万金。又尝於同日为四像姑出师，四人皆以「颍」字名其堂，时人号称「四颍」。像姑为相公之音转，即伶人也。

立山为伶妓脱籍立山，字豫甫，内务府旗人，尝官户部尚书。饶於财，性豪侈，凡京师菊部名伶、北里歌伎之有声誉者，往往为之脱籍。

立山日易朝珠京师巨族，自数百年以来，聚物至多。立豫甫尚书家有朝珠三百六十五挂，下者犹值千金。立平时除国忌外，每日易一挂，绝不重复。所蓄古玩值三百万。光绪庚子拳匪之乱，既被难，迨联军入京，家赀尽丧，宝器大半西去矣。

荣文忠日易貂褂荣文忠公美风仪，有玉人之目，衣裳杂佩皆极精好。每岁自十一月朔迄次年之元夕，所服貂褂日易一袭，无重复者。其衣衩内标第几号，是可知其多矣。趋朝遇风雨，恒服四不露褂。四不露，即不出风毛者也。

荣文忠之翎管荣文忠之宝物，拳乱亦多散失，其後广收贿赂，未几即已充实。闻所用翡翠翎管表里莹澈，自外视之，翎毛纤发毕覩，盖玻璃翠也，价值一万三千金。带钩一具，亦值万余。荣文忠嗣子日挥千金荣文忠无子，乃抚从子某以为嗣。某好声色，日挥千金不稍惜。荣薨，孝钦后念其勳，赏以四品京堂，某益挥霍无忌惮。所畜马为京师最，出则前後簇拥十数匹，望之毛色一律，异日更出，则全易其色，如是数易而马色不复。食鱼翅之豪举鱼翅产闽粤而不多，大率来自日本，自明以来始为珍品，宴客无之则客以为慢。京庖为此，未必尽得法，故以闽粤人为最擅长，次则河南。光绪时，有闽籍京官四人，为食鱼翅之盛会，其法以一百六十金购上等鱼翅，复剔选再四，而平铺於蒸笼，蒸之极烂，又以火腿四肘、鷄四只，亦精选，火腿去爪去滴油去骨，鷄去腹中物去爪翼，煮至极融化，而漉取其汁，则又以火腿鷄鸭各四，再以前汁煮之，并撤去其油，使极清腴，乃以蒸烂之鱼翅入之，味之鲜美，为普通所无，所耗各物及犒赏庖丁之费计之，约三百余金。四人者，为翰林院编修林贻书、商部主事沈瑶庆、候选道陈某，其一人则佚其姓名矣。

某贵人以豆芽为奢侈品京师贵人某，一日访其戚，留午餐，肴有豆芽。其戚固尝乞贷於某者，至是，某责之曰：「君屡言贫，而肴馔何奢侈乃尔？」戚力辨为非贵品，某曰：「此为吾所常食，每盘需银一二钱，何得谓非贵品？」戚以未烹者示之，且曰：「所值实仅钱二三文耳。」某悟厨人之奸，归而欲逐之。厨人乃取豆芽截其须，以辣椒丝覆其上，又调以麻油酱油，别取不截须者渍以盐水，悉盛於盘以献之，指不截须者而言曰：「此贱物，即三文尚嫌贵，主人所见者此也。若主人平日之所食者，则确为贵品。」某不知其诈，遂复留厨人。

僧尼素食之侈乾隆时，京师某寺方丈僧，以高行闻於时，善围碁，某枢相亦有碁癖，过从甚密。其香积厨所供素面，风味绝佳，枢相食而甘之，辄命庖丁仿制，弗若也，则扑责之屡矣。庖丁窘且愤，变姓名，佣於僧，久之乃得其法，则选鸡雏肥美者，擘析其至精，缕而屑之，入面中，故汁醲而无脂，味鲜而弗腻。盖自是而高僧之誉骤衰矣。

辇下多诸宅眷，一日，集某尼庵，为礼佛诵经之举，虔诚斋絜，庖人以蔬馔至，经婢妪辈搜检，然後入，虽涤器之布，亦必易其新者。而不知此新布之两面，即满涂鸡脂，入厨後沃以沸汤，可得最浓厚之鸡汁。盖非此，则笋菌瓜瓠之属不能使之悦口也。

亲贵所服之珍裘光绪中叶以後，京朝官相尚奢侈，衣服丽都。戊申冬十二月，庆王府以事筵宴，宾客重裘而至，皆珍品，多亲贵所服也。其种类为雀舌犴尖、鸡心犴尖、凤眼犴尖、条龙犴尖、京庄犴尖、云南犴尖、本作犴尖、帯膆紫貂、银针紫貂、翎眼紫貂、贝勒小貂、紫貂膆、貂爪仁、貂耳羢、银针海虎、猞猁　欠，猞猁脊，猞猁腿、西藏獭皮、金丝猴皮、火狐　欠、白狐　欠、玄狐　欠、吉祥　欠、白狐腿、大狐腿、青狐　欠、金银　欠、白狐　宰、红狐腿、金银腿、狐耳羢、青狐膆、白狐膆、金边膆、火狐背、玉堂　欠、天马　欠、宥窝刀、花灰鼠、真银鼠、洋灰鼠、索伦灰脊、白狼&#62759；&#63140；欠、宁夏滩皮、青顺腿、红顺腿、黑种羊、青种羊、白种羊、葡萄&#62759；&#63140；欠、玉带&#62759；&#63140；欠、海棠&#62759；&#63140；欠、黑缁羔、同州羔皮。

银针海虎之拉虎四块瓦，即便帽中之拉虎也，以其上分四块，如瓦形，故以为名，下垂短带。普通多用熏貂，佳者值三十余金。而荣文忠公所戴者值三百余金，盖以银针海虎为之也。

那琴轩膳费月六七百金那琴轩相国桐善饭，然非佳殽不适口，每食必具参翅数簋，啖之立尽。其庖人月领膳费至六七百金之多。

某侍郎之饮馔光绪季年，京曹官风尚豪侈，即以饮馔言之，无不罗列珍错，食前方丈。有久居京师之某侍郎亦然，所佣庖人，中西兼备，中肴皆苏扬名手，人必有一二品之擅长者，西肴则欧美名庖任之。早晚三餐，中西各肴列於左右，某坐其中，椅可随意旋转，择所嗜啖之，其宴客更可知矣。京师贵人遇宴外宾及外省入觐之大吏，必假其庖，亦中西肴并列，每席有费至二百金者。试言其鸭，则火烤而松脆者，仿京师制也；红焖而甘腴者，仿苏州制也；清蒸而肥腻者，仿扬州制也，余肴亦大率类是。自午至晡，客已辍箸，而尚燔炙纷陈，续续不已，类皆不待终席而散矣。

金仲撝有豪侈之思想光绪时，有历佐戎幕之闽人金仲撝名谦者，家故寒素，而豪迈自喜，所得金到手辄尽，既无资以营商，又不欲作龌龊官以猎取傥来物，初颇悒郁不自得。久之而研究哲学，有所悟，於世之虚荣实利，视之如浮云，弃之如敝屣矣。至其少年时之豪侈思想，则固尝为仁和林重夫茂才任道之，其言至恢诡，虽富如猗顿，贵如金张，恐亦未易实行也，谓为呓语可耳。然可譬之道经屠门者，即不得肉，但大嚼亦快意於一时也。

重夫尝以告人曰：仲撝虽闽籍，其大父以宦浙寄居，故生於浙江之杭州。意谓湖山有美，诚为通国第一名胜之区。苏杭齐名，以山水言，杭胜於苏多矣。惟以西湖居民之粗俗可厌也，欲为移民之策，徙苏州男女以实之，冀以吴姬之颜色，吴娃之语言，与三竺、六桥之花柳燕莺，相得益彰，无美不臻也。至是，乃择地灵隐，建筑园林，其间重堂高合，温庐凉馆，及亭台、楼观、轩榭、池沼之属，无不具备。植物如奇葩异木，动物如珍禽嘉兽，凡人世间所可有者悉罗致之。更於其中构宅以居京师、奉天、长沙、广州、苏州、扬州之妾者六，各自为宅，仲撝则与其妇於六宅之中央而居一宅焉。妾为京师产，则宅亦京师式，室中之器具，食时之肴馔，役使之婢妪，亦无不自京师致之。推而至於奉天、长沙、广州、苏州、扬州，皆如之。不出园门，日偕其妇任意以游。入某妾之室，则所进之食、所闻之言，无不与此妾之出生地相应。故见京师之妾，则如至京师矣；见奉天之妾，则如至奉天矣；见长沙之妾，则如至长沙矣；见广州之妾，则如至广州矣；见苏州之妾，则如至苏州矣；见扬州之妾，则如至扬州矣。至夕，或与其妇偕返自居之宅，或己留而妇返，惟其便。

至於仲撝常日之衣食，则但取其有资衞生足矣。虽妻妾臧获被文服纤， 「 四字见《文选》宋玉《招魂》，文谓绮绣也，纤谓罗縠也。」