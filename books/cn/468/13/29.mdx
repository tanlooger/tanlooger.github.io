---
---
---
title: 赵菁衫嗜博常胜
---



赵菁衫观察清才硕学，为道、咸间一代文宗。而嗜博成癖，术亦绝精，常胜不负，人至莫敢与角，则贷钱与之，负则再假，不责偿也。一日不博，若荷重负，自幼已然。太夫人忧之，恐将败行荡产，以孤幼，未忍峻责。或进曰：「若博而不废读，无妨纵之。久之术精，何患便毁家。设术疏而好笃，则为患烈矣。」因听其说，遂得博，读益愤，少年掇高第，产亦得无恙。自言博之道，通乎《诗》、《书》，其要义则在大《易》「变动不居，周流六虚」二语也。