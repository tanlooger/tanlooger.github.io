---
---
---
title: 山票
---



粤东有山票者，其注用《千字文》首篇一百二十字，较白鸽票多四十字。猜买者以十五字为限。每次开三十字，收票可至数十万条，每条须银一角五分，於数十万条中，取中字最多者得头彩，同中同分。票盛时，头标可得数万圆。其支配之法，以全票分为十，除票饷开支外，其余悉数充彩，故多寡之数不能预定。每有以数百人而同分一头标者，一人仅分百余圆，或数十圆，转不如二三彩独得之钜。盖如以中八字者为头标，而此届中八字之票乃有三百人之多，则头标即为三百人所分矣。如以中七字者为二标，而中七字之标仅有一人，则二标即为一人独得矣。余可类推。

广州极贫之人，或有不入番摊馆者，而山票则无人不买，盖以每票仅售一角五分，得标者可获利至数十万倍，故人人心目中，无不有一欲中山票头标之希望也。