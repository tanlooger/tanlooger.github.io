---
---
---
title: 龚定庵嗜博常负
---



龚定庵嗜博，尤喜摇摊。尝於帐顶绘先天象卦，推究门道生死，自以为极精，而所博必负。

时杭州盐商家，每有宴会，名士巨贾毕集，酒阑，辄於屋後花园作摴蒱戏。有王某者，是日适後至，见龚独自拂水弄花，昂首观行云，有萧然出尘之概。王趋语云：「想君厌嚣，乃独至此，君真雅人深致哉！」龚笑曰：「陶靖节种菊看山，岂其本意，特无可奈何，始放情於山水，以抒其忧郁耳。故其所作诗文愈旷达，实为愈不能忘情於世事之徵，亦犹余今日之拂水弄花，无以异也。」语次，复云：「今日宝路，吾本计算无讹，适以资罄，遂使英雄无用武之地，惜无豪杰之士假我金钱耳。」王本倾慕其文名者，乃解囊赠之。偕入局，每战辄北，不三五次，资复全没。龚怒甚，遂狂步出门去。