---
---
---
title: 何翁延师课子以博
---



有何翁者，不知其名，江南人。其祖以禺荚起家，积资数十万，至翁益富。翁四十始生一子，幼溺爱之，有所求，辄许之，长遂不肖，酷嗜赌。初输不过数十金、百金，已而市上无赖者利其富，百计诱之赌，虽千金，立与无难也。私畜金尽，则典衣，渐窃卖田宅。翁知之，责其改悔，卒不听，乃闭置空屋中数月，出而赌如故。翁乃扬言曰：「有名师能诲吾子者，当以家产之半酬之，免子赌而尽倾也。」於是老师宿儒争来教诲，咸晓以大义，或规以古训，皆无效。一日，有某某三人来，自言能诲公子戒赌。三人者，科头跣足，衣不蔽体，貌粗鄙，语游滑，门者拒之。中一人曰：「但白汝主，无恐。」始白翁，翁怪其人，曰：「试令入。」既入，问所自来，曰：「自京师。」问何业，曰：「业赌。」翁哑然笑曰：「业赌者，乃能劝人不赌耶？」一人曰：「此所谓以毒治毒也。」曰：「敢问何说？」曰：「吾三人者，博场名手也。居京师数十年，以赌获财无虑数十万，无局不赢，赢无不以千金计。後京师人见吾三人来，辄望而去，无乐与赌，吾等前所得财，既应手散去，今无人与赌，即无以为生。适闻公有是命，故来谒，思以吾等绝技教公子。公子博必赢，自无人敢与赌，则赌不戒自戒，而家可保矣。」翁喜曰：「然，请如命。」令子就学。二人又迫翁立券为据，许公子绝赌而酬以家产之半，翁立从之。三人居其家，朝夕教公子赌诀。二年，使出与人赌，无敢敌者。公子遂不复赌，三人乃领产而去。