---
---
---
title: 新会某乡无赌
---



粤多盗而赌风盛，故赌为盗源，欲化盗，必先禁赌。而治粤者，方以奖赌为理财妙用，全粤久成赌国。独新会之某乡，则博簺之具不得入境，盖梁任公之尊人，於此嫉之甚严，而禁之甚周。当初禁时，子弟有不率教者，或於丛箐中辟密室，或匿舟港汊复曲之处，风雨深夜，相聚而嬉，恒踏泥泞，揭沼沚，以搜索之。既得，则诲以利害，至於流涕，彻旦不息。虽缘此以犯霜露致疾，而受者亦内疚以自澡雪，卒为善士。久之而比闾相戒，不忍欺矣。