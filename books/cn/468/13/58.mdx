---
---
---
title: 郑扶曦作混同天牌谱
---



郑扶曦作《混同天牌谱》，仍涑水牙牌之目，行弇州马吊之法。其人则有桩有闲，其政则有开冲有色样。其取名混同天者，以为天道杳茫，同於混沌，或多才而抑郁，或弇鄙而尊荣，诚不知彼苍者天，意果何属？而吾侪必欲以是非可否，与混沌者相攻，则亦何益之有。曷若模棱俯仰，降志辱身，付可否於两忘，置是非於不校，模糊落莫，与造物者同游於混沌之天，聊借樗蒲以消永日耳。扶曦，名旭旦，歙县人。

旧谱止三十二扇，其杂牌无对，二六、三六错对，於义无取。此增二十四扇，自无而单，自单而重，亦如卦爻之相摩荡也。

注数　牌以白为贵，出色两扇俱白者最贵，贺十二副，一扇，贺六副，半扇，贺三副。中间成牌者，白周围正数，五副之外，仍贺五副。其余周围但有白者，五副之外，仍贺三副，分相，三副之外仍贺三副。余凡有白成牌者，每白一方，贺一副。其天地人和出色，及断么、绝天、不同地、不同顺、不同双、小不同等，俱照旧五副六副。至若对子三副，乾红墨廿二二副，天地分天廿三四副，亦俱照旧谱。惟大四对以下八扇色样，俱贺十副，八同贺八副，七同贺七副。凡遇七同以上大色样，不论桩闲，到手即摊，听取二扇。看冲中间成牌者，复许推班出色。至若六白，则贺十二副，七白贺十八副，八白贺廿四副，冲出一白即加贺六副，隔色不算。其七同八同冲出，一同加贺二副，隔他色亦不算。至於亡牌，但有白一方，即免亡二方，以上每方亦赏一副，总之以白为贵也。

铺法　三人至六人铺，则立桩家，照出色开冲，白冲白，么冲么，二冲二，三四五六冲三四五六。冲出副数，即照出色白算，三点算，一闲家俱出。其六副以下色样，桩家得之，则闲家俱贺，闲家得之，则桩家独贺。若七副以上大色样，不论桩闲俱贺。其或桩家亡牌，则闲家色大者夺冲，所冲副数，桩家独出。若七人同铺，则不能看冲，止赛色样而已。此其大较耳，神而明之，则又存乎其人。