---
---
---
title: 广州有番摊馆
---



广州有番摊馆，以兵守门，门外悬镁精灯，或电灯，并张纸灯，大书「海防经费」等字，粤人所谓奉旨开赌者是也。尤大者，则严防盗劫，时时戒备。博者入门，先以现金或纸币交馆中执事人，易其筹码，始得至博案前，审视下注。博案之後，有围墙极厚，中开一孔，方广不及二尺，博者纳现金，执事人即持现金送入方孔，而於方孔中发递牙筹，如现金之数，博者即以牙筹为现金。博而胜，仍以原筹自方孔易现金，虽盈千累万，无不咄嗟立办。故极大之博场，一日之胜负虽多至数万数十万，而无丝毫现金可以取携，即有盗贼夺门而入，亦不能破此极厚之金库，以掠现金也。

门外无商标，仅一木牌，长约一尺，牌上书「内进银牌」四字。其胜负极钜者，则书为「内进金牌」。盖所谓金牌者，每注必以银币五元十元为起点，银牌则以一元为本位，一元以内，用小银币，不得以铜币下注也。其最下者，则标明「内进铜牌」，为下等社会中人赌博之处，铜币、制钱皆可下注，不论多寡也。此外尚有所谓「牛牌」者，即一钱不名之人，亦可入局，胜则攫赀而去，不胜则以衣履为质，再不胜则以人为质，如终不胜，则博者即无自由之权，而受拘禁，勒令贻书家族亲友，备资往赎。视其离家道里之远近，限以日期。如过期，即有种种方法之虐待，有被虐而死者。如赎金不至，乃即载之出洋，贩作猪仔。岑云阶制府春煊督粤时，以为牛牌之陷人，直与大盗之掳人勒赎无异，遂严令禁止，犯者按照置大盗之例，立时正法。一时杀数十人，牛牌之风大戢。

城内外之馆，多至六七百处，岁输饷於政府，约银币一千一二百万圆。然政府实收者，不过四百数十万，余则悉饱官吏兵役之私囊。承商以後，缴饷数百万，圆官中规费减为二成，其利皆为商人所得矣。

同、光间，广州有候补官某者，终日无所事事，而起居衣食颇有余裕，人咸怪之。後始知其日必往番摊馆，稍赢即去。次日又往他家，亦以前法行之，约一二月而一周。所入颇足用，而赌徒亦竟无知其姓名者。

宣统庚戌，粤人以番摊害钜，公请永远禁止。时督粤者为张坚白制军鸣歧，甚韪其议，遂於辛亥春奏准停止赌捐，即日实行，省内外番摊馆千余家，一律禁闭。然私开摊馆，潜纳陋规者，犹未绝也。当时粤人之言曰：「明知事至今日，我国必亡，即使禁赌，亦未必能救亡国之祸。然使他日後人议论，谓吾等粤人不知赌博之害，至於亡国，甚可耻也。亡国一也，不如及此尚未亡国之前，先行禁赌，以见粤人非不知赌博之害也。」