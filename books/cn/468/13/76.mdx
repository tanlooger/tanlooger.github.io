---
---
---
title: 华人购赛马彩票
---



旅沪西人，岁於春秋二季，有赛马之举。赛马场在上海静安寺路，形圆，广可数里，内设木栏，分为数圈，中央细草如毡，为拍球之所，外圈为赛马处。赛时或七八骑，或十余骑，骑者各衣彩衣，勒马立於场之西北隅黑柱下。铃动马发，循栏疾走，以先至黑柱处者为胜。如是者三日，例以星期一始，星期三终，休息二日，至星期六复赛。且有跳浜之举。浜累土为之，长丈许，高约三尺，以马能跃过者为胜。西人视此举甚重，赛日，海关、邮局午後均停办公，胜负绝巨。华人虽不得与赛，而亦购其出售之彩票，即视马之胜负以为买票之胜负。至宣统末，江湾亦有万国体育会之跑马场，华人始得与焉。