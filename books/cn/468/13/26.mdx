---
---
---
title: 杭堇浦好博
---



仁和杭堇浦以编修里居时，好博，携钱数百，与里中少年博於望僊桥下。时武进钱文敏公维城视学浙中，词馆後进也。一日访杭，前驱过桥下，文敏已从舆中遥见之，披短葛衣，持蕉扇，与诸少年博正酣。文敏遽出舆，揖曰：「前辈在此乎？」时杭方以扇自障，至是，知不可揜，即回面语曰：「已见我耶？」文敏曰：「正诣前辈宅耳。」曰：「我屋舍甚陋，不足容从者。」文敏固欲前，杭固却之，遂别去。诸少年共博者始从桥下出，诧曰：「汝何人，学使见敬若此？」曰：「此吾衙门中後辈耳。」遂不告姓名而去。