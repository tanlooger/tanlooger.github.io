---
---
---
title: 许肇箎酣於博
---



宜兴许肇箎，号二符。与同邑陈维崧、武进董以宁相友善，常与共出入，车骑甚都。久之，偕游吴越间，醉则为诗，自以曼声歌之，若《冬青》、《荆卿》、《牧羝》诸曲，闻者皆泣下。既而与博徒游，从之饮，饮且博，博负数万缗。友谏曰：「子且无家。」肇箎张目曰：「燕台何在？石城何在？」则泣下。泣已，复博，数十昼夜乃止。