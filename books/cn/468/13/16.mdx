---
---
---
title: 王氏以博失园
---



康熙时，无锡王氏有巨宅，滨小河，上有魁星阁、重阳阁，阁後有园，园有五老峯。五老峯者，为太湖石五，嵌空玲珑，状若五老人，高逾苏州留园之冠云峯。咸、同间，粤寇扰锡，峯毁其四，屹立於荒烟废池之畔者，仅一而已。园左有巨室，为王丰亭大令世济所筑。丰亭宰雩都，四年，以失上官意，解印归，归而营此第，堂构焕然。及殁，後人溺於博。时邑中秦氏最强大，两家为中表亲。秦瞰王宅，王艳秦妾，乃相约以博戏决胜负。王胜，则挟秦妾归；秦胜，则亦为王宅之主人翁也。乃一掷而王负，大好园林，遂为秦氏所有矣。