---
---
---
title: 广东有花会
---



广东花会，则为三十六人名，任人投押。晨夕二次，每次开一名。得彩者，给以三十倍之利。潮州有某妪者，终年押一人名，未尝稍改，迄未得彩，已倾其家矣。一日怒曰：「我明日押尽三十六名，能使我不得彩否？」明日，果携银三十六封，往与馆主约，谓不得於未开之前先启视。乃检点，忽少一封，唶曰：「是必失矣。今押三十五名，当不至适出此失去之名也。」馆主阴使人觅其所失，果得诸途，启视其名，则固平日所常投押者，大喜。是日开彩，即点此名。媪闻信奔至，启视三十五封之名，则皆此名也。馆主知为所愚，乃给以三十倍之利而罢。或曰，广东花会拈《千字文》中二十字射之。