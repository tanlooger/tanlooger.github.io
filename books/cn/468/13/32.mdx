---
---
---
title: 姚敦布以赌为业
---



步军统领，俗称九门提督，以缉捕盗贼、赌博为专责。然赌博徧九门，辄知之而故纵之，以岁有例规也。果侦有富室贵族在家聚博者，则番役往矣。其往也，恒以夜半，围其前後门，获之，械系至署，闭之於班房，例以明晨候步军统领莅讯。被系者辄贿番役，书其数於手条，约期取金。番役至是飨以盛馔，既醉饱，听其归。桐城姚敦布曾官湖南巴陵知县，革职闲居，嗜赌，赌辄胜，乃以赌为业，日至赌坊，必大获。坊主惧，愿奉金为寿，止其博。於是姚月得千金，然不赌於坊而赌於宅。一日，番役掩捕贵介，姚在焉。贵介既循例纳贿，飨盛筵。姚佯醉而卧，鼾声起。一役呼之，趣令去，姚曰：「将何之？」役告以彼等皆去，姚曰：「尔固谓明当候审，何释之也？我必俟堂讯。尔今夜所得，亦当陈於官。」役恫吓之，姚曰：「尔辈亦知姚四宝为何如人耶？今敢尔，当俟官至呼冤耳。」役战栗，求勿声，姚曰：「非有以慰劳我者不可。」乃挟千金归。四宝者，姚之咳名也，其字为赋彤。