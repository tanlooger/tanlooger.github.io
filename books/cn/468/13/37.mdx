---
---
---
title: 徐某戒博
---



海宁硖石镇徐翁以贾起家，善候时转物，锱铢必较，虽亲戚弗顾也。生一子某，喜博，私取父钱以博进，日必数万。徐患之，不能禁。其地故有广善堂，岁十一月，则举野外无主之棺及虽有主而其子若孙贫不能葬者，为瘗之，然资用不充，不能周徧。徐过之，忽心动，亟以所置良田三百亩助义举。或问其故，曰：「吾子不肖，不数年，吾田尽矣。与其供不肖子千金一掷，何如为掩骼埋骴之用乎？」已而其子博益豪，徐乃储钱数十万於室中，谓其子曰：「博而负，固宜偿，吾室中钱任若取之。然博徒安可使入吾门，令其止门外，若自取钱与客可也。」於是博徒日集於门，其子以缗贯钱，负之，由堂涂出，日数十次，惫甚。且视室中钱，始则充牣，继且垂尽，不能无顾惜，叹曰：「出之不易，入之不更难乎？」乃对其父流涕，矢不复博，终身勤俭过其父，家乃益饶。