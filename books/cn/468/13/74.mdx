---
---
---
title: 上海有花会
---



上海之有花会也，始为广州、潮州、宁波三郡之人所倡，开会者曰筒主。其法，以三十六门 「 内有两门不开。」 任人猜买，自封缄。由筒主开一门，启包检之，得中者，一赢二十八文。自钱二三十文至银数十百圆，均可购买。有代收处，曰听筒。其上门招徕者曰航船。以故贫家妇孺胥受其害。

三十六门者，一正顺，二银玉，三月宝，四只得，五井利，六日山，七有利，八万金，九茂林，十吉品，十一三槐，十二江河，十三青云，十四元吉，十五攀桂，十六汉云，十七志高，十八光明，十九安土，二十逢春，二十一福禄，二十二合同，二十三霄元，二十四坤山，二十五太平，二十六明珠，二十七元贵，二十八必得，二十九大申，三十合海，三十一合梅，三十二云生，三十三富贵，三十四昌奎，三十五九官，三十六天亮是也。