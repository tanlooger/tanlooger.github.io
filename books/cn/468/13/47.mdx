---
---
---
title: 掷陞官图
---



《陞官图》，博具也，列京外文武大小官位於纸，有专载文官者。掷骰子，计点数采色，以定升降。古谓之彩选，相传始於唐之李合，其实汉时已有之。宋人刘敞撰有《汉官仪新选》一卷，则此戏由来已久。又宋人称之为《选官图》，陈垓有「掷得么三监岳庙，恰如输了《选官图》」句。

掷《陞官图》，用局道，最重第一掷，为进身之始。六子以四为德，以六为才，以二三五为功，以么为赃。遇德则超迁，才次之，功亦陞转，遇么则降罚。