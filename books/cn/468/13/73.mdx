---
---
---
title: 福建有花会
---



福建花会，其场所亦在荒僻人迹不到之处，房屋不甚大，惟必有广场，足以聚集多人。中有矮屋数椽，面场而立，厂主居其中，门不常启。屋之正面有窗，厂主日缚花会竿一名於竹筒，悬之窗前，谓之挂筒。时五十里内之居民罔不至，而广场糕饼果饵，罗列无数，则以备押花会者之午餐。厂中朝夕极静，日加午，则嚣杂无伦矣。

其资本约银一千余圆，尚有後备金数千圆。股东至多，凡十余股，股亦不限额，惟以最多者为厂主。复聘花会中之老手及经验最富者为之辅。而厂外则又有所设风桌十数张，资本多者，亦数十百金。 「 凡花会，以银圆押者归厂中，以零星铜币押者归风桌。风桌云者，谓花会非其所司，不过闻风以为胜负也。」

花会既挂筒，则押者云涌，咸以草纸写花会名於上，谓之写波，名数多少均可，惟其中有头、札之分，式如下：「○○一圆。」圈为花会名，横线上之数目为头，横线下之数目为札。然必写二纸，以一纸进厂中，谓之进波，亦曰进风。余一纸则押者藏之於身，以待开筒时为中时支钱之券，则又名曰对波。而厂中司事於收波时，又必开一小条，上加图记，以付押者，为将来对波之证。进波已毕，乃命一人开筒，於是胜者欢呼声，负者嗟叹声，一时并作。俄而银声铿铿，履声橐橐，不移时而鸟兽散矣。

花会之筒既开，则负者去而胜者留，持厂中所给之小条，与自有之对波，以待厂主之赔偿。顾其赔偿，亦分头、札，例如前式。

有曰啄雁法者，极灵敏，非花会中之老手不能。盖用此法者为厂中司事，当收波时，人众纷扰，一手接波，一手付小条，而口中尚报某某及某某名头数几，何札数几何，状至宁静，一丝不遗也。

又有称雁法者，为预备拣选翌日之花会计，恒於夜中为之。