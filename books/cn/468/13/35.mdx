---
---
---
title: 李勇悫戒博
---



湘乡李勇悫公成谋，家贫，初以补釜为业。闻曾文正创水师，往应募，从征湘、鄂、豫章。咸丰丁巳，克湖口、彭泽，击马当，攻安庆，破大通，下铜陵，所在有功。光绪辛卯，卒於福建提督任所。

勇悫与其兄皆嗜博。母死，无以殓，戚友醵金与之。二人得钱，即相与谋曰：「此区区者何足以殓母，不如博，博而胜，当为吾母购良榇，择吉地，大会亲友以荣之。」皆曰：「善。」即持赴博场，不半日，尽倾其囊，而母尸犹在堂也。二人旁徨终夜，计无所出，即裹其敝衣，舁赴山坳，藁葬之。

勇悫既贵显，即戒博，宦蹟所至，绝不以博具自随，署中人亦相戒无敢犯。