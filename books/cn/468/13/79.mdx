---
---
---
title: 鬬蟋蟀
---



鬬蟋蟀之戏，七月有之。始於唐天宝时，长安富人镂象牙为笼而蓄之，以万金之资，付之一喙。至南宋时，贾似道尝鬬之於半闲堂。鬬有场，场有主者。其养，以器盛之，必大小相配，两家审视数回，然後登场决赌，左右袒者各从其耦。其赌在高架之上，仅为首者二人得见胜负，其为耦者仰望而已，未得一寓目。而输至於千百，不稍悔，至可笑也。

盛蟋蟀之器，以宣德盆为最贵。蟋蟀皆来自易州、西陵等处，种类以百数，而梅花方翅为上品。然蟋蟀，秋虫也，入冬苦寒，当然失其勇武力。顾嗜之者，必精於昆虫衞生学，始能延长其生命，且所留养，又皆久着胜绩，乃可於消寒会博最後五分钟之胜负焉。