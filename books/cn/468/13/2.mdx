---
---
---
title: 紥局弄赌
---



紥局弄赌者，设陷穽以倾人之博也，京师、天津皆有之，上海尤甚。若辈以此为生，终岁衣食，恒取给焉。大抵为楚产也，口捷给，衣华服，能取悦於人，易堕其术，沪人称之曰翻戏党。常以茗楼烟馆为巢穴，党羽众多，见有外来多金之伧父，羣起而诱之，诱之以饵。饵为何？狎妓也，饮宴也，观剧也，游园也，务以投其所好，常得聚处为宗旨。既讅，乃强使同博，则以三人愚伧父矣。而博之术至多，博之具不一，辄因其人而施之。

其初博也，必使伧父胜，此三人者，皆出其现金於囊以与之。至三四次，则伧父有胜亦有负，伧父果胜，三人仍偿之，不使其稍有疑也。久之，则三人以狮子搏兔之全力，注於伧父，伧父辄大败，数必钜，现金不足，或即席勒写借据，或至其所居之旅舍，搜括财物，其所得，必较历次之所失多至倍蓰。其术甚多，略举之，有翻天印、倒脱靴诸名目。光绪辛丑，山阴王寿卿以服贾至沪，曾为所愚，不三月，所挈购货之银币三千八百圆荡然无存矣。

其以船为家作此生涯者，曰跑底子，与在船行窃之称谓同。又有於旅舘设机关者，曰铺台子。非同夥而代觅瘟生者，曰赶猪，俟计账时，亦可分润。

其专以摇摊为事者，沪人谓之押宝。初盛行於虹口，虽经官吏严捕，而赌棍仍暗中纠合，抽头渔利。或广厦曲闼，或旅馆妓院，或僻巷小屋，忽东忽西，难於捉摸。作伪之庄家曰郎中，或以灌铁骰子吸石，或用翻戏，倒脱靴术，种种欺人。与赌者目为空子，或阿大，入其彀者，无不倾家荡产。且若辈交通广阔，在官人役，大半与之同党，消息灵通，缉捕虽严，终亦无如之何也。