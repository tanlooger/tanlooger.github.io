---
---
---
title: 雅量类
---



太宗释张春天聪辛未，大兵围大淩河城，生擒明监军道张春等。春见太宗，不跪，太宗引弓怖之，礼烈亲王谏曰：「彼不惧死，射之何为？」乃舍之。春终不失节，以寿终。世祖许恩养明太子李自成既去燕西走，摄政王多尔衮亟命吴三桂与英亲王阿济格合军追击，而己则以明太子手敕，赚之入都。

时太子已自三桂军中逸出，匿故内官杨玉外舍。越数明，见京师大局稍定，玉乃为太子易服，送之故嘉定伯周奎府中。奎，烈后父，太子外大父也。奎侄铎引太子入见故长平公主，兄妹相对泣。奎具酒食以献，举家行君臣礼。薄暮，太子哭别而去。数日复至，公主赠以锦袍。後又至，奎留宿，教太子自诡姓刘，为书生，以免祸及，否则即向官府究论。太子不从，奎遂以闻。捕下三法司，刑部主事钱凤览勘问，传讯内侍旧臣，花园内监常进节、指挥官李时荫佥言此真太子，故司礼王德化亦谓为真。观者数千，皆应声呼真太子。

及廷勘，太子言宫中事甚悉，再召故锦衣官尝侍卫东宫者十人证之，十人同声对曰：「真也。」独故贵妃袁氏及故晋王执以为非是，遂下太子，玉，进节，时荫，德化及锦衣官十人於狱，凤览上疏力争曰：「前太子，危地也，何所觊觎而假之？」於是凤览亦被逮下狱。时京师商民皆具疏请释故太子。又有宛平杨时茂者上疏，请将时茂身肉剁为泥，骨（石坐）成粉，以赎故太子。顺天府民人杨博等亦疏请留故太子以奉明祀。疏上，悉留中。而故太子已先一夜绞杀於狱中，凤览暨玉等十五人翌日同弃市，时顺治甲申十二月辛巳日也。仍令内院传谕中外，有以真明太子来告者，太子必加恩飬，来告之人亦於优赏。世祖褒恤淩忠介淩忠介公义渠为明末十九忠臣之一，顺治间归骨故邱，祖谕知府吴绮护之行，且命为卜葬。褒恤遗忠之典，自世祖开之，不以其効忠胜国而恶之也。

世祖命歌万古愁曲明归震川之孙玄恭所着《万古愁》一曲，沈郁瑰瓌，悲壮淋漓，其中实含有民族主义。当时流传极广，至达大内。世祖方入关，欲禁之，後不果，乃命乐工歌之以侑食焉。

世祖不罪尤侗尤悔庵舍人侗惑於女色，构消渴疾，经年不瘉。圣祖时为皇太子，命内竪馈药饵焉。尤作启谢之曰：「臣风月膏肓，烟花痼疾，同马卿之消渴，比庐子之幽忧。忽启文鱼，如逢扁鹊。赠之芍药，投我木瓜。紫苏与白芷同香，黄菊共红花相映。猥云小草，锡以上方。月宫桂杵，窃是姮娥；台洞桃花，采从仙女。一杯池水，堪资丈室之谭；半匕神楼，顿醒惊天之梦。肺俯铭篆，羊叔子岂有酖人；耳目发皇，楚太子无劳谢客。谨启。」圣祖得书，见「赠之芍药」及「月宫」「台洞」等句，以为大不敬，言於世祖，将加罪焉。世祖笑曰：「文人之文，兴到笔随，岂能有所顾忌！尤侗乃胜国遗逸，杀之不祥。」圣祖默然。

徐竹逸与弟独守敝庐世祖初定鼎时，兵戈四起，人皆裹粮避山谷间。徐竹逸与弟竹虚独守敝庐，昼则力田，夜不废读，俨如太平之世。其避兵他处者，率多受警归，竹逸语弟曰：「吉凶悔吝生乎动，於今益信。」

顾亭林谓鼠勉我顾亭林居家恒服布衣，附身者无寸缕之丝。当着《音学五书》时，《诗本音》卷二稿再为鼠囓，再为誊录，畧无愠色。有劝其翻瓦倒壁一尽其类者，顾曰：「鼠囓我稿，实勉我也。不然，好好搁置，焉能五易其稿耶？」

丁菊园与牧竪同卧起仁和丁药园仪部澎初至靖安，卜筑东冈，躬自饭牛，与收竪同卧起。暇则乘牛车行游紫塞中，手《周易》一卷，吟诵自若。

丁药园赐吏鹅炙丁菊园居法曹，诗名满京师，吏人尝窃其牍以易鹅炙。竈下养思染指，不获，讼於庭，药园自出其所食鹅炙以赐之。

毛尔旋恕佃人遂安毛尔旋之履绝意仕进，惟日课其子际可为文。家有薄田，督收秋租，佃人以稗湿者充数，置不问。或诘之，乃恻然曰：「若辈方田作苦，尚不能奉父母饱妻孥，吾姑譬之鼠雀耗耳。」比至岁禾　，颇不能自给，弗顾也。

圣祖优容大臣圣祖厚待臣下，如明珠虽贪擅，念其筹画削平三藩之功，终未置之极典。徐乾学昆仲与高士奇比昵，时有「九天供赋归东海，万国金珠献淡人」之谣，上知之，惟夺其官而已。尝谕近臣曰：「诸臣为秀才，皆徒步布素，一朝得位，使高轩驷马，八驺拥护，皆何所来，可细究乎？」

圣祖宽容陈名夏国初於明臣之归款者，率仍还其本职，保全始终。大学士陈名夏辗转矫诈，屡贷其死，乃犹语同僚宁完我曰：「若望天下太平，除非依我两事。」宁问何事，名夏推帽摩其首曰：「留发，复衣冠，天下即太平矣。」宁以其语上闻，圣祖颔之，然惟治名夏以抹删谕旨、作奸犯科诸款，於前两语置不问也。

计甫草观江涛澎湃吴江计甫草自海陵归里，渡扬子江，会大风雨雪，舟不得发，同行者皆垂首叹惋。计坐舵楼下，手王阮亭诗读之，至论郑少谷绝句，哭失声。既乃大喜，拭涕起，坐雪中，观江涛澎湃，吟啸自乐。

董苍水渡湖赋诗华亭董苍水孝廉俞有鹿角山之游，渡洞庭湖，风大作，波翻浪涌，上流覆舟，蔽湖而下，僮仆震慴无人色。董坦然危坐，赋二诗，投之湖，竟无恙，且以数小时而行三百余里。

诸骏男渡江赋诗钱塘诸骏男，名九鼎，尝与仁和姜真源侍御汇思联舟渡扬子江，过金山时，风大作，舟直触郭璞墓石。姜意诸必大惶怖，而诸方吟啸自若，作《过金山》诗。

黄大宗扣舷吟啸山阳黄大宗，名之翰，游楚，尝月夜破浪江行，为戍卒所追，扣舷吟啸，神思自若。

王水云掀髯渡江余杭王水云大令舟瑶，旧与钱塘茅子鸿兆儒偕渡扬子江，时风涛汹涌，王掀髯称快，曰：「吾胸中郁勃之气，对此稍舒。」茅亦为之放胆。

高念东系驴而卧蒙阴高念东，名珩，少年登第，筮仕馆阁，屡膺简命，出入中外三十余年。家殷阳，每风日晴和，辄自跨一驴出，遇嘉石浓荫，即系驴而卧，见者不知其为贵人也。

王匡庐不留枝赘新城王匡庐，名与敕，生平不恒为诗，每遇林皋清旷，襟抱悠然，辄复有作。诸子或请编录，王曰：「吾写怀送抱，如弦之有音，所怀既往，则弦停音寂，何庸留此枝赘为耶！」

徐野君与村人周旋徐野君性坦易，不与人忤，每遇能文章者，与言文章；晓音律者，与言音笔；善琴弈、丹青诸艺者，与言琴奕丹青诸艺。暇辄独行村落，山颠水涯，所遇村人如樵翁、渔叟、牧童，亦与周旋，终日无倦色。

沈康臣儒冠见大猾国初兵乱，有大猾招集流亡，扰浙东西。猾与山阴沈康臣比部夙有郤，悬赏购沈急。沈夷然不顾，被儒衣冠往见，曰：「某来矣。杀一书生，何购为！」猾奇之，大笑，留之饮，旋释令归家。

周栎园在狱赋诗祥符周栎园，名亮工，被谗，诣诏狱。尝於雪夜静坐，念狱事正急，铁衣人周罗户外，乃与黄山、吴冠五共为诗，漏下数十刻不止。又曾对卧薄板上，已解衣卧，忽联句成，两人拥败絮，从口吻中湿不律，露臂争书薄板，跃起，短烛扑灭，一笑而止。又一日，堂下健卒狰狞立，锒铛累累，呼謈声如沸，手拲 「 音巩，两手同械也。」 据地，顾伍伯，乞纸笔作《送客游大梁》诗三十三绝句，投笔起，对簿。诗语皆惊人。

周赤之饮酒自若周栎围在狱时，几死，狱且成。其父赤之家金陵，客为之忧，赤之曰：「吾今固甚念之，然吾生平无一念足死吾子，吾子又类我，於理不死，行当雪耳。且义命有在，吾即日夜忧之，岂能遂脱吾子？」卒与客饮酒自若。已而事果得雪，竟如其言。

邹程村举酒自慰邹程村为晋陵甲族，豪於赀。会有蜚语中之者，一日，散万金立尽，四顾壁立，举酒自慰，曰：「田园无存，幸宾客尚在耳。」

朱子殷歌呼笑傲嘉善朱子殷，名辂，家贫甚，虽瓶无宿舂，歌呼笑傲，不改其乐。宋既庭尝语人曰：「子殷积学辩才，今日之楼君卿也。」

陈际叔掩旧棺陈际叔廷会拮据葬父，而发穴得旧棺，亟掩之，曰：「冥漠君不安，即亲灵不妥也。」仍厚礼葬师而遣之。

李郑生见绯衣而不动修湖李郑生考廉梦兰尝游学白鹿洞，数年不归，独居攻苦。夜半孤灯，忽见绯衣满室，不之动，吟诵自如。

徐羽仪不畏虎徐羽仪尝读书杭州西湖之灵鹫山，夜涉北高峯望月，有虎怒啸，山谷震动。或劝之避，徐笑曰：「虎虽猛兽，焉能啮人！人惟畏虎，虎故啮之。」意气自若。

王辅臣遣妾散财康熙甲寅五月，王辅臣反於陕西，然非辅臣本意。方部众之谋为变也，辅臣以死自誓曰：「宁杀我，无负朝廷。」言之至再。迨变局成，而辅臣亦无如之何矣。

平凉之兵既杀经略莫洛，陕西督抚以反状闻。圣祖亟召辅臣之子继桢入内，曰：「汝父反矣。」继桢曰：「不知也。」上以陕抚疏示之，继桢战栗不能言。上曰：「无恐。朕知故父忠贞，决不及此，此由经略不善调御，汝父为平凉兵所胁，不得不从耳。汝宜亟往宣朕命，汝父无罪，杀经略，罪在众人。汝父宜竭力约束徒众，破贼立功，朕赦众罪，不食言也。」继桢乃賷敕，星夜归平凉。时辅臣尚在秦州，平凉居守诸将见继桢归，欢呼曰：「大总爷至矣。」拥之入城，奉为总兵，设官分守焉。继桢亦不复顾。而辅臣之反势成，且既杀莫洛，思疾取西安，虑张勇蹑其後，踌蹰审顾，退保平凉，而大兵已四集矣。

辅臣初在大同，城破日，有发妻自缢而死。後贵，复置妻妾七。平凉被围时。顾七人而叹曰：「死大同者，今无其人矣。」七人闻之，同时皆自缢死。辅臣出战虽屡胜，而孤城坐困不支。经略图海招之降，与之钻刀设誓，保无他。辅臣出降，随图海转战有功。事平，上撤图海还，并召辅臣。鞍马已具，行有日矣，乃出其後妻。盖自七人缢後，辅臣复娶一女。至是，忽与反目，决欲出之，召其父来，与诀而密语之曰：「领汝女亟离此远嫁，我出汝女，所以保全之也。」

辅臣随命司计者取库银分之，各一封，多以百计，少或数两，悉标识之。所余二万金，置库中，封以印条，更录簿记银数及诸杂物，曰：「吾为提督久，岂无余赀，令人动疑，累後人也。」取旧帐册悉火之。召诸将卒、仆役等至前曰：「汝等随我久，东西南北奔走，犯霜露，冒矢石，亦良苦。今我与汝等辞，汝等宜远去。」各以银一封与之，曰：「可持此，愿归田者亟归，愿入行伍者速投他镇去，但勿言向随我也。」众皆哭，挥之行，曰：「速去！我事不至累汝等，从此诀矣。」既乃命酒独酌，高歌酣醉，视盛鱼银碗在案，重二十余两，沈吟曰：「此物当与谁？」适有童子捧茶至，顾曰：「汝在此几年？曾娶妻否？」童曰：「未娶也。」遽命取石槌碗令扁，以授童，曰：「与汝，可归娶一妻，勿更来。」

辅臣至是乃复酣饮高歌，亘二三日，问门下尚有几人，则惟数十人在矣。召之来，共坐，呼酒欢饮，至夜半，泣谓之曰：「我起行伍，受朝廷厚恩，富贵已极。前迫於众人，为不义事，又不成。今虽反正，然朝廷蓄怒已深，岂能恕我！大丈夫与其骈首戮於市曹，何如自死！然刀死、绳死、药死，迹不可掩，则将遗累经略，还累督抚，遗累汝等。我已筹之熟矣，待我极醉，絷我手足，以纸蒙我面，冷水噀之立死，与病死无异，汝等当以暴死告。」众哭止之。怒，欲自刎，不得已从之。天明，以厥死闻，时丙辰四月也。

圣祖於台湾事不降谕旨康熙庚申、辛酉间，台湾蠢动，闽省警报到日，圣祖方率诸皇子习射於畅春园，谕令该部知道而已。旋报全台失陷，仍如前谕。诸皇子请宣旨指授机宜，圣祖不答。射毕回宫，始召诸皇子谕之曰：「闽省距京数千里，台湾复隔重洋，平日用督抚提镇，原为地方有事而设，伊等自能就近筹办。若降谕旨，岂能悉合海外情形。不遵则违旨，遵则误事。」未几，全台收复矣。

圣祖保全施琅福建提督靖海侯施琅陛见，圣祖曰：「尔前为内大臣十有三年，当时颇有以尔为闽人而经尔者，惟朕深知尔，待尔甚厚。其後三逆反叛，虐我赤子，旋经次第平定。惟有海寇游魂，潜踞台湾，尚为闽害，欲除此寇，非尔不可。爰断自朕衷，特加擢用，果能竭力尽心，不负任使。举六十年难平之冠，殄灭无余，诚尔之功也。迩来或有言尔恃功骄傲者，朕亦颇闻之。今尔来京，又有言当留尔弗遣者。朕思寇乱之际，尚用尔勿疑，况天下已平，疑尔勿遣耶？今命尔复任。自此宜益加敬慎，以保功名。从来功高者往往不克保全始终，皆由未能敬慎之故，尔其勉之。更须和辑兵民，使地方安静，以副朕爱兵息民并保全功臣至意。」琅奏曰：「臣年力已衰，封疆重大，恐精神不堪。」圣祖曰：「为将尚智不尚力，朕用尔以智耳，岂在手足之力哉！」

圣祖宥杜诏海宁查慎行与杜紫纶太史诏友善，圣祖尝赐杜御书一幅，为程明道《春日偶成》诗，查戏题一截曰：「天子挥毫不值钱，紫纶新诏赐绫笺。千家诗句从头写，云淡风轻近午天。」诗成未寄，录之日记簿，杜不知也。後查罹罪，籍没其家，日记簿进呈御览。杜闻，大惊。圣祖谓此事与杜无关，不之罪。初，杜賷御书而返，建楼供奉，额曰「云川」，集御书中语也。复自号云川居士以志恩宠。

汤文正移居旁舍康熙时，睢阳汤文正公斌奉旨简授江苏巡抚，其赴任时，布衣牛车，从一老苍头。中途遇一年少官，衣冠华丽，骑从纷纭，或先之，或後之，时而触其舆盖。从人辄怒声呵斥，汤不较，避之路隅。无何，抵逆旅，汤已入上屋，年少官後至，从者叱店主令相让，店主以已有人对。从者曰：「不问谁何，必移让。某县太爷至，讵容他客占此！」店主婉商於汤，汤即移入旁舍焉。

王永吉不使魏敏果避道京朝官之途遇也，秩卑者或勒马候过，或让道旁行，显贵则昂然前行而已。蔚州魏敏果公象枢在台垣时，一日，与吏部尚书王永吉途遇，魏当引避，王坚请魏先行。翌日，使族人语魏曰：「吾每过其门，门可罗雀，其清操可想，吾甚敬之。若避道，则吾心何安，後勿复尔。」

李文定平气合肥李文定公天馥廉静宽和，尤慎刑辟。每预廷议，务持平。同官或厉辞色，笑语之曰：「君何至是！凡事，平其气而可也。吾初亦尔，後既熟，渐平也。」文定官至武英殿大学士，其在官以简易为主，威福归之於朝，毁誉不出诸口，宰物应机，悉以虚心处之，不以己与也。

圣祖宥三掞理密亲王既废，圣祖命王大臣保立东宫。时允禩党羽布中外，王鸿绪後至，手书八字以视众，众遂共保廉亲王为储君。圣祖震怒，问首谋之人，众莫敢对。以太傅马齐衔名居首，拟大辟，因谓众曰：「朕必立一刚坚不可夺之人，为天下共主。」盖谓世宗也。众莫测上意。太仓相国王掞年七十余矣，自念受恩深，当言天下第一事，又以祖文肃公锡爵於明以建储事受恶名，遂於康熙丁酉五月密奏建储事，疏留中。是年冬，又有上言建储者，上不悦，并发掞疏命内阁议处。忌掞者引马齐故事，欲陷掞以死。掞止宫门外，不敢入，圣祖顾左右，问王掞何在，首辅李光地奏掞待罪宫门。圣祖曰：「王掞言甚是，但不宜命御史同奏，蹈前明恶习。汝等票拟处分太重，可速召其来。」掞闻命，趋入，免冠谢。上坐乾清宫，手招令前，耳语良久，人不能知。

後五年，辛丑正月，掞复疏前事，语尤激切。三月十三日，又有御史柴谦等十三人亦上疏如掞言。圣祖震怒，召诸王大臣，降旨责掞植党希恩，并令覆奏，举朝失色。掞就宫门阶石上裂生纸，以唾濡墨奏之，畧谓「臣伏见宋仁宗为一代贤君，而晚年立储犹豫，其时名臣如范镇、包拯等皆交章切谏。臣愚信古太笃，妄思效法古人，实未尝妄嗾台臣共为此奏」。奏上，待罪五日，诏谓王掞应谪戍军台，姑念年老免行，着其子王奕清随诸御史代父往。明年元旦，诸大臣上寿，无掞名，圣祖发还劄子，命列掞名以进，随赐宴太和殿。宴毕，再召见东暖阁，赐坐，命起原官，视事如初。

陈恪勤神色逌然陈恪勤公鹏年守江宁，为总督阿山所齮，将入狱，神色逌然，自忖未了事曰：「杜茶村未葬，某僧求书未与，布衣王安节缺为面别。」从容料量，承鏁而行，其镇定如此。

陈宦蹟所至，尝表东海孝妇庙，建狄梁公祠，立陆绩廉石，复刘蕡後人租徭。在苏，舁郁林石於郡学，游焦山，遣人泅水出《瘗鹤铭》，为亭覆之。

柴虎臣予偷儿以钱仁和柴虎臣，名绍炳，家居，尝有偷儿夜入其室，觉其为邻人也，默不言。捃摭及衣被，徐曰：「独不能留此为吾御寒邪？」偷儿惊而止。遂劝其改行，检枕畔百钱及案上铜器一二具予之，令持出，其人呜咽去。

徐文敬令羣儿呼字钱塘徐文敬公潮以户部尚书致仕家居，时徒步里巷，儿童见之，羣相指曰：「徐潮来矣。」文敬问羣儿曰：「汝等何以识吾为徐潮也？」儿曰：「闻人以此呼公，故知之。」乃曰：「潮，我名也，未可呼。我字青来，自後汝等可呼我为青来耳。」

世宗待理密亲王世宗居藩邸时，人情物理即已通澈，郡国利弊如指诸掌。时理密亲王已正储位，世宗事之最敬。而王先受宵小言，待之甚薄。及被罪，圣祖缚置空庐，禁人入见。世宗亲持汤羹以进，守者遏之，世宗曰：「吾惟知昆弟之情，不知利害也。」圣祖闻而善之。

世宗准明裔袭封雍正癸卯，世宗於圣祖书笥中检出未发谕旨一道，以明太祖崛起布衣，统一方夏，经文纬武，汉、唐、宋诸君之所未能及，其後嗣亦未有如前代荒淫暴虐亡国之迹，欲大廓成例，访求支派一人，量授官职，以奉春秋陈荐，仍令世袭。甲辰，遂封朱之琏为一等侯，入汉军正白旗。

鄂文端读书达旦鄂文端公尔泰尝阅兵雒容，会日暮，大雨，从者失道，供给不继。独危坐草室中，读书达旦，无愠色。

陈木斋以正舱让人江右陈木斋侍郎守创居官清介，雍正某年，以诖误罢仓场侍郎，居京师数载，几不能举火。庚戌冬，蒙恩放归，及登舟，则有一商人在焉。商所出赁钱略多於陈，陈遂以正舱让之，而自与一仆居头舱。时陈行李萧然，商意颇轻之，亦不问为谁也。至淮上，总河嵇筠遣人以名刺致意，商犹茫然。未几，淮安守以腰舆往迎，始大骇，知为陈，旋匿去。然陈自以所出钱少，宜让以正舱，不介意也。

高宗命补载史可法书高宗尝阅《睿忠王传》，以致明史忠正公可法书未载回札，因命将内阁库中所存原稿检以补载。法时帆谓睿王之书乃李舒章雯捉刀。雯，江苏人，顺治初曾宫内阁中书舍人。答书为侯朝宗方域之笔。二人皆当时文章巨手，故致书察时明理，答书义正辞严，不惟颉颃一时，洵足并传千古也。

高宗优容鄂忠烈国柱高宗虽厌满人之沿袭汉俗，然遇宿儒耆学，亦优容之。鄂忠烈公容安不谙满语，上原加任使，未尝因一眚废弃。国太仆柱校射禁庭，褒衣大冠，侍衞有望之而笑者，上曰：「汝莫姗笑，彼儒士能持弓校射，不忘旧俗，殊可嘉也。」

阿文成容岳锺琪阿文成公桂从征金川时，曾被大将军岳襄勤公锺琪参劾获咎。其後文成总督云贵，襄勤适任云南提督，心常惴惴。文成偶咏诗示之云：「鸣镝一声山响答，长空飞鸟漫相疑。」襄勤始释然。

阿文成道歉於李荣吉阿文成奉命堵青龙冈工，副将李荣吉以为进占得占，大工所深忌，宜缓之，得实而後进，以防陡蛰。文成斥其挠众，急趣之。既合龙，文武皆贺，惟荣吉不至。召之，则於坝上再拜使者曰：「为荣吉谢公相，坝实未固，荣吉不敢贺。」乃督土料追压。阅两日，竟不守。文成中夜闻坝蛰，驰至，荣吉已挂缆落水。文成令曰：「能生之者，官擢二等，兵吏赏千金。」未几，舁荣吉至，文成垂涕亲去其湿衣，以上赐黑狐端罩护之，良久始苏。乃道歉忱，寻即自劾，而荐荣吉。

阿文成马逸不愁阿文成有上赐马，一日，脱疆去，圉人入告。方观书，曰：「觅之。」既获，复命，徐曰：「好。」读书如故，不怒也。

梁文恪犯而不校会稽梁文恪公国治，乾隆戊辰状元，入直南书房，累任学使，後以粤东事免，寻被简为湖南巡抚。尝出巡，州县具供张，家丁索贿不遂，故阻膳脯以激之使怒。枵腹终日，初无怨容，亦不知为奴所绐也。及入枢垣，和珅以其懦弱，有意揶揄之，至用佩刀为薙其发，以为笑乐，亦不与校。

朱石君赖盃水解围大兴朱文正公珪与兄竹君学士筠对弈，家人以茶至，误触文正衣，尽湿。文正起，顾学士笑曰：「几为兄败矣，赖此盃水解围耳。」

王西庄恕酒人嘉定王西庄阁学鸣盛，乾隆甲戌榜眼，官至内阁学士。寻丁内艰归，遂不出，家居三十年。有无赖子与人赌胜，乘醉骂其门，阍人不能忍，力止之。次日，无赖子酒醒，其母挈之登堂请罪，笑谢之曰：「昨汝酒醉，我固不怪，惟以後若醉而骂他人，恐获咎耳。」无赖子惶恐而归，戒酒终身，卒无事。

彭定求锯楼柱乾隆时，彭定求家中建楼，已立柱矣，有友过访，述堪舆家言，谓楼太高，固无碍於本宅，第未免有碍邻家耳。彭曰：「此甚易，将柱锯去尺许，即无碍。」友曰：「公自筑楼，当自谋安适，何必为邻计？」彭曰：「楼稍卑，尽可安居，何必妨及邻家。」竟锯去之。

刘纶被人呼名乾隆时，常州某太守颇锋厉，一日，呵殿出门，闻途人有直呼其名者，大怒，饬役锁拏，絏之回署，系於狱。时武进刘绳庵相国纶方读《礼》家居，微闻其事，适太守往谒之，坐定，语之曰：「此地愚民不谙体制，我有时外出，人皆呼我为刘纶也，亦听之耳。」太守爽然，回署立释之。

刘宾门罢潘姓输鱼渔家多畜鸬鹚以捕鱼，湘潭潘某，明末时，官武弁，隶统兵官同邑刘髦嗣部下。一日，犯令当诛，刘惜其勇，曲宥之。後战死，子孙以渔为业，然皆感刘恩，每年开网，凡三日内所得鱼，悉以输刘。乾隆朝，刘族益繁，潘仍照常供应不稍衰也。至刘之五世孙宾门太史时，始罢其馈以全祖德。

姚立德协守东昌之镇静乾隆甲午，山东王伦之乱，姚立德方官河督，值东抚徐绩剿匪不克，退驻东昌府城，姚与之协筹守御。府东门外人烟辐辏，为南北往来水衢，匪传檄某日攻城。先一夕，东厢火起，徐疑匪至，登城，促令放礮。姚曰：「事未得实，万有一误，则城外生灵涂炭，民心惶变，恐失城不待贼至矣。」相持不已。徐欲手自然火，姚从後掣其肘。未几，报至，则民居失火，非匪也。徐揖谢姚，姚曰：「君志在急灭贼，不暇思耳。」人服其雅量。

雷翠庭恕茶迟至宁化雷翠庭副宪鋐立朝謇谔，贞介绝尘，其雅量亦不可及。家居时，客至，三呼从人捧茶来，未应，雷怡然。或问之，曰：「若辈在吾家，廪给薄，自懈於趋承耳。」

某方伯有一字师乾隆时，其方伯莅浙，见文牍有「鼈子亹」三字，投牍於地曰：「此明明是亹字，何得误读为门耶？」一吏从容拾牍，援《大雅&#8231；鷖凫》之说以进曰：「旧注亹音门，谓水流峡中，两峯如门也。」方伯怃然曰：「微子，几误乃公事！子即吾一字师也。」

吴谷人任人负桌钱塘吴谷人祭酒锡麒，乾隆乙未通籍，时其家适以中元延僧放焰口，事毕，仆携杂物进内，有供寒林大士之半桌尚置门外，偷儿乘间窃负而去。仆出求桌，不得，询诸人。吴方默坐厅事，应曰：「适见一人负去矣。」仆曰：「何不呼？」吴曰：「其人已负去，呼之，奈若人何？」

沈文悫购物不论价长洲沈文悫公德潜官至礼部尚书，以诗受知高宗。少时家贫，不蓄僮仆，晨必携一筐，自购物於市。售者索值若干，悉照给，不稍与争。久之，市人知其宽厚，亦无有敢欺之者。

董文敏不念旧恶上元董文敏公教曾以乾隆丁未通籍，当未第时，贫甚，举拔贡，入都朝考，徒步襥被，自负而往。至邗上，遇一舟，时尚热，力惫，求附载。榜人为请於舱中客，许之。董坐舵旁，朝夕朗诵不辍。榜人私语舱中为巨绅某公子兄弟甲乙赴京应试者，勿相扰。董读如故。舱中客方以饮酒度曲为乐，果厌之。两少年出，呵问：「尔何人？」具述名姓，并言将应试，遽嗤之曰：「尔寒乞如是，亦欲赴试求名耶？」狎客等从而和之。董不能堪，负气奔岸，又走数百里，勉赁小车抵都，朝考列二等，授小京官。旋乡会试联捷，中探花，授职编修，数年京察，由监司洊擢四川布政使。某公子甲方以贰尹同官一省，忆及前事，不自安，谋引退。董闻之，召之入见，好言慰之。询其弟乙，则已死，乃笑语之曰：「韩信不雠胯下之辱，余岂不逮古人，勿以往事介怀也。」此事尝於为闽督时自述以戒人，且云：「当时以负重徒步远行，至今左膊逢阴雨时辄酸痛也。」

董文恭宥窃珠奴富阳董文恭公诰，未冠成进士，入直枢府几四十年。和珅当轴，谦冲自居，不为用。仁宗亲政，宠眷日隆，终身无过，时人贤之。尝有上赐朝珠，价值数万，一旦失之，绝不介意，但责有司捕治。後知为奴所盗，因训之曰：「余待汝甚厚，何得为此不肖事？使余逐汝，终身无倚矣。」仍令服役。奴感终身，及董薨，以身殉。

黄南薰以屋地假人嘉庆甲子，嘉善大水，米价骤腾，县官令行平粜。时众多避匿，黄南薰封翁凯钧独以身倡，大暑烈日，持盖步行，按户之上下，定米之多寡，罔有漏失，全活甚夥。尝以屋旁隙地假人，其後久假不归，且加辱焉，南薰笑置不问。又买邻人之屋，而其屋已先出赁为商店，虑其他徙失利，券垂成，毁之。

李翁谓金熔有耗乌程新市镇李翁饶於资，将嫁女，出赤余数斤，召匠制奁具。制毕，权之，几少其十之二，举室大譁，谓匠窃金，议欲褫其衣而搜之。匠初亦哓哓置辨，已而面赤不发一言。适翁自升至，笑曰：「金就熔，岂无耗。」以好言慰匠，遣之。匠归，其夕即死。盖匠实窃金，每夕必携少许归。是日亦藏少许於身，闻将搜之，亟纳於口，而不图争辨时误吞之也。设非翁置而不校，则匠死於翁家，而其家且执以兴讼矣。

徐华亭自引咎徐华亭督学浙江，生员某文中有「颜苦孔之卓」句，华亭批其语曰「杜撰」，置之三等。洎发落日，生员乃面陈曰：「颜苦孔之卓，出自扬子《太玄经》，非生员杜撰也。」华亭即起立曰：「本部院以侥幸太早，未读古书，予之过也。」即改为前列，俾附一等末。

蔡西斋承认为老头儿蔡西斋，名鸿业，道光庚寅，以奉讳罢官。家居之暇，辄荷衣篛笠，徒步田野，与二三老农课睛雨，话桑麻，人不知其为二品贵官也。某抚遣使送牍，使叩门，遇一老人方薙草，因呼之曰「老头儿」，辄应之。问以蔡大人第宅所在，老人指点之。及请见，则大人即薙草之老人也。使叩头请罪，笑掖之起，厚犒而去。

李复轩予偷儿以钱有偷儿潜匿李复轩家中堂之长案下，复轩见之，不明言，与其妇归佩珊在堂中吟诗，迭相赓和。夜半，复轩令偷儿出，邀之食粥。偷儿大骇，叩头不已。复轩给以钱二百文，戒之曰：「此後当为好人。」偷儿感之，後遂改行。

某封翁呼树上君子某封翁富而好德，某岁除夕，出厅事莅家讌，二婢执烛前导，过中庭，翁仰见树杪有人，即止不进，告二婢曰：「汝等留烛於亭，吾愿留此独酌，速移樽至。」既，翁屏退家人，仰树呼曰：「树上君子，此间已无外人，盍下，且畅饮耶！」树上人闻之，战栗几坠。翁曰：「毋恐，老夫岂忍执人者。」其人乃下，叩首称死罪。翁视之，邻人也，相将入亭，先酌之三杯，曰：「汝所需若干？」邻人泣告曰：「小人有母，遇年荒，无以卒岁，素谂翁家富有，故行此不肖事。今既不罪，尚敢他望耶？」言已，声酸嘶。翁曰：「不能周济邻居，以至为非，老夫之过也。今酒殽尚温，汝其饱飡，当以三十金畀汝。卒岁之余，小作贸易，可度日矣。勿再为此。他人不汝恕也，且陷老母於不义。一成为盗，没齿不能掩盖，其奈何！」食已，乃予银，并布裹食物，送之墙下，曰：「归遗尔母。汝仍出此，勿使我家人知之，余亦终勿告人也。」邻人俟母卒，弃家为僧，苦志虔修，为西湖灵隐寺方丈。闻翁死，千里赴丧，哭不成声，且自言其事。

王定九不怒批颊王定九相国尝家居，偶出游，至弄唐，私焉。无赖子不如其为相国也，批其颊，相国一笑置之。

陈硕士静退陈硕士侍郎奂家素封，以诸父仕宦，中落。待郎自御史回翰林院原衙门，贫益甚。人劝其出游，陈曰：「吾近臣矣，又为人客，奈何！」一日，有贷於友人，至则弈棋赋诗，尽日暮，忘所事而返。後骤迁至阁学，宣宗谕之曰：「汝非有保举人，朕知汝静退有操守，故进汝官。」

汤文端偿菜值萧山汤文端公金钊在京日，乘车过京师宣武门大街，有卖菜翁弛檐坐，前驱误触之，菜倾於地。翁不知为文端也，捽其仆下，詈且殴，欲索菜值。文端启帘笑曰：「值几何耶？我偿尔。」翁言钱一贯，仆曰：「此数文耳，何诈也！」翁怒曰：「即一文，谁使触我？」复欲鬭。乃笑止之，且曰：「取钱我家，如何？」翁不肯，曰：「子无良，将愚我至家送我也。偿则此地偿耳。」文端为之窘。适南城兵马司指挥至，起居已，禀曰：「此小人，卑职帯回重惩可也。」翁始惧，叩首乞哀。文端谓指挥曰：「无庸，假贯钱足矣。」指挥请自给，翁不许，乃如数携至。文端面予翁，翁觳觫谢，固予之，乃叩首去。文端停辔，故与指挥言许久，意翁行已杳，乃别指挥，叱驭去。

琦善曲成二令琦善性豪爽，善判决，声如洪钟，奏对辄称旨。三十岁，督某省，一日，有试用令二人报谒，一截取，一大挑，老名士也，皆寒素。初见时，犹服便章，外饰补褂而已。投刺，不候传呼，直趋官厅，匡床对坐，论经史，侃侃有声。内巡捕官恶其荒唐，欲屏去。琦在牖後窃听其言论，嘉赏之，戒勿声。琦出，二令不知琦之年少也，坐微起，曰：「我辈谒见大人，候之久矣，烦後生为我请之。」琦微笑曰：「二位老先生请坐，我即琦某也。」二令急下拜，起而询曰：「大人好福命，如此英年，卑职方在塾中读书，大人已京外天子矣。是何出身？敢问贵科。」琦笑而不答。琦，满人，袭其先世侯爵官阶，不由科名，故未壮而居高位，二令不知也。然琦虽世禄之子，而雅重斯文，以延揽英豪自命，二人负重名，故优容之。督甘时，甫抵任，连劾司道以下数十人，其锋锷可知。

越数日，传二令入，各以女公子受读。二人请曰：「卑职在家半生教书，今一行作吏，复膺此任，不犹然故我耶？」琦曰：「候缺无期，姑吃无钱饭耳。」二令称善。逾时，请缺，琦曰：「易耳。」盖琦知其无吏才，授以州县，必一蹶不振，预为改教，得食读书之报以娱老也。又恐往返道途，艰於赀斧，故辟为教读。及部文转出，以示二令曰：「两先生缺在是矣。」二令愕然。乃各与一荐书，金五百，而归掌教书院，在籍候选。林文忠制怒侯官林文忠公则徐性卞急，抚苏日，尝手书匾额於听事之堂，曰「制一怒字」。久之，人亦服其有雅量矣。

林文忠怡然就道道光辛丑，林文忠戍伊犁时，王定九相国以其详悉水利，特请留办河工。未几，即合龙。一日，王宴客，文忠与焉，忽传旨到，使者谓於合龙日开读。明日启读，则曰：「林则徐於合龙後，着仍往伊犁。」王大骇。文忠自若，即日怡然就道。既至伊犁，将军某固夙器文忠者，问之曰：「君欲远乎，欲近乎？」文忠曰：「愿远。」乃遂批发极远之所。

陆韵梅夫人仁恕吴县潘申甫侍郎曾莹，为嘉庆朝大学士文恭公世恩仲子，学有根柢，尤长於史学。画以青藤、白阳为宗，书则初学吴兴，晚学襄阳，尤得其神髓。淑配陆夫人，名韵梅，字琇卿，亦知书，工书画。同时女史汪小韫端镌小印以赠，文曰「潘江陆海」。夫人性仁恕，每大雨初霁，闻门前有卖瓜果者，曰：「天凉如此，孰购之？徒赬其肩耳。」命尽买之。一日，婢不慎，偶布两瓯堕地，一碎一否，顾诸子曰：「汝曹识之，薄者破，厚者完也。」

万文敏犯而不校万文敏公官尚书时，自起宅第，高其閈闳。其对门有旗人某，所居殊卑隘，惑於风水之说，嫉万宅轩峻，势若凭陵己也，日必詈於其门。公子辈欲与校，文敏则设几门内而坐镇焉，论阖宅人等毋许出外与人争。久之，詈益肆，语侵及所生，公子曰：「至是宁尚可忍乎？」文敏曰：「彼所詈者若而人，我非若而人，则彼非詈我也，不可忍之有！」公子辈闻之释然。

官文恭不以细故介怀官文恭公文之督两湖也，胡文忠公林翼为巡抚，胡心轻之，事多径行，不与商搉。官所用人，辄为胡所劾，登之白简。幕僚皆不平，请之官，将劾胡所用者以报之，官力持不可。

胡军於外，以军械不继，遣弁持令箭至督署坐索，幕客皆怒曰：「彼无礼至此，公即不怒，我辈在此亦觉无颜。」为草一疏，请其入奏。官晓之曰：「诸君若提一军而御寇，能如胡乎？」曰：「不能。」「我即出而剿寇，能如胡乎？」曰：「亦似不能。」曰：「我辈之才皆不及胡，而胡身历行间，独任其劳，我辈安享其逸，所愧多矣。且此间大僚惟我与胡，我无胡不能御敌，胡无我不能筹饷，若以细故介怀，国事将谁任之？诸君休矣。」後胡闻之，深悔所为，躬诣请罪，官乃与之约为异姓兄弟焉。

胡文忠不欲置人危地胡文忠尝病，饮王远仲药而愈。已而治兵黄州，时军事方急，前病复发，或劝复迎王，文忠曰：「安可因己求生，置人危地！」

张秀才不怒邻人杀子张秀才，寿州人也，性任侠，重义气，好交当世奇士。寿俗尚武，比户蓄兵器。邻人有市鸟枪归者，夜试之宅旁，猝闻号声，急往视之，有死者，则秀才子也。邻人惧，曰：「杀他人子且不可，况杀张秀才子乎！」乃率家人环跽秀才门，泣诉其故，且曰：「惟君所欲为。」秀才曰：「子岂敢故杀吾子哉，是吾子命当绝也。且安知非我不德，天之降罚，杀吾子以报吾耶？」命具棺瘗之，无他语。秀才时已年五十矣，邻人思有以报其德，求女以进，秀才不可，强而後受之，生二子。

曾文正大度曾文正未达时，尝肄业长沙岳麓书院，与某生同居。某性褊躁，其书案距窗可数尺，文正因置案窗前以取光，某怒曰：「吾案头之光全自窗中射入，今为汝遮，则减吾读书之光矣。」文正曰：「然则令我置之何处？」某指牀侧曰：「可置此。」文正亦如其言。中夜读书，某又怒曰：「平日不读书，此时乃聒噪如此！」为之低声潜诵。後居军中，从居坐镇，绰有雅歌投壶气概，日必围棋一局以养心，前敌交绥，或逢小挫，亦无太息咨嗟之状。

曾文正毫无芥蒂新宁刘武慎公长佑以拔贡生入都朝考，时曾文正已贵，有阅卷大臣之望，索武慎楷书，欲预识其字体，固不与。其後为直隶总督，捻势方炽，文正主分堵，武慎主合剿，草疏将上之，或曰：「如曾公意不同何？」武慎曰：「顾事理何如耳，他何足恤！」文正见其疏，甚以为然。武慎知之，乃语幕客曰：「涤翁於此乃毫无芥蒂，良由做过圣贤工夫来也。」

德宗谕慰冯子材冯萃亭少保子材初从粤寇，及归诚，隶淮北大营，立功至专阃。光绪乙亥，叛将李扬材作乱越南，犯粤、桂，大府奏派少保统诸军出关督剿，大破贼，扬材授首，凯旋入关。朝廷嘉其功，赏赉稠叠，赐物中有《平定粤匪方略》一种，其书於少保未归诚前与官军拒战事不稍讳。少保读而病之，乃专疏入奏，略谓「臣少年迫於饥寒，误入贼中，桀犬吠尧，良非本心。自投诚後，二十年间，东南兵事无役不从，所冀少赎前愆，附骥於忠义之林。今恭读方略，於臣前事详载靡遣，史官职在徵信，自应据事直书，但微臣伏读之下，辄觉媿汗，无以为人。可否仰恳天恩，念臣积劳，泯其往事。命史官凡遇冯子材字样，均於材字增一笔，改为林字，则感激之忱益无纪极」云云。时孝钦后垂帘听政，念其新立大功，且武人不识掌故，仅降旨申斥，以温谕慰解之。

李文忠与戈登交欢李文忠平吴之役，多斩降人，洋将戈登谏之不纳，由是欲得而甘心。或告文忠，且为画策，文忠叹曰：「吾自不德，致启怨尤。外人伉爽，宜有此英风侠骨，听之可也。然吾亦不惧。」戈闻其言，隐然折服。後文忠开府畿疆，戈以事往谒，仍欢然道故，不稍介怀。

李文忠举手谢过李文忠居要津久，僚属咸仰其鼻息，政躬劳勩过甚，自不免有倨傲侮慢之处，然有面折其过者，则亦深自引咎。某令进谒，行半跪礼，文忠仰天拈髭，若未之见者。既坐定，问何事来见，对曰：「闻中堂政躬弗豫，特来省疾。」曰：「无之，或外间传讹耳。」曰：「否，以卑职所见，中堂或患目疾也。」笑曰：「是益谬妄。」曰：「卑职方向中堂请安，中堂未见，恐目疾深，中堂反不自觉耳。」文忠为之举手谢过。李文忠胸中一段春李文忠尝於签押房揭一自手书之楹帖云：「受尽天下百官气，养就胸中一段春。」

衞荣光体贴寒士衞静澜中丞荣光起家寒素，以翰林至中丞。尝巡抚浙江，逢书院课时，必檄派进士出身之属员五六人，於一二日内尽阅试卷，三日揭晓。尝语所属曰：「我未达时，曾往乡间课蒙，离城十余里，每试必不惮跋涉，亲候榜示。寒士苦况，大略相同，其候榜之心，必皆以先覩为快也。」

俞小甫谨谢不敏吴县俞小甫，名廷瑛，工诗词，尤善骈文。於咸、同间从军浙江，得一官，旋以通判需次，久充军需局文案。性淡泊，落拓无威仪，同僚辄藐之。一日，候补同知胡因明过其斋，出寿文稿示之，曰：「此大作也，何不通至是？」则俞所为浙抚衞荣光之寿序也。俞视之，评抹满纸，皆门外汉语，但唯唯而已。越日，胡复谗之於军需局总办，总办以告俞，俞谨谢不敏，无他言。

陶善之恕轻薄少年陶善之尝撰联以自寿，揭之堂楹，联云：「排排坐，吃果果，童子六七人，从吾所好；欣欣然，鬬虫虫，彭祖八百岁，视我犹孩。」善之，上元人，为光绪初寿榜副贡。年八十余，日以寻乐为事，每出游，白须朱履，轻薄少年或戏之，辄一笑而去，不以为忤也。

刘襄勤容袁垚龄之戆湘乡刘襄勤公锦棠尝抚新疆，每食必与幕友偕，欲办一事，往往自挟文牍，就友商搉。诸友拟稿，有应增损之处，亦必面言其所以然，情款密而语开爽。有袁垚龄者，以襄勤言某事将出奏，乃曰：「此公职所应为者，何必入告？」襄勤曰：「如此名可达天聪耳。」袁曰：「吾向以公为贪，观此益信。」复顾他友曰：「凡贪者，不必爱钱也，即好名亦谓之贪。」他友有初来者，窃议袁之戆，然襄勤竟受之不怫也。

周百纯自谓得横览形胜光绪间，杭有张子虞者，名预，久客李文忠幕，後官翰林院编修，提学湖南。其父名道，隐士也，与里人周百纯为道义交。百纯有文誉，以贫老，赴湘访预，冀其介绍於人，得馆谷也。托辞拒之。越日，賷杭州土宜以往，预受之而仍不延见，且不答谒。百纯乃作书与之，三月不报，百纯困逆旅中，窘甚，乃质衣物以归。或问之，则曰：「张虽拒我，然若不受我土宜，则累累者将携之以返，不更累乎？且此行也，泝大江，涉洞庭，得横览形胜，谓非张君之赐而何？」

张文襄躁释矜平张文襄晚年躁释矜平，有犹子捷南宫，一日，开贺，宾客纷集，席半，各赠以朱卷一册，多有故作谀词以赞叹者。座客黄绍第，文章经济卓绝海内，且读且訾，未终幅，裂而碎之，掷於地。文襄惶恐，逡巡入。次日语人曰：「黄君所评，诚不谬也。」

文襄在鄂时提倡兴学，某年，某校行毕业礼，官吏、教员、学生毕集。时番禺梁星海廉访鼎芬方充两湖书院监督，特制长篇颂词，道敭盛美，令毕业生刘某朗诵之，环面肃听者数百人。诵甫毕，忽有狂生某应声续曰：「呜呼哀哉，尚飨！」闻者莫不駴笑，羣集视於发声之一隅。顷之，亟敛笑收视，肃立如初。梁艴然变色者久之，文襄夷然自若，若充耳不闻者，亦未尝旁瞬也。

王文勤楷书蹈字光绪中，刚毅与王文勤公文韶同官枢密，一日，刚於拟谕旁自增「毋蹈积习」四字，以授文勤，而书「蹈」为「跌」。文勤见之，乃取朱笔密点「跌」字四围，复以恭楷书一「蹈」字於旁，始终未变辞色。

谭复堂恕醉人仁和谭复堂司马献，性和蔼，粹然儒者之容。光绪中叶，补含山县，不赴官，告归。时俞小甫通守方待次杭州，与之结文字交，甚投契，常相过从。一日，偕游西湖，小饮於楼外楼。隔座有三少年，亦杭人，方剧谈，盖臧否乡邦人物也。酒酣，佥有醉意，纵论至於谭，评隲其所选刊之《箧中词》，多谰言。俞闻之不平，语谭曰：「此亦蚍蜉撼大树也。」谭曰：「人孰能无过，苦不自知，若辈所言，或不尽诬。且仆年逾五十，亦幸尚能知非耳。矧彼为醉人，听彼言之，庸何伤！」

何梓汀恕醉人汲县何梓汀太守棪尝需次山左，书生本色，落落无威仪，恒步行於市，不以仆随，人不知其为官僚也。一日，独游大明湖，晚归，将至寓矣，误触醉汉，醉汉詈曰：「咱老子出门，孰不让道？尔何人斯，速去休！」时何之仆适自市购物归，经其地，闻而责之曰：「此某大人也，乃受汝谩骂耶？」醉汉犹喋喋不已。仆大怒，欲殴之，何亟止之曰：「慎勿尔。王道坦坦，大公无私，彼自不审斯义耳，况又为醉後之失德耶。且人类平等，又何必以我之官吓之？速行，吾腹馁，将归而进餐也。」

张文达言吾未审长沙张文达公百熙爱才如命，顾独不喜面谀。某为张所重，思见好於张。会张之妾有疾，某设香案祈祷於寓中，张闻之曰：「吾爱其才，吾未审。」言至此遽止。自是虽貌重之，不若乡者之殷挚矣。

张文达令门生自爱赣人某甲，以窭人子受张文达识拔，得官部曹，饮食教诲，无所不至。甲数负张，而张卒涵容之。光绪甲辰，某乙至京师，初谒张，即诲之曰：「若年少，同门如某者，勿与亲洽。」乙唯唯。意谓已屏诸门外矣，而张资赡其妻子如故也。厥後甲假张名以行诈伪，张知之，召至，赠以四百金，温语之曰：「行矣自爱，长安居大不易也。」

陆太淑人恕婢覆羹仁和陆太淑人玉珍，为钱塘徐印香舍人恩绶继室，生子珂、女琳，性仁慈严正。家蓄二婢，曰来喜，曰来庆，衣食必周，偶有疾病，恒使就医，灯下则教其识字，与讲大意，有过失，诃斥之而已，不鞭挞也。一日，将午膳，来喜进羹，偶不慎，倾其碗，碗碎，羹污太淑人手及衣。羹至热，手痛衣污，来喜惧遭谴而泣，太淑人夷然曰：「衣不足惜，固可浣也，手痛亦俄顷耳。碗之碎，更何足道。台湾，我疆土也，今且割畀日本矣，遑论其他！况汝亦无心之过乎。」语已，犹极力抚慰之，不责也。珂之师俞小甫通守闻之，乃语珂曰：「太淑人之雅量，诚巾帼中所罕见者。且待婢若此，是直为贫民教养子女耳，使比户皆然，亦社会教育普及之一端也，更何必申蓄婢之禁哉！」

叶逋梅遇盗不惊昆明叶逋梅与南海周俊叔同旅济南，皆诸侯宾客也。光绪甲辰，相将赴曹州，将至矣，俊叔车在前，逋梅蹑其後，方手书披览，猝有盗至。俊叔蜷伏车中，战栗无人色。逋梅从容下车，语盗曰：「吾辈皆穷书生，无珍物，苟不弃者，任取之，不汝怨也。且工业不兴，若辈无以为生，亦奚咎！第勿攫吾书可耳。」乃植立道左，观书如故。盗搜箧，取所携旅费而去。







情感类 疾病类