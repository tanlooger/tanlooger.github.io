---
---
---
title: 佛手柑
---



佛手柑为常绿灌木，产于闽、广，与香橼同种，高丈余，亦称佛指香橼。叶椭圆，锯齿甚细，叶腋有刺，春开白花，五瓣。夏末实熟，皮黄如柚，形长，上端分歧十余，如手指，清香袭人，蜜渍可食。

橙

橙为常绿灌木，干高丈余，叶长卵形，大于橘叶，花白。实经霜早熟，形圆，色正黄，皮粗糙，易剥，瓤味酸，其皮香气甚烈。其出于广东之新会县者，俗亦称之曰新会橙。别有所谓香橙者，为常绿亚乔木，叶稍大于橘，初夏开白花，越岁实熟，径二寸许，皮厚香烈，可作清供。

橘

橘为常绿灌木，干高一二丈，茎有刺，叶作长卵形，端尖，叶柄有翼状小片。花白，五瓣。初冬结实，扁圆，色红或黄，皮薄而光滑，易剥，味微甘酸。产于福建者色红，俗称之曰福橘。其较大而色兼黄赤者，皮粗厚，瓤多液而甘，别称为蜜橘，广东亦谓之柑。