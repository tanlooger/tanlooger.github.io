---
---
---
title: 向日葵
---



向日葵为一年生草，茎高六七尺，叶作卵形，互生，有锯齿，叶面粗糙。夏秋之交，茎头开一花，为头状花序，大者径七八寸，花瓣鲜黄，其花常向太阳旋转，故名。江、浙各地，多栽种于湿热地方，高可十余尺，冷处略短。如印度之西北，种者颇多，土人谓其能收低湿处欲发之疫气，令人免疟疾发热之症。其用途有五：一，花可染皂青，子可榨油，其油略与橄榄油同，每地一亩，收子约五十斗，每斗可榨油一升。二，子之仁捣为汁，涂擦肌肤，嫩滑而润。三，西人有以之煮为粥，与孩童食之者。四，亚美利加之土人将其研磨细粉而为馒头。五，叶可饲马牛羊等畜，梗可为薪。浸其灰于水中，涤净渣滓，再将水熬干，即为上等之鹻，可制作肥皂。

芦

芦为多年生草，生于陂泽，茎高丈许，中空，叶细长而尖，有平行脉。秋开细花，甚繁密，成大圆锥花序。其茎可以制帘葺屋，或用为薪。萌芽可食，略如竹笋，俗称之曰芦笋，可入药。