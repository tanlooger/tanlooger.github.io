---
---
---
title: 马蓼
---



马蓼，一名大蓼，为一年生草，茎高三四尺，略带红色，叶长大，托叶变形为鞘状，边缘无毛。初夏开花成穗，色红。植物学家谓之大马蓼。一种高一二尺，叶为长椭圆形，端尖，鞘叶之缘有细毛甚长，花淡红，古称毛蓼，今亦谓之马蓼。

顺治初，钱塘有陈晋明号德公者，尝为《蓼花》诗云：「苦蓼花争发，凄疏十里过。叶垂临水徧，蕊密向船多。湿翠沾新雨，轻红落晚波。最怜生意薄，霜露复如何？」道光时，海宁周啸湄茂才士瀛亦有《蓼花》诗云：「疏红簇簇晓妆时，荻苇相依弱不支。却衬斜阳写图画，只愁微雨湿胭脂。冷禁风露秋容老，醉卧江湖客梦迟。莫道离披工作态，似伊辛苦有谁知？」