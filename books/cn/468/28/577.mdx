---
---
---
title: 刺梨
---



刺梨，野生，夏花秋实，干与果多芒刺，味甘酸，食之消闷，煎汁为膏，色同楂梨。黔省四封皆产，移之他境则不生。每冬月，苗女子采以入市货人，得江、浙、楚、豫客买之，苗女喜曰利市，得佳客交易也。本省人为之买，则倍其价。江南人或物色之，则举筐以赠，曰：「爱莫离。」爱莫离者，汉言与尔有宿缘也。或有调戏之者，则大怒曰：「落勿浑。」落勿浑者，汉言无廉耻也。所谓物色之者，非有他意也，乃婉容愉色以问其出处，故喜悦也。