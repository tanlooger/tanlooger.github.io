---
---
---
title: 晚香玉
---



晚香玉，草本之花也，京师有之。种自西洋至，西名土馝盈斯。康熙时植于上苑，圣祖爱之，锡以此名，后且及于江、浙矣。六七月开，茎高三四尺，根如水仙，茎狭长，互生，阔如韭叶，软而下垂，至梢渐短，在顶别成鳞形。叶腋发花，六瓣，色白如萼，暮开朝敛，香颇烈，入夜尤馥郁，故有此称。亦谓之月下香。

仁和杨槲巢茂才鸿鉴有咏晚香玉诗，其一云：「卷帘雨过夕阳红，帘底名花放几丛。云翠浅扶银错落，雪香新吐玉玲珑。阿环醉影瑶台上，姑射含娇月殿中。彷佛蓝田携美种，晚凉灌向小楼东。」其二云：「玉质琼枝乍吐芳，肯随夜合落回廊。淡摇凉月浑无影，丽染清风别有香。芳蒂嫩含千朵绿，蕊心微抹一丝黄。倚栏小摘幽芬袭，簪入云鬟正晚妆。」