---
---
---
title: 黄山松
---



皖南之黄山多松，黄仲则尝作歌以纪之，歌云：「黟山三十有六峯，峯峯石骨峯峯松。有时松石不可辨，一理交化千年中。丹砂琥珀共胎孕，亭亭上结朱霞封。人言松相逊石相，即以松论何能穷。沐日浴月晕苍翠，苔色散点周秦铜。蕤绥上偃雨君盖，纠结下固蚪灵宫。鳞张鬣缩爪入肉，万劫避过雷火攻。昔观图画讶未见，到眼更觉描无功。悬崖嵌峒不知数，莘莘纵纵皆鬼工。及至触手膏溢节，极瘦驳处春华同。清泉洗根泻泱漭，瑶草分润生蒙茸。翻嫌石相奇太过，相助为理论始公。青牛伏龟不可得，几辈对此颜如童。明当遍觅茯苓去，短锄碎劚千芙蓉。」