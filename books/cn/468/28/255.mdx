---
---
---
title: 茳芏
---



茳芏为多年生草，植于水田，春发茎、叶，茎高四五尺，三棱形，为织席之原料。夏秋之间，茎端开小花，绿褐色。

富川产席，可随手握叠，草之细软而坚韧者，即茳芏也。土人又以之作为牙签、眼镜诸袋，皆工致无比。

薹

薹为多年生草，植于水田，茎高三四尺，叶狭长，至三尺许。夏日开单性花，雌雄皆为穗状花序。秋月刈叶，干之以制笠。《诗》作台，「台笠缁撮」是也。

莎

莎为一年生草，产道旁及园圃中，甚多，茎三角形，高尺许，叶细长而硬，多由根出。夏日茎顶别生三叶，开黄褐色小花，成穗。叶可为笠及蓑衣。旧称其根即香附子，今博物学家析为二种。

芒

芒为多年生草，《尔雅》谓之莣，又曰杜荣，野生，高五六尺，叶细长而尖，有平行脉，质坚，伤人如锋刃。秋时开花，有红白二种。其箨可为草履等物。