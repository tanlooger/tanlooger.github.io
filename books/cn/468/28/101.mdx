---
---
---
title: 枲耳
---



枲耳，一名苍耳，一年生草，野生，叶为卵形，端尖，有缺刻及锯齿，互生。夏日开绿花，单性，雌雄同株，雄花在花轴之上部，列为小头状花序，雌花隐于囊状总苞之内，总苞满生小刺，钩着人衣。嫩苗及实，遇俭岁，人亦食之。

藜

藜为一年生草，茎高五六尺，叶心色赤，卵形有锯齿，嫩时可食。花小而黄绿。茎老可为杖。古人读书燃藜，以其光最明，可传火彻夜。又名莱，《诗》「北山有莱」，即此。俗称红心灰藋。

薇

薇为一年生草，茎高二三尺，尖端卷曲如旋涡。叶有二种，一为绿色，差类蕨叶；一为褐色，形细长，其上着生多数胞子囊，嫩时可食。