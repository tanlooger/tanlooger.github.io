---
---
---
title: 优昙钵罗花
---



优昙钵罗花，西域种也，简称之亦曰昙花。世称昙花一现，若以为幻梦之空花耳。不知佛书所言，即座涌莲花之比，事固神奇，树亦实有也。旧传滇南有三树，一在大理府和山之麓，称和山花。大理有四景，上关花，上关风，苍山雪，洱海月。上关，即和山，花，即优昙钵罗也。树高可六七丈，似桂，花白色，十二瓣，闺岁则十三。佛日盛开，异香芬馥。中有一穗如稗，其树不知所始。国初，曾为俗僧所毁坏，风雪月终古不改而花亡矣。一在云南城「即省城也。」土主庙，府志载庙中优昙，一名娑罗树，高二十丈，枝叶丛茂。每岁四月，花开如莲，有十二瓣，开岁则多一瓣。昔蒙氏乐诚魁时，有神僧菩提巴波自天竺至，以所携念珠分其一，手植之。自经兵燹，亦毁坏无迹，惟安宁曹溪寺一树存焉。一在安宁州曹溪寺，安宁州城之北，有汤泉，杨升庵所题天下第一温泉者是也。温泉西岸有寺曰曹溪，寺中昙花一株，扶疏百尺，绿叶似娑罗，有九丝，白花，如莲，分九瓣，香如水沉，有蜜气。其心紫色如球，惟不结实。相传为西域僧念佛珠所种。康熙壬子四月，花盛开，滇臬许鹤沙属州牧试采柔条插之，活一枝。是年冬，鹤沙还云间，遂携以归。其明年，茁芽怒生，干长三尺，喜甚，自为记，载《东还纪程》中。大理本天竺东境，阿育王故封云南，安宁与之接壤，仙树灵根，宜有遗植。吴青坛《岭南杂记》载昙花似百合花而色紫，合二三十朵攒为一朵，香烈异常。吴宝崖《旷园杂志》载武林沉氏园有昙花一株，得自泉州仙游县西山龙华寺僧，根如芋，叶如蒲，高七八尺，花从叶吐，一蓓三十余花，外殷紫，内微红，似辛夷，香极清。二书所言同是一种，则闽、广之所谓昙花者是也。

滇之优昙钵罗花，如上所述，固一在大理，一在云南，一在安宁也。而干隆丙辰，长洲朱象贤游滇，所见之三株，则皆在云南，象贤且曰：「抚署之一为最大，高可二丈许，本大可围二尺，苍苔斑驳，枝干夭矫。其外则督署、府署各一，皆不及也。其叶其花，略如玉兰，所异者，大小与香色耳。三四月之交，作花，茂者七八月亦花。花朵大于玉兰，色白而不洁，花英微绿。每朵九瓣，初开三瓣，其余含而不放，次日又吐三瓣，中心尚含，第三日九瓣全舒，则已萎败，不堪着目。香远则清，若采折在手，近鼻嗅之，则浊不可耐，以浓郁太甚也。」其后，象贤游安宁州之碧玉泉，渡螳螂川，而至曹溪寺。寺有护花楼，究其所以，乃知楼以护优昙而构，然楼虽存而花已不可问矣。

王文简公士祯《陇蜀余闻》载顺治乙未十一月望夕，郑州兴国寺殿前，忽涌花一枝，似佛手，表里皆竖纹，洁白如雪。次日，又涌一花，色纹如前，略如荷花。二十五日又涌一花，色纹如前，略似牡丹而大。时人不知，以为天花。文简以滇花印之，如荷而白，则正所谓昙花涌现，而似佛手、似牡丹二花，色纹既同，其即为优昙钵罗花之变相，亦可见也。