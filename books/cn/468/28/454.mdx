---
---
---
title: 蒲葵
---



蒲葵为常绿乔木，叶作掌状分裂，酷类椶榈，惟蒲葵裂片颇尖，其基部连接不分，椶榈则否，以此为别。其材为用至广，叶可制扇，名葵扇，俗称芭蕉扇，行销极广。

樟

樟，通作章，为常绿乔木，产黔、蜀、闽、广等处。高五六丈，大者十围。叶卵形，有叶脉三条，质硬有光。夏初开花，小而淡黄。实大如碗豆，黄色。其材耸直，肌理甚细，有香，煎之为梓脑。

无锡惠山寄畅园有樟树一株，其大数抱，枝叶皆香，千年物也。康熙时，圣祖南巡，每幸园，尝抚玩不置。第六次回銮后，犹忆及之，问无恙否。查慎行诗「合抱凌云势不孤，名材得并豫章无？平安上报天颜喜，此树江南只一株」是也。及圣祖崩，樟亦枯矣。

榧

榧为常绿乔木，干高数丈，略似杉，俗称野杉。叶针形，扁平。花单性，雌雄异株。实大如枣核，两端皆尖。仁可食，制油可燃灯。一名柀子。