---
---
---
title: 红豆
---



红豆，亦名相思子，产于岭南，木质蔓生，干高丈余，叶为羽状复叶。秋开小花，花冠为蝶形，色白或淡红。实成荚，子大如豌豆，微扁，色鲜红，胜珊瑚，亦有半红半黑者。相传有人殁于边，其妻思之，哭于树下而卒，故名，唐以来诗人多咏之。其木理似槐，大者斜锯之，有细花云，亦曰鸡翅木，以其纹似也。

扬州方雨村如川家园有红豆树，沿称娑罗树，实红豆也。红豆难种，二十余年乃花，又三年乃实。花心中一丝如缕。或以药中赤小豆为红豆，非也。焦理堂谓红豆亦讹为娑罗树。新安汪氏娑罗园中生此树，大可合抱，结实红色，珊瑚、火齐，无以过之，亦即红豆耳。