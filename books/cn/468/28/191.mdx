---
---
---
title: 牵牛
---



牵牛为一年生蔓草，叶有三尖，互生。夏日开花，浅碧略红，花冠作漏斗状。侵晨花开，受日光而萎。实为球形，有蒂裹之。子圆而黑，俗称黑丑，有毒，入药。

钱塘包秋吟有《咏牵牛花》诗云：「柔枝袅袅瘦娉婷，靛朵新抽玉露零。点缀最宜先七夕，托根何幸傍双星。绕篱扶竹亭亭立，当户窥人故故青。却爱蔚蓝天色好，数花明处照流萤。」