---
---
---
title: 怕老婆草
---



广西思恩府有怕老婆草，疑即含羞草也。其草每枝发十余叶，中抽一心，长二寸许，花淡黄，若蒲公英，叶类凤尾，细叶对生于茎，生于阴湿之处，墙角路隅皆有之。人每俯身离草尺许，大声叱之，则其叶对对相合，良久始开，女人叱之则否。或谓此直怕老公耳，非怕老婆也。又偶呵之以气，其叶亦合。以铁箸夹炭火，自上微熨之，亦然。盖一遇阳气，即能合并也。广东惠州山中亦有之，土人号为喝呼草。