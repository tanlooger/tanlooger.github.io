---
---
---
title: 地钱
---



地钱，苔类，产阴湿地，无根、茎、叶之别，仅绿色之扁平体黏着于地。雌雄异株，雌株作破伞形，雄株盘状体，皆有柄。扁平体上，处处有凹陷形，中生绿色小芽，为繁殖之用。形略如钱，故古有苔钱之称。

蕨

蕨为羊齿类植物，地下茎甚长，春时出嫩叶，其端卷曲如拳，后成复叶，长三四尺。叶之背面，子囊丛聚，赤褐色。叶嫩时可食，茎中多淀粉，可作粔籹。

芝

芝，菌类，寄生于已枯之树木，其体如菌状，盖之上面有云纹，黑褐色，下面淡褐色，有细孔，柄紫赤。其质坚硬光滑，有青、赤、黄、白、黑、紫六色。古以为瑞草，一名灵芝，又名紫芝。长白山之芝盘峯顶多产之。

干隆时，海宁李焦余茂才科尝作《古朴产芝歌》，歌云：「厥草厥木本殊质，灵芝古朴迥非匹。天生地长之功不到斯，何以攒青簇翠之树忽产芝？或者仙真瑶鹤来此集，偶洒琼液凝寒结。又或书带余秀所郁勃，一枝甲坼焕五色。合欢之瑞那足论，椿树之祥洵有神。争如古而朴者秀而灵，三花九畹萃一庭。」