---
---
---
title: 断肠草
---



断肠草，产于滇、黔，所在有之。有谓其实虫而形特似草者，谰言也。马骡误食之，即毙。

康熙庚申春，有徽人方姓者，商于都门，与其徒八人，合赀累千金，往江南，次河间之南腰跕，宿焉。八人与骡夫先食，方以持斋独后。忽一人且食且语曰：「断胶草。」如是者三。怪而问之曰：「君知食中有断肠草乎，曷勿食？」方问答间，骡夫已如中恶状，仆地。方急令众人停筯，而自走通衢呼众，召医视之，曰：「中毒也。」急解之，皆苏，而骡夫食独多，遂不救。

田山姜少寇雯抚黔时，署中庭砌有草结实，甚红，可玩，询之役人，曰：「断肠草也。」一日，有钗头小鸟，色如鹦鹉，飞啄其上，捕之，甚易驯致，名断肠鸟，惟食断肠草子，不食余物。