---
---
---
title: 黄芽菜
---



黄芽菜，蔬类植物也，为菘之变种，经人工之培养而成。叶与柄皆扁阔，层层包裹，全体成圆柱形，顶端成球形，叶淡黄色，秋末可食，柔软甘美。以产于山东胶州之来仓者为最佳，通称胶菜。又有外叶青而内黄者，产于浙西之嘉兴。次则天津，有圆长二种，产大沽、塘沽，次则烟台，极大，外有青叶，性硬，其味不及以上两处。产崇明者尤劣，味酸，沪人皆呼名为岛子菜。

荠

荠为蔬类植物，到处产生，叶在下部者羽状分裂，在上部者有缺刻，嫩时可食。老后茎高尺余，花四瓣，色白，实扁平三角形，中有细子。

萱

萱，本作藼，亦作谖、萲，俗作蘐，多年生草，一名忘忧，又称宜男。叶似菖蒲而柔狭，花稍类百合，单瓣或重瓣，有红黄等色。茎及单瓣之花曝干为蔬，俗称金针菜。

蔊

蔊为蔬类植物，通称蔊菜，冬月丛生于田圃，茎高二三寸，叶椭圆而长，有缺刻，春日开小黄花。实为细角，长一二分，中有细子。农人连根叶拔而食之，味极辛辣，亦称辣米菜。

蕺

蕺为蔬类植物，通称蕺菜，野生，茎细长，高七八寸，叶为卵形。初夏开淡黄色小花，有苞四片，色白如花瓣，茎、叶皆有臭气，亦称鱼腥草。可食，亦入药。