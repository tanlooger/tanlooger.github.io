---
---
---
title: 董小宛爱梅
---



冒辟疆之水绘园，凡有隙地，皆植梅，冬春之交，蚤夜出入，皆烂漫香雪中。辟疆之姬人董小宛每于含蕊时，先相枝之横斜，与几上军持相受，或隔岁，便芟翦得宜，至花放，恰采入供之。即四时草花竹叶，无不经营绝慧，领略殊清，使冷韵幽香，恒霏微于曲房斗室，至秾艳肥红，则非其所赏也。

小宛所居之楼下，有梅一株，每腊有万花，可供三月插戴。某岁移居香俪园，静摄数百枝，不生一蕊，惟听五鬣涛声，增其凄响而已。