---
---
---
title: 青海植物
---



青海森林不多，而松、柏、桦、榆、杨、椿、橡与苏木皆全，大者可合围，槎枿枝条，亦樵苏之所赖。柏子为食料，橡实、苏木为染料。然巨材虽美，万牛不能运，无巨流可放，不能供内地资取也。百草多者如大黄，深谷中遍有之。红花，以紫色为最上，浸一枝于杯水，有红丝一缕下注，瞬息水作淡红色，此为野种。或移植圃中翌年即变为红色矣。花纤碎，不可辨，小鸟常啄食之，求之颇难。枸杞盛产于巴延河两岸，地淤水肥，灌溉不假人力，土人撷之以供客。有鸡头参，有琵琶参，皆以形得名。初出土时，味甜，色似姜。有草焉，花色紫，瓣长贴地，道过者必摘之，曰可治目睛昏翳之症，而不能举其名。其余草参甚多，山坡间掘之即得，挖参者谓往往得何首乌也。

青海有瓜，曰冰萨尔，色味均如黄瓜，而圆如西瓜，生熟皆可食，盖即黄瓜变种也。有必克腾者，根如仙人掌，叶如莴苣，有移种于内地者。柏子晒干，用胜茴香。藦菇、黄菌，山坡、平陆触处皆是，味极佳，以其多，贱之如草，反不如蔬菜之可贵，川商携入内地，则皆获重价。果有李有枣，枣有酒气，土人摘李、枣贮之木桶，令其烂而制酒，分甜酸二种。葡萄种不如新疆所产，盖其枝叶乱如荆棘也。