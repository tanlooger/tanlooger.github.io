---
---
---
title: 藦菇
---



蒙古盛产藦菇，有黑白之别，通称营盘藦，黑而小者劣，白而大者佳。采时多在夏季雨水盛行之后。产地草色鲜艳，结成圈形，有全圈、半圈之分。全圈白藦，半圈黑藦。其结圈形之地线，即蒙人支包之旧址也。蒙人所居之包，至夏而移，「冬择低地以避寒风，夏在冈阴，以袪暑热。」冬时燃火取暖，包内之地，未受霜雪之侵，至夏复经雨水，冬春蕴蓄，至此而勃发，遂结藦菇，全圈、半圈，因结包之地势而异。营盘之名，亦以此得。或称口磨，则以其产于口外也。

热河所产藦菇至佳，俗呼为银盘菇，则以营盘二字讹为银盘也。

又有曰夸兰藦菇者，产于齐齐哈尔城东之草地，七月入市。夸兰者，毡庐椸木之周遭也。木气入土，生藦，故名。