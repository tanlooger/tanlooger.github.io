---
---
---
title: 木栾子
---



木栾子为落叶亚乔木，无患子之一种。叶为羽状复叶。夏月开黄色之小花，花序如圆锥。实似酸浆，稍小而平，至秋始熟。子坚黑，可穿孔作念珠。

栎

栎为落叶亚乔木，产于北方，山东尤多。高二三丈，叶狭长，有锯齿，类栗。花黄褐色，单性，雌雄同株。实圆而端尖，有壳斗如椀，谓之橡实，一名芧，俗讹称橡子。仁如老莲肉，俭岁食之，丰年取以饲豕。树皮及壳斗，可染皁色，故亦谓之皁斗。其材斜理，宜为薪炭。叶可饲野蚕。古名栩，亦名杼。

橡

干隆癸未，直隶按察使裴宗锡上疏言：「古北口外山场产波萝树，土人俱伐作薪，不谙养蚕。此树本名橡，入土即生。三四年后，叶可饲蚕。臣前在济东，饬属徧栽，颇有成效」云云。因有上谕交直隶总督举行。