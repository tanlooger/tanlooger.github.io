---
---
---
title: 水蜜桃
---



桃为吴乡佳果，其名不一，尤以上海水蜜桃为国中冠，相传为顾氏露香园遗种，花色较淡，实亦不甚大，皮薄浆甘，入口即化，略无酸味。最佳者，每遇雷雨一次，辄有红晕。其树以秋分时铲枝接种，非老本也。越五年，结实始美，惜易蠹蚀，七八年即萎。在城西一带者为真种，移植他处则味减。同治时，南门外数十里之人家，皆种桃为业，顾其味则远不及。西门真种至难得，且每遇熟时，官出票封园，胥吏从中渔利，高其价以售之民，一桃辄百钱，贫士老饕，颇难属餍。光、宣间，惟西门以外有之，其市中所售者，皆来自昆山。