---
---
---
title: 吴诚斋爱菊
---



仁和吴诚斋明经钜，雍正时人，性爱菊。某岁冬十月，窗前有菊数本，颜色未脱，香清以远。一日侵晓，风雪大作，花如傅粉，益复可爱，漫成绝句，今录其四于此。诗云：「孤芳原是傲霜枝，雪后看来倍有姿。篱落夜深帘不卷，一肩寒影和陶诗。」「才过重阳花事稀，谁将柳絮撒空飞？黄花也怯西风冷，料理新装鹤氅衣。」「一幅柴桑处士图，着些风雪便橅糊。金英玉屑相辉处，还似从前瘦骨无？」「草亭东畔竹屏西，淡白深黄倚槛齐。最是雪晴春未到，独留香韵傲梅妻。」