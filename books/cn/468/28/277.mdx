---
---
---
title: 兰花会
---



上海康脑脱路有徐园，某岁开兰花会。园有堂，额曰印鸿，后有庭，庭之北又有屋三楹，自堂而至于斯，咸罗列名兰，幽香扑鼻，沁人肺腑。花之式不同，花之位置高下亦不等，有瓣似荷花者，有长而尖者，有素心者，有白色镶边者，有心中如人面口目俱备者，有叶作蝴蝶式者，皆一茎一花，惟一茎并蒂二花者为特色。

浙之瓯兰，有曰报春先者，叶细而长，四时常青。秋发蕊，冬末春初而花。有紫茎、玉茎、青茎之别，一茎一花。其紫花黄心、白花紫心者，酷似建兰，而香尤盛，盆种之，清芬可至一月而不萎。又有蕙兰，亦名九节兰，叶似瓯兰而长，一茎有八九花，形似瓯兰而瘦，其香亦不若焉，花时在瓯兰之后。总之，兰之名称繁多，或以地名，或以人名，或以形色名，每于五六月放花。一茎九花者，香馥异常，叶似瓯兰，而阔大劲直。

其紫花者：一，金棱边，花丰腴而娇媚，每干十二萼，色同吴兰，叶自尖上生一黄线，直下如金丝。二，陈梦良，每干十二萼，花头极大，为紫花之冠。三，吴兰，深紫色，有多至十五萼者，叶亦高劲，若善养者，则歧生可有二十萼。四，潘花，十五萼，紫色而整，疏密得宜，叶差小而花中近心处，色如吴兰。五，何兰，十四萼，紫色中红，花头不甚绿。六、仙霞花，以产自仙霞岭，故名。七，大张青，茎青花大。八，赵师傅，十五萼，初萌甚红，大放似晚霞。九，蒲统领，花之中品也。十，都梁，紫茎绿花。

其白花者：一，济老，一干十二萼，姿致不凡，叶似大施而更高。二，碧玉干，花色白，微黄，有十五萼，合并干而生，叶细而肥厚，花为深绿。三，惠知客，十五萼，花英淡紫，尾凝黄，叶虽绿茂而柔弱。四，马大同，色碧，有十二萼，花头微狭，间有向上者，中多红晕而叶高耸，故又名五晕绿。五，绿衣郎，又名宝山，色如碧玉，十五萼，每生并蒂，花干亦碧而瘦薄。六，鱼鱿，十二萼，花片澄澈，宛如鱼鱿，深沉似水，无影可指。七，玉整，花叶修长而瘦，色甚莹白，白花之最能生者也。八，名弟，花仅有五六萼，叶最柔软，如新叶茁出，则旧叶随枯。九，大施，花叶如剑而最长。十，四季兰，叶长劲苍翠，干青微紫，花白质紫纹，自夏至秋，相继而发，冬亦有之，惟不若夏之盛耳。