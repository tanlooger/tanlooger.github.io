---
---
---
title: 辛夷
---



辛夷为落叶乔木，其花初出时，尖锐如笔，故又谓之木笔。树高数丈，叶似柿叶而狭长，春初开花，有紫白二色，大如莲花，香味馥郁。白者俗称为玉兰。今植物学家谓辛夷、玉兰，皆为白色，惟玉兰九瓣而长，辛夷六瓣而短阔，以此为别。旧亦名为迎春花。

谢小渔大令从朱肯夫按试常德时，木笔花方盛开，肯夫以之命题试士，限用王文简公《秋柳》韵赋七律四首，大令因亦作之，诗云：「香国题碑此摄魂，应教卓立到词门。移根暗记书墙日，布蕊疏传屋漏痕。翡翠戏停林外架，燕支画出坞边村。凌云正有相如赋，点缀甘泉景待论。」「木末芙蓉也拒霜，亭亭直干放银塘。和云入梦都生彩，滴露研经合置箱。簪样格新初学卫，阵图排就不输王。毫端吐出春霞色，散绮真成碎锦坊。」「洗尽铅华练作衣，书裙态度是耶非？山中萼发摛毫早，谷口春残摘艳稀。画日凌空朱有晕，铺云作纸白如飞。数枝乞自韩员外，毛颖传来心未违。」「花高标格剧堪怜，墨妙谁评过眼烟。栏点平泉依醒石，经翻贝叶护兜绵。雕章艳溢羣芳谱，弄蕊柔宜弱冠年。书客莫嫌才易尽，曾干气象五云边。」

杨

杨为落叶乔木，与柳相类，惟柳枝下垂，杨枝上挺，以此相别。叶狭长，端尖，背有短毛，灰白色。春开穗状花，雌雄异株，雄黄雌绿。实成白絮飞散，俱与柳同。其一种，叶稍阔厚，下有托叶，果实中着白毛者，谓之水杨，即蒲柳也。《说文》、《尔雅》均以杨为蒲柳，故古人所称之杨，皆指水杨而言。惟陆玑《诗》疏，则谓蒲柳有二种，皮正青者曰小杨，皮红者曰大杨，皆可为箭笴。《古今注》谓蒲柳叶似青杨，叶长。柳叶亦长。虽不能与今说确合，但杨与柳别，杨又自有数种，可无疑矣。旧多与柳合，称为杨柳，《诗》「杨柳依依」是也。以字义言，枝硬而扬起曰杨，枝弱而垂流曰柳。故《夏小正》正月柳稊，三月萎杨，显分二种。但古人二字多通用，如垂柳亦曰垂杨。凡诗词中所云杨柳，多包括各种言之，故通俗皆讹称为一物也。