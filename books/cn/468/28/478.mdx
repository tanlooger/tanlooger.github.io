---
---
---
title: 荔枝
---



荔枝为常绿乔木，产于闽、粤，四川亦有之，干高三四丈，叶为羽状复叶，有透明之小点。果实外皮有龟甲纹，肉色白，味甘多汁。种类名目甚多。其核细如豌豆，壳赤如丹砂，上有绿线一条者，谓之挂绿，尤珍贵。

闽中荔枝，惟四郡有之，而兴化尤奇。树高数丈，大至合抱，形团圝如帷盖，四时荣茂不凋。其干多不圆满，作鸡骨形，虽未抱霜雪，辄作滥铁怪石色。花似木犀，淡黄色，微香。实上圆下锐，大可径寸，壳若罗纹，初青渐红，夏熟时，香气清远，色泽鲜紫，膜如桃花，核如丁香。剖之，凝如水晶，食之，消如绛雪，色香与味，俱为果中第一。其结实也，或间岁一实，或全树中惟一方实，莆人谓之歇枝，灌培者识其性，亦岁易其方。性畏寒，山谷间皆不能实。其名称有宋家香、陈家紫、方家红、江家绿、皱玉郎官、红游、丁香、兰寿香、西紫、黄香、瑞堂红、松红、麝囊红、百步香、黄玉、玉尚红等。宋家香树极高大，在莆城宋姓祠前，实如陈家紫而小，甘美无异。此树植自唐代，属王氏。黄巢兵过，欲斧之为薪，王氏媪抱树号泣，贼怜之不伐。后结实，其核周围凹入，若有斧痕，他树独无，老干披苔，高入云际，真神物也。又有一种名火山，夏初先熟，味微酸。邑人林俊有诗云：「侧生幽谷半摧残，烟雨平林五月寒。叹息不逢高着眼，只缘风味带微酸。」

粤中荔枝，自挂绿外，当以水晶为第一。吴应逵《荔枝谱》云：「水晶丸，俗名糯米餈，出番禺鹿步之北村，香液与挂绿绝似，而实大核小，食之令人畅然意满，吴石华拟之鲥鱼无骨。」阮文达公云：「此岭南第一品也。」自此，人遂以一品荔呼之。