---
---
---
title: 董小宛耽晚菊
---



董小宛性耽晚菊，客尝以佳菊曰翦桃红者，贻其夫主冒辟疆，花繁而厚，叶碧如染，浓条婀娜，枝枝具云罨风斜之态。小宛扶病三月，犹半梳洗，见之，甚爱，遂留榻右。每晚高烧翠蜡，以白团回六曲围三面，设小座于花间，位置菊影，极其参横妙丽，始以身入。人在菊中，菊与人俱在影中，回视屏上，顾辟疆曰：「菊之意态尽矣，其如人瘦何！」