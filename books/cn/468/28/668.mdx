---
---
---
title: 竹之开花结实
---



宋说部言竹六十年一开花。道光初，南海县有竹开花，结实如米，其花中含细穗，若丝缕穿成者，淡青色，长二三寸，既花即死。咸丰丁巳五月，江西玉山县署中，竹尽花，千竿矗矗，叶尽焦黄，阖邑次第皆然，竹亦因而死。而己酉之江宁，辛酉之绍兴，同治庚午之武昌，竹亦皆花。江宁、绍兴之竹，不知其年。未几，被粤寇。武昌则无他异，竹亦未六十年也。

竹实，亦名竹米，颇烦小麦。竹开花最不易，有时开花结实，全林即枯死，以地下茎展拓无所，而其地又乏养料也，故竹实亦罕见。

笋

笋，竹根所生之芽也，外有箨包裹，渐长，则箨解而生枝叶为竹。嫩时可食，笋亦作笋。

笋之种类甚多，皆生于春末夏初。燕笋，燕来时所生，形长细而味稍逊。其在孵鸡雏时生者名孵鸡笋，色淡黄，形短而肥。他笋虽佳，细嚼之，微苦，惟此笋味甘而清，质嫩无滓，为上海异品。然有一种形色近而味殊恶劣者，名黄金锏，然亦能乱真。