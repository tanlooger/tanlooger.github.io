---
---
---
title: 哈密瓜
---



哈密瓜种类甚多，有圆而扁状如阿浑之帽，皮瓤均绿，脆如梨，甘如醴者，上品也，次者为白瓤，皆宜旋摘旋食。其可致远之品，则为瓤红色黄者，久藏土中，可至翌年二月，故又谓之曰冬瓜。

瓜体甚钜，长尺许，两端皆锐，可晒为脯，芳鲜历久不变。自哈密臣服以来，每岁常充供献，朝士始尝此味，前未有也。

瓜自蒂至脐，白筋密布，如织如縠，如绣如络，虽利刃非可猝入。肉黄明如缎，无渣滓。