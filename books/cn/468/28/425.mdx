---
---
---
title: 永平试院三松
---



雍正时，海宁杨畸甫中翰正讲尝于永平试院见三松，因次壁间韵以咏之，诗曰：「地亦不必计西东，时亦不必论春冬。三松挺干自太古，倔强肯受嬴秦封。长河一带遥掩映，乱山万叠围巃嵸。一株独踞前庭中，苍髯秀发非蒙茸，两株离立后轩后，枝交叶接争茏葱。文如虎变各炳炳，顶如车盖皆童童。其实磊砢堕岩谷，其根蚴蟉穿垣墉。翠障终古閟白日，怒涛彻夜号天风。先是一株被磨折，金刀斮断青虬龙。碎鳞败甲委粪壤，蜿蜒无处寻遗踪。皇天后土公覆载，遭逢顺逆偏难同。二松丧匹意萧瑟，琥珀作泪流猩红。同声同气不同死，固将愁苦而终穷。我来松下双眼豁，更看素壁诗铮鏦。南山流水有余韵，听者何必人非钟。苦难横空盘硬语，枝词芜句空磨砻。近重阳兮秋三序，哉生明矣月一弓。安得图以射洪绢，长携怀袖开心胸。桮阑歌罢三叹息，夕阳古寺来清钟。」