---
---
---
title: 枯棠生花
---



康熙辛卯，泾县县丞山东胡隆延郑汉林为塾师，课其二子。时方二月，署中枯棠忽生花五枝，大如牡丹，红艳可爱。郑邀同人赋诗纪瑞，意谓主人必有升擢，主人亦雅自负重，久之无应。干隆乙未，胡之第二子文伯由县丞仕至安徽巡抚，观风至泾县，策马入旧署，寻觅枯树，已无存者，郑氏子孙亦零落不振，谓树犹如此，人何以堪，为徘徊竟日而去。