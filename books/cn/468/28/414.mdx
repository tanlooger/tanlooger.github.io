---
---
---
title: 东三省森林
---



东三省多森林，而吉林为尤多。惟其方言，于平地多树者曰林，于山间多树者曰兀集，万木参天，槎枒突兀，排比联络，间不及尺，绵绵亘亘，纵横数十百里，不知纪极，伐山信道，始漏一线天光。秋冬霜雪凝结，不着马蹄，春夏高泞泥淖，低汇波滔。旅行兀集中数日，不得尽其极，蚊蝱攒啮，鸣鸟咿哑，鼯鼪狸鼠之属，旋绕不畏人，微风震撼，则飕飕扬扬，骇人心目，故昼焚青草聚烟以驱蝱，夜据木石燎火以防兽。近年逐渐砍伐，春暖冰融，排木蔽江而下，爇火代薪者，均栋梁材也。至东清铁道，「俄人所筑，西比利亚之支线也。」则机关车之发动，亦不假煤力，而化以尺长木块。且土人于寒食节，多放火烧山，延及林木，火辄数十日。兀集，亦作阿集，亦作窝集，一作乌稽，一作窝稽，实今之所谓大森林也。

延吉所产之最美者曰黄花松，而鱼鳞松次之，此外则尚有油松、赤松、杉松、果松。他若白松、簌松、杨、柳、楷、柞、楸、榆、桦、椵、枫等树材，堪筑宫室制器皿者，亦不一而足。