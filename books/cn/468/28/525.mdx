---
---
---
title: 返魂梅
---



道光初，阮文达督粤，重修书院，有梅，百余年物也，碍于建屋，命工移之后院，将枯死矣。一夕，大风雨不止，清晨视之，则依然畅茂，文达因题之为返魂梅。

仪征城东十余里有古梅一株，大可蔽牛，五干并出，相传为赵宋时物。康熙时，树忽死，垂四十年，复活，枝干益繁，花时，光罩一院，香溢数里，文达因亦题之曰返魂梅。