---
---
---
title: 橘红
---



橘为常绿灌木。橘红者，实之皮也。化州橘红，产广东之化州。州多青礞石，故橘红化痰尤验。相传为仙人罗辨种于石龙腹上，凡九株，各相去数武，以近龙井略偏一株为最。「或谓以赖氏园老树所产者为最佳。」井在州署大堂之苏泽堂左廊下。龙口相近者次之，城内又次之，城以外则臭味迥殊矣。阮文达公尝撰《化州橘记》。广西孝廉江树则着《橘红辨》，谓橘小皮薄，柚大皮厚，橘熟由青转黄，柚熟透始转黄。闲常坐卧树下，详验其枝叶香味，明明柚也，而混呼之曰橘，且佣其皮曰红，实好奇之过也。