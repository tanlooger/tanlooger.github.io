---
---
---
title: 陈云喈嗜菊
---



嘉庆己未，海宁陈云喈招钱荫庭看菊花，因作诗云：「我愔前年客沧南，南园种菊人争传。乘兴有时挈伴往，马蹏蹀躞凌秋烟。金印银印称冠绝，蜃楼幻夺天工权。「沧州有黄金印、白银印、海市蜃楼诸种。」此外种类难更仆，五色烂漫东西阡。同人分韵互酬唱，得句往往相争先。「客沧州，菊花时屡与兆韶九司马、汪芗圃剌史、祝西涧孝廉相唱和。」屈指旧时又一载，别来常与梦魂牵。朅来盐官作小住，菊开刚值重阳天。七塘主人多高致，爱菊成癖如陶潜。分苗别种施灌溉，是何用心勤且专。花神似解主人意，向秋特地争鲜妍。瓦盆罗列二百本，高下位置皆天然。主人爱花兼爱客，殷勤招我重开筵。依花错坐颇自适，鹤翎蟹爪飘樽前。礼数全删觞政宽，快事亲故相周旋。为语主人好爱护，多方搜剔毋弃捐。年年相约作高会，此乐宁非人中仙！」