---
---
---
title: 帝德类
---



帝德类

皇上日阅实录列圣於每早盥沐後，即阅先朝实录一卷，自巡狩斋戒外，日以为常，寒暑不间。书皆收存内阁大库，每前一日，中书启钥取书，用黄绫袱包裹，盛以枬木匣，次早同奏章送入。

开国方略天命丙寅，设八旗大臣。天聪戊辰，定文馆职司；辛未，设六部；壬申，定城守官三年考察之例；甲戌，定八旗职官名；乙亥，更定内三院。崇德丙子，定内院官制，设都察院；丁丑，设八旗议政大臣；戊寅，设理藩院，定部院制；癸未，设礼部蒙古理事官。此为澄叙官仪之始。

太祖乙卯年，定八旗军制。天聪己巳三月，定军例於外藩；八月，定行军赏罚例，辛未，定出征军制。崇德癸未，定军律。此为整敕戎行之始。

天命庚申六月，设纳言之木於门外。天聪辛未，令贝勒大臣直言尽谏。此为下诏求言之始。

天命丁巳，令详慎讼狱。天聪乙亥，禁徇私枉断。崇德庚辰，肆赦。此为明刑弼教之始。

太祖乙卯年，令羣臣举贤才；庚申，令贝勒大臣子弟就学三年，授举人生员官阶，优免丁役。此为兴贤劝学之始。

天聪壬申，行新定朝仪。崇德丙子，行太庙荐新礼；戊寅，谕礼部申明禁令；癸未，定内外相见礼。此为班朝肃庙之始。

太祖甲寅年，令国人屯田旷土。天聪乙亥，禁滥役妨农。崇德丙子，禁屯积米谷令及时耕种；丁丑，令各屯堡及时劝农。此为重农贵粟之始。

天聪丁卯，发帑赈饥；戊辰，发帑资民嫁娶。崇德丁丑，谕贷粟资民；辛巳，以岁歉谕行备荒事例。此为孚民生之始。

天命癸亥，勖羣臣勤职；丙寅，勖诸贝勒毋习逸乐。崇德丁丑，谕诸大臣勤修国政；壬午，谕诸王贝勒勤修政事。此为诫谕臣工之始。

太祖敷教明刑太祖自天命元年丙辰建元以後，益勤劳国政，靡间昼夜。每五日一视朝，焚香告天，宣读古来嘉言懿行及成败兴废所由，训诫国人，以议政五大臣参决机密，以理事十大臣分任庶务。国人有诉讼，先由理事大臣听断，仍告之议政大臣，覆加审问，然後言於诸贝勒，众议既定，犹恐或有冤抑，令讼者跪上前，更详问之，明核是非，故臣下不敢欺隐，民情皆得上达，国内大治。

太宗用洪文襄松山既破，擒洪文襄公承畴归，洪感明帝之遇，誓死不屈。太宗命诸文臣劝勉，洪不答，益厚遇之，解貂裘以赐。久之，洪叹曰：「真命世之主也。」因请降。太宗大悦，即日赏赉无算，陈百戏以贺。诸将皆不悦，曰：「洪一羁囚，上何待之重也？」太宗曰：「吾侪栉风沐雨者，欲何为？」众曰：「欲得中原耳。」太宗笑曰：「譬诸瞽者获一前导，安得不贺也。」众乃服。

世祖韬晦当睿亲王多尔衮摄政时，世祖深自韬晦，遨嬉渔猎鄙事，无不为之，摄政王安意无猜，得以善全，盖自冲龄善於用晦如此。

世祖优待前明世祖既登极，对於有明官吏人民优加待遇，约举之有数端。一、为明思宗暨后妃发丧成礼，自长陵以下十四陵，皆设官守之。一、明官吏降附者各予升级，仍令视事，朱姓诸王亦仍其爵。一、明之职官绅士曾殉国难者给予諡法及优恤诸典。一、被斥官吏非犯赃者，及士为清望所归并隐居山林而才德可称者，皆徵辟录用。一、蹂躏之後，有鳏寡孤独及乞丐街市者，皆给粮养之。一、正额之外一切加派，如辽饷、练饷、剿饷诸名目尽行蠲免。明季厂、衞之弊政亦一律除之。一、官制衣服暂用明制。

世祖下薙发令世祖初登极，以其时明弘光方称帝於江宁，故未强国人以一律薙发，曾下令曰：「予因前归顺之民无所分别，故令其薙发以别顺逆。今闻甚拂民愿，反非予以文教定民之本心矣。自兹以後，天下臣民照旧束发，悉听其便。」越一年，南方大定，乃下薙发之令，其略曰：「向来薙发之令不急，姑听自便者，欲俟天下大定，始行此事，朕已筹之熟矣。君犹父也，民犹子也，父子一体岂可违异？若不归一，不几为异国人乎？自今以後，京城限旬日，直隶各省地方自部文到日，亦限旬日，尽行薙发。若规避惜发，巧辞争辨，决不轻贷。」时有「留头不留发，留发不留头」之语，县官令薙匠负担行市，见蓄发者执而薙之，违即被杀，悬其头於担上之竿以示众。

世祖勤政大兵入关时，明臣迎降，睿亲王权宜任之，故胜国弊政未尽厘正。世祖勤政後，任法严肃，凡大臣专擅，如陈名夏、谭泰、陈之遴、刘正宗辈，无不立正典刑，故夙弊尽革。

世祖阅明孝宗实录世祖幸南苑别殿，夜半，阅明孝宗实录，有召对兵部尚书刘大夏、都御史戴珊事，心喜曰：「朕所用何遽不若珊、大夏。」明日，宣梁尚书清标及魏文毅诣行幄备顾问。

圣祖愿天下治安圣祖八龄践阼，太皇太后问帝何欲，帝曰：「子臣无他欲，惟愿天下治安，民生乐业，共享太平之福而已。」康熙庚寅蠲租谕旨，犹述及之。

圣祖悯三等人圣祖尝谕阁臣曰：「天下黎元皆朕赤子，朕最悯念者有三等人：一读书寒士，一饥寒穷民，一无知犯法之人。」

圣祖书三藩河务漕运三大事於宫柱圣祖初亲政，以三藩、河务、漕运为三大事，夙夜廑念，爰亲书大略，悬之宫中柱上。康熙壬申，谕旨述及之，犹云至今尚存。

圣祖勉谕臣僚康熙癸丑，圣祖御弘德殿，讲官进讲毕，谕曰：「从来民生不遂，由於吏治不清。长吏贤，则百姓自安矣。天下善事，俱分所当为，近见有寸长片善，便自矜夸，是好名也。」又曰：「君臣一心图治，天下不患不治，此等光景，未易多得。朕与诸臣，何可不交勉之。」熊文端公赐履奏曰：「为政在得人，故用舍黜陟，人主之大权，最当审量者也。」上曰：「知人难，用人不易，政治之道，全关於此，朕即欲不尽心，不可得也。」

圣祖爱惜士卒国初定鼎未久，而遭三藩之乱，八旗士卒多争先用命，效死疆场，丁口遂至稀少。圣祖念之，尝怃然曰：「吾二十年之久始得一获满洲士卒之用，何可不厚恤也。」故时加赏恤，且为之代偿债务。以是满洲士卒皆感之，凡有征讨，争致死焉。

圣祖知崇正学圣祖驾幸曲阜，亲谒孔林，谒孔庙，留御前曲盖於大成殿，崇正学也。

圣祖留心书本之谕张清恪公伯行生长河壖，熟谙水性，尝面奏河务事宜，圣祖偶有诘问，即袖出地图，口讲指画。时兵部侍郎牛钮在侧，斥之曰：「伯行书生，但据纸上陈言妄奏耳！」上曰：「毕竟是他留心，即书本亦是他看过，尔等谁留心者。」

圣祖论居官不善之报康熙时，年羹尧抚蜀，濒行，陛辞，圣祖谕以「汉军督抚如张长庚、白如梅、屈尽美、韩世琦等，皆以贪黩致富，五十年来，子孙零落殆尽，是可见居官不善之报也」。

曾国藩之论圣祖曾国藩尝曰：「六祖一宗，集大成於康熙，雍、乾以降，英贤辈出，皆沐圣祖之教。」又谓：「缉熙典学，日有孜孜，上而天象、地舆、历算、音律、考礼、行师、刑律、农曹，下而射御、医药、奇门、壬遁、满蒙西域外洋文字，无一不通，且无一不创新法，启津涂也。」

世宗资助书生世宗为皇子时，好微行，尝游杭州，出涌金门见一书生卖字，颇精八法，即命其书一联，中有「秋」字，易火於左，世宗曰：「得毋误否？」书生条举名帖为辨。世宗曰：「若曷不效举子生活，乃卖字乎？」书生自云：「尝举孝廉，贫不能给妻子，卖字求活，安望富贵。」世宗出囊中马蹄金数笏，曰：「吾贾有赢，不如资若求功名，得志毋相忘耳。」书生谢受之。即上公车，连捷翰林。时世宗已践祚，一日，覩其名，忆是书生，即召入，书一「和」字，易口於左，询之，书生言为譌体，上笑不答。翌日，使奉诏诣浙江巡抚，受诏发观，乃命其仍向涌金门卖字三年，再来供职，书生始悟。

世宗不喜谄谀世宗不喜谄谀之言，有所闻必斥之。雍正丁未正月，太常寺卿邹汝鲁进《河清颂》，中有「旧染维新，风移俗易」语，大怒，谕交九卿公同严审，定拟具奏。寻刑部请照律拟绞立决，得旨，着革职从宽免死，发往湖广荆州府沿江堤岸工程处効力赎罪。

世宗慎於建储世宗性雄猜，自以夺嫡践位，恐兆争端，乃於即位後御乾清宫，召王大臣入，谕以「建储一事，必须详慎。圣祖既将大事付托朕躬，朕身为宗社之主，不得不早为计。今亲写密封，存之匣内，置乾清宫世祖御书「正大光明」匾额之後宫中最高处，以备不虞，永为定例。」诸臣奏：「圣见周详，臣等遵议。」乃令诸臣退，惟留总管事务大臣，亲书应立皇子名，密封锦匣收贮。世宗密训李衞李衞开藩滇中，世宗密谕之曰：「汝恃宠放纵，於督抚前粗率无礼，操守亦不能纯，间有巧取，如此行为，大负倚任。嗣後亟宜谦恭持己，和平接物。」

世宗知崇正学雍正庚戌九月，重建阙里文庙告成，黄瓦画栋，悉仿宫殿制度，搏拊、干戚、尊俎、豆笾之器，颁自上方，世宗复以「崇敬正学」御书碑文勒石。礼部奏请遣官祭告，特诏皇五子承命以行。

世宗朱批谕旨世宗虑本章或有漏泄，所有摺奏皆可封达上前，几暇披览，或秉烛至丙夜。所批辄万言，洞彻窾要，後付刻者，只十之三四，其未发者，收藏保和殿东西庑中。

世宗追斥揆叙左都御史揆叙，本諡文端，雍正朝追削，并谕令於墓碑上改镌「不忠不孝柔奸阴险揆叙之墓」。

高宗初政高宗即位，承世宗严肃之後，以宽大为政，罢开垦、停捐纳、重农桑、汰僧尼之诏累下，万民欢悦，吴中谣有「乾隆宝，增寿考；乾隆钱，万万年」之语。高宗不忘本王大臣当从龙入关时，无不弯强善射，满语纯熟，居久之，多骄逸自安。高宗知其弊，凡射不中法者立加斥责，或命为贱役以辱之，乡、会试，必先试弓马合格，然後许入场，故勳旧子弟，熟习弓马。金川、台匪之役，如明亮、奎林皆以椒房世臣用命疆场，上尝曰：「周以稼穑开基，国朝以弧矢定天下，何可一日废武。」

高宗严办伪稿案乾隆壬申，有伪作孙文定公嘉淦奏稿者，稿几累万言，指斥乘舆，遍诋大学士鄂尔泰、张廷玉、徐本，尚书讷亲等，传播遐迩。事闻，上震怒，饬各省穷治，久不得主名，复命尹继善来京，随同在京各大臣审办，始讯出卢鲁生、刘时达等会商捏造实情。奉上谕：「各省传钞伪稿一案，朕屡经降旨宣示中外，此等奸徒传播流言，其诬谤朕躬者有无虚实，人所共见共知，不足置辩，而譸张为幻，关系风俗人心者甚大，不可不力为整饬。乃各省督抚仅视为寻常案件，惟任属员取供详解，过堂一审，即为归案了事，以致辗转蔓延，久迷正线，各省就案完结情形，大略不过如此。而在江西为尤甚，即如施廷翰案之张三、施弈度，江西承审各官草率错谬，及到江南亦不能审出实情，几认为捏造正犯，经朕命军机大臣等审明昭雪。而千总卢鲁生在江西两次到案，俱被狡饰脱漏，又经军机大臣从解京之书办段树武、彭楚白等供词互异之处，细加穷诘，始将千总卢鲁生、守备刘时达传稿情节逐层究出。比卢鲁生、刘时达先後到京，朕督令诸臣虚心研鞫，反覆推求，始则借端支饰，继则混指同寅，既不能推卸传稿实情，又不能供出得稿来历，诘问再四，即各委之伊子，忍心害理，莫此为甚。迨情竭词穷，始得其会商捏造种种奸伪情节，并将伪稿条款，逐一默写；及其造谋起意，於破案後，商同借线揜饰情由，一一吐露，矢口不移。当此光天化日之下，乃有此等魑魅魍魉，潜形逞伪，实出情理之外。今不待重刑，供情俱已确凿，殆由奸徒罪大恶极，传钞贻累多人，好还之道，自无所逃耳。卢鲁生、刘时达，着议政王大臣大学士九卿科道会同军机大臣再行详悉研鞫，定拟具奏。至督抚为封疆大吏，不特此等大逆之犯，即寻常案件，孰非民生休戚攸关！而养骄饰伪，妄自托为敌体，可乎？此案若查办之始，即行竭力根究，自可早得正犯，乃粗率苟且，江西舛谬於前，江南迷误於後，均无所辞咎。江西近在同城，羣衞弁腾口嚣嚣，毫无顾忌，串供借线，几於漏网吞舟，厥罪较重於南省。解任巡抚鄂昌、按察使丁廷让、知府戚振鹭，俱着革职拏问，交刑部治罪；总督尹继善及派往江西同问之周承勃、高麟勳，俱着交部严加议处；钱度、朱奎扬等，尚与专委承办者有间，俱着交部议处；至衞弁乃总漕专责，瑚宝亦不能辞责，亦着交部严察议奏。当日查办之始，未知根源所在，须披叶寻枝，势不得谓法不及众畏难中止，以致颟顸之事，朕犹恐拖累者众，屡经密谕各省督抚，分别发落，以省拖延，即武弁大员曾经私看者，亦悉置不问。然在伊等食毛履土，见此大逆不道之词，当为痛心疾首，譬闻人詈其父祖，转乐为称述，非逆子而何！然使非有首先捏造之人，则伊等亦无从传阅，是传阅者本有应得之罪，不可谓彼所愚弄，而朕则悯其无知，譬子虽不孝，父不忍不慈。今首犯既得，不妨曲宥，除在京人犯已予省释外，着传谕各省督抚，通行出示晓谕，无论已未发觉，概行从宽免究释放。凡属此案例应拟罪人众，蒙朕格外宽宥，务宜痛自改悔，动尊君亲上之天良，戒造言喜事之恶习，安静守分，庶不致良苗化为稂莠，永受朕保全爱养之恩。夫谗说殄行，为圣世所不容，奸顽不除，则风俗人心何由而正？而吏治狃於因循，尤关治道，朕宵旰忧勤，与诸臣共相敦勉者，岂肯稍存姑息，致启废弛之渐。将此一并宣谕中外知之，钦此。」先是，御史书成不知大义所在，恐株连者多，奏请罢查办。上以书成身为言官，不能备悉原委，远方传说更难保其必无浮议，褫其职。

高宗雪睿亲王冤大兵入关，睿亲王方摄政，薨後，议罪革爵。饶余郡王阿巴泰父子略定河北，征讨吴三桂，累功封安亲王，以後嗣依附廉亲王允禩，世宗特斥其封。高宗夙知二王功高，於乾隆戊戌，特复睿王封爵，令其五世孙淳颖袭封，并命配享太庙；安王嗣封辅国公，以承其祀。

高宗书无逸以自警高宗於勤政殿扆间御书《无逸》一篇以自警，凡别馆离宫听政处，皆颜「勤政」二字，燕居游览，无不以莅政为务。後暮年少寝，乃默诵「无逸七呜呼」以静心。

高宗崇奖风雅高宗几余览古，笃嗜过於儒素。乾隆间，诏建七阁，用天一阁之式，内廷斋额，采知不足之名，范、鲍两家均荣荷赐书，叠邀天藻也。

高宗邃於音律高宗邃於音律，凡乐工进御钧天法曲，时换新声，每盼晴，则令奏月殿云开之曲。

高宗斥世臣诗稿高宗驻跸盛京，祗谒陵寝，以祭器潦草错误，革盛京礼部侍郎世臣职。又以世臣诗藁有「霜侵鬓朽叹途穷」之句，谕谓：「卿贰崇阶，有何穷途之叹！彼自拟苏轼之谪黄州，以彼其才其学，与轼执鞭，将唾而箠之。」世臣诗又有云「秋色招人懒上朝」，谕谓：「寅清重秩，自应夙夜靖共，乃以疏懒鸣高，何以为庶寮表率。」诗又云：「半轮明月西沈夜，应照长安尔我家。」谕以「盛京为丰沛旧乡，世臣不应忘却」。严旨斥责，即令满员官盛京者各书一通，悬之公署。

高宗爱民高宗忧勤稼穑，每岁分命大吏报告水旱，地方偶有偏灾，即特旨开仓廪蠲租税，六十年如一日。甘肃大吏以冒赈致罪，後甘省复灾，近臣有以前事言者，上曰：「朕宁使官冒赈，不使民枵腹也。」後诸词臣有以御制诗录为简册进者，朱珪祗录上纪咏水旱丰歉之作，名《孚惠全书》以进，上大喜，赐以诗扇，告近臣曰：「儒者之为，固不同於众也。」

高宗临政之年高宗内禅，圣寿八十有六，御制诗《五过尧村城》一首，注云：「昨岁读苏东坡书传尧咨岳事，时年八十六，计予归政年正与尧相同，实为厚幸。」

高宗内禅乾隆乙卯九月，高宗御勤政殿，召皇子、皇孙暨王公大臣入，宣示恩命，立皇十五子嘉亲王为皇太子，以明年丙辰为嘉庆元年，所有册立典礼一切虚文不必举行，至明年归政嗣皇帝仪文，着军机大臣会同各衙门条议以闻。又谕：「朕归政後，应用喜字第一号玉宝，镌刻「太上皇帝之宝」玉册，即将御制「十全老人之宝」说镌刻，作为太上皇帝宝册。」旋军机大臣奏，丙辰举行传位大典，应行遵办事宜议定呈览：一、丙辰年归政，嗣皇帝登极颁发诏书，钤用太上皇帝之宝，次用皇帝之宝；一、太上皇帝谕旨，称为敕旨；一、太上皇帝仍称朕字；一、丙辰年太上皇帝及嗣皇帝起居注，交该衙门敬谨分纂；一、题奏行文，遇天祖等字高四格，太上皇帝高三格，嗣皇帝高二格擡写；一、恭逢太上皇帝庆节称万万寿，嗣皇帝庆节称万寿；一、恭逢太上皇帝万万寿庆节及元旦冬至贺表，嗣皇帝万寿庆节及元旦冬至贺表，均由内阁撰拟表式；一、丙辰年恭进列祖列宗实录，交内阁照例按期嗣皇帝前恭进；一、凡大祀由各衙门具题，嗣皇帝亲临行礼；一、经筵耕籍大典及大阅传胪各典，届期由各衙门奏请嗣皇帝举行；一、太上皇帝、嗣皇帝庆节令辰及掖辇巡幸地方，内外大臣庆贺请安摺，俱缮备二分呈进；一、外廷筵宴，由各衙门照例奏请嗣皇帝奉太上皇帝亲临宴坐，嗣皇帝侍坐，一切仪注，临时具奏；一、御门听政，嗣皇帝拆本示期遵办；一、乡会试朝考散馆及一切考试题目，由该衙门照例奏请嗣皇帝命题；一、嗣皇帝御极後，应请太上皇帝敕旨册立皇后；一、丙辰元旦奉先殿堂子行礼，在未传位以前，皇太子随皇上行礼；一、陛见文武大臣及道府以上，具摺恭请太上皇帝、嗣皇帝恩训；一、丙辰新正递丹书克，仍奏太上皇帝词句，且有贺六十年国庆之事，仍应於太上皇帝前恭递。仁宗信任李忠毅嘉庆初，李忠毅公长庚剿除洋匪，屡败蔡牵於浙洋，以闽师掣肘，牵尚游弋海上。上闻，逮治督臣，而代者入闽中，乃文武各官疏参忠毅逗留捏报斩获，谕密询浙抚清安泰。赖清力陈忠毅剿贼之勇，海战情形之难，仁宗委任忠毅由是益笃。当时贼中谣有「不怕千万兵，只怕李长庚」之语，亦达天听。

仙鹤龄因贺表获咎於仁宗嘉庆丁卯，以诞育皇长孙，中外大臣皆具摺陈贺，叠奉严谕斥责。提督仙鹤龄摺中至有「诞降重熙，承华少海。玉质龙姿，前星拱极。本支百世，派衍东宫」诸语，上益震怒，将仙鹤龄及拟稿之营书郭裕昆，改拟之幕友石先几先後降旨褫职，治罪有差。

仁宗斥姚祖同刻薄嘉庆丁丑，万寿恩诏，普免天下积欠钱粮，各省懽腾，争造册送户部。安徽民欠三百万，而凤阳一府尤多，巡抚康绍镛阅册已定，未及奏，迁去。继之者为姚祖同，疑民欠不实，行令诸道府大为核减，属吏震其威，勒令诸州县减造十分之四，以其欠数虚报存库，州县苦之，势汹汹将上闻。姚先奏以为官吏欺侵，造册不实，请展限核减。朱批云：「损上益下，朕之愿也。存心刻薄，有伤政体。」姚大慙，六百里行文，以原册上。

仁宗以庄敬日强健行不息二语分镌宝玺嘉庆己卯，仁宗圣寿六十，命以「庄敬日强」、「健行不息」二语分镌宝玺。仁宗敬礼杨怿曾皖杨怿曾，嘉庆时官翰林，受知仁宗，为大理卿最久，开府楚北，风骨铮然。尝召对，值盛暑，掀帘见上摇扇挥汗，入跽，上以扇置坐右，不复用，询事甚详，良久热甚，上汗出如雨，卒不用扇，又久乃出，杨亦湿透纱袍矣。

仁宗留意微员嘉庆中，兵马司指挥谢煦以同知外用，初选登州，上以其地简，特寄谕抚臣，於兖沂曹一带对调，遂改兖州。盖谢任中城时，曾以缉捕出力，蒙赏戴翎枝，故上犹识之也。

仁宗责臣工诗嘉庆川楚之乱，仁宗忧甚，作诗以责臣工曰：「内外诸臣尽紫袍，何人肯与朕分劳。玉杯饮尽千家血，银烛烧残百姓膏。天泪落时人泪落，歌声高处哭声高。平居漫说君恩重，辜负君恩是尔曹。」

仁宗命移鹰狗处鹰狗处向在东华门内长街，设总统二人，以侍衞兼之，豢养鹰狗，备蒐猕之用。其牧人皆以世家子弟充之，许其蟒袍纬帽，为执事中品之最高者。嘉庆壬戌，仁宗以非急务，命迁於东安门内长房。

宣宗遣妃宣宗勤於政事，披览章奏常至夜分，某日，有宠妃取而裂之，翌晨遣出，然亦不加以他罪也。

文宗雪林则徐冤道光未叶， 穆彰阿为满首揆， 掌机务， 实主五口通商之约。 鸦片之为害甚大， 世人无不知之， 宣宗於林则徐之焚毁鸦片， 亦念其忠， 特以穆作梗， 故林不免於罪而言和。 道光壬寅， 大学士王鼎方自河东查勘回， 闻和议， 痛战哭了争之， 不能得， 以忧死。 其病剧时， 召门下士至卧榻前， 伏枕流涕， 授遗摺数千言， 力排和议之非， 卒为穆所尼， 不得上。 王殁， 祁寯藻亦力争， 然寯藻在军机为後进， 且汉大臣不能决事， 故穆愈得志。 已而白门和议成， 宣宗退朝， 负手行偏殿， 亘一日夜未尝息， 内侍但闻太息声， 漏下五鼓， 旋入殿， 以朱笔草一纸， 封缄甚固。 时宫门未启， 命内侍持往枢廷， 戒之曰： 「但与穆彰阿， 毋为寯藻知。 」盖即谕议和诸臣於和约昼押之廷寄也。 意穆於是时， 必布危言耸论挟制宣宗者。 及文宗嗣位，颁示誊黄，为林则徐雪冤，而着穆彰阿之罪。

咸丰季年三奸伏诛怡亲王载垣、郑亲王端华皆於咸丰初年袭爵，官宗人府宗正，领侍衞内大臣。而端华同母弟肃顺，方为户部郎中，好狭邪游，惟酒食鹰犬是务。乙卯夏，官军既克冯官屯，剿灭粤寇之北犯者，垣、端渐以声色惑圣聪，荐肃供奉内廷，善迎合上旨。上稍与论天下事，三奸盘结，同干大政，而军机处之权渐移，军机大臣皆拱手听命而已。惟军机大臣大学士柏葰，资望既深，性颇鲠直，不甚迁就，三奸畏而恶之。戊午科场之狱，置柏大辟，於是朝臣震悚，权势益张矣。肃又借铸钱局一事兴大狱，户部司员皆褫职逮问，京师自搢绅以至商店，被其株累破家者甚多，皆怨肃次骨，肃恃宠而骄。时周祖培以户部尚书协办大学士，而肃亦为户部尚书，同坐堂皇判牍。一日，周已画诺，肃佯问曰：「是谁之诺也？」司员曰：「周中堂之诺也。」肃骂曰：「唉！若辈愦愦者流，但能多食长安米耳，焉知公事！」因将司员拟稿尽加红勒帛焉，并加红勒帛於周诺上，累次如此，周弗敢校也。诸大臣受其侵侮，而唯诺维谨，大学士翁心存引疾乞退以避之。庚申七月，英、法兵船犯大沽，陷东西礮台，入天津，逼通州，焚圆明园，肃方以协办大学士兼步军统领，与载垣、端华同劝文宗巡幸热河，导上娱情声色，实为希宠揽权之计也。迨和议成，英、法兵退至天津，留京王大臣疏请回跸，上将从之，为三奸所尼，屡下诏改行期。辛酉秋七月，上不豫；十六日，上疾大渐，召载垣等及军机大臣至御榻前，受遗诏，立皇太子，是日辰刻，文宗崩。三奸辄矫遗诏，与御前大臣额驸景寿、军机大臣兵部尚书穆荫、吏部左侍郎匡源、署礼部右侍郎杜翰、太仆寺少卿焦佑瀛等共八人，自署为赞襄政务王大臣，又擅遏禁留京王大臣恭亲王等不得奔丧。自是诏旨皆出三奸之意，口授军机处行之。

八月十日，御史董元醇疏言：「皇上冲龄，未能亲政。天步方艰，军国事重。暂请皇太后垂帘听决，并派近支亲王一二人辅政，以系人心。」三奸不悦。明日，上奉皇太后召见赞襄王大臣，命即照董元醇所奏行，三奸抗论，以为不可，退复以本朝无太后垂帘故事，令军机处调旨驳还。然恭王遂於此时奔赴热河，叩谒梓官，端等颇不以近支视之，且以其不足畏也。两宫皇太后欲召见恭王，三奸力阻之，侍郎杜翰昌言於众，谓：「叔嫂当避嫌，且先帝宾天，皇太后居丧，尤不宜召见亲王。」肃拊掌称善，曰：「是真不愧杜文正子矣。」然究迫於公论，而太后召见恭王之意亦甚决，太监传旨出宫，恭王乃请端同进见，端目视肃，肃笑曰：「老六，汝与两宫叔嫂耳，何必我辈陪哉。」王乃独进见。两宫泣道三奸之侵侮，因密商诛之，并召鸿胪寺少卿曹毓瑛，密拟拿问各旨，以备到京即发，三奸不知也。次日，王兼程回京，无一人知者。先是，垣等自陈职事殷繁，实难兼顾，意在彰其劳勩，诏即罢其所管火器健锐营，外示优礼，实夺其兵柄也。两宫俟恭王行後，即下回銮之旨，三奸力阻之，谓：「皇上一孺子耳，京师何等空虚，如必欲回銮，臣等不敢赞一辞。」两宫曰：「回京後设有意外，不与汝等相干。」立命备车驾。三奸又力阻，两宫不允。乃议以九月二十三日，派肃护送梓宫回京。上恭送登舆後，先奉两宫间道旋跸，垣、端皆扈从。於是大学士贾桢、周祖培、户部尚书沈兆霖、刑部尚书赵光合疏称：「我朝圣圣相承，从无太后垂帘听政之典，前因御史董元醇条奏，特降谕旨甚晰，臣等复有何议。惟是权不可下移，移则日替；礼不可稍渝，渝则弊生。我皇上冲龄践祚，钦奉先帝遗命，派怡亲王载垣等八人赞襄政务，两月以来，用人行政，皆经该王大臣等议定谕旨，每有明发，均用御赏「同道堂」图章，共见共闻，内外皆相钦奉。臣等寻绎「赞襄」二字之义，乃佐助而非主持也。若事无钜细，皆凭该王大臣之意先行议定，然後进呈皇上一览而行，是名为佐助，而实则主持，日久相因，能无後患！今日之赞襄大臣，即昔日之军机大臣，向来军机大臣事事先面奉谕旨辨驳可否悉经钦定，始行拟旨进呈，其有不合圣意者，朱笔改正，此太阿之柄不可假人之义也。为今之计，正宜皇太后敷宫中之德化，操出治之威权，使臣工有所禀承，不居垂帘之虚名，而收听政之实效。我皇上聪明天亶，正宜涵泳诗书，不数年即可亲政。而此数年间，外而贼匪未平，内而奸人逼处，何以拯时艰？何以饬法度？固结人心，最为紧要。傥大权无所专属，以致人心惊疑，是则目前大可忧者。至皇太后召见臣工礼节及一切办事章程，仍循向来军机大臣承旨旧制，或应量为变通，拟求敕下羣臣会议具奏，请旨酌定，以示遵守，庶行政可免流弊，而中外人心益深悦服矣」。会钦差大臣侍郎胜保亦奏请简近支亲王辅政，以防权奸之专擅。

十月朔，车驾至京师，将至之日，诸大臣皆循例郊迎，两宫对大臣涕泣，缕述三奸欺藐之状，祖培奏曰：「何不重治其罪？」皇太后曰：「彼为赞襄王大臣，可径予治罪乎？」祖培对曰：「皇太后可降旨，先令解任，再予拿问。」太后曰：「善。」乃诏解赞襄王大臣八人之任，以恭王奕欣为议政王，垂帘典礼，令在廷大小臣工集议以闻。先召见议政王大臣，上南面稍东席地坐，两宫亦南面坐稍北，皇太后面谕三奸跋扈诸不法状， 且泣下。 上顾曰：「阿尔女， 奴辈如此负恩， 即斫头可也， 请勿悲。 」遂与王大臣密定计， 即另派大学士桂良， 文祥等入朝待命， 垣等已先至， 尚未知解任之信。 盖三奸解任之旨及召见王大臣等， 已在初一日申酉间特命办事处勿知会怡， 郑二王， 故皆不知也， 然已微有所闻矣。 见恭王等则大言曰：「外廷臣子何得擅入？ 」王答以有诏。 复以不应召见呵止王， 王逊谢， 却立宫门外。 俄诏下， 命恭王将载垣， 端华， 肃顺革去爵职， 拿交宗人府， 会同大学士六部九卿翰詹科道严行议罪。 王捧诏宣示， 载垣， 端华同厉声曰：「我辈尚未入， 诏从何来！ 」王命擒出。 复呵曰：「谁敢者！ 」已有侍卫数人来前， 褫二人冠帯， 拥出隆宗门。 尚顾索肩舆及从人， 或告已驱散矣。 遂踉跄拥见， 肃方拥二妾卧於牀， 遂械至， 亦系宗人府。 肃瞋目叱垣， 端曰：「若早从吾言， 何至有今日！ 」二人曰：「事已至此， 复何言？ 」垣亦咎端曰：「吾之罪名， 皆听汝言成之。 」故论者谓三奸之罪肃尤甚， 垣次之， 端又次之。 廷议既上， 请均照大逆例， 凌迟处死。 初六日， 诏曰：「载垣， 端华， 肃顺朋比为奸， 专权跋扈， 种种情形，均经明降谕旨宣示中外。 至载垣， 端华， 肃顺， 於七月十七日皇考升遐， 即以赞襄王大臣自居， 实则我皇考弥留之际， 但面谕载垣等立朕为皇太子， 并无令其赞襄政务之谕。 载垣等乃造作赞襄名目， 诸事并不请旨， 擅自主持， 两宫皇太后面谕之事， 亦敢违阻不行。 御史董元醇条奏皇太后垂帘事宜， 载垣等非独擅改谕旨， 并於召对时有「伊等系赞襄朕躬， 不能听命於皇太后， 伊等请皇太后看摺， 亦属余多」之语， 当面咆哮，目无君上，情形不一而足。且屡言亲王等不可召见，意在离间。此载垣、端华、肃顺之罪状也。肃顺擅坐御位，於进内廷当差时，出入自由，目无法纪，擅用行宫内御用器物，於传取应用物件，抗违不遵。并自请分见两宫皇太后，於召对时，辞气之间互相抑扬，意在构衅。此又肃顺之罪状也。一切罪状，均经母后皇太后、圣母皇太后面谕议政王、军机大臣，逐条开列，传知会议王大臣等知悉。兹据该王大臣等按律拟罪，将载垣等凌迟处死，当即召见议政王奕欣、军机大臣户部左侍郎文祥、右侍郎宝鋆、鸿胪寺少卿曹毓瑛、惠亲王、惇亲王奕誴、醇郡王奕譞、锺郡王奕詥、孚郡王奕譓、睿亲王仁寿、大学士贾桢、周祖培、刑部尚书绵森，面询以载垣等罪名，有无一线可原。兹据该大臣等佥称「载垣、端华、肃顺跋扈不臣，均属罪大恶极，国法无可宽宥」，并无异辞。朕念载垣等均属宗支，以身罹重罪，应悉弃市，能无泪下。惟载垣等前後一切专权跋扈情形，谋危社稷，是皆列祖列宗之罪人，非独欺陵朕躬为有罪也。在载垣等未尝不自恃为顾命大臣，纵使作恶多端，定邀宽典，岂知赞襄政务，皇考实无此谕，若不重治其罪，何以仰副皇考付托之重，亦何以饬法纪而示万世？即照该王大臣等所拟，均即凌迟处死，实属情罪相当。惟国家本有议亲议贵之条，尚可量从末减，姑於万无可宽贷之中，免其肆市，载垣、端华均着加恩赐令自尽，即派肃亲王华封、刑部尚书绵森迅即前往宗人府空室传旨，令其自尽。此为国体起见，非朕之有私於载垣、端华也。至肃顺之悖逆狂谬，较载垣等尤甚，亟应凌迟处死，以伸国法而快人心。惟朕心究有所未忍，着加恩改为斩立决，即派睿亲王仁寿、刑部右侍郎载龄前往监视行刑，以为大逆不道者戒。至景寿身为国戚，缄默不言；穆荫、匡源、杜翰、焦佑瀛，於载垣等窃夺政柄不能力争，均属辜恩溺职，穆荫在军机大臣上行走已久，班次在前，情节尤重。该王大臣等拟请将景寿、穆荫、匡源、杜翰、焦佑瀛革职发往新疆效力，均属罪有应得。惟以载垣等凶焰方张，受其箝制，实有难与争衡之势，其不能振作，尚有可原。御前大臣景寿即革职，仍留公爵并额驸品级，免其发遣；兵部尚书穆荫即革职，改为发往军台效力赎罪；吏部左侍郎匡源、署礼部右侍郎杜翰、太仆寺少卿焦佑瀛均着即行革职，加恩免其发遣。钦此。」是日垣、端自缢，肃以科场、钞票两案无辜受害者尤多，都人士闻其将杀，交口称快，其怨家皆驾车载酒，驰赴西市观之。肃身肥面白，以大丧故，白袍布靴，反接置牛车上，过骡马市大街，儿童驩呼曰：「肃顺亦有今日乎！」或拾瓦砾泥土掷之，顷之，面目遂模糊不可辨云。将行刑，肃肆口大骂，又不肯跪，刽子以大铁柄敲之，乃跪下，盖两胫已折矣，遂斩之。

少詹事许彭寿疏请治奸党，诏曰：「前因许彭寿於拿问载垣、端华、肃顺时，请查办党援，当令指出党援诸人实迹。嗣据明白回奏，形迹最着者，莫如吏部尚书陈孚恩；最密者，莫如侍郎刘琨、黄宗汉等；平日保举之人，如侍郎成琦、德克津太、候补京堂富绩，外间啧有烦言。陈孚恩於上年七月，大行皇帝发下朱谕巡幸热河是否可行，陈孚恩即有「窃负而逃，遵海滨而处」之语，意在迎合载垣等，当时会议诸臣，无不共见共闻。大行皇帝龙驭上宾，满、汉大臣中惟令陈孚恩一人免赴行在，是该尚书为载垣等之心腹，即此可见。黄宗汉於本年春间前赴热河，皇考召见时，即以危辞力阻回銮。迨闻皇考梓宫有回京之信，该侍郎又以京城情形可虑，遍告於人，希冀阻止，其为迎合载垣等，众所共知。以上二人，均属一二品大员，声名如此狼藉，品行如此卑污，若任其滥厕卿贰，何以表率僚属？陈孚恩、黄宗汉均着革职永不叙用，以为大僚谄媚者戒。至侍郎刘琨、成琦、太仆寺少卿德克津太、候补京堂富绩，与载垣等虽无交通实据，而或与往来较密，或由伊等保举，或拜认师生，众人耳目共见共闻，何能置之不议。刘琨、成琦、德克津太、富绩均着即行革职。许彭寿纠劾各节，朕早有所闻，用特惩一儆百，期於力振颓靡。载垣、端华、肃顺三人事权所属，诸臣等何能与之绝无干涉，此後惟有以宽大为念，不咎既往。尔诸臣亦毋须再以查办奸党等事纷纷陈请，致启讦告诬陷之风。惟当各勤厥职，争自濯磨，守正不阿，毋蹈陈孚恩等恶习，朕实有厚望焉。」未几，查钞肃顺家，得陈孚恩手书，有不臣语，乃复逮戍伊犂。先是，载垣等拟进年号，曰祺祥，已颁宪矣，有言其意义重复者，遂置不用。初九日甲子昧爽，穆宗御正殿，即位，以明年为同治元年，上母后皇太后尊号曰慈安皇太后，圣母皇太后尊号曰慈禧皇太后，垂帘听政。

文宗容纳陆御史之直谏咸丰季年，雏伶朱莲芬善崑曲，能作小诗，工楷法，文宗嬖之，不时传召。有陆御史者，亦狎之，因不得常见，遂直言极谏。文宗阅之，不加罪，大笑曰：「陆都老爷醋矣。」即批其摺云：「如狗啃骨，被人夺去，岂不恨哉。钦此。」浙抚王有龄之父为云南昆明知县，所用签稿门丁，即两江总督何桂清之父。有龄幼时读书署中，桂清亦伴读，聪颖异常，欲就试而无籍，乃占籍昆明，就试焉，遂补诸生，十八岁入翰林。咸丰己未，督两江，有龄时亦由盐大使升至江苏布政使矣。杭城陷，巡抚罗遵殿殉难，何荐有龄可胜任。摺初上，文宗朱批，连书「王有龄王有龄王有龄」九字；摺再上，批云：「尔但知有王有龄耳？」摺三上，言「有龄如负委任，请治臣滥保之罪」，於是遂简有龄为浙抚。

德宗自述德宗尝语德菱女士云：「朕一生所处皆逆境，居尝郁郁，且幼时体弱，读书不多，而性好音乐。」又云：「朕惟欲求我国之强盛发达也，每闻各省偏灾，辄忧形於色。」德菱且曾授德宗以批阿娜之华尔子简调及英文。

德宗思得气节之士故事，廷试贡士，阅卷大臣拟前十本进呈，候钦定，然後拆弥封姓名宣布，往往如所拟名次，不更动也。光绪乙未殿试，德宗念国步多艰，思得气节之士而用之，四川骆成骧名在第十，见其卷中有「主忧臣辱，主辱臣死」二语，大赏之，拔置第一。

德宗保全言官德宗既亲政，以颐和园为颐养母后之所，间日往请安，每日章疏上阅後，皆封送园中。丁酉年，恽毓鼎附片劾太监牛姓在外招权纳贿，请严惩以符祖制。牛姓者，颐和园亲近小阉也。帝示翁同龢曰：「此疏若为太后所见，言官祸且不测，朕当保全之。」乃撤去附片，仅以正摺呈园。德宗戊戌新政光绪戊戌正月初六日，德宗以给事中高爕曾请设武备特科，因特谕饬军机大臣会同兵部参酌中外兵制议奏。又谕：「贵州学政严修请设专科，所称一为岁举，一为特科，先特科，後岁举。特科约六事：一内政，为考求方舆险要、郡国利病、民情风俗者；二外交，为考求各国政事、条约公法、律例章程者；三理财，为考求税则、矿务、农功、商务者；四经武，为考求行军布阵、管驾测量者；五格物，为考求中西算术、声光化电者；六考工，为考求各物制造工作者。由三品以上京官及督抚学政各举所知，无论已仕未仕，注明其专长，在保和殿试以策论，严定去取，评列等第，覆试後引见候擢，此为经济特科。以後或十年或二十年一举，不拘常例。岁举则每届乡试年分，由学政调取新增算学、艺学各书院学堂高等生监，录送乡试，初场专门，次场时务，三场仍《四书》文。凡试者，名曰经济科，中贡士者，亦一体覆试殿试朝考等语。饬总理衙门议奏。」四月二十八日，召见康有为、张元济。五月初五日，谕：「自下科始，乡、会试及生童岁科各试，一律改试策论。」十六日，谕饬两江总督刘坤一查明上海农学会章程，咨送总理衙门查核颁行，并编译外洋农学诸书。十七日，谕饬奖赏各省士民若有新书及以新法制成新器果系足资民用者，所制之器，酌定年限，准其专利。有能独力创建学堂、开辟地利、兴造枪炮各厂，有裨於兴国殖民之计者，着照军功例给予特赏。二十九日，谕饬迅印冯桂芬《校邠庐抗议》千部，送军机处。六月初一日，谕饬乡、会试仍为三场，一场试中国史事论，二场试时务策各五道，三场试《四书》义二篇、《五经》义一篇。首场中额十倍录取，二场三倍录取，取者始准试次场，每场发榜一次，三场毕，如额取中。岁科试生童，先试经古一场，专以史论时务命题，正场试以《四书》、《五经》义各一篇。至词章楷法，当先期降旨考试，偶一举行，不为常例。嗣後一切考试，不得凭楷法之优劣为高下。七月初三日，谕饬嗣後殿试，即量为授职，停止朝考。初六日，谕准主事康有为所呈京师设立农工商总局，派直隶霸昌道端方、直隶候补道徐建寅、吴懋鼎等督理。十三日，谕准湖南巡抚陈宝箴奏保湖南候补道夏献铭、黄炳离，前内阁学士陈宝琛，侍读杨锐，礼部主事黄英采，刑部主事刘光第，广东候补道杨枢、王秉恩，江苏候补道欧阳霖、杜俞、柯逢时，江西候补道恽祖祁，湖北候补道徐家干、薛华培、左孝同来京预备召见。十四日，谕饬詹事府、通政司、光禄寺、鸿胪寺、太仆寺、大理寺等衙门，归并内阁及礼、兵、刑等部办理。湖北、广东、云南三省巡抚并东河总督，一并裁撤，均着以总督兼巡抚事。河督即归并河南巡抚，漕督及各省不办运务之粮道，及向无盐场仅管疏销之盐道，均着裁撤。各省同通佐贰等官无地方之责者，查明裁汰。又着将各局所宂员裁撤净尽，并将分发捐纳劳绩人员，严加甄别，限一月办竣。十六日，谕饬礼部尚书怀塔布、许应騤，侍郎堃岫、徐会澧、溥頲、曾广汉交部议处，王照原呈留览，以怀塔布等不为王照递呈也。十九日，吏部议怀塔布等革职，王照赏三品顶戴，以四品京堂用。二十日，谕饬工部会同步军统领衙门、五城街道厅，挑挖京城内外河道，修垫街巷，款由户部筹拨。又谕内阁候补侍读杨锐、刑部候补主事刘光第、内阁候补中书林旭、江苏候补知府谭嗣同赏四品卿衔，在军机章京上行走，参预新政事宜。二十四日，谕准孙家鼐请设医学堂，由大学堂兼辖。又谕准徐致靖酌置三、四、五、六品学士。又谕准主事萧文昭请设各省茶务学堂、蚕桑学堂，着各督抚迅速筹办。二十七日，谕准黄思永筹款设办速成学堂。又谕准都察院代奏四川举人陈天锡所请，将大挑教职誊录各项人员，於会试荐卷中挑取，及科甲候补人员，一体考差。又谕饬详议中书祁永膺所奏各省教职改为中小学堂教习。又谕准刑部主事顾厚焜所请举办邮政分局。又谕着瑞洵於京师创设报馆，繙译新报。又谕饬各督抚查明四月二十三日以後所关新政之谕旨，迅速刊刻誊黄，切实开导州县教官详切宣讲。并饬令藩臬道府上书言事，毋得隐默顾忌，其州县官应由督抚代递，即由督抚将原封呈递，此次谕旨并着悬挂督抚大堂，俾众共观。二十八日，谕饬各省藩臬道府，凡有条陈，自行专摺具奏，毋庸由督抚代递；至州县等官言事者，即由督抚将原封呈递；至士民有欲上书言事者，即由本省道府等随时代奏。

德宗戊戌密谕德宗曾有赐杨锐等密谕，文曰：「朕近来仰窥皇太后圣意，不愿将法尽变，亦不欲将此辈老谬昏庸之大臣罢黜，而登用英勇通达之人，令其议政，以为恐失人心。虽经朕屡次降旨整饬，而并且有随时几谏之事，但圣意坚定，终恐无济於事。即如十九日之朱谕，皇太后已以为过重，故不得不徐图之，此近来实在为难之情形也。朕亦岂不知中国积弱不振？至於阽危，皆由此辈所误，但必欲朕一旦痛切降旨，将旧法尽变，而尽黜此辈昏庸之人，则朕之权力实有未足。果使如此，则朕位且不能保，何况其他。今朕问汝，可有何良策，俾旧法可以全变，将老谬昏庸之大臣尽行罢黜，而登英勇通达之人，令其议政，使中国转危为安，化弱为强，而又不致有拂圣意。尔等与林旭、谭嗣同、刘光第及诸同志等，妥速筹商，密缮封奏，由军机大臣代递，候朕熟思审处，再行办理。朕实不胜十分焦急翘盻之至。特谕。」是亦可见当时之束手无策，踌躇满志也。

德宗欲开懋勤殿懋勤殿在乾清宫西廊，屋五楹，为列圣燕居念典处。咸丰中，何秋涛主事以进《朔方备乘》， 「 原名《北徼汇编》，文宗赐今名。」 诏在懋勤殿行走。同治後，殿久虚，惟南书房诸臣时就其中应制作书，以其与南斋毗连也。光绪戊戌六月，有意复古宾师之礼，将开懋勤殿，择康有为、梁启超、黄绍箕等八人待制，燕见赐坐，讨论政事，闻者谓为二千年未有之盛举，惜未及开而八月之变作矣。

德宗谕黄绍箕抡才瑞安黄仲弢提学绍箕，初以湖北主考陛辞请训，德宗谕之曰：「现在百姓困苦已极，皆朕不德所致，然卿辈亦不能辞咎，朝政非更张不可。卿此去，极宜留意抡才，为朕得可用之人。」

德宗听讲下泪德宗读书，翁同龢实傅之，一日，授读「惟女子与小人为难养也」章，引史事数十条，反覆讲论。德宗为之下泪，曰：「女戎之祸，其中必有小人！」盖指李莲英也。翁复引明怀宗故事曰：「怀宗能知女子小人之难养，斥魏忠贤、客氏，而用人不专，终至失国。」语为李所闻，谗之於孝钦后，光绪戊戌遂有政变之祸。

德宗注论语德宗好学，手不释卷，光绪戊戌以前，每於经筵听讲《论语》时，遇有新义可以发明经语者，恒以片纸录出，其後成帙，藁藏正大光明殿扁额中。

德宗之记忆力光绪己亥十月，召见恽毓鼎，孝钦后语及豫省疏报雹灾事而忘其县名，顾德宗曰：「皇帝记为何处？」即应曰：「巩县也。」时马家埠至永定门方新设电车，孝钦问及，复顾德宗曰：「此何国所为？」应曰：「德使海靖也。」以一循例报灾之摺，数年前所兴之工，犹留心不忘如此。

德宗亲翁同龢德宗冲龄典学，昵就翁同龢，或捋其髯，或以手入怀抚其乳，故常熟在书房二十五年，最为上所亲。尝乞假回虞山省墓，雅不愿其去，不得已，始允假一月。陛辞日，坚与约曰：「下月今日，朕与师傅相见 於此矣。」

德宗自奉俭约德宗自奉极俭，某年，谕内务府大臣增某制一书案，谆嘱勿尚华丽，但求适用。及案成而犹未加漆，即命进呈，问其值，以七百金对，怒曰：「一书案而糜款若是，汝辈积习何时始能革除耶！」又以足蹴其背而斥之曰：「混蛋！还不滚下去。」外间於是哄传德宗性情乖张矣。

德宗羁縻董福祥之手诏董福祥，字星五，甘肃固原州人，贫无资籍，以武健称。同治初年陕甘回乱，董与同里沙三、张俊约为弟昆，沙以年长为首领，董次之，张又次之，集里中武勇少年得数十人，保据一方，式遏寇乱，而恒分道往邻县，掠粮以自给。嗣张与沙不协，私与董谋，乃除沙三而由董统其众，张副焉。迨左文襄督军陇上，董、张率所部诣大军，乞击回自效，皆以娴习山川险要，且甘人耐劳苦，所向屡有功。复从刘锦棠出塞平新疆，别为一军趋和阗，克之。和阗在崑仑旁，濒於沙漠，风寒日薄，亦惟甘人能堪之。此董之建功之始，旋为新疆喀什噶尔提督。岁乙未，平甘肃河州回乱，授固原提督，入统武衞後军。光绪庚子，八国联军入京师，董随扈至西安，解兵归里，陛辞日，德宗出手诏畀之，慰勉甚至，亦羁縻之策也。其诏曰：「上谕董福祥知悉，尔忠勇性成，英姿天挺，削平大难，功在西陲。近以国步艰难，事多掣肘，朝廷不得已之苦衷， 谅尔自能曲体。 现在朕方屈己以应变， 尔亦当降志以待时， 决不可以暂时屈抑， 隳却初心， 他日国运中兴， 听鼓颦而思旧， 不朽之功非尔又将谁属也。 尚其勉旃。 」董捧诏感泣， 遂终老邱园， 没齿无二， 戊申春， 病卒， 年七十矣。 董有四妻， 皆无所出， 以犹子天纯为嗣， 早卒。 二孙恭， 温。 董形貌壮伟， 性劲戆， 善驭将， 汉， 回诸将皆奉命唯谨，董军之名震於关西。 家居惠安堡， 在金积堡旁， 「 乱後於金积堡设厅治曰宁灵厅。」 饶於财，尝捐金三十万修灵夏渠，引黄河水以溉田，民利赖之。

德宗西狩琐闻德宗久制於孝钦后，光绪庚子拳乱之始，心非之而不敢言。及西狩，恒思援各省督抚以自助，勤王之师陕藩岑春煊最先，岑故先朝勳裔，颇重之，擢陕西巡抚。一日召入，叩头毕，帝甫有言而孝钦适至，德宗色变，岑亦汗下流背，乃乱以他语而罢。当西狩日，衣履敝垢，一日内侍进呈新袜，式劣，不悦。俄而孝钦至，问：「袜佳耶？」德宗曰：「然。」孝钦又曰：「差长否？」德宗曰：「然。」孝钦乃笑。

回銮计定，德宗命将新制二轿试坐，巡抚督夫舁入，德宗奉孝钦出，命内侍八人举之，孝钦先坐以为适，乃命德宗坐。德宗见孝钦立於地，不敢坐，促之，德宗局蹐曰：「不敢。」孝钦笑曰：「汝略坐无妨。」乃作半跪式，略坐即下。

德宗抑郁光绪辛丑，德宗自西安回銮，见外患日逼，大局至危，宵旰忧劳，遂撄心疾，尝以椅横贯以竹，命两小太监肩之而行。帝手持小铜器，以物触之作声，口中喃喃曰：「外国人如此闹法，怎麽了，怎麽了！」且行且语，不意竹椅倾斜，踣於地，两璫皆伏地请罪，帝曰：「不干尔事。」一跃而起，狂奔入内。

最初两后之垂帘也，德宗中坐，後蔽以纱幕，孝贞、孝钦则左右对坐，孝贞崩，孝钦独坐於後，至光绪戊戌训政，则孝钦与德宗并坐，若二君焉，臣工奏对，嘿不发言，有时太后肘使之言，不过一二语止矣。及幽於南海瀛台，则三面皆水，隆冬冰坚结，常携小阉踏冰出，为门者所阻，於是有召匠凿冰之举。偶至一太监屋，几有书，取视之，《三国演义》也，阅数行，掷去，长叹曰：「朕且不如汉献帝也！」

德宗自晦光绪甲午、乙未交，德宗颇信用长麟、汪鸣銮言，一日三迁，悉由散秩而拔置卿贰，召对无虚日。二人造膝密陈，虽欲有所规画，卒以出言不慎，为内监所詗知， 「 故事，召见在养心殿侧一小书室，仅帝与被召见者二人而已，军机侍值例须退出。」 谮於孝钦，立罢二人职，谕中并有「迹近离间永不叙用」等语。嗣後母子之间始起猜嫌，而帝之一举一动，乃无日不遣内监侦报矣。帝每日黎明，必往孝钦处请安，长跪宫门外，有时内监不为传报，不命之起，即伏地不敢起。庚子变作，两宫西狩，既就道，行在湫隘，闻孝钦声辄长跪，以在宫日闻孝钦至，跪地以迎，久而习惯也。及抵西安，处分和约及军国重要事，悉孝钦一人独裁，间亦一询帝，帝唯唯，不置可否也。居陕无事，日惟遣小阉嬉弄洋犬，以消永昼，盖欲因以自污也。回銮未久，遂拘禁深宫矣。