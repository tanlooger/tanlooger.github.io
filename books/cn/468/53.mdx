---
---
---
title: 孝友类
---



文与也孝友长洲文处士君点，字与也。负盛名，为文肃公震孟之孙。诗古文辞，书画金石，咸不失高曾矩法。执亲丧三年，止酒彻肉，昼夜居庐。服除，祀事惟谨，朔望肃衣冠，拜宗祠，遇祭日，虽风雨必返祭。仲父乘授命，家产破落，与也怡然，依墓田以居。兄然为适赋所累，乃转贷亲懿，为输之官。

方穉官孝友遂安方穉官，名成郯，东阁大学士书田之子，进士象瑛之父也。孝友性成，其事父能服勤尽养，父尝曰：「是子先意承顺，不愧古养志者。」已而父遇变闽中，乃尽鬻田庐迎柩以归。少弟穉稷偶随之吴门，遘寒疾，舌苔厚几寸许。穉官以帛裹指拭其口，四十日始愈，指为之溃。

施愚山孝友宣城施愚山侍讲闰章，少失怙，事叔如父。及贵，叔稍不悦，犹冠服长跪。母马夙失欢於大母，抑郁而卒，乃请大母命，循例乞褒封，据地哀陈，始获焚黄祔庙。其讲学白鹭书院时，一日，讲长幼有序，因自言少年孤露。终鲜兄弟，至於啜泣。座中有阋墙者，为之悔感。

林瑛佩孝友侯官林瑛佩聪慧能诗，年十四，父云铭遭耿精忠事下狱。瑛佩匿其弟於深山中，藏利刃衣袖间以自防，日饁饘粥，饷父於狱。母以惊怖成疾，瑛佩刲股疗之。身任家务，卒免父於难。郑诚斋孝友秀水郑诚斋虎文，乾隆中官赞善。少孤，竭力事母，母病，祷於神，请减算畀母。事兄如父，迎寡姊归老於家，抚诸侄诸甥五十年，亲戚故人待以养葬者无虚岁，就食於其家者无虚日。囊箧每空，家人告之，郑笑曰：「姑强支持，饥寒当共之，吾宁苦身，无以病吾心也。」性无苟取，岁时有馈遗者，非其人，虽亲旧不受。

夏修德孝友新建夏修德， 字筠湄。 性至孝， 事祖母供飬如礼， 甘旨必亲进。 始励志帖括， 应乡举， 不得志， 遂绝意进取， 理家政。 而亟课诸弟， 日夜督率激励之， 皆斐然有文行。 弟修常 心， 修忠相继举於乡， 修恕成进士， 入翰林， 乃欣然曰： 「吾自是可以报先人於地下矣。 」

李春江孝友苏伶李春江伟躯润嗓，技艺冠羣，性聪敏。尝於市肆购残缺《耕织图》一帙，暇辄临摹，久而有得，画人物，无不入神。又尝与诸画家晨夕切磋，声誉日增，岁得润笔资倍於戏值，然终不弃伶卖画，曰：「伶本业，画余技也。且班中脚色无多，缺一不办，我去，奈众人何？」弟某性顽劣，不事生计，母偏爱之。李得赀悉数奉母，弟浪用不敢怨，弟有所忤，亦笑抚之，不与校，盖恐伤母意也。咸丰时，粤寇难作，有人见其负母挈弟出胥门去。不知所终。邓裕明孝友邓裕明，常熟梅里镇人。世业鬻饧，以父宪文耄而失业，裕明日备甘旨以供膳，更察其性之所嗜使尽欢。咸丰戊午，宪文病卒，医药丧葬无不具。母顾氏之浣溺涤污，亦躬任之。母病，夜不解衣，及痊，裕明始有笑容。

裕明友爱其弟裕福，遇其病，调护备至。念母老，自卖饧於市，无人侍奉也，乃措资於人，为裕福纳妇。裕明旋亦自娶，然母之所需，仍躬任如初。

训导杨泽清宣讲至梅里，尝造庐访之。市有不孝子某，杨召之至裕明家，强裕明上坐，令某长跪受贡，某卒改行。

钱塘丁氏之孝友钱塘有丁孝子二人，长曰申，字竹舟；次曰丙，字松生。既卜葬其父母於西溪而庐墓焉，乃筑风木盒以避寒暑。咸丰丁巳，粤寇扰杭，盦毁於燹。光绪季年重建之，其附属於盦者，有松梦寮、友梅轩、凫戏池、思颜亭、不如圃、西园、慕陆簃、朝阳台诸胜。竹舟、松生孝而悌，每自相师友，以文行着於时，且综理杭城善举，逾三十年。昼治事，夕着书，恒就所居嘉惠堂而东西列坐，相与商搉，怡怡如也。申之子修甫，名立诚；丙之子和甫、名立中，亦友爱羣从，教以诗礼，使足自立，盖亦善於养志者也。

殷怀乡孝友殷怀乡，汪浦人。少孤，有母及诸弟，无恒产，佣力以养。耕作之暇，辄入山刈薪，至夜分始休，明旦入市，易甘脆奉母，日以为常。年三十始娶妇，教之事姑，妇亦婉娩听从。无何，岁大荒，无所得食，乃谓妇曰：「俱死无益，不如嫁汝，得银钱可以养吾母及吾弟，汝亦得生路，一举而两利也。」妇不可。殷曰：「非吾意也。非汝负我，且吾母得存活，即汝所以报我也。」妇乃从之，母及弟卒赖以全。後母死，负土成坟，诸弟成立，皆为婚娶。或劝续娶，泣曰：「吾妇归我，无失德，且得母欢心。昔以贫故弃之，今复娶，是负吾贤妇也。」卒不娶，独庐於墓侧以终。安子孝友安子，佚其姓，伶也。尝寓杭州吉羊巷，事母事兄，无间言。兄早娶，乃以童养媳完姻者，母待之甚薄，日夕自操作，稍不遂意，即以鞭扑从事。迨安子娶妇，妇之母家颇小康，时有馈遗，母心艳次妇之富，时承奉之，而待长妇则如奴仆。安子谂知之，婉谏其母，更慰兄嫂，且令妻务与嫂同作苦。妻笑而言曰：「我岂木偶之不灵耶？抑如悍妇之狂悖耶？但能使母勿尔，毋虑余不能操作也。」安子乃请母弗偏护，母颔之。

安子外出数月，归见母，方持一盘上楼，视之，火腿粥一瓯，白片嫩鷄一盆也。至楼，安排碗箸毕，唤次妇命之食，旁坐以待。安子怒，重斥妻曰：「尔以吾母为奴仆耶？」母应声而言曰：「我愿送来，不干尔事。」安子忍气下楼，视兄嫂，则於竈下共席而飡，其肴仅白菜一碗而已。於是太息而言：「何势利之一至於此也！」复上楼，母已撤馔俱竣，妻笑曰：「何如何如，此非吾之过也。」安子怒甚，揪妻发而痛责之，旋欲跳楼出，兄止之，安子曰：「我不忍见。」遂去。

庞佑孝友虎邱山塘有庞孝子者，名佑，字申甫。早丧母，侍父寝食，晨夕依依也，以是终身不再娶。父年六十余，病蛊，便溺闭癃，治莫效。一日，忽水道通畅，患顿释，盖实孝子吮之所致也。越八年，父卒，哭踊尽哀，经营窀穸，无失礼。既葬父，家事一秉兄命，不析产。弟卒，抚其孤，孤亡，又抚嫠穉四人，教养成立。偿兄逋以千计，戚属中之不克葬者悉助之，推解周急，承父志，一如父在时。金桂银桂官妇之孝友出苏州阊门东北行五十余里，有巨浸曰鹅湖，湖滨有市集曰荡口，地属金匮。诸荡萦绕，以水为乡，中最大者为鹅镇荡，洪涛巨浪，不让江湖。余若清镇、蔡湾、舒遂等荡，星罗碁布，或三里一遇，或五里一遇，土人操舟为业者十之五也。

光绪中叶，有银桂官者，舟人之少子也，姓华氏，兄金桂官，兄长弟二龄，而诞生皆以八月，故命名如此。父早卒，兄弟各操一舟，母氏傅，传食於二子。子妇熙熙，无稍拂逆，而二妇之相亲相敬，相怜相惜，求之世家大族，虽手足不易得，况娣姒乎？

银桂官妇姓裘氏，无锡人，生一子一女，皆能助父母，分微劳。姑年迈而健，妇钗荆髻椎，雅善牵挽，貌沉实，寡言笑，骤视之，无异於常人。奉姑事夫，虽有礼，亦常人所能勉为，姑亦慈善。

金桂官妇沈氏，亦无锡人，貌娟秀，好涂泽。事姑以怡色柔声。膝下仅一女，责之独严，不稍假借，盖事亲事夫以情胜，待所生，则持义方之义。妇每视姑膳毕，坐姑侧，随口说故事，又曼声唱山歌以娱姑，姑乐甚。

先是，沈以童养媳七岁至华家，姑兼母职，教养兼施。沈又活泼，时以乾餱启衅邻舟，姑约束遂严，然姿首楚楚，善承色笑，固甚爱之。迨银桂官娶裘氏，沈已先一年与兄完聚矣。齐民家庭之习惯，童养媳辄为人所蔑视，翁姑亦往往虐遇之；临时迎娶者，虽赤贫，亦备六礼。今沈妇虽得堂上欢，然童而养焉，夙受教训，裘後至，又驯谨无可瑕疵，姑遂假以词色，不似遇沈之喜则抚循，怒则呵斥也。二妇初相见，即甚相得，裘固乐沈之和易，沈亦爱裘之巽顺。两舟各揽客载，不能日相守，间数日共泊一湾，亲昵臻至。姑偶不适，即谢客不载，裘自任扶掖浣濯之劳，而使沈调羹奉药。沈不自安，暇辄取溺器衷衣，乘裘不在侧分其劳，裘见之必夺去，甚至苦相持，不知者几疑为攘臂之争也。裘之言曰：「嫂事姑久，识姑性，心细而灵，主饮食，和药饵，关系至重，且荏弱不耐劳苦，一转移间，各得自尽其心，又何嫌焉？」其诚恳如此。某年夏五，同泊甘露镇，载客观赛会。夫有旗叔某亦操舟，是日适泊於二舟间，左金而右银也。叔母顾氏，愚妇也，媳周氏，亦童养，佻达狠戾，奴视尊嫜，夫不敢问，翁责之必反唇。沈、裘深鄙之，向不与亲近，姑亦戒勿相答。

赛会之举，肩摩毂击，尤易生事。方诸舟之维系也，已无隙地，一舟後来，欲泊无所，转舵欲还，误触周船尾，碎磁碗二，两不相让，遂用武。而周与彼舟妇角力不已，同落水，周乃过银桂官舟，丐裘为理发。裘知其余怒未息，不能却，周怨其姑坐视，申申骂，且言童养妇非人所为。裘慰之，谓：「婶夙爱妹，今日之事，男女分曹而鬬，婶性良懦，噤不敢前，非袖手也。然彼妇虽凶恶，亦饱饮清流，且见额青紫而臂流血也，我气为之稍平。」周默然，衔其讽刺，欲与争，以裘负贤名，远近戚串皆重之，言语参商，知必不得直，乃佯笑应之，而阴谋徐起。念裘以孝尊嫜和妯娌得名，而妯娌之和，尤为难能而可贵，欲败其名，必使其嫂恶之。

沈与裘相处渐久，庄言谐语，彼此无猜，乃一旦骤改常度，阅两月，绝不闻沈有娓娓之谈。平日喜嘲弄，有童心，夕阳倚棹，鷁首停针，辄与裘把袂牵衣，或互引小儿女啼笑以为乐。两月以来，亦绝无此事，裘实不知开罪之由，惟矙姑之不留意，沈时时与周相往还，裘则大诧。未几，而姑忽假事语裘曰：「汝嫂虽童养媳，我视如女，所以随意喜怒，不存芥蒂者，正惟亲之，固非轻之。媳无论童养与否，惟贤者可重耳。」裘大骇，彻始彻终，颠倒思索，意不能无疑於周。然自此与嫂言笑，一如平时，嫂本无城府，亦稍安之，但不能如前此之水乳也。会沈之女患时疫未愈，而沈亦受传染几殆，裘竭力调护，不离左右，迷惘时固未及知。病起，闻金桂官之赞叹，姑又历历叙述，谓病重时劝其稍留意，防传染，彼固不听，且夜半焚香祝天云：「吾家可无我，不可无嫂，嫂事姑久，能得欢心，乞天垂宥。」涕泗横流，我适闻之。沈感泣，相爱如初，惟交谊中断之原因与周之谗口阴谋，沈犹未尝稍露。後戚串有嘉礼，亦童养媳成婚者，女宾中有裘氏母族在，谓裘曰：「童养成婚，礼殊草草，我与汝幸免此，得不为人所轻。」裘曰：「是何言？我嫂固童养媳也，我不敢拘成见，泥恶俗。如不贤，虽备礼迎，亦惟家之索。」语未竟，忽有人拊其背笑曰：「一个闷葫芦，今打破矣。」则沈也。乡间酒食殊简率，须臾客散，二妇踏月携手归舟，述周之谮，并深自刻责，为不识人。姑殁後，犹不分析，卒和好终其身。盖二妇之考於姑，而妯娌之相友，实世所罕有也。

夏邑盗之孝友夏邑多盗，报案而若干年不获，县官有三参四参之处分，至四参，须褫职矣。一日，获一人，令提案严讯，盗曰：「吾为是二十余年，案累累不可胜数，既至此，有死而已。此间苟有年久不破之案，小人悉承之，官可免四参矣。惟小人有父母，当拯之。」令依其言，并案解府，录供通详。钉封至，兵役拥之出，将赴刑场，其父母哭送之。盗曰：「勿哭，父母犹忆某年之大荒乎？儿以为农多饥寒，不如为盗，请於父母，父母允之，自是而两弟授室，两妹遣嫁，父母得称小康。儿志毕矣，虽砍头，亦何怨哉？」遂引颈就刑。

施詧从父命执礼宣城施詧为愚山尊人，家法严重。始婚夕，客强以酒，谢弗胜，父以为忤客，目慑之，即跪谢，父遣去，则退而跪於寝门。漏三下，父入见之，引其手曰：「孺子执礼过矣！」

颜习斋寻亲颜习斋名元，幼鞠於蠡县朱翁，长归宗，至关东寻亲。时为明崇祯戊寅，大兵直薄近畿，元之父被掠，果得其踪於渖阳，殁矣。寻其墓，哭奠如初丧礼，招魂题主，奉而归，遂弃诸生，终三年丧。自是用世之志益殷，曰：「苍生休戚，圣道晦明，责实在余，余敢偷安自私乎？」乃南游中州，张医卜肆於开封以阅人，所遇甚众，倡实学，明辨婉引，人多归之，然执宋儒之见者比比，未能化也。

冷昇寻亲冷昇，益都人，诸生。父植元，於明崇祯己卯游岭表，既鼎革，兵戈阻绝三十年。昇发愤，依肇庆道赵进美於端州，冀便咨访。一日，有乔某者，亦山东人，往西粤，昇跪请访求。越岁乔返，微闻其父殁於龙州。昇遂辞去，溯牂牁而上，历三百七十余滩，自横州达南宁，经迁隆，思明，行五千里，遇那利人蔡、郑二叟，询知与其父旧为龙州土司客，乃偕往。复与葬师谭某遇，遂得父榇於龙州北门交带桥侧，负骸骨归。张孝女为父复譬张孝女，陕西镇原人。父某，为讐家所杀，女有三弟，不能报。讼於官，讐家辄以贿寝之，凡三讼，不得直，女愤曰：「吾誓以死复吾仇！」语稍稍闻於外，讐家则谓此弱女子，无足为也。时值明季，寇盗纷起，李自成陷镇西，守令皆降贼，狱事益缓。既而自成陷京师，明思宗殉国，大兵既入关，自成复走陕西，大兵逐之。女闻兵至，乃断发易衣冠为男子，臂弓腰矢以往，请於主兵者，愿杀贼自効。主兵者伟其言，令率五百人为先驱，每战必先，以功授为忠显校。迨西安既定，女陈言於主兵者曰：「镇原，吾乡里也。道路山川，吾所素悉，且被兵久。请以一军往略之。」乃进为武毅将军，遣一军随之，徇镇原。

既下，女即围讐家，取讐头祭父墓。既抵家，乃泣拜其母曰：「母当不知儿为何人？儿，母女也。儿之变服为男子者，冒死以杀贼，实为父讐。今讐已复，吾志已遂，有弟可侍母，儿亦不能再作椎髻之妇，事人。志遂讐复，儿请死。」遂自刭，母欲阻之，血濡刃而出矣。镇原之人哀之，为之立孝女祠。

洪承畴母责子以孝洪承畴母某氏，志节凛然。承畴既降，随大兵入都，乃遣人迎其母於闽。母至，见承畴。大怒，操杖击之，且责以不死之罪，曰：「汝迎我来，将使我为旗下老婢耶？我打汝死，为天下除害。汝不忠若此，即不孝也，汝当思所以孝我者。」承畴疾走而免，母即买舟南还。

陆介庵莱舞承颜陆瑶林，字以攻，号介庵，顺治朝官金谿令。性至孝，中年即乞归终养。乙酉春，同里陆鹤田侍御举高年会，凡十二人，得寿一千余岁。鹤田绘图志盛，过叔寅作记，余各赋长歌。十二人之年龄，倪青翟年九十六，王胪始年九十一，施抑庵年八十九，潘泰瞻、张默先年八十四，俞萍涵、于贞瑕、沈元甫年八十一，过叔寅年七十八。次年复会，增入者三人，俞元白年八十二，杨孚九年八十一，其一则介庵也。介庵时年六十有一，随父筠修方伯年八十四，父子同与，尤盛事也。先是，明天启甲子元旦，方伯年六十一作诗，有「既是三元推作首，复看五纪让居前」之句。介庵步韵云：「椒觞上寿孙应後，莱舞承颜我欲前。」

夏国材夫妇双孝夏国材，字光宇，新建人。有孝行。母病，其妇熊氏径刲股以进，病寻愈。居父母丧，夫妇以孝称。顺治丁亥岁旱，倾囷廪以济族邻，谓遵父母遗命也。

柴绍炳以孝感人仁和柴虎臣名绍炳，少有至性，生计清寒。父亡於官，求商人附载东去，迎棺归葬，乃躬自负土成邱，时节祭奠，涕泪迸涌。里中有避父笞出亡者，虎臣遇之，问得其故，大悲曰：「尔有父笞，非苦；我无父笞，乃苦耳。」为赋《游子遇孤儿行》。其人垂泣自恨，卒为孝子。

张鹏翼事亲养志连城张鹏翼笃信程、朱，锐意问学，自治甚严整。终日端坐，跬步不苟，盛暑不袒裼，事亲养志无违。居丧，蔬食三年，不外游，不内寝，动必以礼。史大成乞终养其父鄞县史立庵名大成，顺治朝官礼部侍郎。时同官议裁孝子节妇廪给，曰：「彼分内事，何与朝廷？」史毅然曰：「为子不孝，为妇不贞，亦何与朝廷，必以法绳之耶？」议遂寝。

史性至孝，会其父思之，绘己容以寄，亦令其绘己容寄之，闻命惊怵，晨夕不安。故事，京察六年俸满，方得请假归，史仅四年，不合例，乃上疏自陈曰：「臣父思子不见，思见子之仪容，呼子不来，频呼子之名字，臣而忍此，不可以为人子，亦何以为人臣？」世祖览奏，恻然，特许终养。及中途，而父凶问至，哀毁成疾，遂以养母家居。

桑文侯抱铛哭父桑调元， 世称弢甫先生， 其父文侯， 孝子也。 家贫， 粥角黍於市， 亲病关鬲， 和羊脂於粥以进， 终不痊， 抱铛而哭。 人为绘《抱铛图》， 万徵君光泰赠诗云： 「羊脂数合米一匊， 病父在牀惟噉粥。 父能噉粥子亦甘，粒米胜於五鼎肉。升屋皋某无归魂，束薪断火铛寡恩。牀前呼父铛畔哭，抱铛三日铛犹温。恨身不作铛中米，临没犹能进一匕。」谓铛，不闻铛有耳。

胡励斋恸父致疾仁和胡励斋通政亶性至孝。父患脾疾，日夜侍汤药，衣不解带，目不交睫，中裙厕牏，皆自涤之。及卒，三日勺水不入口，一恸吐血数升，遂以哀毁成疾，寻亦不禄。

徐敬庵负父骨归钱塘徐敬庵中丞旭龄，少负至性。父死於豫章，蒲伏数千里，求遗骸，间关险阻，猛虎在前，初不色动。感父见梦，得死处，卒负骨以归。陆棻大呼救父陆棻，原名世枋，字次友，号义山，平湖人。当大兵南下，父未庵为阿什兔所执，将加刃，义山从麦陇中躣出，大呼曰：「宁杀我，勿伤父。」阿异之，乃舍而俘之，献於固山诚顺伯马光远，试以文，大喜，抚为子，留於旗，後乞归。康熙朝官至内阁学士。既致仕，抵家之日，着屐登岸，淡然荣利，绝不自知有二品之尊也。

常氏孝姑顺、康间，闽县有二怪，一黑怪，一白怪。白怪为陈轩田，名昂，诸生也。恃才而狂，以事忤当道，被斥，流山左。昂仅有一母，已老，妻常氏，未婚，闻昂远戍，亟来归奉姑。其仆陈德采薪以供爨，安溪陈介石太史迁鹤为醵金赎罪，乃释归。复补弟子员，始与常氏成婚。黑怪即方迈，字日斯，其行事与白怪相类。

陈定庵上书救父陈文和公敱永之父定庵，以父谪塞外，上书讼冤，格於吏议，遂沥血草疏，愿代父行，有「缇萦以一女子尚能救父，臣荷圣朝孝治，敢惜微躯」之语。虽不得请，然世祖怜其孝，次年，即释归。及圣祖御极，以孝行蒙宸眷，屡擢至工部尚书。

圣祖不忍死其考光绪己丑，盛伯希祭酒昱在京师琉璃厂坊肆，见有「顺治十九年」五字之圣祖御笔画，盖圣祖不忍以世祖出亡而改用年号也。

李因笃遵母命就徵康熙己未， 圣祖诏开博学宏词科， 李因笃被徵， 以母老辞， 阁臣闻其名必欲致之， 人吏承风旨加意敦迫。 将以死拒， 母劝之曰： 「儿死固佳， 七十老人将何依乎？ 」不得已， 始涕泣就道。 应试入翰林， 与朱彝尊， 潘耒， 严绳孙称四布衣。 授官後， 即上疏乞飬， 情词恳恻， 诏许放归。 疏中有曰：「内阁学士臣项景襄， 李天馥等旁采虚声， 先後以臣因笃姓名联尘荐牍， 获奉谕旨， 吏部尊行， 陕西督抚促臣应诏赴京。 臣自念臣母年踰七十， 属岁多病， 又缘避寇坠马， 左股撞伤， 昼夜呻吟， 久成废疾， 因顿牀褥， 转侧须人。 臣年四十有九， 儿女并无， 母子茕茕， 相依为命， 躬亲扶持， 跬步难离， 随经具呈哀辞， 亦第移咨吏部。 吏部谓称亲援病， 恐有推诿， 一概驳回。 而台司郡邑络绎遣臣长行， 急若风火。 臣趋期之限， 虽迫於戴星， 而问寝之私， 倍悬於爱日。 然呼天莫应， 号泣於途， 心绪荒迷， 如坠云雾， 低头转瞬， 辄见臣母在前， 寝食俱忘， 肝肠迸裂。 」既归， 奉母家居， 旦夕不离。 因笃， 字天生， 陕西富平人。

陆清献居父丧礼陆清献公陇其再起应去博科，在都，闻封公讣，即徒跣出国门。抵家後，日夕哭泣，惟茹素，不入内寝，席地而卧。期年，乃以土坏置垫四隅，寝其上，所制服悉准家礼。三月之内，衰絰不去体，三月後，始易麻帽，以麻缕为纬，服麻袍。小祥，始用白布帽，以棉纱钱为纬，服粗白布袍。大祥，以月白綫为纬，始用浅色布套，加於素袍。从时法古，盖两得之矣。

陆清献以孝母感人陆清献尝为灵寿令，政尚宽大，吏民莫不怀德。或以其性近书痴，故嬲之，陆徐发其谋，不动声色，由是无敢有欺之者。一日，有老妪控子忤逆，呼其子至案前，则一年未弱冠之少年也。陆谓其母曰：「余署中无僮厮，尔子可暂服役，俟有代者，当为杖遣可也。」随命其子给事左右，毋得稍离。陆每晨，鹄立太夫人房外，太夫人起，即进盥漱，进茗饵。午餐，侍案侧，奉甘旨，时作孺子态，承色笑，太夫人食毕，方噉其余，晚餐亦如之。每公暇，辄侍坐，或述古事，或说民间情状，以为笑乐。太夫人稍不适，则扶掖搔爬，秤药量水，数夜不寐，了无倦容。如是者数月，某子忽跪请归省，陆曰：「汝母子龃龉，何省为？」某子泣曰：「小人向不知礼，开罪於母，悔不可追。」遂召其母至，子见母，痛哭自投，母亦哭，即令其母挈之归，後以孝闻。

姜西溟梦梨寄母姜西溟，名宸英，性行敦敏。尝客中州，梦食大梨而甘之，欲遗母，不果，怅然而醒，因作《梦梨》诗寄两弟。追溯月日，正其母病思大梨徧觅不得时也。

姜云一孝父母姜云一，名国霖，少有至性。父游京师，病，云一往省，则已歾，无钱市棺，乃以敝衣一袭裹尸，负之乞食而还，族人为醵金葬之。母善怒，怒则致疾，云一百计解之。一日，怒甚，跪膝前，作小儿嬉戏状，自持母手，挞其面，母笑而罢，自是不复怒。时云一年五十矣。

阎百诗卧起父侧太原阎百诗，名璩。遭母丧，疏食三年。服既阕，哀其母，不忍其父之独处也，不入内而卧起於父侧者又一年。父谕之，不去。

丁世淳终养继母继母年老，无终养例。康熙庚戌，浙抚范承谟疏言，知县丁世淳以继母刘氏年老，呈请终养，吏部议驳，奉特旨允行。自是而有继母、生母者，皆许终养矣。

朱寿命赎母朱寿命，江西余干人，康熙乙卯遭乱，与母李氏相失，日夜泣，不欲生，如是者数年。一夕，梦若有神语云：「汝母无恙，隶正蓝旗下。」寿命乃痛哭，遍拜其戚族邻里，与诀曰：「苟不见母，不生还矣。」於是短衣芒屦，背黄袱，足胫赤露，匍匐三千余里，走京师。至，则行乞市中，或遗以饼饵，则自食，遗以银钱，则纫衣缝中，竟日忍饿，不费一钱，为赎母计也。踪迹久之，果得母所在，如梦中语，而旗主故要重值以拒之，乃日跪其门外，双膝为肿。遇母生日，持肉面一盂，跪进母，伺母食毕，然後起。邵远乎学士时官京师，义而赎之，既出，无所依，因留学士家，母性卞急，小不如意，则诟骂不休，甚则捽而批其颊，寿命益嬉笑谢，曰：「恐伤母手。」後数月，得便舟，乃奉之归余干。

巢端明庐母墓嘉兴巢端明，名鸣盛，事母孝。母殁，筑室於墓，颜其堂曰永思，阁曰止阁，自号止园，三十七年跬步不离墓次。及卒，徐俟斋私諡之曰贞孝先生。

高裔赎父事母宛平高大理裔少有至性，生十二年，而父以吏事谪渖阳，高涕泣号呼，欲上书阙下，请以身代，众皆骇笑，以为孺子言，莫与承听者。临行，揽父裾泣曰：「儿不能发愤致身，使生父还，十年後，当独身依戍所，不复言归。」自是，遂刻苦於问学，昼则从诸昆弟坐列贩鬻，夜中且泣且读书，严冬常服短布罩衣，忍寒抱卷不辍。康熙丙辰，成进士，入翰林。会以地震，推恩宽在法者，高请於朝。圣祖恻然感其至情，诏许赎归。而方是时家无丝粟，乃流涕委曲跪告於同官暨乡人，倾身以营，踰年，父得归。高侍父，自壮至老，容色如婴儿，动静作止语默之间，所以承意观色而处其宜者，皆古礼经所未尝有。退朝，常居於内，问之仆御，则母夫人令其读《杂记》，陈说其义以为欢乐也。

崇明老人有孝子孝媳康熙癸亥，崇明有吴姓老人者，年九十九，其妇亦九十七岁矣。老人生四子，壮年家贫，鬻子以自给，四子尽为富家奴。及四子长，咸自立，各赎身娶妇，遂同居而共养父母焉。

吴卜居县治西，列肆五间，伯花米店，仲布庄，叔腌腊店，季南北杂货店，四店并列，中一间为出入之所。四子奉养父母，曲尽孝道，始拟膳每月至一家，周而复始。其媳曰：「翁姑老矣，若一月一周，则必历三月而方得侍奉颜色也，太疏。」复拟每日一周，周而复始。媳又曰：「翁姑老矣，若一日一周，则历三日而方得侍奉颜色也，亦疏。」乃以一餐为率，如早餐伯，则午餐仲，晚餐叔，则明日早餐季，四餐一周。若逢五及十，则四子共设於中堂，老人坐其上，东则四子及诸孙辈，西则四媳及诸孙媳辈，分昭穆坐定，以次称觞献寿，率以为常。老人饮食之所，後置一厨，厨中，家各置钱一串。每串五十文，老人每食毕，反手於厨，随意取钱一串，即往市中嬉，买果饼啖之。厨中钱缺，则其子潜补之，不令老人知也。老人间与知交游，或博弈，或樗蒲，四子知其所往，辄遣人密持钱二三百文，安置所游家，且嘱其佯输钱於老人。老人胜，辄踊躣持钱归，老人亦不知也，亦率以为常，盖数十年无异也。

老人长子年七十七岁，余子皆颁白，孙与曾孙可二十余人。崇明总兵刘兆以联表其门曰：「百龄夫妇齐眉，五世儿孙绕膝。」

许伯泰孝父母许伯泰，巴陵人，康熙时诸生。岁大疫，父客长沙，中疾，伯泰奔侍之。父愈而闻母又病於家，急驰归。时某邑令施医药，药性良，急求之，既得，冒风雨乘孤舟下潇湘，风猛舟覆，溺洞庭湖，家人弗知也。是夕，母见伯泰以药饮己，饮罄大汗，疾顿愈，呼伯泰，家人讶未归，後始知其已殁而托母以梦也。

焦袁熹以亲老辞官焦袁熹，字广期，世居歇浦南，学者称南浦先生。康熙丙子登乡荐，念祖母鞠氏、母唐氏春秋高，遂绝意进取。癸巳，韶求实学之士，华亭王文恭公、安溪李文贞公交章荐之，奉旨召见，以亲老固辞，及选山阳教谕，仍乞终养。乙巳，母病，袁熹年六十六矣，犹躬自扶掖，进饮食，积三四月不怠。及卒，勺水不入口者十日。

张如绪乞归养父济宁张如绪，字绍先。康熙庚辰进士，为礼部主客司郎中，以父世思百岁告养，蒙召见，并许其家居得具摺附闻世思起居。

李孝贞事父不嫁禾中李孝贞，字凤，梦康女也。梦康儒而贫，日不再炊，孝贞织絍以佐尸饔。梦康疾，祷於天，有鸟衔果蓏堕药柈中，尝而进之，霍然愈。里中世族争欲聘孝贞，孝贞益不自安。一日，请於梦康曰：「女以何而贤？」梦康曰：「善事舅姑耳。」孝贞曰：「非也，焉有舍我父事他人亲以为贤乎？」竟不可夺。孝贞既事父不嫁，闾巷闻而化之，诸妇女有争言诟谇者，皆相戒曰：「毋令孝贞知。」时人为之语曰「生女慎勿嗔，养女不嫁有孝贞。」

唐容斋守母棺唐容斋有母丧，会贼入其邑，杀长吏，死者相枕藉。唐縗麻苴杖，卧丧次，贼逐之，环柩三匝，且泣且骂。贼以刀斫唐，弗中，中几，几裂，刀亦寸寸断。贼相顾惊怪，稍稍引去，自是遂相诫，无敢入唐孝子门。王恩荣为父复仇王恩荣，字仁庵，蓬莱诸生也。父永泰，为县吏尹奇强殴死，恩荣甫九龄。祖母刘氏力讼，官袒奇强，给银十两，斥去其状，刘悲愤，闭门自经死。恩荣母亦刘氏，既抱夫仇，复痛姑丧，重裹官所予十金，识而藏之，渴葬其姑，厝永泰於小屋中，自居其旁，大书示其子曰：「汝知杀而父者谁耶？」痛哭三年，婴疾且卒，呼孝子至，授以裹金曰：「汝家累年积三丧，而祖母及父皆不得良死，而吾仇竟优游法外。此裹金官所给也，汝家以三命易十金矣。吾所以宝藏至死者，冀汝长成，能见金而念仇。今金在仇存，汝当知祖母及父母之死状惨也。」恩荣受金，乃大哭。

恩荣家连积三丧， 日益贫。 服阕， 入邑庠， 誓於父柩， 以利斧自随。 其舅患之， 令读书长山岛中， 且戒之曰：「复仇，固志士，然以四命易一仇，且自斩其嗣，毋庸也，必勿报仇。」恩荣佯诺，日取伍员列传读之，读已，即哭。夜深，则露香告天，冀得仇所。夜梦，辄遇仇呼骂，拊牀呻呓，如触魔魇。时年二十有八，筋力稍壮，幸举一子，告其舅曰：「王氏有胤续矣。」

恩荣乃怀斧入城，遇奇强於道，猝进斧，手颤不即中，掇石投之，奇强仆於道周。乃猱进，将就而殊之，路人大集，不得逞，奇强遂戢足不窥门宇。一日，偶独立，而恩荣已伏侦其门，直前斧之，毡帽厚，得不殊，但创其耳。家人奔愬於官，顾年远而永泰狱无左验，官将坐恩荣以谋杀，恩荣涕泣出裹金，朱批烂然，其裹以指血作书钤之，官见两太息曰：「孝哉王生！罪尔违天，违天不祥。听尔违法，违法得罪。考诸《周礼》，有调人之司，尹奇强，汝终身避王生可也。」恩荣应声哭，官亦哭，奇强遂遯於栖霞。

事寝八年矣。奇强固长於医，其戚某为奇强所常往来者，子弟造栖霞坚请，奇强亦以事隔久远，未必即值恩荣，逡巡入城。道经一小巷，奇强固缩备，则张望无人始进，而恩荣已突出小屋中，以手揕其胸，奇强知不免，泥首乞哀，恩荣曰：「奇强，尔大命近，吾父迟尔久矣。」疾下其斧，斧入，颅开，血溅恩荣面。然犹患不死，则以足力蹴其胸，实则奇强中斧时已久殊，恩荣恨之深，故累蹴以泄其愤。邻右闻声争集，遮恩荣，不听前，恩荣大笑曰：「王恩荣白日杀人报仇，岂能逃者？众来，随恩荣面令君以自首。」

奇强家延讼师，谓当日永泰实自缢而死，非殴毙者。县官欲开棺验视，恩荣稽首出血曰：「尹氏所求者，欲论抵耳。吾既不爱死，则尹氐之欲己偿，吾安忍再暴父屍，以重己罪。」官不能屈，博徵诸胥吏及父老，咸曰：「永泰之死，实奇强毙之，且恩荣伺之十余年，今日得复其仇，天也。」官遂具牒上之法司，法司议曰：「古律无复仇之文，然查今律，有擅杀行凶人者，予杖六十。其即时杀死者不论，是未尝不教人复仇也。恩荣父死三年，尚未成童，其後叠杀不遂，虽非即，犹即也。观其视死如饴，激烈之气有足嘉者，应特予开释，复其诸生。即以原存埋葬银给还尹氏，以彰其孝。」且将具题请旌，恩荣之舅闻之，造有司曰：「孺子求见其父母耳，夫人遭奇祸，以要旌门式闾之荣，又何忍矣？」官叹曰：「汝亦贤者也。」遂止，而祀其母於祠，时康熙己丑也。是时莅斯事者则抚军蒋廷锡，提学黄叔琳，观察李发甲，皆一时名宿。

赵希乾割心食母南丰赵希乾，年十七，母病甚，割心以食母。既剖胸，心不可得，则叩肠而截之，母子俱无恙。其後胸肉合，肠不得入，粪秽自胸次出，谷道遂闭，而饮食男女如平人。

丁季渊母丧不脱衰丁季渊居继母张夫人丧，三年不脱衰。以亲染风疾，终身不言风。王瑞虹冒火负祖母钱塘王瑞虹，名湛，聚族居杭州长板巷。一夕，盗入其室，无所获，遂纵火。时火猝起，人又畏盗，皆屏迹不敢前。祖母沈氏年耄不能避，陷烟焰中，径路且绝。瑞虹挺身投焰，负之出，毛发为焦，两得无恙。

林铁崖欲见父母林鐡崖持节驻珠　，其地故多飓风，风起，拔山飞树。李尝袒立中庭，仰天祝曰：「好将某吹送到泉郡开元寺，挂东西千丈二石塔上，然後呼僧絙引而下，得见吾父母，拊棺一恸，幸甚。」

袁重其捧衣思母袁重其将出游， 母辄为脱衣浣澣而更絍之。 偶就客饮， 有镊工为之按摩， 误为所裂。 初不觉， 归寝， 解外服， 乃见之， 则母前所絍之衣， 离摐不可卸， 大惊， 捧衣长号， 悔痛终身， 不能释。

徐智千孝母仁和徐智千茂才元英正直好义，事母尤孝，先意承志，惟恐或失其欢。既举茂才，谓帖括无益世用，欲弃去，秋试期近，母强之应考，遂欣然入闱。荐而不售，母使游燕京，应京兆试，乃居全浙会馆三载，有《怀母》诗题壁间。同治甲戌，八世孙印香舍人恩绶以计偕入都，摄影以归。一日，茂才方在书斋剃头， 「 宋黄山谷诗「身不出家心若住，何须更觅剃头书」。」 母召之，则剃匠方与茂才辨论诗律。母闻之大喜，亟诏茂才出资，令剃匠就傅。既知其有母待养而不可辍业也，复诏茂才月给米一石，茂才悉遵母命，无敢违。刘琪间关寻父康熙间，毕节刘琪生四岁，父出贾不返，琪时涕泣思父，辄依母陈氏问父形貌奚若，及平日言动，谨志之。既而请於母，欲求父所在，母曰：「儿幼穉，何能为？姑待之。」至年十四，泣谓母曰：「儿行决矣。」母亦泣曰：「若父始客滇，今十年，不知所往，儿能大索天下邪？慎无去我。」琪跪曰：「儿幸有兄弟，可奉母，母无念儿。儿不得父，不可为子，儿行决矣。」则先求之滇，不得，则之蜀，之楚，西踰桂林，北走秦陇，险阻寒饿，屡濒於死。时距父客游时已辽远，传闻疑似，必踪迹达其地，望绝而後之它。思悲凄怆，为诗四十章传於人，冀有来告者。

既而琪又之吴越，之齐鲁，之燕，之赵，如是者十年。一日，忽於京师之国舅厂闻有乡音者，审里居姓名，则其父也。道家常事，悉符合，相持大恸，道路闻者皆流涕。琪侍父归，母犹无恙。家故贫，竭力营甘旨，孝养二十余年，及遭忧，年四十余矣。子五人，一举於乡，孙、曾并着文行。玄孙御史晟昌始以琪事实上於朝，覆按得实，乃命有司坊其县而祠祀之。

杨大瓢为父讼冤山阴杨宾，字大瓢。工诗善书，嗜着述，乡里有杨才子之目。又安城以友人事牵连，戍宁古塔，宾赴阙讼冤。圣祖鉴其诚，谕令之柳条边，迎父归养，塞外人称为杨孝子。着有《柳边记略》。宾既归越，乡人亦改称为孝子焉。

唐女愿为婢赎父康熙朝，守备唐汾犯法当成尚阳堡，而家有老母，其幼女投牒刑部，愿入官为婢，留父养亲。情词凄楚，涕落无声，诸曹郎怜其孝，屡为乞请，而卒格於例。慈谿郑寒村太守梁时官刑部，为赋《悲唐行》。

潘天成寻父母桐城诸生潘天成锡寿，世称潘孝子。幼与父母避仇相失，天成乞食求之，往来休宁山中，跳走哭泣，每至市，辄持一鼗鼓，大声为乡语，观者从而笑之，莫测其意也。行至江西界，其母从巷中出，颇疑天成非丐者，详问所由，相持而悲。因又询知父所在，迎之归里。天成论学祖姚江，又从荆溪汤之錡，受东林之学，後事宣城梅文鼎，略涉历算。狷洁长贫，以老饿死。

方恪敏迎父骸骨桐城方恪敏公观承天性孝友，封翁以事戍边，卒於戍所。恪敏年甫弱冠，闻耗，跣足徒行数万里，至塞外，负父骸骨归。後以布衣获马周之遇，官至直隶总督。

徐煐刲股疗母疾徐煐，杭郡庠生徐栩子，性孝友。康熙辛卯，栩妻周氏病笃，煐年甫十六，见母病日急，私念刲股可疗疾，因潜割左股和药以进。越八年为戊戌，母卒，乃亲卜地於西湖山麓，躬负畚局以葬之。

陈孀妇助父四万金康、雍间，海宁陈氐有孀妇，富而孝。父尝官州牧，以罣误，图复官，需二万金，拟商诸妇。别多年，遽数百里，诣之，阍人入报，亟请稍憩厅事，妇已步至屏後，是固急欲见父也。逾刻，婢以红氍毹敷地，然但闻环佩声而已，忽一婢云：「夫人扶病来矣。」少顷，复加绣毯，终不出。父怪之，命仆私问於婢，婢言地尘垢，夫人畏伏地，必俟父命免拜，方出。父乃传谕去地衣，谓病初愈，可弗拜，免劳乏。语未毕，姗姗来前，作欲拜状，父止之，乃裣袵万福。父命坐，然後详叩起居，并途中劳顿否。延入内闼，父述来意，妇言此细事，弟辈或仆来均可，何劳大人亲至。然数年不见颜色，藉得稍申定省，甚善。又言复官後，安能即有缺，恐二万金不敷，行时，兑四万金可也。坚留十余日，洒泪而别。孝敬后至赐园问安京师狮子林北有世宗藩邸扈跸时赐园。圣祖幸园进膳，特命孝敬后率孝圣后问安拜觐，天颜喜溢，连称有福之人。

王麟瑞无愧事继母如母雍正朝，南靖王侍御麟瑞八岁丧母，能尽哀，事继母如母，母病渴，思食青梅，侍御绕树呼号，绝食三日。父殁，庐墓三年，突遇虎，虎却避之。里人刘陞，遗金数百两，拾而还之，俾得完娶。雍正纪元，既举特科，复以荐授永平知府，擢四川道监察御史。

徐大姑刲股疗母疾钱塘孝女徐大姑为吏部尚书文敬公潮孙女， 陕西巡抚静谷宗丞（木巳）女。 母素患羸疾， 雍正丙午七月，宗丞方以编修典试广西，随母在杭，见母病笃，因语弟曰：「母病已笃，傥不起，将奈何？吾已投疏祷神，愿以身代。」旋又割股和药以进，母病果愈。

张白氏刲肱疗母阳湖张金第妻白氏生三子，夫死於京师，舅亦旋殁。家贫，藉纺织度日，戚族有周给者，皆簿记之，以为异日报答之地，年六十四卒。其母病时，尝刲肱以进，舅疾复然，知县黄瑞鹏表其门曰「纯孝苦节」。有孙名惠言，字皋文，闻人也。

高宗依祖训太宗尝命儒臣繙译《三国志》、辽、金、元史，性理诸书，以教国人。及读《金世宗本纪》，见申女真人学汉人衣冠之禁，心伟其语。一日，御翔凤楼，传谕王大臣，不许褒衣博带，以染汉人习气，凡祭享明堂，必手自割俎以昭诚敬，谆谆数千言，详载圣训。故高宗钦依祖训，於八旗校射处，皆立卧碑以示儆焉。

高宗孝孝圣后高宗侍奉孝圣后，孝养备至。每巡幸木兰、江浙，必首奉慈舆，朝夕侍奉。尝从后之训，减刑罢兵。后喜居畅春园，上恒於冬季入宫之後，间数日，必问安侍膳。及崩，则於燕处之地皆设寝宫，巾栉、楎椸、沐盆、吐盂，备陈如生时。时往参谒，哭每失声，且於园隙建恩慕寺以资冥福。

孝贤后孝孝圣后孝贤后事孝圣后最得欢心，高宗尝称其淑德为古今之贤后，故待遇后族至优，富察氏之先後膺五等封爵者，凡十四人。后崩，御祭文字，哀婉沈挚，凡平日所御奁具衣物不令撤去，悉如常设之，盖念其孝也。

蒋韶年愿代父戍乾隆丁巳，长芦运使蒋国祥以事谪戍军台，其子韶年屡求代，不得。壬戌五月，出塞省之，恸哭求於台帅。帅怜之，为奏请，果获俞旨。国祥归，寻卒，韶年旋亦放还。

冯成修乞假寻父南海冯成修，字达天。七龄丧母，父远出不归，依世父以居，与语其父，辄涕泗交颐，益奋学。乾隆己未成进士，点庶吉士，散馆，授吏部主事。庚午，擢郎中。己卯，视蜀学，揭条约十四则以训士。得官後，两次乞假寻父，卒无所遇。年六十一，假归，不复出，掌教粤秀、越华两书院，受业数百人。年八十，计其父已百有一龄矣，乃持服三年。乙卯，重宴鹿鸣。卒时年九十有五，着有《养正要规》诸书。

汪鱼亭殉父乾隆朝，杭人汪宪，字鱼亭，尝官刑部员外郎，在京数年，以亲老归，不复出。居父忧，食苴服粝，期不变制，遽以毁卒。钱文端公陈羣尝比之荀顗、谢贞。

秦文恭愿赎父罪金匮秦文恭公蕙田尝以父坐事系狱，伏阙上书，愿以身赎。寻奉旨免父罪。

陆朗夫陈情养母吴江陆朗夫中丞燿外任时，母已年高，高宗谂知之，初选大理府知府，为改登州，升西宁道，复调运河。及擢方伯，母以有痰疾，颠狂益甚，必中丞侍侧稍息叫号，乃上疏陈情，即蒙温纶垂允。

曹士元收父骨曹起凤，字士元。父子文客死於蜀，不知其所。士元往求遗骨，道河南，历陕西，走成都，南至於云南，西达於金川，书牒於背，且哭且行。乾隆己巳，反成都，濒死者数矣。一夕，梦神告以所在，遂往求，见有棺累累然，棺皆有主名，其一独无，启棺，见骨，沥血验之，没骨，遂收骨归。恒斌从父远戍宗室侍衞公恒斌，字絅文，太宗第十子辅国公韬塞裔也。任三等侍衞。父萨喇善官吉林将军，以事谪伊犂，方卧病不起，恒奋然曰：「古人有身代父役者，吾何不为？」遂陈情当道，乞代奏。有旨责其沽名，褫职，仍命从父行。

恒昼夜侍父疾，至废寝食，无几微怨。抵伊犂，父疾瘳。阿文成公桂时为伊犂将军，贤其行，会哈萨克新附，遣使入贡，奉旨择贤员伴送，阿因命恒充伴送官。入京途次，待陪臣忠信得大体，高宗召见慰藉，仍授三等侍衞，皆京供职，盖特恩也。恒请事毕仍往伊犂侍父，上允之，擢二等侍衞。乙酉，乌什回人叛，恒随明忠烈公瑞由伊犂倍道进抵乌什，战屡捷。三月朔，领左翼兵，阵城南山下接战。贼麕至，奋勇邀击，所向披靡。贼惧，隐城濠诱之，万镞齐发，殁於阵。事闻，上轸惜，因宥其父罪还京，赐恤如例，廕云骑尉。

谢御史陈情养母全州谢御史之重入台垣也，戆直如初，高宗屡褒之。时谢继母蒋氏家居，老矣，谢上疏乞补外，曰：「窃惟科道之望内陞甚於外转，而人情即愿外转不愿左迁。况臣负罪至深，受恩至重，欲图涓埃之报，宜依日月之光，而才识龙颜，遽辞凤阙，犬犹恋主，蛇亦衔珠，臣独何心，敢昧斯义。伏念臣继母蒋氏年已七十一岁，臣又系独子，忆自雍正甲辰秋服阕赴补，母子离别，十五年於兹矣；丙午冬，从军出塞，母氏含藜藿以弄孙，倚门闾而望子，又十二年於兹矣。臣今虽复朝班，尚违子舍，顷者母氏书来，道及行动艰难，耳目昏聩，开缄捧读，愧惧交并。欲归养，则家道贫苦，甘旨不供，不孝有三，其一斯在。欲迎养，则广西至京，水陆七千余里，江湖之风波可畏，车马之颠覆亦可虞。欲归省，则往返动经半年，在家不过数月，乍逢又须告别，既别却难再逢，慈母之涕泪转多，游子之方寸终乱，是则矢忠矢孝，二者难兼，而在官去官，无一而可。臣再四踌躇，惟有外转邻省，庶得迎养数年。但臣才能既不称道府之官，而迁转又从无自请之例，违例干泽，端不可开。伏乞敕部治臣妄请之罪，或知州，或知县，降授微员，悯臣将母之忱。或湖南，或广东，量予近地。臣亦知风尘下吏，远逊台谏清班，然民社在身，外得竭驽骀之力，母子聚首，内得伸乌鸟之私，虽公庭屈膝於上官，胜往岁荷戈於荒塞。」寻有旨，授湖南督粮道，旌直臣也，奖孝子也。

卢庆锺庆禄宝父手泽余姚卢抱经学士文弨性嗜古籍，官俸修脯悉以购书，雠校刊行，不假人助。及没，无以为家，其执友某为谋以抱经堂数万卷归巨室，巨室佽助以金，待其子孙如约取归，如南阳井公与晁昭德故事。其子庆锺、庆禄曰：「是先人手泽存焉，虽贫，安忍一日离也？」

段若膺居丧哀毁金坛段若膺大令玉裁七十丧亲，如孺子哀。八十祭先，未尝不哭泣。八十时读书，未尝不危坐，坐卧有尺寸，未尝失之。

洪穉存遇母忌不食洪穉存，名亮吉，幼孤贫。及长，常橐笔游公卿间，节所入以养母。母卒，时客处州，弟霭吉不敢讣，为书言母疾甚，促其归。洪亟行，距家二十里，舍舟而徒，方度桥，遇其仆之父仇三，知母歾，大号踊，失足落水中。流数里，汲者见发扬水上，揽之得人，识之者共舁至家，久之方苏。洪以不及视含敛，後遇忌日辄不食。

陈质庵承惧塞外陈质庵，名容礼。以父英德令沁斋谪戍伊犂，遂弃妻子，随侍以往，跬步不离者十余载。尝密请於将军松筠，愿以身代，俾父得生入玉门。松怜其诚，据情入奏，虽未奉俞旨，而孝子名布於域外矣。父殁，徒跣万里，扶柩归葬，庐墓三年。後官江苏通判。及松入掌钧轴，书联赠之曰：「揽胜寰中九万里，承懽塞外十三年。」盖纪实也。

翁运槐运标寻父乾隆朝，有孝子翁运槐、运标，余姚人也。初，其父大环偕所亲赴粤西，舟经湖南永州之新塘站，夜忽失所在，同舟者徧迹不可得，驰报其家。妻母邬氏得耗，遣老仆走粤西，冀有遇，久之，终不得踪迹，乃具所遗衣冠以葬。既卜兆於神，有「意外得生还」之语，三卜而三兆，故举家犹冀大环之得生还也。时运槐方八岁，运标止三岁。後三年，邬殁。殁时，呼其女，以两子属之，曰：「我不即捐躯从汝父於地下者，待二子成立，将挈而亲迹诸衡永间，今已矣。」当是时，姊弟相守，求大环遗箧，得舟次新塘一诗，末云：「霜浓古寺钟闻处，一点空明透佛灯。」羣复疑大环或遯迹於沙门矣。迨运槐年十三，即奋身往湖南、广西间求父。中道病，困逆旅中，适同乡有贾於其地者，挈之归。姊迎而哭曰：「汝之行，固母志也。垂绝丁宁，皆冀两弟能成立以後事，今犹未也，乃以孱幼之身，颠踣道路，何为者？」两子泣受姊氏诫，自是不轻出。

越三十余年，运标成进士，运槐举一子，遂商所以迹父者。卜诸神，复得生还兆，曰：「神许我矣，誓寻父，不得则不返。」皆密自部署行李，担负作远行状，日试奔走於幽室中。既而运标亦举子，甫三日，遂潜身偕出，人无知者。两人之行，或分或合，困苦艰险，不避也。阅数月，会於全州之湘山寺，盖以其父诗有古寺佛灯之句，故凡荒刹废院辄刺探焉。其友邵某闻其已会於全州，至寺詷之，白其故，邵曰：「误矣。若翁非好为畸行者，平日为文章，多恳恳於儒墨之辨，岂可以一诗疑之？吾意衡永之间，可通舟楫，子盍制一舟，榜曰浙东余姚翁某兄弟寻父之船，溯洄上下，必有得耗以来告者。」乃从之。

运槐、运标乃泛舟，沿流上下半载余。一日，泊舟白沙洲，有老人造舟而告曰：「吾为郑海还，汝所求，生者吾不知，非然，则瘗於是洲者，其是耶？」则大愕，跪而叩其颠末，乃言：「去此二十里，为吾所居之鸟窝塘。吾有弟，曰海生。其妇於乾隆壬申十一月七日产子，海生走报其妇家。渡江，溺焉，为败苇架阁，得不死。俄顷，苏，出水登岸，迥视丛苇中赫然有一尸，趣吾往视之。其人貌癯而晳，所衣，表里皆缯制，因共舁而瘗之。洲前有隆然高阜，即埋骨地也。前数闻有人访求，将往语之，里老尼吾曰：「所求者生人，非求溺而死者。指死者以应，是速祸也。」自是三十余年，吾怀为之耿耿。今海生已前殁，吾老矣，幸不死，闻君等来，敢以告。」

海还所言得尸於丛苇中，以月日计之，距大环之失踪新塘才二日耳，盖海生是日所生子曰某者，时犹健在，故其时日，海还尚能碻记之。遂至海还家，则海生之妇亦能具道当日事，以其夫曾同日罹厄也。复言当瘗尸时，曾拾得杂佩数事，今惟一钥尚存，亟取视之，钥乃折叠制，已缺一齿。因忆遗箧之锁固失钥，即募善走者持钥还浙，乞姊证之。姊得钥大恸，曰：「是也。当日遗箧归已无钥，我启以他物耳。」急足还报，始信是洲之为父葬处也，遂奠哭如礼。招魂而归殡，路人见之无不感泣。

其後运标官祁阳知县，白沙洲为其隣县境，遂筑祠买墓田，使郑之後世守之。

沈应科徒步寻父骸德清沈应科之父名炯文， 乾隆时以时事牵率戍渭南， 卒於戍所。 越十年， 应科长矣， 齎本县牒， 徒步往求父尸。 则匶已瘗， 衰草平原， 天苍苍， 地茫茫， 不可觅也， 乃放声长号。 会有牧人过， 见而问焉， 告以故。 牧人曰： 「吾知之， 然已忘之， 汝可问荷锸者张可宁。 」因遥指张居处。 入门则张已病亟， 哭拜叩下， 张气息仅属， 瞠目曰： 「吁！ 吾几忘之矣。 汝父瘗处， 吾尝埋三巨石於上， 若品字然， 亟寻之， 勿失。 」言讫即逝。 应科哭拜出， 徧觅两日， 至一所， 有石微露， 搰之果得三石， 再搰则棺见焉， 木朽矣。 炯文少时当唇堕一齿， 验之宛然， 复啮指滴血， 血沁入， 遂负骨徒步以归。蔡以台鬻妻养母闽中蔡殿撰以台家赤贫，至孝，无以为养，将鬻其妻。夫人不忍拂，请行，抵富家白其故，乞改执爨役。主人感动，遂如恉。一日，召墨客入书斋，适遇夫人，相对泣。主人骇，诘之，如客即蔡也，乃送还。未几，蔡联捷会状，屡典文衡，激厉寒畯，现身说法，初不以此事为讳。哑孝子丐食奉母乾隆时，昆明有哑孝子者，居东门外，有母，老矣。孝子贫且哑，不能治生，己出丐食，有得则归以奉母，三日或一餐也。暑日人与以瓜，受而不食，强之不可，瞰之，则再拜奉膝下矣。母亡，众议给棺，不受，至井畔汲之，得铜钱六千，盖其平日所积以供葬费者也。後不知所往。

舒铁云以母老辞官舒铁云孝廉位，大兴人，侨寓湖州之乌镇。尝从王朝梧观察之黔，值南笼仲苗不靖，威勤侯勒保统兵征之。观察身在行间，为治文书，勒见而器之，恒与计军事。仲苗平，勒移督四川，为经略，率三省兵攻白莲教匪，时乾隆癸丑也。勒与舒约曰：「子之才，傅修期、骆宾王流也。从我游，军蒇，治中别驾，所以烦士元者在吾，无忧。」舒以母老道远思归辞，曰：「昔温太真，东晋之国士也，绝裾违亲，为论史者所惜，吾岂以五品官而置七旬垂白之母於八千里外乎？」谢勒南归。贫无以养，恒负米湖湘间以养母，岁一归省。既又客云间、秣陵、会稽，地较近，辄数月一归以省母。

毛燧传喜母病愈毛燧传，字阳明。数岁时，母病逾月，体清削减半，母愈，骄语其侪曰：「吾母今已愈矣。」人曰：「母愈，乃一乐至此耶？」应声曰：「乐有大於是者耶！」

陈稽亭父丧哀毁元和陈稽亭工部鹤少出嗣，居本生父忧，哀毁倍常，瘠甚，降服三年，要絰不除。乡举後，以祖母年高，不欲往应礼部试。久之，通籍官部曹，再出再归，率掌教江宁之尊经书院以老。

吕西圃出父於水火苏州吕孝子西圃尝从父泛舟吴淞，父失足，溺於水，西圃即跃入洪流中，负之以出。其平日实不谙水性也，狂风骇浪，竟获无恙。一日，乡邻不戒於火，及吕氏庐，西圃突焰而入，负父出，方及门，所居室烬焉。

仁宗孝敬高宗内禅，颁行嘉庆丙辰时宪书，盖仁宗登极之纪元也。仁宗面谕枢臣，命除民间通行专用嘉庆元年一种外，其内廷进御，及中外各衙门与外藩各国颁朔，皆别刊乾隆六十一年之本，与嘉庆本并行，以彰孝敬之诚。自是两本并行者历四载，至高宗升遐始已。

邓显昌&#63140；鸟事父母邓显昌&#63140；鸟，字子掁，云渠，其自号也。新化人。少事里中宿儒张某，诲以穷经植品，澹泊自守，遂守之以终身。初为学时，即一言一动必依礼，佻达者或戏呼为道学先生，弗顾也。

母毛孺人，靖州詶导学古女也。尝遣显昌&#63140；鸟省父於靖州，濒行，自作《授经图》，左手执经，右手持杖，以针刺指血濡其上，图成，以授之曰：「儿离吾左右，慎勿忘持杖告诫时也。」及至靖州，学古留之使学，遂闭门昼夜勤学，夜分倦苶，则展《授经图》而泣，泣已，诵弗辍，以达於旦。如是者数年，学益进，遂於书无不窥，旁及阴阳卜筮之学，亦罔不研究。及嘉庆初，父母俱老，而家徒壁立，无以为养，遂於里中传授生徒，资其脯修以易甘旨。鷄鸣即起督谋，晡後必归省，归则备述诸生一日课程以承色笑。父长智晚患气疾，遇寒即发。尝出游，一日，显昌&#63140；鸟为诸生讲，已登座发难矣。时秋风微起，即辍讲，至家径取箧中衣送父游所，父曰：「吾知儿必来也。」有疾，恒竟夕侍，父或勉自支慰，遣其就馆，则篝灯寝室户外，屏息评阅生徒课蓺以达曙，室中有转侧呻吟，未尝不在侧也。如是者十余年。既而父母相继殂，乃偕弟湘皋训导显鹤庐墓旁。所蓄犬夜常蹲伏庐外，庐中人悲哭，犬亦狺狺作哭声应之。小祥日，犬忽不食而死。

李汝恢寻父叔李汝恢，字开泰。父仲鸿素负大志，屡试不售，转而习医。既奉父母终天年，即浪游於外，累二十余年不归。汝恢幼与母居，日夕念父，及年十三，即至川粤踪迹之，不得，归而饮泣更甚。於是戒酒减膳，凡一切日用所必需者，皆三分损一以留其余。积十年得百金，复出走，乃遇父於贵州之会城，扶持以归，承欢於家者二年。而其叔亦以贫故远游，不知所在，又奉父命往寻。遇於柳州，喜不自胜，忽念亲心痛，促装言归。及抵家，其父固无疾也，见弟与子，一笑而逝。

邹彝寻父江宁邹彝，字明川。生十余岁而父游蜀，其始也，间数岁一归，己而不归者三十余年，後遂不通书问。彝痛念之，一日，谢家人，襆被徒步，入蜀访焉。至成都不见，见其故人，告曰：「尊公去此久矣。」问以地，谢不知。乃渡桔柏，踰五漫，徒步走，七月至达州。

初，汉诸葛武侯卒，蜀人哀思，如丧父母，其裹首布多以白，谓为武侯持服也，自汉以来，相沿不变。彝至达州，适村民有会事，首白巾者相属於道。俄见一老翁朱缨而至，彝望见之，即曰：「此吾父也。」趋前伏地，以又呼之。翁大惊，扶掖起，既相问，良然，相持大痛不已。遂迎以归，尽孝养者十余岁。佘酉州求赦父罪嘉庆壬申，四川崇庆十一岁女子佘酉州，以其父长安遣戍湖北，祖父母年逾八旬无人侍养，匍匐入京，叩请释放。台臣为之奏请，仁宗谕曰：「佘长安原犯情罪，尚非常赦所不原。念伊女年幼至性，如恩释放回籍。」

龚良星为母割胸臂什邡龚良星，监生启运次子。启运一生好善，妻汪氏没，遗三子，继妻夏氏视三子如己出。启运没，三子编笠养母。嘉庆甲戌秋八月，母病月余，医药不效，良星罔知所措。中夜密祷空中，持刀割其胷，仆地，方起再割。少顷，和鸡汤以进，母服之，次日愈。妻察其状貌异，固问不答。半月余，瞥见刀痕，惊告夫兄良修，始知其事。母与兄相持大哭，邻族聚观，咸劝慰之。於是书其状以报纪大奎，大奎验某胷，刀痕有二，俱横三寸，结痂，且其前岁两次割臂疗母之痕亦尚存。

大奎乃曰：「古之言孝者，以刲股割肝戕生为非孝，而良星顾屡为之。然良星两割臂人无知者，当其时，如有母而已，良星固不欲有孝名也。良星痛生母之不复见，其视继母衋然若生母之在前，岂非孝哉？」良星言貌质朴，询其事，容蹙然若不自安。次日，大奎为大书「孝心切挚」四字作扁，旌其门。扁成，鼓吹昇城内外一周，观者如堵，送至其家，给米二百，布一匹。

徐守仁庐母墓青阳徐守仁世业农，四岁而孤，未尝读书。事母孝，晨昏视问，悉如礼。为人佣，得值则市酒肉，归奉母，母呼之共食，辄以持斋谢，盖不忍分其甘也。母年七十六而终，哀慕若孺子。既葬，露处墓侧，号泣十余日，蛇虺附体，不顾也。乡人怜而为之庐，且饮食之，乃并奉其父木主以居。有吊问者，镪楮外悉不受。既免丧，或劝之归，则曰：「必俟母过八十寿而後归。」放是守墓凡四十有二月，归时，则须发尺许矣。嘉庆甲戌，皖学使白洗马熔闻而叹曰：「吾人自束发受书，少而负笈，长而服官，大抵奉亲之日少而违亲之日多，及抱恨终天，又或牵於尘累，求如孝子之尽礼者终不可得，乃致父母有富贵子不如有贫贱子之言，可胜痛哉！」

濮童以食钱奉母嘉庆丙子，皖旱，流民载道，转徙至於浙。永嘉市上有一幼童，跣足短褐而端谨，永嘉县令适出而见之，问其姓，曰：「濮。」问其籍，曰：「全椒。」问其年，曰：「十。」问何以来此，曰：「家止山田一顷，丰年仅足食。今旱乾无获，刈谷四十余石，祖母年将八十，胞伯亦诸生，已六十，偕其伯母侍养，半菽不饱，故父挈母与叔挈细小以就食江南，乃流转至此也。」与之食，辞，诘之，曰：「父母啖薯兼旬矣，不忍独饫。」乃为箪食与肉，寘诸橐以遗之。出，即献其母。旋又召之入，予钱二百文，则拜而襭之襟，曰：「出以奉母，童子无私藏也。」时瓯守为蒋峨峯，尚未有子，闻而奇之，呼与语，大悦，欲养为假子，童不可，乃止。

赵阿耆事母嘉、道间，常州丰乐乡有一丐名阿耆，赵，其姓也。有老母，同住破庙中。晨乞食必先进之母，得钱则更买甘旨置衣服以奉之。冬则置母煖处，至夏日，则就森林，负母纳凉。夜不能具帐，母寝，则持扇立侍，累月无倦容。母有所苦，恒歌舞跳弄，务得其欢而後己。里人知某孝，有所施，辄较常丐稍丰。富鬎鬁为母致馄饨秀水之柞溪有富鬎鬁者，少孤，业负贩，事母至孝。母嗜馄饨，家距市三里，恒於清晨为母致之，风雨无间。母死，设灵几，所陈祭品一而已，然必择其夙嗜者，终身不改。

永闻为母梳发永闻上人工诗，有母，奉之居庵，色养惟谨。老而病臂，不能梳发，晨起，长跪为代梳，十余年如一日。

葛大宾事父母葛大宾，字寅轩，湘乡增生。四岁丧父，哀戚若成人。年十三，值父忌日，出木主以祭，通粉面剥落，审视，微露他姓，盖木工饰废主为之也。大宾恸哭，引咎告墓，易主，十日乃祭。事母孝，尝隆冬独坐於馆，忽心动，急驰归，入门数呼母。母方负暄後院，闻声趋出，而屋後山颓，坐处已压碎矣。母殁，勺饮不入口者五日，既葬，衰服终其丧。兄弟五既分居，而负债无以自存，大宾请於母，复同居如初。尝授徒里门，从游者多知名士。道光初元，被举孝廉方正。

李亘荣事母李亘荣，字华塘，龙山人，世籍武陵。少随其叔贾龙山，壻於张氏，遂家焉。父蚤殁，母贾氏尚留武陵，有二兄随母居。一日，亘荣心动，语其妻张曰：「吾母恐病矣。」乃自龙急驰，五日抵陵。入门，而母果病，询病起时，即心动时也。病革，并迎张氏往侍之。母殁，则返张於龙，而独庐墓所三年。

亘荣以贫废读，然聪警，喜向学。一日，闻友人讲《论语&#8231；子路问成人》章，憬然曰：「吾今乃知圣贤之言，固有益身心也。」有潘某者游於龙，有学行，亘荣延至家，亲从其讲授。潘年少於亘荣，事之如父兄，凡三年始去。

王瘦山殉母王爔，号瘦山，华亭人。少孤，大父嘉璧鞠之。嘉璧耆年绩学，学者称瑶峯先生。没後，家赤贫，瘦山刻苦读书，为学官弟子，授徒养其母。道光癸未夏，霪雨，江以南皆泽国，松江尤甚，斗米钱五六百文。瘦山修脯不能餬其口，然堂上甘旨无少缺。未几，疫大作，母遘疾不起，不克敛，贷三十镒始成丧。自後不盥洗，不寝息，埃垢积发肤，搏膺而呼。悲酸结塞。一日，天未明，凭棺恸哭，退而自书曰：「不孝子王爔生无以为养，死无以为礼，以亲丧故累人，不如死。」即潜入後舍，启其扉，扉临河，投河死之。平明，家人起，视後舍扉启，中阒无人，大骇，适买棉纱人来曰：「吾见南门大张径东岸白杨树下有一尸，麻衣草履者，其是耶？」急觅之，则瘦山也。

苏应喜救母而死苏应喜，正安州人，年十八，母刘氏。道光乙酉，东街火延及西街，民居殆尽。喜方在书院肄业，闻报奔回，不问物，惟寻母耗。不得，既而闻火中哭声，喜知是母，急入救。众以火猛，入必死，挽之，喜哭曰：「天下岂有无母之子哉？」奋身入救，死之。後灰烬中见喜覆母，母通身焦黑，而喜面如生。

刘明魁救父而死刘明魁，茶陵州人。道光丙戌大水，扶父母出避。父陷淖，明魁负母置高岸，回掖父，水突至，遽揽浮木授父，父得生而明魁死。

尹六生弃子救母茶陵有尹六生者，掖母挟子趋高冈，水及膝，遽弃三岁子，而负母以奔。会州人李青在冈上见之曰：「孝子也。」跃水救之，子亦免。

顾恒丰庐母墓荆溪顾恒丰有兄弟四，恒丰次居二。善事父母，父殁，事母尤笃孝。道光庚寅七月，母患痢，刲股肉疗之，凡数四，终不愈。既葬，庐墓侧，将终身焉。既终三年丧，其兄为娶妇，有期矣，不得已而归。恒丰初不知书，族祖兴宗教之识字，授以《论语》、《孝经》，为之讲解，辄能了其大义。邑大夫陈某闻之，奖之以额曰「孺慕可风」。

曹清文救母而死曹清文，宁远人。道光壬辰瑶乱，清文负母避山中。瑶搜及之，清文以身翼母，受刃而死，母获免。

郭钊事父母善化郭钊家贫窭，读书刻苦，屡应童子试，不利，母督课益急。母寝疾，侍左右，数月无倦容。疾革，刲左肱肉血和药进，而母已不能食，时道光壬辰正月也。母没而父且病，钊擗踊无节，昼夜悲哀，食不知味，衣不解带。既葬其母，复席地父榻前，进饘粥、奉药饵，嚘嘤月余，双目大瘇。值令节，则又号泣冢上，以头抢地，弟妹要之归，乃归。如是者以为常，竟以毁致疾，咯血，四年而卒，年二十有五。凡钊之亲党师友佥曰：「孝子死矣。」初，钊持刀一盌一登楼，移时，袖而下，无识为刲肱者。明日，青邻姑缝母附身衣裳，钊大号，叩头谢，邻姑手扶触创处，痛仆於地，久之乃起，亦不知为何？迨百日沐浴澣濯，则衵服膏血如漆，创口犹未合也。

王品璋殉母王品璋，海宁人，家贫，负贾於吴门。道光壬辰，闻母病，徒步归，侍汤药惟谨。越七日母歾，庀丧具，昼夜长号，旬日骨立，旁观者忧之，而品璋不觉也。常蒲伏侍柩侧，癸巳春正月八日夜将半，呼家人言曰：「吾将从母往矣。」间何往，曰：「归位。」逾时卒，距母丧未百日也。

刘孟涂客游养母刘孟涂家贫不足以养母，乃奔走公卿间，无干谒之态。尝谓姚元之曰：「吾乡多佳山水，使吾有菽水资，迎吾母居龙眠、杯渡间，手一编，不去吾母左右，其乐何如？而顾为是仆仆哉！」然亦习举子业，试辄不利，卒以上舍终。刘瑞临孝事继母宝应刘端临，名台拱。学宗康成，行仪紫阳，既举於乡，两上公车不复出。尝为丹阳训导，课士之暇，闭门着书。事继母至孝，家书来，辄先觉。一夕，忽心动，请急归视母，果病且剧，亟营医药以进。母爱之曰：「如尔，不愈於我所自生者耶！」连遭二丧，哀毁过情，蔬韭四年，人以为难。申祥麟寻亲申祥麟故习秦声，渭南人。初出山，由汉中渡江，南至武昌。其地有胡妲者，艺颇精，求其指示，欲藉以假食，不肯授，转唶同辈揶揄之。大愤，弃去，乃佣於金弹儿家。弹儿，汉阳名娼也。祥麟事之，见其一颦一笑，一举止一饮食寤寐，明姿冶态，备极诸好。居一载，曰：「吾得之矣。」复请奏技，观者一座尽倾。又数月，夜宿旅店，忽有白刃自牖至，揕其首，亟避，出视之，即胡妲也。知其地不可居，即日返渭南。

方祥麟之始去也，年十六。又四载归，入室，父母已出亡，有云见之山西者，复弃家渡河，由蒲州奏技至太原，访之。一日，演剧於沈竹坪观察署中，傔从列侍中有老叟似其父，时方登场，一瞥眼，不觉失声。询其故，令相认，果然。其母亦在署，闻之，亟趋出，抱持之，各相视，恸不能起，座客皆泣下。观察感动，厚赠之，令与俱归，返旧居。置田五十亩於湭河川原上，事亲以终其身。

郑立本塞外寻亲萧山郑立本之父曰相德，坐事戍塞外，立本稍长，知之，痛哭废寝食。年十八，辞母寻父。家故贫，誓以丐往，母初止之，不听。临行，哭而疵之曰：「汝父左手小指缺一节，中有横纹，幸而相见，以此为验可也。」历半年，行抵库车，检军籍，无父名，流徙数月，未知所往，边徼人稀地广，又无可乞食者，困甚。军将高魁元闻立本操中土音，问之，具以告，魁元惊曰：「汝父，我友也。曩昔戍乌鲁木齐之绥来县，虽然，别八年矣。去此三千里，中隔雪山，往不易也。」馈赀而别。立本既知相德耗，心益急。时张格尔余党未靖，官道梗塞，乃裹粮走小路，攀崖越岭，误入深山，前临陡涧，不见底。方旁皇无策，忽有兽自南来，其大如象，疾行若电，黄光闪铄，举步作金声，瞥然北去。因念此物来处，当有途迳，黑夜探行，辗转至天明，乃回库车之路。惝怳道旁，气息仅属，惟呼天吁父而已。

时差官赵弁从山脊过，闻而怜之，曰：「我转饷回，即赴绥来，当携汝行。道路险巇，勿自往，往亦不识也。」托立本於回务主事奇某家，奇礼遇之。

立本居逾年，赵不至，亦无他伴，乃复潜去。行入戈壁中，绝水，时夏月酷烈，掬路旁马溺饮之而呕，呕而复饮，如是数日，惫极而仆。适番众骑马过，抚之未绝，负至泉，饮之，逾时始苏，又以饼饵食之，复起。行数十里，见天山雪水，汹汹迎来，自念有进死无退生，寨裳涉之，寒若层冰，中挟砂石，如碗如拳，击胫骨痛不可忍，良久得岸，始达土鲁番大道。由是，历蒙古塔、白洋河至乌鲁木齐，急奔绥来访问，则父已病殁数年矣。

立本以相德歾，长号过市，恸不欲生，濒死者再。先是，相德抵戍，土人延请教读，及门者多，卒之日，共营葬焉。及闻立本至，告以墓所，争延致之。立本自是患病二年，门人轮视不少怠，以故得不死。他日启墓，门人悉会，内地人流寓塞外者，咸来设祭。祭毕开棺，体肤悉化，惟左手独存缺指，横纹宛然，远近骇异，以为天留只手，以待孝子办认也。立本益哀哭不能止。众上其事於都统，沿途具夫役，给驿马，护之负骨以归。时英人入寇广东之前四岁，道光甲午也。盖往返二万数千里，时历八年。立本抵家拜母，相持悲泣，葬之日，父老士女奔走往观，咸呼之为郑孝子。

王秀娥为父报仇王秀娥，平湖之乍浦人。又名英。道光壬寅，鸦片之役起，英从戎，充队长。英兵犯乍浦，英战死，时秀娥年十七，痛不欲生，欲以身殉，既而曰：「人孰无死，死固不足惜，我父为国而死，死有荣也。我第报父仇可耳。」越数日，乍浦失守，秀娥策马突入英军，挥刀奋斫，纵横跳荡，杀数十人。俄有自後斫之者，臂中伤，坠马，然犹强起，杀二英兵而死。

萧韶事祖父母萧韶，字选楼，零陵之乡人。少颖悟，读书，日终一卷。道光丁酉拔贡，留京，旋以疾卒，年甫二十六。韶生周晬即失怙，母守节抚之成立。逮事祖父母，为所锺爱。祖母殁，以母事祖父多不便，凡省起居供甘旨之事皆身代之，日随行，夜伴宿，以为常也。一日，入城而祖父卒，比归，已敛矣。遂呼号，以头触地，气绝，久之乃苏。张启荣侍奉如母意道、咸间，山阴有张启荣者，业负贩。母年迈，病瘫痪，卧床者二十年矣。朝夕侍奉性谨，梳盥衣食，悉如母意。其荷担而出以鬻物也，路不过二三里，不再远；日不过二三时，不再久，恐母有所需，无代之者耳。年五十一，尚未娶，以母望孙切，则为其弟纳妇焉。山阴令林怡如闻其孝而贫，资助之，不受，曰：「小民食力自给，今得月廪，无以报，不敢虚糜公帑也。」

孙月泉养父以酒孙月泉，名承祖，咸、同时之仁和布衣也。事亲孝。父嗜酒而贫，母数诫之，索杖头钱常不与。布衣时方为童子师，辄以修脯所入窃市酒以奉父，不使母知也。一日，母觉之，语布衣曰：「而翁酒後恒失德，吾惧其贻祸耳。」自是，布衣辄侍父入市，醉，则掖之以归。江学海迎父母於寇中江学海，武举也，世居全州北乡之杨家湾。粤寇围全州时，四乡咸设团练，以兵力薄弱，不足以解州城之围，众议推江赴湖南乞援。及自楚返，全州城陷，团溃，江之父母悉被掳，时寇趋道州，江遂往投之，其父方陷寇中职牧马，母在酋所司烹饪，江白之酋，愿迎还父母，酋怜其孝，许之。咸丰壬子六月杪，劳文毅公崇光方督师谋复道州，江先开城迎降，遂复道州。劳欲叙其功，力辞，乃奉其父母归全州。

菜孝子临死念母番禺卖菜佣某，佚其姓名。性至孝，日以百五十钱奉父，父殁，事母维谨。人称曰菜孝子。咸丰甲寅，红巾匪窃发於澳门，孝子为军人所获，诬为贼，将杀之。忽与其女兄遇，有军人某方饷孝子以酒肉，孝子谓女兄曰：「弟已诬服，母在，无人供养，可以此遗母，但言弟不知流落何方可也。」遂相持痛哭，俄而孝子死矣。

葛秉珩赎母葛秉珩，武进人。幼有神童之目。年十六，补博士弟子员。咸丰中叶，粤寇扰常州，掳其母妹以去，秉珩即驰赴寇营曰：「吾父年高，倘必夺我母妹，则我父将不保。」寇曰：「得百金可赎之。」秉珩竭蹶求得五十金，寇仅还其母，乃与妹诀曰：「我去，汝即死。」寇闻之，遂遮道不放，欲并留秉珩为书记，且曰：「汝能劝妹顺我，当惟汝所欲。」秉珩大骂不从，寇攒刀剉杀之。於是百计诱胁其妹，妹大骂求死，寇悦其色，犹不忍加诛，割发裂衣以恐之。妹仍骂不已，遂被杀，时年十七耳，其父收尸瘗之。

殷润之殉母殷春生，名润之，丹阳人也。值粤寇之乱，举家迁泰兴之季市，家焉。其後伯叔继死，父亦逝，家中落，其兄玉彬衣食於奔走，春生则依叔东桥以为生。尝语人曰：「吾少孤，吾有母而不能事，何以为人？」遂辞叔归，作佣於人以养母。

母茹素佞佛，终日喃喃礼大士，果食之类，殷皆以母可口者遗之，日数至家，不惮烦。母病风痹，全体不仁，目又盲一，转侧需人，口食不能自就，而春生饲之，溲溺不能自便，而春生侍之，如是者有年，而无难色无怨言。一夕，夜阑矣，春生之市市温水，注器为母濯足，突闻钲声聒耳，火光烛天，市人曰：「此殷某邻也，不戒於火。」殷家距市半里许，闻之，狂奔而归，呼号求救曰：「小人有母，若不出，安用生为？」抢地呼天，礔踊至再，口鼻血涔涔然，遂殉母而死。

颜氏子思亲而瞽咸丰时，粤寇之攻兴安县者为韦正。既陷城，俘虏中有一颜氏子，年十八，两目异常人，夜不灯火，能作蝇头细字，复能以绣花针数十枚於暗室中以发贯穿。屡试皆然。韦大异之，抚为己子。而其性纯孝，以思念父母，日夜哭泣，月余，泪不乾，两目遂盲。韦多方抚慰，终不止，不半载，竟忧郁以殁。吴廷栋甘受母挞霍山吴彦甫少寇廷栋为咸、同间理学名臣，母叶太夫人博通书史，吴四岁即授之以经籍，过目成诵。有过，手挞之，吴泣，大夫人曰：「汝头有鲠骨，痛吾手矣。」吴捧母手，拊摩再四，曰：「母再挞儿，可用絓紬裹也。」太夫人为之霁颜。

左白玉为翁姑母割臂阳湖左小莲，名白玉，杏庄中丞辅之女孙，常熟言良鉁室。工诗词，性纯孝。在室时，割臂愈母疾。既嫁，翁忠杰、姑郑氏同时病笃，值良鉁应京兆试未归，白玉复割臂肉以疗之，没时，家人见其两臂刀痕宛然。其遗稿名《餐霞楼集》。

冯孝子佣耕养母冯孝子，佚其名，太仓老闸镇人。少孤贫，佣耕以养母。粤乱平後，无田可耕，乃行乞於市，得钱则市酒肉以进，歌俚曲以侑之。同治丁卯，母卒，乞得义塚地，并其父柩合葬之。日则仍行乞，夕於墓旁宿焉。每日外出，必携数石以归，环墓成垣，自结草庐，寝处其下。後数年，无病卒，乡人即葬之於其所庐处，知州方传书立碣表之，曰「冯孝子墓」。

姚立孝父母姚立，居金山之温河泾，为博士弟子。髫龄即善承父母颜色。母杨氏苦腹胀，立年十四，恒抚摩之，问所苦。後十年，母以微疾终，擗踊不欲生，父曲谕之，乃进一溢米。

父以跌伤足，立方他出，即心动，归而捧父足哭，延医治之，倾其赀。寻愈。既而疽发於项，危甚，疡医顾某居黄桥，距所居二十里，立走邀之。会雪甚，至斜塘，无渡者，则立而大号，渔者悯而渡之。抵顾所，顾亦感动，具舟与俱来，尽剂愈。又尝苦痢，废眠食六十余日，父亦瘳，而立以劳殆，故病。病咯血，辄自讳，惧贻父忧也，然自是父出必与偕。同治戊辰冬，泛舟泊泖滨，父欲登岸，忽倾踣落水中，立仓猝亦自投水。时已薄暮，风大作，观者方顿足无如何，立瞀罔中忽己两手抱父立於荻丛，去所泊舟处三四里矣，父卒无恙。

立既脱父於水， 则感寒疾， 殗碟以歾。 临歾， 视某妻许曰： 「吾不能终事父， 汝能代吾飬父， 不使父眠食失所， 吾不死矣。 」遂卒， 卒时年三十， 父年七十矣。 乡尚胪列其行上之有司， 得旌如制。

朱孝子为愚孝宝应界首镇有朱孝子者，以理发为业。性至孝，其事父母也，晨夕必问安，进食有定则，肴馔果饵必请於父母而始购之。及父母相继殁，日至墓供奉如生时，风雨无阻。母生时惧雷，每雷雨时辄至墓旁，大呼曰：「儿在此，勿惧也。」同治丙寅，清水潭坝倒，狂流急注，一片汪洋，乃於墓旁立木桩，以绳之一端系桩，一端束己腰，而呼曰：「儿在此，长伴父母，大水虽来，亦不能冲儿去矣。」水至，距墓前不远，四面皆壁立，如城然。堤岸救水之官民望见之，大惊异，询其人，乃咸知为朱孝子也。墓之四周，田约九百余亩，未遭水害，後收获极佳。李文忠公奏请为建坊，并以表旌之。然朱习旧业如故。曾文正督两江时，闻其名，召之至，赐坐，令改业，朱曰：「此为吾祖业，历代相承，不敢改也。」曾闻其语，称之为愚忠愚孝。

庄曾炎代父戍同治朝，阳湖有庄曾炎者，事父母，以孝闻。父逢吉，入赀得山东某县县丞，坐法戍奉天。曾炎方弱冠，痛父远行，奔诉於郡守，欲走代之。守有难色，曾炎号泣於庭曰：「人孰无父哉！奈何独沮於我也？」左右为之请，太守亦鉴其诚，获如其请。曾炎遂即日上道，诣京师，伏阙上疏曰：「臣父县丞逢吉，不幸罣吏议，谪戍辽阳，筋力就衰，不能执事。大母范，春秋踰九十，旦夕想念，恐染霜露疾，无以遂其菽水之忱，终天之憾，或及其身。臣犬马之齿方殷，愿代父作劳，使其终养，虽即死，无恨。圣天子以孝治天下，惟哀矜焉。」疏入，穆宗恻然从之。

曾炎乃易短衣，欣然就道，无难色。然体质尫弱，不胜负任之苦，越十月，以疾歾。临卒，谓吏役曰：「毋使父母及祖母知，恐伤老人心也。」曾炎通《毛诗》，善歌辞，赋性刚直，读古忠孝事，歛衽久之，且曰：「使曾炎生於其时，亦当若是。」遇友朋患难，舍身赴援，蹈汤火不辞也。卒年仅二十二。

祝世乔寻父祝世乔，字子迁，江西人，神谷子也。方襁褓时，父远游，久未归，及世乔年十五，乃孑身远出以求之。历楚及秦，数濒於危。

神谷精医术，楚有杨某者，德神谷之疗其疾也，思报之。及见世乔，亟欲妻以女，世乔泣辞曰：「父尚未见，敢言妻哉！」遂辞去。而秦西山高地寒，值严冬，皲瘃无完肤，自分必死。久之，乃遇父於西和县，相抱而泣，奉之至高陵，始卜室焉。世乔虽在穷途，读书不辍，後卒知名於庠序。

郭孝子伏墓衞母浏阳郭孝子，村氓也。早孤，以力食於人，得值以养母。母畏雷，孝子因之不远出，春夏之交，故多雷，辄弃其所事以归，闻雷声，即持抱母，一日，母曰：「幸儿衞我，得无怖，若在九泉，谁衞我者？」孝子慰之曰：「母百年後，若逢阴雨，儿尝守母如母生时。」後母卒，葬毕，即宿墓旁。旁有小岩，可容一人，乃庐其中，晴则出，阴则守。每雷电交作时，即伏墓侧而呼曰：「儿在此，母无恐。」率以为常。

马贼亦知教人以孝马贼出没奉、吉，以乘骑系铃，行时有声，故又曰响马。恣睢杀人，旅客遇之，辄无幸。阳湖恽某以省母南归，途遇长髯客四五人，怒马而前，喝令止，恽曰：「财帛恣君取之，但得生还见母，斯幸耳。」皆斥其诈言，欲杀之，其一独曰：「吾辈任侠，当教人以孝。彼以省母归，孝子也。」搜其箧，见有朱提五笏，取其三，以二还之，纵之去。

刘某杀虎救母童子刘某，遂安人。年十四，采薪以养母。一日，自山中归，且行且歌，邻人奔告曰：「虎衔尔母去，犹歌耶？」刘大惊，弃薪而归，荷铁叉以出，走逐虎。及之，以叉籍其後，虎怒释母，还噬刘，张其口，呀呀然。刘摏以叉，中其齶，虎跃，刘亦跃，叉益进，贯其颐，乃榰叉於地，虎口不得噏，两前足在空际，不能用功，困甚，久之复跃，带又而仆。刘亦仆，起，亟负母归，呼邻人往视虎，则死矣。纳之官，官赐钱十万，母伤不甚重，药之而愈。

冯竹儒归父榇苏松太道冯焌光，字竹儒，广东南海人。以举人从曾文正、李文忠军，历保同知，总办江南制造局。留心经世之学， 设局译瑙书数十种， 又购明代实录置於广方言馆。 造第一轮船成， 欲乘之以环地球， 志甚壮也。 父玉衡先以事戍伊犂， 同治壬戌， 卒於戌所。 同人陷伊犂， 竹儒方从文正於安庆军次， 告假往求遗榇。 出归化城， 历蒙古草地， 至古城子不得进， 恸哭而反。 光绪丙子， 左文襄定伊犂， 竹儒已官观察於沪， 求解官， 再往访柩。 奉旨， 赏假一年， 不必开缺。 时回疆虽定， 道路犹梗， 非商贾不能往。 竹儒之从父祖雨澍， 乃诡为贾服装， 先发， 竹儒随其後。 祖雨澍果得玉衡柩於伊犂广东义园， 载以东反， 竹儒遇之於安西州， 扶柩归葬， 至江宁龙江关， 疾作， 抵上海而卒。

方竹儒之归也，中途，有旨寄谕疆臣：「冯某不论行抵何处，着即入都引见。」盖将大用也。

傅氏女殉父傅氏女，湖南人。幼从其父宦於中州，父甚爱怜之。年十六而嫁，已首途矣，父自送之数十里外，将返，解所衣半臂授之，曰：「途中以此御寒。」既嫁，夫妇甚相得，又柔和，善事其舅姑，一家无间言。已而其父死，舅姑秘不以闻，夫告之，女大恸，舅姑争慰藉之，女曰：「蒙舅姑过爱，新妇敢不自爱乎？」乃止不哭，然不数月，竟奄然而死。死後有小婢言女於密室中悬其父所与半臂，向之而拜，拜已，辄饮泣，良久始出。对舅姑，则愉色婉容，仍如平常，其在幽闲无人之所，未尝不涕泪横集也。

马氏妇孝姑马氏妇。湖南人。其姑病且死，泣曰：「姑妇二人相依为命，设不可为讳，则新妇茕茕何所依？形单影只，亦就死耳。」姑曰：「汝勿忧，我死，且为鸟，仍与汝居。」已而姑死，果有鸟止於室中不去，时集於其妇之怀，乃日以米饲之。至月余，妇泣而祝曰：「姑悯我孤苦，化鸟，以卵翼我，甚善，然我心何安？请自便。」祝毕，鸟去，不复来。

史氏妇鬻子葬姑高密史立言以家贫故，率妻子奉其母出外谋生。至莱阳，母病殁，遂厝柩於庙，属妻居烟台暂待，而自赴吉林谋生。妻以姑柩未葬，日夜悬念，乃以五龄之子易银币二十元，扶柩归里，谋葬焉。

柴氏妇愿鬻身养姑历城西门外有柴氏妇，其夫贾也，频岁折阅，资尽不能养母，妇诘夫曰：「母与妻孰重？」夫曰：「母重。」「事夫与事姑孰重？」夫曰：「事姑重。」妇曰：「然则鬻妇以养姑乎？」夫泣，妇亦泣，邻人乃醵金遗之，妇卒不鬻。

张大观拯母断手某岁秋，伊洛大溢，水破外堤灌城，汹汹有声，民皆避水於魁星楼，张大观者，亦奉母登焉。水撼急，楼倾，众皆溺，大观左手为楼石柱所触，腕折，不断如缕，血漂波赤，不顾，入奔涛求母。孙号救，大观叱之去。望见母髻露水中，得之，负出水。有老树横偃衢口，大观曳其断手，独以右手举母，骑树枝上，复泅而觅食以食母。母抚其断手而泣，佯慰曰：「儿手虽折，幸不创，母自爱，毋忧。」水退，负母归家，犹屏当衣食，是夜创重，竟死。

蔡应泰护母柩蔡应泰母方死，而伊洛溢，水将至，以绳缚母柩，流转洪波中，相与上下，柩与手若两翼飞，瞬息八十里，下巩县神堤滩。神堤滩者，北邙山尾也。山横洛口，遏黄河，河涨，倒灌洛流，萦旋滩上。柩忽为沙拥，村民异之，以长钩引至岸，舁之上，蔡亦无恙。日将暮，闻邻村喧救两人，趋视之，其妻与子也。众嗟叹，醵钱送之归。杨璞襁母逃水伊洛水溢之年，杨璞者，与其弟奉母居，弟饶於资。璞懦且贫。水至，弟以筏载其妻逃北山，母呼之不应， 竟去。 璞怒， 弃其妻子， 襁母於背， 将浮沈。 抵北窰， 水势奔骤， 若有挈之者， 旋跃入大溜中。 山上人望之， 如鼋鼍畾大溃不沈， 亦下神堤滩， 村民救之登岸。 顷之， 有一妇人抱子漂下， 母遥望， 忽号曰： 「吾妇与孙也。 」拯之， 果然， 翌日归。 其弟舟将抵北山下， 山石崩， 压舟， 夫妇俱溺死。

蒋少颖移居念母武进蒋树德，号少颖，幼孝母，及母年七十而寝疾逾岁，朝夕奉事，督其妇煮药，尝而後进，夜则与妇番宿递侍。严寒大溲，以身掖护之，使妇承之以器，终宵惕息，即倦，假寐而已，自寝疾至殁，未尝一日安枕也。後十余年，为光绪中叶，移居新厦，叹曰：「母在时，思得新屋以居，以贫故未能，今不及矣。」因泪下。

中州丐殉母中州丐者，不知其名，亦不详其姓氏，人於中州道上见之，因之得称焉。年二十余，面目黧黑，鹑衣百结，奉母栖古寺中，日必市酒肉以归，不得钱，虽昏暮，犹膝行号於市。市人厌之，怒叱曰：「若贪酒，宜丐也。」曰：「以供母。」或有疑其罔者，潜侦之，则携酒跪母前，杂出餕余，陈之几，母少啖，则大喜；不食，则跪而泣且劝，呢呢若小鸟之反哺。或拊手歌唱，曳杖跳舞，或蹲地作沐猴舞，及鷄鸣犬吠声。母死，号泣三昼夜不绝声，里人怜之，集资殡焉。又号泣三昼夜，不食而卒。

李明安鬻子养母李明安，嘉鱼人。有母，年逾六旬。妻刘民，亦贤淑，生一子，仅四岁。某年，以霪雨为灾，不举火者亘三日，李泣谓其妻曰：「势迫矣，母命促矣，奈何奈何？」妻曰：「今有一计，与其使母作饿鬼，遗恨终天，不如以此子售之於人。此子逃生，母命得保，岂不两全耶？」乃以子售之某船，得钱二十缗，以养母焉。

王承基佣工养祖母济南西关有约承基者，年十五，父殁，祖母尚存，年八十矣。家贫，自知祖孙难以存活，因佣於修造工程处，日得工钱三百文以养祖母。

毛胜孝母毛胜，上海人，父亡母老，无兄弟，平居无恒业，惟日取赢於博场以为生。然性孝，事每惟谨，与人争，母至辄解，或殴辱人，人诉之其母，母谯责之，亦俯首受命。里有新设药肆者，一日，肆中人方朝餐，毛顾肆主曰：「腹馁甚，可饭我。」肆主知其无赖也，为具餐焉。比暮又至，如是数日，肆主无如何，而毛益贪得无厌。自是而索鱼索肉，偶不应，辄汹汹，欲用武。一日，早餐稍迟，毛至，骂曰：「此时不饭，胡为者？」肆夥应之曰：「主人有家祭，稍迟耳。」毛盛气入，见肆主夜冠跪拜於地，遽怒曰：「过时不饭，而匍匐於此，是何状耶？」尽毁其祭器，大呼速具饭来。肆主不得已，为之具饭，饭至，不及半，掉臂去，盖又往博场矣。

肆主至是积不能堪，就商於邻，邻人曰：「彼凶恶已极，无敢撄者。然其母甚贤淑，毛甚畏之，盍诉诸？」肆主乃往觅毛之居而往诉焉。扣户，有出应者，毛母也，遂尽以前事告。母闻之，亟为负荆，遣人觅毛至，严责之，毛俯首长跪无辞。母怒甚，执鞭重笞之数十，毛呜呜泣，不稍动。主人乃代为乞免，母乃叱毛起，戒以後毋得再犯，毛唯唯。肆主返，而毛之迹竟绝於药肆之门矣。

其後，毛以事被控，县令欲发充极边，毛泣而告曰：「小人固当刑，有老母，不能供饔飱，是所痛耳。」令召其母至，曰：「子不肖，罔知法纪，自宜按律处置。」令曰：「若子能养若乎？」母曰：「能。」毛大声呼母救命，且曰：「儿今後誓不为恶矣。」叩头无算，母亦泣。令释之，毛亦由是不复作恶。毛有子曰南，始亦有父风，後得其姊夫劝导而改行焉，盖亦为恶不终者。

王继谷殉母王继谷，会稽诸生也。父英澜，为鄞县教谕，全眷随侍任所。继谷志趣超卓，能文，工诗，善书法，处骨肉间无间言。某年，英澜病，与其兄子献太史继香祷於神，争死甚力，英澜卒不起。继谷哀毁骨立，瘗发殡所，忽产灵芝一茎，人以为孝感所致。翌年三月，母又病且殆，继香方返会稽，乃为疏，祷於神曰：「去年父病乞代，以志行未坚，未能感格。今母抱疴日亟，刲肱割肝，不免伤残肢体。曷若削儿纪算，续母桑榆。晨昏尚有诸昆，似续已延弱息，尘世名利，况非本怀，身後毁誉，在所不计，湛湛月湖，寸心可鉴。」遂投湖以死。死後，其家人乃於案上得遗札云：「去来有期，此行甚乐。」并处分身後事甚悉。又题字於湖亭之柱曰「漱六道人归真处，道人随父之鄞县学任所，父卒越百八十日，入月湖以去，时年二十九」云云。家人如其札中所言，索之贺公祠畔，果得尸，植立水中，冠服不乱。时宗湘文观察源瀚方守甬，访知其事，详请浙抚，专摺旌表。浙抚以事近奇僻王道不取驳之，宗固请，卒如其议。遂为立碑於月湖之旁。

孙兰贞殉母襄阳孙兰贞者，孝女也。性温柔，年十五，父早丧，寡母抚之成人，家无遗产。尝从母纺绩，母病痰喘，不能吐，兰贞乃口含母唇而吸之。晨夕侍奉，割肱进汤，然终不见效。及亡，兰葬之，礼成，痛哭，绝食七日而亦死。死时方严寒，女单衣，盖已质棉衣等物以葬母也。乡人贤之，为葬於母旁。

殷雪雪感犬而孝殷雪雪，庐陵西鄙人也。父母具存，无兄弟，家贫甚，綯索织草履。不读书，父教之綯，母教之织，皆不应，酣然而嬉。常命之入市，鬻索卖履，得值，不奉其亲。悉数易酒肉饱口腹焉。偶呵之，则恶言厉色以抗，偶抶之，则应手挥拳以报，如是者有年。

家畜一犬，雪雪爱之，故得食必分之犬，犬固驯，能习雪雪颐指。後犬生子，子长而母犬老矣，犬子得骨肉辄先献其母。未几，犬母病，毛脱皮烂，犬子辄为母舐伤处。越三日，犬母死，犬子狂号，其声如哭，不食亦不饮，号一日夜亦死。雪雪见之，忽大感悔，引手自搰其面曰：「予过矣，予过矣。犬，畜类耳，其孝也如此。予，人也，今乃不犬若耶？」乃疾趋至父母前，拜泣不能起，叩额有声，仰而哀曰：「阿爷，阿娘，儿知罪矣，今不敢复尔矣。」其父母覩状，殊骇异，则曰：「起，起。谁教汝者？」雪雪曰：「儿观犬子犹能以身殉其母也。」父母叱之起，曰：「汝能孝，予无忧矣。」自是而後，雪雪起敬起孝，能以力养，终日綯且织，积三日一出售，以钱易米，负而归，炊以奉父母，父母既饱，食其余。既而更樵淤山，渔於水，所入较丰，乃得以甘旨养父母。雪雪年三十一始有室，室人不德，动违翕姑意，出之，再娶，举二子。父年至七十一，母年至七十五，父先卒，母越二年逝。雪雪发斑矣，犹作孺子啼曰：「予十八年前，苟即能孝养，则可多博父母十年之欢。今日思之，大有憾矣。」未几，竟抑郁以终，乡人咸称之为殷孝子。

罗义进养父肉之类，备列无遗。父年老，饭益健，义进侍侧，颐动眉肆，若自餍者，父食稍减，则退亦弗食，如是三十余年。同治戊辰，父患目疾，结厚障，西医将启以刀，义进大啼，父卒就西医馆，启其障。义进日载珍膳，即馆以哺父，夜复即&#61711；下宿，历百有五日，疾愈。

义进同怀兄二人，均有子。义进壮时，尝佐人贸迁，受直辄奉亲，父将为之娶，义进语人曰：「两兄所获，仅庇其孥，我娶，我父安得养？我终不以妇人夺己之养也。苟大宗勿废祀，我宁为其不孝者？」故终身鳏。

光绪甲午，父目疾复作，义进策父年高，不可更即西医，乃五更起，似舌舐父目，既设案中庭，搏颡吁天，迟明始已，凡二十四阅月，而义进病。

先是，义进有足疾，常患胫肿。至是，家人戒勿夜起以增困，曰：「父愈，我病，庸何伤？」疾几殆，犹即枕上礼佛弗辍。乙未某月卒，年五十有三岁。义进晚年屏落世事，专以养父为急。恒於父前作娇昵，若婴儿，父年高，亦忘义进之岁，以为尚三十许也。尝曰：「吾子三十矣，未娶，奈何？」其死时犹喃喃呼父也。

李氏女断指救父东台李氏女，父贸盐，不纳有司赋，官捕得，法当死，簿已伏，刑有日矣。女求见运使，泣愬於庭曰：「某七岁而母亡，蒙父私盗官利，衣食某身，为生厚矣。今父因养女而获罪，女当坐法。若不可，官能原乎？原之不能，请随坐之。」运使怜而原之，因为减死。女大泣曰：「某之身，前则父所育，今则官所赐，愿去发为女道士，以报官德。」自以女子之言难信，因出利刃於怀，断一指以示决心，血淋漓，见者皆惊。运使益义之，竟赦其父，女乃即披剃为尼。

蓝忠杀虎救父蓝忠，漳浦人。生有膂力，事亲孝。妻卓氏尤尽妇道，宗族称之。所居村在万山中，常患虎，尝有一巨虎为近村伏弩所伤，愤跳怒吼，声裂山谷，居民闭户莫敢声。忠与叔比屋居，时夜深人静，虎咆哮，扑其叔门。其家以世居山中，防虎患，门内植两柱，衞以横木。虎猛扑，不能入，其叔恐，大呼，虎闻声，狂跳登屋，被瓦桷直下，毙其叔。

忠之父闻弟有虎患，发声助喊，虎复狂跳破屋，扑其父仆地。忠於是手长刀，直前鬬虎，卓携杵从之。虎舍其父扑忠，忠持刀刺虎，中其喉，刃入腹三尺许，拔刃，不得出，手余脱柄，虎负痛复扑忠。卓弃杵，急自後抱虎，双耳搤虎颈，虎既重创，不能脱。忠持手中柄连击数十，惶急山，卒无以毙虎。卓呼曰：「斧。」忠急觅取斧力劈之。比鸡鸣，夫妇力皆疲，瞪目熟视，则虎已死矣。急视父，尚卧地呻吟，乃共扶入寝所，以药敷治之。翌日，其父竟死。

忠屠虎祭父，哀痛极切，丧葬悉如礼。里中父老谋白其事於令长，请旌表，忠泣辞甚力，佥曰：「无伤孝子心也。」乃已。

范仲光为父刲肱范仲光，桂阳人，农家子也。幼聪慧，父母命入塾读书，过目辄成诵，以故师及同学咸爱敬之。年十八，父遘危疾，医药罔效，仲光潜刲两肱，家人莫之知也，见其惨淡无人色，窃异之。未几，父竟死。仲光宛转眩瞀，神支离，不自克，如欲无生者。其母惧失子，踰两月，召其同学者数辈强掖之至塾。仲光重违母意，忍涕习所业，手掣缩，艰上下，人静，辄絮泣。其曹疑之，阳与语，时而袒其臂，则左右各去肉倍寸许，赭如渥。仲光哭，其曹皆哭，人始知其割肱也。免丧就试，补弟子员，举一子，终以毁故，病咯血，年二十有五遽没。妻何氏为守义抚孤，克自立焉。

姜冠东为父复仇姜士刚以拳术鸣於淮徐间，天下闻风而栗，过其门者，咸侧目焉，往与较武者，辄毙之。光绪癸卯，有僧叩门入，见姜，再拜而言曰：「敝寺长老，震君名，特遣僧相迓。」言毕，出百金为寿，姜许之，遂行。

姜子冠东从行，至寺，僧入报，未几，老僧引数十僧出迎。老僧貌峥嵘，余僧亦赳赳，冠东搴父袪，姜曰：「我何畏哉？」既登殿，僧率徒下阶拜，并请登高阁饮宴。姜诺，循梯而上，冠东曰：「宴殿上可耳。」僧急伏地谢曰：「公子胆怯，不敢请登阁矣。」姜自许勇敢，命他僧引冠东出，冠东不允，姜怒，拳之，冠东乃泣而去，曰：「父好自为之。」老僧再拜曰：「君开诚布公若此。」旋令左右进酒为寿，且饮且行，及至高阁，提窗四顾，但见四周危山高耸，下临绝涧，悸然心动，然已半醉，肢力微弱。突闻鸣钟一响，老僧及其徒皆出铁尺扑姜，姜大惊，急以手拒，战数合，毙其徒十余，伤者不可胜计，然亦卒为老僧所杀。

冠东闻父被戕，乃匿殿侧，伺老僧出，以刃斫其头，头不为动。冠东急奔，得脱，号啼於荒山之麓。有樵父问之，冠东告以故，樵父慨然曰：「予为尔复仇，何如？」冠东曰：「能复父仇，虽头不吝。」樵父曰：「诚然。」冠东曰：「恶僧勇甚，其头，利刃不能伤也。吾惧吾头虽割而仇不得报耳。」樵父以拳扑山岩，山岩崩，曰：「恶僧头视此何若？」冠东乃三叩首而自刎，樵父取其头往面老僧请赏。僧命之入，口未启而樵父已引刃斩其头。樵父乃还头於冠东之尸，埋於山麓。

韩氏女为父复仇冯雄，济南人。少年入绿林，勇冠侪辈，然运使武器，率不中规矩。壮游燕、赵，从名师习技击，艺遂大进。後为镖客，十余年名大着，远近莫敢撄其锋。一日，冯护军饷至陕，申途舟泊大岭下。时值炎暑，倦而假寐，恍惚间，舟略动，冯惊醒，见一人短衣窄袖，在舱面携一银包跃上岭去。急起逐之，其人忽徐忽疾，或奔或跃，竭力驰驱，终不及。须臾，至一巨第，第有墙，墙辟一洞，径不盈尺，其人纵身上，虵伏以入，冯体大，不能容，乃登垣跃而下，中无人迹，甚异之。缓步入内，见一室，有榻，罗帐低垂，露纤足，纤不盈掬，所失银包在足下。冯骇异，欲径前取银包，而坚不能动，急返身出，忽闻语声，回顾，则姿容无世之十七八好女子也。冯欺其弱，遽放一镖，女接去，连放连接，而镖已尽，急拔佩刀相拒，女又从容以飞剑破之，冯亟伏地请罪。女笑曰：「余兄妹二人隐於此，久闻君名。吾兄攫银无他意，欲一较技也。」遂令冯就坐，复令冯与其兄相见，设酒馔款之，遂共饮，席次询之，知为韩姓，父亦豪客，为仇所害，女善父术，能水上行，兄虽得父传，然远不如女。两人之隐於此者，以父已死，兄妹具此绝技，恐人疑也。冯辞去，女即以银包授之。

冯抵陕而还，顺道再访，其兄已他适，惟女留守。冯自陈愿随女学，女许之，居三年，尽得其技。女曰：「可矣。」遂遣冯去，冯依依不忍别，女曰：「勿尔，此间亦非余等久居之地，徒以大事未了，故不得不溷迹耳。君此去，前途尚须自秘，且毋以余等踪迹告人也。」冯唯唯而去。

冯自是艺益精，然凛女戒，卒不敢露圭角。弃镖业，只身作汗漫游，道出会稽，有异僧，就广场演拳术，往觇之，见僧飞身凌空，翻纵腾跃，所习与己相似。遂入场求一角，僧颔之，甫交手，僧曰：「止，是吾道中人，无须角，但请以令师姓名告我，异日当踵门谢罪也。」冯固请较技，僧乃与冯相盘旋，十余合外，僧忽腾一右足起，冯不及避，中胯下，颠数十步，僧竟去。冯大窘，幸为轻伤，急赴陕告女，女询其状，曰：「是我父仇也，技不逮余父，然终非汝所敌。幸渠识为道中人，犹未加毒手耳。此去度不远，汝再往迹之，当为汝援。余兄访之三数年，卒未能得，今乃在是。」冯悚然，女遂偕之行。果复与僧遇，女先隐身去，僧见冯笑曰：「前日幸恕冒犯。」冯曰：「无妨，今日可再一决耳。」僧曰：「彼此一家人，何苦仇？」冯不可，求必再角。僧怒曰：「後辈何得无礼？岂莫欺老衲龙钟耶？」遂与冯搏，三五合，冯已不支，方危急间，突见白光一缕，直奔僧喉际而入，僧出不意，大吼一声，据跌百步外。就视之，气已绝，顾视女，亦不见。再往访之，则庐舍烬矣。

英人旌表孝母之吴二魁孟家庄距威海四十里，为英国租借地。居民有吴二魁者，事亲至孝。某日，母病剧，吴割股肉以疗之，病果愈，事为威海英官所闻，奏明英皇，给一等金牌及银币十圆，且令二魁摄影以寄英，并语二魁曰：「汝事母心诚，感动上帝，必降福於汝。此後汝母设再病，来此陈之，当令医至汝家为汝母诊治，不需资也。」言毕，验其股，创痕固宛在也。

江孝通恋母归善江孝通孝廉逢辰，孤高自喜，人世一切营谋，若未知也。性孝母，家贫，不可为活，尝游番禺梁节庵按察鼎芬门。梁後至鄂，乃言於张文襄，延江至鄂，分校某书院，即主於梁。後回粤，又数年死，临死犹恋寡母也。

陈永胜庐母墓陈永胜，衡阳人。为缝人，性奇孝。家贫甚，母目失明，永胜侍左右，所入必市甘旨以进，母有所之，必负以行，常负而徒步越数百里。遭火，永胜卧疾，厥然起，负母剑弟以出。时火光烛天，永胜自赤烟中跃而过， 衣不燃， 见者叹异之。 年二十二父殁， 明年， 从母之江宁， 贫愈甚， 无所得食， 日号於军垒前。 军士悯之， 曰：「若何能？ 」曰： 「能缝纫。 」乃言於军校， 使司 匡， 然所得殊微， 乃节缩其馈以供母。 逾年， 母殁， 永胜恸甚， 既厝冶山侧， 庐於墓， 及三年之丧毕， 犹不出。 光绪戊甲， 江督苏抚奏旌之。

永胜不识诗书，初不解庐墓为名高，盖依母为命，母厝而犹不忍离耳。程一夔尝过冶山下，见茅屋中有一人执糉拂趺坐，不言亦不笑，意为学道之士，讯之旁居人，始知为永胜也。闻旁居妇妪竞为具食，且护衞之。

张四殉母张四，宣统时延庆州人。貌寝而有力，人呼曰大力哥。二弟一妹皆夭亡，四捕兽养母，以孝闻。严冬霜雪封山谷，无所得食，则仰天叹曰：「使弟妹而在，吾可出谋升斗，甚矣，天之困我也。」村之长者闻而怜之，则稍稍济其乏。四曰：「人称吾大力，吾不敢辞，称吾哥，何若称吾丐乎？」四尝捕一狼，相持终日，驰逐六七十里，乃毙之。又尝徒手缚一豹曰土豹者，猛兽也。其多力如此。後母死，葬之山中，触石殉焉。

史久宬为父复仇史久宬，字青照，大兴人。父悠钊，幕游关外，光绪初，以县丞需次辽东，被檄勘案山中，为马贼所掳，索千金，无所得，支解之。久宬方十六龄，见父久不归，疑有变，辞母曰：「不得父，不生归见母也。」於是短衣匹马，手短铣，日伺贼山谷间，无所得。既而投其党，得贼魁姓名，且知父死所，密具祭品祷祀之，谓：「儿饮忍含痛，冒险至此，父果有灵，其助儿杀贼。」祭毕，取牲埋之，遂手铣，狙伺贼於其寨中。

一日，贼方饮讌，羣贼环侍，无所措手。久宬乃佯报某地有大队贾客过，贼喜，命羣贼出击，以久宬为导。方出寨半里许。扬言欲急溲，谓诸君且前行，当自後蹑至，遂脱身而奔。返寨，魁方据鞍大嚼，且醉，出不意击之，脑裂。羣贼失久宬，伥伥无所之，使人返迹之，不获，正踌躇间，久宬喘息至，谓山後有虎，几为所噬，求众先殪之。其中一人号最有力，奋臂前，复出不意，铣击之，立殪，遂持铣大呼曰：「抗予者请饮此铣中弹。余已毙汝魁，今长汝曹矣。」众大骇，或奔返寨中，或下马听命。久宬慰之曰：「吾本为父雠至此，今仇已授首，汝曹能听余命者，则以後悉受余羁勒，不可伤无辜一人。」遂返寨，立誓约，并觅父尸，复祭告而葬之。居数日，久宬揖众曰：「吾故不能为此生活，行矣，将返报母。诸君幸各事正业。」并为之陈利害，众感泣，誓不复为贼，遂散。

久宬扶父榇归葬，遂居京师。会母卒，乃只身走鲁豫关陇间，凡数年，既而曰：「得之矣，天下事尚可为也。」以策干当道，当道莫之识，不果行，复遨游关外数年。宣统己酉，皇甫鹏九遇之於燕市，一见如故，相与纵谈天下事。时监国摄政王戴澧初枋政，载洵、载涛兄弟握兵权，久宬慨然曰：「二百六十余年之天下，其终於此乎？天下将乱，吾不获为虬髯客，觅海外扶余，君年少，当目击其事也。」庚戌，卒於京师，无嗣。

刘礼为父仇杀熊东三省地广人稀，其边鄙之境，森林弥望，豺虎踞之，亘古未开辟。而气候奇寒，八月降雪，严冬冰雪蔽山谷。无虎狼踪迹，惟熊性耐冷，恒蹒跚荒山老树间，而无所得食，则渐入村落人家，猎者乃设阱而陷之。盖熊性猛而蠢，力能敌虎豹，以铳射之，弹中其心腹，犹能负创伤人，故必诱而取之也。有山东人刘礼者，独能以短铳制熊。铳，铁管木柄，其射法亦无异於他猎，每天寒雪下，必荷之以伺山谷间，或枯树穴口。熊自远来，逆而敌之，不数步，铳发，熊乃反奔，人立而长号，再击之，而熊犹前奔不已，弹三发，追逐半里，然後倒，而刘无伤也。刘之言曰：「吾技岂异於人哉？知兽性耳。盖熊受击必反奔，自後击之者，适阻其反奔之路，鲜不被其蹂躏者。击其面，熊一返而不复回，故无伤。」刘又曰：「老夫行猎三十年，手毙猛兽以千百计。顾有时不能捕一鼯鼠，非力不足也，不知其性耳。」

刘年五十许，须发苍苍然，而精神矍铄，过於壮夫。无家室妻子，只身客吉林，以猎为生，有时操江南音。或有知其详者曰：「其父商於吉林，为熊所食，乃痛哭，誓杀熊，遂习猎。得老猎师授以察兽性之法，於是发无不中，而所至之地，辄无巨兽入村落为患。」或曰：「察敌之性而後击之，猎之道也，可通於用兵。」

黄氏女鬻身养父母黄氏女，萧山黄秉奎女也。其先世盖显者，至秉奎，习为农，体弱，弗任劳苦，女常助之。会岁歉，益贫。乡有傅姓少年，睹女而艳之，愿以二百金买为妾。秉奎泣曰：「虽贫，奈何鬻女？」将逐其使，女亟止之，曰：「父弗尔。钱在彼，允否在父，汹汹然，徒示人以不广。」秉奎曰：「何如？」女曰：「父允之。女在家，无益於父，滋益家累，不如昂其值而嫁之。父得金稍置产，庶不忧冻馁。女虽弗肖，颇知顺道，敬以事夫，和以下嫡，蔑不济矣。」母杨氏初颇不愿，闻女言，亦怂恿，秉奎叹息而已。女毅然出，语使者曰：「吾家非鬻女者，兹以贫，旦夕委沟壑，自愿鬻身养父母。归语若主，可将三百金来，吾即从若去。」使者返命，傅诺，如女言，遂嫁之。

傅名子文，席父遗业，酗酒赌博无昼夜，又弗精，辄为人算。女常劝之，而怒，待之渐薄，女不敢怨，侍奉益谨。李氏悍而奇妬，幸女贤，不争夕，且以子文不爱女故，略优容之，女因得免荼毒。李生一子而死，女视子如己出，抚育保抱，殷勤备至，子文亦渐贤之。子文本中人产，不善营生，而赌博所耗不赀，寖困，渐至鬻产，不足，益以家藏器具珍玩。女劝曰：「富而不知俭，其结果辄如此。曩进药石言，君辄骂余騃，余固早知有今日也。然否泰循环，天道善变，穷通贵贱，宁有种邪？」子文奋然曰：「卿之言然，今请举室听子。」因择日告亲友，立女为正室，令主家政。女乃货其巨厦，赁城中小屋居之，设肆权子母，延秉奎经纪之。数年，业大兴，复称小康矣。

张梅依母张梅为九江农民文榜女，生有异禀，未读书，能识之无，性慈善，终岁茹素。十数龄时，父命饭牛於外，羣女皆嬉戏，女独趺坐草间，畜牧之暇兼及针刺，不苟言笑。年及笄，有求字者，不乐，曰：「吾欲终身依吾母，出入赖之，生死以之耳。」

孙夏峯救弟孙夏峯，名奇逢，有弟韵雅，坐事被逮，系刑部狱，凡五年。将远徙，夏峯具橐饘以从，病，则为致药饵，朝夕相顾视，且周恤其同系者。夏峯故贫，斥产以供弟，故交赠遗皆拒不纳，尝以省弟故，徒步烈日中，两足皆肿。一日，遇暴风雨，失道，几溺死，饥渴困顿，遂病。每假寐，口中喃喃，皆其弟事也。顷之，竟不起，弥留时，犹张目曰：「吾弟免矣。」遂卒，年五十有五。不数日，弟事渐解，免流徙。

魏和公乐受兄笞骂江西宁都三魏，即善伯名详、叔子名禧、和公名礼者是也。和公少叔子五岁，父命叔子授以书，笞骂皆乐受，曰：「叔兄爱我也。」比弱冠，益刻苦自励，学日进，两兄俨以畏友待之。

魏和公省兄魏和公尝省某兄善伯於潮州，贼方杀人，流血在道，趣负担者行，曰：「彼方得货，不遽出也。」卒无恙。及善伯客燕，又省之。

蒋壮其与兄俱归顺治初，中原寇起，睢州蒋壮其孝廉奇猷移家避河朔。未几，返，而高许之变旋作。兵刃颠踣中，陇亩荷锸，身自经理之，卒未尝废学。与第五兄刻志砥砺，凡道傍柳荫、古刹。檐隙，皆坐卧吟诵。以故声震於庠，兄弟相继登贤书，人皆荣之。上春官，不第。己丑中副车时，谒选，例得司李，五兄劝就铨，以不忍独留，遂与兄俱归。李雍熙待弟长山李雍熙笃友于，有两弟，明熙官济南都司佥书，将移家别墅，乃分宅与之，不忍离析。延熙卒，遗孤贞之在襁褓，为置田园，抚之成立。延熙有女，则盛匳具嫁之，抚从弟时熙遗孤亦如之。族弟以先垄宰木求售，给直而返其券。族人某与其兄弟争产，则出私钱别置腴田，如其所争之数而归之，争遂息。

徐华国待弟徐元英，字华国，吴江人。少贫，与仲季二弟分田，仲曰：「季田腴，必易之。」相争不决。华国谓仲曰：「我田亦腴，可昇汝，毋与季易。」於是兄弟以和。

恽长祉待弟妹武进惮哲有狂疾，数侮其兄长祉，恒踞其卧榻，溺於食器，且焚屋，长祉弗瞋也。哲袴单，脱己袴与之，曰：「吾弟寒。」易粟斗，分数升与之，曰：「吾弟饥。」孙读书，则教其侄曰：「吾弟亦望儿读书也。」妹食，给以麪，暑夜，自驱牛磨之，妇执簁苦蟁，无怨也。长祉，字寿侯。

刘国友养寡姊刘国友有姊，丧夫殇子，无以为家。刘迎之同居，衣食从厚，令家人礼敬之，数十年如一日。

李振阳感兄待姊李振阳，名生春，商邱人。世居邑西南鄙，薄有田庐，力耕而好义。有从伯善治生，纤啬自刻苦，铢累所积至八百金。比病革，趣召振阳至，则无所语，如是者数，终不及语而卒。振阳往视其丧，则管簉者迎哭户内，已而指橐中装，语之曰：「此汝伯终身所蓄也，遗命畀汝，与而兄平分之。向之所以屡召汝而终无言者，凡为此耳。」振阳闻之，哭曰：「伯虽无子，固有女在。此八百金皆伯忍嗜慾瘏手足所经画而积贮者也，岂不欲有子而遗之？不幸终身无所出，而至於大故，顾以义割恩，不畀女而畀某兄弟，某何心私擅之？昧义而伤伯之隐，向之所以数召而终无语者，固命我矣，愿以某所应分者均之二姊焉。」及兄至，奉其半以进，告之故，兄曰：「汝能是，以我为匪人耶？其悉辍以资伯之女，勿更言受金事也。」

李氏兄弟交让鄞县李叔则，名士楷，叔范，名士模，兄弟也。叔范初读书，叔则已补诸生，有名，遂让其兄使专治经史，而自理家务。已而承父命，使分产，叔范逡巡不忍答，辄曰：「有长兄在，凡田宅，俱请受其下者。」叔则亦曰：「吾家之田一亩屋一廛，皆吾弟所益，吾当受其下者。」兄弟交让不置，里中闻者竞嗟叹，至以其名呼曰：「李氏兄可为模，弟可为楷。」

张仲嘉友爱张文嘉，字仲嘉。性友爱及於羣从。其从姊有适钱氏者，病危，为置棺衾，合姊壻而葬其祖墓之旁。同产女弟二人，则抚恤之者尤至。兄弟同居共爨垂数十年，经历变故。某岁，屋焚，始分产别居，然亦取其荒瘠者。

施詧食鱼思弟施誉，宣城人，詧之弟也，读书阳羡。会秋荐新谷，与客会食，烹池鱼，詧忽泫然曰：「吾弟出门时，鱼方二寸许，今盈尺矣。」遂呜咽废箸。兄弟间自为知己，常恐年寿不齐，辄於月下相抱持而哭，愿世世为兄弟。

林湛分弟忧康熙初， 闽有七才子， 林湛， 其一也。 湛与弟成之友爱甚笃， 成之为灵台令， 使人相迎， 则寝疾数月矣。 口授次子， 使作书， 以报成之曰：「吾平生为弟分忧， 今弟当分我忧。 」时问疾者绕牀， 意谓湛将以家累属成之也。 既而曰： 「治民事上， 虽竭精殚虑， 犹惧不免， 今不事事而为人所愚， 实遗垂死之兄以忧也。 」其後， 成之果败。

吴绍先寻弟吴绍先，稷山人。少读书，略解文义。十三岁而丧父，十六岁而丧母。有二弟，季年十一，偶与其从兄出，遂失踪。又数年，仲以博负逃。绍先负贩以迹之，南出襄洛，西历剑州，东至黑龙江，积十有六年，卒同时得之。其求仲也，出塞，抵宁古塔，而仲方在某豪家为奴，以情请，不许，乃冒公人入军府讼。军吏庇豪，欲威慑绍先，以应对失仪，捶其面，血淋漓，绍先词愈强直，卒白大帅，持其弟以归。时仲冬沍寒，被经大卧矶，绍先与弟相推挽，顾而曰：「此中人未有如吾乐者也。」比入塞，爪甲灰烂，无存者。至京师，待季偕行。知其事者争传说，公卿贤士多就而礼之，绍先赧然若无以自容。衣敝履穿，或赠遗，终不受。有与同寓者，闻其哭失声，就视之，则读《鲁论》「父母之年」章也。绍先生康熙朝，以是名动於时。方百川爱弟方舟，字百川，诸生也，为望溪侍郎苞之兄，长望溪二岁。时家贫，无仆婢，望溪五六岁辄与之同卧起。百川赴芜湖之岁，将行，伏望溪背而流涕。其後稍长，即各奔走四方，望溪归，百川常在外，百川归，望溪常在外。百川尝曰：「吾与汝得常家居，俾二大人无离别忧。春秋佳日，与二三同好步北山，徘徊墟莽间，候暝而归，吾愿足矣。」

周舆则待弟钱塘周轼，字舆则，有兄弟七人，次为五。既丧父，兄舆载、舆正、舆述亦相继而歾，舆则哀毁尽礼，独泫然曰：「乡者有父兄在，今父兄之责，萃予一人，较不竭力。」异母弟舆衞、舆封、舆闲并幼，友爱甚篇，其教兄子雨三，一如舆载之教舆则者，曰：「吾以报长兄德也。」每祭集家庙时，羣从子弟五十余人，谆谆以孝弟礼义相劝勉，间有犯者，必称祖宗命，涕泣切责之，甚者予杖焉。

康熙乙巳七月，舆则病卒，易箦之日，忽起坐，徧召亲友，劳苦如平生，告家人曰：「吾祖宗累世同居，子孙宜法之。必不得已，分产为七，必均。虽我自劳力而获，微先人之德，不至此，其敢为己功乎？」又曰：「吾向着家谱，凡我族人，当恤其不足，毋使冻馁以贻先人羞。以我赀资之，不以累尔曹也。」处分後事，小大毕周，曰：「守我成法，亦足保世。」诸弟问兄何往，则曰：「我主麒麟殿使者，候之久矣。大丈夫诀别，宁作儿女态？慎毋哭，徒乱人意耳。」及闻难鸣，曰：「吾去矣。」诵佛号百声而逝。

贺行素待弟获嘉贺庄幼为流寇所掠，其兄行素忧伤感泣，尝为哭弟诗，闻者悲之。至是，侦知养於晋中，急迎归，复往晋，厚报其人。居数年，共议析产，行素曰：「先世数椽，两弟共避风雨。」余无多业，仅取田一区，树数株，存先人遗泽而已。

魏石如访兄嘉善魏正铠，字冬木，有弟正錡，字石如，忠烈公後也。友爱无间，皆博土弟子员，教授於乡，相距数十里。一日，石如忽忆冬木，亟拏扁丹，至其馆。冬木闻之，欣然延入，一揖後坐定，相对不语，涕泗交作。馆主人为具餐，食讫，遂辞还。冬木送之至门，望不见舟而入，终无一言。

胥端生事兄胥汝衍，字端生。笃友爱。其兄庶出也，事之惟谨，生为营产业，殁为备殓葬。兄之遗孤方数龄，抚之如己子，俄而夭，仰天号泣曰：「吾兄懋德，奚至此耶？」後言及，辄悲痛，竟日不食。

沈去矜让屋於兄沈去矜，名谦，仁和人。性孝友，父殁，毁瘠呕血。会东乡盗起，纵火杀人，焚其堂，堂固分属两兄者，既烬，去矜即割己宅居之。久之，两兄欲徙去，去矜念兄贫，无资可僦屋也，固留之。

李锴以产让兄汉军李锴，字铁君，号豸青山人。家世贵盛，淡於名利，析产时，悉以屋及珍物让两兄。

胡余规寻兄胡恢舜，字余规。生负异禀，有文章名。充雍正乙卯选拔贡生，以母老疾，不赴朝考。母卒，哀毁尽礼。初，有兄亡於外，余规迹至天津，已婚王氏而家焉，泣请偕其嫂以归。顷之，又出亡，复走数千里徧迹之，不可得，涕泣反，赡其嫂终身。

桂天士待姊慈谿桂贵，字天士。有女兄适魏氏而贫寡，天士往省，即亲取姊厕牏涤之，复代之任舂焉。魏居魏家桥，距天士所居二十里，姊年九十，天士亦八十余矣，魏家桥人无月不见其再三至也。

吴粲玉待弟吴璟，字粲玉。与诸兄弟友于，无间言。其後食指繁，乃析爨，其第舍完整，季宅窳陋，乃曰：「吾弟幼，不任土木。」乃相与易之。母孺人之养老公田，尽以让其幼弟，曰：「吾以承慈帏志也。」

康子厚事兄抚弟康惇，字子厚，兴县人。有兄弟四，年既长，让分居，乃拓地建屋数十间。既成，让诸兄弟，而自居故宅。或问之，曰：「长兄，吾所事，弱弟，吾所抚也，吾不可以怀安也。」

张恻庵待弟张恻庵，名大俊。友爱诸昆季，析产，取其瘠，让其腴。诸昆季或中落，复给贷无倦容，匄金至数百缗，至於母息无所偿，有见之而赧者，即焚其券，曰：「昆季，吾同体也，义重则财轻，若之何以锱铢计乎？」

高宗友爱和果二王高宗友爱和、果二王，赋诗饮酒，陪宴无虚日，然不使干预政事，和少时骄抗，恒优容之。尝命监试八旗子弟於正大光明殿，日已晡，上未退朝，和请上退食内宫，恤臣僚也。後以斋宫为更衣殿，不复驻跸。

马嶰谷爱兄弟如一体祁门马曰琯， 字嶰谷， 家扬州。 兄曰楚， 出後世父， 嫡母洪恭人出。 弟曰璐， 与嶰谷同母， 皆陈恭人出。 嶰谷至性过人， 受经後， 尝据案静坐， 矻然若老儒。 说经岳岳， 不可撼， 难兄穉弟， 考校文艺， 评隲史传， 旁逮金石文字， 自相师友。 後虽授室， 风雪凄其， 未尝不抵足联牀， 恒曰： 「吾三人如一体， 不能暂分也。 」

施旧山兄弟相爱施谟，号旧山，嘉兴人。出嗣於钱塘谢氏，为之治生产。寻归禾，兄弟故相爱，往依之。一日，告其兄曰：「二兄以劳苦农务致畜聚，而弟顾闲居，坐享其逸，不忍。向在谢氏，与杭人习，当就彼谋营，以冀自拔。」二兄慨然，各赠以金。量受其半。遂之杭州，赁屋以居，稍积赀，归金英兄。兄拂然曰：「弟乃以我为非人耶？」曰：「非也，人事消长不可知，万一蹉跌，欲更贷兄金，兄讵不可复见与耶？且与为耗散而重困，孰若得子而归母。由此以思，金之归，弟之福，兄之所乐也。」二兄曰：「善。」自是家於杭。後二兄相继殁，归为经纪其丧，抚遗孤，俾成立。

臧和贵事兄武进臧和贵处士，名礼堂，与其伯兄名庸字用中者，并以博学闻於时。有兄弟四人，敦友爱，少师事伯兄，敬爱弥加，然有过，辄规诫无隐。仲兄嗜博，谏不听，则日追随之，并约至父墓立誓，弗再犯乃已。伯应京兆试，闻仲荡产，致家累不支，寓书切责，辞颇激，连陈二书。和贵历引经史往蹟以劝之，累累数千言，伯因而感释。至其为季弟谋安全者，亦无微不至也。

蔡居拙事兄蔡居拙，句容人。性痴騃，与兄同居，家仅有田可耕耳。兄力田。居拙服贾，致产数万金。当始为贾时，人多笑之，曰：「是痴騃耳。黠者犹多折阅，况彼耶？」然居拙废贮鬵，财奇赢，多出意外，倍於能心计者所得远甚。兄与析产，乃不言此数万金者为己有，以十之九推与兄，曰：「吾兄有六子，累滋重，吾仅一子，无用多金为也。」筑屋数十间，仅取其一，余悉以归兄。

阮世恩祈死代兄阮世恩，字聿修，桐城人。兄世忠，为学官弟子。友爱无间，一人以事出，则终日旁徨不宁，夜常同榻而卧，有疾病，则亲视汤药，未尝顷刻离。世忠读书佛寺，忽呕血，世恩时以为忧。乾隆丁卯春，世忠自为棺，而世恩监匠者髤漆其上。匠言兄死当在七八月，世恩即惨怆悲怀，自以二子小伯晓日皆成人，而兄仅一子无母，且幼未授室，愿以身代。祷於上下神祗，凡刺血书词十七纸，而世恩是年遂得疾。踰年，世忠病甚，医多言不治。世恩与同榻卧，而使其二子更迭候夜，且复祷如前，又刺血书词十七纸。世忠寻愈，而世恩遂以是年七月初四日卒。

蒲宗瑾六世同居蒲宗瑾，沅州人，六世同居。自祖父及宗瑾，三传兄弟得五人，四传得十七人，五传得四十一人，六传得六十人，男女共一百二十三人。秩以分，联以情，主持家政，规条严饬，人无私财。乾隆己巳，知县张淑奖以额，曰：「聚顺可风。」

杨琼华爱弟乾隆戊子，杨重英既被执於缅甸。其女琼华，当父在缅时，素服持斋，时遣人周恤其弟。

李嵩泉爱弟甘泉李滨石，名锺泗，有兄锺源，字嵩泉。嵩泉爱某弟，能教之，每弟会文友家，家无仆，辄自持镫或雨具立其门外，待弟出与归，虽寒夜，常露立雨雪中。弟屡泣辞之，终不改。自不娶，为弟聘妇，竭力营一室，将迁居而殁。先是，焦里堂过其门，必以饼饵延焦食，自不啖，而劝於旁曰：「吾弟年少学浅，望勿以为市交也。」乾隆甲寅，里堂与滨石同舟试於省，嵩泉送之，坐舟中良久、复谆谆以弟相属，语次呜咽。八月二十日，滨石归而嵩泉死矣。

张聘九析产与弟武威张聘九增生应举事亲孝，亲殁，弟求析产，止之不可，则与以田之上腴者半，他器物称是。未几尽，弟欲析应举之所有者，又与之，尽，更与之。凡七析而无以食，乃授徒自给，犹时时与弟共所有。弟殁，及殡乃已。

周白民推产与弟山阳周振釆，字白民。象素封，有瞽弟听谗言，求析居，悉推产与之。及弟破产，时周赡之，且抚其子如己子。

赵镇寰爱弟上虞赵镇寰茂才如山为诸侯老宾客。乾隆时，客江左者二十年，然恒以大比年归试於乡。及归，辄与诸弟话儿时事，至呜咽流涕。诸弟以次将婚，归时，必与之同卧起。手摩其肥瘠以为忧乐。濒行，每欷歔久之。

顾东岩以忍爱弟顾我鲁，号东岩，诸生，性友爱。有弟出後世父，意渐自外於东岩。会东岩客蔚州，而里之人有自蔚州来者，言南中食物至其地，得值皆倍。弟思获厚利，捆载而往，然不得贸易要领，既至，物不售，则以委之东岩，谓资本百金，皆质妇匲物，非得倍称息，则惭负其妇，不能归。东岩乃竭蹶措百金与之，而弟必欲取盈二百，以无现金，令东岩籍记之，以俟异日。东岩夙谂其畏妇，唯嗺听之。

其後数年，东岩自蔚州归，弟妇遽语之曰：「昔贷钱者月取二分息，踰三岁，即子母相侔，今此百金已踰十载，为子母相侔者三，计当八百金矣。」於是东岩罄资装，犹不足以偿。妇日搏膺噪呼，时太夫人犹在堂，不堪其扰，东岩乃以所居室立券付弟，而奉母别居。然屋小，不足抵八百金，衣饰器皿，恣所攫取，故东岩移居，家具萧然，见者皆叹息。时袁湘湄为书门帖曰：「长物只余诗一卷，寄居聊借屋三间。」方家难作时，顾蔚云赠诗，有「早识讼师由饮食，叠书忍字保彝伦」。皆实录也。

姚夔待弟姚夔，晃州诸生，为友爱。方兄弟欲析产时，劝止之，不听，则曰：「吾平生仅爱一马，幸以予我，田庐杂物，任兄弟分之，吾不问也。」析爨日，诸宗姻皆会，而夔已先期避去矣。归时，妻子呶呶以生计为言，夔但问马在否，不及其他。

李台三哭弟李台三太学应卜有弟应会亡，遗孤缉方一岁，哭之恸，一夜须发皆白。其抚缉也，食必呼共案，出必视而行，返必问其在何所。缉病疮，医针甫下，泪滚滚落曰：「吾有何方为汝分痛？」缉每出，望其早归。易箦前一夕，缉归稍迟，更深矣，犹坐以待。及至，厉声责曰：「独不念吾望尔乎？」

奎壮烈为兄复仇奎壮烈公林，勇力过人。高宗以其兄明瑞殉节滇南，故不使临戎，而奎乞请者再，至痛哭殿陛间，愿杀贼复兄仇，上为动容。乾陆丁亥壬辰，从征缅甸、金川，皆以趫捷建功。

洪霞城事兄洪炜，字霞城。至性过人。其仲兄瞽淤目，炜扶持之，常不离。乾隆戊辰，竟璋与之同试於越城，有传言仲兄病者，即命舟而返，距试期才一二日，而已不及时矣。

包慎伯待姑太太包慎伯，名世臣。尝有家书一通，其文曰：「兴实见字，十八日之书，至二十六方到，此次迟延至八天，可诧之至。昨责汝阿辛薪水一节，汝须细思之。我少而贫窭，壮而游四方，堂上二老，皆赖姑太太女代子职，若无姑太太，我何能奔走谋甘旨？溯我落拓江湖四十余年，一贫如昔，而菽水不缺，儿辈宦成，果谁之力，微姑太太，汝辈有今日哉？况汝少受姑母锺爱，视如掌上珍，乃既壮大，并不知报德，而并其子之四金之薪水亦吝之，我不责汝，天亦不福汝矣。做人道理，全要明白。我在天长时，佐人书记，月得三千，而以二千济郑大哥，不足，又为称贷以益之，此事汝知之。我於郑大哥尚尔，况汝於姑太太哉！粉饰之词，我不愿听。总之，阿辛薪水必送，且与汝之任期相终始，至属至属。李提戎之润笔，三千乎？三金乎？便望寄来为要，七月晦，父字。」末附一行云：「百合粉并不见佳，下次不必寄来。」

傅麟瑞七世同居乾隆己酉夏四月，高宗以河南鲁山县生员傅麟瑞七世同居，特御制诗章、御书扁额以赐之。

周仲寿以束修奉兄周锡麟，字仲寿，乾、嘉间人，长沙诸生。有同母兄二，皆力田。仲寿为童子师，束修所入，虽一丝半粟，悉以奉兄嫂，未尝自新一衣。

李九以雪兄冤而死李九，赣榆青口人。邑人罕识其名，问李九，则无不知者。兄七，与邻人讼隙地，县官索贿，七弗与。邻人赂之，系七典史署，朝暮逼迫，继以搒掠，饮食又不以时至，七愤而缢。时县令吴蕊元、典史费长春也。九方午食，闻七死，掀案而起曰：「所不与兄复此仇者，非丈夫也。」投状海州，州不为理，控诸监司，仍檄州。

九念外省官吏上下徇庇，终无能为兄雪冤者，乃徒步入京，具状都察院。事闻，下苏抚集讯。九既多历风霜，又到省赀罄，日受挫折，疮疥发於腹背，卧病中，惟祝七冤得雪，即身死无撼。九妇闻之，日夜涕泣，焚香告天，求夫生还，愿以身代。而蕊元、长春贿属承宪官，责九健讼，鞭笞惨毒，身无完肤，九忍死不少屈。蕊元等度终不可威胁，因属其素所亲信者就旅舍，置酒召美妓，反复开陈，饵以重利。九始终闭目不一言，既而曰：「吾与若厚，不忍牵累，不然，今日之举，即公堂左证也。」蕊元等闻之，益惧，计无所出，乃议以毒手取九命矣。

初，医士某为九诊病，长春与相识，夜往谒之，曰：「李九必欲杀我，奈何？」因袖出饼金为寿。医士佯惊谢，长春曰：「不宁惟是，今日长春一命，吴公一官，悬於君手。君诚能因九病，药而酖之，报德方长，不食言也。」医诺，约以十日乘便行事。时陈继昌按察江苏，方莅任，微闻其冤，即日提案，详摘蕊元等顶带，将加刑讯。九则躃踊堂上，眼枯无泪，长涕而号。蕊元等竟不能讳，尽得实情。狱具，蕊元褫职，长春戍边，吏役正法者二人。九至是喟然叹曰：「今而後死无憾矣。」时受病已深，奄奄一息，归至半途竟卒。镇中绅士以鼓乐迎其榇，其妻见榇，触额求死，姻党劝慰，乃归。彭陶养兄弟彭陶，字菊村，衡山人，父贾於郴，遂为郴人，方十余岁，父负债数千金，常累日不会以养父，父没，为债家所迫，系於官者月余。陈某怜之，解其讼，因教之学，曰：「子，有造才也。」见其容若病者，问之，曰：「无食。」食之。年余，补学官弟子员，去为童子师，而以文字就正於陈，文日进，数年食廪饩。是时馆谷渐丰，而养其兄弟六人，且为之娶妇，长兄死，葬之，抚其孤，母又老疾，医药甚勤。年三十六，母曰：「汝以予与兄弟故而无妻，如嗣续何？汝其娶以慰予。」娶妻踰月而母卒，踰年，妻又卒，贫益甚，乃不续娶而教季弟学，亦补弟子员。三兄死，葬之，抚其孤，而自亦病。道光辛卯卒，年四十三。

林屏芬爱弟妹咸丰初，鄞县林屏芬避难至罗江，中途失夫，所从者惟弟妹，裙布萧然。寓罗氏宗祠，不得食，或怜之，时周以升斗，则先饱弟妹，而己食其余。然识字能文，罗氏故多富者，因延之，教子女，凡六年，多所成就。复归鄞，自是而弟成立，妹嫁矣。

徐司马悬赏觅兄子咸丰时，徐若洲司马鸿谟以薄宦出入兵间，尝作尉江甘。方受代，而有袁江之役，眷留广陵。寇猝至，城陷，家属仓卒出城，中道相失，历数月，始会於如皋，失一女与其兄子。司马揭於衢曰：「得我兄子者，予钱十万。」果得之，曰：「是可以慰吾寡嫂矣。吾女，听之耳。」俄而亦至。司马有子琪，字花农，光绪朝，署兵部侍郎。

程某代兄死咸丰戊午科场之狱，大学士柏葰罹大辟，副主考程文桂以其子炳寀贿买关节，私递名条，父子几同日弃市，後从末减，文桂得免死，仅贵炳寀於法。其实正法者非炳寀，乃其弟某。先是程有两子，长炳寀，次某，皆随父在京，事发时，炳寀已先逃，三大臣会讯时，弟冒兄之名，力承其事。狱定，始知罪应缳首，顾已无及。刑日，其妇奔赴菜市口，欲向监斩者申诉，为衞兵所阻，不得上，夫妇抱头大哭，绝而复苏者再，刽卒皆下泪。盖其妇方少艾，婚未久也。後文桂遣戍，炳寀不敢归，潜随文桂往新疆，而次子之妇则竟以痛夫死。

曾文正哭弟粤寇起，曾文正公国藩既奉诏治军，而其弟愍烈公国华。靖毅公贞干亦帅偏师剿寇，後相继殂逝。文正夙友爱，至是哭之恸。愍烈亡於三河，文正方在鄂，以联挽之云：「归去来兮，夜月楼台花蕚影；行不得也，楚天风雨鹧鸪声。」靖毅亡於金陵，以联挽之云：「功名百战总成空，泪眼看河山，怜予季保此人民，奠此疆土；慧业三生磨不尽，痴心说因果，愿来世再为哲弟，并为勋臣。」

愍烈，名国华，字温甫。由监生应京兆试，不遇，归而讲求经世之畧。咸丰乙卯，文正督师豫章，粤寇石达开窜江西，周培春等复自广东窜至，与之合，迭陷名城。愍烈倍道走武昌，乞师於胡文忠公林翼，遂受檄，与刘腾鸿等率五千人行，乃攻克咸宁、蒲圻、祟阳、通城、新昌、上高六县。文正尝言：「使吾有生还之伺，愍烈力也。」戊午，李忠武公续宾剿寇皖中，愍烈助之，连下潜山、太湖、桐城、舒城四县，遂乘胜捣三河镇，十月初十日，力战死之。

靖毅，名贞干，原名国葆。文正奉诏督师，靖毅率六百人从。咸丰庚申，改从兄忠襄公国荃围安庆。辛酉，克之。同治壬戌，克繁昌等三县，复会师进薄金陵雨花台，与寇血战四十六日，遘疫，遂不起。

杨某待庶妹杨某，山西人，官贵州。有妹，庶出也，妹甫生而所生母死，育於其母。幼而明慧，父母皆奇爱之，父临终，谓某曰：「必善视此妹。」母临终，亦谓某曰：「此女虽非我所生，我爱之逾所生，必善视之。」某承父母遗意，遇此妹甚厚，其妻颇贤，待小姑亦甚厚。女美而且才，家中事悉女主之。已而其妻死，继室亦贤，仍以内政让女。女年长矣，某择配良苛，凡求娶者，某视之，辄曰：「非吾妹偶也。」因循久之。其继室又死，未几，又赎娶一妇，妇不能如前两人之贤，辄怏怏曰：「奈何以小姑主家政？」然不敢讼言於其夫。女知之，乃往往托疾，有以家事关白者，让以与嫂。如是年余，家中事遂悉决於嫂，然兄之饮食衣服，女尚手自料理。嫂意不乐，自是而家庭间有违言，女郁郁成疾，是时女年几三十矣。某急欲为择壻，终以未得其人，无成议。某偶于役於外，闻女疾甚，驰而归，则女死矣，乃抚膺大恸曰：「吾知遗言谓何？吾母遗言谓何？吾妹死，吾何面见父母於地下乎？」痛哭呕血，未数月亦死。

谭赛花为兄报仇谭赛花，侠女也，佚其里居，从其兄某流寓通州之营防港。性沉静，不苟言笑，精柔术，尤善用单刀。某亦以技击鸣，生而骁健，貌陋。尝强贷富人金，於黑夜投贫乏家，然人仅知其为盗，不知其为侠也，辄目之曰大盗。赛花数谏之曰：「柔术一道，造诣功深，原当救人息难，刦富济贫，不能大白於天下，窃为兄不取。今莫若歛手，否则将遇害。」某不听。诸富人乃欲得之以去後患，闻某寺僧有奇勇，出金以招，僧诺。一日，僧乔装游方者抵谭门，口喃喃诵经，赛花见之，语某曰：「此有道者也，不可不献小技。」某遂以小钱一枚，掷入木鱼中，且语曰：「速去，毋喋喋。」僧以钱还原处，亦语曰：「区区一钱，何足重轻？量何小也？」脱然去，某亦不与较。僧急往，告富人曰：「谭技艺过人，非僧所敌，不若诬以某案，请兵会剿。」众然之，白其事於州牧，遣人守要处，僧率捕十余人往擒。与某遇诸途，途次有沟，水可八尺许，某恐众寡不敌，一跃入河，僧随之下。未几，僧舁某出矣，送州牧讯鞫，诸贫者争为之判白，而知州某卒以受贿故，以严刑供认。既刑，赛花殡之，操短刀入僧寺，越楼窗而进，既诛僧，复仇，乃割发为尼，自是终身不复研究柔术矣。

梅宝之以悌教人梅宝之，江宁人。同治时，居崑山百坡塘，羣呼为梅先生而不名。某年，邻村有兄弟议析厝而相争者，弟曰：「欲得其平，必请梅先生来。」兄诺。弟遂跨驴造梅门，梅曰：「此至易解，第须小住於此。」因使与子弟共寝处。见少长咸集，雍雍如也，已渐悟，复使偕其孙出游，邻人询得其故，皆曰：「兄弟不可析居，吾村人向无兄弟析居之事也。」弟大惭，返而告梅曰：「小人知过，无烦先生矣，今将归。」会其兄亦来探其弟，遂对持而泣，梅更婉导之，兄乃携弟而去，同居如初。

徐舍人事兄谨钱塘徐印香舍人恩绶笃於友于， 事其兄昆生封翁惟谨。 舍人尝司铎姚江， 以兄方罢幕家居， 相隔数百里， 仅岁时一归， 犹未尽联牀情话之乐也， 辄以书问往复， 缕述朝章国故及家常细事乡里琐闻以相娱乐。 时邮政未举， 函件必付信局， 局取寄资必向受信人索之。 嫂性悭甚， 闻旬月所出信资钜， 戒阍者毋纳信人。 兄郁郁者旬日， 久始知之， 贻书告舍人， 自是舍人寄书， 辄令信人归取信资， 而鱼书雁帛乃如故。

封翁夙有季常之惧，其游幕时，修脯所入，岁恒数千金，悉为妇所有，斥之以施僧尼，封翁不得过问也。舍人居贫，则月奉银币果饵以为常，且不使嫂知也。

沈北山脱裘寄兄沈北山太史鹏，常熟人。事兄谨。尝肄业国手监南学，一日，相国翁同龢以事至，见其未裘而悯之，是日，天寒甚，翁命从者取皮裘赠之。翌日，又遇於乡人席次，则犹衣敝縕袍也，询裘所在，则云已寄兄矣。

汪穰卿教弟钱塘汪穰卿舍人康年幼从父宦粤，失怙而归，振绮堂旧庐已非所有矣，乃赁屋以居。弟颂阁、社耆从之读，实教学相长也。尝於午夜，围坐一方案，一灯如豆，穰卿中坐，颂阁、杜耆则分坐於旁，各治所业，所不解者，穰卿为讲解之，赏奇析疑，无倦容。三人者，皆应敷文、崇文、紫阳三书院月课，人作数卷，又皆月应诂经精舍之试，往往合作一卷，穰卿任经解，颂阁任词赋，而社耆故善书法，为之誊写，每彻夜不辍。比事毕，即挟卷往投於收卷之门斗家，出其门，天甫破晓也。晓风吹人，腹中觉饥，咸就道旁贾浆家啜一盂以为常，啜既，则三人者相与扶持，谈笑而归。光绪戊戌，移居上海，乃筑屋於静安寺路，三人同居，如在杭时，兄弟怡怡，固不改其乐也。颂阁，名诒年，能文。社耆，一字鸥客，名洛年，善书画镌石，皆有名於时。潘书琳愿代兄死潘某，直隶人，宦於江苏。子二，长书瑛，次书琳。琳笃於友爱，从兄返里，居济南村店，沽酒对酌，适门外来一丐索钱，兄不与，琳窃与之。丐喃喃骂其兄，兄怒，时已醉，乃取几上椀遥掷之，触丐额，血溢不上，抚之已绝。村人大譁，拘其兄，就质於官。琳随兄往，坚承丐为己杀，兄大惊，谓汝何能杀人？琳笑曰：「兄自怜我耳，我杀丐，安忍累兄。」官亦弗能辨，然怜琳幼，思开脱之，遂监弟兄於狱，而函告潘某，使以金来贿丐者家属，活两儿。潘闻之大惊，急谋诸妇，妇不许，曰：「若何言？金自劳苦得之，儿死，当听之耳。」潘不能强。官不得已出兄，乃坐琳误杀，论绞，此光绪甲辰事也。

刘伯箴让产与弟宣城刘伯箴年二十而丧父，遗弟二，一五龄，一周晬。踰年，母又死，伯箴夫妇鞠以成立，授室诞子。而二弟皆荒嬉无度，羣恶少嗾其与兄析产，冀沾润，二弟遂日与伯篾相抵牾，伯箴弗获已，从之。田百亩，伯箴取三十，弟各与三十五亩，屋二区悉归二弟，自僦居焉。未半载，二弟荡其产，伯箴乃设筵延其舅氏及弟曰：「弟等不用良言，今若此，舅胡以教我？」舅曰：「若辈所为宜饿死，尚可言？」伯葴曰：「不然。兄弟手足也，手全而足废，身何安？弟能改辙，曩事何足校？吾所受田三十亩，仍父产也，可各取十五亩以资生，第须努力，毋再耗耳。」

二弟得田稍稍悔，而羣恶少涎焉，百计诱之，未几，十五亩又属他人矣。大愧，不敢面兄，伯箴闻之，泣曰：「家何不幸哉？」复招舅告之，舅曰：「然则奈何？」曰：「天下无不可为善之人，教之不服，以意感之，未有再三而不化者。数年来，殖产治庐已如父数，再量与之，何如？」舅未答，伯箴妻自内出，曰：「若尔，是蹈前辙也，非爱之，适屡形其过耳。吾家屋宇闲旷，盍羣处而合业焉，则产莫能移，两叔庶无苦。」伯箴大喜，卜日迎二弟合居焉。

至是，二弟感甚，叩头至流血，自悔昔非人，誓不再耗，并力赞助。十余年。益田数千亩，屋舍连亘，寖成巨室。伯箴年六十，综核财产三分之，二弟辞曰：「此兄物，衣食足矣，奚敢取。」伯箴曰：「毋尔也。昔由分而合，冀今日之成；今由合而分，杜後日之患。盖诸弟非复似昔，自可守其财，吾子孙未必如我，或难继吾志耳。」

陆某感牛而爱弟浙人陆某性横恣，时与弟相尤。某畜牝牛产犊，贩之邻，弟转鬻之，继又产一犊，某自饲焉。後弟之犊在牧场随某所畜犊归，宿某之牛圈中，弟力挽之不得出。翌日，某之犊亦随弟所畜犊归，宿弟之牛圈中，自是日同牧，夜同宿，若自知其为同母生者。陆於是涕泣语弟曰：「我过矣，我过矣。兽犹如此，可以人而不如兽乎？」自是遂和好。

胡氏女抚弟侄安东胡氏女以丑闻，年二十，父母欲嫁之，女不可，曰：「世未必有好德如好色者，嫁而失所，徒供人凌藉耳，何如家居侍养父母之为得也？」自是，辄织袵刺绣，市甘旨奉父母。及年三十，长兄死，父母恸之，亦相继没。期年，嫂不能守，竟别嫁。女零丁孤苦，抚孤侄二，弱弟一，侄年不满十岁，弟年可十一二岁。女画绣而夜织，弟侄捧书围坐，女虽不识字，然听久，能以耳辩书声，其书声朗畅如流者，则知书已熟矣，乃令就寝以为常。

其邻有黄贡生者，设帐授徒，弟侄皆从黄读者也。黄、胡两家仅隔一墙，中夜起，常闻机声书声，又时闻女训其弟侄之言，心贤而哀之，乃不取束修。女不可，曰：「师礼不可废，今以十指劳力自给，虽贫，是戋戋者尚非不能供，弟侄幼，非可以无端受惠者。」黄力却，终不听，心益敬之。会黄妻病卒，女有舅氏，亦黄素识也，则从之求婚。舅以告女，女仍不可，舅具述黄意，且曰：「此知己也，不可负之。」女意稍转，惟曰：「弟侄皆幼，必视其成婚，方可议及一身事。」舅以告，黄曰：「迟数年，何害？」黄有幼妹，请以配女之弟，舅径为主持，各行聘焉。越四年，女弟已娶，女尽以家事授之，己乃嫁黄。刘昭容教弟刘昭容，一名十三旦，汉口女伶也，唱花衫。其为人也，婉静俭约，寡言笑。幼字於韩，而早失怙恃，遗两弟，曰森，曰庚。时森年十四，庚年十一，而昭容十六，乃以针黹度日，使森、庚出就外傅。既而见女伶之为世所重而易得多金也，乃曰：「森、庚学费不赀，仅仰十指，非久远计也。森、庚而果成立者，吾虽死，吾亦甘之，更何耻於伶？吾其现身舞台以说法乎？」好事者怂恿之，於是遂隶乐部，京、津、沪、汉，所至享盛名，而月入多不妄费。自是而森、庚益得肆力於学，入大同学校，更勖之曰：「而姊以色身示人，不得已也。若勉之，若不自立，而姊终身不嫁矣。」