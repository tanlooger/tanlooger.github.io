---
---
---
title: 隐逸类
---



徐俟斋卖画为活徐枋字昭法，别字俟斋，长洲人。父忠节公汧，明崇祯戊辰进士，官少詹事，乞病归。乙亥六月，苏州破，正衣冠投虎邱桥下死。俟斋弱冠举崇祯壬午乡试。忠节将殉国，号泣欲从死，忠节曰：「吾不可以不死，若长为农夫以没世，可也。」自是隐居终其身，与宣城沈寿民、嘉兴巢鸣盛称海内三遗民。书宗孙过庭，画宗巨然，间法倪、黄。自署秦余山人。得其遗墨者，视如拱璧。然贫甚，南岳僧洪储时周之，曰：「此世外清净食也。」尝绝粮数日，黄九烟造访，出手中画扇，使童鬻於市，无售者，则曰：「黄九烟诗画也。」乃得银数钱归。而俟斋及九烟皆怒，以为泄九烟名，趣返其值。豢一驴，甚驯，通人意，日用有所需，则以所作之画卷，置簏於驴背，遣之。驴独行，及城门而止，见者争趋之，曰：「高士驴至矣。」亟取卷，以日用所需物如其指，备而纳诸簏，以为常。康熙甲戌，卒於天平山麓之涧上草堂，时年七十三。

方密之不臣不叛方以智字密之，为明末四公子之一，学者私諡曰文忠先生。明崇祯庚辰翰林。甲申，为睿亲王所得，胁之降，不屈，释之。逾年，桂王立於湖南，与瞿式耜并徵，将以为东阁大学士，亦不赴。旋遁为僧，隐居桐城之浮山，自号浮山愚者，又称无可道人。不臣不叛，不降不辱，殆古伯夷、叔齐之流亚欤！密之於书无不读，学兼汉、宋，旁及诸子百家，天算、舆地、方伎、杂艺无不通贯，着书凡百二十种。敬一主人读书毉巫闾山敬一主人高塞，太宗七子也，封镇国公，世居盛京。善文翰，诗多清警，隐毉巫闾山，读书其间。常熟孙赤崖阳以事戍吉林，主人留之数载，遇赦始归。黄梨洲凭几双肘隐然余姚黄梨洲入国朝而隐，尝坐雪交亭，不知日之晚，倦则出门行塍亩间，已复就坐。如是而日而月而岁，其所凭之几，双肘隐然。庆吊吉凶之礼尽废，一女嫁城中，终岁不与往来，一女三年在越，涕泣求归宁，问之不答。黄尝曰：「自北兵南下，悬书购余者二，应捕者一，守围城者一，以谋反告讦者二三，绝气沙墠者一昼夜，可谓濒於十死者矣。李斯将腰斩，顾谓其中子曰：「吾欲与若复牵黄犬，俱出上蔡东门，逐狡兔，岂可得乎？」陆机临死叹曰：「华亭鹤唳，岂可复闻乎？」吾死而不死，则今日者，是复得牵黄犬出上蔡东门，复闻华亭鹤唳之日也。以李斯、陆机所不能得之日，亦已幸矣。不自爱惜，而费之於庆吊吉凶之间，九原可作，李斯、陆机其不以为吾为怪乎？」

余若水不出城南一步余若水，会稽人。明末画江之役，补礼部主事，迁郎中。事去，逃之山中，郡县逼之出见，乃舆疾城南，以死拒。久之，事得解。所居仅草屋三间，不蔽风雨，以鳖甲承漏。聚村童五六人，授以《三字经》。卧榻之下，牛宫鸡桀，无下足处。晨则秉耒出，与老农杂作。同年生王天锡为海防道，欲与话旧，以疾辞。天锡披帷直入，拥衾不起，曰：「不幸有狗马疾，不得与故人为礼。」天锡执手劳苦，出门未数武，则已与其婢担粪灌园矣。天锡遥望见之，叹息去。冬夏一皁帽，虽至昵者，不见其科头。尝慨世路偪仄，遂疑荀卿性恶之说为确，至欲着论以非孟。康熙己酉十月卒，年六十有五，盖二十有四年不出城南一步也。疾革，黄梨洲造其榻前，欲为切脉。笑曰：「某祈死二十年以前，反祈生二十年以後乎？」梨洲泫然而别。顾祖禹不愿列名徐乾学修《一统志》，设局於吨山，辟四方知名之士以为辅。无锡顾处士祖禹精地理学，固延之，三聘乃往。书成，将列名以上，处士不可，至欲投死阶石，始已。或谓处士尝游耿精忠幕，干以策，不用，乃去。

申凫盟无干世心申凫盟名涵光，明遗民也。自见苏门孙夏峯後，大书於门曰：「真理学从五伦做起，大文章自六经得来。」又题书室曰：「学古之志未衰，每日必拥书早起；干世之心已绝，无夕不饮酒高歌。」

张覆舆闭户绝人迹永年张覆舆，明诸生，与申凫盟同学齐名。崇祯甲申後得狂疾，筑土室村外，闭户绝人迹，穴而进食。岁时一出拜母，虽妻子不见也。入夜时有泣声。

郭大临窜身黄冠常熟郭孝廉大临，任侠尚气，明亡後，即窜身黄冠，徧走江湖，欲得奇才剑客而友之，卒无所遇。顺治辛丑，余姚黄太冲读书双瀑寺。双瀑在万山中，人迹殆绝，大临忽走访。太冲问何以知之，笑不答。问奚自，曰：「甬上也。」

何稚元叔侄同隐何稚元名蔚文，浪穹人。五岁读书，过目不忘，九岁能诗文。有大志。会明亡，屡有所谋，不就，遂与兄星文辈隐遯宁湖。家贫，四壁萧然，咏歌自适，间为词曲书画，以发其怨愤之情。巡抚袁懋功闻其贤，徵之。谢曰：「吾家世受明恩，愿以布衣终。」时人称其有陶靖节之遗风。着有《浪楂诗集、文稿》。年七十三岁而卒。从子素珩，字尚白，读书有得，无意进取，与蔚文同隐於宁湖，自号茈碧渔家。 「 浪穹别名茈湖。」 往来乘小舟，以琴樽自随，出入烟波中，其高风亦不减於蔚文也。

八大山人以哑字署门八大山人者，即朱耷，明宗室也。为诸生，世居南昌。弱冠明亡，弃家遁奉新山中，祝发为僧，住山二十年。临川令胡亦堂闻其名，延之官舍。居年余，意忽忽不自得，遂发狂疾，忽大笑，忽痛哭竟日。一夕，裂其浮屠服，焚之，还走会城，独身佯狂市肆间。尝戴布帽，曳长领袍，履穿踵决，拂袖蹁跹行，市中儿随观譁笑，人莫识也。犹子某留止其家，久之，疾良已。

山人工书法，行楷学大令、鲁公，狂草颇怪伟，亦喜画水墨芭蕉、怪石、、花竹及芦雁、汀凫，翛然无俗韵，人争宝之。饮酒不能尽二升，乃喜饮。贫士或市人屠沽邀之饮，辄往，往饮辄醉，醉後墨渖淋漓，不甚自爱惜。数往城外僧舍，雏僧争嬲之索画，至牵袂捉衿，不拒也。戚友馈遗之，亦不辞。贵显人欲以数金易一石，不可得。或持绫绢至，直受之，举怀素语，谓将以为袜。以故贵显人求书画，乃反从贫士山僧屠沽儿购之。一日，忽大书「哑」字署其门，自是对人不交一言。然善笑，而喜饮益甚。或招之饮，则缩项抚掌，笑声哑哑然。又喜为藏钩拇阵之戏，赌酒胜，则笑哑哑，数负，则拳胜者背，笑愈哑哑不可止。醉则往往泣下。

郑孙段傅为四废太原郑大元，偕孙縡、段樵、傅山隐沁源山中。旋归柳峪，授徒自给，友一驼一哑一聋，号四废，不知所终。傅有赠大元诗云：「伯阳云愧汝，一饭不曾尝。节苦甘沟壑，蒙亨小学堂。三人伤独在，四废寄情狂。手植芳椒老，辛红满夕阳。」又题墓碣云：「柳峪似谷口，姓还同子真。上京名不振，伦拟德弥尊。白日无朋友，黄泉有段孙。心期长夜合，抵掌论乾坤。」

李潜夫不受人馈宁都魏叔子尝游杭州，过嘉兴，访李潜夫。潜夫方绝粮，叔子探囊，得银五钱，为之买米。因作书与周青士，属其集知交数人，月为潜夫给盘餐。青士曰：「君意良厚，但李君不肯受人馈，君力不能，听其饿死可也。」

杜于皇四壁萧然国初，杜于皇濬隐居鸡鸣山下，足迹不入城市，四壁萧然，炊烟常绝。偶有远友过之，欲供一饭而无所措，以案头《叶龙泉集》易炊。食顷，口占一绝，有「看君咀嚼叶龙泉」句。有人询以近状，答书云：「昔日之贫，以不举火为奇；今日之贫，以举火为奇，此其别耳。」

谢南衡遇大宁洞黄冠谢南衡者，武昌人，本姓朱。尝游黔、蜀间，至大宁洞，洞有黄冠，兀坐如枯树，问之不答，试手触其冠，应手堕地为灰。旁有一印，文曰「大宁巡简司」。盖此人明世为是官，鼎革後避地修真於此，坐化，印故所佩，虽入定，未尝舍也。洞深处石壁，有罗念庵题一绝云：「海门千丈浪如山，一转千年瞬息间。洞里闻雷催雨急，作龙争似作鱼闲。」道流谓为念庵住静处，不可知也。

汪魏美为三高士之一钱塘汪渢字魏美，尝举明崇祯己卯乡试。娶钱飞卿之女，盛佣入门，诫之，乃屏侍婢，躬操作。明亡，弃科举，姻党欲强之试礼部，出千金眎其妻，俾劝驾。妻曰：「吾夫子不可劝，吾亦不屑受此金也。」嗣因兵乱奉母入天台。海上师起，羣盗满山谷，始反钱塘，居北郭外。室如悬罄，处之晏如。当是时，湖上有三高士之目，汪其一也。当事皆重之，监司卢高尤下士，一日，遇之於僧舍，问汪孝廉何在，汪应曰：「适在此，今已去矣。」卢怅然，不知应者即汪也。卢尝遣人通殷勤於三高士，约置酒湖船，以世外礼相见。其二人幅巾抗礼，卢相得甚欢，惟以汪不至为恨事。已知其在孤山，放船就之，终排墙遁去。

孙豹人隐居扬州三原孙豹人隐居扬州，僦居董相祠，扃户读书。身长八尺，庞眉广额，衣冠甚伟。初与尤悔庵未识面。一日，悔庵宴集某处，豹人甫入门，悔庵即离坐起迎曰：「此孙先生也，余固识之。」相与大笑。冕年筑室数楹，题曰溉园，烹鱼釜鬵，隐然寓「匪风」之痛也。尝游焦山，中流遇大风，舟中人失色震恐，豹人独扣舷歌曰：「风起中流浪打舷，秦人失色海云边。也知赋命原穷薄，尚欲西归太华眠。」

邵得游游山始笑明亡，余姚邵得鲁，名以实，欲死之，以母老不果，遂祝发为头陀，狂走，入雪窦山中。妙高台僧道岩者，故鄞广文张廷宾，亦姚产，而沈史讲会中人也，乃依之，苦身力，不与人接。鄞故都御史高斗枢物色得之，曰：「异人也。」遣二弟从之游。周囊云亦以僧服居白坑，时时过从；寻以省母，返居潭上园。黄泽望志节夙与邵近，至是，居园中，夜共读谢皋羽游录而慕之，曰：「方今豺虎满天下，五岳之志不可期矣，四明二百八十峯，近在卧榻，宜峯峯有吾两人屐齿也。」於是始徧走山中。然山寨方不靖，所在多逻卒，而黄、邵衣冠奇古，频遭诘难，不以为苦。亡何入绝谷，不知所向，方茫然求故道，不可得。俄而峯回路转，松竹梧桐甚盛，有鸡犬声，辄就之。茅舍一椽，中有幅巾者出，问客何来，则语之以里宅。笑曰：「吾亦姚人，避世居此，不虞君之涉吾地也。」乃止宿，则告曰：「是为石屋山。仆为故孙公硕肤监军，孙死海上，吾无所依，来此山中，遂与人世绝。」因相顾叹曰：「是真桃源矣。」黄尝曰：「得鲁自明崇祯甲申後，辅颊间无日不有泪痕，其稍稍开口笑者，游山耳。」未几黄卒，邵无所依，自是益卞急，弃家投四明山之杨庵。时尚有一妾，邵去，亦为尼於庵中。每日晨昏，各上堂礼佛，此外，虽茗粥不相通。久之，皆卒於庵。周唯一为无发居士明亡，周唯一弃官归，遯入剡源。尽去其发，葬之，为发冢，架险立飘，榜曰囊云。自称无发居士。剡源饶水石，则与山僧樵子出没瀑声虹影间。王天锡求见，拒之曰：「咫尺清辉，举目有山河之异，不愿见也。」唯一名齐曾，鄞人。

阎古古湖山容身阎古古名尔梅，遇赦後，别柏乡魏相公、合肥龚尚书诗云：「君相从来能造命，湖山此後好容身。」述感谢之意也。其咏歌风台云：「英雄原不羞贫贱，歌舞奚曾损帝王。嫚骂亦看何等客，腐儒原足使人轻。」至函谷关句云：「范叔西来人不识，田文东去吏犹眠。」

钱湘灵隐虞山钱湘灵晚年隐虞山，老屋三楹，适当石梅之下，松阴岚翠，到处青苍。钱兀坐其中，拥书万卷，咿哦不辍。过其门者，往往驻足窥之，流连不去，而钱自若也。室榜一联云：「名满天下不曾出户一步，言满天下不曾出口一字。」为三峯老衲硕揆书。

刘公勇着隐者服颖川刘体仁字公勇。其父仕中，在明季以任侠着。时流贼大起，颖当贼冲，惟中日夜部勒其乡人子弟，为颖扞守，其後竟死於贼。公勇甫弱冠，意气卓荦，有父风。数往来兵间，为诸大帅画策。及江南内附，入苏门山，从孙徵君逢奇，着隐者服。然公勇为人轻财喜事，以交游为乐，实不能久留山中也。一旦，舍徵君，去之梁、宋间，与其故交把酒赋诗谈笑，倨傲自若。

圣祖赞海内三隐圣祖天亶右文，凡耆儒硕学名山着书者，其姓氏多达睿听。一日，李文贞奉独对，上偶问今时夷退之士，文贞以宣城梅文鼎、关中李容、河南张沐对。上亲笔记之御箑，屡语廷臣，嘉叹特至。中外闻风，因号文鼎等为海内三隐。柴绍炳不应举柴绍炳入国朝，居南屏山，贫甚，屏绝馈饟，卖药自给。其为学，於象纬、律历、舆地、礼制、农田、水利、兵戎、赋役莫不研究。康熙己酉，敕举山林隐逸之士，浙抚范忠贞公亲诣之，请以应诏，固辞。李二曲隐居读书李二曲名容， 起自田畯， 尝一就科举， 遂隐居读书， 以理学倡导关中， 修明横渠， 蓝田之教， 当时与孙夏峯， 黄梨洲为三大儒。 远近皆重其学行， 称二曲先生。 父信吾， 从明监纪孙兆禄死贼难。 家甚贫， 母子相依， 或一日不再食， 或连日不举火。 布踵门求见者， 力辞不得， 则一见之， 终不报谒； 再至， 不复见。 有馈遗者， 虽十反， 亦不受。 母卒三年後， 徒步之襄城， 徧觅父遗蜕， 不得。 画夜哭不绝。 知县张允中闻之， 为立信吾祠， 且造冢於故战场以慰其心。 乃负其冢土归， 告於母墓， 更持服， 如初丧。 陕督鄂善以隐逸荐， 自称废疾， 长卧不起。 庚熙戊午， 部臣以海内真儒荐， 继之词科徵， 独得昌明绝学之目， 必欲致之， 固称疾笃。 舁其牀， 至行省， 遂绝粒， 水浆不入口者六日。 大吏犹欲强之， 拔刀自刺， 乃得予假治疾。 自谓不幸有此名， 乃学道不醇， 洗心不密， 不能自晦所致。 其後荆篚反锁， 不复与人接。 已而圣祖西巡， 欲见之， 令陕督传旨， 辞以废疾不至， 特赐「关中大儒 」四字宠之。

应潜斋却徵仁和应潜斋，名撝谦，既入国朝，遂弃诸生服。庚熙戊午，阁学李天馥、项景襄以博学鸿儒荐，潜斋轝床以告有司曰：「某非敢却聘，实病不能行耳。」或举泰山孙明复尝从石介请以成丞相之贤，谓不必果於却荐。潜斋曰：「我不能以我之不可，学明复之可。」乃免徵。范承谟抚浙，又欲荐之，遂称废疾。海甯州牧许酉山请主讲席，造庐者再，不见，既而曰：「是非君子中庸之道也。」扁舟报谒。酉山大喜曰：「应先生其许我乎？」潜斋逡巡寺曰：「使君学道，但从事於爱人足矣，彼口说者适足以长客气耳。」酉山嘿然不怡。既出，潜斋解维疾行，曰：「使君好事，必有束帛之将拒之且益其愠，受之则非所安也。」化杭州太守嵇宗孟数式庐，欲有所赠，嗫嚅未果，及见所作《旡闷先生传》，乃不敢言。後以志局请，辞之，则请下榻郡斋数日以请益，然但一报谒而已。

同里姜御史图南视鹾返，於故旧皆有馈，尝再致潜斋，不受。偶遇诸途，方盛暑，则衣木棉衣，蕉萃踯躅。图南归，贻越葛二端，曰：「雅知先生不受人丝粟，然是戋戋者，非自盗泉来也。」辄又谢曰：「笥尚有絺綌，昨偶感寒，欲其汗耳。」竟还之。平日坐卧小楼，一几一榻，书册外无长物。弟子甚多，乃以楼上楼下为差，如马融例。里中一少年使酒，忽叩门，求听讲，许之，居三日，不胜其苦，去使酒如故。偶醉，持刀欲击人，汹汹莫能阻。忽有人曰：「应先生来！」少年顿失魄，投刀垂手，汗浃背。潜斋抚之曰：「一朝之忿，何至此？盍归乎！」乃俯首谢过去。

一壶先生踪迹无定一壶先生者，不知其姓名，亦不知何许人，盖明之遗老，雪庵和尚、补锅匠之流亚也。衣破衣，戴角巾，佯狂自放。常往来登、莱闲，爱劳山之胜，居数载，去，久之复来，莫可得而迹也。好饮酒，每行，以酒一壶自随，人称之曰一壶先生。知之者饮以酒，即留宿其家。闲一读书，辄郁歔流涕而罢，不能竟读也。与即墨黄生、莱阳李生善。两生知其非常人，皆敬事之，或就先生宿，或延先生主其家。然先生对两生，皆瞠目无语，辄曰：「行酒来，余为生痛饮。」两生度其胸中有不平之思而外自放於，酒尝从容叩之，不答。一日，李生策蹇山行，望见桃花数十株，盛开临深溪，一人独坐树下，心异之，曰：「其一壶先生乎？」比至，果先生也。方提壶下蹇，与共饮醉别去。其踪迹既无定，或留久之，乃去，去不知所之，已而又来。康熙壬戌，去即墨久矣，忽又来，居僧舍，视其容貌蕉萃，神气惝恍，异前时。问其所自来，不答，每夜半，即放声哭，哭竟夜。阅数日，自经死。

纪伯紫为锺山遗老纪映锺字伯紫，一字檗子，号戆叟，上元人，自称锺山遗老，与方文林古度齐名。白发当歌，红牙听曲，说青溪旧事，娓娓倦。一日，与大梁周在浚雪客、枫江徐釚电发痛饮燕市城西，有绝句云：「风雅松陵胜昔时，力裁伪体出偏师。徐郎本事从珍重，始信无情未是诗。」谓电发所辑《续本事诗》也。徐亦和云：「人物南朝赌酒时，过江仆射是吾师。犹余戆叟风流在，怅绝青溪数首诗。」

钱近仁隐於补履苏州虎丘有钱补履墓。其人名近仁，以补履为业，嗜读书，通知古今事。吴中士大夫称为补履先生，汪稼门廉使树墓碣以表之。

洞庭丐者为隐君子吴中洞庭山有丐者，隐君子也，貌似狂易。汪钝翁记其数绝句云：「不信乾坤大，超然世莫羣。口吐三峡水，脚踏万方云。有形皆是假，无象孰为真、悟到无生地，梅花满四邻。」

林茂之墨守林茂之穷老金陵，《冬夜》诗云：「老来贫困实堪嗟，寒气偏归我一家。无被夜眠牵破絮，浑如孙鹤入芦花。」夏日又无帷帐，或遗之，则以易米。施愚山曰：「夏无帷，病於寒无衣，君能守之，当为作注。」处士笑曰：「当守之以虎。」客皆绝倒。」後愚山自豫章寄一紵帐，书绝句云：「北牕高卧岂知贫，料理偏愁白发人。紵帐亲题林处士，草堂长伴百年身。」并属同志者各题一幅，曰：「不问知为林处士物，即谓之墨守可也。」时茂之年八十三，犹老健如五六十许人。

朱竹垞以七品官归隐秀水朱竹垞检讨休官後，着书自娱，收藏日富。长洲韩文懿公菼尝语门人张大受曰：「吾贵为尚书，何如秀水朱十。以七品官归田，饭疏饮水，多读万卷书也。」

三风太守归隐歙县吴绮字园次，迁居江都，以部郎出知湖州府。有清操，不畏强御，时人目之为三风太守，谓其多风力、尚风节、饶风雅也。解组归隐，有园一区，荒秽不治。凡索文与诗者，多以花木竹石为润笔费，不数月而成林，因名之曰种字林，日读书宴客其中。

豸青山人夫妇偕隐李锴字铁君，号豸青山人。隶汉军，本勳臣後，当得官，不就。其妇翁为太傅索额图。索当枋用时，声势隆赫，山人远避之，尽以先世产业属二昆，偕其妇隐於盘山，买田豸峯下，构草舍，杂山甿以耕。其尤贫者，授之田而无所取。蔬材果实，与众共之。贤声远闻。嗜茗饮，遇山谷幽邃处，辄埽叶煮泉，竟日忘返。见者曰：「此李山人茶烟也。」

逆旅主人乃隐君子陈恪勤之被逮入都也，除夕，市米潞河。主人问客何来，曰：「陈太守。」「是湘潭陈公邪？」曰：「然。」曰：「是廉吏，安用钱为？」反其值，问寓何所。次日，门外车槛槛，馈米十石，书一函「称天子必再用公，公宜以一节终始，毋失天下望。」纸尾不署姓名。问担夫，曰：「其人姓魏。」访之，则闭户他出矣，盖隐君子也。

徐康侯结庐小和山钱塘徐康侯茂才浩，沈静寡欲。康熙中，以治书入郡庠，一试秋闱，不售，即弃去，为疆吏记室。未半月，厌官廨之嚣，留书别居停。居停赆其行，却之，襥被归。结庐小和山，自号和峯子，与金冬心、盛啸崖唱和自遣。邑令闻其名，造庐请谒，穴墙遁。

梅岩真逸所遇之叟梅岩真逸，不详其姓名里居。年二十，学仙，历晋、豫、燕、赵，遇林下耆老状貌瑰异者，必从之游，反覆穷叩，稍有所得，即订为兄弟。尝由京师过热河，僦居废寺，年五十余矣。一日，经木厂，见一老叟颀身玉立，须髯如蝟，心异之，叩其姓字，曰：「姓李，名君灿，字君灿。」问其年，曰：「猝不能记，但记生於明初。 曾从宋金华先生受《春秋》学， 由雁宕移居西湖颇久， 至康熙时， 始迁此地。 」梅岩惊骇， 揖而言曰：「叟倘得暇一痛饮乎？ 」叟曰：「可。 」遂共入酒肆。 从容问飬生术， 叟曰：「爱惜精气神而已， 无他术也。 」既又询知叟家相距不远， 酒後送叟归。 入山数折， 涧水如玉， 桃花盛开。 入门， 则三五童子拱立以竢。 问童子为谁， 曰：「十六代孙也。 」言已， 导梅岩入寝室。 窗间花草数缾， 案上焚木旃檀， 日夕不断， 书卷惟《道德经》， 《内经》，《大学》， 《中庸》数种而已。 梅岩曰： 「闻叟为金华弟子， 金华手蹟尚有存乎？ 」叟发笈出示， 则手札数首， 古色烂然， 嗟赏久之。 既而复请却老方， 叟曰：「但默体案上书， 求之在己可耳。 」後梅岩游吴门， 止於南薰楼， 与一道人谈及彭祖张三丰事， 心怦怦欲动。 道人别去， 则默念此说果否， 安得重访李叟为印证之。 忽报楼外有老人相候， 延入， 即李叟也。 询以何事来， 曰：「知君惑於道人之说， 颇念鄙人， 故来一谈耳。 」梅岩即请曰：「道人之说， 是耶非耶？ 」叟曰：「真人应世， 元出无心， 若以有心求之， 失之远矣。 」於是市酒共饮， 乐甚。 明日叟归， 梅岩欲与之俱， 叟曰：「珂乡某君与子同志， 某岁有急， 子当拯之。 他日同访吾家， 未晚也。 」别後， 梅岩以某岁济某之急， 如叟言。

厉樊榭隐而不仕厉樊榭以孝廉需次县令，将入京候铨，道经天津。查莲坡留之於水西庄，觞咏数月，同撰周密《绝妙好词》笺，遂不就选而归。扬州马秋玉兄弟延为上客，後遂隐而不仕。

方子云索居屏迹歙县方正澍字子云，忘情仕进，乐志衡门，古之贾浪仙、罗昭谏一流人。诗工体物，与袁子才同寓金陵，激扬风雅，诗坛采长，照耀江东。子云赁屋长干，索居屏迹，於时词客，罕有颉昂。故袁有《论诗绝句》云：「金陵从古诗人少，近有南园与古渔。更有闭门工索叱，无人解扣子云居。」子云着有《伴香阁诗》。南园为江都何士容，古渔为上元陈毅也。陈诗矫健，何诗清婉。古渔当尹文端督两江时，欲延为锺山书院诸生说诗，古渔呈诗，有「饿夫为将一军惊」句，议遂寝。

诸琴溪为青浦隐君子青浦诸琴溪，隐君子也。捐馆之三日，邑宰孙溥致赙仪，且往吊。诸与孙素未谋面，又巷不容车，家人力辞之。孙曰：「我敬其品，重其学。曩之不来，未敢以尘俗相溷耳，今当一奠，以展向往之诚。」遂却舆盖，徒步入门，而向灵帷瞻拜焉。

图鞳布筑墓宇傍学士图鞳布，满洲人，官至侍读学士。貌清癯，中岁即以疾告而隐。筑室西郊外里，竹篱茅檐，轩窗精洁，院中叠石为山，奇峯崒嵂，径迂折，饶清趣。後圃莳花种蔬，亲灌溉。春秋佳日，偕宗丞曹学闵遍览西郊兰若，又尝风雪中共策蹇访潭柘、戒坛诸胜。短裘笠帽，望之如神仙中人。好吟咏，有靖节、放翁之风。筑墓宇傍，病剧时，告妻孥曰：「不必舁入城中，死即埋我於此。」言讫，端坐而逝。夫人从其志。

何春巢隐居爱梅钱塘何春巢名琪，嘉庆时人。隐居不仕，雅好花竹。尤爱梅，其庭院中，凡梅之种种色色几备。尝倩人写一小影，箬笠短衣，席地坐，旁置梅花一担，自题云：「卖花叟，担花走。卖得铜钱复沽酒，花儿卖罢担儿丢，卖赋还如卖花否？卖花叟，担花走。」

徐虚斋中年不入城市嘉庆中，钱塘徐虚斋明经以诚，屡应秋试，荐而不售，筑枕江楼於凤山门外，而独居之，歗歌自适。性宽大简重，好洁，涕唾必择所，坐处无纤尘。布袍整肃，襜如也。时方中年，足迹不履城市，近则默坐於樱桃山麓，远则散步於西湖之漪园。妻孥经岁火相见，日夕相从者，一僮一鹤而已。

李我隐於江湖江南生者，嘉庆间江南畸人也，隐於江湖。尝游湖湘、江西，不言姓字。年三十许，无须，长身颀立，动止俶诡。逢人辄谈韵学，时或及经义，独发奇论，闻者舌挢不能下。庐溪诸生林逢馨馆之家，事以师礼，昕夕讲贯。有以疑义询者，辄曰：「出某书第几页。」检之。果然，数十问，无一误。性嗜酒，酣饮无算，醉辄侘傺悲啸。与之游者莫之测也，逡妄避去。不甚喜见客，尤厌薄富家儿，有造谒媎，则闭户大声读书，俟其去，乃已。好习礼仪，暇辄设几席，招诸生，而己为之宾，盘辟自西堦上，跪拜罄折如仪，宛然叔孙通之绵蕞也。尝语人曰：「聪明诚由天授，而强识尽人可为。日以寸纸记五六事，黏壁间，终岁所获多矣。」其作字，必依许氏书。未尝泚笔为文，而衣带间恒系片纸，视之，则所作《武宁卢氏溉园记》也。述经学，以汉魏为宗。县令杨朝位馆之半载。独居，恒拊膺太息，若有大不得已於中者。一日，忽辞归。赆以金，却之曰：「吾无所用此也。」遂去。或谓生实姓李，偶见其《赠葠客》诗，自署「李我」也。语音类楚。或曰：「此楚之王百龄。」质之，皆非是。

郭频伽万梅花拥一柴门图郭频伽名麐，吴江人。尝以《水村图》索人题咏，同县女士汪玉轸题之云：「深闺未识诗人宅，昨夜分明梦水村。却与图中浑不似，万梅花拥一柴门。」频伽乃倩奚铁生补写《万梅花拥一柴门图》，以代前轴。梁芷林七十归田福州梁芷林中丞，晚年归田，有一印云「二十举乡，三十登第四十出守，五十还朝，六十开府，七十归田」。

张南山安享林泉之乐番禺张南山维屏，以进士宰湖北，所至有政声，擢守南康。归田後，闭户着书，着作等身。有《国朝诗人徵略》行世。工诗，善书，老而弥笃，有岭南三子之誉。尝刻一小印，曰「乾隆秀才，嘉庆举人，道光进士，咸丰老渔」。曾筑听松园於花田之滨，为着书所。性爱松菊，园植老松，沿畦绕砌悉佳菊。每当花盛开，即邀友游讌其中，酒赋琴歌，盘桓竟日，享林泉之乐者三十余年。其绝笔诗云：「烟云过眼总成空，留得心情纸墨中。书未刻完人已逝，八旬回首惜匆匆。」「偶堕尘寰八十年，飘然归去大罗天。松溪花埭常游处，或者诗魂泛画船。」

何莲舫隐居邗上江阴何莲舫太守自广信罢官，隐居邗上，托业淮鹾。自刻《悔余庵全集》行世，胎息《庄》、《骚》，曾文正公剧嘉许之。尝手书一联以贻之曰：「千顷太湖，偶与陶朱同泛宅；二分明月，合随何逊共移家。」

徐山云补梅孤山钱塘徐山云茂才时，既屡应秋试不售，乃绝意进取，就六世祖文敬公潮清风草庐旁筑屋以居，慕林和靖处士风。道光丁酉，与同理汪介眉、沈念农、孙阆青诸老辈补梅孤山，以寄岑寂。同治辛未，阆青自湘中还，访其种梅处，题诗壁间曰：「空廊苔屐宛然新，重访寒花几怆神。记自碎锄明月後，又抛三十六回春。」

刘省三挂冠遗世合肥刘铭传字省三，起家淮军，转战江右，建业回疆，被爵归田，年甫及壮。其《遣怀》云：「自从家破苦奔波，懒向人间唤奈何。名士不妨茅屋小，英雄总是布衣多。为嫌仕宦无肝胆，不惯逢迎受折磨。饿有糗粮寒有帛，草庐安卧且高歌。」自新疆归，即挂冠遗世。尝居金陵莫愁湖，恒策小驴，寻老僧谭佛。有《题报国寺慧真和尚游春图二绝》云：「桃花如锦草如茵，一杖逍遥物外身。春色万山仗谁管，神仙多半出家人。」「踏青携杖到零岑，绕涧穿林缓步行。山水多情常供佛，不教春色动禅心。」

朱研臣隐居胥山朱研臣提举大勋，钱塘人。以所居在大井巷之吴山麓，自号胥山老农。少丁乱离，方粤寇扰杭时，仓皇出走。乱定归，弃举子业，得官亦不出，以诗酒自娱。春秋佳日，辄与二三同志小集乐山草堂，为文讌之会。乐山草堂襟西湖，枕钱江，风景清幽，以城郭而有山林之胜者也。女承芳，字蓉笙，髫年知书，尝云：「吾家居胥山，固秀色可餐也。」後适同里徐珂。

汪笑侬隐於伶汪笑侬名僢，自号伶隐，皖人，仕而优者也。光绪中，以明经得乡选，大挑用知县。挟资次京师，自以新贵将得官，乃谋置一妾与之省，不知其适为宗室女也。事闻於台官，奏之朝，按验，例当斩。汪有家奴私请曰：「其无救乎？」汪曰：「救可为，惟必有任其罪者，乃得耳。」奴曰：「诚能乞得主人命，奴万死不辞也。」汪曰：「审乎？」奴曰：「第勉为之，奴誓无悔也。」汪知其诚，乃出资贿朝贵，遂坐奴买献罪。

奇丐隐於乞榕城之西市，一日来一丐，脸瘦身矮，衣衫蓝缕，手一布囊，累累然不知中贮何物，蹒跚道上，口作吟诗声。途人皆奇之，有伫而观者，有踵其後者。继至一隙地，以布囊委地，向衣袋中取出一纸，铺地上，字大如钱，为端楷，上书「四海散人痛告」六字，下叙其由浙入闽，寻亲不遇，见逐於逆旅居停，腹枵三日，是以呼号将伯，解囊助予，云云。时观者多悯之，佽助铜元数十枚，丐者殊弗顾，徐向布囊中取出一书，高声宣读，中多隐约语，其音清朗嘹喨。久之，始俯身拾地上钱，携囊行至一书坊前，昂然入，将所乞钱购书数册，束於腰，彳亍而出。或诘之曰：「尔奚有闲资购书？」丐者嗤之以鼻曰：「子鸿鹄耳，宁知我志哉！」弗顾而去，後亦不复见其人。