---
---
---
title: 宫闱类
---



宫闱类

大内联色尚白大内宫殿春联，例用白绢，由翰林谨书呈进。盖宫殿漆柱，俱大红色，故以白者映之。

皇子皇女之起居皇子生，无论嫡庶，甫堕地，即有保母持付乳媪手。一皇子乳媪四十人，保姆、乳母各八，此外又有针线上人，浆洗上人，灯火上人，锅竈上人。既断乳，即去乳母，增谙达，凡饮食言语行步礼节皆教之。六岁，备小冠小袍袿小靴，令随众站班当差，教之上学，即上书房也。黎明即起，亦衣冠入乾清门，杂诸王之列，立御前。门限不得跨，内侍举而置之门内。惟与生母相见有定时，见亦不能多言。十二岁，有满文谙达教满语。十四岁，教弓矢骑射。至十六或十八而婚。如父皇在位，则居青宫，俗呼之曰阿哥所；如父皇崩，即与其生母福晋分府而居焉，母为后则否。皇女於其母，较皇子尤疏，自堕地至下嫁，仅与生母数十面。其下嫁也，赐府第，不与舅姑同居，舅姑且以见帝礼谒其媳。驸马居府中外舍，公主不宣召，不得共枕席。每宣召一次，公主及驸马必出费，始得相聚，其权皆在保母，即管家婆是也；否则必多方阻之，责以无耻，虽入宫见母，亦不敢诉，即言亦不听。故国朝公主无生子者，有亦驸马侧室所出。若公主先驸马死，则驸马当出府，房屋器用衣饰悉入官。

妃嫔位次妃嫔位次凡七级，曰皇贵妃，曰贵妃，曰妃，曰嫔，曰贵人，曰常在，曰答应。较汉时增级十四者，可谓减损。大内东西各列六宫，六宫左右，谓之东西长街。

先朝嫔御先朝嫔御退居别宫者，每月分例银至薄，不足自给，往往作针黹，令内监鬻於市肆。

宫女宫女皆辫发，必俟得宠幸後，加以位号，始上额。宫女日课宫廷岁选秀女，凡选中者，入宫，试似绣锦、执帚一切技艺，并观其仪行当否。有不合者，命出，以次递补，然後择其尤者，教以掖庭规程。日各以一小时写字及读书，写读毕，次日命宫人考校。一年後，授以六法，俊者侍后妃起居，次为尚衣、尚饰，各有所守，绝不紊乱。出宫而嫁旗下男子或恃之餬口；而转卖他处，孤苦飘零，绝无加怜者亦有之。

太后下嫁摄政王摄政睿亲王多尔衮元妃，於顺治己丑十二月二十八日薨。庚寅春，王纳肃亲王豪格之福音， 「 後颇指以为多尔衮罪状。」 复又与太后婚。考世祖有两太后，一太宗元后，諡孝端文皇后，崩於顺治己丑，较前於其元妃之死者数月；一太宗妃，以生世祖，遂称太后。世祖崩後，康熙朝所孝养之太皇太后，一再奉以巡幸五台，至康熙丁卯始崩，諡为孝庄文皇后者也。下嫁者，未知为孝端，抑孝庄。意太后下嫁，并不降为王妃，故元妃之称自若，太后之称亦自若。张苍水诗集中有「春官昨进新仪注，大礼恭逢太后婚」，为见於文字之一证。光绪间学士柯劭忞，先世有通籍於顺治初年者，试策卷尚在礼部，窃取而归，则见其上有「皇父摄政王」字样，「皇父」字双擡，与皇上字相并，颂扬之词，固先皇父而後皇上也。今考顺治丁亥、己丑两科试策，得称皇父摄政王者，仍有三卷，有称皇叔父摄政王者，亦有仅颂皇上不及皇父者。惜每科前十卷进呈後留之内府，不归礼部，即存礼部，亦多散失，故仅得三卷。其时善颂者必甚多也。

相传当时太后下嫁，敕礼部议礼，部议成书六册，名曰《国母大婚典礼》。其领衔者为钱谦益。闻当时百官贺表，亦出钱手笔。高宗见其书，疾谦益，故虞山着述见摈於时。考摄政王多尔衮殁於顺治庚寅，庚寅以後，当不复见试策。其婚太后，今不能定其何年，亦未见此项典礼原书，不敢信其为确。惟所称颂皇父之三卷，以其中一卷系武进董应誉，明崇祯壬午举人，顺治己丑中式殿试，今录其颂皇父一节，以见当时士习。其辞云：「重以皇父摄政王，訏谟伟伐，不殊一德阿衡。且启沃忠诚，早见东山赤舄，绸缪不遗桑土，何智计之周详也。吐握大汇风云，又何延揽之汲皇不暇也。是真伊周作相，应五百年兴王之会，合万国而倾心，缵三十世开国之勳，大一统而为烈者矣。」

右一段冠以「重以」二字，乃先颂皇上而後及摄政王者，擡头字几於一句数见。当时不禁提行，遇擡头字多，行格稀疏，甚省笔墨，字亦草率多破体，绝无贴黄签出。盖当时士风，只求空疏不触忌讳无政治之谈，以避兴亡关系之语，即为合式。此可证皇父之称，为臣下之颂祷，非国初所讳言也。策卷较近代者纸稍薄易书，惟摺叠较宽。董名在三甲第一百三十七。

某巨室钞本《东华录》中载此事，则有一诏书，誊黄宣示。略谓「太后盛年寡居，春花秋月，悄然不怡。朕贵为天子，以天下养，乃仅能养口体，而不能养志，使圣母以丧偶之故，日在愁烦抑郁之中，其何以教天下之孝？皇父摄政王现在鳏居，其身分容貌，皆为中国第一等人，太后颇愿纡尊下嫁。朕仰体慈衷，敬谨遵行，一应礼典，着所司预备」云云。

不准缠足女入宫顺治初年，孝庄后谕：「有以缠足女子入宫者，斩。」此旨旧悬神武门内。

世祖自撰董妃行状世谓世祖之妃董氏，为如皋明冒辟疆之妾董宛，而世祖自撰董妃行状，则谓其为满人。其文如下：「顺治十七年八月壬寅，孝献庄和至德宣仁温惠端敬皇后崩。呜呼！内治虚贤，赞襄失助，永言淑德，摧痛无穷。惟后制行纯备，足垂范後世，顾壼仪邃密，非朕为表着，曷由知之。是用汇其平生懿行，次之为状。后董氏，满洲人也。父内大臣鄂硕，以积勳封至伯，殁赠侯爵，諡刚毅。后幼颖慧过人，及长娴女工，修谨自饬，进止有序，有母仪之度，姻党称之。年十八，以德选入掖庭，婉静循礼，声誉日闻，为圣皇太后所嘉与。於顺治十三年八月，朕恭承懿命，立为贤妃。九月，复进秩册为皇贵妃。后性孝敬知大体，其於上下，能谦抑惠爱，不以贵自矜。事皇太后，奉养甚至，伺颜色如子女，左右趋走，无异女侍。皇太后良安之，自非后在侧，不乐也。朕时因事幸南苑，及适他所，皇太后或少违豫，以后在，定省承欢若朕躬，朕用少释虑，治外务。即皇太后亦曰：「后事我讵异帝耶！」故凡出入必偕。朕前奉皇太后幸汤泉，后以疾弗从，皇太后则曰：「若独不能强起一往，以慰我心乎？」因再四勉之，盖日不忍去后如此。其事朕如父，事今后亦如母，晨夕候兴居，视饮食，服御曲体罔不悉。即朕返跸晏，后必迎问寒暑，或意少乱，则曰：「陛下归且晚，体得无倦耶？」趣令具餐，躬进之。居恒设食，未尝不敬奉勉食，至饫乃已。或命之共餐，即又曰：「陛下厚念妾幸甚，然孰若与诸大臣，使得奉上色笑，以沾宠惠乎？」朕故频与诸大臣共食。 朕值庆典， 举数觞， 后必频教诫侍者：「若善侍上， 寝室无过燠。 」已复中夜 咸 咸起曰：「渠宁足恃耶！ 」更趋朕寝所伺候， 心始安， 然後退。 朕每省封事， 抵夜分， 后未尝不侍侧。 诸曹章有但循往例待报者， 朕寓目已， 置之。 后辄曰：「 此讵非几务， 陛下遽置之耶？ 」朕曰： 「无庸。 故事耳。 」后复谏曰：「此虽奉行成法， 顾安知无时变需更张， 或且有他故宜洞瞩者， 陛下奈何忽之？ 祖宗贻业良重， 即身虽劳， 恐未可已也。 」及朕令后同阅， 即复起谢曰：「妾闻妇无外事， 岂敢以女子干国政， 惟陛下裁察。 」固辞不可。 一日， 朕览廷谳疏至应决者， 握笔犹豫未忍下， 后起问曰：「是疏安所云， 致轸陛下心乃尔？ 」朕谕之曰：「此秋决， 疏中十余人， 俟朕报可， 即置法矣。 」后闻之泣下， 曰；「诸辟皆愚无知， 且非陛下一一亲谳者， 妾度陛下心， 即亲谳，犹以不得情是惧， 矧但所司审虑， 岂尽无冤耶？ 陛下宜敬慎求可矜宥者全活之， 以称好生之仁耳。 」自是於刑曹爰书， 朕一经详览竟， 后必勉朕再阅， 曰：「民命至重， 死不可复生， 陛下幸留意参稽之。 不然， 彼将奚赖耶？ 」且每曰：「与其失入， 毋宁失出。 」以寛大谏朕如朕心， 故重辟获全大狱末减者甚众。 或有更令覆谳者， 亦多出后规劝之力。 嗟夫！ 朕日御万机， 藉后内助， 故得安意综理， 今复何恃耶？ 诸大臣有偶干罪戾者， 朕或不乐， 后询其故， 谏曰：「斯事良非妾所敢预， 然以妾愚， 谓诸大臣即有过， 皆为国事，非其身谋。 陛下曷霁威详察， 以服其心， 不则诸大臣弗服， 即何以服天下之心乎？ 」呜呼！ 乃心在邦国系臣民如后岂可多得哉！ 后尝因朕免视朝， 请曰：「 妾未谙朝仪何若。 」朕谕以只南面受群臣拜舞耳， 非听政也。 后进曰： 「陛下以非听政， 故罢视朝。 然群臣舍是日， 容更获觐天颜耶 ？ 愿陛下毋以倦勤罢。 」於是因后语频视朝。后每当朕日讲後，必询所讲，且曰：「幸为妾言之。」朕与言章句大义，后辄喜；间有遗忘不能悉，后辄谏曰：「妾闻圣贤之道，备於载籍，陛下服膺默识之，始有裨政治；否则讲习奚益焉？」朕有时蒐狩亲骑射，后必谏曰：「陛下藉祖宗鸿业，讲武事，安不忘战，甚善。然马足安足恃，以万邦仰庇之身，轻於驰骋，妾深为陛下危之。」盖后之深识远虑，所关者切。故值朕骑或偶蹶，辄忪然於色也。后自入宫掖数年，行己谦和，不惟能敬承皇太后，即至朕保姆，往来晋接以礼，亦无敢慢。其御诸嫔嫱，宽仁下逮，曾乏纤芥忌嫉意，善则奏称之，有过则隐之，不以闻。於朕所悦，后亦抚恤如子，虽饮食之微有甘毳者，必使均尝之，意乃适。宫闱眷属，小大无异视，长者媪呼之，少者姊视之，不以非礼加人，亦不少有谇诟。故凡见者，蔑不欢悦，蔼然相亲。值朕或谴责女侍宫监之获罪者，必为拜请曰：「此曹蠢愚，安知上意，陛下幸毋怒。是琐琐者，亦有微长，昔不於某事曾効力乎？且冥行干戾，臧获之常也。」更委曲引喻，俟朕意解乃止。后天性慈惠，凡朕所赐赉，必推施羣下，无所惜。封皇贵妃有年，乃绝无储蓄。崩逝後，诸含殓具，皆皇太后所预治者，视他宫侍亦无少差别，均被赐予，故今宫中人哀痛甚笃，至欲身殉者数人。初，后父病故，闻讣哀怛，朕慰之，擦泪对曰：「妾岂敢过悲，廑陛下忧。所以痛者，悼答鞠育恩耳。今既亡，妾衷愈安。何者？妾父情性夙愚，不达大道，有女获侍至尊，荣宠已极，恐自谓复何惧，所行或不韪，每用忧念。今幸以时终，荷陛下恩，恤礼至备，妾复何恸哉。」因遂辍哀。後复有兄之丧，时后属疾，未使闻。后谓朕曰：「妾兄其死矣。曩月必再遣妾嫂来问，今久不至，可知也。」朕以后疾，故仍不语以实，慰安之。后曰：「妾兄心矜傲，在外所行，多不以理，恃妾母家，恣要胁，容有之。审尔，讵止辱妾名，恐举国谓陛下以一微贱女，致不肖者肆行罔忌。故夙夜忧惧，寝食未敢宁。今幸无他故，殁足矣，妾安用悲为！」先是，后於丁酉冬生荣亲。初，后於朕偶有未称旨者，朕或加谯让，始犹申己意以明无过，及读史至周姜后脱簪待罪事，翻然悔曰：「古贤后身本无諐，尚待罪若彼，我往曾申辨，殊违恪顺之道。嗣即有宜辨者，但引咎自责而已。」后之恭谨迁善如此。后性至节俭，衣饰绝去华采，即簪珥之属，不用金玉，惟以骨角者充饰。所诵《四书》及《易》，已卒业。习书未久，天资敏慧，遂精书法。后素不信佛，朕时以内典禅宗谕之，且为解《心经》奥义，由是崇敬三宝，栖心禅学，参一口气不来向何处安身立命语，每见朕，即举之，朕笑而不答。后以久抱疾，参究未能纯一，後又举前语，朕一语答之，遂有省。自婴疾後，但凭几倚榻，曾未偃卧。及疾渐危，犹究前说，不废提持。故崩时言动不乱，端坐呼佛号，嘘气而化，颜貌安整，俨如平时。呜呼！足见后信佛法究心禅教之诚也。先是，后初病时，恒曰：「皇太后眷吾极笃，脱不幸，病终不瘳，皇太后必深哀戚，吾何以当之！」故遇皇太后使来问安否，后必对曰：「今日少安。」一日，朕偶值之，问曰：「若今疾已笃，何以云安也。」后曰：「恶可以妾病遗皇太后忧。我死，乃可闻之耳。」洎疾甚弥留，朕及今皇后诸妃嫔眷属环视之，后曰：「吾体殊委顿，殆将不起。顾此中澄定，亦无所苦，独念以卑微之身，荷皇太后暨陛下高厚恩，不及酬万一。妾没後，陛下圣明，必爱念祖宗大业，且皇太后在上，或不至过恸，然亦宜节哀自爱。惟皇太后慈衷肫切，必深伤悼，奈何？思及此，妾即死，心亦弗安耳。」既，复谓朕曰：「妾亡，意诸王等且必皆致赙。妾一身所用几何，陛下诚念妾，与其虚糜无用，孰若施诸贫乏为善也。」复嘱左右曰：「我逝後，束体者甚毋以华美。皇上崇俭约，如用诸珍丽物，违上意，亦非我素也。曷若以我所遗者，为奉佛诵经需，殊有利益耳。」故今殓具，朕重逆后意，概以俭素，更以赙二万余金施诸贫乏，皆从后意也。凡人之美，多初终易辙，后病阅三岁，虽容瘁身癯，仍时勉谓无伤，诸事尤备，礼无少懈，後先一也。事今后克尽谦敬，以母称之，今后亦视后如娣。十四年冬，住南苑，皇太后圣体违和，后朝夕奉侍废寝食，朕为皇太后祷於上帝坛，旋宫者再，今后曾无一语奉询，亦未曾遣使问候，是以朕以今后有违孝道，谕令羣臣议之，然未令后知也。後后闻之，长跪顿首固请曰：「陛下之责皇后，是也。然妾度皇后斯何时，有不憔悴忧念者耶？特以一时未及思，故失询问耳。陛下若遽废皇后，妾必不敢生。陛下幸垂察皇后心，俾妾仍视息世间，即万无废皇后也。」前岁今后寝病濒危，朕躬为扶持供养，今后宫中侍御尚得乘间少休，后则五昼夜目不交睫，且时为诵书史，或常谭以解之。及离侧出寝门，即悲泣曰：「上委我候视，倘疾终不痊，奈何？」凡後事，咸躬为蒇治，略无倦容。今年春，永寿宫始有疾，后亦躬视扶持，三昼夜忘寝兴，其所以殷殷慰解悲忧，预为治备，皆如待今后者。后所制衣物，今犹在也。悼妃毙时，后哭之曰：「韶年入宫，胡不於上久効力，遂遽夭丧耶？」悲哀甚切，踰于伦等。其爱念他妃嫔，举此类也。故今后及诸妃嫔皆哀痛曰：「与存无用之躯，孰若存此贤淑，克承上意者耶！吾辈曷不先后逝耶？今虽存，於上奚益耶？」追思夙好，感怀旧泽，皆绝荤诵经，以为非此不足为报云。后尝育承泽王女二人、安王女一人於宫中，朝夕鞠抚，慈爱不啻所生。兹三公主擗踊哀毁，人不忍闻见。宫中庶务，曩皆擗经理，尽心检核，罔不当，虽未晋后名，实后职也。第以今后在，故不及正位耳。自后崩後，内政丛集，待命於朕，用是愈念后，悲感不能自止。因叹朕伉俪之缘，殊为不偶。前废后容止，足称佳丽，亦极巧慧，乃处心弗端，且嫉甚，见貌少妍者即憎恶，欲置之死。虽朕举动，靡不猜防，朕故别居，不与接见。且朕素慕简朴，废后则擗嗜奢侈，凡诸服御，莫不以珠玉绮绣缀饰，无益暴殄，少不知惜。当膳时，有一器非金者，辄怫然不悦。废后之行若是，朕含忍久之，郁慊成疾。皇太后见朕容渐瘁，良悉所由，谕朕裁酌，故朕承慈命废之。及废，宫中人无一念之者，则废后所行，久不称众意可知矣。今后秉心淳朴，顾又乏长才。洎得后才德兼备，足毗内政，诸朕志，且奉事皇太后恪共妇道，皇太后爱其贤，若获瓌宝，朕怀亦得舒，夙疾良已。故后崩，皇太后哀痛曰：「吾子之嘉耦，即吾女也。吾冀以若两人永偕娱我老，兹后长往矣！孰能如后事我耶？孰有能顺吾意者耶？即有语，孰与语耶？孰与筹耶？」欲慰勉朕，即又曰：「吾哀已释矣，帝其毋过伤。」然至今，泪实未尝少止也。见今后及诸妃嫔哭后之恸，谕曰：「若辈勿深哀，曷少自慰。」乃一时未有应者，皇太后泫然泪下。朕曰：「若皆无心者乎，胡竟无一语耶？」盖追惜后之淑德，为诸人所难及，故每曰：「诸妃嫔可勿来，重伤我心。」於此益见念后之至也。抑朕反覆思后所关之重，更有不忍言而又不能自止者。皇太后雅性修洁，虽寻常起居细节，亦必肃然不肯苟且，如朕为皇太后亲子，凡孝养之事，於理更有何忌，但以朕乃男子，故当有引嫌不能亲及者，故惟恃后敬奉，能体皇太后。即皇太后千秋万岁後，诸大事俱后经治是赖，今一朝崩逝，後脱遇此，朕可一一预及之乎？将必付之不堪委托之人。念至於兹，朕五中摧痛，益不能不伤痛无已矣。后持躬谨恪，翼赞内治，殚竭心力，无微不饬，於诸务孜孜焉罔弗周详。且虑父兄之有不率，故忧劳成疾。上则皇太后慈怀轸恻，今后悲悼逾常，下则六宫号慕，天下臣民莫不感痛。惟朕一人，抚今追昔，虽不言哀，哀自至矣。呜呼！是皆后实行，一辞无所增饰，非以后崩逝故，过於轸惜为虚语。后媺素着，笔不胜书，朕於伤悼中不能尽忆，特撮其大略状之，俾懿德昭垂，朕怀亦用少展云尔。」

世祖乳母封奉圣夫人明熹宗即位，封乳保客氏为奉圣夫人，而本朝亦有之。康熙丁巳七月二十五日，特封世祖之乳母朴氏为奉圣夫人，顶帽服饰，照公夫人例。自是以後，常有乳母之封，外廷诸臣且有不知其姓氏者。

世祖有废后顺治乙未八月，世祖谕礼部云：「自古立后，皆慎重遴选，使可母仪天下。今后乃睿王於朕幼时因亲定婚，未经选择，宫闱参商，已历三载，淑善难期，不足仰承宗庙之重。谨於八月二十五日，奏闻皇太后，降为静妃，改居侧宫。」

圣祖停止汉官命妇入宫之例皖中某氏某氏，国初皆为汉族大家之一，世为婚姻。康熙时，某为首辅，次子某京卿，娶於某，有国色。会皇太后万寿，预诏汉官命妇随满人一体入宫叩祝。届期，在京汉族命妇之贵显者皆入朝，两家妇女亦盛饰而往。礼毕，皇太后命赐讌内廷。讌毕，相率乘肩舆归。及抵家，则某京卿妻者，衣饰犹是，面目全非，盖已易一人矣。两家心知其故，然不敢言。旋为圣祖所知，汉官妇女入宫之例，遂着永远停止。

圣祖废理密亲王理密亲王允礽，圣祖诸子中之嫡而长者也。直郡王允褆最长，然非嫡出，故立允礽为皇太子，命大学士张英教之，又令扈从巡狩，讲解性理。然诸王觊觎储位，允禔意尤显，乃令蒙古喇嘛呪诅允礽，用魔术以厌之。由是允礽性贪暴，甚至窥伺乘舆，状类狂疾。康熙戊子，诏废幽禁。旋因究得允禔用魔术事，己丑，复立之，而允礽性情如故，乃复废之，自此不再言建储事矣。

康熙以後，既不立储。高宗以皇次子永琏为孝贤后所生，特书名，封贮於正大光明殿扁中。未几薨，諡曰端慧太子。复以皇七子永琮亦为嫡出，隐有书名之意，而永琮又薨。孝贤后伤悼过甚，不数年崩。

高宗有废后高宗继后那拉氏随侍孝圣后南巡，忽自翦发，失其常度，中途送还京师。满俗最忌翦发，高宗谕旨，谓本应废立，以其继位中宫，故优容之。越数年薨，命以皇贵妃礼治丧，不得祔庙。或谓后为尼於杭州，误也。

高宗纳银妃银妃，山东青州人，乳名珠儿。父某，诸生，年五十六，生银妃。未二年而父死，母以家贫，不及卒养，乃送与同里黄氏为义女，故笄後尚承黄姓。黄故望族，加以珠儿有艳名，媒妁遂相属於道，黄氏悉婉谢之。珠儿尝语所亲曰：「所贵美女者，当屏绝男子耳。明珠白璧，岂可使有瑕玷哉！」於是艳名益着。乾隆某年，高宗南巡，经鲁境，有绳珠儿之美者，默志之。及回銮，手谕鲁抚，命与黄婉商，欲迎珠儿入宫。鲁抚奉谕造黄，出手谕。黄北向叩首应命，次日，辇珠儿入都。高宗安置之於坤宁宫，复恐太后知，又匿之於四知书屋。某夕，喧言珠儿承恩，敕封银妃，佩符矣。一日，黄夤缘某监入乾清宫，高宗偶见之，问何人，黄伏地不语。内监奏为银妃父黄某，亲送银妃入都者。高宗命回鲁，诏之曰：「已有密旨至济南矣。」黄返，则居宅一新，又有良田美池，簿录万数，文武官皆郊迎请圣安。黄至是遂以富称於乡。珠儿初入宫，礼节未谙，夜阑，辄背灯暗泣。或以奏闻，特旨慰之。某夜，偶以事忤，高宗大愤，径出，宫人皆为之危。少选，复来昵之。越数年，征回部，获香妃。香妃初入，与银妃同宫，居未久，香妃迁他宫，高宗时幸之，有所赐，亦优於银妃。香妃死，高宗大哭至病目，而弃银妃若敝屣矣。然此实道路传闻之傅会，未可信也。

高宗斥秀女高宗尝选秀女，忽见地上现粉印若莲花，推问。有一女雕鞋底作莲花形，中实以粉，故使地上莲花随步而生。上怒，遽令内监逐之。

宣宗立文宗为太子道光庚戌正月，宣宗违豫久，犹日至奉三无私， 「 四字别殿名。」 召见办事。十三日，召见慎德堂， 「 寝宫名。」 仅军机大臣大学士祁寯藻， 杜受田， 尚书何汝霖， 侍郎陈孚恩， 季芙昌五人， 语良久。 十四日卯初， 诸臣甫入直， 已传旨召对， 凡十人， 盖定郡王载铨， 及军机大臣五人， 御前大臣怡亲王载垣， 郑亲王端华， 科尔沁王僧格林沁三人， 暨内务府大臣步军统领尚书文庆也。 宣宗冠服端坐， 命至榻前， 告以立文宗为皇太子。 须臾， 文宗入， 宣宗取缄匣朱旨传示， 并谕勉诸臣， 毕， 各退。 文宗命军机大臣五人同阅章奏。 移时， 甫还直庐， 忽急宣趋入， 惊闻大行皇帝龙驭上宾矣。

宣宗杀宫眷道光中，某夜，宣宗在乾清宫，盛怒，厉声呵斥，立召值班侍衞王某入宫门，授以宝刀，令一宫监带至某宫第几室，於牀上取一宫眷首覆命，不知其为何事也。

文宗传位之异闻恭王为宣宗第六子，天姿颖异，宣宗极锺爱之，恩宠为皇子冠，几夺嫡者数。宣宗将崩，忽命内侍宣六阿哥。适文宗入宫，至寝门请安，闻命惶惑，疾入侍。宣宗见之微叹，昏迷中，犹问「六阿哥到否」。迨王至，驾已崩矣。文宗即位，恭王被嫌，命居圆明园读书。咸丰庚申，海氛日急，文宗幸热河，王从扈，卒柄大政，盖不预外事已十年矣。

文宗保全奕欣宣宗倦勤时，以恭王奕欣最为成皇后所宠，尝预书其名，置殿额内，有内监在阶下窥伺，见末笔甚长，疑所书者为奕欣，故其事稍闻於外。宣宗知而恶之，乃更立文宗。成皇后後宣宗崩，病笃时，文宗侍侧，后昏瞀，以为奕欣，乃执其手而谓之曰：「阿妈 「 满语呼父为阿妈，呼母为额尼。」 本意立汝，今若此，命也。汝宜自爱。」旋悟为文宗，窘极。文宗乃叩头自誓，必当保全奕欣。及穆宗以冲幼嗣立，奕欣遂长军机，秉政。

琳皇贵太妃留居禁中醇贤亲王母琳皇贵太妃乌雅氏，性贤明。文宗即位，王分府於太平湖畔。太妃例应归府，文宗甚尊敬之，故仍居宫中。

文宗有五春之宠文宗喜园居。年例正初入园，冬至始还宫。园中传有五春之宠，所谓天地一家春者，乃孝钦后所居，其杏花春、武陵春、海棠春、牡丹春，皆汉女分居之。

文宗忌辰七月十七日为文宗忌辰，十五日早，全宫移居西苑，以百僧诵经，超度孤魂。夜，孝钦后率宫眷乘船游湖，制荷花式灯，中插一烛，放於水面，意在放光明於夜间，使鬼魂得以来享也。此月中，宫眷皆不得衣鲜衣，惟深蓝、浅蓝二色，孝钦则黑服，手巾同色。每月朔望，例戏亦停，亦不奏乐。十七日早，孝钦跪於文宗神座前，哭泣良久。宫中皆禁荤，斋戒三日，以表诚敬。

穆宗憎洋货侍郎夏同善值毓庆宫，伴穆宗读，尝衷一计时表，私视之，为上所见，询是何物，侍郎直对。穆宗取而碎之，曰：「无是物，即不知时耶！」殆以热河之耻，痛切於心，藉以抒其积愤欤？

穆宗微行穆宗尝微服出游。湖南举人某以候试居会馆，与曾国藩邸舍相望。一日午睡，见有少年人，就案视其文，以笔涂抹殆遍，匆匆即去，怪而询诸仆，仆曰：「此曾大人之客也。曾大人出外未回，故信步至老爷处耳。」曾归，举人白其状。曾大惊曰：「此今上也。」举人骇甚，不敢入春闱，即日束装归。又尝至琉璃厂购玉版宣，以瓜子金抵其值，肆夥辞不受，乃嘱其随往取银。至午门，不敢入，弃纸仓皇遁。翌日，遣小监如数偿之。又尝自称江西拔贡陈某，与毛昶熙遇於酒肆，微笑点首。毛趋出，亟告步军统领，以勇士密随左右。相传如此，不足信也。

穆宗宾天之异闻穆宗为孝钦后所出，世皆知之。或曰，实文宗後宫某氏产，时孝钦无子，乃育之，潜使人酖其母，而语文宗以产子月余矣。文宗闻之大喜，因命名曰载淳，封孝钦为贵妃。其後文宗遗命，以载漪承大统。时载垣等扈跸热河，膺顾命，知孝钦必专政，谋辅幼主，宣言上非孝钦所生。孝钦怒，与恭亲王奕欣谋诛载垣，自是，遂无人敢言上之自出矣。穆宗既长，微闻之，乃阴求其生母遗像。孝钦大惧，以毒物密置食物中，遂暴崩，外廷不知，遂以为痘耳。或曰，穆宗疾大渐，召军机大臣李鸿藻。鸿藻至，立命入。时孝哲后侍，将引避，穆宗止之曰：「勿尔，师傅为先帝老臣，汝乃门生媳妇。吾方有要言，何用回避耶？」鸿藻兔冠伏地，不敢仰视。穆宗曰：「师傅快起，此犹讲礼时耶？」因执其手曰：「朕不起矣。」鸿藻失声哭，孝哲亦哭。又止之曰：「此非哭时。」因顾孝哲曰：「朕脱不讳，必立嗣子，卿意谁属？盍速言之。」孝哲曰：「天下多故，国赖长君。实不愿居太后之虚名，贻宗社以实祸也。」穆宗莞尔曰：「汝能知大义，吾无忧矣。」乃与鸿藻谋，以贝勒载□最贤，令入承大统，口授遗诏，命鸿藻即御榻侧书之，凡千余言，所以防闲孝钦者甚至。诏草成，穆宗阅之，谓鸿藻曰：「甚善，师傅可休息，明日或犹得一见也。」鸿藻既出宫，战栗无人色。恐为孝钦知，将不利，复驰诣孝钦宫门，请急对。孝钦召入，出诏草袖中以进。孝钦阅毕大怒，碎其纸，掷之地，叱鸿藻出。旋命断御前医药饮膳，不得入乾清宫。移时，报上崩矣。或曰，穆宗患痘，孝哲怨愬孝钦於帝前，穆宗慰之曰：「卿暂忍之，终有出头日。」时孝钦窃听良久，遽入，捽孝哲发，将杖之。穆宗睹状，惊晕去，及醒，痘溃，遂崩。

德宗自述德宗尝语宫眷德菱女士曰：「西人对朕之评论若何，甚愿闻之。知彼必视朕如小儿也。」德菱曰：「外人咸信圣躬大安。」德宗曰：「外人有所误会，皆是朝廷守旧之故。朕无机会宣布意旨，或有所作为，故皆不知朕。朕惟作人之傀儡耳。以後如再询及，尽可告以实情。朕有意振兴我国，奈不能自主，此固尔所知者。至於太后，即有本领改革，亦不愿做。朕知离真正改革之期甚远，倘能如欧洲之皇帝，赴各处游历，自是最好，然今日万不能行耳。」德菱曰：「闻有某郡主，欲观圣路易赛会，果往，亦可藉知外国各事，与我国异点之所在。」德宗曰：「此事向未允准，未必竟能实行。惟朕极愿游历欧洲，自为考察也。」

德宗继统同治甲戌十二月，穆宗大渐，孝贞、孝钦两太后召惇亲王奕誴、恭亲王奕欣、醇亲王奕譞、孚郡王奕譓、惠郡王奕详等人。孝钦后泣语诸王曰：「帝疾不可为，继统未定，谁其可者？」或言溥伦长，当立。惇亲王曰：「溥伦疏属不可。」孝钦曰：「溥字辈无当立者。奕譞长子，今四岁矣，且至亲，予欲使之继统。」盖醇亲王嫡福晋，乃孝钦后妹也，孝钦利幼君可专政，傥为穆宗立後，则己为太皇太后，虽尊而疏，故欲以内亲立德宗也。诸王不敢抗，议遂定。是日，穆宗崩，德宗入居宫中，遂即位。两太后旨，略谓皇帝龙驭上宾，未有储贰，不得已，以醇亲王奕譞之子载湉承继文宗，入承大统，俟生育皇嗣，即承继大行皇帝为嗣。改元光绪。醇亲王疏言：「臣侍从大行皇帝十有三年，时值天下多故，尝以整军经武，期睹中兴盛事，虽肝脑涂地，亦所甘心。何图昊天不吊，龙驭上宾。臣前日瞻仰遗容，五内崩裂，已觉气体难支，犹思力济艰难，尽事听命。忽蒙懿旨，择定嗣皇帝，仓猝昏迷，罔知所措。迨舁回家，身战心摇，如痴如梦，致触犯旧有肝疾等病，委顿成废。惟有哀恳皇太后恩施格外，许乞骸骨，使臣受帡幪於此日，正邱首於他年，则生生世世，感戴高厚鸿施於无既。」旋谕令王公大学士六部九卿会议具奏，诏准醇开去各差，以亲王世袭罔替，醇奏辞，不许。两太后遂垂帘听政。初，穆宗寝疾时，羣疑弘德殿行走翰林院侍讲王庆祺导帝冶游，致疾不起。御史陈彝假他事劾之，并谓街谈巷议无据之词，未敢凟陈，要亦其素行不孚之明证，若再留禁廷之侧，为患不细，非独有玷班行而已。诏褫庆祺职，封穆宗皇后为嘉顺皇后，即孝哲后也。李鸿藻、徐桐、翁同龢、广寿请开去弘德殿行走，许之。罪总管太监张得喜等，戍黑龙江。内阁侍读学士广安奏，略谓：「大行皇帝冲龄御极，蒙两宫皇太后垂帘励治，十有三载，天下底定，海内臣民方将享太平之福，讵意大行皇帝皇嗣未举，一旦龙驭上宾，凡食毛践土者，莫不吁天呼地。幸赖两宫皇太后坤维正位，择继咸宜，以我皇上承继文宗显皇帝为子，并钦奉懿旨，俟嗣皇帝生有皇子，即承继大行皇帝为嗣。仰见两宫皇太后宸衷经营，承家原为承国，圣算悠远，立子即是立孙。不惟大行皇帝得有皇子，即大行皇帝统绪，亦得相承勿替，计之万全，无过於此。请饬下王公大学士六部九卿会议，颁立铁券，用作奕世良谋。」奉两宫懿旨：「前降旨俟嗣皇帝生有皇子，即承继大行皇帝为嗣，业经明白宣示。兹据内阁侍读学士广安奏，请饬廷臣会议颁立铁券等语，冒昧凟陈，殊堪诧异。广安着传旨申饬。」孝哲后本失爱於孝钦，穆宗病，孝钦以其不能防护，掌责之；又以孝钦不为穆宗立後，以寡嫂居宫中，滋不适，乃仰药殉焉。光绪甲子四月，命翁同龢、夏同善授读毓庆宫。御史潘敦俨请表扬孝哲后，以光潜德。诏称：「孝哲毅皇后已加諡号，岂可轻议更张。该御史率行奏请，已属糊涂，并敢以无据之词登诸奏牍，尤为谬妄。」下吏议夺职。丙寅三月庚午，葬穆宗孝哲后於惠陵。吏部主事吴可读先以御史请诛乌鲁木齐提督成禄，言过戆，落职，穆宗登极，起废员，用主事。可读虑大统授受之间，类多变故，鉴宋太宗、明景帝之故事，思以尸谏，而坚为穆宗立後之信，乃请於吏部长官，随赴惠陵襄礼。还次蓟州马伸桥三义庙，於闰三月五日之夜，饮毒毕命，遗疏请吏部长官代奏，自称罪臣以闻。吏部以其疏上。诏言：「同治十三年十二月初五日降旨，嗣後皇帝生有皇子，即承继大行皇帝为嗣。此次吴可读所奏，前降旨时，即是此意。着王大臣大学士六部九卿翰詹科道将吴可读原摺会同妥议具奏。」可读遗言葬蓟州，谓出蓟州一步，即非死所。旋有徐桐、翁同龢、潘祖荫连衔一疏，宝廷、黄体芳、张之洞、李端棻各一疏，均付王大臣并议。四月，礼亲王世铎等奏：「遵旨於本月初一日齐赴内阁，将可读奏摺公同阅看。据奏内有仰乞我皇太后再降谕旨，将来大统仍归承继大行皇帝嗣子等语，臣等恭查雍正七年上谕，有曰：「建储关系宗社民生，岂可易言。我朝圣圣相承，皆未有先正青宫而後践天位，乃开万世无疆之基业，是我朝之国本有至深厚者，愚人固不能知也。钦此。」跪诵之下，仰见我世宗宪皇帝诒谋之善，超亘古而训来兹。圣谕森严，所宜永远檩遵。伏思继统与建储，文义似殊，而事体则一。建储大典，非臣子所敢参议，则大统所归，岂臣下所得擅请。我皇上缵承大位，天眷诞膺，以文宗之统为重，自必以穆宗之统为心，将来神器所归，必能斟酌尽善，守列圣之成宪，奉天下以无私。此固海内所共钦，而非此时所得预拟者也。况我皇太后鞠育恩深，宗社虑远，前者穆宗龙驭上宾时，业经明降谕旨，俟皇帝生有皇子，即承继大行皇帝为嗣。懿训煌煌，周详慎重。是穆宗毅皇帝将来继统之义，已早赅於皇太后前降懿旨之中，何待臣下奏请。吴可读以大统所归，请旨颁定，似於我朝家法未能深知，而於皇太后前次所降之旨亦尚未能细心仰体。臣等公同酌议，应请毋庸置议。」旋奉两宫懿旨：「前於同治十三年初五日降旨，俟嗣皇帝生有皇子，即承继大行皇帝为嗣，原以将来继绪有人，可慰天下臣民之望。第我朝圣圣相承，皆未明定储位，彝训昭垂，允宜万世遵守，是以前降谕旨，未将继统一节宣示，具有深意。吴可读所请颁定大统之归，实与本朝家法不合。皇帝受穆宗毅皇帝付托之重，将来诞生皇子，自能慎选贤良，缵承统绪，其继大统者，为穆宗毅皇帝嗣子，守祖宗之成宪，示天下以无私。皇帝亦必能善体此意也。所有吴可读原奏，及王大臣等会议摺，徐桐、翁同龢、潘祖荫联衔摺，宝廷、张之洞各一摺，并闰三月十七日及本日谕旨，均着另录一分，存毓庆宫。至吴可读以死建言，孤忠可悯，着交部照五品官例议恤。」

德宗习英文及与德菱女士之谈话宫眷德菱女士，於夏季，日以一小时教德宗英文。德宗能强记，进步亦速，虽口音不甚清，而不久即能诵读本中之短篇故事，且兼习古字花字。孝钦后观之，亦喜曰：「我也想学。」但读两课後，即不耐烦矣。一日，德宗语德菱曰：「汝劝太后行新政，朕未见如何有效。」德菱曰：「菱入宫已见多事，新建之殿，亦其一也。」德宗闻之，皆以为不足道，曰：「至正当之时，或有用汝处。」言毕，有沈吟不定之状。

德宗在瀛台之起居德宗幽居瀛台，所居为涵元殿，仅三楹，每楹不过方丈。其对面之扆香殿，为隆裕后所居，南北宽不过八尺。德宗偶一登楼远望，或有吁叹声，宫监即密报孝钦后。其地四面皆水，水阔一丈五尺余，有吊桥，日间放下，夜拽起。光绪戊戌冬，某日大雪，孝钦在慈宁宫，命小内监某携狐裘一袭，送瀛台赐德宗，谕曰：「尔持以与帝，言为老佛爷所赐。衣料虽非缎类，钮扣皆金所制，须连续言之。帝有何语，归即报我。」内监领命去，以裘进帝，如孝钦旨。德宗曰：「吾知之。」某连言不绝，怒曰：「吾知之矣，死未得其时与地耳！归报太后可也。」

两宫先後升遐光绪戊申十月十九日，迎醇王载沣之子入宫。时孝钦后已病笃，尚召至牀前。明日，德宗宾天。枢臣草遗诏，孝钦扶病披阅；又明日，孝钦上仙。盖两宫升遐，相去仅二日耳。

宣统帝入嗣光绪戊申，两宫病笃。十月某日午，召枢臣世续、张之洞、那桐入，奕匡适谒东陵，孝钦后询诸臣择近支王子入宫读书事，诸臣莫敢言。世续奏曰：「太后拟选储为社稷万世计，此周文、武之用心，甚盛甚盛。惟今内忧外患，交乘游至，奴才不敏，窃以为宜选择年长者。」 「 定制，亲王以下满员称奴才，宣统初革除。」 孝钦拍牀怒詈曰：「此何等重事，而若敢妄言！」张之洞曰：「世续承太后垂询，臣亦据愚虑约言之。立储自宜承宸断。」孝钦默然良久，徐言：「载沣子溥仪尚可，但年稚耳，须教之。尔等议所可者。」之洞曰：「载沣懿亲贤智，使摄政，当无误。」引国初睿亲王辅导事证之。孝钦曰：「得之矣。」趣拟诏。之洞谓奕匡东陵即旋，请翌晨进呈，孝钦促即下诏。次晨，奕匡轻舆抵宫门，诸人达孝钦意，奕匡攒眉曰：「方今国家多难，选储似宜年长者。」诸人邀奕匡入对自陈之。既见孝钦，索阅草诏毕，云：「趣下诏，布天下。」奕匡卒未敢言。宣统帝入宫时，醇王太福晋大哭，以为「杀我子，复戕我孙，虽拥皇帝虚名，实等终身圈禁耳」，抱宣统帝不释手。经诸臣婉劝，谓不可抗旨，始由侍衞及诸王公大臣拥之去。

美人述宫事美医古力架曾入宫，为宣统帝诊疾，出而语人曰：「帝食燕窝太多，致不消化，喉吻奇渴，故频频饮茶。」帝卧床极大，足容五六人，晨六时，即起而啖饭，然後往谒隆裕后。日夜保抱者，为宫人张氏，年约四十余岁，并教其写字。张为孝钦后生时所选用者，即卧帝床侧。帝室多置奇物古玩，以供娱赏。孝贞后娴礼法孝贞后工文翰，娴礼法，容色冠後宫。先为贵妃，孝德后崩，遂正位。文宗几暇，偶以游宴自娱，婉言规谏，未尝不从。外省军报及廷臣奏疏之寝阁者，闻孝贞一言，无不立即省览。妃嫔偶遭谴责，皆为之调停，旋蒙恩眷。咸丰庚申，英法联军入京，恭王留守，文宗仓皇携后妃奔热河，圣意不乐，因御书「且乐道人」四字，命张诸行殿。孝贞执不可，云：「天子一日二日万几，安有自求逸乐之理。今虽蒙尘，尤不宜有此。」亲督内侍去之。次年秋崩。是时穆宗生已六岁，孝钦后以子贵，已并位称太后矣。 「 坐朝，穆宗中位，孝贞、孝钦坐幙中，朝臣跪於地毯，内臣并称曰东太后、西太后。东后谓孝贞，盖以坐位名之也。」时孝贞二十七岁，少孝钦一年，而容貌如五十外人。服御简朴，一若寒素。当孝钦初得幸时，文宗常晏起。故事，帝宿某处，御某人，有册籍报后，不合格者，杖斥。内监之承伺者，届时於寝门外诵祖训，帝必披衣起而跪听，出朝乃止。丙辰春，文宗宿孝钦所，数日不视朝。孝贞谂其故，乃顶祖训至宫，正跪，命人请皇帝起，听训。文宗亟止之，曰：「予即听朝，勿诵训。」逮出朝，少时即退，问后何在。或对御坤宁宫，坤宁宫者，皇后行大赏罚之所也。文宗至，则孝贞坐於中，孝钦跪於下，孝贞历数其过，将杖辱之。文宗大呼曰：「请皇后免责，渠已有娠矣。」孝贞下座，曰：「帝胡不蚤言。吾之杖伊，遵祖制也。受杖堕娠，失祖训矣。皇上春秋虽盛，储宫未备，吾安可守一训，而失列祖列宗万世之遗意哉！」因涕泣久之。及与孝钦后垂帘听政，首简恭王入军机处，时国人称孝贞优於德，而大诛赏大举错，实主之；孝钦优於才，而判阅奏章，裁决庶务，及召对时谘访利弊，悉中窾会。孝贞见大臣，呐呐如不出诸口，有奏牍，必孝钦为诵而讲之，或竟月不决一事。然至军国大计所关，及用人之尤重大者，孝贞偶行一事，人皆额手称颂。同治初元，鉴曾文正公之贤，自两江总督简授协揆。迨何桂清失陷封疆，厥罪甚重，刑部已论斩矣，潜乞同乡同年及同官京朝者十七人上疏救之，朝廷几为所惑。孝贞后独纳太常寺卿李棠阶之奏，命斩桂清以警逃将，全国为之震肃。寻以李棠阶硕望名儒，命为军机大臣，一岁中迁至尚书，其後颇多献替。胜保以骄蹇贪淫，逮下刑部狱，亦用棠阶言赐死。苏、浙之复也，曾、李、左锡封侯伯，实出孝贞意。及太监安得海稍稍用事，潜出，过山东，巡抚丁宝桢劾奏之，孝贞问军机大臣以祖制，大臣对言当斩，即命就地正法。孝钦性警敏，锐於任事，孝贞悉以权让之。穆宗孝事孝贞，能先意承志，孝贞抚之，亦慈爱备至，故上亦终身孺慕不少衰，虽孝钦为上所自出，无以逾也。

孝哲后为穆宗所敬礼孝哲后为承恩公崇绮女，同治壬申，与凤秀之女同选入宫，时年十九，而凤女年十四。孝钦后欲立凤女，孝贞后欲立孝哲，相持不决，召穆宗自定之，如孝贞旨，遂立之为中官，封凤女为慧妃。孝钦大不怿，谕穆宗曰：「慧妃贤明，宜加眷遇。皇后年少，未娴礼节，皇上毋得辄至中宫，致妨政务。」而阴使内监监视之。穆宗意亦不怿。然孝哲气度端凝，不苟言笑，穆宗始终敬礼，宫中无事，恒举唐人诗以试之，辄应口背诵。穆宗益喜，伉俪綦笃，虽燕居，曾无亵容狎语。孝贞尤甚锺爱之。而孝钦则大忿，孝哲入见，从不假以辞色。既失欢，又遭穆宗宾天之变，独处宫中，益郁郁。孝贞时召与语，力抚慰之。

或曰，穆宗升遐时，孝哲力争立嗣，孝钦意已定。鸿藻方入内，孝哲向之泣告，且谓之曰：「此事他人可勿问，李大臣，先帝之师傅，当独力维持。我今为此大事，给师傅磕头。」鸿藻亟退避，卒缄默无言。

孝钦后自述孝钦后尝语人曰：「我自幼受苦，父母不爱我，而爱我妹。入宫後，宫人以我美，咸妬我，但皆为我所制。文宗专宠我，迨後皇子生，我之地位更巩固矣，惟以後又交否运。咸丰末年，文宗卧病，外兵入城，烧圆明园，我避难热河。时予年尚轻，文宗病危，皇子又小，东宫之侄，乃一坏人，谋夺大位，势甚危急。予抱皇子至文宗牀前，问大事如何办理，文宗不答。予复告以儿子在此，文宗始张目答曰：「自然是彼接位。」语毕，即宾天矣。予见大事已定，心始安。然彼时虽极悲痛，以为犹有穆宗可倚。孰意穆宗至十九岁，遽又夭折。自此予之境遇大变，希望皆绝。东宫又与予不和。越数年，东宫去世。今上初入宫时，方三岁，瘦弱多病，其父母不敢给以食物。汝等知其父即醇王否？其母为我之妹，我妹之子，即与我亲生者无异，故决意立之也。

「据李莲英言，外国教士以药给我国人服食，故我国人心变坏。在初入教时，教士每假意令人细思，表面故作不强人入教之态度。我国小儿，辄被骗去挖眼睛作药。

「汝等知义和团因何起事？盖从教者恃教为护符，横行乡里，故义和团起而复仇。但行为亦太过，在京纵火图财，不问是否教民，概被乱刧。汝等要知从教者乃极坏之人，每强夺他人田产，外国教士偏信袒护，不问事之是非情理，凡教徒犯罪，见官不跪，放肆无礼，不服国法。外人信一面之辞，强迫官吏释放罪人，真是不平已极。我看我国上等好人，亦未必入教也。

「康有为拟设法使皇帝归教，然我在，总不能允。外国之海陆军及机器，我亦称之，但文化礼俗，总是我国第一。外间多谓庚子年，政府与义和团通同一气，其实不然。我知以後必贻祸，故颁发上谕，饬兵剿拿，奈其时事已不可收拾矣。我本决意不出宫，一老妇耳，生死何足介意，而端王、澜公劝予即行，复以乔妆相劝。予怒斥之。及还京，颇闻有人谓予出宫时，着仆妇服，坐破骡车，而仆妇则伪饰予妆坐轿，其实安有此事。拳匪乱时，无一人愿随我行，且有先避者，否则亦不肯事事。予因宣言曰：「汝等愿随者随！」当时应者极少，计不过太监十七人，仆妇二人，宫女小珠一人也。宫中原有太监三千，早已逃矣，且有面予而将贵重花瓶掷碎於地者。我愤极大哭。既在途，某日大雨，轿夫数人逃去，骡亦死数匹，大雨不止，其苦为生平所未受。某知县办差颇尽力，惜食物缺乏，有时闻太监向知县咆哮，知县长揖以谢之。予怒责太监，谓我辈仓猝出行，凡办差者，自应体谅，不能苛求。行月余始抵西安，病三月。住抚署内，屋旧而湿，皇帝亦病。此行无异充军。光绪二十八年返京，见宫中景象大变，贵重器皿，或毁或失，西苑珍宝，无一存者。予每日礼拜之白玉观音，被人斫断手指，且有洋人曾坐予宝座摄影者。迄今言之，不禁伤心至极也。

「予最恨人言庚子事。予乃最聪明之人，尝闻人言英王维多利亚事，彼於世界关系，殆不及予之半。予事业尚未告成，亦无有能逆料者，或尚有可使外人震惊之事，或尚有迥异於前之事，均未可知。英为世界最强国，然亦非维多利亚一人之力。英多贤才，各事皆由巴力门议定，彼惟画诺而已。我国大事，皆予独裁，虽有军机大臣，亦惟赞襄於平时，皇帝更何知。庚子以前，予之名誉甚佳，海内晏然，不料有拳匪之乱，为梦想所不及。综稽生平，谬误即此一举。予本可随时谕禁拳匪，而端、澜力言拳匪可信，为天所使驱逐洋人者，盖即指教士而言。予固最恨耶教，当时闻言默然，後亦知端澜所行之太过。一日，端王率领拳匪头目至颐和园，召集太监，在殿前查验顶际有无十字。既而端王谓有二监信教，当如何办理。予怒斥之曰：「未发诏旨，何故擅领彼等入宫！」端王谓其权力甚大，可以杀尽洋人，有诸神保护，不畏枪礮，曾经试验，枪打并无伤痕。因擅将二监交与拳匪头目办理，予亦允之。旋闻二监被杀於园。次日，端澜又带拳匪头目入宫，令太监烧香为非教徒之证。自此遂逐日进宫，授太监法术，谓京城人民大半已习拳矣。第三日，宫监皆作拳装，坎肩包巾皆红色，裤独黄，予之左右皆然，心甚不悦。澜公复以拳衣进呈。时军机大臣荣禄方请一月病假，一日，忽报病愈，明日即须入宫，知其必有要言也。及荣禄至，则谓拳民煽惑百姓，杀洋人，恐国家受害。余问应如何办理，荣禄谓须与端王商量。次日，端王入宫，谓昨与荣禄大争，今京城已成义和拳之世界矣，若与反对，彼必尽杀居人，大内亦难幸免，董福祥已允助攻使馆。余至是大惧，知大事已去，立召荣禄，并留端王在侧。荣禄至，颜色憔悴。告以端言，大惊，请立发一谕，声明拳为秘密会党，百姓不可信从，饬步军统领悉逐其在京者。端大怒，谓此谕果下，拳必入宫，大肆诛戮。余不得已而从端言。端去，荣禄谓拳必为祸，端丧心病狂，必助其围攻使馆。拳民未尝读书，以为只有在华之些少洋人，杀之即为无事，不知各国如何强大，若将在华者杀之无遗，必将报仇。洋兵即杀一百拳民，毫不费事。请余饬聂士成防守使馆，余即允之。又令荣禄就商於端澜。一日，端澜进宫，请谕饬拳民先杀使馆洋人，再杀其余，余却其请。端谓事急不能再延，拳已备明日攻使馆。余怒，令监逐出。端临行，言：「我当代发谕旨，不问尔之愿否。」既出，即矫诏行事。於是遂死无数生灵。及後，端见拳不可恃，洋兵将至，始劝余等离京。余之名誉，遂隳於一旦。此事由於前无主意，铸此大错，误信端王，皆为彼一人所害也。」

孝钦后起家贵人孝钦后初入宫时，封兰贵人，後封懿嫔，再进懿妃，咸丰辛酉，遂为天下母。

孝钦后省亲穆宗诞生九月，时孝钦后犹为妃也，承文宗特恩，赐回家省亲一次。先有太监至其家，告以某时驾到。届时，太监及侍衞羣拥黄轿而至，其母率家人亲戚排立院中。入内堂，太监请妃降舆，登堂升坐，除母及长辈外，皆跪地叩头。排筵宴，母陪坐於下，盖以妃为皇子之母也。

孝钦后诛肃顺之异闻肃顺之伏法，孝钦后欲以灭其口耳。初，孝钦入宫，拨充宫苑女侍，地曰桐阴深处者，即其给役所也。天性敏慧，喜歌，以少从其父惠敏宦南中久，善南曲。一日，文宗微步至苑林，闻有曼声度南歈者，寻声而往，因得见，遂幸之。有机智，遇事辄先意承旨，深嬖之。未几，生穆宗，进封为妃。迨贵，渐怙宠而肆骄，久之，不能制。适粤寇难发，文宗忧勤国是，丛脞万端，乃得以弄权宫掖。文宗寖知之，渐恶其为人。肃顺者，才略声华为宗室冠，文宗素倚重之。孝钦知文宗且疏己，隐冀得肃以自援，而肃则以谂知后之往事，良轻后，后因是衔肃。一日，文宗於宫沼为春日泛舟之戏，后自陈寓南方久，习操舟技，乃亲理篙楫以侍。讵文宗立未定，而后篙遽下，舟为之侧，文宗颠堕水，创其足，文宗乃深憾后。会又有间后者，以那拉将覆满洲咀咒之说进，文宗乃拟致之死，尝谓肃曰：「朕不日将效汉武帝之於钩弋夫人故事，卿谓何如？」肃噤齘，不敢置一辞。后闻之，愈衔肃。热河之狩，变起仓卒，文宗忧愤，乃迁怒於后。病渐竺，自为遗诏曰：「朕死，必杀西后以殉，毋使覆我宗。」急召肃，将使受顾命，行遗诏事。有李莲英者，后之梳头监也，工按摩术，因进技於上，窥枕角，得遗诏，亟诉后。后乃泣吁於醇王之福晋，福晋曰：「此乱命也，当为若已之。」立戒车，驰赴行在。及入宫，文宗已崩，搜衾枕，获遗诏，就残烛爇之，灰甫烬而肃已至。肃入，知已崩，询监以时，监懵然不能对，回首御榻侧，见后拥穆宗立。转以询后，后解襟端所系时表，直前授肃，厉声曰：「若自省之！」未几，肃退，后乃密谋醇王，置肃於法。

孝钦后轻骑入圆明园咸丰时，尚书江宁何某值圆明园。忽闻警鞭鸣，急率百官跽迎门外，见乘舆尚远，有一骑如飞而前，坐一宫人，垂鞭欹躬，向众而哂曰：「何今日侏儒之多也！」举鞭扬长而去。盖百官皆跽，故皆如侏儒耳。後访知乘者，为生皇子之贵妃，即孝钦后也。

孝钦后戒烟道光季年，五口通商，洋药弛禁，朝野上下，无不嗜之。文宗初立，亦常吸，呼为益寿如意膏，又曰紫霞膏。及粤寇事急，宵旰焦劳，恒以此自遣。咸丰庚申，英法联军入京，文宗狩热河，有汲汲顾景之势，更沈溺於是，故孝钦后亦沾染焉。所吸鸦片，称福寿膏。福寿膏者，粤人陆作图所制者也。其家有井，水湛然而碧，以煮烟，殊佳。及陆作图死，而其妻继其业，凡以烟求煮者，需银二两，烟成，试吸，芬芳酷烈，迥异寻常。其法不传戚友，惟陆妻得其窔奥，故每月可获二百余金。孝钦喜之，赐名福寿。烟枪亦广州竹，质粗如儿臂，上安小管，藉通呼吸。烟枪有架，随灯之高下远近为之。内监跪地燃膏以进，不敢稍稍欹斜也。曾持至某骨董铺中修理，色如红玉，斗下陷痕分许，弯环似带，则信已月久年深矣。光绪末年，再申烟禁，孝钦亦自克。及大渐，庆王劝开禁，以小金盒进曰：「太后为天下臣民主，朝野攸赖。日来慈躬不豫，艰钜益增，今以戒烟致疾，一旦不讳，恐非所以重苍生之寄托也。」孝钦掷其盒於地，且加申饬，翌日遂崩。

孝钦后之门禁凡在宫诸人之入孝钦后宫者，必先奉命，否则无论何人，概不得迳入，皇后亦然。

孝钦后起居孝钦后所居，广厦十楹，作横排式，屋宇深邃。窗槅之属，髹工极细，五色缭绕，令人眩耀。玻璃窗低垂锦幔，其中陈设，非外人所能窥见矣。及寝，两首领太监侍坐床前，名曰押风；小太监百余人，侍立回廊，名曰坐更，天明始散。并有宫女为之捶腿，至睡熟乃已。

孝钦梦回枕上，必链八段锦工夫，继进人乳一盃，然後离床盥漱。内监揭绣花窗挡，则晨光尚觉熹微也。有报请者，如古时叫旦鸡人，孝钦晨兴，其人必在窗外大声呼曰：「老佛爷醒了！」内监辈乃鱼贯入寝宫，趋跄伺候。

孝钦后牀榻之陈设孝钦后每日晨起，辄命太监将被褥曝於院中，以刷刷牀。於毡上加黄缎褥三条，各色丝被单数条，其上又铺黄被单，为金龙蓝云头花样。枕甚多，一实以茶叶，一即耳枕，约长十二寸，中有方约三寸之穴，乾花塞之，睡时可听声，盖虑为人所暗算也。黄被单，又有紫蓝浅红绿色被六条。紬帐镶花，牀悬满储香料之纱袋，其中麝香颇多，孝钦所嗜也。

孝钦后出行之卤簿及后妃之轿色孝钦后乘舆出，德宗亦必随扈，炎风烈日，迅雷甚雨，不敢乞休也。孝钦轿过宫门时，后妃以下皆跪送，轿过乃起，各上轿随行。孝钦轿前导以兵，左右有亲王四人骑马夹护，太监四五十人骑而从於後。帝后轿与太后轿均正黄色，妃嫔轿暗黄色，余为红色。

孝钦后闲游孝钦后散步园中，行路甚速，从者追随其後，不敢言惫，然太监辄携黄缎椅在後，以便困时小憩。又有一犬随之。有时坐轿，则与早朝之敞轿不同，黄杆黄绳，二太监抬之，每角有一太监，都凡四人扶之而行。孝钦喜雨行，若非大雨，辄不张伞。随侍宫眷之太监皆备雨伞，惟不敢用，凡事皆然。如孝钦欲步行，宫眷亦随之步行，如欲乘舆，宫眷亦随之乘舆。孝钦晚膳後，必在寝宫前後巡行一周，然後阖门，宫监谓之遶弯子。侍臣闻下筦钥，即归休矣。

孝钦后阅封奏日由太监将奏事处所进黄纸封盒上呈，孝钦后辄自启封。德宗侍侧，孝钦阅毕，交德宗，德宗阅後，仍置盒内，不置喙也。

孝钦后选处女为宫眷侍奉孝钦后、皇后之宫眷，有时为德宗司侍奉之役，此辈大率自满洲上三旗选之。上三旗者，正黄、镶黄、正白三旗也。且多选处女，间亦选有夫者，有夫者每隔二三月许回家一次。

孝钦后戏缪素筠滇中缪素筠女士以代孝钦后作画，供奉宫中，躯肥而矮。孝钦尝觅得大号凤冠一顶及玉带蟒袍之类，命着之，侍立於旁，以为笑乐。

孝钦后宠李莲英妹李莲英之妹颇慧黠，为孝钦后所宠，尝入宫随侍，或值宿，经月始出，其时尚未适人。某日，侍孝钦游颐和园，遇苏拉某，颇英秀，孝钦曰：「此人有後福，可妻也。」遂以李妹指婚，苏拉叩谢。不数月，此苏拉者，已擢为内务府堂郎中矣。 「 为内务府最佳之缺。」 婚之日，孝钦赐奁资甚厚，寻常格格不能及也。

孝钦后逐金华柜夥孝钦后好食熟鷄卵，晨必四枚，需二十四金，皆金华饭馆所进。其柜夥史某，尝随李莲英潜入宫。一日，为孝钦瞥见，莲英以实告，孝钦大怒，令逐之。

孝钦后有遗帑光绪甲午，中日战事亟，孝钦后欲以所积金银合一千五百万镑交汇丰银行，运至英伦，汇丰索酬资每百二厘五，不允。和议成，遂止。庚子西狩，则悉埋於地，旋被人发掘，取去无数。其地後归美军管理，然仅余九百余万。及回銮，一以储蓄为事，继长增高，至末年，乃积至二千五百万镑。世所称孝钦遗帑者，即此也。

孝钦后待满族本朝开国，重用满人。咸、同间，粤寇构难，曾文正、胡文忠、左文襄、李文忠次第荡平之，满员着武功者，塔忠武、多忠勇而已。孝钦后秉政，封疆重寄，治兵提镇，汉员约十之九。光绪甲申後，兴海军，建署天津，醇王统之，李为副，实则李为政也。甲午师溃，承恩公桂祥奉命巡边，越月而即召还。

孝钦后怒责德宗光绪戊戌八月初四日，黎明，德宗诣宫门请安，孝钦后已由间道入西直门，车驾仓皇返。孝钦直抵德宗寝宫，尽括章疏，携之去，怒诘曰：「我抚养汝二十余年，乃听小人之言谋我乎！」德宗战栗，不发一语，良久，嗫嚅曰：「无此意。」孝钦唾之曰：「痴儿！今日无我，明日安有汝乎？」遂传懿旨，以上病不能理万几为辞，临朝训政，凡所兴革，悉反之。谭嗣同等之死，御史黄桂鋆实促之，疏谓该员罪状已明，可无事审讯，说者谓桂鋆恐对簿时牵及圣躬也。

孝钦后欲使德宗割股孝钦后不豫，德宗侍，太监李莲英在内供奉。孝钦笑曰：「我病恐不起，俗云以人肉煎汤服之，便愈。」语毕，视德宗，德宗默然。李退，即请假。遣太监德存往问，德报曰：「莲英忧太后体不豫，惊卧不起。」越数日，孝钦渐痊，始探悉李曾割股肉煎药也。孝钦闻之，叹息者再，於是益疏德宗而爱李。

孝钦后谋废德宗载漪谄事李莲英，使在孝钦后前陷德宗，李终不忍。太监冯某，豺狼性成，於孝钦前时有献计，颇为所动，立大阿哥之事，冯实居祸首。李尝谓人曰：「我在后前，惟有顺旨，绝不敢逢恶。外人皆诅詈我，不知我实为冯所卖也。」光绪戊戌事败，德宗闻耗惊绝，跪求计於李。李曰：「求冯。」冯对曰：「恐不可活。」帝入後宫，欲自杀，俄侍衞拥至，遂被禁。孝钦急召近支王公及载漪、徐桐、王文韶等，欲饮德宗酒。时德宗面如死灰，喘息急促，着一履。孝钦欲亲赐酒，羣臣呼万岁，文韶等不奉诏，遂得免，因命以瀛台居德宗。

每朝罢，即以藤椅舁德宗置台中，后及妃嫔均隔绝，侍者皆孝钦所派，一举一动，皆密报。一日，帝於後宫与宫人私语孝钦，孝钦知之，传宫人严责之，宫人谓谤后，益怒，尽拷宫人。某宫人曰：「帝将不利圣后。」遂将前所传之人杖杀之，派李等二十人监视德宗，此戊戌十二月事也。次日，即召王公大臣密谋废立，意既定，遂先以溥儁为穆宗嗣，谕军机草诏进。孝钦在慈宁宫，召德宗入，以诏示之，盛气谓曰：「汝意若何？」帝顿首曰：「此素愿也。」孝钦曰：「汝既愿之，曷缮此发布。」言已，命内侍以朱笔进，乃照录一通，甫竣，咯血不止，几晕仆。孝钦佯恻然曰：「汝宜保重。」即命内侍以藤椅至，为整理枕褥，扶令上舆，若不胜其慈爱者。及德宗回瀛台，孝钦色复变，翌日，立嗣之诏遂下。

光绪戊戌政变後，论者皆谓立大阿哥溥儁事，徐桐预其谋，然徐之不召见者近十年。己亥十月，忽入直，孝钦后赐食，特撤御筵银鱼火锅赏之。食讫，入谢，慰劳备至。语及穆宗时事，因垂泣曰：「皇帝不能生育，穆宗不可无後。」徐曰：「皇上能否生育，宫壼事，臣不能知。」孝钦复曰：「穆宗终不可无後。」徐乱以他语，孝钦默然，遂退。某日将夕，内监传语太后有旨，令中堂至菊儿胡同荣相宅，有大事会议。徐至，则崇绮已在。语及废立，徐曰：「老臣不敢与闻。」荣曰：「我亦如是。」徐立呼舆归，入门，气愤愤，顿足撕朝珠，立断，曰：「崇文山荒谬之至，荒谬之至！」家人莫测其故，不敢问也。越数日，薄暮，其门生御史杨崇伊往谒，辞以将睡。杨告以有大事，坚请见。坐甫定，呈摺稿，盖请废立也。徐阅甫半，曰：「我劝君不可如此荒唐。」端茶呼送客。杨出门，车後载毡被，徐家人尾之，驱向定王府大街去矣。

孝钦后立溥儁为大阿哥孝钦后欲废德宗，於是文廷式、翁同龢皆罢归，李鸿章以文华殿大学士为首相，李故骨鲠，孝钦颇敬惮之。光绪己亥冬杪，两广总督出缺，命李往任事。故事，京大员外放，约半月始行。李始陛辞，命下督迫殊急。抵粤未几，某日午，法领事询海关监督某，本日有立储事。某询奚至，法领谓今晨驻京使电巴黎政府，政府转安南法督，更电粤。某偕司道谒李。故事，宫中大事，由阁臣军机会议後行。时鸿章去京日迩，闻言良久，曰：「宁有此？吾未奉诏，而法领先有闻乎？」午後四时果奉诏，法领事之言始信。

溥儁，端王载漪子也。端之福晋为阿拉善王女，雅善词令，能伺孝钦后意旨，日侍左右，亲为扶舆。大阿哥之入嗣也，福晋之力为多。

溥儁顽獃肖其父，孝钦笃爱之。不乐读书，时与内监击瓦片水上，计其纵跃次数以赌胜负， 「 俗名打水撇。」 又尝於西安行宫殿上踢鞬子。 「 鞬子以二铜钱布包裹，插鸡毛钱孔中，两足内转，向空中送之，能者高丈许。冬月门上侍衞及内监为之以御寒。」 殿官谓宝座前不宜作此，溥儁骂曰：「宝座是我所坐，尔乃相尼邪！」後以光绪庚子拳匪事，防外人干涉，除名，孝钦命月给四百金赡之。

孝钦后率德宗西狩光绪庚子，孝钦后率德宗西狩。既出险，语侍臣云：「吾不意乃为帝笑！」至太原，德宗稍发舒。一日，召载漪、刚毅痛呵，欲正其罪。孝钦云：「我先发，敌将更要其重者。」德宗曰：「论国法，彼罪不赦，乌论敌如何。」漪等亟稽颡。时王文韶同入，孝钦曰：「文韶老臣，更事久，且帝所信，尔谓如何？」文韶喻旨，婉解之，德宗退犹闻咨嗟声。漪等出，心犹栗栗也。未几，刚毅恚而死。抵潼关时，德宗曰：「我能往，寇奚不能。即入蜀，无益。太后老，宜避西安，朕拟独归。否则兵不解，祸终及之。」孝钦及左右咸相顾，有难色，顾无以折德宗，会晚而罢。翌晨，乃闻扈从士嘈杂戒行，鸣炮，驾竟西矣。德宗首途，泪犹溢目也。或曰，联军之炮击宫城也，德宗冠服欲往使馆，孝钦亟止之。德宗曰：「彼军法文明，往必无害，且可议款。」孝钦以为发狂，疾拥之行。

孝钦后逼死珍妃德宗所最宠幸者为瑾妃、珍妃。二妃为同怀姊妹，珍妃色尤殊。孝钦后以隆裕后不得志於德宗，迁怒二妃，遇之甚苛。一日，隆裕为其父乞督外省，德宗颔之，隆裕退，珍妃以《汉&#8231；外戚传》讽上，事遂寝。隆裕深衔之，日伺其隙。珍妃於上前称文廷式才，隆裕遂奏孝钦，谓妇女不应干国政，乃废妃。德宗虽痛之，而无如何也。光绪庚子拳变起，仓皇议西狩。车驾将出发，适珍妃在侧，以未预随扈，目注德宗，呜咽不胜。忽为孝钦所见，即叱之曰：「汝年少，丁兹国家多故，皇帝蒙尘，若不早自裁，乃犹作儿女子态耶！」立传旨赐自尽。或云投井死，或谓内监乘乱缚妃投入井，有所主使而归狱於孝钦耳。

孝钦后受主位所制棉衣光绪庚子联军入都，宫内先朝主位，尚有祺皇贵太妃诸人，禁门以内，不敢惊扰，每日照例进膳。主位等手制棉衣，令太监赉至行在，进呈孝钦后。

孝钦后愚德宗光绪庚子之役，八国联军将不令孝钦后回銮。孝钦知之，密召德宗曰：「汝为我窃缪素筠妆箧来。」其意盖欲帝佯为狂愚也者，使外人知之，则己不得不归也。德宗乃径至缪室取之。缪不见箧，心知有异。俄顷，孝钦召缪入，手箧而言曰：「汝知之乎，帝疯矣，乃窃汝箧。」则择一新者赐之，缪拜谢，然不适於用。他日遇德宗，恳其赐还。德宗曰：「老佛爷所命奈何？」缪固请，乃阴返之。回銮日，途运之物，有破虎子、旧门板等，悉盖以黄布，上标御用，见者或疑德宗真狂，不知非也。

德宗素畏雷，尝命宫人羣呼勿雷，孝钦闻而笑曰：「是真愚蠢耳！不能治一人，何能治天下。」益轻视之。一日，孝钦在煖宫书字，召德宗入，仰视德宗曰：「汝能书此否？」德宗适旁视，愕然不知所措。孝钦曰：「外间有鸿鹄乎？」德宗曰：「未见。」孝钦曰：「汝亦知祖宗缔造艰难乎？」德宗默然。李莲英跪奏曰：「祖宗缔造国家艰难，皇帝尝为奴才道及，此特慑於圣威，不敢发扬其说耳。」

孝钦后行慈善事业孝钦后於光绪辛丑回銮後，好行慈善事业，特发帑银数万两交张百熙、陆润庠等经理施医总局。光、宣之际，基金颇富，且有捐款开局施诊。孝钦后嗜小说孝钦后嗜读小说，如《封神传》、《水浒》、《西游记》、《三国志》、《红楼梦》等书，时时披阅，且於《封神传》、《水浒》、《西游记》、《三国志》节取其事，编入旧剧，加以点缀，亲授内监，教之扮演。一日，语侍臣某曰：「我国果得若辈，与以兵权，岂犹畏外国人之枪礮乎？」此光绪庚子拳祸之所由来也。及辛丑回銮，则於《海国图志》、《瀛环志略》诸书展诵不辍，意谓可藉窥外人情事也。一日，大学士徐郙入值，孝钦询以我国所译东西洋书籍之最佳者为何种，徐谓西国枪礮固足制胜，若政教风俗，则远不及我国，所译之书，实荒诞不经也。孝钦颔之曰：「吾亦云然。」

瑾妃游苏州光绪庚子，两宫出狩，宫中秩序顿乱，溥良适入宫，见瑾妃尚在，知为德宗幸妃，挈之至江苏，寓苏州拙政园。当时大吏闻信郊迎，讳言为某公主，实瑾妃也。

孝钦后痛惜名人书画宫中壁间窗槅，皆糊名人书画，有时剥落，则易新者，宫监辈私售诸外，名曰贴落。自道、咸以来，犹未尽易，至孝钦后移居三海时，被人撕毁，恒痛惜之。

孝钦后以村市景自娱孝钦后在三海，置地十余亩，遍种野菜，有卖各种蒸食者，有卖茶者，俨如乡村。孝钦常自以钱购食物，准卖者较低昂，不许跪拜。德宗买食物时，则常吝不与。或曰：「此皇帝也。」卖物者曰：「皇帝孰与老佛尊！」视之而嬉。并有时呼孝钦曰老太太，皇后曰大姑，或曰小姐，或曰奶奶，呼帝曰阿哥，又曰爷。一日，大公主与孝钦弈棋，德宗侍久，颇惫，大公主故作倦态，始命罢棋。

孝钦后受生母拜跪礼故事，太后母入宫，必行大礼，多不敢受者。隆裕后则侧身避之，孝钦后独端坐受焉，母恨之。母喜淡妆，恶花，入宫，孝钦辄为满簪於头，母大恚，後遂不入。

孝钦后崩後情状孝钦后崩时，宫中扰扰，闻有混入窃观者。孝钦尸身，以龙缎盖之。自海还宫，内监拈香前引者，可数十人。陈尸广殿中，殿极阴沉，燃微灯，光射数步以外。闻巨璫言，尸身皆黑，似中毒者，有数亲贵之眷属在殿隅坐语焉。

隆裕后与德宗不睦隆裕后为孝钦后内侄女，孝钦自以由西宫出身，故必欲以家人为德宗后。德宗先已专宠珍妃，又颇不属意於隆裕，顾以孝钦之强迫指定，遂勉奉之。德宗既不见悦於孝钦，自光绪戊戌变政後，拘置瀛台，隆裕又非其所悦，一日盛怒，乃将其发簪掷碎，簪为乾隆时遗物。隆裕驰诉於孝钦，孝钦亦无多语，但令移居己之别室。自此，隆裕遂与德宗隔别。其年月虽不可考，盖终德宗之身，已十年矣。

隆裕后奉孝钦后命为太后孝钦后崩时，即指立隆裕后为太后，其遗诏有「军国大事摄政王当秉承后意办理」之语，故中间曾有垂帘复活之说。但隆裕颇以摄政王所为不当，诏令入宫申斥也。

瑜贵妃不愿称奴才瑜贵妃者，穆宗妃也。有干才，得孝钦后欢，隆裕后亦仰其鼻息。光绪戊申，两宫殂，隆裕晋太后，瑜妃往见，须伏谒称奴才，乃大恚。孝钦奉安时，偕珣妃、瑨妃谒陵。礼毕，不肯还宫，谓将从孝钦於地下。时摄政王派载振等前往奉迎，妃正色语载振等曰：「皇上是专继德宗，抑系兼继穆宗？」振曰：「兼继穆宗。」妃曰：「既兼继穆宗，孝钦后及孝哲后今已宾天，则穆宗一系，我为之长。皇上既系过继，何得独以隆裕太后为母，而我为奴才？」载振等悚惶，力言请妃还宫，从长计议。妃谓还宫作奴才，不若从孝钦於地下也。珣、瑨二妃亦附和之。载振等乃还京，与摄政王、庆王等商定，晋封为皇太妃，不称奴才，礼请还宫，警跸而入，妃及二妃均增加月费。此宣统己酉事也。

隆裕后临终语隆裕后性节俭，自宣统辛亥逊位後，渐汰内监宫人，颇遭怨谤。瑜妃从而收拾人心，宫中益恶隆裕。故隆裕崩时，仅宣统帝、世续、二三宫女在侧而已。大渐以前，语世续曰：「孤儿寡母，千古伤心，覩宫宇之荒凉，不知魂归何所。」又语宣统帝曰：「汝生帝王家，一事未喻，而国亡，而母死，茫然不知。吾别汝之期至矣，沟渎道途，听汝自为而已。」