---
---
---
title: 盗为子延师
---



有黄某者，以课徒为生，岁入修脯，仅数十金，尚不足养妻子。某岁，岁终散学，诸生以来岁均将习贾告，黄唯唯。村去家数里，踽踽独行，途遇一叟，率然问曰：「先生解馆矣，明年有所主否？」黄答曰：「明岁尚未有设帐所也。」叟曰：「有葭莩亲，欲延师课其子，如不弃，当作曹邱，可乎？」黄方以失馆为忧，闻之大悦，即曰：「诺。」黄与叟且语且行，絮絮询叟居址，叟曰：「至日，老夫当自来，无烦相过也。」旋与黄分道而去。

黄归，与妻子语所遇，颇欣慰。既度岁，一日，忽闻剥啄声，启户视之，叟也，谓黄曰：「敝戚命迓文旌。」言时，探之袖，出聘金陈于案，曰：「此戋戋，聘仪也。」黄视之，银百两，大喜过望。叟请即行，黄立命妻检行囊，叟止之曰：「无须，已为先生备具矣。」黄乃与叟相将出门。黄居故距河近，叟引黄行，至河干，有舟系焉，邀黄共登，解缆遄发。约行三昼夜，叟曰：「至矣。」命舟人舣舟，偕黄登岸。行半里，则曲径羊肠，树林蓊翳，似入乱山中。复前里许，恍有庐舍，朱门华屋，浮沤宛然。导黄入门，升堂，左折入一门，行曲径，似园囿，山石花草竹木，位置井井。中有屋数楹，精洁特甚，叟曰：「是书室也，先生即下榻于是。」

无何，叟入内，引一少年出，向黄拜，曰：「从先生受业者，是子也。」起而旁立，黄视之，貌亦甚佳，珠冠绣服，类贵介子弟。略诘年岁，一一具答。少年退，则有僮以酒肴来，陈列满案。叟肃黄上座，曰：「敬备薄酒，为先生洗尘。主人适他出，归无定期，改日再当上谒。」言毕，举盏劝进，酒甚醇厚，肴亦精美。薄暮席散，叟告别，嘱僮侍茶水。黄独坐，颇疲倦，展衾就卧，则衾褥皆温软无比。次日，叟引少年来，出书，请先生句读，视之，则《三国演义》、《水浒传》各一部，又侠义诸书数十册，固无所谓帖括及诗古文辞者，更何论及经传。黄讶甚，诘叟，叟曰：「先生毋疑，若曹无志科名，但能识字义，明大理，稍习世事足矣，故无用经传诗文为也。」叟退，循例授课。自是，书室中除叟时至，与僮供呼唤外，绝无一他人来。而饮食均甚精美，少年甚聪颖，讲解辄了悟，黄颇爱之。暇时询以家世，则秘不告，或问僮，亦以不知道。

黄居久之，主人卒未归，仅于纸隙帘罅间，髣髴见一伟丈夫，服御拟王者，不知为何许人也。值岁暮，盛筵款黄，叟及少年与焉。乃召优伶，以乐侑食，首演《盗御马》，扮窦尔东者，奕奕有神，白口道至「排道送天霸」，振衣抖擞，部下健儿，奉命维谨。少年覩此，亦眉飞色舞，鼓掌称善。叟捧戏单请黄点一出，黄以座客好观武剧，乃点《白水滩》以迎合之。有顷，青面虎出幕，狼狈狂呼，手加铐镣，少年已有不豫色。至战败被戮，少年为之掩泣，且失声曰：「阿爹休矣。」叟急乱以他语。黄知其异，且畏祸及，剧既终，乃乘间遁。走十余里，铃声渐紧，轻骑飞来，一壮士下马，称奉主人命，敬送先生，持一函，启而视之，书云：「山居简陋，辱设绛帐，淹留期年，以未谋面为憾。仓卒束装，不告而去，岂有所开罪耶？方今举世滔滔，窃国者侯，彼以民物自任者，大都有挟以求，弱者迹类胠箧穿窬，强者直是杀人行劫，先生转不之怪，而独视敝庐如针毡何耶？士各有志，不能相强。差幸豚儿受教以来，赖先生讲解明晰，于有关实用各书，颇已领会，志气亦极轩昂，毫无猥琐态，仆之受赐多矣。敬赆白金五百，藉慰教勤。」下署名心具。黄阅竟，亦不知所云，亟称谢袖金而返。后复沿旧途觅初地，忆丛箐中有小洞，即前所匍匐而出者，视之，则洞口已塞，新砌泥痕尚历历可辨也。