---
---
---
title: 贼之类别
---



凡非明火执仗、涂面毁容而攘人财物者，皆谓之贼。然其中正自有别，平时各执一门，不相混杂，且各有师传也。

-5354-

其行于陆者有十二：翻高头，即越墙贼也。不用器具，翻身上墙屋者曰上手把子，犹言本领大也。若下手把子，须有滑条。滑条，竹竿也。

开天窗，即在屋面掀去砖瓦，拍去椽子而下也。

开窑口，即掘壁贼也，又曰开桃源。窑口愈小，本领愈大。有专至稀窑者。稀窑，卧室也。有专至欢喜灯者。欢喜灯，灶室也。

排塞贼，即撬门而入者。

闯窑堂，即白日闯也，有早闯、日闯、黄昏闯之别。

踏早青，即侵晨窃物，亦早闯之流也。

跑灯花，即于薄暮时，出人不意，攫物而逸者，又曰灯花拍过。

吃恰子，即乘主人锁户外出，裂锁而入者。恰子，锁也。

铁算盘，盖役鬼以窃人财物者。其人入门，必先就主家乞茶或水饮之，否则不能算。且必主家自知所贮之数目，始能窃之。

拍花，即以迷药施于行道之人，使其昏迷不醒，攘夺财物也。

收晒朗，即乘人不备，窃其所晒衣物者也。

插手，即剪绺贼也。但用手指者曰清插，用银皮纸者曰浑插。翦绺二字，见于《明会典》。京师谓之小绺，疑是音转之讹。

扒手，乘人之不备而取其随身之财物也，亦作扒掱。

拾帐头，即偷鸡贼也。

对买，即以同形式或同重量之物易人财物者，如混入商店窃买主之手巾包，而易以同式之手巾包，或篮中有钱若干，而易以同重量之砖石等是也。

其行于水者有三：钻底子，即至船舱中窃物者。底子，船也。

挖腰子，即不上船而以能伸缩之竹竿伸入船窗，钩人衣被者也。

掉包，即在船冒充乘客，乘间而窃物者，亦对买之流也。