---
---
---
title: 盗匿藩署
---



周子迪方伯有亲信家人某，剧盗也，日侍左右，虽劫案累累，县中捕役咸束手。渐有指其为盗者，周亦微有所闻，察之綦严，然久而无据，遂寝之。一日，周方宴客，回顾忽不见某。少选某入，则面无人色，诘之，但张口不语。正骇异间，忽一吏仓皇入，密白捕役何某挈多人来，言盗匿署中，请容其一入搜，允之。何入，见某在阶墀，向前拽之。某出刀相御，鬬于庭，格格有声。未几，某就擒，积案数十起，同日为之一清。盖县境所有劫案，皆某一人所为，恒于夜深乘周熟睡，缒城而出，合署内外弗之觉也，何初亦巨盗，故某之踪迹独知之。