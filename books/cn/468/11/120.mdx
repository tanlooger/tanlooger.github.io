---
---
---
title: 窃驴之狡
---



金陵聚宝门，即南门也，层谯壮丽，复洞宏深，又当四通八达之衢，行人如蚁，肩背相摩，妙手空空儿，遂于此肆其胠箧之技。一日，有乡妇骑驴入城，其夫执鞭随于后。行至半洞，忽以人多前后隔断，可望不可即。半向，又有人载巨囊，散漫庞大，夹于妇之左右而行。良久人稀，妇忽自空中下坠，身犹在，脚犹在镫，惟驴则不知何往矣。夫亟就而扶之起，询其故，妇茫然。盖此辈党羽颇众，见此驴可得重值，因密遣其党，佯为拥挤，使骑者不能左右顾，乘间即断驴之衔勒与镂膺，而以两人托鞍于空中，又以锥刺驴尻，使负痛急走，既远，即撒手而去。夫见妇坠，必急视其受伤与否，不及追贼，贼即于此时远遁矣。