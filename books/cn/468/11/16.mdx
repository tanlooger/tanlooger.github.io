---
---
---
title: 漳州守为盗
---



康熙时，福建龙溪县有富室，屡失珠玉重物，案久不破。官严比，捕役患之，邀精干者数人分途缉捕，且托大户为逻察之。某夕，漏三下，忽有持灯而来者，衣短黑衣，外罩一蓝色袍，过一井，以灯悬之井中，覆以袍。役于暗处蹑其后，至高墉下，飞腾而上。未几，负一小匣出，迹之，从漳州守郡廨后垣跃入。捕飞一刀击之，不中，掷一砖，中额。捕不敢入，命诸役环守之，天明不出。密白大令，请于晨，将府中胥徒杂役一一点名，有无伤额者。谒守，守辞以疾。令自言稍知岐黄，请入内视脉。不得已，见之，两手脉无恙，惟以乌纱帕裹额，微有血痕，问之，曰：「头风。」令大疑，亟白上台，备述其状，使兵役围署搜之，得真赃，招失主认领。抚军奏闻，上大骇曰：「知府中有若辈乎？」饬会制军严讯，始知其先为积猾，得巨金援例部选也。讯其既为官，何复尔尔，曰：「故智复萌，情不自禁，所谓经营长物无餍足也。」遂从重置法。