---
---
---
title: 济宁女佣通盗
---



江淮间有王某者，以武科起家，官都司，因事削职，隐于乡，年未及三十也。好驰马，有马名雪花骢者，服官时，以千金购之，日行七百里，无汗，颇宝之，虽戚友不借乘。所居在山麓，邻居绝少，自恃其力，不惧。久之，亦无盗患。一日，有妇来，年四十许，操济宁音，自言孀居数载，依犹子度日。犹子无赖，时虞冻馁，愿留此受佣。王以其举止大方，不类村妪，谋于妻，留之。妇不苟言笑，与婢仆尤睦，颇得主妇欢。工针黹，略解书算，王旋令司会计，货财出入咸知之。

某日黄昏时，门外人声如沸，王疑有盗，欲出视。妇力阻，谓不宜开门揖盗，待其入而后御，主客殊形，攻守异势，盗可擒也。王善其说，遂止。须臾，盗坏门入，王持短楷守寝门。时妻子及婢仆皆匿迹，侍左右者仅妇而已。盗力攻不能破，正相持间，王腰际陡痛，似有人自后袭撃者，不可支，被盗获。盗缚其手足，横卧于地。次及妇，妇曰：「我，佣也，缚我何益！主人非吝于与者，释之，惟子所欲。」盗问王，所答亦如妇言，遂释缚，令献其所有。顾腰痛，不可行，盗强之，妇曰：「随我来，毋苦主人。」盗随妇入，倾倒筐箧，乘雪花骢呼啸去。盗既去，妇泪流被面，谓主人受无妄灾，扶登榻，为之抚摩。主妇则匿榻下，惊魂甫定也。由是益感妇意。卧旬日，伤愈，妇欲回家视犹子，谓约半月可返，许之。

王既丧骏马，颇抑郁，遂如山左访友，不遇，怅然归。距家百里，忽大雪，无可投止，忽见林中有村落，系于篱角之马，方囓刍，酷似雪花骢，迫视之，果然，乃大疑。及暮，跃茅屋潜窥之，则有暴客六七辈纵横坐大嚼，所谈皆盗马事。屋隅有妇，似曾相识者，谛视之，佣也。急跃出，星夜驰归，召其徒，得十余人，各持器械至其地，破扉入，擒其四。妇则匿灶下，曳之出，俯首无辞。王谓妇曰：「汝能述颠末，不罪汝。」穷诘良久，始吐实。盖妇实盗媒，击王腰际者，则豫匿盗于室，攻其无备也。遂送有司，置之法，余盗徒流有差，而骢已不复如前之神骏矣。