---
---
---
title: 炮船中人为盗
---



东南炮船弁兵之为盗者，时有所闻，盖实与盗通同一气者也，而非所论于安徽之玉溪口。玉溪口尝泊有炮船二，有某广文挈眷乘小船，过其地，日暮，泊焉。夜鼓再严，管带炮船之营官乘他船出巡，船中兵勇起意，至小船行劫，持刀登其舻。广文见盗至，大呼炮船救援，即杀之，并及其一妻、一子、一女、一仆，长年三老均投于水。因断其缆，使顺流而去。及营官回，见邻舟不在，问之，众曰：「已解维行矣。」营官惊曰：「黑夜江行，必失事，汝曹胡不阻之？」众曰：「阻而不听也。」营官见几有翡翠条脱一事，审视，即邻舟女子腕上物也，因亦不言。及旦，鼓发，乃告统带，捕船中兵勇，严鞫得实，枭其首于竿。