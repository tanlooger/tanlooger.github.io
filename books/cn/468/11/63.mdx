---
---
---
title: 粤盗之借路
---



广州城市中，商店人家，每于夜深闻有言笑步履声，如惊呼之，则厉声答曰：「吾辈借路，干卿何事？」居民亦无如之何。防之之法，既于天井网以铁丝，复砌屋瓦成阶级形，屋与屋之断续处，贯以木桥，盖以便击柝者之夜行巡逻也。光绪壬辰夏，汪仲虞太守大钧需次羊城，方在书斋判牍，忽闻屋瓦作响，大惊而呼，则一石破铁网而下，毁玻璃窗，旋亦寂然。