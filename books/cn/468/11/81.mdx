---
---
---
title: 枭匪有掳人勒赎之事
---



枭匪，以贩盐为生，虽亦商，而官吏齐民以其侵害鹾务，且亦有掳人勒赎之事也，故皆以盗视之，斥之曰匪。光绪末，苏属枭匪极猖獗。候补道某榷厘税于奔牛，积资颇厚，为枭所掳，索五万金以勒赎。

知府某方之任，为枭所劫，叩头乞饶命。枭曰：「汝头汝膝不值钱，只合向尔上司乞怜耳，我等不惯见此卑鄙行径也。」某曰：「吾辈仕宦，譬之行乞，苟有所需，自当与君订立证书，分期以付。若需巨款，则实难应命。」因于身畔出质券数纸示之。盖某知道路不靖，特假之于人，以备临时却敌之用者也。枭乃不顾而去。