---
---
---
title: 窦开山盗妇女
---



窦开山，乳名尔敦，一曰二东，兄大东，皆献县剧盗。能舞枪，使人对面放镳，十镳齐发，尔敦能以枪锋抵镳锋，俱使反射，十不失一。舞双刀，尤压倒侪辈。尝劫一巨室，官捕之急，侦得其所在，往迹之。尔敦持双刀闪舞而前，捕卒未见其人，但若有白练一尺，旋行而过，遥望之，隐隐然犹在目，不知其已远扬数十里外矣。捕卒等视所骑马二十五匹，其尾尖兵截去尺许，始恍然叹其艺之精，非所敌也。

尔敦每于夜半入人家，持刀直奔寝室，老少妇女，俱遭奸污。其尤丽者，必背负被褥，挟之，越重墙而去。黎明，仍挟之以送至原地。凡被污者不敢言，否则次夜仍越墙挟之去，不复送回，盖惧恶迹之远扬也。以故妇女辈凡于夜中见其来，俱呼曰窦师父，则金珠饰物，厚有所馈。尔敦恃其技，横行阜城、肃宁、交河、吴桥诸县，官知之不能捕也。