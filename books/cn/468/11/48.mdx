---
---
---
title: 杨某盗人之盗
---



杨某，逸其名，勇而多智，常遨游江湖，以操舟为业。某岁赴苏，中途遇盗舟四，同泊一港。日落后，杨恐为盗劫，思有以慑服之。乃取篙一枝，向盗舟乞火。盗谓竹粗不易燃，杨即以手搓篙，篙破裂若竹丝。羣盗见之大骇，即邀之过舟，殷懃款待，详询里居姓氏，杨诡对之。翌日，杨问盗何往，盗以劫苏城外某典肆对，并谓能出奇制胜者，即推为首领。杨微笑曰：「是不难，苟听吾令，不患不成。惟所劫货财，我须独得其半耳。」众询其谋，杨具告之，且嘱其预备应用各物。羣盗闻之，皆鼓掌称善。

越二日，抵苏，杨使一盗伪作仆人状，持名帖，至典肆，诡称主人赴某省上任，中途遇盗，劫去大皮箱九只，黑者五，黄者四。如有人荷此箱来店质钱者，即请至某处所泊官船，通消息，以便派卫兵捕拿。盗如就擒，当以五百金为主人寿。店主允之。翌日下午，果有负箱求质者，形色与杨所述同。店主乃邀入后室，启其一箱，评论衣服优劣，故靳其值，不即成交，而暗令伙友通信。未几，卫兵十余人身着号衣，奔入肆中，即挥前柜质物者出，扃其门。肆中人覩此情形，以为必惧盗之兔脱，不虞有他也。门既扃，卫兵即出利刃，迫各伙至后室，取箱中之所藏之麻绳败絮，缚其手，塞其口。盖负箱至肆者，本盗之同类，箱所贮者，仅一箱为衣服，余皆绳絮也。缚塞既毕，乃选择珍重衣饰，分贮之箱，且搜集食品而饱啖焉。及夜阑，始共舁箱归。计所获之物，运入杨舟者，有大半。是日风大，晚犹未息也，杨即呼伙友张帆而逸。羣盗既觉，亦张帆逐之。甫行十数丈，桅断帆落，不能行，杨舟则乘风破浪，瞬息已杳。羣盗察桅断处，皆有锯痕，始悟上岸行劫时，杨阴使船伙锯之。桅断处已过半，故张帆后，一受风力，即中断也。