---
---
---
title: 昌平女仆通盗
---



京师某巨室雄于赀，佣一仆妇，为昌平州人，服役有年，性甚黠，主妇颇委任之，凡金帛所藏，悉与知焉。一夜，人定后，有盗六人自屋而下，皆涂面执刃，羣仆惊逸，此妇闻声趋出，为盗所执，以刃拟其颈，曰：「尔主人何在？」曰：「值内班未归。」盗挥其徒曰：「速缚其主妇来！」妇跪而泣曰：「主母遇我厚，愿勿吓之，我愿以身代。」盗曰：「既如此，尔但告我金帛所在。」妇嗫嚅不欲言，盗举刃欲斫之，妇大骇，乃具告焉。盗搜括既已，意犹未足，复以刃胁之，使尽言，妇曰：「金帛尽矣，惟有珠宝首饰在某所。」于是盗又尽取之，笑谓妇曰：「汝言未必尽实，今姑留余地。」乃呼啸而去。

盗既去，主母深感此妇，慰谢之。而妇面色如土，不作他语，连呼吓杀吓杀而已。比晓，主人归，知状，亦慰谢之。然念妇虽为盗所劫，何尽情泄露，当皇遽时，乃纤悉不遗如此乎？且仆妇甚多，何以独劫此妇，其事似有可疑。而妇自此即云惊悸成疾，越三日，以病重告归。主人重赏而遣之，密遣干仆尾之行。妇初卧车中，出齐化门，即自起，遣车反，而别雇一车以行，至昌平州某村止焉。有数人迎门而笑，妇亦笑而入。仆即奔告于官，遣役偕往。时已夜半，夺门而进，则妇方与众分所盗之物，金帛首饰俱在，缚送官，论如律。