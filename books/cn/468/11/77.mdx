---
---
---
title: 隶因谜获盗
---



昔有人幞被行山径间，遇恶少，意所负必楮镪也，击杀之。视幞中，特楮衾耳，大悔之，乃书楮衾曰：「的的的，孰令尔纸被似钞角。问吾何处住，五色云中住。问吾是何姓，杓子少个柄。尔也错，吾也错，不如归去，的的的。」愬官，不知主名，召商谜者问之，曰：「五色云，彩烟也，彩烟，新昌山名。杓子少柄，盂也，盖于姓也。」密令隶人往踪迹之，久而不得。隶人亦了事者，一日，坐镊肆栉发，见一人对门置饼，鼓其槌，作的的声，乃扬言曰：「某山中劫负纸被者，官察知贼处，即来捕也。」觇其人，有惧色。次日，竟闭门不卖饼矣。捕之，果服罪。