---
---
---
title: 炉坑内有贼自首
---



周某家有菊，一日，闲步庭前而赏之，忽闻大呼曰：「有贼！」其声暗呜，如牛鸣盎中，举家骇异。俄连呼不已，谛听之，乃在庑下炉坑内。乃邀逻者来启视，则儽然一饿夫，昂首长跪，自言为前夕乘闇阑入，匿于此，冀夜深出窃。不虞二更微雨，有人移腌虀两瓮置坑板上，遂不能出。尚冀雨霁移下，乃两日不移，饿不可忍。自思出而被执，罪不过杖，不出则终为饿鬼，故反作声自呼耳。