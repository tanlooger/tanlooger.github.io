---
---
---
title: 勒保钢表被盗
---



嘉庆时，川督勒保颇黩货，尝督师剿川楚教匪，久而无功。其后内调入阁，濒行，辎重无算。时海禁未开，各国之商舶未至，计时之钟表罕有输入。勒有钢表一，爱之甚，佩诸身。时羣盗如毛，途次，忽被盗，牕户如故，而囊橐半空，并所宝钢表亦失之，逻卒无一觉者。

勒以失表，大怒，严檄地方官勒限破获。一夜，方伏枕假寐，忽微风掠面，惊起视之，一人作健儿装，半跪榻前而言曰：「中堂安。」继而曰：「中堂之物，实某取之。中堂所得皆不义财，某代取之，所以为中堂弭罪孽也。中堂乃复穷究，枉及无辜，将更取中堂之首矣。」遂以表掷之榻，曰：「姑以此物还中堂，余不可得矣。」言已，一跃上屋而逝。勒大惊，翌日，面谕所司，令不复究。