---
---
---
title: 吴川多海盗
---



广东有吴川县，属高州，地滨海，其南曰广州湾，越南之役，租借于法。其地海港纷歧，海水直薄县城外，登高一望，汪洋无际，而海声澎湃，昕夕震人耳。有时夜午，海水忽发巨啸，如龙吟声，闻者心顿壮。故生其地者，咸富于冒险之性，往往孤身乘破船，破浪而行，颠播风涛中，夷然无惧色。而为海滨生业者，又往往随身入海底石窟中，数昼夜不起以为常。是以其地多盗，彪悍善搏，挟利刃，其行如风。