---
---
---
title: 盗为蛇所逐
---



雁荡有寺，多田，每岁获已，海盗辄来杀人，劫粮去，以是僧莫敢居。道光初，有僧携一徒，言自峨嵋山来，居之不疑。盗初以为有术也，继审为无，复肆劫焉，且刃伤僧足，僧仍不去。寺后有眢井，僧无事辄窥之，投食其中。居三年，盗凡五至。一夕，盗又至，掠甫竟，僧蹙口作声，忽大小蛇麕至，势若风雨，巨者如楹如栋，小者如臂如指，四面围绕。盗挥以刃，虽伤数头，莫之止也。顷刻，周其身如缚。僧笑曰：「知罪否？」盗叩头乞哀，僧复长啸，蛇遽释之。盗踉跄下山，不敢复至。他日，村人过寺，僧使视眢井，蜿蜒者充塞其中，素所畜也，因呼为蛇和尚。于是鸠工庀材，即以寺产修寺，不一载，顿复旧观。后之住持者，犹能传其弄蛇之技也。