---
---
---
title: 太和门库物被窃
---



太和门左有明库六，岁派满大臣二员，督率司官盘查一次。每查一次，即为其从人窃一次。其中一库，皆帘幙衣履之属，中有珠幔，宽长可八尺，为珍珠所穿，四围以红绿宝石间之，小者如绿豆，大者如龙眼核，线已朽败，一抖晾，则珠纷纷落，必一一拾而裹之，记于簿，加印花焉，然已易为赝者矣。更有明万历宫人绣履七八箱，嵌珠如椒，皆假者。更有皮张库，则皆鞹矣。至金库、银库，则必历年报空也。