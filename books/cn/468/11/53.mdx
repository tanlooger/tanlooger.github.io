---
---
---
title: 胡匪
---



明袁崇焕计杀毛文龙，文龙部下乃散而入海为盗，出没于辽渖、登莱间，此即胡匪之所自始也。厥后，边将孔有德、耿仲明、祖大寿等，相继叛明而降于本朝，其部下或有怀田横五百人之志，不愿寄身于降将旗下者，则亦附和为文龙之遗众，自逃于海。日久，凡亡卒悉加入之，遂成一党。其始专与官吏为雠，绝不行劫也。后官兵力盛，不能抗，而又以部众蔓延，未能加以约束也，遂肆劫掠。然亦惟于豪商巨贾行经关内外及直、鲁一带者，掳而勒出巨金以赎之。而所谓响马诸贼，亦与之联合焉。有商峻者，故毛氏部将，长其曹，为之部勒其众，故商氏世为胡匪，其后裔今犹有谱系可稽也。

胡匪以有响马贼之联合，故一曰马贼。首领不一，各自为股，股或数人或数十人，多则二三百人，无纪律，剽悍特甚，不相统一，故时有互哄。其抢掠之道有二。掳人勒赎曰绑票，被绑之家，须探明为何路何股之所为，倩人设法商议赎价，然亦有由其定价勒限以告者。价之高下，视被绑者之身家及其关系。倘逾限不赎，则被绑者必无幸。掠夺牲口曰出贩，意盖谓夺于此而贩于他也。遇官兵，则权衡势力以定抗否，非必拒补也。倘势不敌，则四散。遇追急，则沿途夺马，以易其疲者。骑术极娴，故捕之者每无如之何。惟为害闾阎而掠不及官。

久之，胡匪有以股而结为帮者，一帮未平，一帮又起，大有野火春风之概。每帮多则千人，少则数百或数十人。然一帮之中，必有一首领，此首乃众所推举，而亦必有惊人之技。如钻天燕子者，穿山越岭，步履如飞，日行八百里；黄四癞王者，马上击枪百步之外，击人左眼，不致移至右眼；而托什套、燕翼子，均能于百步之外，双枪齐发，百发百中；独眼龙飞走击弹，百发百中，故往往闻枪不见人；蓝六一手能举五百斤等类，皆是也。然既已举定，众无不听首领之指挥，而首领亦时时与其部下同甘苦，且时时相见以诚，凡有所得，计人均分，首领固不丝毫多取也。而部下视其首领，其亲爱且甚于父母。首领有难，部下不论何人，皆能舍性命以拯救，而首领之视部下亦如之。

或曰，胡匪行劫时，以红色涂须髯，故又名红胡子。

或曰，胡匪用火枪，率以红缨塞枪之口径，及用时，拔其缨，衔诸口，远望似胡，故名。

每岁之秋，高粱未割，长与人齐，辄连亘十余里，胡匪之黠而乏技勇者，每用之以藏身，出则掠夺行旅，谓为青纱幛。意在藏于内，可望人，而人不能见，如人之藏于青纱幛内者然。

胡匪之行劫也，既劫财，又劫色，甚而置人于死。稍与抗，即施以种种之酷刑，炽火于炉，捺人坐其上，谓之坐火车；或以铁线入火中，俟红，徧烙人身，谓之灯草绒背心。

长春之胡匪最多，其出劫也，尝短衣匹马，背枪囊弹，见人踪迹，即于距离数里之远，高声互喝报字。报字者，各有帮，每用一字或用一特别名词，惟彼党所知者，自为识别，以便此党与彼党遇，藉以通声气也。果彼此皆为胡匪，莫不速报字号。苟不知所以报，若为官兵，则互相轰击；若为旅客，则直前行劫矣。至其同类谈话，辄用隐语，殊离奇不可解。如官兵曰花鹞子，吃饭曰朝的，军官曰官兔子，中弹曰贴金，富人曰大粮户，拷问曰听秧子，杀人曰扯了人，窝巢曰大当铺里，掳人勒赎曰绑票，手枪曰腰逼子，刀曰口锋子，头目曰当家福之类是也。

胡匪被官擒获，没收其所掠有，曰贼产，除粟麦外，牲畜为多。有籍没一家，而牲畜多至四五百口者。获后，官申报贼产，于牲畜一项，必多报一二，以侈其功。数日后，乃报倒毙，陆续申报，至案结变价，则向获牲畜四五百口者，仅存一二成耳。所谓倒毙者，实已全售得价，饱私囊矣。

东三省之胡匪，昔之为害犹浅，至光绪甲辰日俄战役以后，东三省乃始成为胡匪世界。推其原始，实以军械精良之故。军械之精良，则基于日俄战役。盖是役也，俄兵多弃械，满地枪弹，乃不需代价而得利器，故日俄战役实酿奉天之盗源，且当日胡匪尝为日军所利用，藉以御俄也。