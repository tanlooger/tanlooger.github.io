---
---
---
title: 小德盗珠宝
---



光绪辛丑、壬寅间，有名噪京师之小德，佚其名，某部主事也，都人咸以德大爷呼之。父为奉天某部侍郎灵某。灵之幕宾多谙柔术，德从之习拳。及灵歾，德返京师，应官之暇，贩珠宝以为业。一日，侍郎景沣邸舍被盗，失珠宝二巨箱。景大怒，谓可悬重赏缉捕。景之夫人有心计，以小诸葛名于时，曰：「若是，则其人远扬，宜勿声。」居久之，扬言将嫁女，愿出重价购珠宝。未几，廊房头条胡同某肆有送至者，则原璧也。穷诘之，谓购之于德。景乃告步军统领，并令肆主邀德至肆。时番役已围肆之四周，德不知也。肆主诘其从来，德以购自前门外不知姓名之某摊对。对答间，德面已变色，肆主以危词恫之，德大怒曰：「君何逼人太甚，果见疑者，可以热水至，待我浴后，偕往觅之。」肆主诺，德起立，陡以水掷院中，热气弥漫，德已跳跃而去。顷刻至石头胡同四喜班，纵身下，蹲墙阴。一童奏厕，瞥见之，失声长号。名伶俞庄儿知有异，遽手铁杆出。德跃登屋顶，俞以铁杆扫其足，遂堕地就缚。俞送之于坊，讯知为盗景之珠宝者，旋由巡城御史咨送刑部，讯明斩决。