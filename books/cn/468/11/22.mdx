---
---
---
title: 盗善走
---



姑苏阊门内有巨室，嘉庆丁巳，中秋之夕，忽有三盗至，皆执凶器，家奴毕集，见其蹲伏屋脊，因鸣金聚众。三盗惊走，一以腹贴瓦，如蛇之游，迅速无比，一以手代足，倒身而行，亦甚捷，一则纵身跳跃，檐瓦无声。时观者若鲫，枪棍齐举，廑得捕其跳跃者，俄仍被脱。越日，则下塘某质肆之银房，被劫一空矣。