---
---
---
title: 盗割婢臂
---



咸丰初，江苏有进士某选授闽省某县令，挈眷赴任。一日，舟抵某处，忽盗艇四集，蜂拥登舟，刀光闪烁，人语喧哗。瞩其魁，则一翩翩少年也，貌甚美，挥众将肆劫。忽问主人为谁，某方悚惕伏舱陬，噤不敢应。仆从中有胆壮者告之，盗曰：「是某年伯耶？几惊长者！」戒其侣毋扰，又曰：「既为某年伯，婢中有巧奴者何在？」仆乃指巧奴，盗曳令前，掣其素腕，用利刃割臂肉少许，置掌中，若甚珍重，急出白色药敷伤处，慰之曰：「毋恐，即愈也。」握肉出舱，致声孟浪，率众扬帆去，他物一无所动。某与仆皆不识盗，问巧奴，亦不知。视割处，伤痕渐敛，洵良药也。相与骇叹久之。终莫得其故。