---
---
---
title: 襄河上下游多女贼
---



襄河上下游多女贼，行旅苦之。山阴某游幕陕省，以事南旋，溯襄而下，有同行船十余艘，鱼贯而进，守望相助。一夕，入鄂境，丛山峻岭，四无人烟，以时晏不复前，遂泊于中流。每五六艘骈列，联以巨缆，两端距岸各数丈。夜阑，诸人以倦而睡，某以吸鸦片烟未寝，斗闻呀然一声，出自邻舟，亟起依窗而瞩，但见月明水静，一黑影向丛山飞去，霎时已失。舟人纷觅无获，某亦手持水烟管过邻舟问讯。邻舟一武弁，须眉伟然，叹曰：「作客大不易，此间素号匪薮，虽万山峻拔，上干云霄，飞鸟不至，罔论人迹，而实为宵小之安乐窝。舟泊中流，余窃惴惴。三更后，万籁俱寂，犹嘿然危坐，旋觉舟微震，知有异，乃以藏文凭之小箱置枕旁，荐刀假寐。贼先登君舟，见君未眠，乃过余舟。闻余鼾声大作，启门径入，以手攫箱。余遽跃起，出其不意，挥刀击之，贼嗷然夺门遁。」谭次，某落纸煤于槽中，俛拾之，得一物，血模糊，烛之，玉皙，一女子手也。诸舟恐复有贼来，不敢留，星夜启椗南下。