---
---
---
title: 某二爷掳人
---



光绪甲午夏秋间，京师兵马司指挥范某乘车行道中，忽有数人推其御者下，而驱其车速行。某惊问，则曰：「某二爷命相请。」某二爷者，某公爵之子某也。指挥大惊，在车中大呼，无应者。过某街，有一坊官呵问，则对曰：「是某公府所要之人。」坊官不敢诘。良久，至府第，亟拥入，置一室中。某偶见有人过，辄哀其相释，咸曰：「二爷有命，我等不敢知。」次日，闻窗外人呼曰：「二爷来矣。」果有一人入见，甚谨敬，前致词曰：「君非湖北人范某乎？缘近以万寿，我处费无出，欲告借一二十万，望勿却。」范大惊曰：「我实兵马司官，非湖北范某也。且我一穷官，何从办此巨资？」二爷曰：「我已探确，故敢相延，勿诿。」范曰：「我实非湖北范某，有文书可证。」即从靴中出文书示之。二爷见之，即顿足曰：「误矣，误矣。」便起去。范惘惘不知所措，哀府中人求出，皆曰：「二爷仅言误矣误矣，无他语，我等不敢擅释。」翌日，府中人见二爷请示，二爷始曰：「皆庖人误我，听之，听之。」范始得出。时范某之父方将控官，见其出，始止。