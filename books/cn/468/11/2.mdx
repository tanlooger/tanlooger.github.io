---
---
---
title: 某乙先盗而后贼
---



淄川有贫民某乙者，残腊向尽，身无完衣，自念何以卒岁，不敢与妻言，潜操白梃出，伏墓中，冀有孑身而过者，劫其所有。悬望甚苦，渺无人迹，而松风刺骨，不复可耐，意濒绝矣。忽一人伛偻来，心窃喜，持梃遽出，则一叟负囊道左，哀曰：「一身实无长物，家绝食，适于壻家乞得五斗米耳。」乙夺米，复欲褫其絮袄，叟苦哀之。乙怜其老，释之，负米而归。妻诘其自来，诡以赌债对，阴念此策良佳也。

次日而复往，无几时，见一人荷梃来，亦投墓中，蹲踞眺望，意似同道。乙乃逡巡自冢后出，其人惊问谁何，答云：「行道者。」问何不行，曰：「待君耳。」其人失笑，各以意会，并道饥寒之苦。夜既深，无所猎，乙欲归，其人曰：「子虽作此道，然犹雏也。前村有嫁女者，营办中夜，举家必疲。从我去，得，当均之。」乙喜，从之。至一门，隔壁闻炊饼声，知未寝，伏伺之。无何，一人启关，荷杖出行汲，二人乘间掩入，见灯辉北舍，他屋皆暗黑，闻一媪曰：「大姐，可向东舍一瞩，汝奁具悉在椟，忘扃鐍未也？」闻少女作娇惰声。二人窃喜，潜趋东舍，暗中摸索，得卧椟，启覆，探之，深不见底。其人谓乙曰：「入之。」乙果入，得一裹，转递而出。其人问尽矣乎，曰：「尽矣。」又绐之曰：「再索之。」乃闭椟，加锁而去。乙在内，窘急无计。未几，灯火亮入，先照椟，闻媪云：「谁已扃矣。」于是母及女上榻，息烛。乙急甚，乃作鼠囓物声，女曰：「椟中有鼠。」媪曰：「勿坏而衣，我疲顿已极，汝宜自觇之。」女振衣起，发扃，启椟，乙突出，女惊仆。乙拔关奔去，虽无所得，而窃幸得免。嫁女家被盗，四方流播，或议乙，乙惧，东遁百里，为逆旅主人赁作佣。年余，浮言稍息，始与妻同居，不执白梃矣。