---
---
---
title: 窃贼易装以惑人
---



史某以事赴鄂，在汽船客舱，竟日无事，倦而少息。方徙倚间，有过其前者，着单呢袍，戴瓜皮帽，被服殊朴。见史方偃仰，乃俯视箱笼，趦趄而行，犹屡回顾，乃去。一炊许复至，则一布袍旧西式便帽，类仆从者。史不为意，偶见其一掉头，则又向者面庞也。疑甚，乃佯闭目以寐。须臾，其人手一茶壶至前，呼曰：「先生饮茶否？」史不应□以为酣也，遽攫其身旁物。史猝跃起，挽其发，按之仆地，将饱以老拳。其人无言，惟号呼乞命而已。须臾前舱一人奔至，噪曰：「失翡翠鼻烟壶矣。」见其人，大喜，曰：「必此人也。」搜其身不得。见地有茶壶，揭盖视之，鼻烟壶在焉，怒曰：「此值数百金，鼠子乃敢盗之耶？」愤愤语史曰：「君请释手，此人，仆当交船主重责之。」遂提曳以去。久之，无所闻。问水手，则固未白船主也，乃知其为一党矣。