---
---
---
title: 某乙再作贼致富
---



淄川某乙，故梁上君子也。其妻深以为惧，屡劝止之，乙遂改过自新。居二三年，贫窭不能自堪，思一作冯妇，乃托言贸易，就善卜者问何往之善。术者占曰：「东南吉，利小人，不利君子。」兆隐与心合，窃喜，遂南行。抵苏、松间，日游村郭，凡数月，偶入一寺，见墙隅堆石子二三枚，心知其异，亦以一石投之，径趋龛后卧。日既暮，闻寺中有聚语声，似有十余人。忽一人数石，讶其多，因共搜龛后，得乙，问投石者汝耶？乙诺。诘里居姓名，乙诡对之。乃授以兵，率与共去。至一巨第，出软梯，争踰垣入。以乙远至，径不熟，使伏墙外，司传递，守囊橐焉。少顷，掷一裹下，又少顷，缒一箧下。乙举箧，知有物，乃破箧，以手揣取，凡沉重物悉内之囊，负之疾走，竟取道归。由此建楼阁，买良田，为子纳粟，邑令匾其门曰善士。后大案发，羣偷悉获，惟乙无名籍，莫可查诘，得免。事寝既久，乙醉后，时自述之。