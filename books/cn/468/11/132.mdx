---
---
---
title: 邻人穴墙以行窃
---



沪上家屋之有石库门者，以幢「一楼一底曰一幢。有所谓半幢者，骑楼也。厢房亦有楼，则曰半幢。」计，不论为五幢、三幢、二幢、一幢，在一门之中者为一家，然左右之墙皆与他家合，非独立也。冯荩忱居克能海路之存厚里，一夕，出观剧，尽室偕行，独阍者留守。其左邻之人穴厢楼而进，启其箧，窃衣饰以去。阍者在楼下，微闻有声，以为猫鼠也。观剧者夜阑返，倦而寝。翌日晌午，阍者起，出门偶眺，见左邻之门已扃，窥其隙，閴无人，忽有悟，告荩忱，发箧视之，空矣。乃始悟昨夕之贼，非自外来，故虽警察林立，无人觉察也。





方外类 赌博类