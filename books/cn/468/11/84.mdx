---
---
---
title: 陈老三劫某藩司
---



鄂人某宦川中，运动某权贵，得调江宁藩司。值秋高水涸，舟不可通，虑陆行多盗，严备之。舁行李者以千计，益以卫兵数百人，络绎道上，绵亘至数里，声势甚盛。开、万间有大盗曰陈老三，得部下报告，大喜，思攫取之。或言备严人多，着手不易，则掀髯笑曰：「老夫固操刀以割，目无全牛者也。」继又续得报告，谓黄白物约数十万，珠宝倍之，陈作色曰：「肥哉！」因选精壮者百余人，牛五十头，授以计。陈所据山，驿路出其下，冈峦起伏，亘官道可十七八里。山下道旁，每五里许，有茆屋数十家，辄见酒帘飘扬风中。山中林木蓊翳，羊肠险巘，入其中者，第见翠嶂拔起，鸟道横空而已。逾峻岭百数十里，为大江，芦苇菁密，碎石如斗，小艇数十，潜舣水涘。凡有所得，初藏山中，嗣由此分运长江一带货之，其所赖以为尾闾之宣泄者如是。

某既抵万，盛传有盗将袭夺，不敢前。然延宕非计，且无可绕道，不得已，更益卫兵，令实子弹于枪，备战。日旰，渐近山麓，见林木甚恶，大疑，令骑者探而后进。复十余里，路窄，仅容一车马，两旁层崖如削，林木间鸱鹘见人惊起，声格磔，应山谷。某大惧，以为有盗则殆矣。已而渐出谷，竟无异，心稍安。复十数里，日已哺，而弥望荒落，忽见山坡间有一人类樵者，亟命人往，询近处有无小市集，樵曰；「距此六七里，有居民数十家，可投宿，背山面路之茆屋是也。过此以往，须四五十里，今日不及矣。」问有盗否，樵沉吟曰：「盗不知。惟山中有虎，常出食人畜，吾侪皆畏之。」言已，担柴自去。

问者以樵之言告某，某喜，阴念既有虎，殆无盗，且人多，虎亦不足畏。方凝想间，陡见高峯插天，众惮登陟，相顾色骇。某方以樵言自慰，亦不疑虑。已而果见有茆屋倚山临路者数十家，鸡鸣狗吠，俨然村落。日已夕矣，于是遣人商宿处。此数十家中，有为客店者，有为沽肆者，然人多不能容，行李辎重及某之眷属，幸得屋宇以庇，余人皆求荫于大树若岩石。安置粗定，村中人宰猪割鸡，状至忙碌□已又出藏酿饷客，酒味芳冽，而值綦廉。众大悦，争取沽饮。肆数家，有酒数十瓮，顷刻都尽。

某见兵士及舁夫皆露宿，己独得安处，心惴惴不自安，因向众道歉。见众方欢呼鲸饮，无怨言，心始安。入夜，展转不成寐。三鼓，忽呼啸声自远而至，山鸣谷应，如风起潮涌，声势万千。乃大惊，知有变，急呼左右，无应者。遍蹴之，酣卧不能起，有一二起者，骇绝无人色，不知所为，而纠纠者执大刀阔斧破扉入矣。捉醒者，反絷之，从容辇金帛财货，并执主人以行。逾山冈，至一草寨，踞案高坐者，陈老三也。三数人曳某入，摔之使跪。某至此，知无幸，不敢自大，命跪即跪，不稍抗。老三含笑熟视，霁颜询姓名、籍贯、官阶，某具告之，有乞怜意。老三大怒，拍案骂曰：「狗官，无怪汝有如许启发，原以媚骨易得来。」启发者，彼等隐语，盖货财也。某俯伏惶恐而对曰：「是，是。」老三益怒，戟指呵之曰：「若为监司大员，不惜对强盗作此态，即此可见汝平日摇尾乞怜状。吾杀汝，如杀一狗，然不屑以汝龌龊血污乃公刃。」乃命健儿数辈褫其衣，移数百斤巨石压其一手一足，曰：「明日当有人来救汝。归后，为我告贪官污吏，刮地皮时勿太高兴，须以汝为鉴也。」乃于山谷中牵牛数十头至，分委所得辎重于牛背，驱之径去。翌晨，众醒，有大胆者，得主人于山半草屋中，一手一足已折，惟呼吸尚不绝如缕，救之得活。然自是残废，以贫病终。