---
---
---
title: 盗劫香港银行
---



香港虽割于英，为其属地，而近接广州，一苇可杭。其地警政修明，鹄立衢市之巡士，咫尺相望，而广州之盗亦聚焉。一日，谋劫银行，苦无从着手也，乃令其徒党伺巡士方值班时，即以物塞其口中，褫其制服，反接其手，缚于自来火柱。他巡士望见，意为此巡士方获一盗而缚之也，不之顾。于是左右之巡士，次第就缚，而银行旁近，閴然无巡士矣。盗乃相率入行，悉索金银，从容登其预泊之小汽船，鼓轮径去。