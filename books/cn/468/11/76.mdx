---
---
---
title: 胡大拒捕
---



粤东有胡大者，积年剧盗也，雄捷能跃楼门。少时习少林拳棒，得秘授。其师曰法云上人，尝戒之曰：「观子之貌，当入于邪僻，以非命终。然子之聪明才力，实为及门冠，吾传衣钵得矣。吾有绝技，舍汝无可传者。但传之，则恐汝为害于人；不传，恐此艺湮没，岂不可惜。」胡指天自誓，谓必束身正道，不为师门玷，法云乃尽心教之。

及胡父母亡，乃为盗，明火执仗，横行乡里，积案累累。捕役畏其勇，莫敢擒。一日，胡潜至省垣，匿城西塘鱼栏附近，踪迹诡秘。某弁亦以拳勇名，闻之，选壮勇百余，各持枪械前往，围之三匝。时胡手无利器，从容启户，以酒肴陈于厅事，高坐细嚼。众相视，莫敢先发。某弁大怒，持矛径入，众亦随之。胡掷杯大笑，跳而前，大声谓众曰：「勿太相逼，乃公去矣。」言未毕，滚入人丛，三起三仆，凡壮勇手中所持刀棍皆落地，若有摔之去者。某弁举刀飞掷之，误中阶石，火星迸发，而胡已逝矣。然壮勇已死三人，伤者十余人，盖皆在前列，而为其拳脚所奋踢者也。