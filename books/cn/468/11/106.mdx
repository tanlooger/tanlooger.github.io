---
---
---
title: 刀客窃印
---



山东多刀客，往往御人于国门之外，然矫健绝伦者，亦不多觏。咸丰时，登州某县有刀客某，猱捷迅速，垣壁所不能隔。其友某，有技，与之相埒，亦刀客也。刀客犯案累累，官府购之急，则逃至汴，充捕役，凡案情重大非弋获不可者，恒责之。某夜，抚院忽失印，即令缉之。某奉命踌躇，知为巨贼，密索诸城内外，凡城垣之上，楼房之脊，以及船桅、旗竿之颠，搜之几徧。一夜，至城东北铁塔旁，见有人自顶下，瞬息无踪。因超越而上，伏候之。须臾，其人返，相视惊喜，则友也。与叙间阔，并询窃印故。友曰：「吾来寻君，思非此不能速遇，且将一试技能，使知吾辈中大有人耳。兄曷偕我去，何充此龌龊捕，受官府恶气耶？」某然之，反抚印，偕友行。抚穷缉之，渺矣。