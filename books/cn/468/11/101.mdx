---
---
---
title: 窃牛贼为犬所捕
---



嘉庆时，南汇有濒湖而居者，畜牛犬各一，同樴而卧。一夕，主人就寝，有贼将窃其牛，犬吠于主人寝门，且以头撞之。主人起视，贼匿不见，主人因嗔犬之吠影吠声也，鞭之，仍就寝。贼卒牵牛去，至大团镇，犬潜尾之。明晨，主人起，方叹牛之失，犬之逸也。未几，犬返，吠不止，并作牵牛状。主人会其意，迹至窃牛者家，竟获之，乃送窃牛者于官。