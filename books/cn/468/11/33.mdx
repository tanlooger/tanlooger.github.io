---
---
---
title: 夫妇为盗
---



义乌人恒尚勇，明戚继光用乌伤兵，即义乌人也。有杨固者，号穿山甲，能缩其肢干，坚如团铁，手足一纵，当者皆靡，甚有名于江湖间。其族兄官菏泽令，往省之，自河南走定陶。时天已向暮，见一妇人策蹇行，颇缓，固负幞，然健步直出驴前。妇人踞鞍作呻楚声，固不之顾。又行里许，忽遇七骑，均下拜此妇人，妇人偃蹇不为礼，固始大异。夜宿逆旅，而七骑者及妇人咸在，轰饮甚驩。固闭户寝，中夜，忽闻庭际有异声，起自窗隙外窥，则见此妇人者短剑单衣，与一髯丈夫格于庭中。丈夫握长刃，皓如霜雪，而妇人短剑，兔起鹘落，髯之剑乃不能损其毫发。已而七人皆出，跪庭墀，求止鬬。髯怫然收剑，引马出店而去。妇人詈曰：「我自适己事，汝何涉者，乃必止我！」固闻之，挢舌不下。

固侵晨起，行道中，见数贾人皆中剑创，似受劫于暴客者。问盗状，则店中妇人及七骑也。固回忆妇人，则似髯丈夫者为其夫，谏止妇人勿劫行客，因而致鬬。顾不能即此七骑而问，遂怏怏赴菏泽。告其兄，兄曰：「是间羣盗如毛，吾乌知此雌雄者为谁！」