---
---
---
title: 飞贼
---



有皖人某甲者，听鼓历下。一日，得其乡人某乙函，借银币百圆，恶之，置不答。越日，又索百金，仍不理。夜分，乙飞跃入甲宅，以铦利之匕首刺床头，尽携其黄白物以去。甲惧，鸣于官，捉乙，已失所在。事后十余日，补用道丙亦皖人，复得乙函，索千金，并使送至某关帝庙横匾中。届期以百金往，守以警兵，而终夜无所闻，视金，亡已。丙怒警察之失职，限以期使捕贼，逾期则索偿于警厅。警吏怒且急，明侦暗访，城市骚然，终不济，而警厅存款亦不翼而飞矣。凡皖人之在官者，莫不栗栗危惧焉。