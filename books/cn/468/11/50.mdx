---
---
---
title: 郑七遇神驹李天馥
---



郑七者，陕西人，以罪流入闽。然雅善捕盗，官中即署籍为吏，郑亦改行为善，娶妇生子矣。一日野适，见一美少年，曳轻绡之衣，执纨扇，状若贵公子。时野次有亭，妪张幔卖茶，郑乃与少年同坐。少年啜茗，命妪取盥器，涤其手，然指甲中时落黄土之屑，郑始大疑。时城中被巨盗，官不得盗，且严符勒郑。郑惧，故野行袭盗迹。今亭上遇少年，异其迹，则尾逐之行。少年之行飘瞥如风，而已觉有人尾其后，则回顾曰：「足下珍重，更前，且无幸。吾知汝食于县官，故以得我为利，然吾不易得也。幸归，夜中固有所报。」郑竦然反。

及夜，郑严扃其户，与妻卧，语少年事，忽闻有人跽床前谢曰：「幸先生惠爱赦我，我必不忘德。」郑大呼而起，以火四索，户扃如故，不知盗之所从入。然郑慧黠无伦，趣其妻起，以物承其榻，令稍高，复息灯卧。未移时，而床沿有异声，似匕首插入，床柱震震然。郑复大号，奋起烛之，果一匕首铦利如霜，陷入床沿可径寸。妻大悚曰：「汝胡知盗之行刺，而故高其床寝？」郑曰：「易辨耳。前此之长跽，非谢也。盖跽按吾榻之尺寸，而剚刃焉，冀弗误中。今吾榻高，盗但中其沿。然且更来，更来者必有物以慑我。」五更向尽，果有物寘于几上，曰：「善视之。」迟明，见几上白金百两，白刃一，郑谓妻曰：「汝何取？」妻曰：「取金。」郑曰：「殆矣。得金而舍刃，谓心知有金，不怖刃也，为仇且更剧。今当舍金藏刃，敬以名纸寘瓦上报礼，或无事。」明日，金果失，亦以名纸报郑，上书「神驹李天馥」也。