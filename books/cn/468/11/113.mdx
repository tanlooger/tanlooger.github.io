---
---
---
title: 贼窃国玺
---



皇帝有传国玺，而又有国宝，存庋奉天大内者，亦数十计。同治时，重修玉牒成。先一日，由内阁恭请御玺，以备钤用。满学士某实司之，验视无误，即藏之库中，且闭户而下键焉。时满大学士为宝文靖公鋆及灵某。灵时已回第，忽急趋入阁，召某而谓之曰：「所藏之宝，盍再视之。」某如命而往，库门之封识宛然，及逐一启验，则皇帝亲亲之宝，已不翼而飞矣。某惶急复命，宝闻之，亦不知所出，且欲实时奏闻请旨。灵止之，手百金之银票与某曰：「置匣中，明日当有验，第勿声张。」及归家，一夕目不交睫。未明入直，急启匣审视，则玉宝在其中，而银票渺然矣。