---
---
---
title: 李笠翁盗库金
---



康熙时，有李笠翁者，名渔，薄负文采，游京师，名动公卿，其为盗，人不尽知也。有江阴章老人者，尝述其高祖镇兖州，曾祖随宦焉。时满洲某以帝室懿亲抚山东，邀李主章奏。李风流自赏，暇輙挟诸大僚子弟，载酒大明湖，徜徉啸傲，裘马翩翩，大率少年选事者。时承平未久，大臣子弟例习武，备干城选，不论将家子矣。予曾祖以总兵子厕于其间，击剑超距，靡所不为。而李文士也，从容诸人间，时强拉与戏，颠仆之，以为笑乐。李被颠，起或诙谐自调，色不忤，故诸人乐与之游，绝不觉其有武勇也。一日，谓诸人曰：「历下风土，诸公子当倦游览矣。南朝景物，秀绝人寰，广陵愈靡丽，为三吴冠，盍买舟作广陵游乎？」诸公子喜，载数画舫，联樯南下，抵广陵。至则系舟数月，兴阑欲归，行解维矣，李忽置酒徧拜诸人曰：「渔辱从诸公子游已久，今有急，未识诸公子肯援手乎？」诸人笑扶李起曰：「先生属尊，何必尔，敢不惟命。」李起曰：「吾顷需金数万，无所措。」诸人闻数钜，有难色。须臾，李又曰：「诸公子固不能相假，吾知运司库金银无虑千万，视戋戋者，不啻九千一毫，于国帑无大损，诸公子材武，盍助渔取之？」诸人相顾骇愕，不敢应。李愤，作色胁诸人曰：「诸公子必不相扰，渔能自取之。明晨，舍少金诸公子舟他遁，祸嫁诸公子矣。事发，累尊公，祸必不轻。诸公子即能自白，恐不免比匪之罪。能行，必无祸。」诸人不得已，应之。李曰：「信乎？」曰：「信。」李呼舟人曰：「止酒。俟奏凯还，饮至，为诸公子策勋未晚也。」舟人讙应如雷，诸人益惊，乃知舟人皆李党。李起，取佩刀，指诸公子曰：「此行无争鬬，不必人人持械，渔操刀为诸公子卫。诸公子速随渔登。语毕，巨跃如飞，先登岸。诸人随之，疾趋，登运库屋，揭瓦斩梁，驱诸人探身下盗金，自操刀踞屋顶了望，备有变。既，诸人以次负金出，驱诸人先行而自殿后。抵舟，命舟人扬帆，时酒尚温也。李酌酒饮诸人曰：「诸公子身下盗库金，而渔居屋顶了，事发，不必首渔而从诸公子也，诸公子幸好自爱。」诸人默然。归，乃不敢与李昵，然亦勿敢声，亦不知其多金果何所用也。