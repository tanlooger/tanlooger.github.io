---
---
---
title: 盗棺
---



鸦片之禁既严，奸商辄以土置棺中，白衣号泣，伪为扶榇还乡者。宣统庚戌，厦门某卡有扶柩过门者，色怪异，关吏疑为私土，乃反复诘问。其人言语支吾，为状大惧。启视之，中卧一老人，鼻息尚存，逾时而欠伸曰：「吾诚醉耶？苟有醇膏，尚能饮十数斗。」瞠目四顾曰：「胡至此？得毋梦乎？」关吏大骇，知有异，送有司详审。盖老人为一富家翁，纵饮醉死，葬于附近某山。扶柩人盖盗墓者，因棺坚难开，欲久作盘桓，又恐为人所见，乃舁归，欲从容启之，意谓即废棺之木，亦可作爨薪，孰知事竟败露耶。