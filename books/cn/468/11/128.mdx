---
---
---
title: 江轮窃履之贼
---



宣统庚戌冬，程善之与数友附汽船赴皖，在舟中，数人列坐一榻，各脱履置榻旁，盘膝于榻而谈。时天方寒，众多着西式暖鞋，窃者涎之，乃欲以物寄榻畔。众不许，乃去。须臾，闻船尾有人噪呼云：「得一贼矣。」翘首望之，果见有人擒一贼，自船后来，左握其发，右扼其腰，牵曳以行。贼力与支拄，逡巡过榻前。众方注视，中有方某者，最机警，觉有异，即跣足起立，握贼衣，则榻下之履已尽入贼怀矣，一一搜出，幸无失。擒贼者怒益甚，吼曰：「贼已被获，何敢尔耶！曳悬之前桅，看如何？」且詈，且蹴以足，乃引去。在榻前方苦挣，故行甚缓，数武外，忽疾如风。众颇讶之，继乃悟其本为一党也，特以无因俯首拾履，故出此计耳。