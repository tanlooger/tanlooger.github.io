---
---
---
title: 库丁窃银
---



户部银库有库丁，凡四十人。开库之日为堂期，月九次，合加班之堂期计之，凡十余次。每一丁，月有三四次可当值，出入累千万，无不有所窃。三年满役，除行贿满尚书规费六七千金及保镖费外，尚可余三四万金。堂期入库，四时均赤身，而满尚书公案鱼贯而入，取官制衣裤着之。运银疲乏，可出而小憩。其复入也，仍裸而至公案前，张两臂，露两胁，胯亦微弯，更开口作声，以示全体无夹帯也。然所窃之银，则在肛门中，人不及察也。闻业此者，先以鸽卵出入肛门，以次而易鸡卵，鸭卵，鹅卵，均泽以　油。久之，更塞以重十两之鐡丸六七枚，则每次塞银时，至少可五十两矣。又有一法，则藏银于夹底水桶。盖京师街衢多尘，堂期必备清水洒路，库丁乃于桶底加板一层，银入其中，俟堂官散，即从容担之而出。