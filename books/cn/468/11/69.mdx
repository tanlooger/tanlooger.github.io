---
---
---
title: 粤盗缚主人而要之送
---



粤盗以白昼劫掠为常，结党成羣，横行无忌。然亦有用诡计者，每劫人家，辄三两人，皆衣长衫，手纨扇，持名剌叩门报谒。婢仆甫启门，盗入，即以手枪拟之，而为之闭门，悉缚其家中人置一室，分入各屋，徧括细软纳之身，乃释主人缚，且称谢曰：「承惠既多，君宜相送。」行数十步，乃纵主人妇。旁人见其揖让从容，方谓贤主嘉宾，异常款洽，而不知其为暴客也。