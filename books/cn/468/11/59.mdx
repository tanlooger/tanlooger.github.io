---
---
---
title: 沉坦若遇虬髯
---



吴人沉坦若，精操缦弹棋之技，挟技以游楚。经道士洑，失舟，仅以身免，小泊沙际，信步至山椒一寺，见有虬髯岸帻者，从数人，散步于堂。询沉乡贯，告以吴门。问何所之，因言挟技至此，为阳侯所苦，俟易舟前进耳。虬髯者曰：「君有此妙技，能从我游乎？」沉许之。即邀登大舰，扬帆而上。行数日，至大泽中，渺无际岸，有数百艘来迎，入巨室，馆于客舍，供张甚丽，左右使令，三尺童子外，皆美嬛也。日相对手谈，沈亦高妙，互有胜负。间谈文史，沉亦淹贯，未能屈也。如是者三月。一日，置酒相款，赠以诗曰：「不羡扶余老此身，漫从河海寄修鳞。知交若问行藏处，莫道虬髯是主人。」并出千金为赠，曰：「请从此别，我亦从此逝矣。」即命艇送至汉口。