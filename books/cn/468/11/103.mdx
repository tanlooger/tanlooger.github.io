---
---
---
title: 小李伺书生
---



京师之剪绺贼，有混号曰小李者，亦工剪绺术，往往于闹市中行之。被剪者觉而获之，虽加殴辱，弗怨，或旁人指破，则必报怨矣。有女郎坐香车，一书生行其旁，两美相顾，颇有情。小李者伺书生后，将下手，书生不知也。方回顾，女郎不便语，但以口颊作势隐示，若有人伺于后者。书生觉而斥之，小李遂去。未几，车转曲巷，女郎口忽为小刀划破矣。