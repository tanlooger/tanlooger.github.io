---
---
---
title: 粤盗向某镇军打单
---



粤中有某镇军者，一日得盗书，欲借银二万两，约日往取。镇军特调亲兵小队驻署侧，严为之备。至期，署前兵卫严密，忽一达官乘绿呢轿，戈什哈数人前导至，言有要事来谒。阍者甫持帖入，则轿已入大门，客叱戈什哈闭门，署前人错愕不敢诘问。入二门，亦如之。客遂下舆，入花厅。镇军肃衣冠出见，客即执其手，问曰：「二万金备齐否？」镇军惊应曰：「已取之，未至也。」客曰：「无妨，可即书一票，由银号兑付可也。」镇军不敢违，书与之。客使其从者偕至银号照验，归报客。客因起谢，且告别，因曳镇军曰：「汝须送我一程。」遂携至江岸，始释镇军登船去。