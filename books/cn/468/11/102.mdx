---
---
---
title: 贼以翦绺术慑盗
---



贯城李者，京师镖局之一，《施公案》所云神弹李五后是也。有某甲者，居与邻，其人向为翦绺贼，辄身怀二钱，砻治其半边，至锋锐，骈夹两指间，垂手行闹市，锋交，割人衣囊，盗银物，无觉者。心艳走镖者之丰于获也，一日，请于主人曰：「君家客之间关无阻者，徒恃君家帜耳，谁则不能者！我试为之，可乎？」主人审其素行，揶揄之。甲固请。适有雇人护资往南方者，主人以客尽出佣，无以应。甲在旁自陈愿往，主人不得已，许之。临行，嘱曰：「君虽猝任事，不审盗情，然盗睹吾家帜，必无害。惟或以新相识邀君过饮者，宜急却勿往。」语半，且戏语之曰：「诚知君雅善探人囊，然慎无探盗窟也。」甲闻之，亦自哂。

中途，甲遇盗，睹贯城李帜，疑甲为李氏素所识客，乃邀甲过家宿，甲坦然承之，盗固疑其有恃矣。已，抵盗家，盛供张，肃之首坐，羣盗左右环坐侍饮。酒酣，盗引一觞进，曰：「君李氏客，必有异能。」甲固逊，一盗又曰：「君今无过谦，非得式瞻君威者，吾侪不与君行矣。」语渐侵迫，甲乃谢曰：「幸有薄技，应得供诸君一噱。」语毕，起便旋，绕座右下，归，自座左上。酒数行，盗又请曰：「君妙技可得瞻乎？」甲哂曰：「盍各视君辫。」羣盗知有异，亟反手引辫，不获，大惊相索视，发种种尽为人截取，不知何往矣。甲乃徐出之袖，累累陈案上，盖甲素所习翦绺技然也。羣盗不测所为，罗拜曰：「君诚神人也。」自是，甲名大着，为人护财货，所至无敢犯者。