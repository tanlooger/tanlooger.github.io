---
---
---
title: 贼闻僧吟诗而退
---



扬州平山退居庵某僧耽吟咏，光绪乙未重九夕，方徜徉禅榻，挑灯构思，渐入深夜。有偷儿至，盖审其香积厨略有所蓄，故穴墙而入也。既入，见僧方苦吟入定，充耳不闻，乃至隔房而肆搜括。讵僧忽得句，起而吟曰：「风月双清偷不得。」偷儿骤闻之，大惊，以为僧已觉之也，仅攫其轻便者，亟窜去。僧闻声出视，则山门洞开，经炉禅杖犹狼籍满地也。