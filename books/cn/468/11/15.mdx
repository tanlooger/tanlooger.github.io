---
---
---
title: 黠盗取汪山樵玉龟
---



康熙时，苏州汪山樵官陕西兴平县，腰际尝佩一玉龟。玉不甚白，微带紫红色，龟目为二黑点所琢成，腹下斑斑数团，作龟甲状。不甚大，纵一寸三四分，横可寸许。某日，验尸至乡，夜宿民家，梦一衣绯衣者拜手而进，云是张昌宗，此玉龟乃则天皇后宠幸时所赐，尝命其子死后以此殉葬，乃头方落，而其子已私质三千金于某平章。如此不肖，使我寻觅至今，今既觅得，原物应归主人。遂伸臂解山樵腰间玉龟持之，复三拜手而出。及醒，视腰际玉龟，已不翼而飞矣。而相对言语，声息形状，犹宛然在目也。山樵至辍食三日，复嗟悼者久之。

或谓山樵曰：「君所梦，非梦，实人也。陕中剑客甚多，为盗者亦不少，惟劫官，不劫民家，劫豪富，不劫小康，君之所遇，其亦此类。假托张昌宗，已露破绽，岂有为鬼而尚恋恋一玉龟，亦岂有自唐历五代、宋、元、明诸朝，寻觅不得，而乃于七八百年后寻得之理乎？其初进时，履屋瓦如平地，寂无声息，而不使有一瓦碎，故随从诸役俱不闻焉。其既进后，用异术使君不知不觉如入梦然。「即今之催眠术。」然后自托古人，盗取君物。不然，君必根究也。」山樵闻之，怅然若失。