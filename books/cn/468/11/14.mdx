---
---
---
title: 盗冒太守名到任
---



康熙甲辰，池州守郭某领凭赴任，中途被盗劫，眷六十余皆歼焉，惟妻及幼子得生，盗竟掩为己之妻子矣。既得凭，即扬扬至任，谒上台。为政精明，人咸爱重之，惟所征钱粮久不起解。上台诘之，谓钱粮重事，必亲解，不能数往来，俟数足，当赍至，如不信，遣吏按验可也。按之库，果累累，上台大喜。

未几而郭之乡人有往探郭者，每一人至，则迎入，潜杀之，无得出。其乡人在家者疑之，郭之妻兄乃往探，至，适守出行，遇之于途，则见舆中人非郭，大骇，即饰为丐状，诣府署，曰：「吾千里流落至此，府署日需水，愿供此以餬口。」乃担水至内衙，见其妹，妹摇手使勿言。后日再进，则妹已密书一封投之，出视，则知郭已为盗杀，盗三十余人咸在署，乃密控县官及上台。上台以人多，非可猝擒，闻其人多精算，乃阳谓之曰：「各县钱粮未明，闻汝署中人多能，可为我分其劳乎？」曰：「可。」于是每县遣二人行，而密告其县令，各将此二人下之狱。乃以他事召伪守，至即缚之，鞫得实，库金凡八万两，满十一月即思逸去矣。