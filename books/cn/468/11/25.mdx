---
---
---
title: 张忠武少曾为盗
---



张忠武公国梁保障苏、浙郡县，垂七八年，其后以兵饷大权为共事者所掣肘，卒以身殉。

忠武初名嘉祥，广东高要县人，美秀而文，恂恂如儒者，然喜任侠，跅弛不羁。年十五，之粤西，从其叔学贾，心弗喜也，日与轻侠恶少年游。其党有为土豪所困者，往助之，杀人犯法。官捕之急，遂投某山盗薮。盗魁奇其貌，以女妻之，女嫌其疏贱，不可。盗魁欲拔之为己副，其党又不可。山中例呼盗魁为老大，其支党皆为兄弟称，自二三四五以下，各以才之大小，为次之先后，乃呼忠武为老幺。幺者，第十也。然每出劫，必倍获，抗官军，必告捷，羣盗皆惊服。一日，山中粮匮，因往劫越南边境，名为借粮。越南人驱象阵来御，盗马皆奔。忠武使其党捕鼠数百，明日复战，掷鼠于地，纵横跳踉，象见之，皆慑伏不动，遂获全胜，乃大掠而归。

顷之，盗魁病死，羣盗推忠武为魁。忠武有众万人，以兵法部勒之，与之约曰：「凡劫官商，毋得杀人，财货必留还十之一，俾得为商之资本、官民之旅费。」既而官军讨之，山中仓猝无兵器，忠武使人揭一竹竿，以御兵器。战益久，则愈削愈锐，以刺人，无不死且伤，又获大捷。然兵吏之为所执者，皆礼而遣之，且具书自陈不得已为盗状，谓苟蒙赦宥，愿效死。及粤寇洪秀全起于金田，遣党招之，拒不往，曰：「吾之为盗，非得已也，岂从叛贼者哉！」向忠武公荣提军广西，使绅士朱琦为书招之。忠武约官军压其巢，出御而佯败，乃悉括山中财物，散遣其党，使归为良，而自降于布政使劳崇光军前，改名国梁。得旨赏千总衔，归向差遣。由此战必为士卒先，威名闻天下。盖忠武年十八而作盗魁，二十八而折节从军，为国虎臣，三十八而致命遂志，平生大小数十百战，善于寡击众，每出己意，坐作进止，率与古兵法暗合也。