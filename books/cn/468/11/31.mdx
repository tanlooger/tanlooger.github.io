---
---
---
title: 子劫父
---



咸、同间，粤寇难作，曾文正公在籍办团练，召募乡勇，号湘军。湘人王友雄者，应募从之。家有一妻一子，时友雄年甫二十余，子仅周岁。既从军，音书断绝，妻茹苦含辛，藉十指自给，抚其子。子年渐长，以贫故，无力就学，日惟与诸无赖游，习与性成，遂流而为盗，有时驾舟湘、沅间，遇孤客，则杀而取其财。母虽知之，弗能禁也。

友雄在军久，颇着战功，历二十余年，擢都司。然目不识丁，不能执笔，故绝未尝与家人通音问。某岁将就任兰州，自念离家三十年，妻子不知存亡，决计回家省视，将挈以赴任。摒挡行李，水陆奔驰。既抵湘，乃雇舟旋里。舟子同伙四人，皆好身手，故舟之驰行甚速。迨夜深，驶至僻处，舟子持刀入舱，乃以刀加友雄颈。友雄跪乞命，仅许全尸，四人共舁之而沉诸河。友雄谙水性，身畔尚有零钱，潜泅登岸，购易新服，沿途访问，得抵家门。入室，妻已不能相认，为语颠末。妻大喜，问行李安在，语盗劫事，相与嗟叹不已。邻人闻友雄得官归，亦来一亲颜色。友雄问子何往，妻告以子与无赖游，一出恒数日不返。方絮絮道家常事，无何，有数人扛箱入室，审视，皆己被盗劫之行李也。又一中年男子亦随之昂然入，即舟中之一人也。妻呼其名，令拜父，男子错愕不知所为，强拜之，神色仓皇，悚息不安。友雄明知其故，温言抚慰之。越数日，友雄遍召父老，觞之于祖祠。酒酣，出锁键其子于祠，数其罪，拔刀欲杀之，众父老为之缓颊，子亦跪乞命。友雄曰：「吾杀贼多矣，岂家中之贼独可宥乎？吾为社会除一害蠹也。」卒杀之。