---
---
---
title: 贾五窃宝石顶
---



干隆时，京师有贾五者，率其徒为翦绺贼。一日，贾自外归，过某胡同，见车毂塞道，不能进，问其故，乃知为趋贺某相之以参赞军务功，而获赐宝石顶者也。越日，某设谢筵，席次，自述本朝王公以外，得膺是赏者几人，己年最轻，蒙恩最早，颇自得。席未终，忽报中使賷谕至，乃急具衣冠跽迎，开读之，则云：「有人奏汝于边事多掩饰，且侵冒军饷，念前功不深究，着收还前赐宝石顶。」中使既追取，即驰归，宾客闻信，稍稍散。

相素骄贵，骤遭此辱，则大惭，遂谢病。高宗闻之，遣使赐医药食物，不绝于途。某本无病，见恩礼尚优，意稍安。踰数日，入朝，召见于便殿，论事毕，上熟视笑曰：「前日赐汝宝石顶，胡不戴？」某以上戏之也，跪谢曰：「臣无状，负上恩。既追取，安敢复戴！」上讶曰：「朕未有是旨。」问内阁及吏、礼二部，皆不知，令严诘矫诏者。盖前日之中使追取，实贾使其徒诈为者也。相惊且怒，出谓步军统领某尚书及巡城诸御史曰：「钦赐物且被窃，要汝等何用？若三日不得，莫怪有大处分也。」诸人素慑某势，又奉有谕旨，遂百计穷搜，凡茶寮、酒肆、旅馆及形迹可疑之家，皆被骚扰。贾之徒告贾曰：「事亟矣，久则恐祸及。」贾曰：「吾以其太骄，故戏之。既扰民，可急还。」问诸人谁能为此者，一伙自荐曰：「能。」次日，相自朝回，方倦憩，司阍持某尚书名刺至，谓：「今日某处见有形状慌张者，搜其橐，果得顶，但未识果为相国之物否？其人已并获，或按惩，或送究，皆惟命。」相曰：「为我传语，物果是，惟须其人自将以至，吾将面诘之。」使者去未久，尚书旋至，坐定，相谢其获贼功，且问人曾否送至。尚书变色，曰：「某方以连日穷搜不获贼，来相国处请展限，乌得有是事？」某遂出宝石顶，且述使者形状言语，并其名刺，尚书皆不知，盖又贾之徒所为也。尚书大怒，曰：「鼠辈鬼蜮至此，誓不破案不休。」相沉吟久之，曰：「此辈皆亡命无赖，急持之，恐有意外变。吾之物已获矣，姑徐徐可也。」尚书喻其意，置不究。