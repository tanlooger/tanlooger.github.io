---
---
---
title: 盗诱伶为子
---



苏伶集秀班最着名，同时又有集芬班者，誉稍逊，而旦之妍丽过之。一日，有人来称狼山镇署太夫人庆寿，持五百金聘之往，以舟来迎，晚泊海口，中夜扬帆而去。三昼夜，抵一岛，乃盗窟也。岛中屋宇相连，有巨第，堂设虎皮座五。令羣优演剧三日，择旦五人，各据其一，余俱闭之空室，日给两餐。数月后呼出，择其晓事识字者分派执管，余则种地灌园而已。岛中货物山积，宰猪三十余只，人给肉四两。

每朔望，山人均至绝颠庙中叩拜，内塑一像，如道士状，髯长尺许，架插大刀一柄，云明福王时高杰部下参将也。高被杀，引兵数千人携饷银自长江直下，欲于海岛觅栖身处，以素精地理，见此山风水绝佳，遂结营其上。义子五人，分作五房。相传山中不得有一妇女，有则必败。故如僧道收徒之法，每令其党扮作客商，采买未十岁之幼童，派与羣盗为子，自垦自种，已百余年。所蓄甚富，从无劫掠之事，而财用不竭。旦五人亦安之，不作归家想矣。其中有姚某，夙在班中弹弦子者，一日，偶步山麓，见海舟遇风泊其下，急登其舟，劝之速行，遂附舟归。初，班中人之去而不返也，羣疑覆舟于海。姚归，遂向同班中送信，始知为盗所诱，已七年矣。