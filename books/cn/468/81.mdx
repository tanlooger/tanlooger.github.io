---
---
---
title: 宫苑类
---



宫苑类　公共处所附禁城各门大内之制，悉因明旧，无所损益，但易大明门为大清门，余正衙便殿皆仍之。惟各朝房旧在午门外者，後皆移於景运、隆宗二门外，盖国初御门之典在太和门，後改御乾清门，因亦移入，即唐代之常朝也。常朝五日一举，故御门五日为期，凡题本大除授，皆於此降旨。咸丰中，因文宗违和，此典久辍，及穆宗亲政，无请行者。乾清门左右置木箱二，皆藏御门仪物。质言之，实以紫禁城为皇城，南有午门，北有神武门，东有东华门，西有西华门，而午门之内为太和门及太和殿，更入为中和门及中和殿，其内为保和殿，殿後即乾清门。禁城无路灯明代禁城有路灯，魏忠贤专权後，尽废之，盖便夤夜出入也。至国朝遂不改，禁门以内，除朝房及各门外，绝无灯，戊夜趋朝，皆暗行而入，相遇非审视不辨。惟亲王有灯引至隆宗、景运二门，军机大臣以角灯入内右门。大清门大清门为大内第一正门，规制极隆重，自太后慈驾、皇帝乘舆外，皇后惟大婚日由此门入，文武状元传胪後由此门出，此外无得出入者。

东华门向明而启东华门向明而启，屠者驱豕先入，盖是日御膳房所需用也。次奏事御史随之，次百官及供差人等皆入。

午门午门为紫禁城正门，三阙上覆，重楼九间，门前左设嘉量，右设日圭。左右各一阙，西向者曰左掖，东向者曰右掖，上覆钟鼓明廊，翼以两观，杰阁四耸，与中相辅，俗称五凤楼。凡视朝，则鸣钟鼓於楼上，驾出入，午门鸣钟，祭享太庙则以鼓，凯旋献俘，御午门楼行受俘礼。每岁十月朔，颁时宪书於午门外，若有恩诏，亦於是颁之，自丹凤口中垂下。

禁中宫殿乾清门之内为乾清宫，宫门之东曰昭仁殿，西曰弘德殿。东宫及诸王读书之所，一在门之东曰东书房，一在门之西曰西书房，皆北向。翰林院直庐曰南书房，与西书房仅隔一垣，循西廊稍北，曰繙书房，在月华门之南。月华门北曰懋勤殿，乾清宫正北曰交泰殿，交泰殿正北曰坤宁宫，宫有东西二煖殿，坤宁宫直北曰钦安殿，又北为御花园、神武门。自昭仁、弘德而北两翼相比者，东曰延禧宫、承乾宫、景阳宫、景仁宫、长春宫、锺粹宫，西曰翊坤宫、永和宫、咸福宫、永寿宫、启祥宫、储秀宫。御茶房在乾清宫东北，御书房、古董房在景阳宫内，敬事房在景仁宫内，中正殿在长春宫之西，又西为咸安宫，天穹殿在景阳宫东，以上皆在宫门之内。乾清门之东曰内左门，西曰内右门，北下东向者曰日精门、昭华门、基化门、景和门，近光左门西向者曰月华门、端则门、隆福门，近光右门、月华门之外曰隆宗门，门之西曰养心殿，南曰慈宁宫， 「 太皇太后所居。」 景和门之东为毓庆宫， 「 皇太子宫也。」 又东为宁寿宫。此外尚有兆祥所、遇喜所，所内永安亭、南府西路、南府中路、东库房、西库房、鹰房、大小狗房、鸟枪房、鸽子房、裱房、药房、露房等名，皆不在宫殿之列。

宁寿宫宁寿宫为皇太后所居，每晨后妃均往候起居，谓之跪安。

咸安宫武英殿西有咸安宫在焉，为近支宗室子弟读书处，特设咸安宫教习一员。安佑宫安佑宫在圆明园西北隅，朱扉黄甍，一如寝庙制，供奉圣祖、世宗、高宗神牌。仁宗於驻跸御园日，行瞻谒礼，每年四月初八日率诸皇子近御王大臣拜谒，其朔望荐熟彻馔，一如典礼，皆由内务府大臣承办。乐寿宫乐寿宫在颐和园湖滨，孝钦后常居之，以为观书憩息之所，兴至则游湖，卧室无一定。

水晶宫大内御花园东有土阜一区，向以日者之言不宜建筑，宣统己酉，兴修水殿，四围浚池，引玉泉山水环绕之，殿上窗棂承尘金铺，无不嵌以玻璃，隆裕后自题扁额曰「灵沼轩」，俗呼为水晶宫。北郊斋宫明嘉靖更定祀典，分祀天地，北郊未建斋宫。高宗念祀典甚钜，未可二郊，宜建北郊斋宫，规模一如南郊。乾隆己巳，上宿斋宫，天时暑热，从者多暍，因仍旧制斋於内宫，恤臣僚也。後以斋宫为更衣殿，不复驻跸焉。

热河行宫热河行宫名避暑山庄，皇帝夏日驻跸之所也。极池馆楼台之胜，内有铜佛殿一所，柱壁以精铜为之，藏铜佛像百余尊，皆裸形秘戏图也。

奉天行宫行宫之建，在未入关以前，屋不宏敞，约百余间，四重四厢而已，一曰大清门，二曰崇政殿，三曰凤凰楼，四曰清宁宫。大清门前有大围墙，墙之东曰东华门，额题「文德坊」，西曰西华门，额题「武功坊」。大清门後，左曰飞龙阁，右曰翔凤阁。崇政殿有左右二翼门，殿後左有师□斋、月华楼，右有霞绮楼、协中斋。再入即凤凰楼，楼凡三层，楼之东西厢为宫人所居，西曰衍庆麟趾，东曰永福关睢。余为仆隶所居，马厩所在。行宫藏有古物，皆在翔凤、飞龙二阁，翔凤藏珠宝服饰，飞龙藏皮羊鼎盘，别有瓷器库，藏古名瓷。翔凤阁有高宗佩刀两柄，约长尺许，柄以金刚石为之，长四寸许，套以金饰之，光彩夺目，又有朝珠、珍珠、龙袍、盔、瓶、文具、大刀、铜器等物。

西安行宫光绪庚子，德宗奉孝钦后西狩幸西安，所建行宫，大门内为一宫庭，旁堆砖瓦累累，殆为修造御园之用。此外又有大宫一座，为召见臣工之所，皇上曾经驻跸，惟狭窄耳。宫後花园，颇堪凭眺，又有内苑一处，孝钦后亦曾驻跸焉。

五华故宫云南五华山，明永历故宫在其上。顺治丁亥，洪承畴督师，由贵筑大路入滇，李定国拒战曲靖，吴三桂由广西、四川旁捣其虚，至黄草坝，入省城，永历帝遁阿瓦，三桂重购得之，缢於贵阳府。三桂开藩於滇，即据山上故宫，增修二十余载，备极崇丽。未几，癸丑事作，戊午，大军诸道会於省城，三桂孙洪化被俘。

大殿之建筑禁中大殿与颐和园之大殿不同，殿下白石阶级二十层，两边石栏，阶之尽处为长廊，围绕殿之四旁。廊有大柱，涂以红色，窗扇雕刻极精，上下寿字。殿以金砖铺地，已数百年，从未启动，色黑，髹以漆而滑。宝座黑色，橡木所制，中嵌各色玉石。此殿用时极少，惟孝钦后万寿及元旦用之，平日召见乃别一殿。由此往皇帝宫，极精，凡三十二间，虽多不用之屋，陈设仍秩然。其後即皇后宫，较小，凡二十四间，以三间为皇妃之用。帝与后宫，虽甚近而不相连，二处皆有长廊通孝钦后宫。三殿三殿者，太和殿、中和殿、保和殿是也。

太和殿在午门内最南，明曰皇极殿，又曰奉天，文华殿在其东，武英殿在其西，规制崇宏。殿外为武英门，御河环绕，石桥三，雕镂工致。东为凝道殿，即武英之东配殿，凡五间。殿之前正中为太和门，东为昭德门，西为贞度门，而太和门外东西相向，尚有二门，东曰协和，西曰熙和。由熙和门入，绕廊而至贞度门，为一大院，东西两庑，屋各二十二间，东庑之中为体仁阁，西庑之中为弘义阁，内府以两庑为银皮段皮及瓷茶六大库，东庑之北为左翼门，西庑之北为右翼门，各五间。历阶而登太和殿，殿基高二丈，殿高十一丈，广十有一间，纵五间，上为重檐，脊四垂，前後金扉四十，金锁窗十六，题额曰「建极绥猷」，规模甚宏壮。殿前丹陛，环以白石阑，陛五出，各三层，下层二十一级，中层、上层各九级，三折而上。左右置金缸各二，周径约二人抱，抉其环掷之，铛然声作，移时始悠然而止。陛间共列鼎十八。殿有铜狮高十丈，斑文似翡翠，浓润欲滴。台阶上有铜龟、铜鹤各二，人称之曰朱雀元武，日圭、嘉量各一，大铁缸八，两庑四周又设铁缸二十四，盖储水以消防也。每岁元旦、冬至、万寿三大节及大朝会燕飨、命将出师、临轩策士、百僚除授谢恩各事皆御焉。丹墀内为文武百官行礼位，范铜为山形，曰品级山，镌正从一品至正从九品，东西各二行三十有六，列於道旁。殿之正中有太和殿额，满、汉文并列。出太和门，华表并峙，石桥五道横列，是为内金五桥，桥下为内金水河。是河自神武门西地沟引护城河水流入沿西一带，经武英殿前而至太和门外，复流经文渊阁而出紫禁城，然皆积秽成深绿色。

太和殿左右各一门，左曰中左，右曰中右，皆三间南向，殿之後，东西两庑各三十间。正中南向者为中和殿，明曰中极，又曰华盖。殿纵广各三间，方檐圆顶，题额曰「允执厥中」，南北陛各三出，东西陛各一出。西庑第二连房为铜器库，凡祭祀视祝版及耕籍视五谷农器皆於此，玉牒告成，则恭进於中和殿。

保和殿在太和殿後，明曰建极，又曰谨身，壮丽虽不及太和殿，而规模则过之，盖太和殿前曾受天灾，重行修复，保和殿为明时故址也。殿九重，檐垂脊，题额曰「皇建有极」，前陛各三出，与太和殿陛相属，殿後陛三层三出，北向，殿左右各一门，左曰後左，右曰後右，皆三间南向，前後出陛。每岁除夕筵宴外藩，每科朝考新进士，皆御焉。凡列祖宝训、实录告成，备仪仗陈设，纂修官呈进於此。殿有景泰蓝香炉等物，亦明景泰帝所制，铜皆作金色，迥非新出者所及。保和殿之後，即大内也。

英华殿英华殿，明代所建，在寿安宫北，自皇太后、皇后以次均以此为礼佛之所，殿前有菩提树七株，采撷其子以为念珠。

传心殿传心殿在文华殿东，前为景行门，祀皇师、帝师、先圣、先师之位，院东有大庖井，上覆以亭。

寿皇殿寿皇殿在景山门内正北，殿凡九室，重檐金楹，一如太庙制，供奉列圣御容。仁宗遇元旦岁暮及圣诞忌辰皆亲诣行礼，诸皇子皇孙及近支亲郡王皆从。旁为永思殿，即列圣苫庐地，凡瞻谒日，必於永思殿传膳办事。

承光殿承光殿在北海团城内，为辽、金旧址，凡三间，中悬大匾一，书曰「大圆宝镜」，旁柱有一联曰：「七宝庄严开玉镜，万年福寿护金瓯。」为孝钦后书；其前两柱，亦悬一联云：「九陌红尘飞不到，十洲清气晓来多。」则文宗御笔也。

光绪己丑八月祈年殿灾京师北门外有祈年殿，光绪己丑八月二十四日寅刻，雷电交作，大雨如注，忽霹雳一声，直击祈年殿前所悬之额，碎堕陛上，雷火燃着悬额之木。未刻，殿中火起，烟焰自槅扇窗棂出，烧着梁柱，其光熊熊，如赤虹亘天。守坛官弁鸣锣报警，步军统领发令箭，传集官兵及五城坊官水会奔救，殿宇过高，水激不到，虽雨势倾盆，又为琉璃亭顶所隔，奉祀刘世印率人进殿，将列祖列宗楠木雕刻之九龙大宝座取出，而皇天上帝之宝座火已燃及，无从措手。戌刻後，祈年殿八十一楹及檀木雕成之朱扉黄座悉为灰烬。数十里内，光同白昼，香气勃发，盖其楹栋皆以香楠木为之，大逾合抱，为明成祖时所建也。火至天明始熄，丹陛上之汉白玉石栏杆悉炸裂。二十六日，奉诏惩处太常寺各官及坛户有典守之责者，嘉奖五城水会绅董，并以寅畏天灾君臣交儆之意宣示内外大小臣工。

孝钦后训政时之殿殿约长二百尺，宽一百五十尺，以乌木为之，一切铺饰皆黄建绒。偏左置长案，铺黄缎。孝钦后入殿升宝座，两旁有孔雀毛所制之翣各一柄，皇帝之座在其左，大臣皆跪於案前，面孝钦。殿後有若暖阁者，约长二十尺，宽十八尺，围以雕栏，约高二尺，可容一人出入，登陛六级，即至此处。後有小屏，宝座後有屏风，长二十尺，高十尺。

崇政殿太祖初定辽渖，建立宫室，卑浅其制，有茅茨土阶之意。所建陪京宫殿，大清门内即崇政殿，为视政朝贺之所。其後凤凰阁分限内外，内为清宁宫，供奉神主，即为燕寝之地，其旁六宫分列，制度皆极俭朴。

体仁阁弘义阁体仁、弘义二阁在明时曰文昭、武成。

文渊阁文渊阁之名始於明，阁制仿浙江鄞县范氏天一阁，取天一生水地六成之二义，以贮《四库全书》，有御制记勒石。

清福阁清福阁凡二间，为颐和园扼胜之处。阁四面有窗，孝钦后辄以大间为餐室，小间为更衣室，盖孝钦每至一处，必有更衣室也。

翔凤阁七阁藏书，在奉天者曰文溯，盖太宗统师入关，尝释奠於盛京文庙，即筑翔凤阁以译书史。

乐善堂乐善堂，高宗书斋名。高宗尝自署十全老人，有小玉印刻此四字，内府图书多押之。

倚虹堂京都西直门外高梁桥，有倚虹堂船隖，孝钦后幸颐和园辄於此登舟。

浴德堂浴德堂在武英殿西北，屋三间，堂以白色炼瓦造成，人声回应，划然有声。盖乾隆时征服回部，虏获香妃，纳入後宫，而居其父母於宫外，顺治门内南闹口，有所谓回子营者，即当日回王居邸也。香妃入宫，大为高宗爱幸，思念父母，欲归不得，高宗乃於南海之滨，建望家楼，以慰其意。其後，西为井亭，高与堂齐，亭中一井，以砖石砌成方形之水管，沿堂之後檐而过。东为浴室，室之顶形圆如盖，井旁之方水管直接於此。其侧一小门，铁棂为窗，一砖台，有阶级可登，或谓昔时此台置一锅炉，以煮水者。观其布置，冷热水俱可由管直注於浴盆，盖此固为高宗当日赐香妃沐浴之所。其建筑仿欧西意大利形式，说者以为当时高宗命意人设计而成也。

或又谓乾隆时，武英殿中皆贮书籍，凡钦命定刻之书，俱於殿之左右值房校刊装潢，浴德堂为词臣校书之所，旧称之为修书处，此当在香妃逝世後之事矣。

浴德堂後，院落甚宽，树木葱郁，有河流自西北而东南，为内金水桥之经流，俗称筩子河，左与社稷坛为邻。

十王亭太宗抚定辽渖，集思广益，造亭於宫右，遇有军国重事，集宗藩议於亭中而量加采择，名十王亭，盖宗藩有十人也。

大内应候室光绪中，大内有宫眷应候室，在牡丹山上，地如郊野，室中陈设皆竹器，窗格雕成蜨形寿字，内悬粉红丝帘。室後为竹棚，绕以栏杆，凭栏置椅，上悬红纱灯，薄暮即燃。

大内密室孝钦后卧室旁有一室，复自此而进一过道，两壁绘画极美，由壁基下抽出二木塞，此壁移开，即现一室，如地穴状，无窗。先由上入，房之一端有一大石，上铺黄褥，旁置香炉一，无他器具。其尽处又为一过道，仍如前之木壁，如此层层推去，为无数密室，盖宫墙皆为过道，每一过道即有一密室。其中一室，孝钦收藏珍宝，光绪庚子，孝钦西狩，珍宝皆藏室内，其後归视，均未移动，盖此室就外视之，为一片黑石之墙，绝不见有密室也。

如意馆如意馆在启祥宫南，馆室数楹，凡绘工文史及雕琢玉器裱褙帖轴之匠，皆在焉。高宗万几之暇，尝幸院中，看绘士作画，其用笔草率者，辄手教之。有绘士张宗苍，以山水擅长，仿北宋诸家，无不毕肖，上嘉其艺，特赐工部主事。他如陈孝泳、徐洋辈，皆以文学优长，得钦赐举人，一体会试，或以外郡佐杂升用，亦各视其才也。

绮花馆绮花馆在颐和园，有机匠居之，织绸缎焉。每年分赏王公大臣之疋头皆取材於是，仅黄蓝红三色，作寿字花纹。总其成者，为尚衣某。

狮子园狮子园为高宗降生之地，常於世宗忌辰临驻。畅春园叶洮，字金城，青浦人。胸有邱壑，大内畅春园一树一石皆其布置。

圆明园圆明园在挂甲屯北，距畅春园里许， 「 园为世宗居藩邸时赐园，康熙己丑建。」 高宗六巡江浙，罗列天下名胜点缀於园，其中四十景俱仿各处胜地为之，万几余暇，题为《四十景图咏》，命词臣校录刊之，颁赐王公大臣。园有门十八，南曰大宫门，曰左右门，曰东西夹门，曰东西如意门，曰福园门，曰西南门，曰水闸门，曰藻园门；东曰东楼门，曰铁门，曰明春门，曰蕊珠宫门，曰随墙门；正北曰北楼门。为闸三：西南为一空进水闸，东北为五空出水闸，为一空出水闸。 「 园水发源玉泉山，由西马庙入进水闸，支流派衍至园内日天琳宇、柳浪闻莺诸处之响水口，水势遂分，西北高而东南低，五空出水闸在明春门北，一空出水闸在蕊珠宫北，水出苑墙，经长春园出七空闸，东入清河。大宫门前辇道东西皆有湖，是为前湖。」 大宫门五楹，门前左右朝门各五楹，其後为宗人府、内阁、吏部、礼部、兵部、都察院、理藩院、翰林院、詹事府、国子监、銮仪卫、东四旗各衙门等直房。东夹道内为银库，又东北为南书房，东南为档案房，西为户部、刑部、工部、钦天监、内务府、光禄寺、通政司、大理寺、鸿胪寺、太常寺、太仆寺、御书处、上驷院、武备院、西四旗各衙门直房。西夹道之西南为造办处，又南为药房。大宫门内为出入贤良门，五楹，门左右为直房。前跨石桥，度桥，东西朝房各五楹，西南为茶膳房，再西为繙书房，东南为清茶房，为军机处。 「 出入贤良门是为二宫门，凡武职侍衞引见御此门校射，左右直房为各部院臣工入直之所，东西设两罩门，各衙门奏事由东罩门递进，茶膳房太监人等由西罩门出入。门前河形如月，中驾石桥三，其水自西来东注如意门闸口，会东园各河而出。」 出入贤良门内为正大光明殿，七楹，东西配殿各五楹，後为寿山殿，东为洞明堂。 「 园景四十，正大光明殿其一也。」 正大光明殿东为勤政亲贤殿，五楹， 「 四十景之一也。」 殿东为飞云轩、静监阁，其北为怀清芬，又北为秀木佳荫，转後为生秋庭阁，东为芳碧丛，後为保合、太和殿，三楹，又後为富春楼，楼东为竹林清响。正大光明殿後曰前湖，湖北为圆明园殿，五楹，後为奉三无私殿，七楹，又後为九州清宴殿， 「 四十景之一也。」 七楹，东为天地一家春，西为乐安和，又西为清晖阁，阁前为露香斋，左为茹古堂，为松云楼，右为涵德书屋、富春楼，北为御兰芬楼。楼後为纪恩堂镂月开云， 「 四十景之一也。」 原名牡丹台， 「 乾隆甲子易名，丙戌年题额曰「纪恩堂」。」堂後有池，池西北方楼为天然图画楼， 「 四十景之一也。」 北为朗吟阁，又北为竹迈楼，东为五福堂，五楹，後殿五楹为竹深荷净，其东南为静知春事佳，又东渡河为苏堤春晓。由五福堂渡河而北，山阜旋绕，内为碧桐书院， 「 四十景之一也。」 前宇正殿後照殿各五楹，其西岩石上为云岑亭，书院西为慈云普护， 「 四十景之一也。」 前殿南临後湖三楹为欢喜佛场，其北楼三楹，上奉观音大士，下祀关羽，东偏为龙王殿，祀圆明园昭福龙王。慈云普护之西，临湖有楼，上下各三楹，为上下天光， 「 四十景之一也。」 左右各有六方亭，後为平安院，西折而南度桥为杏花村馆， 「 四十景之一也。」 西北为春雨轩，轩西为杏花村，村南为磵壑余清。春雨轩後，东为镜水斋，西北室为柳斋，又西为翠微堂。杏花春馆之西度碧澜桥为坦坦荡荡， 「 四十景之一也。」 三楹，前为素心堂，後为光风霁月堂，东北为知鱼亭，又东北为萃景斋，西北为双佳斋。坦坦荡荡之南为茹古涵今， 「 四十景之一也。」 五楹，南向，其後方殿为韶景轩，四面各五楹，轩东为茂育斋，西为竹香斋，又北为静通斋。茹古涵今之南为长春仙馆， 「 高宗旧时四十景之一也。」 门三楹，正殿五楹，後为绿荫轩，西廊後为丽景轩。长春仙馆之西为含碧堂，五楹，後为林虚桂静，左为古香斋，其东楹有阁，为柳斋，为墨池云，後为随安室。由长春仙馆西南门迤西为藻园，内为旷然堂，五楹，堂後为贮清书屋，堂东池上为夕佳书屋，稍北为镜澜榭，东南为凝眺楼，为怀新馆，西北为湛碧轩，西南为湛清华、杏花春馆，西北为万方安和， 「 四十景之一也。」 建於池中，形如卍字。万方安和後，度桥折而东，稍北，石洞之南为武林春色， 「 四十景之一也。」 池北轩为壶中日月长，东为天然佳妙，其南为洞天日月多佳景。 「 旧总名桃花坞，雍正丙午高宗读书於此，额曰「乐善堂」。」 武林春色之西为全璧堂，东南亭为小隐栖迟。堂後由山口入，东为清秀亭，西为清会亭，北为桃花坞，西为清水濯缨室，又西稍北为桃源深处，坞东为馆春轩，东北为品诗堂。万方安和西南为山高水长楼， 「 四十景之一也。」 西向九楹，後拥连冈，前带河流，地势平衍，凡数顷。 「 其地为外藩朝正锡宴及平时侍衞校射之所，每岁灯节则陈火戏於此处。」 山高水长楼之北，度桥，由山口入，梵刹一区，为月地云居殿， 「 四十景之一也。」五楹，前殿方式，四面各五楹，後楼上下各七楹，东为法源楼，又东为静室。西度桥，折而北，为刘猛将军庙。月地云居之後循山径入，为鸿慈永佑， 「 四十景之一也。」 安佑宫前琉璃坊座南面额也，左右石华表各一，坊南及东西复有三坊，环列其南，为月河桥。又东南为政孚殿，三楹，西向宫门五楹，南向为安佑门，前白玉石桥三座，左右井亭各一，朝房各五楹，内重檐正殿九楹，为安佑宫，内中龛奉圣祖御容，左龛奉世宗御容，右龛奉高宗御容，左右配殿各五楹，碑亭各一，燎亭各一。鸿慈永佑後垣西北为紫碧山房，前宇为横云堂山房，东宕洞中为石帆室，东南为丰乐轩，北为霁华楼，迤东为景晖楼。横云堂西池上为澄素楼，西北为引溪亭。东垣外径，连冈三重，度桥而东则汇芳书院也， 「 四十景之一也。」 内宇为抒藻轩，後为涵远斋，斋前西垣内为翠照楼，东垣内为倬云楼，又东为眉月轩，楼南稍东为随安室，又东敞宇三楹为问津，踰桥有石坊，为断桥残雪。汇芳书院之南为日天琳宇，西前楼下之正字也，其制有中前楼、中後楼上下各七楹，有西前楼、西後楼上下各七楹，前後楼间穿堂各三楹，中前楼南有天桥与楼相属，天桥东南重檐八方者为灯亭，西前楼南为东转角楼，又西稍南为西转角楼，中前楼之东垣内八方亭为楞严坛。又东别院为瑞应宫，前为仁应殿，中为和感殿，後为宴安殿。日天琳宇迤东稍南，稻田弥望，河水周环，中有田字式殿，凡四门，其东北面皆有楼，北楼玉宇为澹泊宁静， 「 四十景之一也」 　东为曙光楼，殿之东门外为翠扶楼，西门外别垣内宇为多稼轩，七楹。其东临稻畦者，前为观稼轩，後为怡情悦目，为稻香亭，又东稍北为溪山不尽，为兰溪隐玉，多稼轩西池南为水精域，西偏为静香屋，为招鹤磴，池後东北为寸碧，西北为引胜，正北为互妙楼。澹泊宁静度河桥而西为映水兰香， 「 四十景之一也。」 东南为钓鱼矶，北为印月池，又北为知耕织，为濯龙沼，西南为贵织山堂、祀蚕神。映水兰香东北为水木明瑟， 「 四十景之一也。」 其北稍西为文源阁，上下各六楹， 「 乾隆甲午年所建，与文渊阁、文津阁皆贮四库全书，并有记。」 阁西为柳浪闻莺。西北环池带河为濂溪乐处， 「 四十景之一也。」後为云香清胜，东为芰荷深处。折而东北为香雪廊，廊东为云霞舒卷楼，为临泉亭，其南为汇万总春之庙，正殿为蕃育羣芳，东北为香远益清楼，西为乐天和，为味真书屋，又西为池水共心月同明。庙东沿山径出为普济桥，濂溪乐处迤北对河外稻塍者为多稼如云， 「 四十景之一也。」 前为芰荷香，东南为湛绿色，东北为鱼跃鸢飞， 「 四十景之一也。」 四面为门，各五楹，东为畅观轩，西南为铺翠环流，楼南为传妙室。又南出山口为多子亭，其东禾畴弥望。河南北岸仿农居村市者曰北远山村， 「 四十景之一也。」 北岸石垣西为兰野，後为绘雨精舍，其西南为水村图。又西有楼，前後相属，前为皆春阁，後为稻凉楼，又西为涉趣楼，右为湛虚书屋。东北度桥，折而西为湛虚翠轩，又西为耕云堂，为若帆阁，西南临河为西峯秀色。 「 四十景之一也。」 河西为小匡庐，东为含韵斋，又东为一堂和气，又东南为自得轩。後垣东为岚镜舫，西为花港观鱼。迤东东西船坞各二，北为四宜书屋， 「 四十景之一也。」 安澜园 「 乾隆壬午赐海宁陈氏园名，因仿此，有宸翰记。」 之正宇也。东南为葄经馆，又南为采芳洲，後为飞睇亭，东北为绿帷舫，西南为无边风月之阁，又西南为涵秋堂，北为烟月清真楼，楼西南为远秀山房，楼北度曲桥为染霞楼。四宜书屋之东临池楼宇为方壶胜境， 「 四十景之一也。」 南建二坊，其北为哕鸾殿，为琼华楼，殿东为蕊珠宫，宫南船坞，西北为三潭印月。度桥为天宇空明，後为澄景堂，东为清旷楼，西为华照楼。澡身浴德 「 四十景之一也。」 在福海西南隅，即澄虚榭正宇，南为含清辉，北为涵妙识。折而西向为静香馆，又西为解愠书屋，西南为旷然阁。北度河桥为望瀛洲，其北为深柳读书堂，为溪月松风。平湖秋月 「 四十景之一也。」 在福海西北隅，正宇西为流水音，东北出山口临河为花屿兰皋，折而东南度桥为两峯插云，又东南为山水乐，其北为君子轩，为藏密楼，为蓬岛瑶台。 「 四十景之一也。」 在福海中央殿前，东为畅襟楼，西为神洲二岛，东偏为随安室，西偏为日月平安报好音。东南渡桥为东岛，有亭为瀛海仙山，西北度桥为北岛、接秀山房。 「 四十景之一也。」 在福海东隅正宇後为琴趣轩，其北方楼为寻云，东南为澄练楼，楼後为怡然书屋，稍东佛堂为安隐幢，南为揽翠亭。别有洞天 「 四十景之一也。」 在接秀山房之南，依山临河，西曰纳翠，西南曰水木清华之阁，稍北为时赏斋，西为夹镜鸣琴， 「 四十景之一也。」南为聚远楼，东为广育宫，前建坊座，後为凝祥殿。宫东为南屏晚钟，又东度桥为西山入画，为山容水态，西为湖山在望，为佳山水，为洞里长春。涵虚朗监 「 四十景之一也。」 在福海东，即雷峯夕照正宇，其北稍西为惠如春，又东北为寻云榭，又北为贻兰亭，为会心不远，其南为临众芳，为云锦墅，为菊秀松蕤，为万景大全。廓然大公 「 四十景之一也。」 在平湖秋月之西，前为双鹤斋，西为环秀山房，西北为规月桥，为临湖楼，东北为绮吟堂，又北为釆芝径。经岩洞而西为峭菁居，西为披云径，为启秀亭，为韵石淙，为芰荷深处，北垣门外为天真可佳楼，西垣外为影山楼。坐石临流 「 四十景之一也。」 在水木明瑟东南、澹泊宁静之东，麯院风荷 「 四十景之一也。」 又在坐石临流东南、碧桐书院正东，其西佛楼为落伽胜境，其南跨地东西桥九空，坊楔二，西为金鳌，东为玉蝀。金鳌西南河外室为四围佳丽，玉蝀东亭为饮练长虹。又东南度桥，折而北，设城关，为宁和镇，其东南为东楼门，其北为同乐园，前後楼各五楹，前为清音阁，东为永日堂，中有南北长街，街西为抱璞草堂，街北度双桥、为舍卫城、前树坊楔三。城南面为多宝阁，内为山门，正殿为寿国寿民，後为仁慈殿，又後为普福官，城北为最胜阁。洞天深处 「 高宗御书四十景之一也。」 在如意馆西稍南前宇，乃诸皇子所居，为四所，东西二街，南北一街，前为福园门，四所之西为诸皇子肄业之所，前为前垂天贶，中为中天景物，东宇为斯文在兹， 「 神龛悬至圣先师像。」 後为後天不老。 「 四额世宗御书圆明园册。」

圆明园被灾咸丰庚申十月十六日，英法联军至天津，文宗方园居，闻敌至通州，仓卒率后妃幸热河。十九日，英人至圆明园宫门，管园大臣文丰当门说止之。敌兵已去，文知奸人必乘间起，守卫禁兵无一在者，索马还内，投福海死。奸人乘时纵火，入宫劫掠，敌兵从之，火三昼夜不熄。

安乐渡故事，皇帝在圆明园御舟徐行，则岸上宫人必曼声呼曰：「安乐渡。」递相呼唤，其声悠扬不绝，至舟达彼岸乃已。文宗出狩时，穆宗尚在抱，戏效其声，上抚穆宗首曰：「今日无复有是矣。」言讫，潸然泪下，内侍等皆相顾凄惶不已。

绮春园含晖园在圆明园东，有复道相属，仁宗三女庄敬公主厘降时，赐居於此。公主薨，额驸索特那木多尔济照例缴进，又以成哲亲王寓园西爽村均并入绮春园中。道光时，宣宗尊养孝和后於绮春园，文宗初元，亦奉孝静后居此，问安视膳，一如道光间礼。盖文宗幼时失母，为孝静所抚育，故即位後孝静由康慈皇贵太妃尊为太后也。咸丰庚申淀园之灾，绮春亦同归煨烬矣。

颐和园光绪乙酉冬，有诏天下今已太平，可重修清漪园以备临幸，改名颐和园，然苦於筹款无术。恭邸为孝钦后言，以兴办海军名义，责疆吏年拨定款，就中挪移十之六七，园可成也。孝钦用其言。北洋海军粗以成立，甲午败後，尽移各省所解海军经费以建颐和园，常年经费亦颇不赀。白玉石阶级每年一易，易後太监必椎而碎之，碎则更修，龙舟亦然，盖必如是而始可渔利也。

园在京外西北隅，距城可二十里，依万寿山围昆明湖以为之。由东角门过仁寿门，殿宇巍巍，其上有题额曰「仁寿殿」。入殿门，门内有院，院中即月台，第一层行列四鼎，第二层行列二龙二凤二缸，皆以铜铸。殿有宝座，门皆封锁。又西行不数武，有一额题曰「水木自亲」，西即昆明池。池之北有乐寿堂在焉，堂即孝钦后寝宫，堂前亦有月台。旁有一亭，如花园暖房然，中藏柏树一株，似珊瑚状。又曲折而西，回廊湾转，约数十丈，北有山，山巅有台曰国华台，高数十仞。台下有殿，题曰「排云殿」。殿最大，向为朝贺之所，内有二联云：「万笏晴山朝北极，九华仙乐奏南薰。」又「宝祚无疆万年绵茀禄，天颜有喜四海庆蕃厘。」殿内十锦橱数十座，高接栋宇。循阶而上，石级十四层，月台上列铜缸铜鼎各四，铜龙铜凤各二。殿门旁柱上有联，题曰：「崧岳大云垂九如献颂，瀛洲甘雨润五色呈祥。」殿後有阁，题曰「佛香阁」。循级而上，入偏门，门内石坊一，上题七字，曰「暮霭朝岚常自写」。又北上至宝云阁，阁如八卦形，门栏栋槛皆生铜所铸，质坚固，叩之隆隆有声，风雨不蚀，高约四五丈，内长方棹一，亦然。由阁东下即太湖假山，山有洞，回环弯曲，如蚁行九曲珠然，出洞而上，不觉至佛香阁焉。阁中供佛，佛旁二侍像，皆金色。阁後有亭，曰「众香界」，万寿山最高处，以此及佛香阁为极矣。南出一门，题曰「导养正性」，门前有短墙，危立山际。倚墙南望，池面皆冰，其亭台楼阁历历如绘。又东下石洞至一殿，题曰「转轮藏」，旁有数亭，亦八方形。转轮藏有二，系木制，作十数层塔形，每层木佛数像，每藏高约三丈，能自转不息，庚子之乱，洋人入园後，二藏遂不能自转。有数日规，以石制之，表面镌十二地支及晷刻度数，中竖一钢针，太阳照之，针影在石上，即知何时何刻。又一亭，中立一大石碑，题曰「万寿山昆明湖」六大字。转至德晖殿，额曰「敷光荣庆」，至此，已入排云殿之东偏矣。又西一殿，曰「听鹂殿」，殿对面一台，即孝钦听戏处也。又曲折而东，上至一亭，题曰「画中游」，殿宇结构最妙，有数联，句云：「境自远尘皆入咏，物含妙理总堪寻。」「几许崇情托远迹，无边佳况惬香襟。」「云闲归岫连峯暗，飞瀑垂空漱石凉。」「幽籁静中观水动，尘心息後觉凉来。」「川岩独锺秀天地不言工，山色因心远泉声入目凉。」旁有石洞，入折而出，耸立一石坊，则题「山川映发使人应接不暇」十字。又至一亭，题曰「湖山真意」，结构亦极佳，为孝钦纳凉用膳处，盖已在山之巅矣。向北俯视，围墙外约十里许即为市。又由亭步至最高处，有一楼，题曰「智慧海」，对面有圆门三，题曰「祗树林」。楼之後面稍低处东北数里外，平地上之短破墙垣，即圆明园，乃咸丰庚申英法人所毁者。又东行山巅数里，路皆铺以水磨方砖，虽山岭一起一伏，而平仍如砥，後有一亭，题曰「荟亭」。循是而下，至景福阁，为孝钦进小米粥处。又过如意庄、平安室至乐农轩，轩正中有空椅一，即御座也。後列条几，左有西式摇椅一，上覆黄幔。又由此东南下至瞩新楼、涵远堂，堂前一池，池通山泉，水清而涔涔有声，恍有碧天深处气象，曲栏画楹，备极清幽，真红尘飞不到处也。池旁有和春堂，堂畔有桥，曰「知鱼桥」。桥之四面，皆有亭台，河流淅沥，清而且漪。又过一院，南北房舍各四五间，南向者内存一船，北向者内藏《图书集成》一部。又西行至德和园，内一殿，曰「颐乐殿」，殿前一大戏台，台高三层。登顶西望，玉兰堂即在目焉，是为德宗寝殿，殿两边厢房各十一间，每间界以木板，如戏园之包厢座然，为赏王大臣听戏处。又南行至昆明湖，循东偏墙而行约二里，行至宫门，左立一碑，「 即织女石。」 高约四五尺，系甲申年立，右卧一牛， 「 即牵牛。」 长约四五尺，乃范铜铸成，中有白石台阶数层，即孝钦后登小轮游昆明湖处。又西行过十七空桥，北行至龙王庙，庙有数联云：「天外是银河烟波宛转，云中开翠幄香雨霏微。」「列岫展屏山云凝罨画，平湖环镜槛波漾空氛。」庙门外东西南三面，皆立有石坊，庙後即涵虚堂，堂後即昆明湖。隔池西北望， 「 约二三里。」 即石房也，偏西者，即玉泉山也。

明之重器宝物全储大内，高宗时常幸三海，乃择所喜之各物移列三海各处，凡本朝所收聚之物，大都在是，其中美术书画碑册金石，不可以数计，碧犀宝石翡翠珠宝等件亦甚多。近数十年，各督抚所搜剔而呈进之宝物，悉入其中矣。

颐和园戏台戏台在大院中，三面可观，有楼五层，一层如常式，二层如寺庙，以演神鬼杂剧，三层为布景之用。两旁皆平房，其外有廊，为恩赏王公大臣听戏处。正对戏台者有屋三间，高一丈，孝钦后听戏所坐。偏右一间，为休息室，临窗有长坑，坐卧可随意，有时锣鼓喧天，孝钦能酣眠不醒。戏中布景暗合西法，皆太监为之，每出竣事，亦如西剧之分幕。且孝钦暇时，喜阅小说，常自排戏以为能也。

宝莲航颐和园有船隖，琢石而成，在仁寿殿西南，与万寿山相对，旧名宝莲航，亦名石舫。光绪中叶，昆明湖始置小轮舟二艘，复於园外东南隅设电汽房，专司园中电灯。

颐和园窗绢之字画颐和园糊牕之绢，均郑沅所作，皆楷书也，下有臣某某敬书字样，余皆倩李某代之，并有画花卉翎毛者。

智慧海智慧海在颐和园中， 其景与瀛台髣髴。 中秋前数日， 内务府执事诸员， 预传彩匠紮成月宫一座， 胪陈各物， 甘鲜水乳， 风薰海错， 灿然大备。 中秋夜， 孝钦后率领德宗， 后妃等， 向太阴致祭， 亲支王大臣及供奉诸臣， 各乘龙舟来往， 水天一碧， 夜色清华， 箫鼓之声， 中流不绝。 已而赐宴， 命尽欢， 时撒御前珍膳，指名给予。回帆转柁，当在东方既白时矣。

孝钦后大兴土木光绪初，恭王当国，谨守绳尺，三海小有残破亦未修。孝贞、孝钦两太后率帝后等幸海时，恭王必从。孝钦辄曰：「此处宜修矣。」恭王正色厉声而言曰：「是。」孝钦亦不再言。孝贞则曰：「无钱奈何？及孝贞宾天，恭王出军机，以醇王继任，於是迎合孝钦者先修三海，包金鳌、玉蝀於海中， 「 金鳌、玉蝀，桥名也。桥之南北二牌坊，一曰金鳌，一曰玉蝀，自国初以至光绪己卯皆在大道旁，为西城赴後门之大道。桥旁即承光殿，俗呼圆殿，又名团城子，如一小城。然上有雉堞，中仅一殿，曰承光，亦不甚宏大，四围配殿数十间而已。大玉瓮即在此殿院内，以石亭覆之，亭柱四方刻诸臣和御制玉瓮诗。玉瓮直径三尺弱，外刻龙鱼波涛之状，瓮内刻高宗御制古风一篇，玉色苍白，滑不留手，高约二尺，不知何代之物。」 然犹以西苑在城中，山水之趣不及郊野，乃又有重修圆明园之议。其後以圆明园荒芜岁久，水道阻塞，不如万寿山昆明湖水面广阔，施工较易，乃辍圆明园工而修万寿山，且锡名为颐和园。不三年，园成，孝钦率帝后等居之，自移园後，每日园用万二千金。园设电灯厂、小铁道、小汽船，每处皆有总办帮办委员等数十人。光绪甲午，败於日本，李鸿章常恨恨曰：「使海军经费按年如数发给，不过十年，北洋海军船礮甲地球矣，何至大败！此次之辱，我不任咎也。」

南苑南苑在京城南，为元时南海子故址，亦名飞放泊，广百余里，国初作东西二宫，有珍禽异兽，奇花佳果。乾隆以後，谒陵回跸，辄於此行春蒐之典。晾鹰台在苑之迤南，蒐毕，命虎枪营人员殪虎於此。乾隆时孝圣后、道光时孝和后皆尝一幸南苑。光绪辛丑冬，德宗奉孝钦后回銮；壬寅、癸卯谒东西陵，均至南苑驻跸数日。

南北海小修工程光绪乙酉夏，德宗幸南北海，小修工程银十三万两，而任其事者，仅拆後墙以培前墙，冀涂饰一时而已。

南海南海子，明之上林苑也。国朝因以为阅武田狩之所，同治以还，神机营将士岁往驻紮，辄秋去而春归。南海遍种荷花，几为大内之冠，中有殿曰瀛台，旁有佛照楼。瀛台四围皆水，一九曲板桥通之，壁上贴落 「 即字画也。」 皆国初三王真蹟，又有成亲王寸楷《赤壁赋》一大幅，房闼曲折数十间，极精雅，即光绪戊戌政变以後，孝钦后幽德宗之处也，自是而瀛台之名以着。

佛照楼佛照楼在南海，即仪鸾殿故址，殿毁於光绪庚子之乱，回銮後重修，三字为孝钦后御笔，巨於栲栳。楼顶上下左右画一蒲桃架，四壁皆蒲桃也；楼柱画百鸟朝王，无一同者，即此一项，已报销十五万金，全楼共费五百余万，悉仿西式。佛照楼左有一两卷楼者，与佛照楼互相环拱，如鸟张翼。佛照楼内有电灯，其锅鑪等件即在附近，汽筒直上高与云齐，一至夜间，则几上瓶鑪、壁间琴剑，皆以玻璃制就，无一不照耀通明。

团城内之宫殿碑碣团城子在北海，入门後，有牌坊二，一曰积翠，一曰拥岚。中施石桥，北行，入永安寺，石级百余，陡然直耸，游人拾级而上，路狭难行，若绕行山之西麓，则坦如矣。既上一层，旁有洞口，绕西行，登白塔山顶，塔高十余丈，围八九丈。塔前有佛殿一，殿外全以瓦佛砌成，若颐和园之智慧海，惟佛皆紫衣，而不及智慧海瓦佛之大，其制造之工亦简甚。佛殿铜门四扇不可开，自窗隙观之，乃千手千眼菩萨，皆铜质，像貌狞恶，而最上中间之面目则又若妇人。在白塔山之上俯观三海及宫禁，历历如在掌中。山下碑碣甚夥，有雍正时碑二座，高丈许，碑下皆有霸下，或云屓屭。 「 霸下乃龙生九子之一，可以负重。谓之屓屭者，误也。盖碑首之龙形乃屓屭，因屓屭好文，故施於碑上。」 塔为雍正庚戌所建，碑文为雍正时大学士宁完我所撰。时有喇嘛名恼木汗者，请以佛教佐治，可以寿国安民，上从其请，故建白塔，费钱五万二千余，为喇嘛奉经。塔上有藏文七字，山下又有高宗御制碑二座，一则考据白塔山之历史，略云：白塔山，金时名琼华岛，故京城八景「琼岛春阴」为其一。一名万岁山，一名万寿山，一名大山子。 「 明诗「万岁山前擂大鼓，赭袍将军号威武」，即指此。」又有一碑， 大书「崑仑」二字， 石色白， 殆艮岳石也， 状类玉石。 碑下为长方石， 石上有古柏二株， 高二丈许。 碑後有高宗御题诗， 题为《悦心殿即景作》， 其诗云： 「飞阁流丹切灏空， 登临纵目兴无穷。 北凭太液平铺镜， 南接金鳌侧饮虹。 冬已半时梅馥馥， 春将回虚日融融。 摩挲艮岳峯头石， 千古亡兴一览中。 」山後松柏丛杂， 山麓有石洞二， 西洞曲折数丈， 洞口有小阁一处， 署酣古堂， 亦高宗御制也， 俯临巨阁， 即三希堂刻石所在。 从酣古堂行不数武， 有仙人承露盘， 仙人铜制， 耸立石上， 手承巨盘。 东洞曲折十余丈， 洞口小亭有高宗教御制「盘岚精舍」匾额， 纡徐而下， 洞中日光黯澹， 阴气森森，（此处缺字若干）

刻五代贯休画十六尊者，极清奇古怪之致。东有藏经版处，庚子亦毁，殆为乾隆重定本，柏林寺所有龙藏即其版也。

雪池冰窖雪池冰窖在北海陟山门内，为诸冰窖之冠，御用取给於此。都城内外，如地安门外、火神庙後、德胜门外西、阜城门外北、宣武门外西、崇文门外、朝阳门外南皆有冰窖，以岁十二月藏冰，来岁入伏颁冰，各部院官学皆有之。掌以工部司员一人，以数寸之纸印为小票，名冰票，为领冰之券。然年久弊生，虽有此票而给冰绝少，殆不能供一人之需，故亦不复领票，而冰多售於市矣。

太液池太液池在西苑门内，南北亘四里，东西阔二百余步，旧名西海子。上跨石梁，约广二寻，修数百步，两厓阑楯，皆白石镌镂，中流架木，贯铁繂掣之，可通巨舟。东西峙华表，东曰玉蝀，西曰金鳌，盖桥名也。桥有九门，为禁院来往大道。夹岸榆柳松槐，皆数百年物，中有人字柳一株，乾隆间，风吹一枝着地，本株倾欹欲倒，高宗命以折枝撑拄，既而成活，与本株作人字形，因以名之，御制诗云：「借问人称谁氏，依稀彭泽先生。」其风致可想。池有中海、南海、北海之分，木石亭台，类多三朝古蹟，光绪朝，更增饰西洋物品，璀璨绚烂，益胜於前。池在金时名西华潭，元名太液，明又称金海，四时风景，以秋为最佳，高宗於池中立一亭，名水云榭，大书「太液秋风」四字，为燕京八景之一。

琼岛琼岛即琼华岛， 踞太液池， 奇石叠成， 漓岏岞崿， 相传为宋代艮岳之遗， 自汴中辇至燕者。 巅有古殿， 闻为辽太后洗妆台， 又有辨为金李宸妃妆台考， 又有辨为元英英来芳馆者， 最後有人辨为广寒殿旧址， 因残石坏础， 犹刻云物及广寒殿宇也， 後为普安佛殿， 上建白塔， 又名白塔山。 山左立一碣， 御书「琼岛春阴」四字， 亦燕京八景之一也。

畅观楼西直门外三贝子花园，自改为农事试验场，德宗奉孝钦后亲往阅视，以场中高楼为传膳之所，孝钦命之曰畅观楼，其余「自在庄」、「豳风堂」诸额，亦皆御题。皇史宬皇史宬建自明，四周石室，中藏金匮，国朝因其旧制，尊藏实录、圣训、玉牒诸钜编，宝笈琅函，依次排列。至嘉庆丁卯，高宗实录、圣训告成，则卷帙宏富，增於旧时数倍，仁宗特命所司重加修葺，将金匮分列石台，诹吉尊藏，并谕阁臣云：「我国家亿万斯年，笃枯延厘，正未有艾。嗣後石室充盈，即於两配殿仿照石室规制，建造分贮，奕叶遵循，永远无替。」此旨并交内阁存记。

大学士直庐内阁大学士直庐在昭德门东南隅，门西向，阁南向，後於阁东北开正门，与文华殿相对。沈德潜《夜宿中书省》诗云：「独宿丝纶阁，虚堂灯火清。窥檐星汉影，记夜柝铃声。报称惭须髩，疏慵负圣明。家园通梦寐，游钓忆平生。」

侍衞直宿处侍衞直宿处在贞度门外西庑。槐树院子瀛台之北有勤政殿，为孝钦后、德宗居海子时披阅奏本之处，其东偏有一小院，以院有大槐树一株，俗呼为槐树院子，则军机大臣办事处也。每日各处奏事，均先至外奏事处，次日，由军机大臣恭呈御览，既奉如何办理之谕，即退值，交军机章京遵照所谕明发廷寄交片，分别拟稿，由各大臣核定，立即缮就，复由各大臣呈览，当日即发，统计只须两日。故各大臣每日入内办事，必随带值班小军机多人，以小军机所居之地距勤政殿太远，往返须二三小时，而交办事件时，两宫仍在勤政殿等候，及各小军机誊真进呈後，费时已不少矣。

上书房直庐上书房有乐泉，为乾隆己卯岁张文恪公泰开直上书房时，得於园庐之东，爱其甘冽，甃以文石，绘图徵诗，遂自号乐泉老人。嘉庆间，泉渐芜没，仅余涓滴。道光戊子，田季高嵩年募夫淘濬，深八九尺，甃石无恙，果有泉自西北石罅涌出，逾日而清澈一泓，其光如镜，环植新柳，顿复旧观。又叶棣如阁学觐仪所居处，有一小阜，可望西山，棣如筑亭其上，名之曰叶亭。又祁文端於道光辛卯奉母入都，筮得井之上爻，已而被命重直南斋，并诏许就养园庐，因名直园，屋後之井曰孚井。嗣徐少空士芬居之，制竹筩为恒升车，仿区田之法，试之有验。辛丑季秋，置酒邀孙文定瑞珍、杜文正受田、贾文端桢、张文毅芾、何制军桂清观刈稻。又祁文端有《食笋斋十咏》。曰竹径。斋南竹三丛，当涂手植，遂以名斋。东南隅两丛、西北墙下一丛，文端所补也。春夏雨足，笋迸地而出，交柯乱叶，款扉者披翠而乃入焉。曰老屋。循竹而西，过墙而南，老屋三间，榆柳之下园庐昔毁於火，独此屋与近光楼岿然尚存。曰借春阴馆。馆当老屋之北，檐角海棠一株，高三四丈，花时与客饮酒赋诗其下，取放翁诗意名之。曰东峰。上有老榆，高出羣木，下有乐泉，清冷如镜，峰在斋东，故名。曰月湖。门对南湖，水天一碧，园木蒙密，到此豁然开朗。曰影荷桥。石桥界南北两湖之间，荷花开时，萦红漾碧，如画舫然。曰见山台。桥东北水折处突起一小冈，出馆之背，顶若平台，登之可见西山。曰药坡冈。自北而南，尾注於斋，奇石环之，高下杂植药草桔梗数丛，挺秀可爱，花开如紫玉琖，野菊缘坡，入秋特盛。曰雨香沜。斋之後为北湖，锁以重冈，跨以横桥，林阴四匝，幽邃无尽。曰洗砚池。北湖之漘，药坡之脚，爰有磐石，可濯可沿。此十景，皆文端命名也。又程春海侍郎直舍在东峰下，有屋一区，侍郎题曰「乐泉西舫」。又食笋斋後土阜有嘉树三，居者过者皆罔识其名，程辨为杻，因着《杻赋》。

雍正初南书房遗迹南书房後院壁，有世祖幼年习弹痕迹。又桐城张文端、静海励文端二公在南书房，每入直，於阬 「 按阬、坑、炕三字皆无牀榻义，北人皆呼卧榻为阬。」 边坐处，以辫发抵壁，久而发印渍纸，至康熙末尚存。

南书房旧直庐南书房旧直庐在禁园东如意门外，乾隆间翰林入直之所。嘉庆初，复於勤政殿东垣赐屋三楹，地逾清切，而旧直庐亦不废。道光初年，凡奉命校勘书画者，辄留连累日，诸臣退直余暇，亦时憩此，有宫监守之。

午门公署稽查上谕处、内阁诰敕房皆在午门内东庑，起居注公署、繙书房皆在午门内西庑。广州某巡检署广州某巡检署，特宏伟，埒司院，且巡检系衔必特授。闻始自雍正中，巡检某为世宗旧人，特尊是官，後遂相沿。

叶尔羌办事大臣署叶尔羌，西域一大都会也。其办事大臣衙署，即小和卓木之花园，有大池，池中有八面亭，有长桥，高下曲直可达亭前。居室临水，有艇舣水旁，开门可泛舟。其地恒燠，夹水长堤花木若春，垂杨两岸，掩映碧水。西域无杨，惟此园有之，居其中者恍如游西湖也。

粤西贡院贡院形势之佳，粤西为首，本明靖江王府，俗号皇城，在城东北，别有内城，向南曰正阳门，背倚独秀峯，天然一枕。由外而内，叠阶千有余级至至公堂上，千峯环抱，若无数笔杖，奇峭插天，俗云「五百匹马奔桂林」是也。

表门上海旧有之县监狱，宣统庚戌，改建新式监狱，旧时萧王殿等附会之建筑，概行废除，独狱门之名改後仍旧，则表门者是也。光绪朝，李超琼令上海时，有人举以为问，李云：「此表字系兽名，另有一表字亦兽名，与表互为雌雄。」至读作何音，解作兽类是否别有引证，且狱门之名何取此表兽，迄无人得其解者。

会馆各省人士侨寓京都，设馆舍以为联络乡谊之地，谓之会馆。或省设一所，或府设一所，或县设一所，大都视各地京官之多寡贫富而建设之，大小凡四百余所。且不独京都也，外省府州县亦合官商而通力合作之，惟不及京师之多，且又有数省合建者。

公所商业中人醵资建屋，以为岁时集合及议事之处，谓之公所，大小各业均有之，亦有不称公所而称会馆者。