---
---
---
title: 爵秩类
---



爵秩类

爵秩全函

京外大小文武百官之职掌、姓名、出身、籍贯、字号，有记载之专书，曰《爵秩全函》，一曰《搢绅全函》，又曰《搢绅录》，略同於明之《同官录》，日本之《职员录》。盖京师琉璃厂南纸铺中人，就吏、兵二部之胥吏，详查档册，汇而成编者也。有爵者亦记之。别有专载武职之单行本，曰《中枢备览》，岁出四版，分春夏秋冬四季。其书以红纸为面，黄纸为签，绨锦为帙。官吏之入都也，辄买之，归以遗戚友。

此书版权，初为吏部书吏某所专有，盖在乾隆末造和珅当国时，某以数千金贿珅，始禁止他人发行。久之而为各南纸铺所效尤，其最初者为荣禄斋，旋以荣禄二字嫌於僭，乃改禄为录。

同姓封爵及世职太祖肇基，以满语定爵号，最尊者曰贝勒。太宗崇德改元，始定王公等爵，以封显祖子孙。及定鼎燕京，列爵十等，至於六祖子孙有德善勳劳者，量其等而锡之爵，王贝勒仅属追封。其及身受爵者，在国初则授昂邦章京、梅勒章京，继改精奇尼哈番、阿思哈尼哈番。

公侯伯之下，别有五等世职，盖八等也。乾隆丙辰，从舒文襄公赫德议，始改汉衔，视其品秩以定之。定一二三等精奇尼哈番 「 旧世职为昂邦章京。」 为一二三等子，一二三等阿思哈尼哈番 「 旧世职为梅勒章京。」 为一二三等男，一二三等阿达哈哈番 「 旧甲喇。」 为一二三等轻车都尉，拜他喇布勒哈番 「 旧为牛彔。」 为骑都尉，他沙勒哈番 「 旧为半个前程。」 为云骑尉。

宗室爵十四等宗室爵凡十四等，一，和硕亲王。二，世子。 「 即亲王之长子。」 三，多罗郡王。四，长子。 「 即郡王之长子。」 五，多罗贝勒。六，固山贝子。七，镇国公。八，辅国公。九，不入八分镇国公，十，不入八分辅国公。十一，镇国将军，秩视一品。十二，辅国将军，秩视二品。十三，奉国将军，秩视三品。十四，奉恩将军，秩视四品。其下为闲散宗室，亦视四品，得服四开衩袍，束黄色腰带，俗称黄带子。

崇德丙子，定亲王，郡王，贝勒，贝子，镇国、辅国二公，皆冠宝石顶，以补服翎眼为差次，统名曰入八分王公，盖即九锡意也。 「 或曰天命间立八和硕贝勒共议国政，各置官属，朝会、燕飨皆异其礼，是为八分。」 其不入八分公以及镇国、辅国将军，皆冠珊瑚顶，奉国将军视正三品，奉恩将军视武正四品，秩皆与品官同。旧例，亲王嫡子封郡王，後袭亲王， 「 或曰先封世子。」 郡王以下嫡子，皆递降一等受封。亲王众子封辅国公，亲王庶子封辅国将军，郡王以下递降同。故安王诸子皆封僖勤诸郡王也。

康熙时，以俸糈繁费，改定：亲王无论嫡子众子，皆封不入八分辅国公，郡王以下递为减等而考试之，繙译，马、步射三艺皆优者，然後授以本职，否则递相降等授爵。其亲、郡王皆世袭罔替，贝勒以下皆降袭，至辅国公然後世袭，而辅国公又无复降袭之例。其不入八分辅国公以下，皆降至奉恩将军，世袭罔替，无论军功、恩封，皆一例。故杜度、彰泰诸贝勒有开创大功者，亦皆一体降袭。高宗笃念宗亲乃特定军功、恩封之例：其有勳劳者，无论王、贝勒，皆世袭罔替；其恩封者，亲王递降至镇国公，郡王递降至辅国公，贝勒递降至不入八分镇国公，贝子递降至不入八分辅国公，镇国公递降至镇国将军，辅国公递降至辅国将军，皆世袭罔替。

复还亲王始封爵号睿亲王多尔衮以元勳懿戚，横被流言，乾隆朝，始特旨昭雪，复爵予諡。并以礼烈亲王後人改封巽亲王，又改封康亲王；郑献亲王後人改封简亲王；豫通亲王後人改封信郡王；肃裕亲王後人改封显亲王；克勤郡王後人改封衍禧郡王，又改封平郡王；均非初封之名，不足昭示後世，悉命复还始封爵号。

异姓封爵及世职异姓爵凡二十五等：一，一等公。 「 袭二十六次。」 二，二等公。 「 袭二十五次。」 三，三等公。 「 袭二十四次。」 四，一等侯兼一云骑尉。 「 袭二十三次。」 五，一等侯。 「 袭二十二次。」 六，二等侯。 「 袭二十一次。」 七，三等侯。 「 袭二十次。」 八，一等伯兼一云骑尉。 「 袭十九次。」 九，一等伯。 「 袭十八次。」 十，二等伯。 「 袭十七次。」 十一，三等伯。 「 袭十六次。」 十二，一等子兼一云骑尉。 「 袭十五次。」 十三，一等子。 「 袭十四次。」 十四，二等子。 「 袭十三次。」 十五，三等子。 「 袭十二次。」 十六，一等男兼一云骑尉。 「 袭十一次。」 十七，一等男。 「 袭十次。」 十八，二等男。 「 袭九次。」 十九，三等男。 「 袭八次。」 二十，一等轻车都尉。二十一，二等轻车都尉。二十二，三等轻车都尉。二十三，骑都尉。二十四，云骑尉。 「 自一等轻车都尉至云骑尉，各袭三次，袭次完时，以恩骑尉世袭罔替。」 二十五，恩骑尉。

异姓者，自皇族外，统满洲、蒙古、汉军、汉人而言之也。国初以从龙英杰，皆为开国元臣，故凡拜勳爵受勳职者，咸得世袭罔替。若锡封於顺治壬辰以後，则即以次为沿革，间有特命视开国元臣世袭罔替者，盖异数也。乾隆时，高宗追念阵殁殉难诸臣，赐後裔官一人曰恩骑尉，视正七品，世袭罔替。

世禄品级禄米公之位视三公，冠珊瑚，服斗牛，禄米六百石。侯、伯服与公同，禄米四百石。子位视正一品，服麒麟，禄米三百石。男位视子，禄米一百五十石。轻车都尉正三品，禄米一百石。骑都尉正四品，禄米六十四石五斗。云骑尉，正五品，禄米四十石五斗。

异姓王故事，罕有异姓封王者。国初孔有德、尚可喜、耿仲明以泛海来归，封孔为定南王，耿为靖南王，尚为平南王。吴三桂以请兵功封平西王，扬古利以世臣追赠武勳王，孙可望以来归封义王，黄芳度以殉节封忠勇王。惟福康安以征苗薨於军，赠嘉勇郡王，子德麟袭贝勒，盖旷典也。

衍圣公自宋仁宗改孔子後裔文宣公封爵为衍圣公，历元、明不替，国朝亦因之。有采田。世居曲阜，岁时入朝，建邸於京师。

圣祖赐郑克塽公衔康熙癸亥，闽海平，王师由澎湖入鹿耳，直抵台湾。郑克塽党羽携贰，险要尽失，始率属薙发迎降。圣祖特降明诏，授克塽公衔，其大将刘国轩、冯锡范伯衔，俱隶上三旗。

高宗谕文臣爵不承袭乾隆壬戌十二月，高宗谕：「我朝文臣无封公、侯、伯之例，大学士张廷玉伯爵系格外加恩，其奏请与其子张若霭承袭之处不合。今着带於本身，伊子张若霭不必承袭。」

汉爵之世袭罔替海澄公黄梧，本郑成功将，顺治丙申归顺。其子芳度，康熙初，拒耿精忠之招，困守漳州，城陷殉难。事闻，赠王爵，諡忠勇。陕西提督王进宝以平吴三桂功，授三等子，赐彤弓骏马，卒諡忠勇。至乾隆丁亥，诏以黄芳度子孙於袭次完时，照八旗例给恩骑尉世袭罔替；王进宝以三等子爵世袭罔替。赵良栋授一等子爵，卒諡襄忠，诏以一等子爵世袭罔替；同时如将军张勇，提督孙思克、陈福、豆斌，总兵高天喜等，皆缘此推恩。又殉节阵亡之张国彦等十七员，军功较着之惠应诏等十四员，亦一体加恩。自是，汉人始有世袭罔替之例。

汉文臣得爵汉文臣得五等勳爵者：康熙朝，桐城张廷玉三等勤宣伯；乾隆朝，钱塘孙士毅一等伯；道光朝，河南徐广缙一等子，汉阳叶名琛一等男。而廷玉之得配享太庙，尤异数。粤寇之据金陵也，文宗顾命，深引为憾，谓有能克复金陵者，可封郡王。及曾国藩克金陵，廷试以文臣封王，似嫌太骤，且旧制所无，因析而为四，封侯、伯、子、男各一。於是国藩封一等毅勇侯，世袭罔替，其弟国荃封一等毅威伯，提督李臣典封一等子，提督萧孚泗封一等男。左宗棠之肃清新疆也，廷议援长龄平张格尔封公之例，拟封一等公爵。孝贞后、孝钦后谓前曾国藩克复金陵，仅获封侯，左宗棠系曾国藩所荐，其所用得力之老湘营，亦系曾所遣，将领刘松山等又曾所举也，若左宗棠封公，则前赏曾国藩为太薄矣。乃议左以一等恪靖伯晋二等恪靖侯，所以不获一等者，稍逊於曾也。其他则有陕甘总督杨遇春封一等昭阳侯；文华殿大学士、直隶总督李鸿章封一等肃毅伯，薨後晋封一等侯；新疆巡抚刘锦棠封一等男；台湾巡抚刘铭传封一等男；两江总督刘坤一薨後封三等男；内阁总理大臣袁世凯封一等侯，未受。

世职可并爵得两世职之较大者，可并为一爵，如一等轻车都尉兼一云骑尉是也。惟及身而止，不再袭。世职可并为一得两世职之较小者，可并为一大世职，如骑都尉兼一云尉可并为三等轻车都尉是也。亦及身而止，不再袭。汉人世职始於雍正汉文臣无世职，雍正间，以大学士朱轼、张廷玉、蒋廷锡勤劳辅弼，特扩成例，给予一等阿达哈哈番世袭，即轻车都尉也。汉世职盖自此始。又八旗世职袭次完时，有赏恩骑尉承袭罔替之例，汉世职则否，然其後亦准世袭，与八旗同。

汉臣世职与满臣同国初，八旗官员阵亡，赐云骑尉世袭，绿营则仍沿明制，例与难廕，非特旨者不予焉。乾隆甲辰，上谕兵部云：「国家满、汉视为一体，同为殉节之士，岂可功赏之间有所共也？」乃命文臣自大学士至典史，武臣自提督至把总，皆以次赏给世袭，与满臣同。

奏给白英子孙世职汶上老人白英，明之有功黄河者也，立祠於戴村，子孙荫袭顶带。自入国朝，未奉明旨。康熙间，河东河道总督汉军李宏奏请仍给八品世职，奉旨允行。

外藩封爵外藩爵凡七等，一，汗。二，和硕亲王。 「 长子先赏给公品级。」 三，多罗郡王。四，多罗贝勒。 「 郡王、贝勒之长子先赏给头等台吉。」 五，固山贝子。六，镇国公。七，辅国公。 「 贝子、公之长子先赏给二等台吉。」 将来长子各袭封原爵，亦间有减一等承袭者。

划一文武阶级乾隆丙子七月，高宗谕：「三通馆进呈《皇朝通志&#8231；职官略》一门，文职自正一品至从九品共十八阶，武职自从一品至正七品只十二阶，宜改为划一。又文官降一级者，俱以正从计算，止於正降为从；武则降一级即降一品，未免偏枯，此後正职处分，亦宜照文员之例。」

国初文武同官不回避雍正甲寅，福建巡抚赵国麟与藩司刘藩长联姻，系先具奏允行。又魏经国为湖广提督，特旨以其子瓆为提标中军守备。及为松江提督，以其次子琨补泰州营游击，其时同官固不拘回避之说也。洎乾隆时，立法始密，部例日繁，同官皆须回避。咸、同以来，复有捐免回避之例。

文武旗官前後异名八旗文武职官，前後异称，满语称札尔固齐者，後改佐理五大臣。满语称某部承政者，後改尚书。满语称某部参政者，後改侍郎。满语称左右承政者，後改左右都御史。满语称左右参政者，後改左右副都御史。满语称噶喇昂邦者，後改左右翼前锋统领。满语称固山额真、固山昂邦者，後改都统。满语称梅勒额真、梅勒章京者，後改副都统。满语称纛章京者，後改护军统领。满语称甲喇额真、甲喇章京者，後改参领。满语称牛彔额真、牛彔章京者，後改佐领。满语称盛京八门总管昂邦者，後改盛京将军。满语称驻防昂邦者，後改驻防将军。满语称墨尔根虾者，後改蒙古侍衞。成都将军辖文武各省将军专辖旗兵，惟成都将军一缺，管辖松、建文武。建昌道各属遇有特别事件，须分禀将军请示，通省牧令之奉委赴任者，皆须赴军院禀辞。门敬小费等等，视缺之高下为断，约数十金或百余金不等，接见与否，弗论也。其有吝惜小费不辞而别者，辄遭严谴。某岁将军缺出，暂由某督兼署，督吏治素着，颇不以将军分权为然，奏请将成都将军管辖松、建文武旧制取消，奉旨允准。

热河都统辖文武驻防在外之都统，专辖军队，惟热河都统则兼管吏治，地方现任文武及需次者皆属之。

文武互改汉臣文武不相移易，然亦有以文改武、以武改文者。如徐湛恩以侍衞改郎中，姚仪以知府改总兵，朱衣客以道员改总兵，刘清以盐运使改总兵，黄廷桂及杨忠武公遇春以提督改总督，刘襄勤公锦棠、刘壮肃公铭传皆以提督改巡抚。又如彭刚直公玉麟、蒋果敏公益澧之始为武员，张勤果公曜之始为文员，而仍以武改文。至杨勇悫公岳斌由湘乡把总起家，官至陕甘总督，且适与嘉庆间杨忠武同姓，同起行伍，同任兼圻，同督陕甘，先後若出一辙，则为咸、同军兴後一人而已。其後又有光绪末叶之刘永庆、田文烈、言效源三人。刘，字延年，汴人。初至朝鲜，以直隶州知州充领事，洊至道员，寻被简为江北提督，加侍郎衔。田字焕庭，鄂人。初以广济县训导投新建陆军，积功保至道员，曾任宣化镇总兵。言，字仲远，苏人。初以道员需次直隶，署大名镇总兵，未几，而改任直隶巡警道。

徐湛恩以武改文武臣鲜以词赋受知者。徐侍郎湛恩，明功臣中山王达後也。明季以关外都指挥家辽阳，入国朝，隶正蓝旗汉军。由贡生应武科，中康熙乙酉武进士。授侍衞，执戟殿下，赋诗称旨，特改兵部郎中。後官至阁学，两出治河，以廉干称。田兴恕以武兼文田兴恕於咸、同诸将中年最少。咸丰乙卯，从王葆生军，充领哨，剿粤寇，破之於郴州，时年裁十六耳。葆生奇其勇，命独将五百人，名虎威军。及援黔，增募至二万，选敢死士五百，号曰死勇，後改名长胜军。己未，以副将擢贵州提督，授督师。辛酉，兼巡抚，年甫二十四也。援黔军之饷，夙仰给於湘，同治壬戌，田督饷湖南，以事忤湖南巡抚毛鸿宾，毛怒，奏停其饷；又以其起家勇目，年少佩大臣关防，阴劾之。遂缴大臣关防，解巡抚印，仍以提督领军事。兴恕，字忠普，湖南镇筸厅人。

张勤果敭历文武张勤果为咸、同中兴之名将。其祖尝为知州，家贫，识字不多，尝为米肆司会计。後游河南，依其姑夫蒯士芗廉访於固始县任所。时捻寇起，民多结团自保，蒯檄为团长。及捻围固始，乃以壮士三百伏城外，夜三鼓，突起，潜袭捻营，城上鸣鼓角应之，呼声震天地，捻大惊溃，终夜汹汹不绝。时忠亲王僧格林沁方帅大军来援，未至数里，遥见火光中有人往来搏战甚力，惊曰：「是何壮士？」及至，劳问，乃勤果也。大叹异之，因立畀以五品翎顶，奏署县事。寻娶妇，即士芗之女公子也。

其後，勤果洊擢布政使，开藩河南。御史刘毓楠劾其目不识丁，奉旨改南阳镇总兵。愤甚，乃就夫人学，自是遂通知文史。然自改官後，数偃蹇朝命，左文襄公督师剿回，奏请勤果领兵，不应。时降旨趣之，夫人乃曰：「君以功自负，数逆上命，将谓朝廷不能杀君耶？」勤果闻言，咋曰：「夫人言可畏！夫人言可畏！」即往从文襄。文襄复奏，复改文职。未几，巡抚山东，辄与属吏言其夫人之能，且曰：「君等畏妻否？」或答以不畏者，则正色曰：「汝好大胆，妻乃不畏耶？」

杨恺出入文武康熙朝，仪徵武进士杨恺受知圣祖，召入南书房，与何义门、蒋南沙等同校书史。後提督两湖，颇着勳绩。

总督封将军康熙己未，云贵总督蔡毓荣封绥远将军，赐以敕，总统绿旗兵，异数也。毓荣为汉军旗人。

尹文端历兼文武九印尹文端公继善久督两江，境内将军、提督、巡抚、河督、漕督、监政、上下两江学政九职，皆尝兼摄之。

文武官员不准挈眷赴任台湾初为荷兰人所据，郑成功逐荷人而有之，垂三世，及康熙癸亥，施琅破台湾，始入版图。时圣祖虑汉官至其地，结郑氏余孽为乱，故不许挈眷前往。乾隆丙申，高宗谕云：「文武官员知县以上年过四十其无子者，方准挈眷前往。此例未知始自何时，殊不可必。王道本乎人情，旧例未为允洽，嗣後俱准其携带。」自是文武官员，无论大小，遂无不携眷矣。

汉尚书任步军统领汉人例不任步军统领，惟嘉庆朝常德杨超曾曾兼领，时杨本任吏部尚书也。

文升武降嘉庆戊辰，庶吉士散馆，崇绶改三等侍衞，同时有步军统领文宁者，忽为侍郎广兴所劾，降翰林院编修。都人有一联云：「翰林充侍衞，提督作编修。」时谓之文升武降。盖庶吉士从七品，三等侍衞正五品，步军统领从一品，编修正七品也。

湘淮军人为督抚提镇自定鼎以来，至咸丰初，满人为督抚者十之六七，粤寇倡乱，满督抚有殉节者，然无敢与抗。文宗崩，孝贞、孝钦二后垂帘，恭亲王辅政，乃汰满用汉。同治初，官文恭公文总督湖广，自官罢，而满人绝迹者三年，仅英翰擢至安徽巡抚耳。当同治己巳、庚午间，各省督抚提镇，为湘、淮军功臣占其大半。及恭王去位，满人势复盛。光绪甲午後，满督抚又遍各省，遂迄於宣统逊位。

齐苏勒任官不拘资格勤恪公齐苏勒，初以内府主事出任永定河分司，既迁翰林院侍讲、国子监祭酒，仍管永定河分司事，时康熙壬午以後也。

郑其储迁转之奇石首郑太常其储以康熙壬辰通籍，癸巳授检讨。世宗初元，改授户部山东司郎中；乙巳擢工科给事中；庚戌授四川松茂道参议。乾隆戊午，擢太常寺少卿，迁左佥都御史。己未改顺天府府丞；丁卯又转常少。盖以检讨改郎中，以郎中不阶御史，迳擢给谏，既外任参议矣，忽擢常少。既由少卿迁佥都，再转而仍居故官。其间回翔迁转，皆不甚循寻常阶级，又非有被议降谪之事，实罕有也。

梁文庄兼领清要内阁、吏部、翰林院，皆京僚极清要地。梁文庄公诗正尝兼领数年，王尚书际华戏谓之曰：「公可谓三清居士矣！」裘文达公曰修闻之，笑曰：「若兼以上书房、南书房，则五清也。」

数年跻京官显秩仕宦之速，如阮文达公元，中式後，未三年即擢少詹事。桂香东侍郎芳中式五年，擢内阁学士。董鄂少司马恩宁中式七年，至亚卿。卢少司农荫溥居郎官最久，其擢鸿臆寺少卿至兵部侍郎，未期年。盖皆宦途之最速者也。

朱朵山终於六品京官海盐朱朵山殿撰昌颐平生六易官阶，终於六品。初以选拔充小京官，升用主事，一也。道光丙戌，成进士，一甲一名，授翰林院修撰，二也。嗣升赞善，三也。缘事降谪，适得光禄寺署正，四也。由署正捐主事，五也。升员外得御史矣，复干吏议镌级，归，咸丰朝起废员，仍赏主事，命来京，六也。

生前加太傅大臣生前加太傅者，自金文通、洪文襄、范文肃、鄂文端、曹文正、长文襄、阮文达外，惟潘文恭公世恩而已。

议政王大臣国初定制，设议政王大臣数员，皆以满人充之，军国重务，不由内阁票发者，皆交议政大臣。每朝期，坐中左门外会议，如坐朝。雍正中，设立军机处，议政之权遂微，然犹存其名，为满大臣兼衔。乾隆壬子，高宗特谕裁之。

议政王定制，亲王、皇子等不得干预政事。咸丰辛亥，文宗崩，穆宗冲龄，国内不靖，孝贞后谦谨，不敢负重任，孝钦后位卑，恐不孚人望，思得一重望之亲贵佐理之。於是廷议推恭忠亲王奕欣为议政王，总理军机大臣，此本为权宜之计，非永远定制也。同治乙丑，诏罢恭之军机处议政权，并撤去一切差使，然自此以後，屡有亲贵执政矣。

至亲王秉政时之称谓，向例，亲王、皇子与大学士相见，行半跪礼，称老先生，如兼师傅者，或称老师，自称或门生或晚生。恭既议政，於是向之以老先生、老师称大学士者，遂一变而为官称，如称李文忠为李忠堂，左文襄为左中堂，而大学士之对於议政王，则自称晚生矣。及光绪时，醇亲王载沣又呼李文忠曰少荃，是尤非尊重大臣之意矣。

监国摄政王监国摄政王有二：一在顺治朝，即睿忠亲王多尔衮也；一在宣统朝，即醇亲王载沣也。

军机处国初自内三院外，其军国政事，皆交议政王大臣，其人皆贵胄世爵，不谙世务。雍正己酉，青海用兵，世宗以内阁在太和门外，儤直者多，虑泄漏事机，议设军需房於隆宗门内，为承旨出政之总汇。庚戌，改名军机处，择内阁大学士兼任之，鄂尔泰、张廷玉是也，曰军机大臣。职在拟旨，内外臣工所奏，皆面取进止，明发上谕，其有旨敕议者，定可否以闻。明发谕旨先下内阁，以次及於部院，若指示兵略，告诫臣工，及查核刑政之失当者，为廷寄，密封交兵部驰递。内而部院、九卿、步军统领、内务府，外而各省督、抚、将军、学政、提督、总兵、盐政、榷使、各参赞办事大臣，迄四裔各属国，无事不综核。逐日召对，巡幸必从。四方章奏，皆改题为奏，以摺代本，迳达军机处，内阁本章，则依例题达而已。甚而内阁翰林院撰拟不当，亦下军机处。故军机大臣之任，至为烦重。旋以军务烦劳，择阁臣及六部卿贰熟谙政体者兼摄其事，并选部曹内阁侍读中书等为僚属，曰军机章京。每日寅初，在奏事处上摺匣，帝秉烛批览，既毕，发军机处录入档册。所掌银印龟纽，初藏内府，有应用印者，皆立时请印出，大臣监视用毕，随即缴还。其仆役皆选内务府童子，司洒扫。旧例至二十岁即更出，後因循日久，有久供役而大臣喜其熟练者，非立法本意也。

乾隆丙辰，改军机处为总理处，旋又复旧。时张廷玉欲树党，以汪由敦长於文学，荐入代劳。丁卯，金川用兵，所下廷谕，均汪所撰。初惟满大学士讷亲一人承旨，既出，令汪在直庐撰拟。讷惟恐不合上意，辄令更易，有屡易而仍初稿者，一稿甫削，又传一稿，改易亦如之，汪颇以为苦，然不敢较也。己巳，金川平，汪自陈不能多记，恐有遗忘，乞令军机大臣同进见，遂沿为例。然秉笔之任，率推汪。其後满司员欲借为见才地，大学士傅恒稍假借之，令代拟。汪见满司员如此，而汉文犹必己出，近於揽权，乃亦听司员代拟，日久遂成为章京专职。

嘉庆己未，御史何元烺奏请酌改军机处名目一摺，内称：「军机处承办一切事务，与兵部之司戎政者不同，现在军务久经告蒇，似应更改名目，以见偃武之隆。奉旨：「军机处名目，自雍正年间创设以来，沿用已久，一切承旨书谕及办理各件，皆关机要，此与前代所称平章军国重事相仿，并非专指运筹决胜而言。目今三省邪匪，久已肃清，大功告蒇，薄海内外，共庆昇平，不必改易军机二字，始为偃武。何元烺摺着掷还。」

宣统辛亥四月，改军机处称内阁，然与昔之内阁异。设总理大臣一，协理大臣二。九月，纯采外国制，置总理大臣一，废协理大臣。自四月改称内阁至十二月，而宣统帝逊位，其间仅九阅月耳。

军机处员名任期自雍正至宣统，二百余年，出政皆於军机处。自雍正庚戌至光绪丙午，军机大臣非实职也。是年改官制，始专设军机大臣，其原官各部者，命专管部务，开去军机大臣差。军机大臣员数，最少时二人，最多时八人，乾隆间，恒七人或五六人，嘉、道间，恒四五六人，後恒四五人，光绪时，恒六人，要之，乾隆以後，盖无有至七人者矣。在职时之最久者为董诰，凡三十八年，在职时之最短者，为哈元生，仅一月。全体更易者，光绪甲申，以法、越之战，恭亲王奕欣、宝鋆、李鸿藻、景廉、翁同龢五人同时罢黜，而代以额勒和布、阎敬铭、张之万、许庚身、孙毓汶五人，增左宗棠一人是也。以亲郡王入直者，始於嘉庆己未之成亲王永瑆，自是而有咸丰癸丑之恭亲王奕欣，光绪甲申之礼亲王世铎，庚子之端郡王载漪，癸卯之庆亲王奕匡，癸卯之醇亲王载沣。以贝勒入直者，为宣统间之毓朗。以武官入直者，为贵州提督哈元生。以军机大臣降军机章京再充军机大臣者，为乾隆间之索琳。兄弟同时入直者，为乾隆壬辰之福隆安、福康安，乾隆庚子、辛丑、壬寅之福隆安、福长安，乾隆癸卯、甲辰之福隆安、福康安、福长安。以军机大臣外放藩司者，为嘉庆丁巳之吴熊光，盖以通政司参议为章京，擢大臣，旋授直隶布政使也。以京堂入直者，为嘉庆辛未之光禄寺少卿卢荫溥，为道光庚子之大理寺少卿何汝霖，为咸丰辛亥之候补五品京堂穆荫，为咸丰辛酉之鸿胪寺少卿曹毓瑛。无罢免明文者，为光绪庚子之礼亲王世铎，以未随扈两宫至西安行在，别建政府也。至乾隆时之和珅，道光时之穆彰阿，则皆以权相赫然於时，然视明之权相若严嵩，若张居正，则远逊矣。

军机处行走乾隆朝，大臣之入军机者，曰军机处行走，後则章京曰军机处行走，大臣曰军机大臣上行走。其初入者，加学习二字。乾隆癸亥，傅文忠公恒由户部侍郎入枢垣，当时诏旨，尚曰军机处行走也。

乾隆以前，别有议政处行走，文忠於丁卯擢户部尚书，在议政处行走。嘉庆辛未，卢文肃公荫溥时为光禄寺少卿，特旨令在军机大臣上学习行走，以五品卿超拜大枢，前此未有也。

军机处有科道稽察嘉庆初，以军机办理枢务之地，宜严密，时部员多以回事、 「 禀达公事曰回事。」 画稿 「 堂官例於牍稿之尾书一行字曰画稿。」 为名，拥挤窗外探听，乃派科道一人，轮至隆宗门内北首内务府值房监视，军机大臣散後，方得退直。王、贝勒、子、公，文武满、汉大臣，俱不得至军机处与军机大臣有所谈论。军机之有科道稽察，自庚申十一月十八日始也，庚辰十月初十日裁之。

军机处寄信军机处寄寄信各省将军督抚，向例於恭录谕旨前一行，用满、汉居首大臣挂衔。嘉庆丁巳，阿文成公桂薨，九月，太上皇召见枢臣於万寿山，谕和珅曰：「阿桂宣力年久，且有功，汝随同列衔，事尚可行。今阿桂身故，仅挂汝衔，外省无知，必疑事皆由汝，甚至称汝为师相，汝自揣称否？」词色甚厉。嗣後遂止写军机大臣字寄，不列姓名，着为例。

每月，兵部将所寄信之封数，及寄外任何人姓名，汇奏一次，亦杜大臣徇私请托之弊也。

军机章奏军机章奏，於人名、地名、数目字，均不得回行写，然多用水笔，墨亦不精良，取其速而不求工也。缮写偶误，辄以纸贴之，虽经御览，未尝以草率见责。

李文正守孝百日仍赴弘德殿及军机处行走高阳李文正公鸿藻，咸丰朝以编修视学河南，按试未周，奉特旨召还，授穆宗读。穆宗登极後，弘德殿师傅之任，虽广延耆宿，而以文正为甘盘旧学，两宫毗倚尤专，并已令参机务矣。同治丙寅，丁太夫人艰，懿旨开户部侍郎缺，守孝百日，仍赴弘德殿及军机处行走。文正累疏陈情，乞归终制，吏部尚书文文忠公庆为之代奏，同时授读诸臣大学士倭文端公仁、徐桐、翁同龢亦代为乞恩，卒邀俞允。

军机章京军机章京初无定额，和珅在朝时，其挑补俱由军机大臣自主之，不带领引见。嘉庆己未正月，定为满、汉章京各十六缺，由内阁、六部、理藩院堂官於司员中书、笔帖式内，选择品方年富、字画端楷者，送军机带领引见。二月三十日，军机以保送人员引见，长龄等十五人充章京，富绵等二十人记名按次补用。其奉旨记名按次挨补，即自是年始。

军机挑取章京，旧时内阁保送中书，继而有六部之司员，工部虽保送，而司员邀用者独少，盖以衙门次序在後故也。丙寅，始奏请考试，挑取若干员，带领引见，奉旨用者挨补，若带领十人，用者不过六七也。至道光辛巳，愿送者日多，各堂官无如何，始有本衙门自试之例，试取者，方得送内阁。及是日试时，更限以三刻交卷，字须三百，迟者不阅，而例愈严矣。

军机章京分满、汉，满章京不拟旨，惟司繙绎满文。乾隆以前，廷寄之字，以满文为多，故满章京事繁，自改用汉文，而满章京成闲曹矣。

军机大臣皆兼方略馆总裁，章京皆兼纂修。每日散值後，轮派章京一人在馆住班。是日章奏，亦归方略馆收庋，择要入方略。

军机达拉密军机章京有定额，满、汉分班，非若军机大臣之不限满、汉也。每班八人，额外者不计。满、汉各有头二班，其领班者曰达拉密，即领袖也。有所白於大臣，例由达拉密发言。领班之外，有帮领班，且间有在领班章京上行走者。

大臣子弟充军机章京军机章京，大臣子弟本须回避，嘉庆庚辰十月二十八日，始有一体保送之例。

翰林充军机章京翰林无充军机章京者，若由举人中书充章京，一改庶常，即出军机。戴文端公衢亨以举人应天津召试，由中书充章京，及改修撰，出典湖北试，奉高宗特旨仍留章京。至侍讲学士时，始特赏三品卿，在军机大臣上行走。翰林之充军机章京者，乾隆以前，惟文端一人而已。

军机章京回直军机章京外放後，无入都仍充章京者。乾隆朝，新建裘恭勤公行简初以举人中书入直，守宁武、平阳数年，以母老请内用，补户部员外郎，仍直军机。吴熊光以军机章京召见高宗训政时，三省教匪方炽，每日视朝，较平时恒早数时。一日，召枢臣，俱未至，独章京吴熊光入直，遂蒙召对。是日，即降旨以熊光为军机大臣，嗣後无召见章京者。

三院改内阁内阁之制，唐之中书省也。明代不设宰相，遂不设中书省，改为内阁，以翰林学士赞襄庶政，至中叶，乃有大学士之名，其权固犹宰相也。太宗践祚之初，改内为三院，曰弘文院，曰秘书院，曰内院，皆置大学士、学士等官，盖仿宋昭文、集贤之制。入关後，仍沿其制，至顺治戊戌，复从明制，改设中和殿、保和殿、武英殿大学士。乾隆戊辰，裁中和殿大学士，增设体仁阁，以配三殿三阁之名。又有以大学士节制行省及钦差至各省专办重务者。保和殿大学士不常置，惟张文和、傅文忠拜焉。体仁阁大学士，杨廷璋、杨应琚先後充之，然皆不终位，刘墉、曹振镛递任之。

内阁规制内阁在午门内东南隅，门西向，满语名多尔吉衙门。入门，西为满本堂，掌校写满字本祝板印篆及皇史宬大库之收藏。东为汉本堂，掌繙译清文，收发通本。 「 各省督抚提镇学院之题本由通政司达於阁曰通本。」 两堂之间北有一门，入门，有堂三间，为大学士直舍，堂上悬「调和元气」四字额，乃乾隆甲子十月初一日高宗御书以赐内阁者。楣悬癸酉六月初六日及嘉庆庚申十一月十八日，道光壬寅三月十二日、庚戌十二月十二日仁宗、宣宗上谕凡四道。又嘉庆癸酉七月仁宗御制《勤政殿记》墨刻，乙亥四月二十七日仁宗御制《内阁箴》，满、汉书。堂外悬扁，其上揭「机密重地，一应官员不许擅入，违者治罪不饶」字样，亦满、汉书，刻金字，乃顺治甲午五月二十四日世祖所颁之旨也。其屋皆覆黄瓦。

堂垣之东西向者，为汉票签处，校阅各部院本，票拟、缮写，签记丝纶簿，拟撰进奉文字，收存军机处发交事件。後南向者为满票签处，又後小屋，为满档房，校阅满字本，缮写满字签与其档案，传知各衙门钞录事件。事件自军机处领出，有奏摺奉旨者，汉中书司之；奏摺未发交或特降旨者，满中书司之。值园班者同。园班者，满中书每值五日，汉中书每值二日，以次递换也。满票签处西垣外曰稽察房，员无定额。凡谕旨，既由票签处传钞，按日记档，月终汇奏，票签处每日进本签经钦定旨下，满、汉学士照签批红本面，假稽察房为批本之地。大学士标示谕，仅用墨笔，所以避尊也。又北东向之屋曰饭银库，南向之屋曰典籍厅。定例，部院及各职司皆有铸印，大学士无印，惟厅有关防，掌文移，统属吏役。有大典礼，请用御宝，满侍读兼摄其事。厅分南北为二，厅之北覆黄瓦者，曰蒙古堂，繙译外藩诸部文字，并课俄罗斯学生。此阁以内之规制与其职掌也。

由满票签处而北，为阁之後门。後门之东，红墙迤逦，为大库门二，典籍厅、满本堂分掌其锁钥。存贮历圣实录、批红副本、历代帝王功臣画像书籍。诰敕房在午门内之东廊，管理者无定员，满、汉本堂侍读二人充提调官。初，各官请封典，汉中书撰文拟进写轴颁发。乾隆时，彭元瑞奏请撰定满、汉京外文武各官诰敕文，不必随时具草，後遂为例。

内阁衙门，大学士总之，侍读以下常见列揆，惟长揖，无堂属礼。乾隆朝，和珅当国，势张甚，欲令阁曹长跪白事，一如部曹，诸人执故事不从，和恚恨。

内阁大堂，以有谕旨，故不设正座，六堂分左右六位。若遇大挑之年，则钦派王大臣皆面北而坐，应挑者皆南面跪。

徐文穆十六年入阁钱塘徐文穆公本为珂之高高伯祖，康熙戊戌，入翰林。以桐城张文端公英荐，督黔学，以鄂文端公尔泰荐，授黔臬。由是而擢楚藩，简皖抚，内迁总宪，晋大司空，乾隆丙辰入阁，距康熙辛丑散馆授职，仅十六年耳。自康熙至道光，翰詹诸臣素流平进，大率远者三四十年，近亦二十余年，始得入政事堂，盖以汉人言，固未有若文穆之速者也。文穆父，即文敬公潮，仕至吏部尚书。

大学士出为巡抚以大学士出为总督者颇多，世称为使相者是也。然无为巡抚者。乾、嘉间，嵇文恭公抚浙江，朱文正公抚安徽，其时皆已入相矣。

大学士非翰林出身满、蒙、汉军大学士，不必尽由翰林出身。国初，汉大学士亦皆特简，嗣由吏部进本，惟翰林出身者始开列。亦有以资劳入阁不由翰林者，如赵国麟为康熙己丑进士，乾隆己未，授文华殿大学士。孙文靖公士毅为乾隆辛巳进士，壬子，授文渊阁大学士。费文恪公淳为乾隆癸未进士，嘉庆壬辰，授体仁阁大学士。章文简公煦为乾隆壬辰进士，嘉庆壬寅，授文渊阁大学士。彭蕴章为道光乙未进士，咸丰丙辰，亦授大学士。皆不由翰林出身。光绪初，左文襄公宗棠以举人起家，官至兼圻而入赞黄阁，海内惊为异数，实则亦非破格也。

彭蕴章为门外汉彭咏莪相国蕴章未由馆选，初被协揆命，谢恩摺云：「登揆席而未经词馆，计本朝不过数人，由部曹而洊陟纶扉，在微臣甫逾廿载。」旧制，大学士莅任，皆诣翰林院署，入登瀛门，降舆，诸後辈长揖迎之。先是，有某者亦未经馆选而大拜，将至院署，诸太史序立门内以待。而某於门外降舆拱手，自称曰门外汉，彭与之同。

设立内阁总理宣统辛亥冬，厘订官制，设立内阁。凡各部之尚书、侍郎、左右丞参各缺，均即裁撤，改设大臣、副大臣各一员，而受辖於内阁总理大臣，与昔者内阁之组织不同。

孔继汾特授内阁中书乾隆壬午，高宗东巡，释菜於孔林，谕：「引驾官孔继汾，朕看其人，尚可造就，着加恩以内阁中书用。」

汪孟鋗到内阁口号汪厚石吏部孟鋗为乾隆丙戌进士，先以壬午献《龙井闻见录》，召试，赐中书，後擢典籍。其《初到内阁口号》云：「陈人久叹积薪余，乍许清班学士趋。猎猎西风敝裘帽，东华门外唤车驱。静听阁老马蹄声，侍读诸公白事迎。我自田间来几日，慎教轻易上阶行。六科书吏立如麻，齐下三单卅点加。埽笔纷纷忙注本，日轮眼急下东华。 「 遇启銮封印日则三日本齐下。」 「 领上谕奏摺日，直中派一人候夜直交代，为守晚。」 御门闻道特除官，朱笔题名敬奉观。别有改签更式样，传宣票拟细寻端。 「 御笔亲书为朱签，特旨改标为改签。」 轮班辰入退过申，来是空言两隶人。莫怪此间无洒扫，禁城清绝不生尘。」又《典籍厅任事八首》云：「六年历俸八年资，又向西厅坐褥移。一转成仙人共笑，邅回不去待何时。」「寂寞茶房淡泊厨，喧然吏役日高初。各堂上任夸谁似，一饱猪羊祭库余。 「 典籍到任，例以猪羊祭库。」 」「画行事细粗能晓，点卯人多猝未详。夜直若非连两夜，军机须去面中堂。 「 供事皁隶、纸匠、苏拉朔望日赴厅唱名，汉典籍无园直，夜直连两日。」 」「印单印簿缝钤存，启钥开箱昼继昏。始识相公多摄事，十才一二本衙门。 「 中堂有兼管上处、国史馆、三通馆、俄罗斯馆，行部院衙门，文俱用厅印，以印单为凭。」 」「掌印帮班等样官，平湖满汉一厅攒。考勤簿子亲书押，要送兼厅侍读看。 「 满、汉典籍各二缺，余皆别堂来兼理者。满侍读学士、侍读兼厅则为厅官之长。」 」「北厅章奏南厅案，大库文书小库银。承发散班齐了事，瓣香酹酒祭科神。 「 厅供事南北各十四人，五月十三日醵钱祀科神，云是萧、曹也。」 」「宝箱例引赴乾清，肃驾年年典据徵。接送预行交泰殿，奉盈一念警宵兴。 「 旃檀香宝，交泰殿二十五宝之一，驾出，内阁学士、典籍各一员赴乾清宫请宝，驾旋送宝亦如之。」 」「办事衔名不自由，背推踵接此勾留。莫将五日轻京兆，尚许笞人唤皁头。 「 吏部选例中书带办事衔者，题管典籍，撰文则否。」 」

端木国瑚两得中书处州之青田故有鹤，而山以鹤名。端木舍人国瑚产是邑，生而神貌肖之，其大父取《易&#8231；乾&#8231；中孚》两「九二」之义，字之曰鹤田，及晚岁，乃自号太鹤山人，海内外知者多称之曰太鹤先生。当阮文达督学两浙时，得舍人，以夸示同朝曰：「吾得青田一鹤矣！」由是声闻天下。

嘉庆戊午， 舍人登贤书。 明年。 文达佐朱文正典会试， 闱中相期以得鹤为至幸， 鹤竟不翔。 後三十余年， 舍人已官於朝， 文达适自滇黔觐京师， 遇於郊外， 与之酹酒文正墓， 犹言畴昔闱後， 文正以失鹤为嗛， 惘惘者至数月也。 癸巳三月，文达方陛辞， 宣宗留之。 入闱会， 录异才三数人， 舍人始在选， 朝士惊咤曰：「离枞老鹤， 尚能高飞耶！ 」

道光庚寅，宣宗改卜万年寿陵，那彦成、禧恩得舍人所着《地理元文注》以献。上问近臣：「知此人乎？」曹振镛对曰：「此浙江名士，臣久闻其名。」遂诏浙江巡抚刘彬士召之。时舍人方倚隐囊，注《周易》，闻命，颠出坐後，左右扶之起，乃曰：「吾竟以方技名乎？」寿陵既定，将以知县用，原荐者为奏曰：「国瑚大挑一等，不愿为县令，故改授教官。」上乃特授内阁中书，加六品顶带，人以是益高之。癸巳成进士，仍以知县请改归中书。

中书至军机处领事军机直房门帘，非军机处人员，擅揭者罪。内阁早班中书，每日至军机处领事，行氐帘次，必先声明职务，乃始揭帘而入。直日章京起立，彼此一揖，章京出黄绫匣，当面启封，谕旨共若干件，一一点交。旋出簿册，俾领事中书签名画押毕，然後捧持而出， 「 中书与章京虽同乡戚友，在军机直房亦不得交谈。」 回内阁直房，上军机档。少迟，六科笔帖式至内阁领事，亦有簿册，签名画押。

翰詹两衙门国初，设文馆，置榜式， 「 官名，一作巴克什。」 旋改翰林院。自掌院以迄庶吉士，有大小教习，而不分堂属。詹事向为东宫官属，本朝不建储，第留以备词臣迁转之阶。且国子监祭酒、司业，亦由翰、詹两衙门升转。翰林院翰林院为储才地，大学士、尚书、侍郎出焉，督、抚、藩、臬出焉，大臣非翰林不得諡文，盖重视之也。嘉、道以前，名臣多出於翰林，咸、同中兴之手定大难者，胡文忠公林翼、骆文忠公秉章、曾文正公国藩、李文忠公鸿章，皆翰林也。然以大位可坐致，翰林习惫恧而安固陋，求通博宏重之选，又极罕觏。光绪末叶，翰林院亦废矣。

翰林掌院翰林掌院，旧皆以学士兼礼部侍郎，满、汉皆然。自崑山徐立斋相国元文以文华殿大学士兼掌，桐城张文和公廷玉以礼部尚书兼掌，与往例不同，凡启奏讲书等事，满前汉後，不论所居之本官也。长洲韩文懿公菼以礼部尚书兼掌院时亦然。

翰林院办事翰林院例於编、检中奏派四人办理院事， 「 修撰亦与其选。」 谓之办事翰林，遇京察，皆保列一等，此简放道府之基础也。每议派既定，掌院使人以名柬延请，使者曰：「请赴清秘堂。」不以公牍，尊而重之也。清秘堂办事处，有高尚其志不屑外任者，则先事辞之。

道、咸以前，翰林传补御史，亦薄为小就。其志趣高迈者，虽掌院保送，往往考试届期，谒假弗与。庶常支廪饩各省儒学廪膳生员，岁支廪饩，翰林院庶常馆月之所支，亦曰廪饩。雍正壬子，张文和公议奏庶吉士廪饩银每人每月四两五钱。盖庶常未经散馆，官未真除，其隶翰林院，亦犹夫肄业生也。

翰林须留心诏敕乾隆初，高宗谕：「古来制诰多出词臣之手，必学问淹雅，识见明通，始称华国之选，有裨於政事。今翰、詹官员甚多，於诗赋外，当留心诏敕。掌院学士以下，编检以上，可各以己意拟写上谕一道，陆续封呈朕览。傥有切於吏治民生者，朕亦即颁发，见诸施行，则词曹非徒章句之虚文，而国家亦收文章之实用矣。庶吉士散馆後，即照此例行。」

洗马得与讲读一体较俸坊局官僚升转，定例，洗马之名次讲读後。长沙刘文恪公权之官洗马，十六年而後迁，时称老马。嘉庆初，戴尚书联奎擢此官，召对，垂问资俸，戴以实告，始奉与讲读诸臣一体较俸之谕。由是洗马无久淹者。

姜西溟得编修之迟慈谿姜西溟，名宸英，年七十，以康熙丁丑一甲第三授编修。词臣珥笔，殆无迟於此者。

翰林部曹之出入庶常改部曹，满员或有重入翰林者，汉员则回首玉堂，居然天上矣。雍正朝，新淦王太守泰甡捷甲辰会试，读书中秘，用才能转户曹。既跻正郎，复归庶常，散馆列一等，授职编修。其由庶常改户部诗云：「岂解度支筹国赋，但能清俭檩官常。」授编修诗云：「三载户曹居下考，一时翰苑忝头班。」

圣祖休致乞假词臣康熙癸巳，凡词臣乞假者，部汇疏上，特旨概予休致。时圣祖闻翰林不共官次干谒滋扰者甚多，故有此严谴也。比世宗嗣位，始悉予起用。

吴自高以布衣授翰林院待诏桐城吴自高若山少婴足疾，键户博通。其乡衮张文和公在官，以章奏繁剧，不能手自缮写，延若山入都，悉以任之。世宗尝垂问姓名。高宗在青宫时，因亦谂悉其才品，洎登大宝，遂蒙温旨，谓：「吴自高为人慎密，可授翰林院待诏。」异数也。若山益感激自奋，仍为文和效笔墨之役，稍暇，即丹黄点窜，手不停批，《善卷堂四六注》，其一也。

王白田以教授入上书房宝应王白田年五十始通籍，上书乞教职。雍正癸卯，由安庆教授荐入京师，特旨直上书房，改编修，同直者大学士福敏，尚书徐元梦、朱轼，侍郎蔡世远，皆公卿大臣也。

科道行走上书房上书房、南书房无以科道行走者，雍正朝，鄞县邵学址中丞尝以给事中直上书房。

程氏父子入上书房程春海侍郎为兰翘学士昌期晚年爱子。乾隆朝，学士尝值上书房，比道光辛巳，侍郎亦以编修奉命在南书房行走。召见，谕之曰：「汝父兰翘先生品学，朕昔年最敬，汝之声名，朕亦皆知。宜更守素行。」侍郎後於壬辰十二月，复被命入上书房，课惠亲王学，盖父子相继入上斋也。

周系英直上书房之特简嘉庆戊辰，湘潭周侍郎系英以侍读学士奉命直南书房，保荐，仁宗谕掌院曰：「朕意中止一周系英，可将其名列入荐牍。」未几，上书房出缺，例由掌院拟正陪，而入侍南斋者不列，侍郎复膺特简，且命之曰：「不但授读作诗文，须教阿哥为人居心以忠厚为要。」因奏：「书房例课八韵诗，臣愚以为宜令阿哥加读《资治通监》，以知今古治乱兴衰之故，悉民间之疾苦。」上是之。

南书房供奉圣祖旧御读书处曰南书房，在乾清宫南廊下之西，最为清要之地。凡供奉诸员之饮食，皆给於大官，而纸笔之属出自御府，珍果之属撤自御馔者，亦日数至焉。既御乾清门听政，即召诸翰林至懋勤殿，辰巳前讲经书，午後讲史，或代拟谕旨，或咨询庶政，或访问民隐，或讲求学业，或赏花钓鱼，剖析经义，虽为君臣，无异师友，如张文和、蒋文肃、厉廷仪、魏廷珍等，皆出其间。此南书房供奉之始也。

南书房之始设也，实在康熙丁巳。供奉诸人，不论官职崇卑，皆称南书房翰林，内廷供奉，惟南书房翰林称之，上书房行走者不得有此称也。

供奉诸员， 亦非专以翰林充之， 查初白， 李复堂则以举人入， 梅文穆， 高江村， 何（山巳）瞻则以诸生入， 方苞以白衣入。 其优礼亦非他臣所敢望， 赐赉与王公军机大臣同。 若上书房， 虽亦在内廷， 而礼不逮矣。

方望溪以白衣入南书房桐城方望溪侍郎苞以《南山集》事系狱。 在狱日， 着《礼记析疑》及《丧礼或问》， 金坛王编修澍间入狱视之， 至则解衣（石般）礴， 谘经诹史， 旁若无人。 同系者或讽曰：「君纵忘此地为园土， 身负死刑， 奈旁观姗笑何？ 」爰书上， 同系者皆恟惧， 方阅《礼经》自若。 或厌之， 投其於地， 曰：「命在须臾矣！ 」方曰：「朝闻道， 夕死可也。 」狱词五上， 李文贞公光地力救， 圣祖遂宥之。

康熙癸巳，方出狱，隶汉军。圣祖朱谕武英殿总管曰：「戴名世案内，方苞学问，天下莫不闻，可召入南书房。」遂命撰湖南峒苗归化碑文。越日，命作《黄锺为万事根本论》及赋一，每奏御，辄嘉赏曰：「此即翰林中老辈兼旬就之，不能过也。」命以白衣入直南书房，寻移蒙养斋，编校乐律历算书，乃与徐文定公元梦承修乐律。上命与诸皇子游，自诚亲王以下，皆呼之曰先生。时诚亲王为监修官，性严，承事者多被谯呵。方遇事持正，王敬之，延为王子师，则南面坐，移王子坐东向，始就讲。南书房翰林编书乾清宫之东郎为端凝殿，西廊为懋勤殿，天府图书皆庋于此。乾、嘉两代，命翰林编录为《石渠宝笈》、《天禄琳琅》、《閟殿珠林》、《西清古监》等书，入值者，皆南书房翰林也。

编修供奉内廷康熙癸丑春，圣祖御讲筵，从容谓学士曰：「朕欲得文学之臣，朝夕置左右，惟职经史讲诵，给内庐以居之，不令与外事，其慎择醇谨通达者以闻。」时举编修桐城张英，召入对，上心识之。自是再四咨询，对者无异辞，遂有内廷供奉之命。赐邸舍於瀛台之西，及辰而入，终戌而退。

上谕馆职掌列圣家法相承，谕旨颁自枢府，或每谕万言，或日颁数旨。积累繁富，恐有遗漏，乃特立上谕馆，设主事二人，笔帖式若干人，专司恭禄满、汉谕旨。每数月後汇奏一次，交起居注收藏，特简阁臣二人，综理其事。

批本处国初，监明季秉笔太监之弊，特简满翰林官一员，满内阁侍读一员，满书六员在内廷行走，专司批发。凡本章，大学士票拟以上，经御览毕，即交该处，用满宗批示，然後交付内阁学士，恭录圣旨发钞。故机宜慎密，无敢迟滞，俗谓之「红本」。其行走人员，皆许挂珠用红雨襜帽，每遇岁时，内廷赏赐，咸预其列，以示荣宠。

奏事人员自明太祖立通政司，凡内外章奏，皆於司挂号始入。故权相多以私人主之，上言者，非壅则泄。雍正朝，世宗命诸臣有紧密事，改用摺奏，专设奏事人员，以通喉舌，自是，无不立达御前，通政司惟掌文书而已。

奏蒙古事侍衞旧制，选六班蒙古侍衞中之熟谙蒙古语者，与奏事官同事。凡外藩王公呈奏事件到京，为之呈递，满语谓之卓亲辖。以其语言气习与之相近，易通晓其意指也。

国史馆职掌国初沿明制，惟修列圣实录附载诸臣勳绩、屐历、官阶。康熙朝，圣祖钦定功臣传一百六十余人，名曰《三朝功臣传》，藏於内府。雍正朝，修《八旗通志》，诸王公大臣传始备。然惟载丰沛世家，其他中州士族勳业懋着者，仍缺如也。所取皆本家乘，秉笔词臣，又复视其好恶，任意褒贬。如开国名臣何温顺公和理、费直义公英东等诸传，寥寥数则，而蔡绥远毓荣、苏侍郎拜几至万言，皆剽窃碑版中语。高宗知其弊，乾隆庚辰，特命开国史馆於东华门内，简儒臣之通掌故者司之。将旧传悉行删薙，惟遵实录、档册所载，详录其生平功罪，案而不断，以待千古公论。後又重修《王公功绩表传》、《恩封王公表传》、《蒙古回部王公表传》等书，一如其例。嘉庆庚申，仁宗复命补修列圣本纪及天文、地理诸志乘，儒林、烈女等传附之。其续录者，以十年为则，陆续修之。

提学道改用翰林国初提学道多以郎中任之。康熙朝，江浙两省始改用翰林官，以吉水李振裕视学江南，太仓王掞视学浙江。王时为赞善，取士公明，浙人有「穷通翁」之谣，谓所奖拔，皆寒士之宿学而能文者也。

国初学政不差翰林康熙庚辰七月，内阁奉上谕：「各省学道，原不差遣翰林官员。嗣後各省学道，宜将翰林官员一并差遣，尔等与翰林院会议具奏。」时长洲韩文懿公菼方掌院事，议上，略云：「翰林官朝夕讲习文章，树立品谊，犹不足以补报万一。今奉学道一并差遣之旨，此固不次之鸿恩。然诸臣中有志有守者，固不乏人，傥有一之未称，不特一己之面目所关，深恐负我皇上格外擢用之意，臣愚，不敢轻议差遣。」

陆清献殁後放江南学政陆清献公以康熙壬申十月归道山。癸酉冬，会推直隶江南学使，廷臣咸拟翰詹大僚，圣祖皆不允，特旨：「直隶着李光地去，江南着陆陇其去。」相国王文靖公熙奏称陆某已身故，上曰：「何不启奏？」对曰；「七品官在籍身故，无启奏例。」上嗟叹久之，曰：「本朝如此人者，不可多得矣！」

部曹视学同、光两朝，部曹无得学政者。乾、嘉以前之以部郎视学者，不可指数，风气变迁，未解何繇。

学政不得监临乡试嘉庆戊辰恩科，浙江学政刘凤诰代办乡试监临，闱後，人言藉藉，有「监临打监军，小题大作；文宗代文字，矮屋长枪」之对语。密旨查询，经巡抚阮文达公元以对语达天听，仁宗复遣侍郎托津等三人赴浙按问。刘获重谴，阮亦以徇庇夺官。谕旨中有云：「乡试士子，系由学政录送入闱，刘凤诰本当避嫌，何以辄将监临之事，交伊代办？」然以学政代监临，必在巡抚适有要公之时，终科举时代，末尝改其例也。

考官不皆甲科出身国初掌文衡者，间用举人出身人员，不必皆甲科也。康熙癸卯，兵部主事蔡驺充云南乡试正主考，丙午，户部主事曹首望充广西乡试正主考，皆以拔贡典试。首望之兄鼎望，是科以刑部员外郎典试湖广。廷推考官查查浦翰林嗣瑮奉命典试粤东，有《午门宣旨恭纪》诗，诗云：「敢谓九重亲试用，尚烦诸老更廷推。」盖是日命下，复令九卿公核贤否，此康熙朝之故制也。

前科状元充顺天乡试正考官国朝承明例，顺天乡试正考官多以前一科一甲一名充之，康熙初年，几若定制，如壬子则以庚戌状元蔡启僔主考，乙卯则以癸丑状元韩菼主考，丁巳则以丙辰状元彭定求主考，辛酉则以己未状元归允肃主考。一时奔走声气者，遂先期辐辏於其门，塲屋中多幸进者。及归入闱，关节不通，且撰文以自誓，榜发，下第者譁然，冀兴大狱。时魏敏果公象枢为大司寇，以朝端硕望，步行随一仆，携红褐垫，至归所居宅门外，行四拜礼，曰：「我为国家庆得人也。」复赋诗纪事，徧示朝列，外议始息。 「 朱竹垞检讨典江南试回，敏果亦朝服造门再拜，谓检讨曰：「非拜君也，庆朝使之得人也。」」 然此後北闱试事，遂不复令新殿撰持衡矣。

词臣不愿作考官康熙乙酉五月，圣祖驾幸西苑时，开列试差各员，适赴行在候御试，直庐请词臣同奏：「臣等蒙恩点派扈从，不愿作主考官，求免试。」得旨：「汝等所见极是。向来主考难得好声名，汝等既不愿出差，今年各省乡试，俱不必开列，传与掌院知道。」

直隶人不充顺天乡试考官顺天乡试考官，凡籍隶畿辅者，例不开列。乾隆癸卯，翁覃谿阁学方纲以洗马奉命充副考官，尤为异数。 「 洗马亦例不充顺天主考。」 嗣後纪文达公昀亦曾主京兆闱。

屡主文衡乡试主考，会试总裁，皆朱笔亲除。 「 朱签款式，如请简江南主考，阁臣票拟云；「江南正考官着某去，副考官着某去。」两「去」字上各留空白三字许，备朱笔填写。」 乾隆末，有满洲京卿名八十者，每科必膺简命，时高宗耄期倦勤，取其名仅四画，便於宸翰也。

五典礼部试五典礼部试者，孝感熊文端公赐履，长白德文庄公保，韩城王文端公杰，歙县曹文正公振镛，此外又有穆章阿。

进士举人充乡试同考雍正丁未，世宗谕将本省知县入帘之例，概行停止。议将邻省在籍候选之进士、举人，确访文行素优者，县府保送督抚，亲加验看，俟邻省调用，仍每人给路费银三十两。己酉、壬子两科皆然。

乡会同考无定额国初，乡会试房考无定额。顺治己亥会试，庶吉士为同考者九人，皆戊戌进士也。辛丑会试，庶吉士为同考者十六人，内丙戌进士五人，己亥进士十一人。雍正癸卯顺天乡试，庶吉士为同考者八人。乾隆甲子顺天乡试，庶吉士为同考者十人，皆後所无也。其同考人数最多者，则康熙乙未会试至三十二人，内翰林二十一人，部曹十一人。戊戌、辛丑二科亦三十二人。丁酉乡试，同考至三十六人，内翰林三十一人，给事中二人，部曹三人。而最所鲜遇者，惟乾隆甲午顺天乡试十八房中，彼此官阶，迥相悬绝。如宗丞窦光鼐，太常吴玉纶，光禄吴绶诏，理少周於理，仆少曹学闵，通参赵佑，皆九列也。中允童凤三，编修管干祯，则翰詹也。司业朱棻元，则国子监也。御史戈源，则都察院也。户部许宝善、善聪，礼部施学濂、郑源焘，则部属也。而此外又有助教吴省兰，学正徐立纲、汪如藻，皆举人，大理丞朱衣点，贡生。此四人皆例所不预开列者，是盖采选清望，不限阶资也。

帘官州县官之充乡试同考官者曰帘官，以贡院中分内帘外帘，同考官在内帘也。岁八月初二日，考帘官集於官厅，巡捕官延入别院，巡抚款曲数言而入，从者设笔砚，进茗碗，从容就坐，巡捕官揭题纸於楹。须臾午膳，午後完卷，俟同试者偕出。

初六日，赴藩署宾兴宴，宴毕，进贡院，入龙门。少顷，巡抚至，吏唱内帘官名，曰某某县某而不名。唱毕，入内帘门，则至公堂在焉。堂五楹，正面设两主试座，檐前设内监试、内收掌座，，两旁设各同考官座。正副两主试登堂，传同考官见。见则三揖，无跪拜礼，其时次序未分，任意而坐。正主试於筩内拈一签，吏曰第几房，副主试於筩内拈一签，吏曰某县，则是县归其座，而坐其座者，坐其所离之座。唱毕，各房坐次皆定，起而对两主试三揖，各散。

初八日，刊题纸，四帘官监之，内监试主政，四隅封锁严密，乃请主试官命题，饬匠人刊刷，闻礮声，即开场也。每一礮，一府点毕也，俄而又闻之，则封门也。

十一日，两主试传同考官登堂阅卷，三揖如初。卷分若干束，内收掌主政，两主试拈签，左吏曰第几束，右吏曰第几房，则将两签并约於束中，由内监试加盖第几房戮，送其房官展阅。分派之卷，总视外收掌所进之数，而内收掌分之。各於堂上阅卷，寂不闻声，见有佳者，即时呈荐，荐则由内监试加盖某房官阅荐戳，进於主试。两主试亦各於座上阅卷，其取中者，黜落者，仅在此俄顷间耳。而场中士子，此时方进二场，犹逢人道其得意文字，不知已落孙山外也。明日又然。始时进卷少，各分四五十本，终日而毕。至十三四日以後，各分一二百本，则堂上所未阅者，携归夜阅之。约十八九日，卷皆阅定，至二十日前後，则二三场卷各按头场红号分派，各房官第取已荐者品评之，余则点注而已。果二三场有佳者补荐头场，然亦仅矣。

向例，乡试帘官以甲乙科第中人选充，然老州县强有力者，皆不乐就，有持京信求免者，有预为关说，藉口地方重要不能檄调者。盖州县入闱，必须暂行离任，而後庖代之员，诛求无厌，既索包费，又事事掣肘，所用家人幕友，恒思於此数月间多方婪索，旧令尹之政，有必败於新令尹之手中者。

故事，外州县官入闱，必携幕友同入，请其阅卷。幕友须饰为家丁，盖帘官人，仅许挈二仆人、一庖人也。

当初八日入闱时，主考坐显轿，帘官坐四人轿，轿前加以监临封条二纸，如十字架之式，又封之。入闱後封门，监临端坐於至公堂，先点内帘十二人，十二日，方开始阅卷，每阅卷，必须先荐双数，或二本，或四本，作一次荐，盖以备分呈两主试也。

房官初入闱，例用手版，以谒两主司、内监试。手版以蓝字写之，不录官衔，其自称曰房官，不称卑职，然见主试，亦称以大人，与监临例不相见，无所谓堂属也。每晨传点，铛铛声盈耳，则进菜盘。菜盘上有黄纸条，标以第几房字样。公膳日双鷄，为外供给易之以鹜。每索竹纸一刀作评语用者，则以半刀进，索洋烛一封，则以烛三支进，其他类此。闱中有药肆，如有病，可任意开药方取药，虽有官医，而医皆伧楚，不能活人也，故又谓之曰房中药。在闱时，如忽闻大礮开门，则有廷寄到也，有电旨上谕至也。迨九月初，则房官卷已荐毕，放榜日，黎明起，衣冠至大堂，盖监临入谒主试，房官例须站班。主试偕监临升堂，在事百执司文武官俱集，监临亦自外入。自第六名拆弥封，以至榜末，每拆一卷，先送本房官，房官照举子卷面姓名，以蓝笔书两长条，交监试主试阅过，始发省事吏，省事吏交写榜吏书之。自朝至夕毕，别自第五名倒写至解元，每写一名，易满堂灯烛一次。至是时而人声嘈杂，如鼎沸，如火警，如乱兵之入城，如夕鸦之归林，踉跄扰乱，不可向迩，监临与主试皆出贡院矣。

部院值日部院值日，八日一周，咸有定序。从省文呼之，曰吏翰，吏部、翰林院也。曰户通詹，户部、通政司、詹事府也。曰礼宗钦，礼部、宗人府、钦天监也。曰兵常仆，兵部、太常寺、太仆寺也。曰刑都大，刑部、都察院、大理寺也。曰工鸿，工部、鸿臆寺也。曰理銮光，理藩院、銮仪衞、光禄寺也。曰内国，内务府、国子监也。其後增设外务部、邮传部、民政部、农工商部，定序改矣。

各部京察各部京察，率由尚书或筦部大学士主政，侍郎参与末议而已，非尚书、筦部意所属，侍郎不能争也。先内定，然後堂议。堂议之日，七堂或六堂皆南面坐，郎中以下皆堂外立，部胥持吏册，一一呼名入，一见即退出，谓之过堂。过堂既毕，尚书或筦部执笔，故踌蹰良久，顾诸堂曰：「一等与某某，何如？」皆赞曰：「善。」则标名画诺，付部胥缮奏，相揖而散。

六部六部官仍明之旧，添满缺而用汉名，司官初名理事官，後改郎中、员外郎，惟宗人府未改。六部实缺官有尚书、侍郎、郎中，员外郎、主事、司务，此满、汉所同者也。至堂主事、七八九品笔帖式，惟宗室、满、蒙、汉八旗有之，此皆额设之员也。

每部分若干司，司有掌印，有主稿，有帮掌印，有帮主稿，又或有掌印上行走，帮掌印上行走，主稿上行走，帮主稿上行走，然任事者，掌印、主稿而已。吏、刑部有汉掌印，余皆满员，且不限郎中、员外郎、主事，惟堂官所任。主稿亦然，不限定司缺，亦有此司候补人员掌他司印钥者，全以堂官意恉为之。此下有管股司员，有当月司员，则初到部者为之。

部有档房，一部之关键也。以司员为总办，帮办有堂主事，有笔帖式。笔帖式之分曰委署主事，曰掌稿，曰缮摺，曰牌子，所以供笔札、司收掌、任奔走，而实则学习部务，以备司员之选，分吏胥之权也。故列一等者，不三年洊至员外、郎中而掌印矣。乃法久弊生，堂官视为微员，不任以公事，笔帖式亦自甘废弃，不复问公事，而公事之权，乃仍在吏胥矣。

盛京五部世祖初定北京，盛京设昂邦章京一员，及驻防官员兵丁若干，以为陪京保障，时未设文员也。康熙初，丁口渐盛，其赋税刑名等事亦渐增，因仿明南京之制，设户部侍郎一员，并以次设礼、兵、刑、工等部侍郎各一员，陪京之制始备。其官由京铨选，故不设吏部。後王侍郎原祁请增设汉员，以备体制，部议驳之。

承政参政国初，满、汉大臣多有称某部承政、某部参政者，承政即尚书，参政即侍郎。左、右承政即左、右都御史，左、右参政即左、右副都御史。

一尚两侍之新官制光绪丙午九月，改定新官制，始以一尚书二侍郎为一部之长官，不分满、汉，非若前此之尚书满、汉各一，侍郎满、汉各二也。

至改官制之动机，则本於五大臣之出洋考察宪政，其事在乙巳，实发议於袁世凯，张伯熙等赞助之。初派载泽、徐世昌、绍英、端方、戴鸿慈五人，既因吴樾炸之於天津东站，世昌、绍英止不行，得旨，改派尚其亨、李盛铎分赴欧美。自炸弹案发，廷议乃汲汲於警政，特设巡警部，以徐世昌任尚书，赵秉钧任侍郎。又命王治馨率巡防八百人入京，筹保安，诘奸暴，数日之间，车不方轨，人异道行，街市溲便者处罚，盖猝然改观焉。樾匆促掷弹，弹遽发，自腰以下熸焉。当时知为吴樾者，不过数人，又不敢言。警部立，任史伯龙为侦探，乃於桐城会馆侦得之，不逮捕家属，不株连馆人，盖与雍、乾时之展转荼毒，稍异矣。

丙午夏，五大臣陆续还朝，始议立宪，先以改革官制为入手办法。孝钦后颇犹豫，周树模怂载泽具摺，再三请，谓必立宪始可救亡，始可保全皇室及满族，孝钦乃召直督袁世凯入京与议。当是时，铁良在军机，恐新制行，不能兼领，失权利，奋力与袁抗，每会议，惟具奏请旨。孝钦惑於铁，辄留中。会百熙入对，孝钦询以立宪利弊，辄侃侃陈之，孝钦倾听动容，始决议改定官制。奏上，数军机皆以兼部出枢廷，部臣皆恨新制行，不得兼差，指为多事，虽奉明谕改制，不过具文耳。

当会议官制时，端方力持改革议，铁阴请孝钦简端督两江，且拟旨，江南地方重要，令即赴任。袁知铁意，自请入对，面奏孝钦，请暂留端议官制，谓彼初自海外归，应留备谘询。铁谓江南事急，竟促之赴任。

各部堂司官琐事管部及尚书、侍郎，皆各部之堂官也。往例，堂官至，则衙役呵殿而入，惟工部，则司官均趋门外站班，若外官之於上司焉。他部皆否，但有呵殿耳。光绪丙午後所设之新部则无之。

堂官至，则掌印、主稿率全司司官鱼贯而出，至堂檐下，书吏捧稿，每人而授之，使呈堂焉。受之者，莫知内容，亦勿庸知也。至堂上，则堂官整冠迎之，立而画行，司官雁行立，画毕，敬还司官，不敢久阅以烦司官也。有问，则掌印、主稿肃以对，对毕，率其曹出，有随班上堂数年，不得与堂官交一语者。

凡指麾一切者，谓之当家，部事向皆满尚书当家，汉尚书伴食而已。四侍郎则更不事事，有半月不入署者。若管部为满大学士，或汉人而兼军机，则实权在管部；若汉大学士管部，尚书则满人而兼军机，则管部绝不过问。盖视乎地位势力而有异同也。然亦有以侍郎当家者，赵舒翘、沈家本之在刑部，皆以深明旧律，为尚书所不及，实权乃渐集於侍郎。盖因其人而生权力也。非当家之堂官，值司官来请画稿，不敢细阅，谓之画黑稿。故有任堂官数年而不知部事为何物者。

掌印，佩司印之钥也。其事为至荣，皆旗人，恒以绣荷包佩腰间以自表异。虽尚有帮掌印，掌印未至，印不得启。汉人终身无佩印钥者，有之，则在丙午後矣。主稿率以汉人充之。

进士以主事分部，恒十余年或二十年始补缺，若捐纳出身，则白首不得补。戊戌变法後，限阈始破。

满、汉不分缺，自外务部始。丙午改官制，满、汉之界乃破，独都察院仍存此制。

部曹俸给至微，外务部始定津贴，其他新部效之。丙午後，各部亦踵起矣，然未画一也。

凡分部之司官，先日，由本司书吏具牒，请上任期。至日，司堂设公案，两吏夹案立，捧朱笔，请标某日，高揭上任大吉，羣吏驾焉，诸役齐声叩喜。吏道拜各司，至门不入，对门一揖而去。丙午改官制後，此例遂废。掌印、主稿，列坐堂皇，书吏持稿至，印、稿取其数目字或案名笔点之，书吏肃退，则公事毕矣。新入署之司官至，则隅坐无过问者，故鲜入署。如必欲习部务，则日往而隅坐，久之，印、稿见其人面善，偶一垂盼，乃试以小事，无误，则渐引而上之。舍此，则末由自进也。

旧制，冠带入署，终岁趋公者，自晨迄暮，无不冠带也。自唐绍仪为外务部侍郎，便衣入署，始属司官用便衣，学部、邮传部效之。及张文襄公之洞筦学部，命仍冠官帽，逮文襄薨，乃始不冠。

外务部前之总理衙门自与各国通商，交涉之事日繁，咸丰辛酉，乃设总理各国事务大臣以主其事，世称总理衙门，简称曰总署或译署者是也。其初定名则曰抚局，盖犹视如夷狄之就抚耳。

署在京师东堂子胡同，大学士赛尚阿第也。总以亲王，副以尚、侍，章京分数股，有英股、法股、俄股、美股之别，皆以司员充之，不分满、汉。兼此者，本署可不复顾，而升转如常。二年保奏一次，不数年，外放海关道。故京官趋之若鹜，视为终南捷径焉。

外务部光绪庚子，德宗奉孝钦后西狩，即於行在谕改总理衙门为外务部，从外人请也。於是瞿鸿禨遂为外务部尚书。外部沿总署之旧，故有督办大臣、会办大臣、尚书兼会办大臣之三缺。至壬寅，那桐忽以户部侍郎授外务部尚书，列鸿禨上。那桐旋授大学士，仍为会办大臣，当时骤增一尚书，旋骤减一尚书，而皆不见明诏也。

军谘府军谘府设军谘大臣二，军谘使二，总务厅副官二。另设厅五：曰第一、第二、第三、第四、第五，厅各设厅长一，副官一。厅之属各四科，科各设科长一，科员四，及录事。

海军衙门之创设光绪癸未、甲申间，法、越战事起，侍讲学士张佩纶上疏请大兴海军，朝议韪之，未遑行也。乙酉春，中、法和议成，始决议兴办，於是建海军署於京师，以醇贤亲王督其事，贝勒奕匡、 「 时奕匡尚未封王。」 李文忠公鸿章副之，而曾忠襄公国荃、刘壮肃公铭传、曾惠敏公纪泽及容贵皆会办。醇固不知军，文忠总其成，然小事则不暇过问，且京津路隔，亦无由遥制，忠襄、壮肃皆疆臣，不过与议而已。故署中事，悉决於惠敏一人，规画精密，世称道之。

署中各科司员皆满人，十九纨袴子，非特不知海军，亦且未谙陆军，第以车马衣服酒食相徵遂。惠敏病之，谋所以参用汉员者，孝钦后疑焉，密敕容贵为之备。容本市井无赖，徒以出身勋阀，得挑乾清门侍衞，因缘媚宫闱，不数年，洊至都统，孝钦特用之会办海军，第以钤制诸汉大臣而已。容至署，既尽用所亲为司员，又欲以满人充海军将校，惠敏不可，容乃大恨，所以齮齕之者甚至。惠敏愤，遂病，容更荐一欧医，使以药鸩之。惠敏既卒，海军署遂无汉人纵迹，都人士目为新内务府。後某国以汽舟进，乃置轮船公所，某国又进电灯，复置电灯公所。两所皆直隶海军衙门，调用旗员至数十人，月领巨薪，每二年开保一次，悉照军功异常劳绩，敕吏、兵部不得驳议。尚书协办大学士定制，凡以尚书协办大学士者，不开尚书缺。既大拜，或仍预部务，则曰管理某部，不系尚书原衔。亦有以大学士、尚书管理顺天府者，则曰兼尹。

各部尚书班次满、汉大臣班次，各部满尚书在汉尚书之前，以大学士管部，虽汉人，亦列满尚书之前。若满、汉皆以大学士管部，则仍满先汉後。雍正戊申，公爵富尔丹管部务，张文和公廷玉方兼吏。户部，逊让再四，上命文和居前。至朝会班次，大学士例在领侍衞内大臣下，上亦特命张列王之下，公侯领侍衞内大臣之上。

朝鲜人官侍郎康熙间，朝鲜人金简以内务府旗籍入国子监肄业，得官，仕至工部侍郎。

沈端恪以郎中擢侍郎钱塘沈端恪公近思於康熙朝通籍，官河南临颍县知县，膺卓荐，迁广西同知，旋以病归。经浙江巡抚奏乞破格擢用，雍正癸卯，特用吏部文选司郎中，恩加二级，赐第一区，帑金四百两。甲辰，即擢吏部右侍郎，赐诗，有「操比寒潭洁，心同皎月明」之句。

吴郁生为一日侍郎宣统庚戌春二月，吴郁生方以内阁学士入军机，适吏部侍郎唐景崇擢尚书，入学部，遂以缺授吴。然新例，入军机，又不许带底缺，故翌日复诏吴出吏部，入军机。而吴辗转於军机、吏部间，实止一日，故时人称之为一日侍郎。吴，字蔚若。

各部丞参各部之有左右丞、左右参议，自光绪庚子设外务部始也。当总理衙门时，大臣之下有总办，顾肇新时方以郎中充总办，自揣必不能得侍郎，乃建增设丞、参之议，长官纳之。时王文勤公文韶在枢府，甚不谓然，谓：「京官与外官不同，本无隔阂，以丞、参横亘其门，徒生障碍。若仍重司官，则何必多此赘疣？」其後，卒从肇新议，设丞、参，肇新乃得左丞矣。

於是商部继之，学部又继之。学部初立，乔树枏本为学务处总办，如肇新之在译署也。树枏倡一丞两参之说，以当一尚书两侍郎。张仁黼为右侍郎，告树枏曰：「他部皆两丞两参，吾部乃拟一丞，一丞必属足下，人将谓足下以升转侍郎为一丞所独专，毋乃不可乎？」树枏大恚，後卒用两丞两参之制。

丙午，改新官制，各部并设丞、参。初皆由各部指名请简，以邮传部竞争为最烈。御史赵丙麟乃上奏，谓：「以二品之侍郎，指名请补三四品卿，亵朝廷之爵。请先准列保，临时开单请简。」从之。此後乃先由长官列保，及简任时，又须奔走枢要矣。

各部丞、参情状各殊。外务部丞、参由本部司员转授，故事堂官谨。商部以贝子载振不习公事，有藉於丞、参，唐文治为载振师，手创商部者也，载振乃延丞、参列坐大堂，若小堂官焉。法部选自秋审处，度支部选自北档房，皆熟习部务，视他部较胜者也。堂官如传舍耳，故事权集於丞、参。陆军部丞、参皆自外入，对司长极恭。司员皆直接堂官，已行之公事，命禄事送丞、参补押而已，故陆军部丞参权弱。邮传部当陈璧为尚书时，视丞、参若无物，无过而问者。徐世昌至，以部务属丞、参，乃皆骤骄倨，盛宣怀来，仍陈璧之旧，又极闲废矣。

郎中前之启心郎国初，满人不解汉语，部置启心郎一员，以通晓满语之汉员为之。职正三品，每议事，坐其中。後多缘以为奸，乃汰之。

司员回原衙门行走京官三载考绩曰京察， 各部司员遇京察截取年分， 例得保送道府， 或考授御史。 鱼尝有引见时， 察其才具不胜或御史条陈不合者， 辄令回原衙门行走， 此似以各部为容纳闒 徒使伴食之地矣。

留学生居各部要津部曹最清苦，自晚近举行新政，设立新部，如外务、民政、邮传、农工，其组织皆采新法，经费裕，人才多，都人士所啧啧称羡者也。其得上峯赏拔居要津者，大抵皆东西洋留学生，惟陈璧任邮传部尚书时，乌布最红，升迁最速者，为龙建章、叶恭绰。或一官兼数差，或一岁至九迁，则皆本国京师大学堂学生也。

嘉道以前部曹重於翰林尹文端公继善官翰林院侍讲时， 怡贤亲王延之为记室， 寻奏补刑部郎中。 陈文恭公宏谋由编修擢吏部郎中， 张船山太守问陶且由翰林充御史， 由御史选补吏部郎中， 嘉， 道以前， 似此者不可枚举。 其後新列词垣者， 几视部郎为哙等， 盖由捐例既开， 六部司员皆可入赀行走， 而柏台芸馆， 必由科目进身， 郎署黯然， 职是之故。 其实郎中非屡考不能得， 编检则杂无定员， 同一进士出身， 皆可内升卿班， 外放道府也。

郎员品级郎中、员外郎二职之品级，在国初，满洲郎中三品，员外郎四品，汉郎中五品，员外郎从五品。顺治戊戌，始将满、汉品级画一。

员外郎九转四品员外郎内用九阶，方得四品，故有九转丹成之号。谓员外、郎中、御史、掌道、给事中、掌科、鸿少、光少、通参也。

主事分三等引见国初，每科进士选充庶吉士外，分派各部，以主事学习行走，三年期满，始以部属知县分别录用。乾隆丙辰，经侍郎励宗万奏请嗣後学习期满人员，令该堂官出具考语，分三等引见，一等补主事，二等即用知县，三等补国子监助教监丞及司经局正字等缺。又前因礼部事简，停止分派学习主事，至是，宗万请仍照旧例，与五部一体签派。下部议行。

录事正字国初有录事正字，并入中书行人司正副，未久俱裁。其官此者，与府部寺院各司员及小官京笔帖式相埒。又顺天府治中通判，与各衙门司员统归京察，不视为外官也。

各部之录事，自光绪朝设立新部始，原有各部亦效之，有一等、二等、三等之别，其职务与供事同。

九卿汉制，以太常、光禄、衞尉、廷尉、太仆、大鸿、署正、大司农、少府为九卿，明以都察院与六部称七卿，国初，则尝益以理藩院而称八卿。咸丰戊午，因会讯故相耆英一案，命大学士六部九卿会议，枢臣徧检档册，并未指定何项衙门为九卿。时军机章京焦佑瀛倡议，以都察院、通政司、大理寺、太常寺、太仆寺、光禄寺、顺天府尹、宗人府丞、理藩院九项当之，於是九卿之名始定。

弼德院宣统时，弼德院成立，设院长一，副院长一，顾问大臣不限名额，其下有参议、秘书两厅。都察院六科给事中，国初自为一署，有都给事中，左、右给事中，後省，并改隶都察院，视各道御史。国初有巡按，後停，又有巡视五城、巡仓、巡漕、巡盐、巡察台湾者。

理藩院理藩院，古典属国也，国初置蒙古尚书一人，侍郎二人，秩视六部。汉院判一人，秩三品。蒙古郎中、员外郎、主事若干人。汉知事四人，主事二人，经历二人。康熙时裁汉员，惟满员独存。司蒙古内、外部落诸务，分司六，曰旗籍，曰理刑，曰柔远，曰王会，曰典属，曰徕远。旗籍司掌内四十八部落疆域、袭封、谱族、旗制诸典。故各析部族畛域，勿使侵占，其台吉有分析者，则加其赋，人丁滋蕃满百，许改官属以督之。其孳畜牛羊诸物，视其土之寒暖可种植者，许其自率蒙古人丁以耕。容留汉人，及以货易土者戒之。诸王公有袭封者，先辨其嫡庶，考其德行，然後授以印绶。其弱小者，择族人之忠正者护其印，既冠而後纳之。三岁修其谱牒，辨其贵贱。每旗设都统一人，秩二品，副军二人，秩三品。命诸王公自选其宰之良者授之，而部臣岁课其政令，有不职者易之，暴戾者罪之，并饬其王公焉。

王会司掌朝贡、会盟、聘享、武备诸政。藩王充补近侍者，岁一朝，余则三岁一朝，各於岁终分班入觐，辨其名位，给以廪饩。凡朝，郎官领入大内，按照爵秩，列於宗室王公下，朝见如仪，元旦、上元亦如之。岁朝，上宴诸藩於紫光阁，贡则视其土之所宜，禾黍皮帛以及牛羊诸物，部臣受贡。翌日，寓其使於署中。俸币则视宗室王公之半，有勳业者加之。部落有荒馑者，部长捐金以救，乏则请赈於朝。使入，许以驿传，视其途而赉之。国有大丧，则集诸藩王奔讣入次，举哀如仪。典属司掌外汗四部落。各分视其畛域，奠其土宇，教以德化，理其政绩，旗制会盟，咸如内藩。屯戍将帅士卒，食其屯，乏则济以饷。每岁阅武，本司司员二人往视之，其技良者，赉其部长以兵仗，弱者罚。柔远司掌外盟诸部朝觐， 宴飨， 聘纳诸仪。 汗诸长四岁一朝， 薄海诸长三岁一朝， 杜尔伯特， 西藏诸部长不限以年， 五岁请命於朝， 许以则觐。 贡期， 汗三岁 一贡， 西藏间岁一贡。 各视其土之所宜， 汗贡马， 驼， 羊， 羯诸物， 西藏， 青海贡藏香， （登毛）毾， 马， 驼 ， 享使颁赏如内藩。

徕远司掌回部疆土分封、朝会、聘享诸政。嘉峪关外之回部，若吐鲁番、辟展、英吉沙尔、库车、巴颜岱、巴里坤、乌什、阿克苏、叶尔羌、和阗等，悉属之。其旧疆建诸王二，咸如蒙古诸藩，余则置伯克司之。伯克者，回部长吏也。三载更之。外藩如布鲁特、哈萨克、安集延、爱乌汗诸属国，皆置译使以通其语，朝聘宴享，悉如朝鲜、琉球。

理刑司掌蒙古诸刑名。自斩绞外，罪止鞭扑，不及徒流，而以牛马作赎，罚数惟九，牛三马六，递以加之，穷者贳之，富者倍之。

翁文端两为祭酒翁文端公心存以大理寺少卿丁艰，服阕还京，补国子监祭酒。祭酒秩从四品，理少秩正四品，不得降补，时宣宗亟欲擢用，故有是命。於是文端两为祭酒矣。

黄寿廷授司业香山黄寿廷生於乾隆庚午，至道光庚戌，钱塘许信臣祭酒督学粤东，始补博士弟子员。咸丰辛亥，钦赐举人。壬子，授国子监司业，时已百有三岁矣。某赠以联云：「四朝身历昇平日，百岁人呼矍铄翁。」

钦赐司业世人视翰林至重，一若人而翰林，则无论德行节操，学问事功，无一不登峯造极者。持此见解，深入肺肝，根深蒂固，牢不可拔，虽通儒钜子不免。光绪甲午恩科会试，有钦赐进士湘人某，年一百十四岁，殿试後，钦赐国子监司业，盖宠异之也。某意殊不慊，谓：「某某年仅百龄，某某且未逮百龄，皆蒙钦赐翰林，何独於吾靳弗予也？」

世祖以汤若望掌钦天监顺治甲申十一月，以汤若望掌钦天监事。时若望疏言：「臣等按新法推测月食时刻分秒，复定每年进呈书目，重复者删去，以免混淆。」得旨：「钦天监印信，着汤若望掌管，所属官员，嗣後一切占候选择，悉听举行。」

乐部乐部在京师西安门内，国初沿明制，设教坊司，有奉銮。其属，左、右韶舞司乐四人，协同官十人，俳长无定员。 「 或云用领乐官妻四名，领女乐二十四名，由各省乐户挑选，入京充补。」 凡东朝行礼筵宴，随钟鼓司进，入宫作乐。顺治辛卯，改女乐，乙未，复之，己亥，又改用太监，遂为定制。雍正己酉，改为和声署，礼部、内务府、太常寺、鸿胪寺皆领之。乾隆壬戌，始命王大臣总理乐部事，王一人，侍郎一人，皆兼职也。

凡郊庙祠祭之乐，神乐署司之，仍隶於太常，和声署则隶内务府，以掌殿廷朝会宴飨之乐，俗呼为南府。宫中庆贺宴飨之乐，掌仪司司之，铙歌鼓吹前部大乐，銮仪衞司之，其优伶皆内监也，亦即古教坊司。又有蒙古乐舞、回人乐舞、缅甸乐舞等，至大燕，则用之，以示徕远之意。

罢十三衙门世祖开国，鉴明代宦官干政之失，始设内务府，罢太监不用。顺治癸巳，设乾清宫执事官及直殿局。甲午，裁内务府，置十三衙门。凡八监，曰司礼，曰御用，曰御马，曰内官，曰尚衣，曰尚膳，曰司设，曰尚宝。有三司，曰尚方，曰钟鼓，曰惜薪。有二局，曰兵仗，曰织染。嗣改钟鼓司为礼仪监，尚宝监为尚宝司，织染局为经局，後又改尚方司为尚方院。庚子，又改内官监曰宣徽院，礼仪院设郎中以下官。辛丑二月，世祖以遗诏罢之，并治满洲佟义、内官吴良辅变易旧制之罪。吴良辅论斩，以佟义已死，削其世职，其党大学士刘正宗以年老免死，於是革去十三衙门。後设内务府，以御用监之职立广储司，以尚膳监之职改采捕衙门，以惜薪司之职改内工部，又改御马监曰阿敦衙门，兵仗局曰武备院。

内务府自古宫禁服御、饮食必有专司，惟周礼分设各官，统於冢宰，後世皆以宦寺掌之。国朝剏立内务府，以旧仆司其事。入关後，复以明三十二衞人附之，凡内廷之会计、服御、物饰皆属焉。

广储司掌库六： 曰银库， 曰缎库， 曰衣库， 曰茶库， 曰皮库， 曰瓷库， 茶库兼收人葠。 初名御用监， 顺治辛丑改。 其初进项不敷， 檄取户部库银接济。乾隆时， 高宗亲为裁定， 汰 费， 岁支六十余万两。 後盈积， 转充外府之用。

会计司掌领皇庄田亩事。田各有等，盛京庄八十有四：一等庄三十五，二等庄十，三等庄八，四等庄三十四。山海关外庄二百十一：一等庄六十六，二等庄四，三等庄二十，四等庄百二十一。喜峯口、古北口外庄百三十八，均一等。归化城庄十有三。畿辅庄三百二十二：一等五十七，二等十六，三等三十八，四等二百十一，半庄七十一。每庄设庄长一人，瓜田菜圃置长亦如之。各庄共地一万三千二百七十二顷八十亩有奇，赋粮九万三千四百四十石，菽二千二百二十五石，刍八万一千九百四十束有奇。编比壮丁，三年一次，盛京及关外、口外各庄由总管、将军、都统等，畿辅由内府委官，各具册至府，由府汇册奏闻。皇子分封，各按爵秩，给以庄地、人丁，公主、郡主赠嫁亦如之。宫女选内府三旗佐领、管领下女子年十三以上者，造册送府，奏交宫殿监督领侍等引见。入选者留宫，余令父母择配，留宫之女，至二十五岁遣还择配。收录内监，由礼部册列姓名、籍贯移府，总管太监察其来由无异，委年老内监一人验实具奏，候旨分拨。年老者听其回籍为民。支领内监月费，执事人匠役饩廪皆隶之。

掌仪司掌奉先殿 「 大内景运门东。」朔、望瞻拜，岁时荐新，诞忌祭享出入启告之礼。前殿後殿均九间，中为穿堂，缭以周垣，供奉列圣、列后神牌，遇朔望、万寿圣节、元正、冬日及国有大庆，恭奉列圣神牌，前殿祭祭飨礼成，还御後殿寝室。礼仪祭器，一如太庙制，惟不设牲俎，不行饮福受胙礼，王公不陪祭。其乐有《贻平》、《敉平》、《敷平》、《绍平》、《光平》、《乂平》诸名，亦异太庙之奏，遣官行礼，与太庙仪同。遇列圣、列后圣诞、忌辰及元宵、清明、中元、霜降、岁除等日，於後殿行礼，神位前设镫酒脯果实。寿皇殿尊奉圣祖、世宗、高宗圣容，遇圣诞及忌辰，上躬率诸皇子及近支王展谒行礼，岁时奠献，一如事生仪。外藩蒙古，岁除及正月十五日赐宴，奏请命进酒大臣、内管领备筵九十席，宴於保和殿及正大光明殿。届时，鸿胪寺、理藩院引蒙古王、公、台吉入，领侍衞内大臣序王公班次，八旗一二品武职亦预焉。上陞殿，奏《隆平》之章，蒙古王、公、武大臣各就席，行一叩礼，坐。丹陛清乐作，奏《海宇昇平》之章，尚茶正率侍衞等举茶案由中道进，至檐下正中北向跪，注茶於碗。进茶大臣奉茶入中门，羣臣皆就本位跪，进茶大臣由中陛升至御前进茶，退西立。上饮茶，与宴臣僚咸行一叩礼。进茶大臣跪受茶碗，由右陛降，出中门，众皆坐。侍衞等分授与宴臣僚茶，皆於本位一叩，饮毕复行一叩礼。尚茶正彻茶案退，乐止。展席幂，乃进酒，如进茶仪。进酒大臣出，尚膳正率所进膳，殿廷清乐，奏《万象清宁》之章，尚膳正奉旨分赐食品各席遍，乐止。奏《庆隆舞》、《扬烈舞》以次毕，殿内奏《喜起舞》毕，上召王公大臣及朝鲜等国使臣赐酒，羣臣咸跪受，一叩，卒饮。朝鲜国俳进，百伎并作，退。尚膳正升，彻御筵，与宴之王公大臣等咸谢宴，行一跪三叩礼。丹陛大乐作，奏《治平》之章，上还宫，鸿胪寺、理藩院引外藩及百官以次退。皇子成婚，公主下嫁，设宴其邸，与内廷宴同。皇子成婚，钦天监先期诹吉以闻，乃命夫妇偕老之大臣传旨曰：「以某官女某氏作配皇几子为福晋。」福晋父率合族谢恩，行三跪九叩礼。择吉，简内臣侍衞随皇子诣福晋家行文定礼。福晋父率合族彩服迎於大门外，延皇子入，至正寝，西向，行三叩礼毕，皇子回宫，福晋父率族人送大门外。诹吉行纳采礼，以内务府大臣、宫殿监督领侍充使。及门，福晋父迎入中堂谢恩，行三跪九叩礼，与宴大臣陪福晋父及族人在官者宴於中堂，内务府命妇女官同陪女眷宴於内室毕，内务府大臣暨宫殿监督领侍回朝复命。成婚先一日，皇子於皇上、皇后前行礼，福晋母率诸妇至皇子所居宫中，设牀帐妆匲，工部於宫门及皇子所居宫悬彩。届吉时，於皇子宫设锦褥二，东西向，设酒馔案於前，置两爵两卺於案。请皇子西面，福晋东面，相向行两拜礼，各就坐。执事者执金瓶，女官以卺爵酌酒，合和以进，皇子与福晋皆饮，乃进馔。酒馔三行，皇子与福晋起，仍行两拜礼，彻馔案。次日，皇子偕福晋朝见皇上、皇后，女官二人引皇子居左稍前，行三跪九叩礼，福晋居右稍後，行六肃三跪三叩礼。公主下嫁亦如之。王公之女奉旨授为和硕公主、郡主暨宗女抚养中宫者，其下嫁之礼，视爵秩以别差等，筵宴会礼部办理。进时宪书，进春牛，皆如礼部仪。凡妃嫔大事，皆会礼、工二部，按例遵行。

都虞司掌内府兵衞。训练内府护军、骁骑，岁以春秋二季，由该管官督率操演，各赏罚有差。宿衞大内，护军统领宿神武门内，掌顺贞门钥，大内後复道中，皆内务府护军值宿，其值宿西华门北者，合护军、骁骑、步军及三旗服役人。銮仪衞校尉别立班次，曰防范兵，专司戒火。皇后内廷主位出入，以内务府总管或散秩大臣一人，司官八人，内府护军统领一人，护军参领四人，护军校十人，率护衞豹尾班执枪者十人，佩仪刀者十人，翊衞护军百人，导引扈从。皇子、福晋出入，递减骑从。畿辅行宫，京东七处，京西四处，京北六处，口外十三处，各设千总若干人，分隶汤山、盘山、黄新庄、热河各总管管辖。捕牲乌喇官弁亦隶焉。

慎刑司掌太监、苏拉等词讼。审谳内府所属人犯，罪在杖一百下者，依律议结，一百以上者皆移送刑部定拟，如事干宫禁者，请旨鞫问。内监私逃，按其次数，分别自首、被获，治以枷杖等罪。

营造司掌匠役，均有定额。内府所属在官执艺者，於佐领营领下选取，招募民匠，於工部咨取。又设司匠领催以督率之，缺补惰除。凡修造紫禁城内工程，小修、大修、建造，皆会同工部，大内缮完，由内府匠人自理，禁城墙垣有应修理者，奏交工部，均由钦天监诹吉兴工。

庆丰司掌牧畜。 定额， 设内三圈於西华门外， 飬骟牛十有二， 牝牛六， 牡牛三， 青牛一， 乳牛无定数。 设外三圈於南苑。 设羊六圈於丰喜， 设牛羊群牧於张家口外。 各牧所牛羊， 均由该管官烙印。 典牧设厩， 副若干人， 厩丁， 司菽等夫以次递减。 口外牧群设总管一， 人副管二人， 牛羊群协领， 牧长， 牧副， 牧丁若干人， 隶张家口外总管管辖。 大淩河牛群隶盛京将军管辖。 郊庙祭祀， 皆用厩牛。 岁以三月十五日後四月初一前， 於南苑宽闲丰草之处牧放， 停止飬菽， 以九月二十日後十月初五日前各归原圈饲养。 视牛犊毙损之多寡， 以别功过。 游牧诸群， 每三牛三年孳生一犊， 三羊三年孳生二羔， 於定数内缺少者治罪， 定数外孳生者由总管奏闻。

上驷院掌圉牧。设内厩於紫禁城，外厩於南苑，牧羣於盛京及张家口外。以畜马籍其数而领之，稽查与庆丰司牛羊同。其供直，以内厩御马四，齐其鞍辔，立院门外。行幸驻跸，以御马六，立圈门右。车驾巡幸，日以十马备上乘御，由内院大臣奏请於御马内，简其尤良者以从，其驾车马及公马橐驼之数，附疏奏闻。扈跸各执事官役、内监所乘之马，由所司行院，如数以公马拨给。禂马，岁春秋二祭祷马於神，系帛於御马鬣尾以为识，凡三十匹。附养四色马四十匹，祭堂子，率以十匹诣神前受厘，系丝帛亦如之。

奉宸苑掌御园亭河道，南苑、西山稻田事。网户，沙河二十六人，霸州四十六人，江南六人，岁给米有差。河道应通濬者，知会工部修理。玉泉山稻田十有五顷，供上方玉食，余田三十余顷，皆徵租赋。御河、三海诸处，岁有莲藕之租，均量地薄徵，以供内庭植花卉之用。

武备院掌上甲胄、弓矢、兵仗及鞍辔、行帐、盖褥。御殿设绣盖，巡幸卤簿设黄罗销金九龙三檐曲柄华盖。春冬用黑貂褥，夏秋用黄龙绮，於换季日更易。兵仗皆由院敬谨修造，御用弓矢，皆选盛京之良楛砮石以造之。采办物料，岁支崇文门税务银千两，交各省办理。

内府人员不任部院定制，内府人员充本府差使，不许任部院，惟科目出身者，始许与缙绅伍，故国朝内府大员，罕有勳绩可称。惟金恪恭公简自内府司员进登六卿，以勤慎受高宗知。

汉臣总理内务府工程处大庾戴文端公衢亨，以清慎悫诚为仁宗所知，命为总理内务府工程处，冀变历年积习也。而三督工程，皆获咎谴。初以监修吉地失察工弊，夺一官，褫宫衔花翎。继以裕陵隆恩殿专金四柱俱丈二围大木，而十五六年之顷，遽致蠹朽，时方由河督起病，坐是迁副都。及予告归，适宝华峪地宫渗水，被严旨，与相国英和同逮。籍家产，才值万余缗，宣宗意稍解，除名放还。

銮仪衞銮仪衞沿明锦衣衞制，不司缉探，掌衞者一人，七所隶之。左所掌辇辂，右所掌繖盖、仪刀、弓矢，中所掌麾、幡幢、纛节钺、仗马，前所掌扇、拂、罏、盒，後所掌旗、瓜、金吾仗，驯象所掌仪象、骑驾、卤簿、《铙歌大乐》，旗手衞掌金钲、鼓角。其署列刑部之次，校尉、舆隶等，仪犹明制。管衞事大臣到任，拜印陞堂，悉如部制，秩虽次领侍衞内大臣，而威仪过之。钟鼓司司谯漏，城北钟鼓楼，每夕委官校尉直更。神武门钟楼，上驻跸圆明园，则每夕钟记更漏，上在宫日，则已。午门钟鼓，上祀郊庙受朝贺时，鸣以为则。銮仪衞初有汉员，後以满洲侍衞间之，名曰銮仪衞侍衞。雍正时，改汉员为汉军，满洲侍衞亦改定冠军、云麾等名，惟汉武科甲侍衞仍旧名。後许外放绿营武弁，汉军人员视为捷径，掌衞者复受私谒，故事多诿惰。仁宗亲政，特简大臣挑取，弊始革。

宗室任职官国初宗臣，皆王公世廕，无任职官者。圣祖念宗臣无入仕之途，乃钦定侍衞九十人，命宗室挑补。雍正中，裁汰宗人府满洲司员笔帖式之半，皆命宗室人员充补。乾隆时，又设宗室御史四员，为司员升阶。嘉庆己未，以特设宗室繙译乡会试科目，六部理藩院亦增设宗室司员。满缺任汉人雍正时，满洲副都御史缺出，世宗命九卿密保，鄂文端公尔泰奏许希孔忠直可任。上曰：「彼汉人，碍於资格。」文端曰：「风宪衙门，为百僚丰采，臣为朝廷得人计，不暇分满、汉也。」上可其言。踰年，始调汉缺。

汉军用满缺国初定制，汉军皆用汉缺，至六部司员，则有专为汉军而设者。雍正时悉汰之，并入汉员中，是以汉军之升转甚难。乾隆时有破格用满缺者，范时纪任满洲户部侍郎，范宜清任盛京工部侍郎，李侍尧任热河副都统，孙庆成任满缺户部侍郎兼护军统领。嘉庆时亦有之，范建丰任满缺吏部侍郎，李毓秀任热河都统，张百龄任满缺刑部尚书，复调左都御史，皆旷典也。

笔帖式笔帖式为旗人进身之一途，各衙门皆有额设候补者。国初之大学士达海、额尔德尼、两文成公，领侍衞内大臣一等公文忠公索尼诸人，皆起家武臣，以精通满文，皆特恩赐号巴克什。巴克什，即笔帖式也。

且微员中之似无足重轻而关系极重者，莫如笔帖式。虽堂官不甚重视，司官亦羞与为伍，彼亦自侪於书吏舆儓之列。然三年大计，保列一等，不数年，题升郎官，掌印钥矣，又不数年，外任监司太守矣。

内院笔帖式国初，督抚多用汉人，文移用满文者皆不识，外省委内院笔帖式数人，代司满字文书。後内三院改为内阁翰林院繙书房，而督抚衙门笔帖式仍未更正。

爵邸员额定制，亲王长史一员，头等护衞六员，二等护衞六员，三等护衞八员，四五六品典仪各二员，牧长二员，典膳一员，管领四员，司库二员，司匠、司牧六员。世子减二三等护衞各二员。余如故。郡王减二等护衞二员，三等护衞三员，四品典仪二员，牧长一员，典膳一员，余如故。长子减头等护衞三员，余如故。贝勒减头等护衞四员，增司仪长一员，二等护衞二员，减五品典仪一员，司牧、司匠皆减。贝子减二等护衞六员，增三等护衞二员，减六品典仪二员，增七品典仪二员，八品典仪二员。镇国公减三等护衞二员，其余如故。至包衣参、佐领，亲军校，护军校，包衣骁骑校等，皆视其佐领亲军马甲之多寡，以递设之。惟怡贤亲王以赞襄世祖，庄恪亲王以辅翊高宗，封双亲王，其护衞皆倍增之。嘉庆初，仁宗谕仪、成二王皆增设头二三等护衞各二员，定亲王、庆郡王皆增设头等护衞一员，二三等护衞各二员，皆旷典也。

京城管理地面之官京城管理地面之官不一，曰步军统领，司内城盗贼也；曰外营汛，司外城盗贼也；曰五城巡城御史，司阊阎词讼也；曰街道厅，平治道途也；曰顺天府尹，大兴、宛平两县，职在郊垧，城内之事不负责也。然相沿既久，渐至侵官，偶有违言，任人赴诉，任便拘捕，听官所为。盖其职不相统摄，民亦莫知适从，辇毂之下，肃清不易，亦大率由此也。

其中惟步军统领之权为较重，苟得其人，尚可为理，向以恩文肃公桂为称职。其为政尚严厉，街衢琐事，无不周知，奸人不得逞其技，至造歌谣以谤之。先是，技勇营人多粮少，用之不能得力，恩为奏减其额之半，俾人领双粮而严於选，於是番役始可用。又各街堆铺虽有兵，而夜多私宿於家，恩复奏许铺兵携眷，於是夜巡始严。後则以文锦如总兵秀为称职。凡道途小不修，立呼铺兵鞭责，俟平治毕始去。救火巡夜，多以兵法部勒之。且清廉不名一钱，故能孤行己意。盖京师街巷，皆有堆铺，有官司之，凡水火盗贼及民家细故之须闻於官者，皆可一呼即应，法至善也。乃日久弊生，始而捕盗，继而讳盗，终且取资於盗，或代盗偿其直。街市小窃俗号小绺者，倘被其窃，苟鸣之官厅，三日之内，无不返者，返则重酬之。

顺天府府尹顺天府府尹，即古京兆尹之遗。国朝三品官皆用铜印，顺天府尹独以银，重之也。雍正癸卯，特简大臣兼理府事，较之部院堂上官，尤清要也。蔚州魏敏果公象枢尹京兆时，尝自署一额，书「我愧包公」四字，自後秦小岘侍郎瀛遂於署之听事，榜曰「知愧堂」。

议遣重臣监察督抚康熙乙巳，停巡按，议遣重臣监察督抚，省各二人。吏部尚书阿思哈等主其议，冯溥、徐元文力持不可，议乃寝。

朝鲜采诗使康熙朝，嘉定布衣孙致弥以都尉耿某荐，特旨赐三品服，充朝鲜采诗使。戊辰，入词苑，旋罣吏议。後复起用，至翰林院学士。

浙江观风整俗使雍正丙午九月，世宗以浙江风俗浇漓，特授光禄寺卿王国栋为浙江观风整俗使。并停浙江乡会试，盖以文字获罪之汪景祺、查嗣庭皆浙人也。

外臣加宫衔太子所居为青宫，本朝虽不建储，而太子太师、太子太傅、太子太保、太子少师、太子少傅、太子少保仍设之，以为大臣特殊荣宠之加衔，谓之宫衔，如加太子少保衔者曰宫保，加太子太保衔者曰宫太保。虽列二品，而一品之尚书苟得之，亦至以为荣，固不以品级论也。其後外臣乃亦有得之者，则以其服务於我国也。宣统辛亥八月，太子少保衔总税务司英人赫德卒，晋赠太子太保衔。

编订各省官制光绪丙午九月，德宗命煸订各省官制，盖继厘定京官制而发也。 「 京官制至是有已厘定者，若内阁、军机处、外务部、吏部、学部均如旧；巡警部改为民政部；户部改为度支部，以财政处、税务处并入；太常、光禄、鸿胪三寺并入礼部；兵部改为陆军部，以练兵处、太仆寺并入；商部改为农工商部；另设邮传部，理藩院改为理藩部。各部除外务部外，均设尚书一员、侍郎二员，不分满、汉，都察院改为都御史一员、副都御史二员，大理寺改为大理院是也。」

世宗破除文官回避本省之见官员补授之例，回避本省，而如江苏之与安徽，湖北之与湖南，陕西之与甘肃，亦称同省，例应回避。雍正己酉，江苏、安徽、湖北、湖南、陕西、甘肃尚未分省，世宗以江南之上江、下江，湖广之湖南、湖北，陕西之西安、甘肃，虽同在一省，而幅员辽阔，各设巡抚司道以统辖之，其情形与隔省无异，且既系同省，则於彼处之人情土俗较为熟悉，未必不於地方有裨。嗣後此数处府、州、县以下官员，不在本籍巡抚辖下者，不必回避。

银铁二匠以保举而贵显青浦叶雨臣，名梦雷，幼习银匠。及冠，北游至京师，受佣於人。康熙某年端午，同伴皆出游，明珠经其肆，出元宝一令剪之。叶为跳剪两端，不差累黍，明叹赏，招至邸，令司会计。寻以嬭娘女佛氏妻之，并保以官，使入户部供职。其母初佣於邵氏，雍正时，以病乞归，自奉奢侈，为乡人官臬司者所劾，遂籍没。高宗登极，始赦回。其族弟有名照二官者，初业锻铁，雨臣贵，招之去，亦得官，由知府擢巡道。

吴湛山一岁九迁固始吴湛山中丞士功起家部曹，自乾隆丁丑暨戊寅，仅一载，由楚臬而护楚抚，升陕藩，护陕抚，既调直藩，再调陕藩，再护陕抚，旋授闽抚，仍留陕抚兼管陕藩，盖一岁而九迁也。

阮文达佩六印阮文达官粤时，以两广总督、两广盐政、摄广东巡抚、太平关税务、广东学政、粤海关庶务，共佩六印。时适生孙，因以六印名之。

宣宗重科举出身宣宗任用官吏，颇重科举出身之人。故有由道府两三年而至督抚，由童生不二年而至二品官者。

满汉督抚世祖入关时，初议各省督抚尽用满人。时柏乡魏文毅公裔介方为给事中，独抗疏力争，谓国家抚四海大一统，当宏立贤无方之治，不当专用辽左旧人。朝廷亦重违其论，议遂寝。

康熙时，三藩既平，仅议定山西、陕西两抚不用汉人而已。当时汉大臣之为督抚者，本多於满人，故议用满人巡方以监察之。雍正一朝，督抚十七八皆汉军，朱批谕旨常有斥汉军卑鄙下贱之语，大书特书，殆不一见。至乾隆朝，则直省督抚满人为多，满人仕外官者，能洊至两司，则已为极品矣。及季年，各省省督抚凡二十有六缺，汉人仅毕沅、孙士毅、秦承恩三人耳。

世宗增设四川总督雍正辛亥，大军征噶尔丹策淩，世宗以川陕地广，又理军需，总督一员，难於控制，特旨增设四川总督，即以四川提督黄廷桂补授，兼管提督印务。乾隆丙辰，西陲军务告竣，裁川督，廷桂仍为提督。後於戊辰年复设总督，始为定员。方恪敏父子叔侄总督桐城方恪敏公观承以布衣赐中书，官至太子太保，直隶总督。子勤襄公维甸继之。而犹子来青宫保，亦官至兼圻。

尹文端久督两江尹文端公继善，字元长，姓章佳氏，世居盛京。父文恪公尹泰时方罢祭酒家居。世宗居藩邸时，奉圣祖命祭三陵，会雨，宿其家。与文恪语，奇之，问：「有子仕乎？」对曰：「第五子举京兆。」曰：「令见我。」即文端也。及文端试礼部，将谒於邸，而世宗践阼，乃止。中雍正癸卯进士，引见，上喜曰：「汝泰子耶！果大器也。」入翰林，未踰年，授广东按察使。甫抵任，迁副总河，未半年，迁江苏巡抚，去释褐甫六载。後督两江几三十年，久之，拜文华殿大学士，仍留江南。次年召还，临行，吏民环送悲号，文端不胜凄怆。过村桥野寺，流连小住，慰劳送者。其再督江南时，吴民有「吉甫再来天有眼」之谚。年八十余卒於位。

李文忠久督直隶咸、同以还，朝廷简授直隶总督，辄择其勋业资望独出冠时者，故李文忠公鸿章任期为最久。盖以直督为疆臣领袖，凡有大兴作大改革必先咨之，而疆臣遇有要事亦必先以函电探询意旨，亦实遥握中央政府之权也。

黄崑圃抚浙之早康熙朝，宛平黄崑圃，名叔琳，年十九，已官至浙江巡抚。疆臣持节，殆无蚤於此者。

任道熔累迁至督抚宜兴任筱沅中丞道熔尝以拔贡为奉贤训导，咸、同兵事兴，遂从戎，积功，保道员。累迁至浙江巡抚，擢河督。

鄂文恭由笔帖式至巡抚仅六年满员升迁较捷於汉，以缺多而人少也。承平时循例升官，八旗中以鄂文恭公弥达为最速。文恭於雍正癸卯，犹一笔帖式也，旋授吏部主事，至庚戌，已擢广东巡抚。由微员至疆臣，食俸仅六载耳。

徐文穆以皖抚查办浙江事件雍正甲寅，徐文穆公本方抚安徽，二月初六日奉旨充浙江查办事件大臣，令由安庆赴浙，会同浙江总督程元章审讯事件，盖会审接壤江西铅山之江山县匪类王益善一案也。其会同元章复奏之摺有云：「据詹子彬供称，劄付系向文阳王吴士荣领来，是督兵大元帅。徐敏也有劄付，是提调。天下兵马大元帅，原系希图骗人财物，捏称天卜将乱，领此劄付，便可保守身家，兼得做官。因照吴士荣给劄式，刊刻劄板，与祝芳昇合夥，四处煽诱，卖与王益善、张齐云、周德、黄雄、黄邦奇、周士兴、王昌宇、周灿、周统、锡管连、陈明章、周廷凤、祝芳昇及已故之吴元德、鄢国嵋各劄付一张等语。起出劄付劄板，及提各犯，讯无异。嗣於四月初六、初七等日，准江西抚臣由江南先解到首犯黄森官等一十五名，臣等复加察审。初犹狡供，迨至严加夹讯，并将盟布令其自行阅看，始供原因开店折本，无可营生，遂於雍正十年三月内，与傅秀山商量，在江西省城创造斋堂，设立三皇圣祖教，即圆敦大乘教，又白阳会等名目，煽惑愚民。而森官之父黄廷臣则自称为天老爷，又称黄大师，森官则为弥勒佛紫薇星。不但入教男妇皆奉为教主，即伊胞叔亦甘心下拜。其後附和者众，森官则居然以紫薇星自居，遂与黄雨珍、熊簪举、周簪凤结为生死之交，因而狂悖之语，形於盟布之内，不轨情形，已属显然。惟散给劄付之处，坚供止有堂簿，并未造劄。若果有伪造情弊，盟布经书已经搜获，劄板安能隐藏？再提吴士荣研审，据称系伊自造劄付，诓骗詹子彬、徐敏，恐其不信，故自称为文阳王等语。但黄森官父子设立斋堂，创议起自傅秀山，而各犯又曾供傅秀山为军师，是造劄实情，必傅秀山到案质讯，始成信谳。今於四月二十日，准江西抚臣谢明咨报，傅秀山一犯，分差查拏，业在福建地方拏获。臣等现在咨提，应俟提到傅秀山与各犯质对。至封禁山聚有夥党之处，夹讯黄森官，虽供并无同夥，复令前在衢州府供有千余人之祝芳昇质对，则称得之詹子彬，而詹子彬又称吴士荣所说，及提吴士荣究讯，复称庚子年间闻铅山地方有强盗说过是封禁山，所以借此哄人等语。惟是封禁山地连江、闽，周围辽阔，封禁日久，易致藏奸。臣程元章已经会同江闽督抚委官前往山内，严密搜查，尚未回报。而四月十一日，又据江山县呈报，准玉山县关称，讯据获犯曹小胡供称「封禁山内有个齐阳王在里头，姓齐」等语，更非无因。臣等现在提讯，尚未解浙，除现在行提江西应质要犯一十五名，俟解到之日，再加确审，按律定拟，另行奏报」云云。文穆籍隶钱塘，以本省之人，查办本省事件，衣锦还乡，此为仅见。

巡抚加提督衔乾隆庚申，河南布政使黄定疏言：「豫东二省止有总兵，并无提督，凡队伍之整弛，弁员之勤惰，及墩台营房之防守疏密，抚臣不相统属，难於稽查。若添设提督，未免纷更成例，请照山西例，加抚臣提督衔。」得旨，允行。

伊里布擢巡抚之速伊里布，字萃农，以通判起家，至大学士。尝与客自道其生平，其言曰：「人生枯菀升沈，或由福而祸，或由祸而福，皆有定数。不见予年五十，犹於滇省节署堂皇西偏，枯坐胡床，仰屋默数木椽方砖时耶？」客请其说，曰：「予初选云南通判，因公罣吏议，去官，穷滞不得归。欲谒抚军，求谕寅寀，筹赆资，阍暂斥不与通，恳再三，始颔之，令少待。但见大小吏分队晋谒白事，司阍者次第传命，意以为当及己也。日晡，忽闻阍者大声言曰：「抚军今日接见属吏，一一处分公事，为时久，惫甚矣，尔且退，期以诘朝相见。」予趦趄徒步归，往返三日，皆如之。惟日於节署堂皇西偏支胡床，屏息枯坐。始仰屋默数厅事自西讫东之木椽若干，继默数所嵌之方甎若干，目谛心识，顺算逆覆，周而复始。既，抚军但语郡守为道地，仅敛白金百两为赆，而抚军固终未得见也。

「滇去京师万里，途长赀短，因孑身入都称贷，不意都中戚友，见予免官，相率避道，无一存问。故事，旗员因公去官，例许请觐，有旧胥谓予曰：「君困若此，盍援例请觐，倘邀旷典，未可知。」」因如其言，得具文上请。时朝廷方廑念滇中苗疆事宜，以予从滇来，特召见，垂问苗情，予据实条陈。奏对称旨，上嘉悦，敕以原官仍回滇视事。戚友闻予复官，渐有来庆贺者，及陛辞遄发，旋奉命擢郡守，戚友来者愈众，有推荐纪纲者矣，有馈赠食物者矣，且有不向称贷而殷殷嘉惠程币惟恐拒而不受者矣。予迫於朝命，不敢濡滞，甫出都，即奉诏简授监司，并谕兼程驰驿赴任。抵滇，即日谒抚军，阍者见予至，亟趋前，言笑和悦。比将命入，抚军即传命曰：「请。」见予着监司冠服，讶曰：「君尚不知耶？昨已奉诏，命君陈臬滇中，君尚不知而犹衣此耶？」命左右速为具按察冠服，即於节署更易。两年之间，由滇臬转布政，迁巡抚。受命之日，诣节署堂皇，接印毕，仰见堂皇西偏屋椽方甎，历历在目，因忆昔支胡床枯坐其下，三日往返，欲求一望见抚军颜色而不可得。固不料当日求见不得之抚军，两易寒暑，竟及身而代之也。」

琦善三十岁任巡抚道光间，琦静庵相国善以荫生官刑部，时未逾冠，为汉族老辈所侮，心大恨之，以三百金延一部胥在家，事以北面，二年而尽其技。二十五岁擢京堂，特派查办事件。二十七岁任豫臬，连劾二巡抚去任。三十岁，即由江宁藩司擢山东巡抚。

江淮巡抚设而即裁光绪甲辰十二月，改漕运总督为江淮巡抚。初，署两江总督端方代奏翰林院修撰张謇条陈，请於徐州建立行省，御史周树模亦请裁漕运总督，均下政务处议。至是，议覆，改漕运总督为巡抚，仍驻清江，名为江淮巡抚，江、淮、扬、徐四府暨通、海两直隶州全归管辖，仍由两江总督兼辖。奏入，允行。乙巳三月，裁之。

巡抚加尚书衔岑制军毓英巡抚福建时，谭制军锺麟巡抚浙江时，皆加兵部尚书衔。巡抚有头品顶戴者移抚他处，皆照例题请，其加尚书衔者，则特典也。若李鹤年抚河南，刘锦棠抚新疆，皆加尚书衔，一则以曾任总督，一则以万寿盛典赏之，不在此例。至光末宣初，则此类甚多，不悉记矣。

巡抚衔南城曾侍郎燠由翰林散馆授户部主事，甫擢员外郎，即蒙高宗特简两淮运使，既洊陟封圻矣，乞养事毕。仁宗以淮鹾疲惫日甚，特命曾以巡抚衔巡视两淮盐政。

光绪朝，刘锦棠以提督改新疆巡抚，刘铭传以提督改台湾巡抚，张曜以提督改山东巡抚，皆先赏巡抚衔。

李如兰由训导至藩司榆次李方伯如兰初官泽州训导，雍正初年，以例当改主簿，与同辈三十六人入见。奏对独当上意，径授高邮州知州，累迁至四川布政司使。

江苏有两布政使乾隆庚辰，高宗以江苏钱谷殷繁，令增设布政司分理。尹继善等奏请分江宁、淮南、扬州、徐州、通州、海州为一布政使，驻江宁；苏州、松江、常州、镇江、太仓州为一布政使，驻苏州，而以安徽布政使移驻安庆。潘士成为本省运使潘士成，字德畲。以粤人授本省运司，一时目为至荣。寻以方伯因病出缺，兼署藩篆数日，乡里尤啧啧称羡，以为不易觏之遭逢。士成虽奢侈，顾嗜诗书，文人学士争集其门。所辑《海山仙馆丛书》着称於世。

守道巡道国初，设布政司左、右参政及参议，曰守道，按察司副使、佥事兼督学政曰巡道，以三四五品为差。康熙时，始议简放学政，由翰詹科道出任者为学院，由部曹出任者仍为学道。至雍正丙午，皆改学院。乾隆癸酉，省参政等兼衔，定为守巡各道，秩正四品。

各省道员准奏事道府同知准封章奏事，雍正时行之，後亦渐止。嘉庆己未三月初十日，仁宗以监司大员职任巡查，与京中科道相等，除知府、同知外，有准各省道员照藩臬两司例密摺封奏之谕。台湾镇道奏事台湾镇为挂印总兵，王命在焉。旧例，台湾镇道得封章奏事，每决囚，道至镇署会鞫行刑，奏事列衔，道居镇後，决囚坐次如之。上元叶抚部世倬为台湾道，谓坐次不合，力争，奏事亦由道主稿，他镇武人悉听之。都统音登额兼娴吏治，为台湾镇时，阅道中稿，常有商改，遂为叶所衔。道光初，叶方大用，陛见，奏音有微词，宣宗犹念音功，第令改镇天津而已。

新进士即用道府顺治己丑，春闱榜发，有新进士即用道府二十余人，分发两广。止此一科，後不为例。

左必蕃仍管扬州府知府事康熙朝，左必蕃以太常寺少卿守扬州，其结衔曰太常寺少卿仍管扬州府知府事。盖品秩虽埒，而一为京卿，一为外官，体制究有不同也。陛辞日，圣祖并赐以「世贞堂」匾额。蓝鼎元以知县被劾授知府漳浦蓝鹿洲鼎元，工古文，少与上杭刘鳌石坊友善，以文章经济相期勖，顾贫甚，尝着《饿乡记》以自慰。为诸生，受知於张清恪公。旋从其族兄台澎总兵廷珍平台湾朱一贵之乱，羽书露布，咸出其手。雍正初，贡入太学，以保举官广东普宁令。失上官意，被劾逮系。久之事白，世宗召见，即授广州府知府。莅任甫逾月，卒於官。

知府兼御史衔外官之加京官衔者，惟总督加右都御史衔，巡抚加右副都御史衔，以便白简言事，外此无兼台职者。惟雍正朝陈文恭公宏谋由台垣出守扬州时，仍带御史衔。

改知府为从四品知府旧为正四品，道员则视其所带布政使司参政、参议，按察使司副使、佥事兼衔为等差，有三四五品之异。乾隆癸酉，诏以钱谷、刑名二司分任，道虽兼衔，事难越俎，且知府为受辖於道而兼参议、佥事衔者，阶级反较知府为卑，不足以示表率。因定守巡各道皆正四品，停兼衔，而改知府为从四品。

和尚为知府嘉庆朝，有和尚而为官者。和尚俗姓王，名树勳，山西人。幼服役於扬州盐贾王家，仆也。後至京师为僧，号明心和尚。有口辩，多技能，兼挟异术，一时名动公卿，达官士庶皆有皈依座下者。一日，言於众曰：「尘劫且至，吾当往游善地。」遂出都，留发蓄妻，往依所善某中丞，为之夤缘捐通判，分发湖北。不数年，授襄阳府知府，旋以卓异赴部，御史石承藻廉得其状，劾之，得旨逮讯。词连百制府龄，谓百居京师，识明心，在湖北任时，又曾令王树勳占休咎。仁宗谕询百是否即一人，百覆奏，谓：「臣止知树勳为候补同知，不意其即明心也。」然百实与明心交好，固知树勳即明心之化身。後下刑部狱。奏上，仁宗震怒，发黑龙江编管，死於戍所。

训导授知州雍正丙午，海阳吴文伯以训导引见，奏对称旨，特授河南禹州知州。文伯父隆尝以奉化丞权县事，时方养疴奉化，得家书，伏牀北向叩头谢恩。

知州体制直隶州知州视守，知州视令。

丞倅盐官直隶同知、通判，名虽与丞倅同，职掌实与守牧埒，盖沿元、明军民府之制。至盐课司提举盐场大使，则分治井竈民事。

刘元燮辞道就佐贰湘潭刘侍御元燮在词馆有隽望，在谏院有直声。授苍梧道，辞不赴，遂以违旨谪广西佐贰，泊然束装而行。

大挑知县每届大挑，钦派王大臣在内阁举行。每二十人为一班，既序立，先唱三人名，盖用知县者三人。既出，继唱八人名，乃不用者，俗谓之八仙，亦皆出。其余九人不唱名，皆以教职用，自出，更一班进。大挑论品貌，以「同田贯日身甲气由」八字为衡。同则面方长，田则面方短，贯则头大身直长，日则肥瘦长短适中而端直，皆中选。身则体斜不正，甲则头大身小，气则单肩高耸，由则头小身大，皆不中选。拣选知县壅正丁未， 命吏部将会试举人拣选引见， 并令九卿各举所知， 举人内有同乡素日推服之人， 亦着举人公举。 或数人公举一人， 或十数人公举一人， 俱将姓名注册， 务须有犹有为有守之人， 方可推荐， 不准 滥。孝廉方正知县被举孝廉方正之举人出身者，以知县分发各省候补。有瘴知县广西乡试题名，每名下，注官至某官。顺治丁酉科， 「 是年广西始行乡试。」 第六名邓开泰，注云：「湖北有瘴令，盖当时知县缺，有有瘴无瘴之分。以粤人耐烟瘴，故专补有瘴缺。」

招民知县康熙初，凡招民百户送至盛京者，优叙知县，谓之招民知县。後经王文靖公熙上疏，言恐有不肖奸民，借赀为市，贻害地方，宜改授散秩，以绝徼幸。从之。

知县行取国初，以知县俸满行取，即得考选科道，康熙壬午，御史黄秉中疏言：「科道官由满洲、汉军陞补者，大抵积俸二十余年，汉人一为知县，三年即选科道，殊觉太骤。请嗣後行取知县，先以六部主事用，俟练习有年，始许考选。」下九卿议行。

月选知县条陈时事令甲，凡月选官吏部给卷，许条陈时政得失，无所指陈者，各摊卷书履历以上，盖古悬鞀设铎意也。後选人多踧踖循故事，并履历亦鲜亲书。康熙时，漳浦蓝鼎元授广东普宁县时，独上五千言，奏陈五事，其议多见施行。

改孔氏族人宰曲阜县之例山东曲阜县，向由衍圣公保选孔氏子孙中之谙习治体者，任知县事，盖明例， 「 唐昭宗帝天佑乙丑，孔氏之酒扫户孔末作乱，杀先师四十二代孙光嗣，而自为曲阜令，是圣裔之世令曲阜自唐已然。」 而本朝因之者也。乾隆丙子，汉军白庄恪公锺山以河东河道总督摄东抚，疏谓：「曲阜知县，例用孔氏族人衍圣公保举，每多瞻顾。且邑中非其尊长，即系姻娅，牵制狎玩，在所不免。请改为在外拣选，不必拘用孔氏一家。」下部议，如所请。初拟现任曲阜县知县赴部，以外省知县另补，谕曰：「我国家尊崇先圣，远迈前朝，延恩後叶，有加无已，岂於此而有靳焉。但与其循旧例而致瘝官，有乖政体，何如通变宜民，俾吏举其职，民安其治，於邑中黎庶孔氏族人，均有裨益。但现任世职知县既已谢事，若归部铨选，不过恩及其身而止，於朕心犹有未惬。着加恩授为世袭六品官，用副重道崇儒至意。」

米乔林保八品而得七品乾隆庚戌，廓尔喀之役，孙文靖公士毅入藏督饷，从行者中书周肖廉、通判胡雪方。蜀道崎岖，过察木多数站至墨竹工卡，支帐甫就，忽有浙客米乔林请谒，孙喜曰：「真空谷足音也。」问之，乃肖廉之戚。肖廉娶山阴马氏，寄籍滦阳，米父亦以北籍，来教授，颇周旋。乔林以佻达为父所逐，其戚有倅於蜀者，依之，流转至此。献越酿一小瓶，云居停以革囊携至。尝之，如挹天浆，即留共饭，情话良久，别去。明晨欲行，以乌拉不集，滞留竟日，此弊途中时有之。盖番人言语不通，理谕势驱，均属无用，须檄土司始办。方踟蹰间，乔林适来，告以故，曰：「试筹之。」乔林故无赖，妮一蛮妓，译云坐鸦头，因与土民浃洽，且通蛮语。乃诏之，俾招乌拉。妓遣父兄招之，薄暮大集，五更行矣。孙更大喜，复令番民等前站晓谕，後站蝉递而下，由是无复阻滞，至杨八景驻焉。乃以乔林功上闻，乞以八品用。得旨，与七品。将补剧邑。肖廉力阻，告孙曰：「米生轻躁，宜且试之。」乃借补州判，旋改县令，不十年，擢刺史。

弟终兄及之知县夏宗彝，浙江人，以难廕县丞。中本省乡试经魁，旋纳粟为令，指分江苏。光绪初，补金坛令。谙吏事，有能名。遇命盗重案，手定爰书，不假事权於人，既定谳，罕遭驳诘，以久为刑幕，学有根柢也。然性苟刻，不理於众口，乡人尤恶之。宰金坛数年，催科报最。调吴县，吴为邑繁剧，甲江苏五属，而政不难於治民，难在长官之趋承，巨室之周旋，夏肆应咸宜，在任遂历二载之久。旋以在任候选道选湖北督粮观察使。盖以金坛所得纳资为道也。即日卸邑篆，长、元、吴三令为赁巨宅於衞前街，朔望行庭参礼。未几，以家事被控，咨原籍查复，而御亦露章劾之，遂褫职。

有知其事者，则曰自粤寇乱後，赳赳武夫，以军功厕武秩者，来历多不可问，空白劄付，李代桃僵者，往往而有。若文官至七品以上，必可稽考，况难廕有奏案，经魁有榜名，是可伪也，孰不可伪也？而孰知夏之官职，乃袭其弟者，亦云奇矣。初，夏以布衣游幕，名祖彝，宗彝，其同堂弟也。弟承父廕，旋捷於乡，入赀为令，而忽以病卒。其母犹在堂，计纳粟引见，所费不资，尝痛人财之两失也。夏乃倩人以顶替说进，谓一转移间，死者若复生，失者可复得。其婶惑之，允其请，约终身奉养，视弟之母如母，抚弟之子如子。弟妇某氏稍知大义，痛夫之实亡而名存也，抑郁死。及宗彝行状，置乘骝桥上，披发号呼，将俟官吏出而途诉之。寻控於抚院，并黏具宗图及诬坐甘结以实之，苏抚方行文咨查原籍，而平地风波又起矣。

方夏之从师学幕也，师有徒三人，其一为夏，夏既袭弟职而贵，其同学实知之。听鼓之初，犹有忌惮，内而叔母，外而同门，赡给之费，未尝後时。其後叔母约迎养，不从，孤侄需婚娶，不问，同学偶来，亦闭门不纳。同学有葭莩亲，方在臬署，乃为其婶主谋，贿属弹劾，交原籍及服官省分督抚查办。夏行贿求免，乃以「居心刻薄不洽乡评」八字免官，原控则指为受唆，从宽免究，原参则稍事湔涤，谓为有因。其叔母原呈有数语曰：「&#62944；死为生，轻犯国家之宪典；弟终兄及，实乖人道之大防。」

高宗加崇学官品级康熙以前，各省府教授系从九品，学正、教谕、训导均系未入流。及高宗登极，一日，念及学校之官所以训迪多士，厕居流外，则与杂职无殊，谕吏部议奏赏给品级。遂议教授加为正七品，学正、教谕加为正八品，训导加为从八品，升转仍依旧例。

以考试劳绩捐纳三途而仍为八品官武进黄仲则景仁，诗才骏发，洪亮吉以李白比之。乾隆丙申，高宗幸山东，以献诗召试。入武英殿书签，叙劳授主簿。时毕沅方抚陕，为入赀得县丞，仅八品官。敭历中外，兼考试、劳绩、捐纳三途，亦不数觏也。

李震为本县县丞华亭青村人李震为曾羽王之中表，明末，以营书得武职。顺治初，仍充翁家港汛官，以事为土人告讦於游击于登第，责二十板，革职。时适华亭县丞缺出，以原任青村守备傅介之居间，营谋得之。然震无资可筹，介复为之言於苏抚土国宝，约到任後偿值，土许之。震即莅任，出入乘四人舆，士绅入谒，其名刺皆自称治弟。县令每遇限期追比，发震理之，日扑责数十人。

有监生宋俊卿者，家赀数十万，以此雄於华亭。震落魄时，尝诣宋，有所求，然不满所欲，心衔之。震既得势，乘其纳粮时，藉端扑责之。後震解粮归，逋负颇多，以监追，死於狱。江北河工之官江北河工， 厅官有五， 闸官有六， 岁需库帑可数十万。 上下游紧要各闸凡六， 一曰惠济， 二曰通济， 三曰福兴， 四曰清江， 五曰石（石达）， 六曰草埝。 此项闸官， 秩虽卑而职綦重， 其升转例由道详请去留。

供事蓝某特授河泊所所官雍正时，内阁有供事蓝某，从公颇勤慎，戊申元夕，同事者皆归家，蓝独留，对月独酌。忽来冠服甚丽之伟丈夫，疑为内廷直宿官，急起迎，奉觞致敬。其人欣然就坐，问：「何官？」曰：「非官，供事耳。」问：「何姓名？」具以对。问：「何职掌？」曰：「收发文牍。」问：「同事若干人？」曰：「四十余人。」曰：「皆安往？」曰：「皆假归矣。」问：「何独留？」曰：「朝廷公事綦重，若人人自便，万一事起意外，咎将谁归？」问：「充供事有好处否？」曰：「将来差满，冀选一小官。」问：「小官乐乎？」曰：「若运好，选广东河泊所所官，大乐矣。」问：「何以乐？」曰：「以其近海，舟楫往来多有馈送耳。」其人笑颔之。又饮数杯，别去。明日，世宗视朝，召诸大臣问曰：「广东有河泊所所官乎？」对曰：「有。」曰：「可以内阁供事蓝某补授之。」诸大臣领旨骇诧，一内监密白昨夜上微行事，乃往内阁宣旨。蓝後官至郡守。

捐例花样自捐例盛行，迭创大小花样，或归部候选，或到省补用，班次甚多。姑略计之，有遇缺先，海防先，海防即，候补先，候补委用先，委用捐纳先，分缺先，分缺间等花样，辄按新旧轮计算，文武大小京官外官皆有之。

五人公捐知县自捐例开而游手好闲之徒大率以官为市，越人为最多。官之岁入，县令尤钜，年得数千金者为瘠缺矣，然以视他项商业，则独赢。腴者多至十万，亦仅就钱粮漕米之平余计之耳，若不恤人言，遇事纳贿，则可至数十万。山阴蒋渊如涎其利久矣，而苦於捐资之钜也，乃与其友唐文卿、陈栢生、王平斋、吕少川谋之，醵资上捐，得最新花样最优班次之候选知县。於是彼此约定，蒋为令、唐为刑幕、陈为钱幕、王为钱漕、 「 司钱粮漕米之家丁曰钱漕。」 吕为门稿， 「 一切公牍先由书吏送家丁，乃转呈官幕，职此者曰门稿。」 以免利之外溢。岁入多金之事，皆醵资者得之，而职权有高下，收入有多寡，即按出资之大小以定之。协商就绪，盟於神，歃血为誓，无间言。

越数月，得某邑，腴缺也，盖乘郑工捐例之第一卯而出赀上兑，故捷足先得焉。唐、陈、王、吕乃从蒋行，舟车舆马衣饰之资，亦醵之以集。既抵任，如前约，蒋为令，高坐堂皇，待唐、陈以宾师之礼，而奴视王、吕矣，王、吕安之，无违言。於是五人者舞文弄法，狼狈为奸，辇部民之金以入邑廨者岁可以二十余万。三载考绩，蒋以贪褫职，然已与唐、陈、王、吕四人满载而归矣。中途遘疫，唐、吕歾於逆旅。蒋、陈还乡之越翼日，陈谒蒋，方对酌，庖人不谨，遗火於积薪，屋猝焚，时蒋、陈已烂醉，不及逃，皆烬焉。王归，则詗其妇与人有私，日诟谇。一日，遇所欢於闼，大忿，出刀斫之，妇毙。寻悔，亦自杀。

粤寇为其徒捐道府咸、同间，捐纳之风大开，遂为寇贼所利用。粤寇杨秀清於其队中，挑取端正魁梧者百余人，令其诡捏姓名籍贯，赴京捐输，并指捐省分，至省候补，预伏内应。甚有捐至道府者，一时竟无从查察也。

捐生以武阳山会为最多自咸、同以迄光绪，其间捐例迭开，纳粟入官之徒，各县皆有，多至恒河沙数，而以武进、阳湖、山阴、会稽之捐生 「 无论官职大小，纳捐时均称捐生。」 为尤夥。盖武阳人之以官为市，甚於他省，呼朋引类，声应气求。光绪丙午，户部奏请停止实官捐输，於是各省捐生，亟乘未奉明诏 「 是年七月二十九日奉旨依议。」 之前，争先报捐，一时武、阳人士输出之金殆五十万，可谓钜矣。至於山、会，则吏部胥吏为其世业，谙悉捐例，某班之可压某班，某轮之何时轮到，皆预知之，章程未布，储金以待。故自身及戚友凡有捐纳，无明珠投暗之失，其候选者，辄於第一卯得之。以是二因，各省之佐贰杂职，遂至如微生物之滋蔓，所在皆是矣。

各省候补情形光、宣间，各省官僚自道员以至未入流，多者可数千人，需次者日多，槁饿以死者所在皆有，其有势力善运动者，则兼数差。一日，江西藩署忽贴有联语云：「有甚心儿，须向别处去；无大面子，莫到这里来。」盖不得志者之所为也。

候补文官之多，莫如江宁。宣统末年，在江宁之候补道三百余员，府、直隶州三百余员，州、县一千四五百员，其他佐贰杂职约二千余员，冠盖荟萃，备极一时之盛。顾此三数千候补人员与江宁所设差缺数目相较，仅能得三十与一之比例，盖宁、苏两属，仅辖道缺七，府缺八，直隶州三，厅三，县六十七，若专以江宁而论，合道、府、厅、州、县计之，不满五十缺也。

文官各阶之名称文官本身得授之阶，五品以上曰大夫，为诰授，正八品以上曰郎，为敕授，从八品正从九品曰佐郎，亦敕授。正一品曰光禄大夫，从一品曰荣禄大夫，曾祖、祖、父均得封。正二品曰资政大夫，从二品曰通奉大夫，祖、父均得封。正三品曰通议大夫，从三品曰中议大夫，祖、父均得封。正四品曰中宪大夫，从四品曰朝议大夫，父得封。正五品曰奉政大夫，从五品曰奉直大夫，父得封。正六品曰承德郎，从六品曰儒林郎，吏员出身者曰宣德郎，父得封。正七品曰文林郎，吏员出身者曰宣德郎，从七品曰徵仕郎，父得封。正八品曰修职郎，从八品曰修职佐郎，父得貤封。正九品曰登仕郎，从九品曰登仕佐郎，父得貤封。此原则也。自捐例推广，可照衔给封，可踰品请封矣。未入流无阶。将之名称国初有五大臣、八大臣、十大臣、十六大臣，任兼将相，赞决军国重务，然究以征讨立勳为多。又有特授经略大将军、副将军、各路统兵大臣及领侍衞内大臣、内大臣、都统、步军统领、左右翼总兵、前锋统领、护军统领、京旗副都统、散秩大臣，各省驻防将军、都统、副都统、提督、总兵等职，自提督总兵外，皆八旗专阃之将帅也。

国初，绿营各官带虚衔者，有左右都督，都督同知，都督佥事，以一二品为差，与师、傅、保衔之无职掌员额者同。至乾隆癸酉，裁之。

武官乘轿旧制，武官一品皆乘轿。高宗以满洲大员皆宜习劳，将都统、将军、提督等乘轿之制尽行裁革，惟领侍衞内大臣例无明文，向率以诸王、大学士兼之，未有单衔者，故皆乘轿。惟英诚公阿克栋阿无兼官，又贫乏，不能豢舆夫，独乘车行。後超勇王拉旺多尔济以足疾，足跛之七额驸喀尔沁贝勒丹巴多尔济以擒逆犯成德受重创，皆奉特旨赐轿，继者亦相率因之。嘉庆丙子冬，仁宗特旨罢斥，仍交部议处，自是，武官无坐轿者矣。

伊犂设官伊犂乃准噶尔建庭之地，乾隆乙亥，荡平之。壬午，设伊犂将军，建惠远、惠宁二城。设将军一人，参赞大臣一人，领队大臣五人，分统满洲、蒙古、绿营、索伦、锡伯、额鲁特回民诸营，以扼边防之要。其漠南去伊犂三千余里曰乌鲁木齐，设都统一人，副都统一人，提督一人。掌漠南军务，通北去驿路，实为新疆门户重地。其北近哈萨克曰塔尔巴哈台，设参赞大臣一人，领队大臣一人。扼外夷要路，其地西连哈萨克，北界俄罗斯，为二国邮贡要隘。哈萨克入冬後则迁幕於卡伦内避寒，暑夏始驱逐之，实北之关键也。其山南诸路最要者，曰喀什噶尔，设参赞大臣一人，帮办大臣一人。与拔达克山接壤，风俗醇良，土地巴沃，所辖皆二和卓木遗氓。其北曰叶尔羌，其西南曰和阗，皆设办事大臣各二人。惟司回民采办玉石，以为贡献。其地富渥，天时和暖，有类内地，非漠北穷荒比也。其南五百余里曰乌什，曰库车，曰阿克苏，皆设办事大臣各一人。为回部心腹之区，绥定保障，尤加慎重。其南曰吐鲁番，设领队大臣一人。其北曰古城，设领队大臣一人，相传为唐李衞公建节之所。乾隆时，迪化城督粮道永余斋从纪文达公昀议，因建城焉。曰巴里坤、哈密，後大学士温福改为古城营，各设办事大臣及营汛诸官。转通粮帑，建牙设堠，咸如内地焉。

汉人任都统副都统汉人之官副都统者，自康熙时陈昂始。昂，福建同安人。尝从靖海侯施琅征台湾，丙午，叙勋授职，洊至广东副都统。又康熙辛卯，以陕西总兵陕人何天培为镶白旗汉军都统，寻补某处将军，天培遂隶正白旗。自後温州总兵李华，平阳总兵王应虎，皆汉人，相继为福州副都统。平阳总兵後裁。

御前大臣寺人不许干政，命内务府大臣监之，而内廷事务特设御前大臣，皆以内廷勳戚诸臣充之。无定员，凡乾清门内之侍衞司员归其统辖。每上出宫巡幸，皆櫜鞬扈从，代宣王言，名位优重，仿两汉大将军制而亲密过之。初尚命军机大臣代摄，仁宗亲政，特分析之，体制尤正。乾隆时，命喀尔沁固山贝子扎尔丰阿兼之，其後蒙古藩臣有摄其职者。嘉庆初，特命睿恭王及定庄二王兼之。

领侍衞内大臣国初八旗诸将士，镶黄、正黄、正白三旗为皇上自将，选其子弟曰侍衞。日侍禁廷左右供趋走者曰御前侍衞，稍次曰乾清门侍衞，值宿宫门者统曰三旗侍衞。设领侍衞内大臣六员，内大臣六员，散秩大臣无定员，俱以世廕公侯勳旧大臣并王公子弟充之。其班列尚书下，侍衞跻三阶，选其才俊者充随印协理事务。班领十二员， 「 每旗四人。」 掌文书政令诸事。凡六班，分奇偶以为离合，十二日为一转。每班，先於圆明园直宿四日，入禁中直宿二日，余六日为休沐之暇，更番轮直，行幸驻跸宿衞，一如禁中制。扈从，则後扈二人，於御前大臣中简之，前引十人，於内大臣、散秩大臣及御前侍衞中简之。郊庙诸大祭祀，陞殿庆贺，及巡幸殿跸，回銮日引导，常日驾出，则以侍衞二十员充前导。豹尾班侍衞队，选功臣後裔十人，日派二十人直後左门。乘舆出入，以十人执豹尾枪，十人佩仪刀，侍於乾清门阶下左右。驾出，侍衞殿於後，以领侍衞内大臣一人领之。巡幸方岳、木兰行围，御前大臣、侍衞暨乾清门侍衞，均随从轮直，侍衞以二班或三班随从。日行二十人，前导左右各十人，名曰傍扈。 「 满语曰费延吉。」 豹尾枪殿如常制。次二班侍衞列队後行，或内大臣散秩大臣一人，侍衞什长二人，率黄龙大纛行，其余仍分令稽察踰越喧譁者驻跸行营，以内大臣一人、散秩大臣二人入直，分宿御营两厢。御营黄幔城旌门以侍衞二十人四隅分宿，网城门内以侍衞什长三人率亲军校等三十人环拱宿衞。御跸圆明园日，以领侍衞内大臣一人、散秩大臣一人於朝房驻宿，禁城，则命内大臣一员代之。

朝会班次，岁於十二月将应入座之一品武大臣、散秩大臣、前锋护军统领暨外省来京之将军都统，开列职名进呈，恭候钦定。散秩大臣世袭者，缺出，移咨该旗，将应袭人员开送引见补授。其兼摄者，为上驷院侍衞，每旗七人，鹰鹞房、鹘房、十五善射、善骑射、善鹄射、善强弓、善扑等处，统於三旗。

汉侍衞一甲一名者充头等侍衞，一甲二名三名充二等侍衞，二甲则简选三等侍衞，三甲则简选蓝翎侍衞。杨芳授国什哈宿衞之臣，满人辄除乾清门侍衞，其重以贵戚或异材乃擢御前侍衞。汉人辄除大门上侍衞，以领侍衞内大臣辖之，其有材勇，则擢侍乾清门，而班之崇极矣。惟嘉庆间杨勤勇公芳，特授国什哈，辖汉国什哈。

御前各职御前行走与御前侍衞同官而有别，外藩蒙古王公及贝勒、贝子、八分公则称行走，满洲则称侍衞。侍衞有额缺，行走无额缺也。

十五善射国初定制，选王公大臣及满洲武官中之善射者四十五人，善骑射者三十人，善鹄射者二十人，赏戴花翎。至八旗兵丁，则每旗各选善射者十五人，赏六品顶带蓝翎。凡皇上御射，皆侍侧，命射，则随射之，名十五善射。

五旗为王府僚属皇帝亲将之镶黄、正黄、正白三旗外，诸王亲将之旗有五：曰正红，曰镶白，曰镶红，曰正蓝，曰镶蓝。其五旗户籍，皆为王公僚属，沿左氏人有十等之制，递为臣仆，升擢皆由王公掌之。承平日久，诸王习於骄汰，多虐其所属，世宗悯之，乃命王府护衞诸官由本王迁擢，其余悉隶有司，岁时庆吊趋谒，仍如制。其後护军营操习，各用王府旗纛，存旧制也。

绿营虚衔国初沿明制，绿营总兵官有勳劳者，递加都督佥事、都督同知、右都督、左都督诸名目，盖即明五军府官。其最优者始加将军，如赵良栋勇略将军、潘育龙绥远将军、杨捷昭武将军是也。乾隆癸酉，高宗厌其名近伪，皆裁革，官提督为从一品，不尚虚衔矣。

绿营功加旗人从军有功者，视功之优次，与之功牌，分三等级，凯旋日，兵部计叙功，与之世职。绿营则有功加之目，临阵奋勇者，与功加一次，核计功加二十四次，始叙一云骑尉，较之八旗功牌，殊为屈抑，是以世袭者少。高宗特颁恩旨，於阵亡人员一体予以世职，然功加尚未有及者。

武职借缺补署咸、同以来，汉族武职以军功保举者至多，粤捻既平，位置不能尽，以一二品武职大员事力作自活者，不可胜计。盖有官无禄，固不仅汉家之薄视边功也。曾文正督两江时，省有缝人某，日以一肩担两筐，担头挂一冠，乃红顶花翎，若求沽者。一日，伺文正出，故招摇过市，冲其前导，从者呵之，文正知其欲有诉也，止从者，与之言，则曾以平粤寇功而累官提督者。文正念名器不可亵，而此辈又不可恝置也，乃谓之曰：「国家不能为君等增官，又不能使君等降品，故除拜有不及，非恩薄也。君以崇阶执贱役，辱国而不足为己荣，自玷焉尔。今为君救困计，请以百金易翎顶，可乎？」某不得已，允之，欷歔取金去。翌日，上奏，遂请为借缺补署例，朝旨可之。故光绪初叶，江南有以提镇而权千把者，盖由此也。

特设江北提督光绪乙巳三月，裁撤江淮巡抚，改淮扬镇总兵为江北提督。盖江淮分省，江苏京官争言其治理不便，事下政务处。至是，奏请裁撤江淮巡抚，设江北提督，允之。乃以汴人刘永庆为江北提督，并加侍郎衔，江北文官亦为其属，得辖治之。

挂印总兵明以公侯伯都督挂印，充各处总兵官，国朝仍明之旧而损益之。挂印总兵官凡九缺，宣化、大同、延绥、陕安、凉州、宁夏、西宁、肃州、台湾、皖南凡十镇。然有挂印之名，无将军之号也。

陈春万意外得总兵咸、同间，湘、淮军兴，削平粤、捻、回诸大乱，所保记名提督近八千人，总兵二万人，副将以下尤不可胜数，提镇欲得实缺，非督抚密保不可。桐城陈春万，农也，多力而有胆。同治初，投身湘军，从战至关陇，亦保至记名提督、巴图鲁、黄马褂矣。左文襄喜其勇，然亦仅派充营官而已。文襄出关，陈营又裁，及文襄班师回，陈往见之，文襄向之贺。陈方惊异，文襄曰：「尔不知耶？尔之印视我印，大且倍也。」陈愈不解。文襄乃命设香案，命陈跪听宣旨，始知已特简肃州镇挂印总兵。挂印总兵者，例得专摺奏事，不受总督节制。时廷寄到已数日，正觅其人不得也。时文襄颇疑陈密求李文忠而得之，盖因肃州镇出缺时，例由文襄奏报，即随摺保二人以进，而皆未用也。後始知是日军机开单呈请简放时，德宗御笔蘸朱太多，朱点误滴於陈名之上，上曰：「即此可也。」时人谓之曰意外总兵。

千把品级顺治辛丑十二月，世祖始命给与千总、把总品级，千总为六品，把总为七品。

武官各阶之名称正官本身得授之阶，正从二品以上曰将军，正从四品以上曰都尉，正从五品以上曰骑尉，均为诰授。正从七品以上亦曰骑尉，为敕授。正从九品以上曰校尉，为敕授。正一品曰建威将军，从一品曰振威将军，正二品曰武显将军，从二品曰武功将军，正三品曰武义都尉，从三品曰武翼都尉，正四品曰昭武都尉，从四品曰宣武都尉。正五品曰武德骑尉，从五品曰武德佐骑尉，正六品曰武略骑尉，从六品曰武略佐骑尉，正七品曰武信骑尉，从七品曰武信佐骑尉，正八品曰奋武校尉，从八品曰奋武佐校尉，正九品曰修武校尉，从九品曰修武佐校尉。

加级纪录凡京外文武陞任之官，前任所得，及恭遇恩诏，京察加级，不准其随带，俱改为纪录一次。议叙加级题明随带者，准其随带，未经题明随带者，不准随带，改为纪录一次。惟军功议叙，加级纪录，不论曾否题明，悉准带於新任。至议叙加级改为纪录之後，又经陞任抵销，余剩纪录，若系随带之级所改者，仍准随带，若非随带之级所改，在任时抵销过一次二次三次者，陞任概行注销。若在任时所改，纪录并未抵销，只准将纪录一次带於新任。至特恩赏加之级，及捐纳加级，不准改为纪录四次，此原则也。自捐例广开，皆可输资得之矣。

官员呈递履历文武官员参谒上司，例须呈递履历，以本身言，实缺之到任，需次之到省者均然，於上司之初至，亦如之。其所记载，大抵为姓名、省府县、出身、官阶、翎衔及曾任、现任之缺或曾充、现充之差，并加级、纪录等。发端用「今开」二字，结尾用「须至履历者」五字。

以文职言，布政司於督抚，即须呈递履历，若武职之非有缺者，虽提镇於督抚，於执掌兵权之文职，受其管辖者，不论其品秩相当与否，皆备履历呈递。西藏设官西藏额设驻藏大臣二员，一正一副，均钦派，镇守边疆，袤延七千余里。每年春秋两操，七月启行，至後藏定日巡阅一次，九月回藏。二大臣轮值，一年报销银二千六百五十两，月费各银二百零六两四钱零。粮务一员，专管支放粮饷，兼钱法事，辖本藏汉民。藏江以东即拉里，粮员月费银一百五十四两五钱，因兼管鼓铸，是以较多，自余五台粮员，月仅支一百十六两。夷情一员，为理藩院司员所派，管蒙古达木及三十九族。蒙古凡有土官缺出，听夷情先行考送驻藏大臣衙门定夺。岁十月，各夷族应上贡马银两俱於夷情衙门完纳。番目，为办事之噶伦卜、噶布伦、管兵之戴琫等，由达赖、班禅选定，咨由驻藏大臣具奏，余由藏中自署。乾隆甲寅乃定官制，自三品至七品，给与顶戴，前藏官出缺，驻藏大臣会同达赖喇嘛选补，後藏官出缺，会同班禅额尔德尼选补，噶伦卜以下番目及管事喇嘛，皆为驻藏大臣属员，於是西藏官制定，而驻藏大臣之权亦愈重矣。

噶伦卜者，代达赖喇嘛理事者也。达赖喇嘛恒坐禅入定，事悉委之噶伦卜，或达赖年幼未满十八岁，则噶伦卜代掌宗教政治权，及达赖成年，当喇嘛大臣头领及贵显等前，奉还宗教及政治之玉玺。凡新立噶伦卜，须经噶布伦大臣详议，得布达拉宫神之托宣，乃由驻藏大臣奏准行戴冠礼。噶伦卜所属，有书记官曰茶筛、财务官曰键持者二缺，茶筛管理玉玺。凡加士 「 书记之长。」 所缮文牍，既呈达赖，达赖发交茶筛，即令用玺。苟不协，茶筛得拒却之，仍交加士别拟。噶布伦 「 一作噶隆。」 有四，统理兵马刑名，中一为喇嘛。喇嘛坐首席，为寺院代表。噶布伦为终身之职，虽达赖亦不得左右之。遇出缺时，由噶伦卜选戴琫、仔琫、商卓特巴三人之名送布达拉宫，就神前卜之。其官为三品，衣黄色，甚长，曰沙古希，冠蒙古帽。

密琫，掌户口册，戴琫，主兵，皆五品。次曰加琫，次曰甲琫，次曰定琫。仔琫有三，商卓特巴有二，皆四品，总理金银缎疋珍宝内库之出纳及铸币事。遇出缺，以业尔仓巴、协尔帮、大中译等官陞补，或以济仲喇嘛陞补。商卓特巴本即仓储巴，以诸处皆有之，故特异其名。

业尔仓巴有二，五品官也，掌徵收钱粮。出缺，以喇嘛补之。

朗仔辖有二，五品官也，管理拉萨市政。

噶厦、协尔帮，各有二，五品官也，任司法。

达琫有二，为六品官，掌马厂事。

大中译有二，六品，卓尼尔有三，达赖之传事者也。小中译有三，七品，属於噶布伦，分掌文牍庶务。第巴以下，管达赖之杂事。

岁琫，为达赖喇嘛起居之内侍。其次曰森琫，曰曲琫，司经卷。曰济仲，司熬茶。诸人并佐班禅额尔德尼分掌後藏大小政务。

硕第巴为五品官，管理札什伦布市政。

堪布，僧官之总称也，前後藏皆同。管理寺院，讲习经典，有总堪布、通巴堪布、达尔罕堪布之别。其品级自三品至八九品不等，惟以寺院之大小，喇嘛之多寡为差。

札萨克三人，乃济隆第穆两呼图克图及那门汗 「 一作诺门汗，位在呼图克图之次。」 理事之大僧官也。传译语者曰罗藏娃。又有边缺大营官、小营官，皆主地方及兵事。外有管门、管草、管粑糌、帐房、牛羊厂诸职事。此西藏官吏之制也。

西康番官西康呼图克图之官乃满人所称番官之名也。土司虽有宣慰司、宣抚司、安抚司。长官司之分，番人均不知，统称之曰人不齐，乃尊大无比之意也。而土司亦有属官焉，为总理者曰襄资，言赞襄土司也。此外有名鼓抄者，有名业巴者，各四人，皆土司之内官，分管粮税词讼等事。其管理地方之外官，或名协厂，或名恶巴，或名黑巴，或名学巴，所在不同，汉人统称之曰头人，番人则称之曰本。本，即官也。番人称汉官亦曰剖本。至呼图克图，番人称之曰佛都督，亦曰人不齐。呼图克图所属之官为总理者曰仓储巴，其余之官与土司所属者大同小异。又有呼图克图临事时派往他处办事之官与以全权者，曰替身。其各官职，在番人自有尊卑大小之别，而番官之名亦尚不止此。自边务大臣赵尔丰奏将土司改汉官，头人名称皆改为保正、村长矣。

宣慰司、宣抚司、安抚司、长官司之职，历代以之隶兵部，承袭时，由兵部发给劄付。土司有不职，督抚得题参之。後改汉官，土千总改千总职，土把总改把总职，以此推之，则宣慰司秩视副将矣。

番官之妻称曰子莫姑学，头人之妻称曰姜姑学。亦有以姑学名土司者，惟姑学上加称之字不同耳。

二氏官职二氏者，释道也。凡民有出家为僧道者，置首领以约束之，在京师者曰僧录司：左、右善世二人，正六品；阐教二人，从六品；讲经二人，正八品；觉义二人，从八品。曰道录司：左、右正一二人，正六品；演法二人，从六品；至灵二人，正八品；至义二人，从八品。由礼部选择，移吏部补授。在各省者，府曰僧纲、道纪，州曰僧正、道正，县曰僧会、道会，均未入流。府二人，州县各一人，由各省咨部给劄，择其朴谨者充之。惟仍服方外衣冠，异於行政司法之职官，且与喇嘛有别，不必竟视为朝廷之命官也。

府州县道教之首领，既有道纪司、道正、道会，以约束道士，而道士又服从於张天师。张世居江西贵溪县之龙虎山，其邸曰大真人府，亦复侈作威福，设官分职，各处道士且亦有入赀得官者。於潜赵伯英广文逢年言其邑有道会司，设衔牌五副於厅事，一为道会司正堂，则朝廷所授之职也，二为大真人府知事厅，三为大真人府赞教厅，四为大真人府仁静观提举厅，五为大真人府消遥观提举厅，凡此四职，皆天师所授也。

喇嘛官职喇嘛之职十数等，最尊者曰国师，曰禅师，其次曰札萨克大喇嘛，曰副札萨克大喇嘛，曰札萨克喇嘛，以上皆给印，余给劄付。又其次曰大喇嘛，曰副喇嘛，曰闲散喇嘛。札萨克喇嘛之徒有德木齐格、思规格隆、班第等。

其在蒙古者有上柱特巴喇嘛掌印。多呢喇嘛为活佛之近侍，传达活佛号令。达喇嘛总理庙务，袋德喇嘛为王公世子，品最尊贵，位置无定。德木齐喇嘛专司经卷，戈什贵喇嘛专司清规，蚊子喇嘛为诵经喇嘛之领袖，诵经时，彼先倡，徒众和之。喇嘛为司诵经卷之徒众也，无专名称。达喀尔齐喇嘛管理佛堂，汉波喇嘛以喇嘛之齿尊者充之，有虚名无实权。高妞喇嘛司门户。此外又有呢式把，为活佛之侍仆，如王公府之包衣然。大庙喇嘛六七百，小庙百余，每旗之喇嘛至少亦千人。

青海僧官青海寺院所设僧官，视西藏制为略简，无堪布名号，各因其僧额之多寡、事务之繁简、田产之肥瘠而设之焉。惟森琫、曲琫、孜仲、商卓特巴、罗藏娃等职司，则无寺无之。森琫汉名僧纲，曲琫汉名法台，孜仲汉名法司，商卓特巴汉名管家，番语又名香错，盖即商卓二字之譌音也。其罗藏娃以下亦不辨其品级大小，概以僧官名之而已。职司之繁者，以香错为最，盖常以一职而兼数差，事务丛脞，日不暇给也。

土司官职滇、黔、蜀、桂有土司，官皆世袭，大率沿明之旧。官名为宣抚司，副宣抚司，安抚司，正长官司，副长官司，长官司，正左司，正右司，土知州，土知县，土州同，土县丞，土守备，土千总，土把总，土外委，土舍，土目。其初授官时，汉人为多，间有以土人充之者。遇有典礼，无论品秩崇卑，取《春秋》王人虽微序诸侯上之义，分列僚佐之末。

太平府土司太平府属有土司一十九处，其先世皆随宋狄武襄来者，故籍隶山东者为多。岁必采办山羊血石羊胆解府汇齐，贡之上方。

土州广西土州，吏目治汉人，土司治土人。汉知州不事事，相去数十里，有官署，岁收所输官税，遇应袭，报名，官死袭职，或仇杀用兵，土司移文相告，为之转达，平居给膳度日，年满候陞而已。土司知州乃世袭，类似古蛮夷小国，自擅生杀。其官属，首老二人最尊，次首大四人，次曰都老，曰耆老，曰权户，曰权工，无礼兵刑，盖兵刑自有主者，礼弗尚也。州之峒甚多，每峒有峒官，有头目，有小目。主兵之官曰内兵，与首老敌体者一人，中军一人，先锋二三四人。有七总，总旗、总枪、总礮、总甲、总锚、总刀是也。兵无弓矢。又有八把，有马房，马房之官曰甲槽，曰马排。首老以下文职也，内兵以下武职也，峒官则县令巡司也，各得专刑杀。首老子弟送名於知州，补头目等职，次第迁转。送名注籍，馈献甚厚，每州输官税，岁三十六金，为重额，递轻至二十金而止。所取於其民者，盖万数而赢。内地士人之往客游者，礼敬备至，土官必延内地人为师，教其子弟。重价买内地人女为姬妾，宠则薄其妻。妻怒，或以蛊毒杀夫，而利使子袭。子幼，母得肆志与所延士人为偶，亦不畏人知也。土官之考终者，亦鲜克中寿，则由少时纵欲使然。然自南宁、泗城以下，与安南邻接，境域辽广，珍异储积，匿亡命，前代逸民颇遯迹其中，其藏书有中土所未觏者。

土司改流宣统庚戌以前，湖北、湖南土司悉已改为流官，而广西之土州县，贵州之长官司，尚仍旧贯，四川则未改流者十之六七，云南土司多接外服，甘肃土司从未变革。曾经民政部於宣统辛亥春，奏请饬该督抚暨边务大臣酌拟改流办法。

女官名数品级顺治戊戌十一月，礼部等衙门议定宫闱女官名数、品级及供事宫女名数，乾清宫有夫人一员，秩一品；淑仪一员，秩二品；婉侍六员，秩三品；柔婉二十员，芳婉三十员，秩俱四品。尚宫局有尚宫司纪、司言、司簿各二员，司闱四员，女史六员。尚仪局有尚仪一员，司乐二员，司籍、司宾、司赞各四员，女史三员。尚服局有尚服一员，司仗四员，司宝、司衣、司饰、女史各二员。尚食局有尚食一员，司馔四员，司酝、司药、司供、女史各二员。尚寝局有尚寝一员，司设、司镫各四员，司舆、司苑、女史各二员。尚绩局有尚绩一员，司制四员，司珍、司彩、司计、女史各二员。宫正司有宫正、女史各二员，秩俱六品。慈宁宫有贞容一员，秩二品，慎容一员，秩三品，勤侍无品级。

萨满坤宁宫供奉神位，皆依盛京清宁宫旧制，应由皇后每日行礼，设一女官代之，食三品俸，名曰萨满，俗譌称撒麻太太，旧《会典》谓之赞祀女官。清晨入神武门，至宫礼神。萨满身故，传媳不传女，以所诵经咒不轻授人也。

奉圣夫人康熙丁巳，圣祖特颁恩诏，封世祖之乳母朴氏为奉圣夫人，盖与明客氏所得之封号同。

官员之妻有封典文武官员之妻有封典，五品以上曰诰封，七品以上曰敕封，正从同。一品曰一品夫人，曾祖母、祖母、母亦均得封。二品曰夫人，祖母、母均得封。三品曰淑人，祖母、母均得封。四品曰恭人，母得封。五品曰宜人，母得封。六品曰安人，母得封。七品曰孺人，母得封。八品九品文武之妻无封，文之母得貤封，曰孺人，武之母无貤封。然此为原则，自捐例推广而後，亦有照衔给封、踰品请封之事矣。

粤寇设官分爵粤寇所置官吏，以天地春夏秋冬别之，均有正有副，又有丞相、检点、指挥、侍卫挥御、总粮将军、坐关将军、巡狩将军，及女丞相、女掌教、女掌簿、女指挥、女百长各职。其王爵颇多。侯爵以下，有捐米五百石者，即加一等。又有金、木、水、火、土五将军，揠地道筑土墙为土将军之事，渡河掘沟为水将军之事，点放枪礮为火将军之事，制造军器为金将军之事，列木栅、造木城、修理营帐，则为木将军之事也。