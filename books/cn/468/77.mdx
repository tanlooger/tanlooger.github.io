---
---
---
title: 第宅类
---



第宅类

京都内城屋宇京师内城屋宇，异於外城。外城参仿南式，庭隘而屋低，内城不然，门或三间或一间，巍峨华焕，二门以内必有听事，听事後又有三门，始至内眷所住之室，俗称上房，其巨者略如宫殿。大房东西必有套房，曰耳房，左右有东西厢，必三间，亦有耳房，名曰盠 「 音黎。」 顶。或从二门以内，即以回廊接至上房，其式全仿王公邸第。盖内城诸宅多明代勳戚之旧，及入国朝，而世家大族乃又互相仿效，所以屋宇日华。京师正子午线京师建筑屋宇，其定方无用正子午线者，虽皇宫亦必略斜。俗传正阳门城西数武埋有石兽，地安门外桥下有石猪，即为京师之正子午线。

古藤书屋新城王文简公士祯京师故宅在京城琉璃厂街火神庙西夹道内，有古藤一株，数百年物也，文简昔署其门曰「古藤书屋」。

刘文清故第刘文清公故第在京师驴市胡同西首，南北皆是，至光绪中，其街北一宅改为食肆。屋宇不甚深邃，正室五楹，阶下青桐一株，为刘手植，街南墙上横石刻「刘石庵先生故居」七字。其後屋易主，北宅久坼，横石亡矣。

三王府四王府乾隆朝，和坤枋国，韩城王文端公杰与之同朝，和尝倾之，谮於高宗，谓其家有三王府四王府。上因以密旨授陕抚，令其托故猝至韩城，亲视文端第，并询所谓三王府四王府者。既见，湫隘阱如寒士，其三府四府，则就其姓与行而戏呼之者也，以实密奏。一日，上谓文端曰：「卿为宰相，而家宅太陋。」命赏内库银三千两修之，文端悚然不知所由。

庆僖亲王得和珅故宅庆僖亲王永璘，为高宗第十七子，貌丰颀，性直厚，敦友谊，御下甚宽，护衞於众中倨傲之，亦不责也。高宗末年，有私议储位并欲致和於法者，王曰：「天下至重，何敢妄觊！惟冀他日将和珅邸第赐居，则愿足矣。」仁宗亲政，和宅籍没，即赐王居之。庚辰春薨，仁宗震悼，赙襚甚优，异於他邸焉。

恭王邸恭忠亲王邸在京师银定桥，旧为和珅第，从李公桥引水环之，故其邸中山池亦引溪水。珅败，既以赐庆僖亲王，其後恭王分府，乃复得之。邸北有监园，则恭所自筑也。

两公主第仁宗四女庄静公主下嫁土默特贝子玛尼巴达拉，赐第在京师德胜门内东蒋家房，与成哲亲王第均赐用玉泉山水引入邸中，城中诸邸皆无此也，其後人贝子棍布札布尚居之。高宗四女和嘉公主额驸福隆安故第在後门内马神庙，後改大学堂。

旧居某君言其家本居京师石驸马大街七爷府之旁，咸丰季年，其祖经营是屋，费钱三四万缗，有南院北院。张文襄公之洞常相过从，屡谓是屋结构甚佳。後为醇邸所购，为其太福晋所居。太福晋与德宗曾亲临是屋，内监等亦相随至，见内眷侍立，太福晋曰：「汝辈乃汉人，多裹足，不可站立。」因赐坐焉。宣统中，一大树被伐，中有蛇数十，蟠伏可布，乃孝钦后昔令伐去者，时监国摄政王承旨办理也。

接叶亭京师烂面胡同有接叶亭，国初杭人汤西厓少宰所筑也，查他山有诗。光绪中，杭人徐花农侍郎琪亦居之，颜曰「小接叶亭」。至张叔宪之自名其居为「接叶亭」者，非故址也。

千年铁门限京师宣武门外菜市口北之铁门，其地有兵马司署及文昌歌院，向传居此不利，自归安姚文僖卜居後，数十易主。後乔松年河督修葺之，题门额曰「千年铁门限」，盖欲为久居之谶也。然不两年，乔由仓场侍郎外授，胡左都继之，一年即贬官，徐寿蘅侍郎、马恩漙阁学皆居此，甫逾年，徐丁忧，马出为江苏学政，即卒，此皆三年中事也。所谓三年者，即同治壬申、癸酉、甲戌也。越数年，而司署、歌院皆不存，姚、乔旧居亦土木屡改，不可复识矣。

宁古塔家屋宁人之屋似上古，为巢为营窟，木无斧凿痕，即樵而驾，贯以绳，覆以茅，列木为墙，而墐以土，必南向，迎阳也。户枢外而内不键，避风也。室必三炕焉，南曰主，西曰宾，北曰奴，牛羊鸡犬与主伯亚旅共寝处一区焉。後则渐分别矣，渐障之成内外矣。有牖可以临窗坐矣，渐有庑庐矣。有小室焉，下树高栅，曰楼子，以贮衣皮，无槛，而隘者曰哈实，以贮豆黍。

留琴堂刘公勇弃官入苏门，依孙夏峯，尝筑堂於孙所居之侧，久之，厌其萧寂，弃所携一琴於堂而去，因名留琴堂。

穴居山、陕、河南一带，颇有仍如上古之穴处者，开山为穴，有门有窗，光可入屋，所异者，特屋顶与墙壁皆山土耳。然冬温夏凉，且收藏食物於中，可经年不坏，且造穴屋之价，有时昂於木屋。穴上仍有树木街道，不费地之面积。洛阳家屋洛阳人民之房屋形式，如南方庙宇，矮而小，无楼，且有梁无柱，梁椽即架於壁， 「 有谚云：「田靠天，屋靠壁，人靠命。」」 屋瓦有阴无阳，两瓦搭界之处用泥灰涂之，以土筑墙，砖砌少有。乡人居土窰最多，故火患甚少。

闽屋之特式闽中房屋形式殊甚特别，其地多木材，故用木多於砖石，砖墙罕觏。官舍巨筑，率以竹木编制成壁，外附以泥，加白垩焉。平民住宅，可称之为板屋，上覆瓦片，余均用木，且建屋如制橱然，数家数十家为一宅，上下四旁，以木为框，而中嵌以板，造成，平列地上，与地不相连属，故从无倒塌之患。惟平时防火极严，设一不慎，则数十百家同时煨烬，从无一二家即止者。楼阁形式略同欧制，牕槛玲珑，纯以材木，虽三层楼亦各自为柱，盖其梁栋柱槛，均以笋互相投合，质言之，即垛橱耳。

厕所亦在屋中，如高脚木橱，可容一二人，橱距地约三四尺，以缸承其下，前有板梯，置於院中之隙地。如厕者既入，阖其门，则院中仍可任人往来，略无所碍也。

黄莘田十砚斋永福黄莘田大令罢官归里，压装惟端溪石数枚，因名所居曰「十砚斋」。或曰：「君作岭外官，一清如是耶。」笑指其砚曰：「我乃有此，犹愧王僧孺矣。」

阮文达重建曝书亭秀水朱竹垞曝书亭久为桑田，南北垞种桑皆满，亭址无片甓存，独严藕渔太史所书匾无恙。嘉庆间，阮文达公元视学按临，醵赀重建。

退省庵杭州西湖之湖心亭，微波弱漪，一亭巍然，朝霞夕阳，风龢鸟鸣，亦人境中结庐之佳者。自退省庵成，游人趋彼而舍此矣。退省庵者，衡山彭刚直公玉麟巡江游憩之所，视之为家也。

辰州苗屋荆南辰州与黔接壤，崇冈万叠，绵亘二百余里。中悉为苗窟，俱卜宅悬岩上，凿石窍以栖，间有编篁架木者。其以瓦覆屋者，每屋三五间，每间五六柱，无层次定向，亦无窗牖墙垣，缭以茅茨，檐户低小，出入俯首。

蛮房川边蛮房之大者名碉，式如立方体，建楼数层，最上一层即房顶，平坦如地，以石砾和黄泥面之，厚尺许，为天沟，防雨水积滞下漏。蛮民收获庄稼，往往晒晾於上。更於房顶之角，以土为炉，於每日早晚二时焚香敬神。夏夜极热，蛮民不安於室，又苦臭虫，往往相率至房顶眠焉。如遇雨至，下中楼，乃蛮民居为经堂、厨房、小室诸处，经堂燃灯换水，供奉甚勤，厨房则陈列铜器，小室则储藏一切不时所需之器具，而门窗户壁天棚，皆施彩画。最下一层，为马牛羊所居，粪秽不堪，蛮民之出入必经此处，关外瘟疫时行，皆由此也。墙之构造，亦以石和黄泥为之，其梁之两端穿墙内，中间之节合，则以柱擡之，不施钉笋，有力者能摇动之，故遇地震，全部俱倾。且蛮房仅一门出入，夜遇火灾，人与牲畜无一可免矣。

广州瓦面有晒台广州房屋，瓦面均建晒台，故用石灰砌实，上置方砖，瓦上可行走，窃贼即以瓦面为孔道，盖由上而下也。庭中有用铁条木闸者。

龙土司第龙土司所居之第凡三十层，中十层，层各五楹，有头门、仪门、大堂、二堂、三堂，皆平屋，其後即书楼、粧楼、藏楼、绣楼、护楼，层各有厢，厢各二楹。三堂之後，左右各五层，皆楼，楼各三楹，厢各二楹，左右各分居四媵，媵各侍女四人，老媪一人，虚左後一层为内厕，右後一层为内庖。三堂之前，左右亦各五层，层三楹，厢二楹，皆平屋，左则二层为外庖，庖前二层居僮仆，一层豢骡马，右则二层为外书房，以待宾客，前二层居僮仆，一层奉香火，盖室西南隅奥是也。三堂之外即宅门，常扃，钥匙交宣慰府，欲启，发牌付司阍者驰取之。旁辟一窦，深咫有半，置辘轳，所以进饮食也。左右有巷。中绝别内外，其内置铜缸，可容十石，以刳竹穿墙引山涧水注之，分流各院以应用。护楼後有隙地可五六亩，半种箐，凿池蓄水以供浣濯，半为晒曝地，周以大石墙，高数仞。墙外丈余，即巉岩峭壁矗汉高山矣。其材木皆采於海南，大都铁梨、檀、柘之属，地墁铅砖，夏不发潮，冬不作冷，屋成，费不赀矣。盖土司於前朝盛时多蓄五金珍宝，最称丰富，及其季年诸货绝产，而民困矣。

回人屋宇回人多居平房，粉垣四周，上置天窗，以纳日影，其贵家彩画梁柱，亦有燕子营巢，并於房檐养鸽者。又辟广场数亩，累石为墙，其中古木阴森，清流环绕，颇有内地小桥曲水之趣，名曰亮噶尔，避暑处也，所在多有之。

缠回屋宇新疆缠回多聚族而处，闾门房舍与汉人同，而门多北向。 「 屋顶平衍，人於其上行走坐卧，并可堆积薪粮瓜果诸物。」 富室高构重楼， 「 如蒙古包，墙厚七八尺。」 砌土为榻，穴墙为炉，圆上而方下，其高三尺，突出屋顶，谓之务恰克，然之，则一室曣晛而温。墙皆穿洞为阁，庋藏食物，谓之务油克。屋顶开天窗，洞达阳气，谓之通溜克。四壁饰以人物花卉，竞为洁丽。富家巨室，屋旁多筑园林，沟以渠水，为销夏燕游之所，谓之博斯坦。市居者，门左右筑土为台，旅陈估货，谓之巴札尔。

狜猔屋宇狜猔部落，距澜沧江百里而近，其人居屋悉用木，横垒四面为墙，高可数丈，中开一穴为门，下畜牛马，上居人，独木凿齿为梯，以便上下，最上供佛，或亦居人。

台湾番民屋宇台湾番民之建筑屋宇，先植栋柱於地，然後削竹为椽，编茅为瓦，成圆盖，合力擎举，置栋上。前後皆有阖扇，雕绘髹漆，色殊丽，两旁皆细竹编为花草等纹，外坚密而中无间隔，形狭长，远望如画舫。又择平地，编藤架竹木，高建望楼，每逢禾稻黄茂收获登场之时，至夜，呼羣扳缘而上，以延睇遐属，平地亦持械支柝，彻晓巡伺。