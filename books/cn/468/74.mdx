---
---
---
title: 祠庙类
---



祠庙类

陵墓附天坛

天坛在永定门内之左，都城丙方也，建自明永乐间。形圆南向，三层，内外围以低垣，曰壝。内壝形圆，周一百六丈四尺，为门四；外壝形方，周二百十丈一尺，为门四，殿壝皆蓝瓦朱柱。前为圜丘，後为皇穹宇，又後为祈年殿，又後为皇乾殿，西为斋宫，西南为神乐署，东南为神库。周以缭垣，上覆椽瓦，垣外为沟。

风云雷雨四祠雍正十三载中，惟造风、云、雷、雨四神祠以备祈祷，此外无营缮事。

京都东岳庙乾隆庚辰三月，朝阳门外东岳庙火，殿庑皆烬，独左右道院无恙。特发内帑，并令京内外大小官员捐助，仍以裕亲王监视之，阅岁始毕工，亲临幸焉。庙中仁圣帝、炳灵公、司命君、四丞相像，皆元昭文馆大学士、正奉大夫、秘书监卿刘元所塑。元最善抟换之法，时无与比，至是皆毁於火。

京都宗人府土地祠宗人府北廊下有土地洞，黄袍冠冕，俨王者像，胥吏事之惟谨。相传太祖征尼堪外兰时，与明议和，邀神以盟，明人畀以土地像，盖揶揄之也。众皆怒，太祖曰：「此明人以土地付我之谶，可谨祀之。」定鼎後，遂移祀於宗人府焉。

太庙太庙前殿凡十一间，四围以沈香为柱，正中三间，粱栋饰金，东庑西庑各十五间，以分列配飨诸王及功臣位也。中殿九间，东庑西庑各五间，以藏祭器。後殿制如中殿。

京师孔庙京师孔庙，古柏苍然，礼器悉备，数千年前之古乐器备列阶下，又有周宣王时石鼓十具，风剥雨蚀，石文已十九脱落，字迹模糊，後人将全文镌刻一碑，屹然立於阶下。至光绪乙巳，孔子升为大祀，因仪制较崇，殿庭旧式，诸多未合。京都大成正殿拟改建九楹五户，其殿前阶亦拟改建三成五陛。顾为地基所限，展拓殊难，而殿前多年古树，又虑或有损折，审慎经时，讫未举办。迨宣统庚戌，经言官奏请，复由礼部、学部议覆，酌定变通办理之法，赓续进行。乃甫将殿顶瓦片揭下，辛亥武汉事起，款绌停工。

曲阜圣庙曲阜全城面积孔庙殆占其三分一以上，尝戏摹其形，恰如一面字：圣庙之南直抵城南门，其北直抵城北门，东西数仞之墙，则面字中心两直笔也；面字之首画，为城北门外之孔林；自孔林至北门，为极长之辇道，苍松夹路，匝地成阴，则面字之第二撇笔也。入圣庙大成门，以南为奎文阁，旧藏图书，史晨、孔宙诸碑斜封地方官朱签，禁摹搨焉，长松大柏无数。大成门内东偏，为孔子手植桧，其北为杏坛。大成殿供孔子像，旁坐四贤十哲，其上诸帝所上额，自圣祖至德宗，大都为「德齐帱载」、「圣协时中」字样。大成殿东偏为诗礼堂，其後有孔宅。故井旁为鲁壁，则鲁恭王坏宅处也。诗礼堂前唐槐一本，古干如铁。大成殿之西偏为金丝堂，陈乐器数十事。孔庙祭田凡三千六百顷，租税所入悉以归衍圣公，其田亘曲阜全县之半，緜延及於他县。孔庙乐舞生三百人，当科举时代，每科挑秀才四人充之，朔望及丁祭则分班入值，无俸给，盖庙中子弟以有事为荣，而藉此亦得以列於衣冠，免其徭役。自科举废，变考试为保举，於是目不识丁者滥竽泰半矣。

糊涂庙万全县北十里许有名糊涂庙者，不知所始，或云县与山右接壤，庙祀晋大夫狐突，音讹而为此，理或然也。宣统间庙额则曰「胡神」，须蝟卷而状狞恶，绝类波斯胡。其庙踞山坳，前三楹供神，後则庙祝居之，杂树毵毵然。

赵云庙正定为汉南粤王赵佗及汉顺平侯故里，城中有赵云庙。塑像极工，以手指心，示不忘汉室也。

焦山海西庵焦山海西庵，屋宇清洁而无偶像。丹徒焦乐山以焦处士为其远祖，因塑处士像纳之於庵。而焦山之主庙为定慧寺，寺有古物，若商周彝器及杨椒山字《痤鹤铭》皆在焉。

四贤祠王文简公士祯尝为扬州推官，提唱风雅，极一时之盛。後卢雅雨为两淮运使，在平山堂筱园筑三贤祠，祀欧、苏两文忠，配以文简，四方游客，每来谒祠，辄有微辞，以文简不称与欧、苏同祀也。旋复移三贤祠於桃花庵，又以汀州伊墨卿太守附入为四贤祠。

完颜公庙伊通州石碑岭地方有古塚一处，光绪末曾被日本人私掘，得石棺二具，中有金玉古器六件，银兜鍪一件，重四十余两，塚旁有完颜公庙一座，中供木主，书「金故开府仪同三司左副元帅金源壮义王完颜公」等字。

丹达神庙丹达神庙在西藏丹达山麓，极灵异。神为明云南参军叶某，监饷晋乌思藏，过此堕雪窖中，迨春夏雪消，犹僵立鞘上。土人惊异，因奉其尸而崇祀焉，凡过山者必祷之。

松鹤庵松鹤庵，在京师宣武门外响闸，为明杨忠愍公继盛故宅。乾隆丁未，胡云庄司寇季堂会诸僚友醵金立祠绘像，及同事诸公神位。地甚湫隘，有古槐一株，犹忠愍手植也。

显忠祠盛京金州旅顺岛，有显忠祠焉，乾隆中，诏建以祀明季死事诸臣黄龙、李惟鸾等者也。越百余年，为光绪乙酉，吴武壮公长庆之部将提督黄仕林、 「 江西人。」 总兵张光前 「 字仲明，安徽庐江人。」 分统庆军六营，戍守其地。庚寅六月，聿新祠宇，以崇祀事，朱曼君孝廉时为张军记室，为撰显忠祠碑文，遒壮凄婉，措辞得体，兹节录之。碑文云「迨夫飞龙战野，其血玄黄，月灵在东，厥魄生死，一则士崩瓦解，一则东征西怨。亦有黆黆介士，斤斤将军，雍丘轨於李由，钜鹿陨於苏角。田横之客，尽於海岛之中；栾氏之臣，歼於短垣之下。直节动天地，英声激河海。故以勒感孝之颂，齐永平之元年；树比干之碑，魏太和之甲岁。上以追扬忠孝，下以显融臣轨。何有吠尧之犬，与刑天同诛；逐日之父，与后羿共殛；京观十仞，不别於贞詖；燎火一原，莫区於兰艾者哉！显忠祠者，祀皇赠左都督故明登州镇总兵官辽东黄龙，及游击李惟鸾，部将项祚临、樊化龙、张大禄、尚可义。 「 乃平南王尚可喜同族昆弟。」 在今盛京金州旅顺之岛。天聪七年六月己卯，命贝勒岳托、德格类率右翼洽格里、左翼伊尔登、昂阿喇及石廷柱、孔有德、耿仲明等甲卒万人，取明旅顺，遂以翼月甲辰攻下其地，实明崇祯六年七月也。龙既伏剑，鸾亦陨首，一军如墨，阖门同尽，皇情载轸，庙恤有加。都督之官，仍沿明号。乾隆四十三年其月庚戌，有诏谕大学士九卿等，明代殉难诸臣三千六百余人，专諡通諡，及应列入忠义祠之议。於是龙諡忠烈，惟鸾諡烈愍，其余四人并从祠祀，颁勒祠额，题曰「显忠」。故夫君子闻磬，则思死封疆之臣；王者式蛙，所以厉勇士之节。虽复刻木为信，遗像微茫，入庙瞻逵，精灵绵邈，要使鲁人结慕於展惠，秦士凝痛於子车」云云。

烈皇庙山东莱州府有烈皇庙，神即明思宗也。康熙初，有一士人青巾白衣，猖狂至此，独力营建，云神能护一方田稻。故小家农民奉之者众，灵感甚着。

郑成功祠郑成功世居福建泉州府南安县，其先潮州人也。初名森，字大木，成功乃明隆武赐名。生於明天启甲子年，至丙戌起兵年二十三岁，卒年仅三十九。士人爱戴，建为祠宇，世尸祝之。沈文肃公葆桢撰郑成功庙联云：「开千古得未曾有之奇，洪荒留此山川，作遗民世界；极一生无可如何之遇，缺憾还诸天地，是创格完人。」外又一联云：「由秀才封王，支持半壁旧山河，为天下读书人别开生面；驱外夷出境，自辟千秋新世界，愿中国有志者再鼓雄风。」闻上联为唐景崇所拟，属对者丘仓海也。

王义娘庙福建同安之厦门，濒海险徼也。世祖入关後，举师南下，时厦门为明遗民郑锦所守，顺治壬辰，大队进薄郑营，悉掠附近村堡子女而还。有一骑士挟一妇人於马上，色颇艳，士人妇也。过同安东郭时，大队犹未至，骑士乘隙下马拥妇，时同行者各据地媟狎所掠妇女。妇睨道旁有古井，绐骑士曰：「愿壮士念久远，勿效他人旋乱旋弃。」骑士首肯，遂乘间落井，骑士大愤，窥井而詈，临去连发三矢，中妇肩。越十余日，有乡民薛姓者经此，因拯其尸焉，颜貌如生，乃为之拔箭整衣，殡而埋之，其地去井丈余，前临官道。月余，薛梦妇求立庙，乃於次日舁运甎石筑小庙，并以瓣香酬赛而肖像其中，题其额曰「王义娘庙」。

贤良祠雍正庚戌，诏建贤良祠，祀开国以来满、汉大臣勋德卓着者。

四神祠大内太液池北岸大西天寺，有四神祠，状貌伟然，甲胄峙立，乃瓜尔佳直义公费英东、舒穆禄武勳王扬古利、钮祜禄果毅公额亦都、瓜尔佳公劳萨四像，孝庄后笃念旧勳，塑像立祀。乾隆戊寅，寺火，太监等往扑救之，急扶四像出，得无恙。

定南武壮王祠定南武壮王祠在京师阜城门外，春秋遣太常寺卿祀享，顺治辛卯，孔殉节桂林时所建也。嘉庆间，祠宇颓坏，榱桷倾折，丹青垩艧，无请修葺者，岁修祭田亦为祠官所侵蚀。雍和宫京师喇嘛最多，皆在雍和宫、东黄寺、前後黑寺，而雍和宫在北新桥北，为世宗潜邸，登极後升为宫，乾隆初，庄严法相，以喇嘛守之。宫内法轮殿塑男女裸体佛像，谓之欢喜佛，盖从蒙古俗也。

枣花寺京都祟效寺花事最盛，顺、康时以枣花名，乾隆中以丁香名，光绪中以牡丹名，然都人士皆呼之为枣花寺。

花之寺京师花之寺，曾经曾宾谷重修，俗呼三宫庙，壁悬宾谷诗帧，花木盈庭，寺以南皆花田也，春时芍药尤盛。

护国寺京师护国寺为元时脱脱丞相府，内有土殿，无砖石，元建筑物也。相传脱脱死後，奉敕即其府建庙，後祀佛。

天宁寺京师天宁寺，即元魏之光林寺也，地在金代南城内，古名纸坊，寺中树林甚多，春秋佳日游事称盛。

旃檀寺京师有峯檀寺，寺建於明武宗时，本以备李妃离宫之所，顺治间，始以奉旃&#63151；佛像。此像传言由于阗至龟兹，复由龟兹至内地，最後奉之於寺。寺之殿瓦本悉用黑色琉璃，俗因有黑老婆殿之称。光绪庚子，联军入都，寺被毁，後虽稍事修葺，而当日崇皇闳丽之观，终不可复覩矣。

大佛寺正定府有大佛寺，佛以铜为之，高十余丈，为楼五层，上有匾曰「调御丈夫」，云是梁武帝所书。又有碑曰风动碑，风起时辄摇摇欲堕，而片石寒陵，至今无恙，惜碑文为风雨所剥蚀不可辨。光绪庚子，德宗奉孝钦后西狩，寺僧亦云散，有窃寺中小佛售诸西人而致富者。辛丑回銮时，孝钦驻跸寺中，欲复旧观，以估工五千万而止。

札什伦布滦阳札什伦布，译言须弥福寿之庙，为黄教喇嘛讽经坐牀之所，庙後第七层供高宗御容。

延寿寺渖阳城外十里，四周各一塔，下有佛寺，建於崇德八年。西关一寺颜曰「延寿」，则祈天永命为太宗祝祷地也。 「 是年癸未太宗宾天。」 佛殿外碑亭翼然左右峙，碑文为弘文院内学士刘林撰，备满、蒙、汉、唐古特四体，镌碑之两面，文凡数千言。

灵谷寺江宁朝阳门外十里有灵谷寺，相传即梁时同泰寺，山门前横刻「天下第一禅林」六字。自山门至大雄宝殿，一路乔松，两行皆枝柯森郁，庄严若跸道。殿後梁时遗宇在焉，颓垣片瓦，没於荆棘。转行至右侧，卧一短碑，字里行间不能尽识，惟一碣尚可辨读，词曰：「春风浩浩，春日迟迟，黄莺啼在百花枝。个中无限意，消息许谁知。」殆明时僧人所作也。

妙相庵江宁城中北门桥之妙相庵，即粤寇石达开之府第，石封翼王，俗称为翼园者是也。

寒山寺寒山寺在苏州枫桥之麓，面对狮子山，虎阜踞其西北隅，登楼一望，恍然於吴谚所谓「狮子回头望虎邱」者，为绝妙一幅天然图画。寺经苏抚陈夔龙、程德全先後重修，其景为曲廊数折，楼阁三重。游者出阊门经枫桥湾而至寒山寺，清溪一道，衰草长堤，至近寺门而止。倘於春秋佳日过此，则嫩绿裙腰，秋风马耳，在在皆有诗情画意也。

龙华寺塔上海建筑物之最古者，首指城南龙华塔，相传为南北朝时所建。南朝四百八十寺，寺建四百八十塔，此其一也。

岱庙山东有泰岱，五岳之宗也。巍巍冠诸山，山麓多寺观，岱庙其最大者，秦所筑也。庙中正殿为岳神殿，构造宏壮，罕与伦比。殿之前面，列太湖石九，布置错综，各具肖形，石空其中窍，滑泽可爱，一抚摩之，知由来已久。太湖石东旁为炳灵宫，宫庭树二柏，高十余丈，已枯槁，皮剥落，大干盘屈而上，小枝卷曲，作虬形，相传西汉时所植。石之西旁为环咏亭，翼然覆坛上，虽代事修葺，而倾圮殊甚。亭前矗立一大槐，槐根中空，可容两人坐而弈其间，则斯槐之大当十围不止，盖唐槐也。岳神殿前为外殿，东西墀对立宣和、祥符两大碑，其高不可仰读；西偏又有大碑一，则圆形无字，隐约见雕镂文，颇似华表。正殿之後为道院，院西墙嵌李斯碑，刻石已焦烂，斯之篆文字画如僵虫，古篆也，碑下有短碣，历考斯碑出没转徙之史甚悉。

大石佛寺邠州西门外二十里至大石佛寺，俗名大佛寺，乃唐之庆寿寺也。唐贞观年间鄂国公尉迟敬德建。依山凿石，毫无罅隙，就石埋像。大佛法身高八丈五尺有奇，四维琢龛，加以廊楹。蹑石磴入寺，寺依山建，上中下凡三层，大佛岿然岳峙其间，年深尚无所损。山长凡数里，下临汭水，缘山间丈许，辄凿佛像一躯，大小不侔，咸加彩饰，貌皆温笃，蔼然有见道之容。

相国寺开封相国寺，建於北齐，乾隆时重修，光绪中复破坏，大雄宝殿及八角琉璃殿尤甚，旋募集多金，鸠工重修。惟寺中殿宇修造奇丽，河南能匠缺乏，不敢悉行拆造，惟拆一段修一段，拆一角修一角，畧仿旧式而已。

塔尔寺塔尔寺在西宁西南五十里之塔山，为西藏黄教之祖宗喀巴瘗胞衣地，其徒自西藏分支住此，兼守护其遗物者也。领衣单口粮者千余人，而食指尝逾万，附寺所居熟番倚其举火者又数千户。梵宇皆僧舍， 悉因山势高下叠甃而成， 平地寺院之大者瓦镀黄金， 故又名金瓦寺。 金玉宝石佛像无数， 金佛皆嵌珠粒， 巨者如豆， 银佛像更积累盈龛， 有迎自西藏者， 有颁自内廷者， 富室大贾祈疾求福必铸一像， 媵以缎绣衣幔。 历代宝器充牣炫目， 商民复矜奇鬭富以输实之。 田地周二百余里， 赀产难以数计， 甘肃之精华萃於僧寺， 塔尔寺又繁富之尤者也。 罗卜藏丹津之乱， 寺中大喇嘛被其煽诱从之以叛， 雍正甲辰， 川督年羹尧平青海还， 欲尽屠之， 镇海堡千总某时服役於年， 年诘以庙众逆迹， 某力白其诬， 且泣稽颡， 代为乞命， 年乃戮八人， 余众皆得赦。 某以一言保全数千生灵， 寺僧感之次骨， 设位生祀， 历年重有馈贻， 沿以为例。 嗣後凡本堡千总至寺， 寺僧犹设供张， 迎送尽礼， 如奉其父师焉。

东科寺青海有东科寺，地土之广，田租之多，佃户之众，凡青海蒙旗、番族，皆无其富庶，每年在丹噶尔厅署纳地税银，在青海大臣署纳番贡银，数目不及民粮之什一。喇嘛入册者，亦领衣单口粮，每名每岁，只领青稞仓斗一石六斗，定额五十一名，共领八十一石六斗，上经官吏折发，下经胥役需索，实领不及五六成。彼辈视之若有若无，全无重轻，专赖田土租税人民差徭之供，为一寺衣食及供奉藏差之用。蒙、番承种寺田者，即归其香错管辖，其催科扰民无异衙蠹，其挟势牟利甚於市侩，苛虐刑罚，权埒官府，冤横尤过之。而蒙、番迷信佛教，黠者远扬而终不敢犯，弱者饮忍而卒不敢发，僧官之威乃无求而不遂。汉、回之迷信性稍杀，其抗拒力颇坚，故不乐用汉、回。寺中僧额有限，而徒众盛至百数十人，皆以近寺之兔尔干、克素、药水、白水各庄之三页卡佃户子弟充之。寺僧得以本宗弟侄辈为弟子，绳绳相继，以私霸其财产，藉寺院为专利之薮。其呼图克图虽为寺院地土之主，而财产出纳惟香错揽其大权，众僧官及喇嘛之有势力者分其余润，香错任事无年限，非年老请退则终身不易，专利数年，家赀累千万金，富雄一乡矣。故东科寺之富，上不归呼图克图，下不归众僧，惟中饱於香错及其下数人而已。会集香错众僧官，令自择牧厂，具立交地印结，寺中游牧无多，仅择留寺前荒滩一区，以外各处山壑酌留作众佃户之畜牧场，其余除森林外，概呈公家开垦。惟熟地坚不肯报，欲照牧厂之例，永不起征。

拉布郎寺拉布郎寺在循化境内，距城百数十里，青海极富之寺也。

拉布寺寺在玉树，近通天河。

昭蒙古僧寺之大者曰昭，可容喇嘛千余人，其布置则经堂、法台、说佛堂、唐王殿、唐公主殿、堪希舍、各喇嘛舍，所供神像则有泥塑、木雕、金身、铜身、彩画之别，而彩画又有幅轴、油壁二种，寺内壁墙概系彩画，寺外壁墙刷以赤白土或红色之土。神像种类最多，大都为释迦、地藏、观世音、韦驮、四天王、土地、山神及边藏上古之神，或舞爪而张牙，或人身而兽首，像狞恶。此外更有一神，红发青脸，血口铜牙，赤身裸体，毛如钉竖，项下悬人头一，抱一女神，容貌娟好，作男女交合状，蒙人呼为欢喜佛。

内宗寺外宗寺多伦诺尔北约一二里，地名喇嘛庙，内有二大庙，一为圣祖驻跸後敕建者，为内宗寺，规模宏敞，类太和殿；一为蒙古王公合力建造者，为外宗寺，尤宏大。又小庙十余，为蒙古各旗所建，名曰仓口。有山，周围约二三十里，曰风水山，禁人牧采，谓恐坏风水。喇嘛庙东北约二百里，地名经棚，又东北二百里，入内蒙古界，商人非有护照不得入，否则辄被土人杀死。无业华人，恒不敢入内，故其地无盗贼之警。 「 护照领於多伦诺尔厅，具汉、蒙二文，有领之部中者，则名大单，沿途不复完税。」

布达拉大昭 「 一作招又作诏」 寺西藏布达拉有大昭寺，相传为唐时藏王曲结松赞噶木布所建，已历二千余年，坐东向西，楼高四层，上有金殿五座，阑干殿宇，皆铜底鎏金，宏敞壮丽。中殿供释迦牟尼佛，乃唐公主自中原携至者，左廊有唐公主、藏王松赞噶木布、巴勒布王女拜木萨之像，其中神佛万计，楼顶东南隅有拜拉穆像，土人敬畏之。内藏上古军器，鸟枪长八九尺至一丈，与九子礮同，弓靫箭袋亦甚长大。庙前大碑，为唐文武孝德皇帝御制，碑文与赞普联甥舅之谊，所谓《甥舅联盟睥》是也。高约一丈五尺，厚约三尺，宽约四尺，多剥蚀，仅存百余字，相传为唐褚遂良书，钩画苍劲，以木栏环衞之。碑前有海眼，以铁锢塞，上有石砌。碑侧古柳二，老干蟠屈，传为唐代所植。大殿有明万历太监杨英所立碑，前壁上绘唐玄奘法师求经师弟四人像。

小昭寺大昭寺北半里许曰小昭寺，楼高三层，上有金殿一座，为唐公主建，工程稍差，然喇嘛悉能清修，有佛像，名墨珠多尔济，又有释迦牟尼佛、弥勒佛诸像，或云塑像内有唐公主肉身，座上书「默寂能仁」四字，其南即颇罗奈旧宅。寺前柳林一院周匝，墙内大树丛杂，根边各有一石，喇嘛栖止之，寒暑不稍移，雨雪不稍避，较他处喝抢食肉之喇嘛霄壤矣。

拉木喇嘛庙拉木，一名纳木，又名南摩，人稠地广，颇称肥沃，有大喇嘛庙，极壮丽，所奉佛像皆状貌狰狞。屋中排列弓矢刀矛诸兵器，云系旧时藏王之物。

光孝寺广州光孝寺为汉虞仲翔故宅，在唐为法性寺。内有风旛堂，堂前有池，池畔有菩提树一株，相传为梁天监元年有智药三藏自西竺移植者，且云百七十年後，当有肉身菩萨在树下演大乘法，度无量众，联语所谓「灵根不二」者此也。菩提树犹存，光绪间，粤吏有议毁寺以为学堂者，某君移书力争之，得免。

海幢寺广州自元旦以迄上元，游春之地以河南海幢寺为最盛，寺在珠江南岸，即南汉千秋寺故址。明季，邑人郭岳龙购为别业，顺治初，天然和尚之徒阿字始建屋於旁，曰海幢寺。阿字故与平南王尚可喜善，康熙壬子，展拓寺基，可喜自建天王殿，福晋舒氏建大殿，总兵许尔显建二殿及後阁，巡抚刘秉权建山门，寺用绿色砖瓦，均福晋所施。初，两藩营造府第，咨请部示，恳照王贝勒制式，得用琉璃瓦以及台门鹿顶。嗣奉部驳：「民爵与宗藩制异，察平靖两藩，均由民身立爵，所请用绿色砖瓦之处，碍难准行。」时营办砖瓦皆成，而未敢擅用，乃尽施诸佛寺，至粤秀山之观音寺、大佛寺、武帝庙，亦皆此种砖瓦也。寺之香积厨、大斋竈亦螭砖砌成，後为骨董家易去殆尽矣。殿东有鹰爪兰一株，犹是郭氏园故植，蔓条作干，高出檐牙，历刦二三百载，而芬芳如故，亦灵卉也，寺僧垒石为台，架栏护之。

涌泉寺福州东门外三十里许之鼓山，有唐代敕建之涌泉寺，寺有暍水岩、屴崱峯、灵源洞、国师岩、忘归石、天风海涛亭、水云亭，避暑最宜。山北约七八里之鼓岭，有西人所筑避暑屋宇。

清真寺清真寺在长安者有八，其在西关内学习巷路西者为最初之清真寺，而江宁之清教寺次之。唐中宗时，筑此寺於新兴坊，名清教寺，玄宗时，改唐明寺，元中统间，更名回回万善寺，明为清净寺，国朝则为清真寺。寺有明嘉靖癸未所立刘序撰《重修清净寺记》，用汉文及土耳其文，又有咸丰丁巳所立《敕赐清净寺碑记》，嗣屡经重修，较前尤壮丽矣。

祠庙联语圣祖游少林寺，御书一联云：「大地山河归宝掌，中天日月绕金轮。」孙夏峯题孙高阳祠一联云：「真宰相不愧科名，千古文章，争光日月；大将军有劳社稷，一门节烈，润色河山。」又大梁有专祀孟子庙，曰游梁祠，沈春祥题联云：「千里而来，何必曰利，亦有仁义而已矣；百世之下，莫不兴起，况於亲炙之者乎。」又百菊溪於杭州送子观音庙题联云：「我本是一片婆心，抱个孩儿给你；汝须行十分好事，留些阴隲与他。」後人又有一联云：「上帝本好生，求我与以儿女，不求我亦与以儿女；下民须自爱，为善报在子孙，为不善亦报在子孙。」当涂太白祠，吴山尊联云：「谢宣城何如人，只凭江上五言，教先生低首；韩荆州差解事，肯让阶前尺土，许国士扬眉。」又有吴桂卿联云：「荐汾阳再造唐家，并无尺土酬勳，只落得采石青山，供当日神仙啸傲；喜妃子能谗学士，不是七言衔怨，怎脱却名繮利锁，让先生诗酒逍遥。」又落凤坡庞士元庙，粟穗联云：「造物忌多才，龙凤岂能归一主；先生如不死，江山未必许三分。」又广州南珠江之中有孤岛，曰海珠，岛上双忠祠祀张忠武、关忠武，皆粤人，以名将死事者也，祠有联云：「无命复何如，徒令上将挥神笔；未捷身先死，长使英雄泪满襟。」又济南张曜祠，宫子行用宋人句作联云：「新祠民祭祀，旧债帝偿还。」又江宁莫愁湖观音阁东壁悬明徐中山王像，以清凉山在对面，王墓在焉，故供养於此阁，联云：「湖山旧是女儿家，稽首慈云，愿佳丽尽生西土；图画今留元老像，翻身苦海，看英雄竟付东流。」又安庆城隍庙联云：「任凭你无法无天，到此孽镜悬时，还有胆否；须知我能宽能恕，且把屠刀放下，回转头来。」署欵系彭刚直撰出句，吴竹虚撰对句。又越秀山观音阁楹帖云：「现大士化身，问谁仙佛因缘在；吊越王遗蹟，从古英雄感慨多。」又济南大明湖铁公祠联：「一盏寒泉荐秋菊，三更画船穿藕花。」又汉口息夫人庙，楚人称之为桃花夫人，联云：「息宋兴亡随逝水，死生恩怨问桃花。」又蜀丞相祠之「日月双悬出师表，风云长护定军山。」圣帝庙之「吴宫花草埋幽径，魏国山河半夕阳。」又「怒同文武，志在春秋。」东岳庙之「帝出乎震，人生於寅。」汤阴岳忠武庙之「檩檩生气，悠悠苍天。」蜀中桓侯庙之「春雨楼桑，无限落花悲帝子；秋风剑阁，有人酾酒吊将军。」又同安陈忠愍公化成，以江南提督督军，御英人於吴淞，中礮阵亡，敕建专祠，熊观察一本题联云：「昔时未读五车书，雅量清心，温如玉，冷如冰，是大将实是大儒，使天下讲道论文人愧死；此日竟成千载业，忠肝义胆，重於山，坚於石，忘吾身不忘吾主，任世间寡廉鲜耻辈偷生。」又彭刚直公玉麟建水师昭忠祠於湖口之石钟山，门联云：「忠臣魂，烈士魄，英雄气，名贤手笔，菩萨心肠，合古今天地之精灵，同此一山结果；蠡水烟，湓浦月，浔江涛，马当斜阳，匡庐瀑布，挹南北东西之胜景，全凭两眼收来。」

昭陵昭陵为太宗之陵寝，在奉天城北十有余里，陵外绕以红墙。自西便门入甬道，两旁古松一千二百六十五株，横观侧视，行列分明。大门内两旁有石狮、石象、石马等六对。院之正中南向，则高竖《大清昭陵神功圣德碑》，乃康熙戊寅年所建，御撰文述金武神功，右为汉文，左为满文，碑长三十六尺，厚二尺许，碑阴无字，碑脚四角下凹，每角以石砌成龟虾鱼蟹各一，若值天雨，凹处辄潮润。驮碑之石高六尺有半，长十八尺有奇，色白如玉，产自蜀中，其时海运未通，转输不便，历十二年之久始得运至。後因碑身太高，碑顶无法安置，朝廷特悬重赏，有吴大力者，举而加诸碑上，酧以重金，不受，遂赏给世袭四品官，然其子孙凌夷久矣。碑亭之後为隆恩门，正面为隆恩殿，殿外以黑金方石砌成，侧视之金石莹莹，质尤坚，殿四围栏杆，皆以一色青金石砌成者，东西有配殿。隆恩殿之後有石制香炉等，紧逼陵下者，有一石壁。陵形圆，高二丈余，周围约十余丈。陵後有土山一，作新月形，陵上有巨碑一，上署《太宗文皇帝之陵》七字，中为满文，左为汉文，字皆金色，而碑则红漆，想亦以红招魂之意也，殿门外亦红色。

慕陵宣宗万年吉地故在东陵之宝华峪，旧制，地宫下起龙须沟两道，防积水也。宣宗性俭，工程费限二百万两，虑起沟费钜，以询承修大臣松筠、戴衢亨，二人体上意，谓不修亦可。工既成，一日，行围过此，遣人启地宫入视，既出，靴底湿矣。宣宗大怒，承修大臣以下俱得罪，乃舍故地，而就西陵之龙泉峪卜吉焉，即慕陵也。陵无大碑亭及石人石马，殿庑不藻饰，无方城明楼，犹崇俭敦朴之初志耳。殿後石坊有石刻御题文，曰：「敬瞻东北，永慕无穷，云山密迩。呜呼！其慕欤，慕也。」凡十九字。

醇贤亲王园寝醇贤亲王园寝在距都城十余里昌平州所属之妙高峯，其上本有佛寺，曰法源，寺有极古银杏树两株，大可数抱，然已一枯一菀矣。树後即为奉安龙穴，方广约数十丈，则全以山石挖空凿平，再用方砖铺砌者。其龙穴结脉之处，约长一丈六尺，宽一丈，筑有石室一间，中央砌石床，即为停放金棺之所，南向设石门两扇，外建八角亭楼，周围如城，北向设铁门两扇，奉安後，即下千斤石锤封锁。其对面则有朝北飨殿五楹，旁置配殿，俱用绿玻璃瓦。东偏更有殿宇三百余间，茶座膳房悉具，以预备醇王府中四时祭享在此暂住。後更添设皇太后、皇帝驻跸之所，并建造祠庙。统计前後所费帑银，约银一百四五十万两。

八枝箭八枝箭在朝阳府，为公主园寝所在地。公主为世祖之母文皇后之侄女，下降台吉苏克多尔，薨後葬於其地。康熙间，曾以八个佐领赐苏克多尔，每佐领有一枝箭，故其地又名八枝箭。至嘉庆时，苏克多尔已无後，其财产遂为守护园寝之箭丁所有。

蒙人保守成吉思汗陵蒙古伊克招盟中， 有所谓埃锦赫牢者， 成吉思汗陵也， 为鄂尔多斯人所假托， 东南距神木县一百八十里， 榆林府三百里， 值郡王府之南， 加萨府之东， 又为东胜县治之东南。陵基幅（巾员）凡三百里， 四周皆沙陀， 近傍为淤泥河， 蒙人名曰忽几尔图沟， 其上有庙， 亦名忽几尔图招。 守陵之官曰居陵掌， 设有陵户五百家， 号称特尔罕， 此特尔罕对於蒙旗有特权， 一切徭役皆弗与， 又以时持册出募， 若游方僧道然者， 而所至蒙旗， 必以牛羊布施之， 不敢吝也。 然必轮番而出， 常以七八十户居守之， 居无室庐， 或韦帐， 或柳圈中。 成吉思汗之陵亦无宝城， 无享殿， 以白质大毳幕覆之， 两幕相接， 前幕供特性， 後幕隔以锦幛， 中供石匣， 成吉思汗遗骸也。 岁三月二十一日为上陵期， 先时即东北偏广场树大幄， 以白马白驼恭舁石匣出， 奉安其中， 前陈弓矢马蹻， 设牲酪， 拜奠如仪。 是日也， 凡近地王公台吉皆躬亲灌降， 远而漠北，河西， 亦遗官赉祭物， 不远千万里跋涉而来， 内而燕， 晋， 秦， 陇诸商人， 则挟财货驮茶布什物， 以贸蒙人之马牛，露天列幙，盘亘十余里，坌涌雾积，日常数万人，历时七八日，始各交易而退，亦煌煌乎大观矣。达拉特王且引申其说曰：弓矢马蹻，皆元成吉思汗所亲御。弓矢度之神幄中，马蹻遗於准噶尔境之沙阜上，届祭期，乃敬舁之往，冀以亲其手泽焉。白马白驼，则由七旗轮供之，老乃一易，易时先延喇嘛僧唪经数坛，别制银牌，结其鬃而系之，居恒纵之草地，无与牧者，先祭三日，则自来，祭毕则自去，方祭之殷，则竟日植立幄外氍毹上，不拴系，不啮饮，亦自咆嘶走动也。

顽儿塚出诸城东门三里有小邨曰许庄，许为邨中着姓，自元明来聚族於此，邨以是得名。邨尾有顽儿塚。邨中子弟有不率父兄之教者，父兄辄行厌胜术，夜半，乘子弟熟睡，断其发数绺，潜瘗於塚，则顽劣者可易而为循谨，故老相传，谓有奇验，故信之者弥笃云。塚傍山麓有古碣为识，剔抉莓苔字画尚可辨，碣之阳题曰「顽儿许大荣之墓」。其阴有铭，辞曰：「升木猱，出柙兕，紧何人，许氏子。吁嗟乎，禽犊之爱有如此，凡为母者可鉴矣。」下署「乾隆己酉，诸城县训导沈圻题此数语以儆邑人」。

香冢京师南下洼之窰台，在陶然亭东，其地有香冢、鹦鹉冢，相传香冢为张春峐侍御瘗文稿处，鹦鹉冢则瘗谏草处也。香冢铭云：「浩浩愁，茫茫刧，短歌终，明月缺。郁郁佳城，中有碧血。碧亦有时尽，血亦有时竭，一缕烟痕无断绝。是耶非耶？化为蝴蝶。」又诗云：「萧骚风雨可怜生，香梦迷离绿满汀。落尽夭桃又穠李，不堪重读瘗花铭。」

闽中坟墓坟墓之制，各地异俗，大率葬平壤者多简率，葬山陵者多坚致。如闽中坟墓，其营造犹近古制，而异其习尚，他处仅夫妻有合墓之义，闽中土大夫之家，常合祖孙父子数世为一墓。其俗以三世计，约几何人，即就山凿一深穴以为圹，广大如屋，中一石榻，如其家三世共十人者，则此石榻可容置十棺，穴口就石凿三门，含有机括，封固即不可复开。穴上则用磁粉油泥等，筑一或圆或长方之墓形。其第一世棺入圹後，即封其墓之中门，右一门本虚设，左一门留以启闭，子孙岁时入而洒扫。俟三世棺均入圹，则并左一门亦封之，即永不得开矣。故闽中古墓，虽历时至久，均复存在，纵经兵燹，从无伐墓之举，以其坚不得开也。

外蒙古人不知墓自过外蒙布音图河，山湾往往有石柱对峙，上有龙纹及日月象，率已剥蚀，盖元时显官归葬以志墓者，外蒙人尚焚尸火葬，不知有墓也。志伯愚尝过其地，询之台官，则以天下石柱为答，固不知为墓也。