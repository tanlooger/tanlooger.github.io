---
---
---
title: 曹子顾博闻强记
---



嘉善曹子顾学士尔堪博闻强记，出游所至，山川厄塞无不能画其形势。士大夫一与之交，积久不忘，且具能识其名氏、爵里、家世，毫发无遗。钱牧斋富记忆力钱牧斋尚书谦益富记忆力，幼尝与人举《四书》语「口」字最多者以角胜负。或举「人知之亦嚣嚣，人不知亦嚣嚣」二句，得十八「口」字，钱举「讴歌者不讴歌益，而讴歌启」得十九「口」字，遂获胜。

顾亭林强记顾亭林，名炎武，尝客京师。一日，王文简过其邸舍，语之曰：「先生博学强记，请诵古乐府《蛱蝶行》可乎？」顾即朗诵一过，同坐皆惊。刘璐十龄不言刘璐，字石渠，沈邱人。父学向，顺治进士，令於浙江。长、仲二兄聪慧而夭。璐时年十龄，尚不能言，状类痴呆，父忧之。一日，独坐长叹，璐侍侧，问曰：「父何叹？」父以其忽能言也，喜甚，曰：「家门不幸，汝兄夭折，而汝又不能言。今能言，吾无忧矣。」自是，教之读，过目成诵，恍如有宿慧者。

原襄敏读书痴獃阳城原襄敏公髫龄入塾，既一载，书不成诵，亦不甚解。岁将除，师召其父至，令其偕归。中途，父让之曰：「向与若论世事，颇敏慧，何读书竟痴獃乃尔？」襄敏曰：「读书亦如应世事乎？」曰：「然。」曰：「得之矣。」复入垫，听讲辄洞彻，久之博洽今古，掇巍科，为世名臣。

周于漆记前世事汪浦周西水兵部于漆幼不能言，而能记前世事。自言前世为某邑人，及所常栖止处，尝於广庭设一几，庭有红蔷薇一丛，时时梦到其地。七岁时，戏门前，有僧过门，顾之曰：「此郎有夙因。」周应声，即能言，家人惊喜。因令读书，一过目，如宿习。数月，徧通《左传》、《国语》、《史记》、《汉书》。年十四，读书山中精舍，一日，日向夕，憩溪边石上，遇老僧，谓曰：「郎忘七岁门前相见时耶？」叩其名，曰：「我宝蘂也，闽人。」周因留之舍，日夜与论象纬律历、六壬丁甲、勾股洞章之术，未半载，尽通其说。濒行，复以黄河海道九边授之，且曰：「吾数学未传人，今当游四方访之。」又密语周以十年之内天下必大乱，若异代人物也。自明崇祯丙子迄甲申，九年而明果亡，皆如其言。

周入国朝，以明经谒选人，常念宝蘂别时赠诗有「元夕灯前寻贾子，秋风台下拜邹生」之句，未详所谓。及谒选，得房山令，上元，与僚属谦於贾公祠，问之，唐诗人贾阆仙祠也。问有子孙乎，吏对有贾某者，其裔也，见以逋税系狱。周即令出之，代完其逋。是年秋，调平谷令，抵县日，即出勘田亩，夜宿山村古庙，比晨，视其额，则邹衍祠也。於是悟宝蘂之语，一一无爽，乃述其学，着《三才儒要》三十卷。

洪润孙有洁癖钱塘洪润孙，名景融，以博雅擅名。乃有洁癖，每靧面，辄自旦达午不休。陆丽京儇胡同往视之，洪尔时神气傲迈，旁若无人。

黄庭表童年颖悟黄与坚，字庭表，号忍庵，太仓人，顺治己亥进士。康熙己未，举博学宏词，官赞善。童年颖悟，诗一目、文二三目即记忆。三岁能识字，五岁能诵诗，八岁酷好唐人诗。尝录小本，出入辄携以自随。十四，慨然有志於古学，欲徧读周、秦以下书，甫三年而读周末诸子及六朝以上者几尽。魏昭士二龄诵归去来辞宁都魏昭士，名世傚，生甫二十余月，实年为二龄，母口授《归去来辞》及《九歌》一二章，久之，辄能背诵。诸父尝抱之，诱以果饵，使歌，歌声悠扬可听，诧为英物。

博野妇人不饮食顺、康间，博野有妇人，一生不饮食，而生育男女数人，日夕操作与常人无异，亦罕疾病。

克勤郡王无日废饮顺治时，克勤郡王战功卓着，性和平，无贵胄气，旌麾所莅，恒喜与野老闲话。又能约束所部，禁淫掠。声色狗马一无所奉，惟嗜酒，一石不醉。岁时赐宴，世祖知其量，使罄无算爵，不愆於仪，不改常度。

康熙初，天下略定，王移书各督抚，有以酒力称最者，不问贵贱，资送入都。时圣祖方幼冲，太后训政，台臣劾王招致酒徒，荒耽纵佚，且主少国疑，迹近树党，请下廷尉问状。太后以章示王，王对曰：「臣嗜酒，在朝在军无日废饮，幸不及乱，先帝不之禁。赖宗庙之福，海内大宁，臣诚无状，欲与天下善饮者一角酒力，愚昧不识大体，迹涉树党，愿伏重诛，请毋付廷尉。」某王，尊属也，谓天下虽定，隐患犹多，亲藩大臣不兢兢业业赞襄政务，沉湎於酒，又擅与督抚书，招酒人入都角饮，台臣言是，请治以罪。太后曰：「彼忠诚无他，先朝所许，姑听之。」惟谆谆以勿为酒困、毋迩宵人为戒。王感谢而退。即日，以公牍与各督抚，寝前议，而山西抚臣已资送一人至矣。

先是，王令既出，疆臣下属县罗致，久而未得。盖各省所产之酒，惟淅之女儿酒，汾之西鲁酒为天下最，而南人不能饮汾酒，北人亦以女儿酒味薄，屏弗御。南省督抚知王生长朔方，饮醇醪者未必能敌，辄不敢献；北人善饮者众，一时於此中求不醉量，殊觉莫衷壹是。壶关某令有酒癖，且能兼收并蓄，浙酒，汾酒泛爱不倦。巡抚闻之，欲以塞责，召某令面谕之。令亦喜，谓催科，抚字之外，杯中物亦能署上考，秣马整装，行有日矣。忽急足自凉州至，令之母以疾终於乡，终天永痛，匍匐星奔。濒行，为巡抚言：「县属羊肠坂有一人，年且七十矣，终身不娶，以酒为命。顾樵采为生，不能以野人溷亲藩奈何？」巡抚曰：「斯人之饮，於君何如？」曰：「胜属吏远甚。每岁行春，辄赐　酒，观者掩口，以为是戋戋者，彼固视之如一滴，官何吝也。次年，舁巨瓮置老人前，令罄之，顷刻而尽，若无事者。此非异人乎？」巡抚曰：「王固不择人，惟求善饮者，樵采何碍！」急识姓名，檄新令尹送入省，亲试之，信，为具装，遣材官与之俱。既入都，投邸，王之长史、内奄索巨贿，不得见。老人怒，谓长史曰：「我奉巡抚命来应王召，为饮酒耳，不闻有婪索事，是以无备。」长史呵之。材官为之缓颊，以费不足，终不许入。旅馆羁迟，资用将乏。材官欲具牍禀巡抚，老人曰：「待巡抚以金来，老人饿且死。」翌日黎明，出走闤闠，见有舆从过市，辄攀舆诉入都事，并言王人壅遏状。舆中为某贝子，急引至王邸，面致之。乃革长史，杖奄人，召材官，赉以金帛，问老人年岁、职业。见其短小精悍，髯长及胸，目灼灼有光，知非常人，置於别室，待入朝奏明，请假一日，为角饮计。

王邸深邃，时值新秋，老人请择爽垲地以行酒，许之。问能弈乎，曰：「能。」王益喜。曲栏清池，残荷犹馥，有亭翼然，顾视轩敞，王於此设楸枰，煮苦茗，先与对局。局半，内侍舁巨瓮二，分置於王与老人之前。瓮可三十斤，乃女儿酒之最醇者。王以老人居汾河，必善饮汾酒，绍酒不易至山西，野老更不能致，或者不胜巨瓮，思有以难之。席间别无下酒物，各设一圆碟，分贮金华乾脯、巴达杏仁及鲜梨少许。且饮且弈，自午至於酉，一局未终，老人遽起曰：「王以角饮见徵，不闻以奕。请置此，姑酣饮以副成命。」盖已预计负一子半矣。王笑从之，以手乱局，促左右进酒。内侍曰：「瓮罄。」回视老人，神色自若也。王曰：「尔饮诚豪，然亦未足以胜我。」对曰：「王之量，包涵万物，於以上佐天子，致昇平。若杯杓之间，终让野人一筹。」王不服。曰：「今犹有说。」王曰：「何如？」乃指肴碟以对，谓王贵人也，珍错之奉，度已餍足，非若村野，初尝异味。今王食乾脯略尽，杏仁亦过半，野人不然。以此言之，王固以贵下贱，大得民也。王爽然，留之匝月，仍赉巨金使返，并为告巡抚，饬所司以时存问。

河南信阳州北乡有一农，亦酒豪，剌史将为王致之。奉行不善，签差传提，惧不欲行。胥徒挥斥叫号，势汹汹若捕巨盗。农有迈父，已病踰月，惊悸遂死。家人典其所有田二亩，赂蠹役，诡报病故，乃免。

惠天牧背诵封禅文惠天牧初生时，父梦东里杨文贞公来谒，遂名士奇。年十二，善为诗，有「柳未成阴夕照多」之句，为名流所激赏。弱冠，补诸生，或戏谓之曰：「卿熟《史记》、《汉书》，试为我诵封禅文。」即应声朗诵终篇，略无譌脱。

王虎儿三岁诵唐诗王文简公士祯幼子，小字虎儿，三岁能诵唐诗百首。

年羹尧解三字经年羹尧七岁，父延师教之读，开学日，师授以《三字经》，即问其师曰：「人之初，性本善，其解如何？」师曰：「人之初生，性质本美，所有恶人，皆日後受社会之薰染而成。」年曰：「我意不然。初生之人，性质皆恶，必有人教之，以渐而改。苟不然者，吾父何必请先生来教我乎？」师默然。又一日，读《千字文》，亦问曰：「天地玄黄，其解如何？」师曰：「天玄色，地黄色。」年又曰：「地果黄。天青色，有时或苍色，至下雨时亦灰色，固无玄色也。」

章言在以笔状颧额须眉仁和章言在，名谷，幼从塾师学，师出，有友访之，比归，羣儿告以客至，而忘其姓氏。师怒，呵羣儿。章曰：「师毋怒，我犹能约略记之。」因以笔状其颧额须眉，栩栩然也。师见而笑曰：「是得非某乎？」已而叩之，果然。

王文简前身为高丽国王王文简前身为高丽国王。将诞之夕，有人止村庙中，见途中羽葆鼓吹，仪衞甚盛。其人骇惧，询之从者，云：「高丽国王降生新城王家。」其人素善封翁，急入城探访，文简已堕地矣。

王文简目览文书口决报王文简为扬州司李时，地殷务剧，座客日满。晨起，坐堂皇，目览文书，口决报，呼謈之声沸耳，案牍成於手中。及放衙，召客刻烛赋诗，清言霏霏，久而不绝。座客见而诧曰：「王公真天才也。」

阎百诗先鲁後敏阮应韶之父，少时与阎百诗同受业於靳茶坡。日暮，各抱书归，阎愚鲁，独吟不置，必背诵如翻水乃已。後发愤，将书拆散，读一页，辄用面糊黏几，背诵既熟，即焚之，终身不再读。一夕，胸前膈下豁然洞开，若有声震耳，後阅书，一过目即成诵。尝集陶贞白、皇甫士安语题其柱曰：「一物不知，以为深耻；遭人而问，少有宁日。」

或谓阎幼时口吃资钝，读书至千百过始略上口。又善病，母禁之读，遂闇记不复出声，如是十年。当十五岁时，冬夜读书，有所碍，沈思坚坐，心忽开朗，自是颖悟异常，盖积精所致也。

毛西河五官并用萧山毛西河检讨奇龄生有异禀，能五官并用。尝以右手改弟子课作，左手拨算珠，耳听弟子背诵经书，目视小僮浇花，口又答弟子之问难，间与其妇诟谇焉，不稍紊也。

毛西河博闻强记毛西河博闻强记，尝与客言：「《四书》中有一妖、二怪、三女子，五龙、九虎、十先生，又九馆、十先生。」二怪者，「素隐行怪」，「怪力乱神」是也。他昉此。毛历历数之，客且并《四书》之句而忘之矣。

毛西河默写市招毛西河尝与友骑而入市，默记两旁市招，归而书於册。明日，友持册至市，校之，一字不差。

毛西河默写染肆帐册毛西河尝入染肆，与肆夥闲话，坐定，吸淡巴菰，且阅其帐册，星火落焉，乘风而燃，册遂毁。肆夥窘而大号，毛曰：「勿惧。」取别纸，一一书之，凡染物人姓名、绸布、日期均无讹。

姜西溟不食猪肉姜西溟，名宸英，不食猪肉，偶见人食，辄避之，致有以回教徒称之者。朱竹垞戏曰：「假食猪肉，得淡墨书名，则何如？」西溟不答。相传朱竹垞自定诗集，不肯删《风怀》二百韵，曰：「我宁不食两庑特豚耳。」若西溟乃真不食特豚者。

潘次耕闇诵历书吴江潘次耕检讨耒，幼有圣童之目，览历书一过，即能闇诵，无所譌脱，首尾不遗一字。

徐健庵饮食之多崑山徐健庵司寇乾学善饮啖，每早入朝，食饽饽五十、黄雀五十、鸡子五十、酒十壶，可竟日不饥。及解组言归，门生饯之，谓将供一日醉饱也。安一空腹铜人於座後，凡徐进一觞，则亦倾一觞於铜人腹，杀胾羹汤皆然。铜人腹满而倒换者再，徐则健啖自若也。

徐健庵十行俱下徐健庵之记忆力甚强，凡与有一面之缘者，终身不忘。无才艺者，不入门下。有执贽者，先缮帙以进，十行俱下，顷刻终篇。遇不善处，折角志之。其人进见，则面命指示，一字不爽。且尤能记忆人之面貌也。

徐健庵横阅碑文徐健庵尝与姜西溟编修观古碑，碑甚高，徐令人掖之以上，横阅之。已，又横阅其中下，遂举其文。编修大惊，叹为绝才。

张玉书饮食之少丹徒大学士张玉书，古貌清癯，每朝餐，仅食山药二片、清水一杯，可竟日不饥。魏经国饭米八升魏经国，汉军正白旗人，少为监者，供役大内，每夜饭米八升，所得不足给一餐，请於主者，愿加倍工食，以夜继之。某日漏下，圣祖出游禁苑，闻力作声，询知其情，即命以米如数作饭。经国跪食尽之。大为称异，擢厚载门守备，又擢通州副将，代白小民冤。後有湖广提督，复调江南提督，加太子少傅，并尚书衔。

简谦居过目不忘蜀中简谦居天姿绝人，凡有记览，过目不忘。康熙辛亥，视学江南，按临各郡，每发榜，辄进诸生而诲之，某某解题中款，某某用古入化，不必摊卷於案，自能背诵其文，无所譌脱。

周栎园记忆力河南周栎园，名亮工，尝观察维扬，簿书稍暇，辄手一编不辍。即以参拜大僚、酬访宾客而出，坐舆幙中，犹以十数卷自随。归语幕宾，辄能举其详曲。虽甚久远，偶析一字之疑，引据证明，必指其出何书载何卷以及行墨之次第，当命掌记依检，应手而出，不差絫黍。

陈句山背诵门牓钱塘陈句山太仆兆仑，幼清警好学。尝游西湖净慈寺，读门牓三过，还家试诵，略无遗脱。

孙文定过目成诵孙文定公家淦家世清贫，少耕且读书，过目辄成诵。尝上山斧薪，值大风雪，斧落层崖间，缘迹手探之，几至僵仆，而口中犹咿唔也。

纳兰容若转世纳兰容若，名成德，原名性德，太傅明珠子也。与无锡顾梁汾舍人贞观交最密，尝赋《贺新郎》词为梁汾题照云：「一日心期千劫在，後身缘恐结他生里。」梁盼答词亦有「结托来生休悔」之语。容若没，梁汾亦归里，一夕，梦容若至，曰：「文章知己，念不去怀，泡影石光，愿寻息壤。」是夜，举一孙，梁汾视之，面目与容若无二，灼然知为再来也。梁汾喜甚。弥月，忽得疾。梁汾一日晨卧未醒，骤梦容若来别，惊寤，闻哭声，则已殇矣，「泡影石光」之言亦验。容若故有小像在梁汾处，梁汾乃赋词题其上，词中隐寓其事，一时名流和者甚众。像存惠山草庵贯华阁。钱芳标为饭头陀转世钱芳标，华亭人，或言其父少司寇艰於嗣，与夫人往宁波之天童求子，大师为集众僧，问谁愿随钱居士往，众皆不答，一饭头陀老矣，自言愿往。已而果得子。名鼎瑞，字宝汾，後易名芳标，字葆馚。词华丽藻，有名东南。中康熙丙午顺天乡试，官中书舍人，既而假归。康熙戊午，以博学宏词荐，值丁内艰，不赴。一日，力与客坐书斋，有僧至门，持一椷书，云自天童来。舍人启视之，殊不骇讶，但云：「仓卒奈何？」明日晨起，徧召亲故与决，索笔书一偈云：「来从白云来，去从白云去，笑至天童山，是我旧游处。」微笑而逝。

赵撝谦百有六岁举子女闽人赵撝谦善容成御女术，康熙中，有人见之，年百有六岁矣，犹蓄数姬，举子女十余人。偶游京师，朝贵争相延致，竞作诗歌以赠之，且有执贽门庭称弟子者，羣尊之为赵老仙人。

李蟠食三十六饽饽康熙丁丑状元李蟠，字根大，书法不甚精，文思亦蹇涩。廷试日，试者薄暮皆出，蟠独留，殿前护军催督甚急，蟠泣告曰：「毕生之业在此一朝，幸毋相促，以成鄙人功名。」护军哂而诺之。直至四鼓，始获完卷。圣祖廉知之，意为苦心之士，拔置一甲一名，同榜探花则慈谿姜宸英也。姜作五言赠之云：「望重彭城郡，名高进士科。仪容如绦、勃，刀笔似萧何。木下还生子，虫边更着番。一般难学处，三十六饽饽。」蟠伟干虬须，状似武人，其为诸生时，以刀笔闻。廷试，怀麪饼三十六枚餐之至尽。饽饽，都下方言也。

澎禹峯饮食之豪邓州彭禹峯，名而述，长身修髯，声若洪钟，一饮能举数升，一食能尽一彘肩，汪钝翁目为拨乱之异才。

允礽起居饮食之奇康熙己丑，圣祖以太子允礽肆恶虐众，暴戾淫乱，特下诏废为庶人。即其起居饮食以言，则昼多沈睡，夜半方食，饮酒数十巨觥不醉。每对越神明，则惊惧不能成礼，遇阴雨雷电，则畏沮不知所措。居处失常，语言颠倒，为鬼魅所凭，不安寝处，屡迁其居。啖饭七八碗尚不知饱，饮酒二三十觥亦不至醉。

方穉官饮酒数斗方穉官天怀坦易，饮酒数斗不乱，每良辰令节，辄携友诣狮山，剧饮欢呼，旷然自放。间独行道中，诸田父相谓曰：「村酿新熟，翁能从吾饮乎？但苦无佐酒具耳。」方亟归，左提鱼，右持盖，行烈日中，就其家酣醉，达旦始罢。卢西宁断乳後不食他物仁和卢西宁学士琦少有异秉，断乳後不食他物，昼夜饮酒三五升，一吸辄尽，家人谓之酒仙。

高士奇盛暑无汗钱塘高江村官詹士奇生有异质，身御盛服，虽时尝酷暑，曾无点汗，便遗之事，终日不行。以是出入禁闼，从容中礼，侍从诸臣俱莫能及。

邵僧弥有洁癖长洲邵僧弥，名弥，性舒缓，有洁癖。整拂巾屐，经营几砚，皆人世所不急之事，乃为之烦数纤悉，虽僮仆患苦，妻子窃骂，不为意也。

陈氏妇有洁癖海宁陈家有孀妇某氏，富而有洁癖。尝驾舟赴邓尉探梅，行数里，於船窗内见他舟倾粪溺於河，己舟方汲水为炊，遂命返棹。婢媪力言己炊乃自携雪水，已早熟。不听，竟归。氏平日饮食淡泊，一切腥腻从不沾唇，嫌秽浊也。最憎稳婆，望而却走，去後，必觅其茶盃弃之。所用物或为妇人所跨，即弃不用，以其秽也。或以此物适加他物上，则又大声疾呼，谓以秽遇秽也。晨起，面巾不用布，以绩时出妇人跨下，不可施之头面，以竹纸拭之。日啖莲实、山药及香稻米粥等物而已。此康、雍间事也。

汪积山好洁雍正时，钱塘汪积山惟宪善为诗，尤工五言，论者谓览其诗，非徒愔愔有雅致，乃别见贞白之性，有《积山集》六卷。少补诸生，好洁成癖，每受知於学使者，终不肯毕乡试，以塲屋储积污秽，易沾垢渍也。

齐次风敏悟强识天台齐次风侍郎召南，敏悟强识，观书每十行下，既览则终身不忘。其应徵北上时，谒某邑宰，留宿署中，见架有异书八册，请借观，宰诺。次日，将登程，宰奉书以出，齐曰：「已阅讫矣。」宰未信，抽一二册询之，探喉而出，不譌一字。

齐次风记军籍簿齐次风尝客杭州，将军某延其午饭，几有军籍簿，齐披阅，皆能记其姓名。翌晨，代将军传呼，不误一名，并皆识其状貌，遇於道辄呼之，皆应声而答。

李穆堂有夙慧临川李穆堂侍郎绂有夙慧，少贫，无赀买书，贷於邻，每一披览，无不成诵。及官翰林，库中旧藏有《永乐大典》，皆读之。同僚取架上书以难之，无不立对。典试江南，闱中试卷几及万本，一一批示，无不中肯。

李穆堂查阅册籍李穆堂尝由侍郎降光禄卿，履任之日，检阅册籍，复至实录馆，同僚问以今日何事，李历举筵宴器物制度，背诵无遗。盖一过目，辄能至老不改也。

严冬友十行并下江宁严冬友侍读长明，幼读书十行并下。年十一岁时，值李穆堂奉命典试江南，闻其早慧，欲见之，因介编修熊本往谒。李举「子夏」二字令对，即应声曰：「亥唐。」大奇之。谓方侍郎苞、杨编修绳武曰：「此将来国器也，公等善视之。」严遂执经二人之门，学以大成。

全祖谦为圣童鄞县全祖谦，谢山太史祖望之兄也。四龄入塾，即通诸经章句，蒋寥涯见而奇之，曰：「此圣童也。」一日，戏以小翦翦纸，伤指，感风而疾，遂笃。临危，大书「鲤也死」三字於几，而作破题以示意曰：「圣人不得有子，圣人之不幸也。」竟卒，时年仅六岁耳。

朱氏两神童大兴朱竹君学士筠、石君太傅珪，均幼负美才。太傅甫成童，受知於府丞石首郑太常其储，擢第一，学士次之，遂同入学，人称朱氏两神童。明年，府尹常州蒋炳约其同乡刘文定公纶、程文恭公景伊、钱文敏公维城、庄侍郎存设筵，招两神童面试。文定授题《崑田双玉歌》，诗成，合座惊喜，明日皆先就访焉。

焦里堂早慧甘泉焦里堂，名循，早慧，八岁至人家，客有举冯夷音如缝尼者，焦曰：「此出《楚辞》，冯字读皮冰切。」客大惊。和珅为世宗某妃转世世宗朝某妃，貌姣艳，高宗年将冠，以事入宫，过妃侧，见妃方对镜理发，遽自後以两手掩其目，盖与之戏耳。妃不知为太子，大惊，遽持梳向後击之，中其额。高宗觉痛，遂舍之。翌日为月朔，高宗往谒孝圣后，后瞥见其额有伤痕，问之，高宗隐不言。严诘之，始具以对。后大怒，疑妃之调太子也，立赐妃死。高宗大骇，欲白其冤，逡巡不敢发，乃染朱於指，迅往妃所，则妃已缳帛，气垂绝，亟以指朱印妃颈，曰：「我害尔矣。魂而有灵，俟二十年後，其复与吾相聚乎！」

乾隆中叶，珅以满洲官学生入銮仪衞，选舁御舆。一日，驾将出，仓猝求黄盖不得，高宗曰：「是谁之过欤？」珅应声曰：「典守者不得辞其责。」高宗闻而视之，则似曾相识者，骤思之於何处相遇，竟不可得，然心终不能忘也。既回宫，追忆自少至壮事，恍然於珅之貌与妃相似。因密召珅入，令跪近御座，俯视其颈，指痕宛在。因默认珅为妃之後身，倍怜之。不数年，遂由内务府总管而骤跻相位。迨高宗将归政时，谓珅曰：「我与汝有宿缘，故能若是，後之人将不汝容也。」嘉庆己未，仁宗果赐其死。

和珅记性绝佳和珅记性绝佳，每日谕旨，一见辄能默记，乃至中外章奏连篇累牍，仓猝披阅，皆能提纲挈领，批却导窾。以故与闻密勿，奏对咸能称旨。此所谓才足济奸，聪明误用者矣。

张永清五龄背御制诗乾隆戊辰，高宗幸曲阜，谒孔林，济南贡生张廷昍　玉挈其五龄孙永清跽迎道左，自陈能背诵御制《乐善堂全集》。高宗召见之，果不谬，文义声律，悉能了解。高宗大悦，御制诗赐之，并钦赐举人。

钱竹汀王西庄背诵历书嘉定钱竹汀宫詹、王西庄光禄本至戚，生同时，长同塾，名誉官阶亦相颉颃。相传宫詹少时，一日在塾检阅历书，通光禄至，因谓曰：「吾与若偕读，能先默诵者为胜。」宫詹允之。光禄甫读一遍，已能背诵，宫詹则读三遍而始能之，於是同塾之人咸优光禄而绌宫詹。及翌日，请再试之，宫詹一字不误，而光禄则间有讹舛，以是知二人固无分轩轾也。

孙渊如背诵文选全部阳湖孙渊如，名星衍，年十四能背诵《文选》全部。

汪容甫过目能记江都汪容甫明经中，蚤岁家贫，无书，尝入坊肆借阅，过目能记。既而贩卖书籍，且贩且诵，博览古今文史，学遂大成。

张大进愿背诵所读书翁覃谿视学粤东时，所出文告有「广东士子素不读书」之语，一日，岁贡生张大进具禀上陈，自称生平所读之书，尽能背诵者三千余卷，能通大义未能成诵者五千余卷，开列书目，禀请考验。翁召之至，将有以难之，张复曰：「此考不载功令，贡生不能尽读数千卷而妄言欺诳，受罪何辞。倘若不谬，亦欲一叩学使胸中之书，能成诵者几卷，通大义者几卷，尚望惠告，以广见闻。」翁以其侮己也，大怒，叱之使出。

李侍尧过目不忘李昭信相国侍尧，少以世廕膺宿衞，高宗见之曰：「老奇才也。」立授满洲副都统。後任广州将军，转两广总督，先後几二十余年。性机警，案牍过目辄不忘，属吏谒见，数语即知其才，谈其邑之利害动中窾要，人有阴事，缕缕道之如目覩。于文襄强记高宗御制诗文皆无定藁，上朗诵後，由大学士于文襄公敏中为之起草，一字无误。後梁诗正入军机，上命梁掌诗本，专委于以政事。一日，上召于及梁入，复诵天章。于目梁，梁不省。及出，于待梁誊录，久之不至，问之，茫然。于曰：「吾以为君所专司，故不复记忆，今奈何？」梁愧无以答。于曰：「老夫代公思之。」因默坐斗室刻余，录出，所差惟一二字耳，梁大折服。

纪文达不谷食纪文达公昀生平未尝谷食，米不进口，麦饭则偶一尝之。饭时，烹肉一盘，熬茶一壶，别无他物。每宴客，肴馔亦精洁，主人惟在旁举箸相让而已。一日，偕人闲话，适有饷火腿数斤者，啖之立尽。纪文达中夜见物纪文达自言少时中夜开目，一室之物无不见之。及年踰二十，乃仅见一二物而已。

纪文达对语敏捷纪文达对语敏捷工巧，一日，为其师招饮，座有戊子科父子同榜者，师云：「晓岚，尔善对，今有出语，能即席成之，当以百金古砚为赠，否则照罚。」纪诺。师云：「父戊子，子戊子，父子戊子。」纪不假思索，即对云：「师司徒，徒司徒，师徒司徒。」盖某时为户部尚书，纪时为户部侍郎，皆本地风光也。

彭文勤对语敏捷高宗燕见词臣，谈次，出对曰：「水冷酒，一点水，两点水，三点水。」南昌彭文勤公元瑞时亦侍侧，应声而对曰：「丁香花，百人头，千人头，万人头。」

戴可亭父子享大年国朝宰辅，颐耋引年，戴可亭相国其称首矣。相国名均元，年九十有五，长子户部郎中诗亨侍养在籍，年将八十，依依膝下，如婴儿，人呼为小莱子。

汤云程古稀再庆乾隆辛未南巡，有湖南老人汤云程接驾，年一百四十岁。高宗先赐匾额云「花甲重周」，又赐云「古稀再庆」。其孙曾随者，皆白发飘萧之翁也。

王世芳寿百十七岁南亭老人王世芳，临海人。康熙丙辰，曾养性犯台州，祖为贼所害，老人随父请兵，夜袭贼营，杀贼无算，口不言功。归而读书，家贫，卖药自给。年四十九入学，八十贡成均，九十六官遂昌训导，百有九岁告休，七世一堂。高宗御赐诗章，并赏国子监司业衔，建坊表以旌人瑞。老人寿百十七岁始终。姚仁和百有三岁扬州北湖姚老人仁和，乾隆丙午夏六月，乘肩舆入市，一老人负囊从之，囊中皆钱。童子数十人绕其舆，不能前。仁和怒，责负囊老人，负囊老人唯唯。已而入市肆饮，尽肉半斤，曰：「吾不耐舆矣。」步行去。负囊老人随之不及，汗浃背。盖是日为仁和百岁诞日，谒沿湖诸神庙，负舆者其两孙，负囊老人其子也，年八十矣。仁和发尚黑，望之如六十许人。於是里人将为之举於有司，而商人某更欲张其事，仁和婉谢曰：「我农人，生平未敢上人，故活至今日。一旦自肆，非农所宜，且天促我岁也。」遂中止。邗上士大夫乃皆赋诗寿之，而焦里堂孝廉补为之序，时老人已百有三岁，尚无恙。

丁文恪九十九岁内务府总管丁文恪公皂保，汉军人，寿至九十九岁而薨。袁简斋尝往谒，问养生之方，丁曰：「薄滋味、少愠怒六字而已。」又曰：「人在世，居心行事不可一日无喜神护持。」袁拜而识之。

某僧吃尽天下无敌手薛一瓢，吴门医士也，居南园扫叶庄，旷达风雅。尝遇异僧於路，身挂一飘，瓢镌七字，曰「吃尽天下无敌手」。薛奇之，邀至家。薛故不善饮，时门下从游者甚众，悉召至，布席堂中，薛南向，僧北向，余皆东西相向坐。以瓢注酒，约斤许，饮一昼夜，薛尽一瓢，僧尽三十六瓢。一陈某，薛弟子也，亦尽三十六瓢。僧僵三日，弃瓢遁去。由是薛遂自号为一瓢。

恭勤悫善饮勤悫公恭阿拉善饮，官礼部尚书十余年，尝与长沙刘相国较酒量，日倾二十余瓮不醉也。

铁冶亭饮酒四百杯铁冶亭侍郎保尝督两江，一日，司道请其赏花瞻园，因宴之。铁饮绍酒二百杯，无醉意，藩司曰：「黄酒力薄，易以烧酒何如？」铁颔之，复饮二百杯，於是有「铁酒缸」之称。吴白华某将军善饭吴白华侍郎省钦素善饭，宗室某将军与有同嗜。一日，侍郎谓将军曰：「夙仰将军之腹，量可兼人，若某者，虽非经笥便便，而亦不愧为酒囊饭袋，盍一决胜负乎？」将军笑应之。侍郎命左右持筹侍侧，每噉一碗，则授一筹。饭能数之，将军得三十二筹，侍郎得二十四筹。侍郎不服，约明日再赌，将军笑曰：「败军之将，尚敢战乎？」侍郎曰：「明日与君白战，不许持寸铁，仅设饭而无殽，若再不胜，愿拜麾下。」於是复计筹而食，将军食至三十碗而止，侍郎竟得三十六筹。尹文端仅食莲米尹文端公继善每趋朝，仅食莲米一瓯。迨退直，则日亭午矣，案积公牍，手不停披，而少呼饥之日。

曹文恪达香圃善啖猪肉善啖猪肉者，首推曹文恪公秀先，次则达香圃总宪椿。人言文恪肚皮宽松，摺一二叠，以帯束之，饱则以次放摺。每赐食肉，王公大臣人擕一羊乌　，皆以遗文恪，轿仓为之满。文恪坐轿中，取置扶手板上，以刀片而食之。至家，轿仓中之肉已尽矣。故其摺中有「微臣善於吃肉」之句，道其实也。香圃每日常膳之外，必得火腿、猪头、肥鸭、油鷄，率双分以为常。有时无猪肉，惟贸牛肉四五斤以供一饱。肉亦不必甚烂，略煮而已。香圃人极儒雅，食时见肉至，则喉中有声，如猫之见鼠者又加厉焉，与同食者皆不敢下箸。都城风俗，亲戚寿日必以烧鸭、烧豚相馈遗。香圃每生日，馈者多，是日但取烧鸭切为方块，置簸箕中，宴坐，以手攫啖，为之一快。伤寒病起，高宗问尚能食肉否，对以能食。於是赐食肉，乃竟以此反其病而终。谢金圃饭半盏谢金圃侍郎墉每日两餐，饭仅半盏。海兰察之肉慾乾隆时，超勇公海兰察以军功累晋公爵，其在军中，日须备径寸大蜘蛛百枚，蝍蛆、蝾螈、虿蝎等物称是，一一去钳爪，生啖毕，再取两巨蛇，粗如琖，长丈有奇，拔刀寸断大嚼，如齩甘蔗。食讫，入後室，内有蠢胖村妇八人，年皆二十许，裸体以待，一一递接之。凡沿途供亿，必如此，否则竟日忽忽不乐，鞭挞部曲，无所不至矣。後用兵新疆，经戈壁，其地常数百里无人烟，村妇难致，则以肥壮水牛代之，故军中多带水牛听用。按日轮交四牛，牛辄不能与之敌，则手刃剐而生飨之。

顾秋碧好色多力江宁顾秋碧体气过人，夕必御女。指爪甚有力，可排墙。

香妃体有异香回王某妃以体有异香，号香妃，国色也。高宗久闻其美，乾隆戊寅，尝於征回之役，召见将军兆惠，令穷其异。兆惠知恉，己卯，回疆平，果生得之。

香妃既至京，命处之西苑，妃意泰然。高宗时至其居，百问不一答，乃令宫眷游说之，则袖出白刃，侃侃而言曰：「国破家亡，死志久决。然徒死无益，必得一当以报故主。今若强逼，吾志遂矣。」宫眷大愕，欲羣劫而夺其刃，妃笑曰：「吾衵衣中尚有数十刃，若辈欲迫我者，请先饮刃。」宫眷不得已，以状奏闻，高宗太息而已。但命人日夕逻守，防其自戕，且犹冀其久而复仇之意渐怠，更有以悦之也。於其所居楼外，仿西域式建清真寺及市肆，使如见故土焉。

太后闻其事，为高宗危，戒勿往西苑，曰：「彼终不自屈，盍杀之！否则放还乡里耳。」高宗不听。某年，冬至郊天，太后知高宗之方先期赴斋宫也，召妃至慈宁宫，鐍宫门，戒左右曰：「虽帝至，不得纳。」语妃曰：「汝不屈志，当何为？」妃曰：「死耳。」太后曰：「今赐汝死，可乎！」妃再拜谢曰：「妾以志在复仇，不欲徒死，今得从故主於地下，感且不朽。」时高宗已得报，亟命驾归，诣慈宁宫，则宫门已下键，乃痛哭门外。须臾，门启，高宗入，妃已气绝，而异香不散，面犹含笑也，後以妃礼葬之。

祥符周星誉藏有香妃小影，作满妆，姿态可人。高宗戎装佩剑，纠纠有威猛之风。香妃手持箭三枝，似欲授之於高宗者。盖所绘为塞外行猎之景也。

香姑乾隆中，桐城姚氏诞一女，竟体芳馥如兰，人称之曰香姑。既长，通张氏子某，文端公英之裔也。此与俄国农家子同。盖俄国农家诞一子，状貌与常儿无殊，身有异香，晴则香气浓郁，阴晦略减。有医士闻而往视，亦莫详其由。是则汉宫人吹气如兰之事，无足奇矣。

罗两峯净眼扬州罗两峯自言为净眼， 「 俗名狗眼，能见鬼也。」 能见鬼物，不独夜中，日惟午时绝迹，余皆有鬼。或隐跃街市，或杂处人丛，千态万状，不可枚举。画有《鬼趣图》装之成卷，士大夫皆有题咏，真奇笔也。乾隆壬子，两峯寓京师，於玉河桥翰林院署旁见金甲二神，长丈余。後於镇江焦山松寥阁前见一鬼，长三四丈，徧身绿色，眼出血，口吐火。或曰：「此江魈也。」一日，有友留其夜宴，推窗出溺，一鬼仓卒难避，影为溺所冲而散。

胡宝瑔净眼松江胡中丞宝瑔生而具净眼，尝於清晨见属员，有两鬼在前，横坐窗槛，呼止之，以告此员。闻者莫不惊骇，而中丞怡笑自若也。

吴鸣捷净眼吴蔗乡明府鸣捷，歙县人，嘉庆辛酉科进士，出为陕西咸阳令。生有净眼，能白日见鬼，每日所见者以数万计。吴每谓鬼多於人。一日，见有两鬼争道，适一醉汉踉跄而来，一鬼避不及，身为挤碎，一鬼拍手大笑。顷之，又有一人来，碰笑者，碎裂如前。

阮文达对语敏捷阮文达公元对语敏捷，其在翰苑时，一日，仁宗召见便殿，命其自以姓名属对，文达即应声而对曰：「伊尹。」

李忠毅幼时弄笔李忠毅公长庚生有异禀，幼时在塾中，好弄笔，辄大书「天生我才必有用」七字。其後果为大将，以剿海寇蔡牵、朱濆死事。

周莲堂过目不忘周莲堂尝以诸生佐百文敏公幕，两江案牍日以千计，过目不忘，有问辄答。

任昭才潜身海底鄞人任昭才入海底，能历数时之久，行数十里之远。阮文达抚浙，获安南二千余斤铜礮，遭飓沈於温州三盘海，命昭才往图之。昭才变通秤象之法，用八船，分二番，一番四船，空其中，四船满载碎石，自引八巨绳入海底，系沈船之四隅，以四绳末系四石船。系定，掇其石，入四空船，则石船空矣，浮起者数尺。复以四绳系二番之石船，系定，复掇石入第一番空船，浮起者又数尺。如此数十番，船与礮皆出水矣。後昭才入营，仅得微官，旋以病卒。

刘文恪酒量刘文恪公权之酒量至洪，官京朝时，非正阳门涌金楼之酒不饮。罢相南归，门人史望之尚书致俨核公饮数於楼，楼中人谓其邸第自取者，五十年中不下二十余万钱，燕会馈遗不计也。

诸士毅酒量青浦黄俨思家有巨觥，几容半瓮之酒。一日，集善饮者，谓有能胜此，即相赠。客相顾有难色，诸士毅大叫而起，手持一吸，无剩沥，无醉态。席终，迳携以归。觥以榆树根为之，雕刻精巧，高二尺，下列三足，每足可盛酒一经。

松文清费筠圃日饮千杯松文清公筠督两江，方南下时，道袁浦，漕督费筠圃就其行馆宴之。松善饮，日可千杯，与费敌。而嫌二人对酌之寂寞也，以袁浦僚属有无善饮者询费，费乃招河辕中军某副将至，令侍末座。松、费各手巨盏，谈谐间作，副将坐旁默饮，罄爵无算。天将晓，松辞归舟。费旋报谒，则松以守风故，订再饮，仍使材官召副将，材官返，知副将已醉死矣。

程元恭善饮戴子韶善饭程元恭善饮，一吸百锺无酒色，以牛饮着於嘉、道间。偶赴友人宴，座客戴子韶独涓滴不入口，同辈戏之，戴曰：「人各有能有不能，何见侮！」程起而言曰：「君何能？」戴曰：「我善饭，能食肴。」程请试之。会席上余豚蹄四、鱼三、饭三大盂，争取以进，顷刻啖尽。程曰：「君可得饭桶之称矣。」

某寡妇食驴阳道光时，清江浦某巨室有寡妇，食性甚奇，嗜驴阳。其法，使牡与牝交，俟其酣畅，使人亟以利刃断其茎，即自牝阴中抽出，烹而食之，谓其味嫩美无比。吴清惠公蓉时为清河县今，执而诛之。

严九能生而识字归安严九能，名元照，生而识字。四岁，作书径尺，有规矩。十龄，於屏风上为四体书，擅其艺者莫能及，人号之为严氏奇童。九能父树萼，聚书至数万卷，其涵育有自来矣。

焦虎玉童年精算焦廷琥虎玉，里堂孝廉子也，读书具慧心，能传家学，知平圆三角八线之法。阮文达校浙士，以算学别为一科，孝廉佐之阅卷，虎玉随至杭。阮尝令其步筹摧算，以验得数，百不失一，时年仅十四也。

十龄神童常熟翁祖庚视学贵州，按临某郡，应试者有十龄童子，羣目之曰神童。翁面试之，出一对曰：「公孙丑。」童应声曰：「此对可对大人。」翁曰：「大人二字如何能对？」童曰：「对大宗师。」翁曰：「不工。」童曰：「非也。谓即对大宗师之姓名也。」翁大笑曰：「诚是。我几忘我之为翁祖庚也。」童以是入郡庠。

洪大全九龄背诵十三经粤寇有洪大全者，幼敏慧，九龄能背诵《十三经》。屡应童子试不售，乃益狂放，往谒秀全，联宗谊，遂为寇矣。

蒋砺堂默写题名录蒋砺堂相国攸銛在军机日，宣宗欲观会试题名录，即默写以进，二百数十名，其差者仅一县名耳。

某侍郎有妾不御某侍郎之夫人甚贤淑，侍郎以二百金买一妾，绝色也，嬖之，恒与妾同宿，然绝不闻笑语，某秉烛观书，妾为之添香捧砚而已。逾年，夫人探之，犹处子也，诧而问之，某笑曰：「譬之天上一轮好月，人间一枝好花，流连玩赏，生趣无穷，若距跃攀折，则俗子所为矣。」夫人大笑。

汤文端临死不昧萧山汤文端公金钊卒之日，尚披衣坐於床，使进酒，饮毕，取帐顶所庋预书遗摺展阅一过，乃卧，未几逝矣。

徐少薇前生为华林子钱塘徐少薇孝廉暲，尝应嘉庆庚辰、道光壬午春试，俱不利，颇郁郁。以次年试期近，遂留居京邸。一夕，假寐，梦至一所，修篁夹路，中有棋声，因自吟曰：「飞来碎玉度棋声，修竹蝉娟画不成。」忽有人应曰：「惆怅碧溪相别後，烟霞深处五峯青。」寻声而住，则一樵者在焉，讶曰：「华林子，来何速乎？钱某犹未至也。既来此，可与子一观。」乃导与俱往，至一朱门，类官廨。入门，有女郎六七人，执帚扫花，相视无语，堂楹悬一联曰：「天下今宵共明月，人间何处有仙山。」堂之左右书橱八九，有野服者挟册讽诵。樵者信手取一卷示之，则生平所作诗文皆载其上，初不解何祥。惟钱为同砚友也，私念前生或与同在一处。乃未及数日，钱讣至。自知将不起，乃记其事藏书箧中。

秋露轩净眼山阴秋女士瑾之大父露轩，尝自言为天生净眼，见鬼甚多，青天白日，朝野市井皆有鬼往来其间，惟见人则避道而行，余朝夕遇之，亦不辨孰为鬼，孰为人矣。有两次则毛骨悚然。一日，饮逾量，至道旁小遗，游见墙隅有鬼仅尺许，心鄙其小，轻之。溲未毕，忽高逾屋檐，蹒跚而前，骇绝，狂呼而逸。闽有会馆，旷大无比，传闻有厉鬼，常出为祟，余居之，宴如也。又一日游园，见一老者衣红袍，蹒跚道左，余以为同居之人也，趋前叩询，乃掉头不顾而去。至舍後，冉冉而没，大骇，翌日询之馆丁，始知前数日有老者缢死於园中小舍也。

陆阿昭能视鬼青浦吴小南有仆曰陆祥，其子阿昭，年十余，目有双眸子，日中能见鬼，凡小儿有疾者，使阿昭在外导魂归，病辄愈。会小南之长子育光病，令往觅之，曰：「无庸，官人在牀自坐腹上。」隔日，曰：「在枕次。」又隔日，曰：「在牀槛，在牕次。」末一日，急报曰：「官人外走，我强曳之，亦不欲归矣。」入视而育光果气绝。俄而其母病，阿昭谓有人索祭，祥不应，旁人劝之，祥犹喃喃骂，问阿昭何所见，则曰：「老翁面短而髯，左颊有痣。」言未毕，祥已长跪，盖即祥父也，死二十余年矣。

马葵好洁致死道、咸间，京师阜成门外三里河有民马葵，美丰姿，性好洁，衣无纤尘。每值炎暑，日数易衣，恶汗垢也。好食瓜，卖瓜者果衣服清洁，筐筥齐整，无美恶必购之以尝。鳏居无偶，井臼自操，所用器物不假手於人，或有手触之者，即弃置不御。偶入肆饮酒，必戒肆人洗盃箸，净刀杓，远座客，据独案。或唾於旁，即推箸不复食，目炯炯，口喃喃，遽拂衣去。一日，雨後入厕，则秽水溢流，蛆虫蠕蠕，覩之欲呕。顾腹痛，亟欲遗矢，仓卒赴村市，又腐草杂泥泞。瞥见邻家有短垣，绿草蒙茸，雅可爱玩，跃登而遗。适邻翁种豆垣下，俯首铲土，磞然一声，矢淋漓满头。翁大惊，举首见之，遽以镰刀刺其臀。马大痛，坠垣外，翁痛詈之。至是，衣履尽污秽，蹒跚自归。马好洁成癖，饮食衣服之资遂较普通为费。久之，家财荡尽，乃谋入绿营，博微饷以自赡。而杂处侪偶中，憎其秽，遂相忤。未几，退伍，邻妪怜之，时馈以饭，亦憎其秽不食。一日，仰天叹曰：「污浊世界，谁可同羣？人不我怜，我亦不欲受人怜也，不如死。」将投河，见水浊，凄然曰：「吾虽死，岂可为秽水所污哉！」岸旁有古墓，其地青松若盖，绿草如茵，野花送香，快人心意，乃欣然曰：「此吾死所也。」遽择佳木，投环死。

张文达为简雍後身南皮张文达公之万尝佩一私印，曰「简雍後身」。盖尝梦至一殿，伏拜其王，王起与为礼，承命旁坐。忽有一官上白，谓下界事已勘定，须暂释诸囚，王颔之。少选，诸囚麕集，王一一点名，最後，有监者系一囚至，睫下有二大黑子。王顾张，大声叱曰：「此吾简雍先生也，苟有犯，决不贷。」复顾张曰：「顷释诸囚，下界恐有不靖，先生好为之。」张拜谢而出。後粤寇难作，其酋有绰号四眼狗者，为陈玉成，睫下有双黑子，所向无敌，惟闻有张在，辄引避。

哑子能言绍兴有孙氏妇，嫠也，年且五十矣，与比邻徐叟通，生一子，不忍弃。而妇有女已嫁，亦早寡无子，乃使女子之。女甚喜，托言得之育婴堂者，抚之如所出。子五岁不能言，而性甚悍，年浸长，恒操刀与母鬬，女患之。其母适至，女以告。时女之夫族有花坐者，曰：「此儿本非己出，又悍无人理，养虎畜狼，甚无谓也，不如逐之。」母素爱此儿，不信女言，齗齗与辩。儿忽大声谓女曰：「我本尔弟也，何得子我！」母女皆失色。族人以其素不能言，亦甚骇异，细诘之，则不复语矣。知其有异，亦不穷究。於是复留数年，年益长，性益暴。而是时其母已与徐叟合而同居，若夫妇矣。女之夫族竟以此儿归之二老，二老亦受之不辞。儿归徐，遂能言，与常儿无异，後为木工。

蒋剑人有神童之誉咸丰时，宝山蒋剑人有神童之誉，当六七岁时，塾师指几上墨令对，蒋即应声曰：「泉。」塾师以为未工，蒋曰：「白水对黑土，何谓不工？」塾师大奇之。

陈允升允文豪饮吴江陈允升，字玉泉，以资雄於咸、同间，性亢爽，豪於饮。尝以事上郡，饮数十酒家不醉。暇则与其弟允文字秋泉者饮，时节宴会，客恒满坐，二人辄相与歌呼行令以为乐，非各罄百盏，不达旦不止也。允文子去病，亦善饮，能文，有声於时。三奇童背寿文无锡邵某，幼时与同邑丁松年、惠远二人，并称三奇童。旧同游洞虚宫，嗣龙山房道士时年八十余矣，既见，谓之曰：「君等聪颖，闻之久矣。有王学士寿先师祖文千余言，能诵十过，记之，当烹白鹅以进。」於是丁诵一过，背之，不失一字。惠二过，讹四五字。邵细读三过，又侧听二子背诵各一，讹十余字。道士大笑，进鹅。既去，谓其弟子曰：「邵子深沉寡言，举止不苟，乃远大之器。二子质敏而气浮，非其伦也。」时三人皆十余岁。又三年，丁以儒士第一人应举，不第，寻卒。惠仕终顺天通判，邵至尚书。

裘日照默写汉书同治朝有裘日照者，博闻强记，能诗，善属文。或疑之，乃当众携纸吮笔，写《前汉书》十一卷，并臣瓒、师古等注，无一字遗脱，未及二小时毕矣。

王涛日记千言宝应王涛生有异禀，五岁时，客以「鲁男子」三字属对，涛即曰：「徐夫人。」四座叹赏。客有难其更对者，涛又曰：「莽大夫。」客愈惊。方入塾，师教之读《神童诗》，涛笑曰：「吾能作也，何必读！请读九经。」日记千言，三年而毕。年十九，不娶妇，父母亦无如何。

王渐默写文告临江王元瀚，名渐，尝至苏州，与客阅市，见某官文告列数十事，约万余言，渐与客俱览一过。归逆旅，呼酒共酌，问客以所览事，客仅记一二，乃援笔引纸默写，须臾而毕。复偕客过其地，相与对读，不误一字。常谓举世龌龊，无足当意者，而其志欲将大有为，故其傲诞，下视一世如无人。郁郁之气久不得伸，而疽发於背，遂卒。无妻子，其友为殡之僧舍。

孟昭暹早慧不寿安庆诸生有孟昭暹者，年十二，补博士弟子员，其诗文、书法具臻完美，尤善属对，尝以「盘庚」对「箕子」，名噪一时。曾文正驻师安庆，闻而召见之，询家世，知其祖亦诸生也。文正口占四字，使属对曰：「孙承祖志。」昭暹应声对曰：「孟受曾传。」文正大激赏，谓此子必可有成。乃自同治甲子至癸酉科，四应乡试皆不售，癸酉出闱，遽以疾卒。

长生不死湖南有异人，以修脚为业，蓄发赤体，常如四五十岁人。布政使彭理恐其惑众，为之薙发，予以单衣，遂着之，四时不改。

曹文正畏鸡毛曾文正公畏鸡毛，在军，遇有插羽文，皆不敢手拆。某年，至上海阅兵，上海县令具供张，从者先至，见座後有鸡毛箒，嘱去之，谓大帅恶见此物，羣不解其故，盖喜食鸡肉，而乃畏其毛耳。

刘琨竟日饮酒刘琨尝官湖南巡抚，以事褫职，遂侨长沙，沈湎於酒以自放，世以刘伶第二称之。盖自朝至於日中昃，杯杓未一离手也。门生故吏遍湘中，岁时馈赠，率以绍酒、汾酒。某大令馈赠不至，乃贻以书云：「弟老而无用，无用即其用，无能即其能。」时年八十余矣。

戴子高好洁德清戴子高，名望，研精经史，性好洁。同治朝校书金陵，尝与江阴金溎生登酒楼，席未半，大呕不止。同席者疑其醉，争趋视之。子高手指隔席之人，呕益剧。众回视之，见有衣服褴褛者数人，正隔席饮酒也。乃不终席而去。

湘乡胡氏多寿光绪戊寅，湖南巡抚奏称湘乡县胡氏兄弟五人，皆耆寿健存，长曰朝瑜，八十九岁；次曰朝瑞，八十七岁；次曰朝琇，八十五岁；次曰朝瓀，八十三岁；次曰朝环，八十一岁，请旨旌表，德宗俞之。

喇嘛转世世称喇嘛世世相传，有神识不灭之说。陕右有某者，即能斯术，云恍恍惚惚，意念所触，觉此身前为樵夫，在山中种菜伐薪以奉母，娶妻，生二子，年四十余，以下则不可知，盖濒死矣。

某云：昔奉差河湟，居大青山喇嘛寺。岁余，有大喇嘛者与相善，乃授以静功及秘密咒，令先学入定之法。初习时，万念纷起，则以咒力禁压之。七日以後，念稍淡，而胸中沉闷，若有大忧患者，然莫可端倪，以问喇嘛，喇嘛曰：「此进境也。当先过此关，庶几乃至道耳。」如是者又十余日，日惟诵咒数千万遍，心渐平静，而本生所作所为者，一一如在目前，闭目辄亲历其境。始犹在数年以内，已而渐远，乃至儿童啼笑之际，己身亦俨然瑶佩轮紃也，终不动，每至忧喜哀乐极难堪之境，辄持咒以忍之。以问喇嘛，喇嘛曰：「此劫魔也。必胜之，毋为所动。不然，且狂。」於是力忍之。忍之既久，顿觉心地澄明，空蒙洞彻，无有上下古今左右内外，不禁喜跃曰：「得之矣。」以告喇嘛，喇嘛曰：「此虚光也，何轻易乃尔？凡盈虚消息之道，七日来覆。子方虚而未盈，消而未息，七日以後，魔将复来。不尔，十四日亦必致败。其慎之。」某退。七日，果觉冲漠不极渺冥无际之中，忽然若无着者，瞿然生戒心，栗然生惧心，勉自持咒，力求克之。已而苍苍莽莽之中，忽觉有天地，有日月，有人有己，则又历历在目矣。惟持咒稍懈，即现於前，一力持咒，便觉稍间。以问喇嘛，喇嘛曰：「此前生也。然观君道力，不能克矣，当以俗情克之耳。」某不信，如法更行之，终不能驱除也。乃求术於喇嘛，喇嘛令之博弈、饮酒、淫妇人、恣游猎以自遣，自此始绝。欲更从喇嘛学，喇嘛曰：「术不可以再渎。」然至今但趺坐凝神，亦隐约可睹也。

某又云：喇嘛神气至静，两眸作青色，炯炯逼人。尝问以转世之由，曰：「人本无轮回，惟以业力辗转相引，故至於此。」「子已称呼图克图，何以仍有轮回？」曰：「以道力未坚故。数世以後，至多五世，便不须复来。」今之号为世世不绝者，皆番民临时妄作耳。惟间有天资亮亢者，一旦触悟，立地证成，则又转轮数世，以净业根，故至今喇嘛之中虽无一人为当日真身，而高僧仍自不乏也。

苑姓之後身苑寨苑姓娶智氏，年余忽病。数月，疾少间，妻归宁。一日，病复剧，家人以车迓其妻。妻在室坐，见夫掀帘入，色凄惋，急询何来，则已渺矣。妻惊疑，乘夜急归，夫已卒。苑寨东北十余里某村一家，是夜诞一子，生而能言，言己为苑寨苑某。此家遣人乘专马往探问，则苑卒时正其子生时也。

跛脚僧托生吴县金芗圃老而无子，偶游杭州，诣灵隐寺，默祝三宝求嗣。与长老散步廊间，过香积厨，忽一跛脚僧执爨杖出，顾金而笑，长老复颔之，金不解。及归，阅十月，妾夜梦僧入，惊醒，生子，因戏以小和尚呼之。金後过寺，长老曰：「公子无恙耶？」金愕然，询预知之故。长老引至厨下，见一龛曰：「此公子前身，昔遇而笑之跛僧也。当圆寂时，自题联云：「此去有缘凭夙慧，归来好认旧菩提。」且嘱勿焚化，故留以待。」金出资为甃砌之，乃归，命子名曰葆。及侵，不茹荤酒，强与，辄吐，读书至慧，博闻强记，精通释典。父死，事母孝。十五入泮，明年，领乡荐，联捷入南宫。京师慈仁寺有浮屠大师善知识，能说无上妙法。葆诣之，僧傲不为礼，葆竪一指叱曰：「天地间亦知有我否？」僧喜，延入方丈，与语一真、二谛、三摩、四大、五蕴、六慾、七心、八垢、九根、十行，莫不了了，僧惊服。後出为荆州守，安恬无为，与民休息，郡人咸颂之。尝曰：「《大学》工夫由静定做起，其效乃至平天下。佛、老亦言静定，而以淑身则有余，以法世则不足。盖视静定为凝神淡虑，万缘皆空，不知利慾可空，而人伦骨肉不可空也。故通儒术者可以括释老之全，而谭释、道者当深求儒者之理。」葆吉若此，固习於佛而不锢於佛者也。

後三年，母死，归葬，服阕不仕。有僧自杭来，门吏不与通，僧遗扇去。葆知之，曰：「长老命我归矣。」欲之杭为僧。夫人李氏，世家女，明大义，乃进言曰：「妾闻达者闻理而通变，愚人守暗而抱拙。今夫子欲去先人之墓庐，遁迹枯槁，妾窃非之，深愿夫子之不出家而成教於国也。」葆怃然曰：「余达此理久矣，今何蒙蔽至此！虽然，不可不一行，了前因果。」抵寺，询长老所在，僧云：「三月前卓锡去矣。」葆乃启龛视，面如生，集众具火化之。封山後，葆自题其塔曰：「再来人建。」遂归。修身立行，为学益坚，年八十二，无疾而终。张文襄起居异人南皮张文襄公之洞生有异禀，其起居大异於人。尝终日不食，终夜不寝，而无倦容。无论大寒暑，辄於签押房和衣卧，未尝解带。每观书，则朦胧合眼睡，或一昼夜，或两三时不等，左右屏息环立，不敢须臾离。侍姬辈亦於此时进御，从者反扃其扉，遥立而已。盖签押房有一门，故与内室通也。

当文襄督蜀学时，一日出城，游浣花草堂，集杜诗二语为楹帖，欲系以跋，乃坐而属思，稿数十易，终不惬，然已三日夜不寐矣。侍者更番下直，犹不支，困而僵者相属也，而文襄从容如平时。及挥毫落纸，则仅「集本集句」四字而已。书成，始欣然命驾归。及任鄂督，则已垂老，日夜在签押旁，或会客，或理发，忽鼾声大作，亦常事也。

张文襄善食忍饥张文襄食量亦甚宏，其签押房中恒杂置肴糖果饵等物，随意掇食。然勤於事，能忍饥不辍，须事讫方用膳，故其用膳无定刻，恒有午膳至夜始餐者，每留客用膳，莫不饥困。其卒时年七十九矣。

张权幼慧张文襄之长公子名权，幼敏慧。一日，有客访文襄，不遇，权出，谒焉。客与语，甚赏之，因语之曰：「鼎甲一二三，可对何语？」权应声曰：「盘庚上中下。」

某臬司食量兼人山东臬司某体丰伟，食量兼人。时张勤果公曜为巡抚，一日，戒庖人曰：「今日某臬台来，吾须留之作半日谈，可作面两海碗，臬台食量大，非此不足饱也。」已而某至，勤果延之签押房，与讌谈，因为设食。仆人持两海碗面至，某食之顿尽，勤果谓必已大饱，因姑问曰：「君食此，颇已饱否？」某曰：「已稍可，如有余，尚可食。」勤果饬仆命庖人益面，庖人答言顷所作面都已啖尽，不能益矣。勤果责庖人数语乃罢。他日来谒，又留之，款以水饺二百枚，啖之才余二三枚。勤果问：「今日得饱否？」曰：「今日颇饱矣。」勤果因颂之曰：「如君者，真可谓量大福大者矣。」某曰：「如司里 「 藩司、学司、臬司之於督抚，公牍自称本司，发言时自称司里。」 何足言，昔者吾父，食量实倍之。」勤果亟称曰：「食福如此，真可艳羡。」某一时忘前言，便曰：「何足羡，不过傻吃耳。」

郑绍宗食量郑绍宗长身广膊，孔武有力。初从粤寇，以降於官军，隶统领金某麾下，乃从主将姓，曰金绍宗。口大几容二拳，食量至伟，能尽粟一斗、彘肩四双，时称大口金。後积功官至提督，始奏请归宗。

孙文恪酒量光绪朝，枢臣孙文恪公毓汶酒量极宏，每退值，辄小饮。即遇内廷赏戏，孝钦后赐以酒肴，亦复茗艼大醉，或且鼾声作而迳睡矣。

孙文正少食寿州孙文正公家鼎食量甚小，光绪中，管理京师大学堂，尝与教习同案用膳，孙性喜食面，一日，适食米饭期，孙不乐食，令仆买油炸桧来，取一枝，劈其半置碗中，以蛋汤少许泡之，食讫，便辍箸。或曰：「公所食毋乃太少乎？」曰：「即此已足，吾每饭皆然。」孙卒年八十。

方曜夕必御女光绪中，广东水师提督方曜秉赋奇特，精力绝人，夕必御女以资排泄。向例，谷埠妓艇每日以四人入值，缴费则免。方在任时，定为二人缴费，二人入值，轮班当夕，无虚者。

方曜伏水中三昼夜方曜能在水中伏三昼夜，取鱼虾以为粮。临阵，身先士卒，所至披靡，洵异人也。

产异邵阳妇孕十四月，产一物，钜牙钩爪，虎首人身，长尺许，堕地即跳跃。母见之，大骇昏绝，稳婆亦惊走。父闻声趋至，急裹以被，拳击足踏，啾啾有声，久之乃绝。然其体虽小，而手爪长四寸许，利如钢钩，足指亦坚锐若熊掌，所卧之被已尽裂矣。

高邮农家妇生子，狞目血口，发被及肩，堕地时啮稳婆手，血流不止。能跳跃，趋至中庭，就瓮饮水，人莫敢近。所畜犬见之，力噬其肩，则返肩鬬犬，伤犬。家人以梃击毙之，血色青，腥臭特甚，犬亦举体流血矣。

光绪某年，天津侯家後老君堂西某甲妻，孕七月而产怪物七，形似鱼，其头则具体而微，类刑天，有口，有须，有眼，有尾，无耳鼻，手足皆类爪，大者尺余，小者七八寸。落地後，大动大叫。某见之，亟以梃击死之。越日，东乡亦生一怪，形似人，惟头生两角，长不满尺。一手抚胸，一足直立，一足斜伸，身有黑毛，闻怀胎三月余而即产之。

许治邦百十一岁光绪庚辰五月，谭文卿制军方抚浙，疏称：「台州府天台县民许治邦生於乾隆三十五年，至同治十一年百有三岁，经前抚臣杨昌濬照例请旌，并蒙赏给上用缎一匹，银十两。兹据天台县职员陈补过等呈称，许治邦见年一百十一岁，长曾孙许尊周於光绪五年八月诞孖生二子，次曾孙许尊贤亦生一子。许治邦家住福溪，人游寿宇，越百龄有十岁，萃五世於一堂，仰恳天恩，从优旌表。」奉旨：「礼部知道。」

某翁百十四岁光绪甲午恩科会试之钦赐进士某，佚其名，年一百十四岁矣。奉旨：「准其一体殿试，更赐国子监司业。」

沈毓桂百岁震泽附贡生沈毓桂入赀得官，尝选授云南昭通府通判，生於嘉庆戊辰，至光绪戊申，百岁矣。其八十岁时，尝手书所作诗赠钱塘徐印香舍人，诗字秀润，足为寿徵。苏抚陈夔龙为之上疏请奖，奉旨赏给二品顶戴。

西藏老人二百余岁光、宣之交，英、藏有交涉，川督委张某入藏查勘，言遇一人，自言曾随岳襄勤公锺琪征青海、西藏，遂留此，时年已二百有奇矣。