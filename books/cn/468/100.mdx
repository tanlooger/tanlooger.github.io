---
---
---
title: 箴规类
---



邹于先止赵砥之应试邹于先、赵砥之并居吴江之西郊，明亡後，邑人多谢去子衿，俄学使按临至郡，遣人促其应试，言不出且遣戍。赵颇心动，邹正色曰：「我辈但当论是非，不当计利害。」於是遂止。赵每为人言，微邹君，几丧吾守。

汪钝翁王西樵互规江钝翁颇自患懒放，兼以此规王西樵。王莞尔，亦规之曰：「长安车马喧阗，若无吾党一二孤寂者点缀其间，使作缺陷，君亦何必以懒放自患耶？」

劝王文简不赋诗王文简公士祯在京师，将移居慈仁寺。某往规之曰：「子寓慈仁，不得不赋双松诗，然恐损子名。」王傲然曰：「寓不可不移，诗那可便作。」

王文简尽言得失王文简性和易宽简，好奖引士类，然人以诗文投谒者，必尽言其得失，不稍宽假。

杜茶村作进一步语杜茶村书翰好作进一步语，简蒋前民曰：「足下与王于一诗，俱已过细，尚未过麄，过麄更微於过细，行当知之。」又答某书云：「自古小人之祸，君子激之；君子之名，小人成之。至於成君子之名，即已受小人之祸，天下事因之败坏者不少矣。」

姜宸英规翁司寇国初有常熟翁司寇为姜宸英故交，爱姜之文而契之，後以攻雎州汤文正公斌骤迁，据其位。姜发愤为文，谓「古者辅教太子，有太傅少傅之官，太傅审父子君臣之道以示之，少傅奉太子以观太傅之德而审谕之。今詹事有正贰，即古太傅少傅之遗，翁君贰詹事，其正实雎州汤公。公治身当官立朝，斩然有法度，吾知翁君必能审谕汤公之德，以导太子矣」云云。翁见之，长跪曰：「某知罪矣，愿子勿出也。」姜竟於越日刊布，翁用此操之尤急。

蔡文勤言诡随之弊陶太常初通籍，偕同年数辈谒漳浦蔡文勤公，蔡叩以《诗&#8231；民劳篇》，太常逡巡未对。蔡曰：「此诗重戒诡随，八章中独此句不变。」因极言诡随之弊，声色严厉，闻者悚然。後夫人病剧，蔡以太常知别脉，命之入视，衾帷粗敝，寒士所不堪，太常为之踧踖自愧。

施愚山规所亲施愚山尝规所亲曰：「我辈既知学道，自不至大戾名教。但终日不见己过，便绝圣贤之路，终日喜言人过，便伤天地之和。」

顾赤方愿施愚山攻瑕索垢蕲州顾赤方尝出其诗属施愚山雠校，与之握手而笑曰：「吾侪本相好，然攻瑕索垢，当猛鸷如寇雠，毋留纤尘为後人口实。」时叹为名言。

汪钝翁戒文与也率尔作画文与也作画，颇得待诏家法，然多率尔之笔。汪钝翁戒之曰：「此事定须霞思云起，刻意经营，奈何颓唐落墨，便布人间。」

方望溪勉李文贞李文贞公光地以直抚入相，桐城方望溪侍郎苞叩之曰：「国朝以科目起家跻兹位者，凡几？」李曰：「屈指得五十余人。」侍郎曰：「甫六十年而已得五十余人，则其不足重也明矣，愿公更求其可重者。」

阿文成言亭名不佳阿文成公桂年少时，饮於总督鄂某园中，园有古松一株，构亭其下，颜曰倚松。酒半，文成谓鄂曰：「亭名不佳，松岂可倚者？大风折松，亭亦受其压矣，可不惧乎！」

蒋励堂劝告属僚蒋励堂相国攸銛历任封圻最久，待属吏恩威并用，举劾公明，尤善访察细事。任川督时，有大挑令数员，需次无事，辄聚为叶子戏，客过访之，恒拒不见。一日值常参，各员晋谒毕，相国独留诸人令少待，笑语曰：「诸君无案牍劳，以叶子偶尔坐遣，未尝不可。然频频为之，则伤财失业，作无益害有益，且因此疏慢朋友，来辄拒之，似更不可。诸君行将握篆，与其为无益有损之事，曷不先将律行留心观览乎？今与诸君约，俟一二月後余将问焉，能对者方委以民社，否则未敢以地方公事漫为尝试也，诸君以不佞之言为然否？」皆面如土，唯唯而退，自此不敢再作叶子戏矣。两月後谒见，择一二端以问，能对者即委缺以去，其茫然者，又谕之曰：「必能详举数条，方予委署，否则终身不用也。」自此咸讲求例案，无敢嬉於博。

袁子才箴友袁子才有友富而不仁，尝作书规之，其言曰：「善用钱者，钱虽少，除自身享用外，仁粟义浆，皆钱为之；不善用钱者，钱虽多，除妻子奴仆有怨言外，招尤惹祸，亦皆钱为之。」

王惕甫呵睿王王惕甫芑孙短小精悍，善诗古文。乾隆戊申，召试举人，然屡试未售，终江阴教谕。尝馆睿恭王邸，王契重之，尝随王之滦阳、木兰等处，诗愈遒劲。王稍有过，惕甫辄厉色呵之，使冠带谢过乃巳。又尝谓法时帆云：「君有诗识无诗才，汪端光有诗笔无诗胆，其兼之者，故有人在。」盖自谓也。

孙氏劝夫莫作第二人全椒吴山尊学士鼒，孙渊如妹壻也。渊如以乾隆丁未榜眼及第，山尊仍上计车。夫人孙氏赠行诗曰：「小语临歧记可真，回头仍怕阿兄嗔。看花迟早寻常事，莫作蓬莱第二人。」遂以是科通籍入翰林。山尊不喜治举子业，孙氏常规之。

苗氏妪劝礼王嘉庆戊午春，和珅妻死，出殡，王公大臣皆往送。礼亲王从众行，比至，车马阻塞，因饭於农人苗姓家。苗氏妪语之云：「观君容止，必非不智，今和相骄溢已极，祸不旋踵，奈何趋此势利之途，以自伤其品也！」王赧颜退。不踰年，和果败，赐死。

吴春麓箴礼王吴春麓御史赓枚，桐城人，嘉庆己未进士，性忠悫，以理学自期。尝与礼亲王书曰：「奋与偾，盛衰之本；勤与惰，成败之原，贪与廉，得失之林；宽与虐，恩怨之府；静与躁，寿夭之徵；忍与激，安危之券；谦与盈，祸福之门；敬与肆，存亡之界。」

曾文正勉钱子密以操守秀水钱子密尚书应溥，尝客曾文正公幕。某年，乞假应秋试，文正设筵饯之，酒阑，语之曰：「足下名位，他日必出在诸君之上，惟操守二字，吾辈应共勉之。」钱後以小京官跻卿贰，入枢密。仅言名位，果如文正言矣。

曾文正与李广文互规曾文正官京师，时士大夫无不嗜烟者，水旱外，又有潮鼻大之称。潮，谓潮州烟；鼻，谓以鼻吸者；大，则鸦片也。一日，有同乡总角交李广文至，以其吸鸦片也，规之。李曰：「吾所吸者，一耳。公则水旱潮鼻，四者具焉，何也？」文正瞿然曰：「继自今，请子戒其一，我戒其四，可乎？」李旋以事去。及文正办军务，屡招之不至，最後来谒，询之，李赧然曰：「自与公约，闻公绝之久矣，而某沈溺如故，所不忍见公者，以此耳。」文正悯之，亲为布榻，坐烟具旁，谈话如平生，已而叹曰：「君老矣，不必官矣。」赠二千金使归。曾文正规其戚曾文正驻军安庆，有戚某自湘乡田间来，行李萧然，衣服敝素，对人沈默不能言。盖以家计寒俭，而投营谋事者。文正垂询乡里琐事及戚友近况，其人腼颜作答，讷讷然若不能出诸口，然偶择要对一二语，颇中肯綮，文正殊赏之，将任之以事。文正每饭，必召幕客会食，幕客各依时赴餐，无敢或违。一日正食，值饭有秕粒，某检出之而後食，文正视之良之，亦无他语。饭毕，文正与幕客围棋数局，手谈既竟，令支应备银二十两赠某以为赆。某大骇异，乃求文正表弟彭杏南，请於文正。文正语之曰：「某食而去其秕，平时既非豪富，又未曾作客於外，辍耕来营，不过月余，而即有此种举动，吾乡人宁复如是耶？吾恐其见异思迁，而反以自累也。」杏南固请，且曰：「此亦未为大过，公盍试之。」时文正喜植蔬，每日撷鲜而食，以为至味，姑令某主持园圃之事。某乃益自励，日与佣保杂作，寝食相共，灌溉粪治，自朝至夕，莫或休暇。文正微觇之，则见其持畚携锄，与耦耰之人，通力而合作也。如是者几一载，始终不渝。文正意解，召之来亲述其故而规之。其人愧谢，乃以他事畀之。其人黾勉从公，克励厥职，卒以布衣扶摇而上，官至观察使，加布政使衔。

王壬秋规其戚咸、同间，湘潭王壬秋太史闓运有戚串纳姬，或规之曰：「志士枕戈之秋，不宜沈溺宴安。」王曰：「此大易事，即名之曰戈儿，以示不忘在莒之义可也。」

龙汝霖规郭筠仙湘阴郭筠仙侍郎家居时，好危言激论。攸县龙汝霖作《闻蝉》诗规之曰：「商气满天地，金飈生汝凉。撩人秋意聒，忤梦怨声长。畏湿愁霜露，知时熟稻粱。隐情良自惜，莫忘有螳螂。」筠仙和曰：「饱谙蝉意味，坐对日苍凉。天地一声肃，楼台万柳长。杳冥通碧落，惨澹梦黄粱。吟啸耽高洁，无劳引臂螂。」又「树木千章暑，山河一雨凉。阴浓栖影悄，风急咽声长。秋气沾微物，天心饫早粱。居高空自远，尘世转蜣螂」。後十余年，边事日棘，郭以礼部侍郎使英，至伦敦，致书直督李文忠，论列中外得失利病，准时度势，洞见症结，凡所谋画，皆简而易行。其论当时洋务，谓宝佩蘅能见其大，丁禹生能致其精，沈幼丹次之，亦稍能尽其实。又自言平生学问，皆在虚处，无致实之功，其距幼丹尚远。皆真知灼见，阅历有得之言。全书凡四千二百余言。

郭筠仙规僧王郭筠仙侍郎以编修参僧忠亲王军，拒英法联军於天津。王密询战守方略，侍郎对以「外人志在通商，但当讲求应付之方，不当称名与战。海防无功可言，无效可纪，不如其已」。王默然。自後凡有建白，无不被斥。上书至十有七次，大致以为今制敌之策，惟在狙击；然欲击之，必先自循理；循理而胜，保无後患。即败，亦不至有悔。王终不能用。及北塘溃败，乃服侍郎之远识，尝语人曰：「朝官惟郭翰林爱我，能进逆耳之言，我媿无以对之。使早从其言，何至此！」言时辄拊膺涕下。

李次青贺书寓规於规曾文正既克粤寇，平江李次青廉访元度走书申贺。其书累三千言，中叙讨贼之初，书生张空拳撄巨寇，号召生徒子弟，忍饥转战，备历艰阻，百折而不回。及乎大功告成，懋邀钜赏，兄弟同日贋茅土。以蕞尔一邑，备有侯伯子男之封；建旄仗钺，寄专阃及方伯连帅之属。至以千百计，可谓如荼如火，千载一时矣。而末段寓规於颂，其辞云「两江督府，兼综河漕盐法及操江，诸务殷剧，号难治。承平时选帅，尝重於他省，非有文武威望，知大体可信畏者，莫能任。况辟獉狉，夺残黎於貙猰之口，其事与开创同。而又有岛夷逼伺，狡犷不可测，则所谓安内以攘外，宜必邃谋深识，消患於未萌焉。窃谓图治以教养为先，在今日则养先於教。世乱才胜法，若由乱而治，则当以才用法，而不为法所缚。至於内治既修，外侮自戢，道在蓄威养望，有以大服乎中外之心，久之必喙駾不遑矣」云云。

李木庵箴友某家贫，谒选，贷数百金以养。李木庵正色告之曰：「今日之京债，即异日之公帑，亦即末路之赃私也。」闻者不寒而栗。

陈石遗规友光绪时，张文襄督鄂最久。盖时值中外多故，武昌又居长江上流，形势扼要，枢府诸臣以为北门锁钥，非寇准不可，文襄亦方以陶侃自命，居之不疑。後郑苏堪方伯孝胥总铁路事，至汉口。其记室某有赌麻雀癖，闻陈石遗衍寓武昌。衍，一代诗人也。一日渡江，要其赠诗，因以句规之云：「樗蒱运甓等无用，互讼廷尉难为平。」盖兼讽文襄也。