---
---
---
title: 狱讼类
---



叩阍凡冤狱不得直於本省官长，则部控，又不能直，乃叩阍。然叩阍极难，其人须伏於沟，身至垢秽，俟驾过时，乃手擎状，扬其声曰冤枉。如卫士闻之，即时捉得，将状呈上，其人拿交刑部，解回原省。或言专有一等人，代人为此，亦不须多钱，缘此等本是丐流，既得讼家钱，且解省时，沿途均官为之供食，狱结，照例充军，又可中途脱逃，为此者极多。且非此辈，则何时候驾，如何递呈，亦不能如式也。

鼓状通状国初，刘余佑《请革带地投充疏》，有「御状、鼓状、通状纷争无已」语。鼓状即登闻院之状，通状即通政司之状。雍正初，登闻院改隶通政司，其後控诉者赴都察院及步军统领衙门，外藩赴理藩院，遂无所谓鼓状、通状矣。

呈批出票之日期州县衙署事务繁，遇有勾摄案件之事，如户婚、田土案，均有定章，呈词批准，方挂批。每月初三日所进之呈，至初八日午後方揭晓。挂批後，方叙票稿，分别送刑名、钱谷两幕友核阅，阅後送签押，签押方送官。向例，凡由衙署外人入之件，先送门稿，门稿送官阅，阅後官发签押，签押仍送门稿，门稿方发房。是签押者为内咽喉，而门稿者乃外咽喉也。有此辗转，必数日而核一票稿，又必数日而缮签送印，发房交班。计初三日之案，初八日批准，十一日出票，已甚速矣。

传案限期凡一案传票，官必酌批传案之限期，或三日，或五日，其实限者自限，逾者自逾。限三日者，至五日送审，官可谓能行其令於下矣，限五日者，七日送审，官亦可谓能举其职矣。然亦难以尽咎差役。每见有官遇差役送案之勤而不悦者，盖畏问案故也。门稿揣知官之心理，乃搁案不送而索贿，否则勒令两造和息，既可见好於官，又可得利息钱。 「 此项每案以十千或五千文计，陕西、山左均有之，向不在禁例。」 官亦明知故犯，何乐不为？是以有案无传，有传无送，有送无讯，有讯无结者，比比然也。

藏民讼事藏民构讼，在浪孜沙衙门，以钱之多寡定曲直，大抵每案必罚。亦有不值讼而私辩曲直者，则掷骰，点多者为直。冤不伸，则赌大咒，两造皆至藏西二十余里之山麓。其地有四方大神石一块，以火在石上烧圆石二块，红如炽炭，两造白事毕，即以烧石置於掌中，拳握之，外缝以生牛皮，至大昭开视，谓曲者手焦，直者无恙也。

发审局判讼事各省有发审局承审案件，为京控之发回原省以交局者，或上控之提审交局者，而莫不以候补道为总办，候补府为提调，候补同通州县为承审员。承审员有定额，承审数年，辄得署缺以去。若辈类皆夤缘进身，绝无法律知识，自号老吏，惟以锻链迎合为事，不则亦颟顸伴食，一任吏胥之舞文弄法而已。要之，一案到局，无有即审即结者，穷年累月，人民且求死而不得也。

诉讼别设机关诉讼二字，为法律名词，因权利或其他事项诉於官吏而判其曲直也。属民事者曰民事诉讼，即凡因私权关系 「 如田宅钱债及契约等涉讼事件。」 而起诉者也，在法称为私诉。属刑事者曰刑事诉讼，即凡因身体财产生命之被害而起诉者也，在法称为公诉。宣统己酉，各省有设审判厅、检察厅者，凡此等机关之所在，其地牧令即不受词讼矣。

句票句票，拘捕罪人所执之凭票也。凡刑事诉讼，被告人传唤不到或逃亡者，皆用句票拘捕之。亦称提票。

木子雄图财害命案顺治时，山东张立山宰浙江之开化，有木子雄者，以图财害命案置重典，待决有日矣。会张以奉讳受代，摄事者为王某，去数月部文下，木正法，王时为监斩官。越三载，张服阕赴补，得江西铅山令。有窃贼拒捕伤脑案，正凶到案，张视其貌，若素识者，听其声，类开化人，问姓名，为李雄，疑而诘之，即木也。张大惊，曰：「闻汝已正法矣，何尚在？」雄仰视，知张即昔之承审官，因不敢隐，具言昔处斩时正在黑夜，刀适中颈骨，身仆而首未殊，颈痛几绝。比醒，则四周绝无一人，以力挣脱所捆绳，踰城遁。逃至江西，改姓李，作偷儿度日，今又以拒捕破案，死复何言。张验其脑後，刀痕宛然。

张询知监斩者即署任王某，乃以木之昔刑後脱逃及今之拒捕杀人事通详上宪，赣抚移咨浙江查之。浙抚大骇，行提昔日监斩及行刑之人至省严鞫。时王已擢宰江南，离任至浙，讯之，则曰：「开化向未戮人，无善於行刑者。是夜，木正法时，刀砍而仆，疑其已死，遂用芦席掩之，俟天晓验收。讵至次日，尸已不见，不敢声扬，以业已处斩具报。不料其逃至江西，复因他案败露及於前事也。」浙抚又咨提木至浙，令其亲族认识之，果是。复再三研讯，司刑之人实无贿纵情弊，案遂定。木仍解回江西结案，而王与用刑之人，咸获重谴。黄毓祺诗词狱顺治乙酉，豫亲王多铎下江南，崑山顾亭林处土炎武已逸，惟礼部尚书常熟钱谦益出城迎降。未几，至燕京，管秘书院事，充《明史》副总裁，继以疾乞假，驰驿回里。世祖疑有异，令巡抚、巡按视其疾以告。逾年，凤阳巡抚陈之龙获黄毓祺於通州之法宝寺，搜出印信诗词，谓欲复明也，并以谦益曾留毓祺宿且许助资招兵等词入奏。即命总督马国柱逮讯，谦益力辨其诬，且自言年已七十，动履藉人扶持，必不敢萌他念，哀吁问官，乞开脱。适首告谦益之盛名儒匿不赴质，毓祺病死於狱，乃以谦益与毓祺素不相识定谳。国柱具疏解之，遂得释。

谦益既归，乃以前着之《初学集》、《有学集》刻以行世。谦益字牧斋。顺治甲午以前科场案顺治一朝，科场案最多，前乎丁酉者，则有乙酉、丁亥、壬辰、甲午诸案。

乙酉，河南乡试录内，称皇叔父为王叔父，主考欧阳蒸、吕云藻俱革职，交刑部治罪。

丁亥，会试同考官袁襜如擅改朱卷，革职。

壬辰会试，以第一名程可则悖戾经旨，特旨除名。试官秘书院学士武陵胡统虞降三级，弘文院学士大名成克巩降一级，同考左敬祖等夺俸有差。

甲午，礼部参奏顺天主考编修吴县范周、编修江夏吴正治评阅试卷，止有姓名，全无次第。给事中宋牧民亦称试录程文种种乖谬，并奉旨交刑部。

科场之事，明季即有以关节进者。每科五六月间，房考就聘之期，则先为道地，或晋谒，或为之行金以贿诸上台，使得棘闱之聘，後分房验取，如操券而得也，每榜发，不下数十人。至本朝而益甚，各分房之所私许，两座师之所心约，以及京师贵人之所密属，如麻如粟，殆千百人。闱中无以为计，各开姓名，择其必不可已者登之，而间取一二孤寒，以塞人口。北闱尤多此弊。北闱房考及座主，率为辇下贵人，未入场，已可按图而索，知某人必入，故营求者先期定券，万不失一，不若各省房考必为州县，茫然不可知，暗中摸索也。顺治甲午一榜，无不以关节得幸。於是阴躁者走北如骛，各入成均，若倾江南而去之矣。至丁酉，辇金载宝，辐辏都下，而若京堂三堂以上之子弟，则不名一钱，无不获也。若善弋声名，遨游公卿者亦然。惟富人子或以金不及额，或以价忽骤溢逊去，盖榜发无此中人矣。於是蜚语上闻，天子赫怒，逮系诸房考。

顾亭林通郑成功案顾亭林尝以世仆陆恩叛投里豪，数其罪，投之於江。盖亭林之先世，曾以良田数顷向里人叶方恒押银，亭林急欲赎归，而叶意图吞没，再三延阁。亭林迫之急，叶遂以千金啗陆恩，使讦亭林通郑成功事，冀亭林畏罪逃逸，无暇问田事也。其後移狱松江，幸而免。

孙长卿折狱太原有民家，姑妇皆寡，姑中年，不能自洁，村无赖频就之。妇不善其行，阴於门户墙垣阻拒之。姑惭，假事以出妇，妇不去，颇勃谿，姑益恚，乃诬控之官。官问奸夫姓名，姑曰：「夜来宵去，实不知为谁，鞫妇自知。」因唤妇，妇果知之，而以奸情归姑，苦相抵。拘无赖至，又譁辩，谓两无所私，彼姑妇不相能，故妄言以相诋毁耳。官曰：「一村百人，何独诬汝？」重笞之，无赖叩乞免责，自认与妇通。械妇，妇终不承，逐去之。妇忿而上控，仍如前，久不决。时淄川孙长卿大令宗元宰临晋，推折狱才，宪司遂下其案於临晋。人犯到，略讯一过，寄监讫，即令隶人备砖石刀锥，质明听用。皆疑曰：「严刑自有桎梏，何将以非刑折狱耶？」不解其意，姑备之。明日出讯，命以诸具悉置之堂，传犯者，又一一畧讯之，乃谓姑妇曰：「此事亦不必求甚清析，淫妇虽未定，而奸夫则确。汝家本清门，惟一时为匪人所诱，罪全在某。堂上刀石具在，可自取击杀之。」姑妇趦趄，恐邂逅抵偿。孙曰：「无虑，有我在。」於是姑妇并起，掇石交投，妇衔恨已久，两手举巨石，恨不即立毙之，姑惟以小石击臀腿而已。又命用刀，姑逡巡，孙止之，曰：「淫妇，我知之矣。」命执姑严梏之，遂得其情，案乃结。一日，遣役催租，租户他出，妇应之。役不得贿，拘妇至，怒曰：「男子自有归时，何得扰人家室。」遂笞役，遣妇去，乃命匠多备手械以备敲比。明日，邑中传颂使君之仁，逋赋者闻之，皆使妇出应，乃尽拘而械之。

顺治丁酉顺天科场案专制国之用人，铨选与科举等耳，古用乡举里选之法，最近文明，後渐成器械之事。凡汲引人材，从古无有以刀锯斧钺随其後者，铨政纵极清平，能免贿赂，不能免人情，科举亦然。士子之行卷，公卿之游扬，恒为躐取科第之先导，不足讳也。明代程敏政、唐寅之事，沈同和、赵鸣阳之事，关节枪替，经人举发，无过蹉跌而止。至本朝，乃兴科场大案，草菅人命，甚至弟兄叔侄，连坐而同科，罪有甚於大逆。无非重加其罔民之力，束缚而驰骤之，盖始於顺治丁酉之乡闱矣。

明代迷信八股，迷信科举，至亡国时而尤盛，余毒所蕴，至本朝遂尽泄之。盖满人旁观极清，笼络国中秀民，莫妙於中其迷信。始入关，则连岁开科，以慰蹭蹬者之心，继而严刑峻法，俾忮求之士称快。丁酉之狱，主司、房考及中式之士子，诛戮及遣戍者无数。其时满、汉方水火，而汉之无耻者，又欲借满以倾汉，倾汉以结满，故发难者汉人，受祸者亦汉人。汉人陷溺於科举，至深且酷，不惜假手於满人，屠戮同胞，以泄多数被摈者之愤，此所谓天下英雄入我彀中者也。

丁酉之狱，蔓延几及全国，以顺天、江南二省为钜，次则河南，又次则山东、山西，凡五闱。明时江南与顺天俱有国子监，俱为全国士子之所萃，非仅一省之关系已也。大兵下江南，虽已改应天府为江宁，废止南雍，然士子耳目，尚以顺天、江南为观瞻所系。是年科场大狱，即以此两闱为最惨，同时并举，以耸动迷信科举之汉儿，用意至为明显。今分闱叙述，首顺天，次江南，又次河南，而以山东、山西附见於河南之下。盖三省之狱，皆以磨勘为起因也。

丁酉，宾兴届期，世祖遣翰林侍读曹本荣、侍讲宋之绳主顺天乡试，所谓北闱者是也。又选各衙门有才名之散官分校五经房，如大理左右评事李振邺、张我朴，国子博士蔡元曦，行人司行人郭濬等，凡十有四人。振邺等皆年少轻狂，浮薄寡虑，虽未必尽纳财贿，而欲结权贵树党援之心则同。嘱托甚多，名额有限，闱中推敲，比之阅文以定高下者，其心更苦。爵高者必录，爵高而党羽少者摈之；财丰者必录，财丰而名非夙着者又摈之。振邺尤孟浪，在外所通关节者二十有五人，在闱中时，一时无可物色，以亲随有奚童名灵秀者颇黠慧，遂手画蓝笔一纸，令其觅之，一一具见，止中五名，外二十人不中。事已，宜索以泯迹，振邺忘之。秀以示同伴冯元，元固振邺素遇之寡恩者，遂攫去，藏於襆，思以箝振邺。尚未发，至榜下，舆论大譁。

苕溪贡生张汉素戆騃，以别有隐恨，剪发刻揭，投送科道衙门四纸，嘉善蒋文卓亦写揭，匿名而徧传之。杭州贡生张綉虎，本光棍，拐妓逋京师，惯为拿讹紥诈之枭，从中鼓煽恐吓，藉汉与文卓为囮，诈得振邺、我朴银一千二百两。吏科陆贻吉与闻其事，然非过付也。乃文卓揭载其名，贻吉大怒，文卓即削其名，而贻吉犹不自安，语刑科任克溥曰：「汉与文卓将揭今科之弊，不意牵涉及我，吾将自检举。」而因循未果。克溥受山左诸大老意旨，久衔考官，又为孙伯龄所咻，不无垂涎於房考。房考不应，早欲甘心於诸人，及世祖幸南海子，面召汉大臣及科道官，严谕以尽职掌，无徇庇。克溥遂於十月十六日疏劾科场大弊，世祖大怒，即传旨拏疏中有名人犯，至吏部会审。

时满大臣尚未知关节为何事也，太宰王某抓髯抵掌，论注解释，图海、科尔坤始恨南人之狡。讯时，振邺赃证有据，转攀张我朴、蔡元曦，堂上援笔定案，畧谓：「我朴、元曦虽坚不承认，但振邺执称不已，贿弊是实。」不意太宰欲邀懽於满大臣，特召冯元，以言餂之，元出襆中蓝笔一纸，按卷而对，则二十五关节中首为陆庆曾，系二十年名宿，且曾药愈振邺，借中式以酬医，非入贿者，亦逮入。第二名为太宰胞侄树德，太宰大惧，上疏自劾。得旨云：「王树德审明处分，不必先期陈乞。」时十月二十五日也。明日，吏部狱词上，奉旨依议即决，父母兄弟妻子流徙尚阳堡，家产入官。二十七日，我朴、元曦、振邺及新举人田耜、贺鸣郊骈首菜市。贻吉不先检举，亦坐知情过付，同戮矣。正法之次日，即檄各省，逮系各家老幼，籍没资产。随又提拏各犯，缇骑四出，於是而张次先父子、孙伯龄父子、郁光伯父子，学士诸震、汉之兄中书舍人嘉，及中书张恂、光禄李倩，次第就逮。嗣又遣校拏常熟赵某，湖州二沈、二闵，皆有关节而不中者。元之口供有八公子，於是公卿之有子获隽者，咸凛凛矣。十二月初四日，系累男女一百八人，出关而去，中有三十人，不与同局而同没焉。

戊戌正月十五日，集诸士覆试於太和门，每人以满兵一人夹之，仍谕以尽心构艺，不必畏惧。供给茶烟，未尝缺乏，即所监押，亦小心执礼，安慰致嘱。题为世祖亲定。甫二日，榜出，仅革白丁霍某某等八人，余皆准会试。是狱也，迁延半载，皋陶曰杀之三，尧未即曰宥之三也。上意未测，爰书莫定。四月二十二日，忽接上传，拿取各貌，御前亲录。故事，朝廷若有斩决，镇抚司开南角门，刑部备绑索口衔，点刽子，工部肃街道。是日晨，备绑索四十副，口衔四十枚，刽子手四十名，厉行　刑刀数口，簇拥各犯入太和门。当是时，上御殿引间，众皆惕息，便溺皆青。独张天植自陈「孤踪殊遇，臣男已蒙廕，富贵自有，不必中式。况又能文，可以面试」等语。特蒙赐夹，校尉虾等欲夹双足，上竪一指，遂止夹一足。坚不承认，曰：「上恩赐死，无取辞。若欲屈招通关节，则必不承受。」上回面向内久之，传问曰：「朝廷待汝特厚，汝前被论出，朝廷特召内陞，何负於汝？平日做官，亦不甚贪猥，奈何自罹於辜？今俱从轻，各拿送法司。」即於长安街重责四十板候旨。驾起，而科官不论列，以引咎而免责。其牵连之子文等，并首难之文卓及汉，俱不与。当经刑部遵旨行杖，杖太重，若必欲毙之杖下者。时尚书噤不出一语，独侍郎杜某奋起，大诟诸皂曰：「上以天恩特赐宽宥，尔等必置之死，以辜负上意耶！止可示辱而已。若不幸见罪，余独当之。不听吾言，吾将蹴蹋死若曹矣。」於是诸皂始稍稍从轻，得不死。是晚杖毕，仍系刑部狱。翌日，刑部奉上谕：「开科取士，原为遴选真才，以备任使，关系最重，岂容作弊坏法！王树德等交通李振邺等，贿买关节，紊乱科场，大干法纪，命法司详加审拟。据奏，王树德、陆庆曾、潘隐如、唐彦曦、沈始然、孙阳、张天植、张恂俱应立斩，家产籍没，妻子父母兄弟流徙尚阳堡。孙伯龄、郁之章、李倩、陈经在、丘衡、赵瑞南、唐元迪、潘时升、盛树鸿、徐文龙、查学诗俱应立斩，家产籍没。张旻、孙兰茁、郁乔李、苏霖、张绣虎俱应立绞，余赞周应绞，监候秋决。因人命至重，恐其中或有冤枉，特命提来，亲行面问。王树德等俱口供作弊情真，本当依议发落，但多犯一时处死，於心不忍，俱从宽免死，各责四十板，流徙尚阳堡，余俱依议发落。董笃行等，本当重处，朕面问时，皆自认委系溺职，姑着免议。自今以後，凡考官士子，须当恪遵功令，痛改积习，持廉秉公。不得以此案偶从宽典，遂视常例，妄存幸免之心，如再有犯此等情罪者，必不姑宥。尔等衙门即行传谕。钦此。」

自北闱大狱兴，弹劾科场者大起。阴应节劾南闱，而主考房考十八人逮；蒋彻修劾河南、陕西，而主考逮；山东磨勘一字讹，而房考被逮，皆是也。

顺治丁酉江南科场案顺治丁酉十一月壬戌，给弗中阴应节奏江南主考方猷等弊窦多端，物议沸腾，其彰着者，如取中之方章钺，系少詹事方拱乾第五子，悬成亨咸膏茂之弟，与猷联宗有素，乘机滋弊，冒滥贤书，请皇上立赐提究严讯。得旨：「据奏，南闱情弊多端，物议沸，腾方猷等经朕面谕，尚敢如此，殊属可恶。方猷、钱开宗并同考试官，俱着革职，并中式举人方章钺，刑部差员役速拿来京，严行详审。本内所参事情及闱中一切弊窦，着郎廷佐速行严查明白，将人犯拿解刑部，方拱乾着明白回奏。」十二月乙亥，少詹事方拱乾回奏：「臣籍江南，与主考方猷从未同宗，故臣子章钺，不在回避之例，有丁亥己酉甲午三科齿录可据。下所司查议。戊戌二月庚午，御史上官铉劾奏江南省同考官舒城县知县龚勳，出闱後被诸生所辱，事涉可疑。又中式举人程度渊啧有烦言，情弊昭着，应详细磨勘，以厘夙奸。得旨：「着严察逮讯。」丙申，礼部议覆：「御史上官铉奏江南新榜举人啧有烦言，应照京闱事例，请皇上钦定试期，亲加覆试，以核真伪。至直省士子云集，闱务不便久稽，其江南新科举人，应停止会试。」从之。

三月庚戌，上亲覆试丁酉科江南举人。戊午，谕礼部：「前因丁酉科江南中式举人，情弊多端，物议沸腾，屡见参奏，朕是以亲加覆试。今取得吴珂鸣，三次试卷，文理独优，特准同今科会试中式一体殿试。其汪溥勳等七十四名，仍准作举人。史继佚、詹有望、潘之彪、洪济、黄枢、秦广之、陈遡潢、许允芳、张允昌、何亮功、何炳、曹汉、马振飞、朱扶上、万世俊、黄中、董粤固、韩揆策、谢金章、许凤、杨大鲲、周篆、沈鹏举、史奭等，亦准作举人，罚停会试二科。方域、林节、杨廷章、张文运、汪席、陈珍、华廷樾、顾元龄、刘师汉、夏允光、程牧、孙弓、安叶甲、孙长发等十四名，文理不通，俱着革去举人。」

十一月辛酉， 刑部审实江南乡试作弊一案， 正主考方猷拟斩， 副主考钱开宗拟绞， 同考官叶楚槐等拟賫遣尚阳堡， 举人方章钺等俱革去举人。 得旨：「方猷， 钱开宗差出典试， 经朕面谕， 务令简拔真才， 严绝弊窦。 辄敢违朕面谕， 纳贿作弊， 大为可恶。 如此背旨之人， 若不重加惩治， 何以警戒将来！ 方猷， 钱开宗俱着即正法， 妻子家产籍没入官。 叶楚， 周霖， 张晋， 刘延桂， 田俊文， 郝惟训， 商显仁， 朱祥光， 文银灿， 雷震声， 李上林， 朱建寅， 王熙如， 李大升， 朱 洍， 王国桢， 龚勳俱着即处绞， 妻子家产亦籍没入官。 方章戗， 张明荐， 伍成礼， 姚其章， 吴兰友， 庄允堡， 吴兆骞、钱威俱着责四十板，家产籍没入官，父母兄弟妻子并流徙宁古塔。程度渊在逃，责令总督郎廷佐、亢得时等，速行严缉获解，如不缉获，伊等受贿作弊是实。尔部承问此案，徇庇迟至经年，且将此重情问拟其轻，是何意见？作速回奏。余如议。」

先是，刑部诸臣遵旨回奏审江南乡试作弊一案，耽延情由，下吏部议。至十二月丁亥，史部议：「尚书图海、白元谦，侍郎吴喇禅、杜立德，郎中安珠护、胡悉宁，员外郎马海，主事周明新等，谳狱疏忽，分别革职，革前程并所加之级，仍罚俸。」得旨：「图海等本当依议，姑从宽免革职，着革去少保太子太保，并所加之级。其无加级者，着降一级留任。」

己亥三月戊子，再覆试丁酉科江南举人。

盖顺治丁酉江南乡闱发榜後，众大譁，好事者为诗为文，为《万金记传奇》及杂剧，以方字去一点为万，钱字去边旁为金，指二主考姓，备极行贿通贿状而丑诋之。流布禁中，世祖震怒，遂有是狱。两主司撤棘归里时，道过毗陵金阊，士子随舟唾骂，至欲投砖掷甓。桐城方某，冠族也，祸先发，於是连逮十八房官及两主司。总督郎某又采访举子之显有情弊者八人，上之於朝，其八人即於京师就缉，同主司严讯。凡南北举子皆另覆试，北塲为先。上亲御前殿，士子数里外携笔砚，冰雪僵冻，立丹墀下，顷刻成数艺，兵番杂沓以旁逻之，如是者三试而後已，榜发，黜数人。南闱覆试最後，皆不得与会试，所覆一如前，亦黜十余人，而最後一二十人，复停三科，其解首则竟为进士。是役也，师生牵连就逮，或就立械，或於数千里外锒铛提锁，家产籍没，妻子流离。更波及二三大臣，皆居闲者，亦血肉狼藉，长流万里矣。

或曰，是年江南乡试前数日，严霜厚三寸，既锁闱，鬼嚎不止。是虽迷信之谈，亦足见是狱之惨也。

北闱所株累者多为南士，而南闱之荼毒，则又倍蓰於北闱。北闱房考官之被戮者，仅张我朴、蔡元曦、李振邺三人，且法官拟重，而特旨改轻以市恩，犹循杀之三、宥之三之常格。至南闱，则特旨改重，且罪责法官，两主考斩决，十八房考，除已死之卢铸鼎外，生者皆绞决，盖考官全体皆得死罪矣。又两主考、十八房考，妻子家产皆籍没入官，家产没入已酷，又并其妻子而奴虏之。明燕藩篡弑，谓之靖难，其後大戮建文诸忠臣，以其妻妾配象奴。方之丁酉科塲，惨酷正等。夫行不义杀不辜，为叔世得天下者之通例，不从弑逆者，即例应以大逆坐之，科场案则何为者？士大夫之生命之眷属，徒供专制帝王之游戏，以借为徙木立信之具，而於是侥幸弋获，侥幸不为刀下之游魂者，乃诩诩然自命为科第之荣，有天子门生之号。呜呼，科举之败坏人道，摧残廉耻，而卖国卖君之人，乃亦出於其中，岂创设科举者之所逆料者耶！

顺治丁酉河南科场案顺治丁酉十二月壬申，给事中朱绍凤劾奏河南主考官黄鈊、丁澎进呈试录《四书》，三篇皆由己作，不用闱墨，有违定例。且黄鈊居官向有秽声，出都之时，流言啧啧。又挟恃铨曹，恣取供应，请敕部分别处分。得旨；「黄鈊着革职严拿察究，丁澎亦着革职察议。」

戊戌七月辛酉，刑部议河南主考黄鈊、丁澎违例更改举人原文作程文，且於中式举人朱卷内用墨笔添改字句。黄鈊又於正额供应之外，索取人参等物。黄鈊应照新例，籍没家产，与丁澎俱责四十板，不准折赎，流徙尚阳堡。上命免鈊、澎责，如议流徙。

河南副主考丁澎，名士也，纪载颇及此事，则有可录者如下。朱绍凤弹河南闱之原奏，见朱自刻之奏议中。盖是年以参劾试官为最趋风气之一事，於是台谏中思有所表见者，无不欲毛举一二细故，以合时尚。今观是年十二月十田鈤朱绍凤劾河南科场之原奏，可知矣。其辞曰：「刑科右给事中加一级朱绍凤谨题，为主司违例可疑闱卷并宜严察事。窃惟设科取士，关系匪轻，主司衔命而行，动曰矢公矢慎。公者，屏绝苞苴之谓也；慎者，钦遵功令之谓也。少涉私情，便干物议，天威有赫，殷鉴昭然，乃臣於黄鈊、丁澎，不能无议焉。复查顺治十一年五月内礼部题覆臣同官孙珀龄《科场关系大典》一疏，内开「试录宜用闱墨」一款，凡科场题目，预先泄漏，种种奸弊，多因主考场前预撰试录程文。今应如科臣议，用诸生原墨，稍加裁订，以刊程文，违者纠参等因。奉有俞旨，历科各省罔不遵行，独今年河南试录，则大异是，首篇刻李模，仅同四句，次篇刻李敏孙，一语不符，三篇刻李士召，所存者两股耳。若以为文堪首列，何不扬於王廷？若以为理碍进呈，何以压於多士？苟非狥私，便为抗旨，百口难为二人解也。又闻黄鈊出都之日，啧有流言，及乘传入闱，挟恃铨曹声势，恣取供应，地方官积不能堪，事属风闻，未敢轻告。要之鈊服官素着秽声，典试复多阙失，似又不可与丁澎同日而语也。伏祈敕下该部，将鈊等分别从重议处，以为人臣专擅者之戒。其闱墨全卷，务须严加磨勘，据实指陈，庶不负朝廷书升之重典并皇上迩来惩诫之盛心，功令肃然，科名幸甚。」奉旨：「据所参河南录文违例，并黄鈊服官素着秽声，出都之日，啧有流言，挟恃铨曹，恣取供应等情，殊干法纪，着革了职严拿察究。丁澎，系副考官也，着革了职一并察究议奏，该部知道。」绍凤原题如此。观其置黄鈊恣取供应於後，而以试录违式为要点，奏末又明言皇上迩来惩诫之盛心，可见当日本意，在构成一种科场案，以投时好。绍凤奏议有龚鼎孳序，称与少同乡举，垂三十年，白首弟兄，则亦明时之有科目者也。

自是岁河南科场以磨勘兴大狱之後，科场试录，遂无朱墨真卷。揭晓之日，若发见有违式者，皆知照本人换卷，终科举时代皆然。取士而以穿窬之盗度人，科举功令，至不足道，以防弊与作弊二者较之，亦当谅作弊者之不得已矣。

顺治丁酉山东山西科场案顺治戊戌二月庚午，礼部磨勘丁酉科乡试朱卷，劾奏违式各官。河南省考试官黄鈊、丁澎，用墨笔添改字句；山东省同考官同知袁英，知州张锡怿，知县唐瑾、吴暹、何铿、章贞，用蓝笔改窜字句；山西省考试官匡兰馨，唐赓尧批语不列衔名，俱属疏忽。得旨：「俱着革职逮问。」

山东、山西考官革职逮问之结果，虽无所闻，然其罪名不过「疏忽」二字，则逮问後自亦无大处分也。

查许坟地案海宁许季觉与其同邑查某友善，查掇巍科，跻显仕，许杜门隐居，甘贫食淡。查没，赐祭归葬，势烜赫。葬地侵计氏祖坟，两家子弟交构，许曰：「吾终不以死友卖祖父也。」挺身讼之官，连年不决。查、许本通家婣戚，居间者以十数，至是，许攘袂奋髯而誓曰：「头可断，地不可让！」闻者乃止。後查以通海客诬季觉，大吏锻链周内，置於狱，会有知其诬者，营护得解。仇者百出其计，欲杀之，乃避之山阴。数年，卒踪迹得之，使干役十余人絷以去。许知不得复生，义不辱，因於狱中碎瓷器作屑，吞之而毙。

淄川崖庄杀贾案顺治戊戌，淄川之乡西崖庄，有贾者被人杀於途，越夕，其妻王氏亦自经死，贾弟鸣於官。时鄞县费禕祉令淄，亲验之，见布袱裹银五钱余尚在腰中，知非为财也。拘两村邻保讯之，无端绪，亦未搒掠，释之归，但命地约详察，十日一关白而已。踰半年，事渐懈，贾弟怨费仁柔，上堂屡噪，费怒曰：「汝既不能指名，欲我以桎梏加良民耶！」呵逐而出。贾弟无所伸诉，愤葬兄嫂。一日，以逋赋故，逮数人至，中有周成者惧责，上言钱粮措办已足，即於腰中出银袱，请验视。验已，问家何里，答云某村，又云去西崖几里？答五六里。曰：「去年被杀贾某，汝何人？」答云：「不识其人。」费勃然曰：「汝杀之，尚云不识耶！」周力辩，严梏之，果伏罪。

先是，王氏将诣姻家，以无钗饰聒夫，使假於邻，夫不肯，自假之，颇甚珍重。归途，卸而裹诸袱，内袖中，既至家，探之，已亡。不敢告夫，又无力偿邻，恼吹死。是日，周适拾之，知为王所遗，窥其夫他出，夜踰垣，将执以求合。时溽暑，王卧庭中，周潜就淫之，王觉大号，周急止之，留袱纳钗。事已，王嘱曰：「後勿来，吾家男子恶，恐俱死。」周怒曰：「我挟勾栏数宿之资，宁一度可偿耶？」王慰之曰：「我非不愿相交，渠常善病，不如从容以待其死。」周乃去。於是杀贾，夜诣王曰：「今某已被人杀，请如所约。」王闻之，大哭，周惧而逃，天明，则王死矣。费廉得情，以周抵罪，羣服其神，而不知所以能察之故。则曰：「事无难办，要在随处留心耳。初验尸时，见银袱刺万字文，周袱亦然，是出一手也。及诘之，又云无旧，词貌诡变，是以确知其情也。」

淄川无首尸案胡成、冯安，皆淄川人也，世有郤，胡父子强，冯屈意交懽，胡终猜之。一日同饮，薄醉，颇倾肝胆，胡大言勿忧贫，百金之产，无难致也。冯以其家不丰，故嗤之。胡正色曰：「实相告，昨途遇大商，载厚装来，我颠越之於南山眢井中矣。」冯又笑之。时胡有妹夫郑伦，托为说合田产，寄数百金於胡家，遂尽出以炫冯，冯信之。既散，阴以状报邑，费禕祉拘胡对勘，胡言其实，问郑及产主，不讹，乃共验诸眢井，一役缒下，则果有无首之尸在焉。胡大骇，莫可置辩，但称冤。费怒，击喙数十，曰：「有确证，尚叫屈耶！」以此囚具禁制之，尸戒勿出，惟晓示诸村，使尸主投状。逾日，有妇人抱状，自言为亡者妻，言夫何甲揭数百金出作贸易，被胡杀死。费曰：「井有死人，恐未必即是汝夫。」妇执言甚坚。乃命出尸於井，视之，果不妄，妇不敢近，却立而号。费曰：「真犯已得，但骸躯未全，汝暂归，待得死者首，即招报，令其抵偿。」遂自狱中唤胡出，诃曰：「明日不将头至，当械折股。」役押终日而返，诘之，但号泣，乃以梏具置前，作形势，即又不刑，曰：「想汝当夜扛尸忙迫，不知堕何处，奈何不细寻之？」胡哀请急觅。乃问妇：「子女几何？」答言：「无。」「甲有何戚属」？云：「有叔一。」慨然曰：「少年丧夫，伶仃如此，其何以为生矣。」妇乃哭。费曰：「杀人之罪已定，但得全尸，此案即消，消案後，速醮可也。汝少妇，勿再出入公门。」妇感泣，叩头而下。

於是费即票示里人，代觅其首。经宿，即有同村王五者报称已获，问验既明，赏以千钱。唤甲叔至，曰：「大案已成，然人命重大，非积岁不能结。侄既无出，少妇亦难存活，早令适人。此後亦无他务，但有上台检驳，止须汝应身耳。」甲叔不肯，飞雨签下，再辩，又一签下，甲叔惧，应之而出。妇闻，诣谢，费极意慰谕之。又谕有买妇者当堂关白。既下，即有投婚状者，盖即报人头之王五也。乃唤妇上，曰：「杀人之真犯，汝知之乎？」答曰：「胡成。」曰：「非也，汝与王乃真犯耳。」二人大骇，力辩为冤。费曰：「我久知其情，所以迟迟而发者，恐有万一之屈耳。尸未出井，何以确信为汝夫？盖先知其死矣。且贾死，犹衣败絮，数百金何所自来？」又谓五曰：「头之所在，汝何知之熟也？所以如此其急者，意在速合耳。」两人色变如土，不能置一词，并械之，果吐实。盖五与妇私久，谋杀其夫，而适值胡之戏也。乃释胡，冯以诬告重笞，徒三年。事既结，未妄刑一人。

顺治辛丑奏销案奏销案者，顺治辛丑八月江南奏销案也。苏、松、常、镇四属官绅士子，黜革至万数千人，并多刑责逮捕之事，案亦钜矣。

是年正月初七日，世祖晏驾，二十九日，圣祖谕吏部、户部：「钱粮系军国急需，经管大小各官，须加意督催，按期完解，乃为称职。近览章奏，见直隶各省钱粮，拖欠甚多，完解甚少。或系前官积逋，贻累後官，或系官役侵挪，借口民欠。向来拖欠钱粮，有司则参罚停升，知府以上，虽有拖欠钱粮未完，仍得升转，以致上官不肯尽力督催。有司怠於徵比，枝梧推诿，完解愆期。今後经管钱粮各官，不论大小，凡有拖欠参罚，俱一体停其升转，必待钱粮完解无欠，方许题请开复升转。尔等即会同各部寺酌立年限，勒令完解，如限内拖欠钱粮不完，或应革职，或应降级处分，确议具奏。如将经管钱粮未完之官升转者，拖欠官并该部俱治以作弊之罪。」三月，定各省巡抚以下州县以上徵雇钱粮未完数分处分例，此即当时之所谓新令，人民所痛心疾首者也。凡入奏销案者，固谓之絓新令，然即辛丑奏销以後，官吏之追呼，士绅之戮辱，亦无不以新令为陷阱矣。

江南赋役，百倍他省，而苏、松、常、镇尤重。役外之征，有兑役、里役、该年催办捆头等名，杂派有钻夫、水夫、牛税、马荳、马草、大树、钉、麻、油、铁、箭、竹、铅弹、火药、造仓等项，又有黄册、人丁、三捆、军田、壮丁、逃兵等册，大约旧赋未清，新饷已近，积欠常数十万。 「 中有实欠未免，有已完而总书未经注销者，有实未欠粮而为他人影冒立户者，有本邑无欠而他邑为人冒欠者，有十分全完总书以纤怨诬为十刀全欠者。」 时司农告匮，始十年并征，民力已竭，而逋欠如故。苏抚朱国治强愎自用，造欠册达部，号曰抗粮。既而尽行褫革，发本处枷责，鞭扑纷纷，衣冠扫地。崑山探花叶方霭以欠折银一厘谪官，其具疏有云：「所见一厘，准制钱一文也。」民间有「探花不值一文钱」之谣。自是而两江士绅，得全者无几。有乡试中式而生员已革，且有中进士而举人已革，如华亭董含者。方光琛为歙县廪生，亦中式後被黜，遂亡命至滇，入吴三桂幕。撤藩议起，三桂坐花亭，令人取素所乘马与甲来，於是贯甲骑马，旋步庭中，自顾其影，叹曰：「老矣。」光琛从左厢出，曰：「王欲不失富家翁乎？一居笼中，烹饪由人矣。」三桂默然，反遂决，军中多用光　琛谋。世璠败，光琛亦就擒，磔於市。光琛，字献廷，明礼部尚书一藻子，皖人也，不应在国治奏销案内。亦以各省厉行此事，国治为尤酷耳。

国治抚吴在己亥冬，承郑延平兵入沿江列郡之後，意所不慊，辄以逆案为名，任情荼毒，当时横暴之举，非始於奏销。尝上疏言苏、松、常、镇四府钱粮抗欠者多，因分别造册，绅士一万三千五百十七人， 「 中有三千人并被逮，过常州放还，杨大鹤实与其力焉。」 衙役二百四十人，敕部察议。部议现任官降二级调用，衿士褫革， 「 逋粮册中人，处分之法又不一，有斥革而止者，有锒铛起解者，又有现任官与在籍官之不同，见任官降调，而在籍官与士流俱黜革。吏部又上下其手，有所出入。」 衙役照赃治罪。或治为奏销案之主动，奏销之名，即其所创。夫整理赋税，原属官吏职权，特当时以明海上之师，积怒於南方人心之未尽帖服，假大狱以示威，又牵连逆案以成狱也。

康熙壬寅五月，奉特旨，奏销提解诸人，无论已未到京，皆释放还乡。癸卯八月，龚芝麓尚书鼎孳时为左都御史，奏「钱粮新旧并徵，参罚叠出，挪见征以补带徵，因旧欠而滋新欠，请将康熙元年以前催缴不得钱粮概行蠲免。有司既并心一事，得以毕力见征，小民亦不苦纷纭，得以专完正课」。下部知之。

以催徵鞭扑士子，盖自辛丑新令以来，官吏无不以奉行为能事，又不独国治所辖之江苏已也。张文端公英撰《黄贞麟墓志》云：「年二十五举孝廉，冠其经，次年成进士，越六年，授凤阳司理。」又：「蒙城、怀远、天长、盱眙四县，子衿逋赋者各百余人，令咸逮之狱。狱隘，诸生无置足地，公闻之，谓令曰：「被逋赋者皆未验其实，忍令殒死於狱乎？」悉还其家。及讯，则或舞文吏妄为注名，或误报，或续完，悉得原而释之。」即此亦可见矣。

苏克撒哈冤狱苏克撒哈以材辩受知九王，见事中变，尽发九王阴谋以自免，世祖大委任之。四辅同受顾命，克撒哈才出三人上，往往独断。见汉员之杰出者，必折节下交，既入其门，即志之。木札积箱，朝臣皆其党矣。鳌拜不能平，卒以计倾之。

摄政王多尔衮初入都，圈地授八旗，九王镶白旗下多善地，摄政王既殂，御前正黄旗下有言分地不如镶白旗者，拜煽之。克撒哈，镶白旗人也，闻之，不敢言，言者滋多。拜与克撒哈请遣大臣覆勘正黄旗地，诏遣户部尚书苏纳海、侍郎雷虎等率固山牛彔科道部曹多人出视地，拥众数千，民汹惧。正黄旗下原得善地者，惮於迁移，羣言勘地之扰，流闻禁中。上朝太皇太后，太皇太后切责四辅圈地扰民事，将中止。明日，直隶总督朱昌祚、巡抚王登联均请罢圈地。拜大惊，疑克撒哈结党通宫掖，乃构陷之。以二十四大罪赐自尽，诛其四子十二孙，妇子婴孩无一免者。克撒哈妻闻难作，取箱中木札焚之，曰：「无遗祸举朝也。」

当昌祚疏未上时，先以草示纳海，拜闻之，则纳海、昌祚、登联三人并赐死。纳海系刑部，披甲二人直入，立其侧。纳海顾而笑曰：「我知之矣。我大臣也，固有体。」取酒酣饮，呼家人布裀於地，解衣覆衾卧，顾二卒，令缢之。二卒取带，曰：「是未能绝我。」取弓弦缢之，乃绝。昌祚哭泣徘徊，不能自引决，四卒抱之就缢，登联亦死之。此顺治辛丑事也。

赵清献折狱浙闽总督汉军赵清献公廷臣之折狱也， 摘发如神， 其最传人口者数事： 有盲者与屠者善， 一日入屠室， 虚无人， 筋筐有钱五百文， 懐之走。 屠者觉而追於途， 盲者抚膺嘂曰： 「天乎， 吾辛苦积此钱， 乃欺吾瞽而要劫乎！ 」众皆愤愤。 赵过， 为遮诉焉， 屠者亦泣陈。 赵笑令吏取盆水， 投钱其中， 浮脂荧荧也， 乃断归屠者。 又法司鞫杀人者， 既自承矣， 赵见所上牍而疑之， 曰： 「伤不及寸而刃盈尺， 此必冤。 」後果获正盗。 夏大旱， 山中人相惊， 以旱魃頳颜赤（上髟下思）绦衣冠猝入人家， 壮者逸， 弱者匿， 魃去而财物空矣。 赵曰：「吾当祈之。」密戒逻者分伺揜捕，果获暴卒，伏法焉。

罗织前代人诗自文字之狱兴，奸人乘之，投匦告讦。尝有告人作诗触时讳者於刑部，司官将白堂官移讯，主事李可汧见之，曰：「此乃唐人薛逢作，题曰《开元後乐》，大抵言天宝乱後事者，有何触忌而移讯耶？」明日，李复携《唐诗鼓吹》言於堂官，由是被控者乃免。

庄廷鑨史案明相国乌程朱文恪公国桢尝作明史，举大经大法者笔之，刊行於世，谓之《史概》，未刊者为《列朝诸臣传》。明亡後，朱氏家中落，以藁本质千金於庄廷鑨。廷鑨家故富，因窜名於中，攘为己作，刻之，补崇祯一朝事，中多指斥本朝语。 「 或谓庄目双盲，以史迁有左丘失明乃着《国语》之说，日夜编辑为明书。及死，无子，其父允城流涕曰：「吾哀其志，当先刻其书。」遂梓行之，号曰《明书》。然此非实事也。」

康熙癸卯，归安知县昊之荣罢官，谋以告讦为功，藉此作起复地，白其事於杭州将军松魁。魁咨巡抚朱昌祚，昌祚牒督学胡尚衡，廷鑨并纳重赂以免，乃稍易指斥语重刊之。之荣计不行，特购初刊本上之法司，事闻，遣刑部侍郎出谳狱。时廷鑨已死，戮其尸，诛其弟廷钺。旧礼部侍郎李令晳尝作序，亦伏法，并及其四子。令晳幼子年十六，法司令其减供一岁，则得免死充军，对曰：「予见父兄死，不忍独生。」卒不易供而死。

序中称旧史朱氏者，指文恪也。之荣素怨南浔富人朱佑明，遂嫁祸，且指其姓名以证，并诛其五子。魁及幕客程维藩械赴京师，魁以八议仅削官，维藩戮於燕市。昌祚、尚衡贿谳狱者，委过於初申覆之学官，妇安、乌程两学官并坐斩，而昌祚、尚衡乃幸免。湖州太守谭希闵莅官甫半月，事发，与推官李焕皆以隐匿罪至绞。浒墅关榷货主事李希白闻阊门书坊有是书，遣役购之，适书贾他出，役坐於其邻朱家少待之，及书贾返，朱为判其价。时希白已入京，以购逆书立斩，书贾及御斩於杭，邻朱某者，因年踰七十，免死，偕其妻发极边。归安茅元锡方为朝邑令，与吴之镛、之铭兄弟尝预参校，悉被戮。时江楚诸名士列名书中者皆死，刻工及鬻书者同日刑。惟海宁查继佐、仁和陆圻当狱初起时，先首告，谓廷鑨慕其名，列之参校中，得脱罪。是狱也，死者七十余人，妇女并给边。时五月二十六日也。

或曰死者二百二十一人。卷端罗列诸名士，徒欲借以自重，泰半不与编纂之役。盖浙之大吏及谳狱之侍郎，鉴於魁之被祸，且畏之荣复有言，虽有冤者，不敢奏雪也。之荣卒以此起用，并以所籍佑明之产给之，後仕至右佥都。

顾亭林於是书则曰：「不甚通晓古今，冗杂不足道也。」又曰：「余一至其家，薄其人不学而去，是以不列名获免。」有周恭先者，既受聘矣，以他事为庄所摈，亦免於难。庄氏及参订诸人系武林军狱时，虽受桎梏之苦，满洲将军佟某颇加防护，饮食供奉无或缺，尚得以诗歌相倡和。就刑时，诸人有作绝命词，佟命搜其遗艹慕刻之，共六石，後惟廷鎏一石存焉。廷鎏，字美三，廷鑨兄也，有「豚犬纵难全覆卵，糟糠岂罪及然萁」，「一气潮回江上月，全家泪洒武林春」等句。廷钺，字佐璜，才华最富，七岁能诗，着有《百尺楼诗稿》。有「檮杌有名终累楚，鸱夷无后可留齐」之句，罹祸时年二十四也。吴江潘力田柽、吴媿庵炎在狱时，潘赋诗云：「抱膝年来学避名，无端世网忽相婴。望门不敢同张俭，割席应知愧管宁。两世先畴悲欲绝，一家累卵杳难明。自怜腐草同湮没，漫说雕虫误此生。」「吴关一路作羁累，林棘庭前听五词。已分残形轻似叶，恰怜卫足不如葵。下堂真愧先贤训，抱璧几同楚客悲。纵使平反能苟活，他年应废《蓼莪》诗」。「圜土初经二月春，薰风又到絷维身。流萤夜度绨袍冷，采蕨朝供麦饭新。敢望左骖归越石，还期转佩似灵筠。多情最是他乡侣，闲谱龟兹慰苦辛」。「阅历风霜只自疑，难将身世问时宜。穷愁只合吾侪事，姓氏羞为狱吏知。见成书刑铸鼎，不闻有楚召胥靡。南山此去躬耕好，未可重题酒後诗」。

书中所云王某孙壻即德祖，所云建州都督即太祖也，而皆直书其名。又云「长山衂而锐士，饮恨於沙磷；大将还而劲，卒销亡於左衽」，如此之言，散见於李如柏、李化龙、熊明遇传中，又指孔有德、耿精忠为叛。且自丙辰迄癸未，俱不书在关外之年号，而於隆武、永历之即位正朔，必大书特书，其取祸之端有如此。

江南忠义录案康熙丁未四月，江南民人沈天甫、吕中、夏麟奇等伪撰《忠义录》，诡称为明黄忠端公尊素等百七十六人作，陈济生编集，明大学士吴甡等六人为之序。天甫使麟奇诣甡之子中书元莱所，诈索银二千两。元莱察其书非父手蹟，控於巡城御史，以闻，圣祖以奸民诳称谋叛，诬陷平民，大干法纪，下所司严鞫。天甫等皆弃市，其被诬者不问。

戊申，即墨黄指挥培之奴姜元衡删易此书，增入黄氏唱和诗，控其主与兄弟子侄作诗诽谤本朝，又与顾亭林搜辑诸人诗，皆有讪语。复以济生所辑《忠义录》指为亭林作。後因援天甫故牍，谓元衡所控之书，即天甫等陷人之书，事旋解，株连者二十余均得释。

庞雪&#62345；弭浦城之狱庞雪&#62345；太守垲，康熙朝任邱诗人也。以翰林出知建宁府，甫下车，浦城令以严苛激变，邑人乘夜焚册局，杀册书。庞闻信，驰往，传教官、典史至，集诸生於明伦堂，数令罪，谕士民毋生乱，查仓库册局，收未焚书册，变遂定。督部某恶闽俗之悍，欲重惩之，而浦令方与士绅有嫌，将罗织兴大狱，庞争之曰：「令实已甚，吾可杀人以媚人乎！」仅诛一人流二人而已。

吴德基解大狱吴履，字德基，兰谿人，为南康丞。民王琼辉仇里豪罗玉成，执其家人笞辱之。玉成兄子玉汝不胜恚，集少年千余人，围琼辉家，夺之，缚琼辉归，箠之濒死，乃释去。琼辉兄弟五人庭诉，断指出血，誓与玉成俱死。履念狱成当连千余人，势不便，乃召琼辉，语之曰：「独罗氏围尔家耶？」对曰：「千余人。」曰：「千余人皆辱尔耶？」曰：「数人耳。」曰：「汝憾数人而累千余人，可乎？且众怒难犯，倘不顾死，尽杀尔家，虽尽伏法，亦何益於尔？」琼辉悟，顿首惟命。履乃捕箠者四人，於琼辉前杖之，流血至踵，命玉成对琼辉引罪，拜之，事遂解。不然，大狱成矣。

刑部录供兼满汉稿刑部各司定谳，不录汉供。康熙时，太仓王相国掞为刑部尚书，言：「本朝官制，满、汉并设，欲其彼此参酌。今供词俱非汉语，是非曲直，汉司官何由知之？若随声画诺，汉官便虚设矣。」圣祖韪之，乃令嗣後录供，兼满、汉稿，永为例。

朱方旦教案士大夫谈轶事者，往往及朱方旦之名，然但以妖人目之，视为王好贤、徐鸿儒之类。此缘专制时代官文书所束缚，又政教不分，学问中禁阏自由思想，动辄以大逆不道戮人。一经遭戮，传者遂加甚其词，印定耳目，无能言其真相者矣。如光、宣间四川井研之廖平，经学使吴蔚若、侍郎郁生奏参，几罹於法，尚是专制束缚之余习。迹方旦所犯，并无罪名，当时侍讲王鸿绪所参三大罪，一则谈传教信仰，具出世法，畧去帝王臣庶之阶级也。二则信徒之多也。三则发明记忆在脑不在心，以为立说新异也。由今观之，前二者皆宗教家面目，其後一端，所谓新发明之脑力作用，尤为生理之定义，学界之雅言。若以为大罪，则今日之书籍皆当焚禁，学校皆当封毁矣。

有宗教之形似，而不从异域之梵、释、耶、回各教脱胎者，除鄙背秘密各杂派外，其缘饰以儒学，出入於九流者，厥惟大成教。方旦教旨，信者多读书通文义之士，所比拟者，皆孔子、程、朱、老庄之伦，所着《中说补》，发明脑之功用，当时虽已有利玛窦等挈西学以东来，然方旦不言与耶教有关，且能着书立说，必自有心得，非拾人牙慧者可比。时人崇拜方旦，诩为前知，必自有异术，如泰西各国之预言家。又据参案，谓其书所言皆修养链气之术，则必於生理学别有会悟者。舍是诸端，若妻妾田宅子弟入官，不能指为罪状，又可知其无秘密结合妨害治安之处也。

当时所传述者，则谓康熙庚申，湖广有朱方旦者，自号二眉山人，聚徒横议，造《中说补》，谓中道在两眉之间山根之上。又自诩前知，与人决休咎。初为湖广巡抚董国兴以左道惑众劾奏，逮至京，得旨宽释。及吴三桂反，顺承郡王勒尔锦统师驻荆州，方旦以占验出入军营，巡抚张朝珍称为奇异神人。圣祖密谕勒尔锦，军机大事，勿为蛊惑，方旦乃往江南、浙江。辛酉七月，侍讲王鸿绪得方旦所刻《中质秘书》，遂以奏进，指摘其与徒问答语，有诬罔君上、悖逆圣道、摇惑民心三大罪。言：「方旦拥妻妾，广宅，为子纳官，交结势要。其所造《中说补》不外坐功链气之术，而妖党互相标榜，谓今之眉山，古之尼山。方旦亦全无畏忌，居之不疑，刊书流播。向在荆州军前，煽惑兵事，後复徧游江浙，乘舆张盖，徒党如云，远近奔走，祈问吉凶，常聚至数千人。辄以小信小惠，勾连入教，虽汉之张角，元之刘福通，亦不过以是术酿乱。臣叨恩侍从，本无言责，因见邪教横行，不胜愤激，具疏纠劾。」得旨：「朱方旦以市井匪人，妄言休咎，诡立邪说，招致羽党，诬罔悖逆，摇惑民心，情罪重大。此疏所劾俱实，着湖广巡抚严拿究拟。在外督抚不先究拟，在外督抚不先究治，在内言官未曾纠劾，并严行申饬。」

壬戌二月，九卿等议覆：「翰林院侍讲王鸿绪疏参楚朱方旦，自号二眉道人，阳托修炼之名，阴挟欺世之术，广招党羽，私刻秘书。其书有曰：「古号为圣贤者，安知中道？中道在我山根之上，两眉之间。」其徒互相标榜。有顾宏齐者曰：「古之尼山，今之眉山也。」陆光旭则曰：「孔子後二千二百余年，而有吾师眉山夫子，朱、程精理而不精数，大儒之用小，老、庄言道而不言功，神仙之术虚」等语，皆刊书流布，蛊惑庸愚，侮慢先圣。乞正典刑，以维世道。」经湖广总督王新命审实具题：「朱方旦诡立邪说，妄言休咎，煽惑愚民，诬罔悖逆，应立斩。顾宏齐、陆光旭、翟凤彩甘称弟子，造刻邪书，俱斩监候。」从之。又宗人府题：「闲散宗室勒尔锦赠朱方旦「至人里」「圣人堂」匾额，原任湖广巡抚张朝珍赠「圣教帝师」匾额，应行文巡抚王新命，查其果有凭据否，或系朱方旦自行标榜，俟问明具题到日再议。」上谕大学士等：「此事无庸行查，前勒尔锦领兵在荆州时，朕已闻此等事，曾谕彼时差去之人，朕知朱方旦系狂妄小人，军机大事，万不可听其蛊惑。又对秦遣往军前，回时路经武昌，原任巡抚张朝珍向对秦云：「朱方旦果一奇异神人，尔宜相会。」遂接见，以宾礼优待。由此观之，勒尔锦等所赠匾额是真，着即议结。」寻议勒尔锦见在羁禁，张朝珍已经病故，俱无庸议。得旨：「张朝珍所廕世袭官革去，方旦既斩，其徒翟凤彩、顾宏齐亦於秋後处决，陆光旭放归。」盖以宏齐尝言「今之眉山古之尼山」，光旭尝言「孔子後二千二百余年而有我师眉山夫子，朱、程精理而不精数，大儒之用小，老、庄言道而不言功，神仙之术虚」也。

西学东渐，新说渐盛，於生理，则发明思虑在脑，於推步，则发明地球绕日而行，已成定论，而当时以为悖逆。盖思虑在脑，则道学家之心学为两歧，地绕日行，则天圆地方地静不动之旧说皆废。故历法早从西说，且世以西人为钦天监监正，然地动之说，则必以非圣无法绝之，可见当时我国儒者之心理矣。厥後又有钦天监南怀仁奏上所着《穷理学》一书，其言以灵魂为性，谓一切知识记忆，不在於心，而在於头脑之内，语既不经，旨极刺谬，命立焚之。怀仁书之见焚，方旦身之见杀，其故一也。

方旦於未被戮前，漫游江浙，汪懋麟尝着《辨道论》以辟之，可见方旦声势之盛，而文人不从其教者，辨駮之不能已也。文作於逮京出狱之时，及方旦得罪，自以《辨道论》为有先见，实亦专制锢习，视时君之喜怒，为文字之声价耳。

德州新郎失踪案康熙初，孙某为德州牧，尝鞫一奇案。初，村人有为子娶妇者，新妇入门，戚里毕贺。饮至更余，新郎出，见新妇炫装，趋转宅後，疑而尾之。宅後有长溪，小桥通之，见新妇渡桥迳去，益疑，呼之不应。遥以手招壻，壻急趁之，相去盈尺，而卒不可及。行数里，入村落，妇止，谓壻曰：「君家寂寞，我不惯住，请与郎暂居妾家，数日便同归省。」言已，抽簪扣扉，轧然，有女童出应门，妇先入，不得已，从之。既入，则外舅外姑皆在堂上，谓壻曰：「我女少娇惯，未尝一刻离膝下，一旦去故里，辄戚戚。今偕郎来，甚慰系念。居数日，当送两人归。」乃为除室，牀褥备具，遂居之。家中宾客见新郎久不至，共索之，室惟新妇在，不知壻之所往。由此遐迩访问，畧无耗息，翁媪零涕，谓其必死。将半载，妇家悼女无偶，遂请於村人父，欲别醮女。村人父益悲，曰：「骸骨衣裳，无可验证，何知吾儿遂为异物？纵其奄丧，周岁而嫁，当亦未晚，胡为如是急也？」妇父益衔之，讼於庭。孙怪之，判令待以三年，存案遣去。村人子居女家，家人亦相忻待，每与妇议归，妇亦诺之，而因循不自行。积半年余，心不安，欲独归，而妇固留之。一日，合家遑遽，似有急难，仓卒谓壻曰：「本拟三二日遣夫妇偕归，不意仪装未备，忽遘闵凶，不得已即先送郎还。」於是送出门，旋踵急返，周旋言动，颇甚草草。方欲觅途行，回视院宇无存，但见高塚，大惊。寻路急归，至家，历言端末，因与投官陈诉。孙拘妇父谕之，送女于归，始合卺焉。

青州诗扇案青州范小山以贩笔为业，行贾未归，妻贺氏在家，为盗所杀。是夜微雨，泥中遗诗扇一握，乃王晟所赠吴蜚卿者。晟不知何人，吴为益都富人，与范同里，平日颇有佻达之行，故里党咸信之。郡县拘质，坚不伏，而惨被械梏，遂以成案。驳解往复，历十余官，更无异议。吴亦自分必死，嘱其妻竭所有以济茕独，有向其门诵佛号千者，给絮袴，万者结絮袄。於是乞丐如市，佛号声闻十余里，因而家骤贫，惟日货田产，以给赀斧。阴赂监者，使市鸩。夜梦神人告之曰：「子勿死，曩日外边凶，目下内边吉矣。」再睡，又言，以是不果死。无何，祥符周栎园侍郎亮工方为登莱青道，虑囚至吴，若有所思，因问：「吴某杀人何据？」范以扇对。周熟视扇，便问王为谁，范云不知。又将爰书详阅一过，立命脱其械，自监移之仓。范力争，怒曰：「而欲妄杀一人，便了却耶？抑将得雠人而甘心耶？」众疑周私吴，即莫敢言。周标朱签，立拘南郭某肆主人。主人惧，罔知所以，至则问曰：「肆壁有东莞李秀诗，何时题耶？」答曰：「旧岁提学按临，有二三秀才，饮醉留题，不佑所居何里。」遂遣役至日照拘李。数日李至，怒诘曰：「既作秀才，奈何谋杀人？」李顿首错愕，但言无之。周掷扇下，令自视，曰：「明系而作，何诡托王晟？」李审视云：「诗果某作，字实非某书。」曰：「既知汝诗，当即汝友，谁书者？」李曰：「迹似沂州王佐。」乃遣役拘王，王至，诃之一如见李状。王言此益郡铁商张成索某书者，王其表兄也。周曰：「盗在此矣。」执张至，一讯遂伏。

先是，张窥贺美，欲挑之，恐不谐，念托於吴，必人所共信。故伪为吴扇，执而往，谐则自认，不谐则嫁名於吴，而实不期至於杀也。踰垣入，迫贺，贺以独居，常以刃自衞。既觉，捉张衣，操刀而起，张惧，夺其刀，贺力挽，令不得脱，且号。张益窘，遂杀之，委扇而去。吴始悟「里边吉」乃「周」字也，然终莫解其故。後邑绅乘间请之，周笑曰：「此甚易知。细阅爰书，贺被杀在四月上旬，是夜阴雨，天气犹寒，扇乃不急之物，岂有忙迫之时反携此以增累者？其嫁害可知。向避雨南郭，见题壁诗与箑头之作口角相类，故妄度为李，果因是而得真盗，幸中耳。」

沂州王氏女孕儿案王成，沂州县胥也，家距县署二三里，以差务冗，辄不得返。家有妻一妹一，夙和好，炊爨缝纫之事，更相为役。一日，成奉差往郯城，过家门，入焉，则妻方淅米於庭，妹方制衣於室。成曳妻入卧闼，以久旷两不自制，遂据榻淫焉。时当夏昼，妹以兄归，当煮饭款之，辍所业，就井旁携米入厨，复奔而告嫂，请具膳方畧，则二人方裸而有事，妹默然出走。成事已，遽行。姑嫂炊饭饱餐，姑以所见诘嫂，嫂具告之。姑年方及笄，情窦初开，聆嫂言，颇领会。嫂又以成匆匆去，未畅其欲，偕姑入卧闼，现身说法。而两阴相合，夫之余精，流入姑之生殖器焉，逾数月，经闭腹高，遂成孕。

姑已受同邑陈某聘，婚有日矣，为舅所闻，疑而控之官。官讯姑，不承，讯嫂，亦不承。时成亦就讯，以为职业虽卑，而家无男子，妻贤淑，妹幽娴，断无意外事，亦不承。案悬数月，姑果育男，呱呱者在抱矣，百喙莫解也。陈索聘物及退婚据，嫂不言，姑亦羞欲绝，而成终疑之。会新官李化龙至，李有廉能名，检旧卷，得是案，曰：「冤也。」提成至，莫以对，曰：「儿育乎？」曰：「育也。」曰：「奚乳？」曰：「别雇乳母也。」李令挈儿至，则柔若无骨。李曰：「得之矣。」鞫之，得其实，俱依不应得而为之事，依律治罪，照例取赎。判以儿给成收养，姑仍配陈某，两家不得复生异议，案遂结。阳谷血衣案朱某，阳谷人。少年佻达，喜诙谑。以丧偶，往求媒媪，遇其邻人之妻，睨之美，戏谓媪曰：「适睹尊邻，风雅妙丽，若我续娶，渠可也。」媪亦戏曰：「请杀其男子，我为君图之。」朱笑曰：「诺。」更月余，邻人出责负，被杀於野，邑令拘邻保，鞫之，无端绪，惟媒媪述相谑之辞，以此疑朱。捕至，百口不承。令又疑邻妇与私，搒掠之，五毒惨至，妇不能堪，诬伏。又讯朱，朱曰：「细嫩不任苦刑，所言皆妄，既使冤死，而又加以不节之名，纵鬼神无知，予心亦何忍乎？我实供可矣。欲杀夫而娶，皆我所为，妇实不之知也。」问：「何证？」答言：「血衣可证。」及使人搜之其家，不可得，又掠之，死而复苏者再。朱乃云：「此母不忍出证据以死我耳，待自取之。」因押归，告母曰：「予我衣，死也；即不与，亦死也。均之死，故迟也不如其速也。」母泣入室，移时取衣出，付之。令审其迹确，拟斩，再驳再审，无异词。年余，决有日矣，令方虑囚，忽一人直上公堂，怒目视令而大骂曰：「如此愦愦，何足临民！」隶役数十辈将共执之，其人振臂一挥，颓然并仆。令惧，欲逃。其人大言曰：「我关帝前周将军也，昏官若动，即便诛却。」令战惧悚听。其人曰：「杀人者乃宫标也，於朱何与？」言已倒地，气若绝，少顷而醒，面无人色。及问其名，宫也，重挞之，尽服罪。盖宫素不逞，知邻人索逋而归，意腰橐必富，及杀之，竟无所得。闻朱诬服，窃自幸。是日入公门，殊不自知。令问朱血衣所自来，朱亦不之知。唤其母鞫之，则割臂所染，验臂，刀痕犹未平也。令亦愕然。後以此被参揭，免官罚赎，羁留而死。

新郑张某失赀案长山石进士宗玉为新郑宰，适有远客张某经商於外，因病思归，不能骑步，赁手车，携钱五千，两夫挽载以行。至新郑，两夫往市饮食，张守赀，独卧车中。有某甲过，睨之，见旁无一人，夺赀去。张不能御，力疾起，遥尾之。入一村，又从之，入一门，张不敢入，自短垣窥之。甲释所负，回首见窥者，怒执之，指为贼，缚以见石，因言状。问张，张备述其冤，石以无质实，叱去之。张窃谓官无皁白，石置若不闻，颇忆甲久有逋赋，但遣役严追之。逾一日，即以银三两投纳，石问金所自来，甲答质衣鬻物，皆指名以实之。石遣役令视纳税人有与甲同村者否，适甲邻人在，便唤入。石问；「汝即为某甲近邻，金所从来，当自知之。」邻人答不知。石曰：「邻人不知，必暧昧。」甲惧，顾邻人曰：「我质某物，鬻某器，汝宁闻之乎？」邻人曰：「然，固闻之矣。」石怒曰：「是必与某甲同盗，非穷治之不可。」命取梏械。邻人大惧，曰：「我以邻故，不敢招怨耳，今刑及己身，何讳乎！彼实刧张某钱。」遂释之。时张以丧赀未归，乃责甲押偿。

于清端折狱康熙辛酉，永宁于清端公成龙督两江，按部至高邮。适巨绅家将嫁女，奁具甚富，夜被偷儿席卷而去，刺史无术。清端传令诸门闭，止留一门，放行人出入，吏目守之，严搜装载。又出示谕，阖城户口，各归第宅，候次日查点搜掘，务得赃物所在。乃阴嘱吏曰：「设有城门中出入至再者，捉之。」过午，得二人，一身之外，无行装，曰：「此真盗也。」二人诡辩不已。令解衣搜之，见袍内着女衣二袭，皆奁物也。盖恐次日大搜，急於移置，而物多难携，故密着之而屡出也。

清端初为邑宰时，至邻邑，旦经郭外，见二人以牀舁病人，覆大被，枕露发，簪凤钗一股，侧眠牀上，有三四健男夹随之。时更番以手拥被，令压身底，似恐风入者。少顷，息肩路侧，又使二人更相为荷。清端过，遣隶回问之，云是妹疾垂危，将送归夫家。清端行二三里，又遣隶回视其所入何村。隶尾之，至一村舍，两男子迎之入，还白清端。清端询其邑宰：「城中得无有劫盗否？」宰云：「无之。」时功令严，上下讳盗，故即被盗贼劫杀，亦隐忍不敢言。清端就馆舍，令仆访之，果有富室被强寇闯入，炮烙死矣。乃唤其子来，诘其状，子固不承。清端曰：「我已代捕，巨寇在此，非有他也。」子乃顿首哀乞，求为死者雪恨。乃往见邑宰，差健役四鼓离城，直至村舍，捕得八人，一鞫尽伏罪。诘病妇何人，盗供是夜同在勾栏，故与妓女合谋，置金牀上，令抱卧，至窝顿处，始瓜分。人皆服清端之神。或问所以能知之故，则曰：「此甚易解，但人不关心耳。岂有少妇在牀，而容人入手於衾底者？且易肩而行，势甚重，交手护之，则知其中之有物矣。若病妇昏愦而至，必有妇人倚门而迎，今止见男子，并不惊问一言，是以确知其为盗也。」

捕朱光辅案康熙朝，江苏巡抚韩世琦奏为明遗孽朱光辅与朱拱橺潜住松江泗泾龙珠庵，结党谋叛，知府张羽明发觉，获得周王伪宝、伪劄、号旗并同谋各犯姓名。拱橺知事泄，将光辅托僧六如拥护，挺身而逃。於是伪总兵金宗美、宗翰，伪游击陈山，伪粮道邵台臣，伪练兵官陈爵，伪书记胡文闓，伪仪宾赵十良等八十余人，皆凌迟，株连者无算。其实所谓总兵等者，悉市井小民，而光辅、拱橺之果有其人否，尚未可知，严缉竟不获。羽明欲图超迁，力兴大狱，未几，革职去。

朱三太子案张先生者，初不知其何许人也。康熙癸亥春，蓬莱李力远晤之於路氏筵次，见其丰标秀整，议论风生，因私询其从来，主人曰：「先生姓张，字潜斋，浙中名士也。学渊博，且工手谈，精音律，今为张氏西席，特邀之与会饮春酒耳。」是日宾朋杂沓，张与李情意殷殷，若素相识。越二日，投刺谒李，以绫质诗扇为赠，自是为文字之交者半载余。一日，张忽过李，言欲附舟南行，来告别，家有数口，米薪悉出自居停，但月须钱千文为蔬菜资。李唯唯，乃按月遣送，如是者又半载余。乙丑，李赴春闱，旋归，知张已携眷南旋矣，自此不相问者十余年。丙子，李任饶阳县令，兼署平山，会噶尔丹叛，李措办军需，日无宁晷。张至饶访李，李无暇与谈，匆匆赆之。

丙戌季冬，李解任家居，张偕二子至，曰：「江左连岁水荒，不得已，就食山左弟子张岱霖家，今请求荐一馆以餬口。」李曰：「岁暮矣，他家来岁之馆，久已聘定。予有孙数人，皆童蒙，幸为不屑之教可乎？」张曰：「善。」因留居焉。亦时至岱霖家，旬日即旋。戊子初夏，四月初三日，李方与张弈，忽有营兵官役捕张之父子及李去。解至省城，抚军坐後堂，藩臬列左右，旁无一役。先问李曰：「尔读书为官，当知理法，何窝藏朱某为不轨事？」李曰：「予仅知读书，门外之事，亦不与闻，不知谁为朱某，予从不敢作犯法事。」抚军曰：「汝家塾师为谁？」李曰：「塾师为张用观，南方人，二十年前，在东平州张家设帐，曾识之。前年十二月，其父子来吾家，谆言寻馆度日，予有孙数人，乃令从之读书。朱之不法事，实不知也。」抚军曰：「彼在南方姓王，山东姓张，汝不知乎？」李曰：「不知。」又唤张父子至，问曰：「汝何人？」曰：「吾乃先朝皇子朱慈焕，原封定王，事至今日，不得不说实情。」又问曰：「汝何以在浙？」曰：「崇祯末年，流贼围京城，先皇将吾交王内官，匿民间。城破，王献之闯贼，闯又交杜将军。未几，吴三桂与大兵杀败流贼，各自奔逸，贼中有一毛将军，携吾至河南，弃马买牛，种地年余。当道查捕流贼甚急，彼遂抛吾而逃。时吾年甫十三，自往南行。至凤阳，遇老乡绅王某者曾为先朝御史，执手悲泣，留於其家，遂改姓王，偕其子同学读书。又数年而王病故，吾年十八九，乃渡江而南，投寺削发。後游浙，止一古刹，有余姚人胡姓，亦宦裔，偶来寺，与我谈经论文，大诧曰：「子才学如此，何为流於空门？」乃延至其家，改易衣帽，劝蓄发。其室旁有小园半亩，茅屋数间，俾吾居其中，後又以女妻焉。此吾所以为浙人而曰王某也。」抚军曰：「今有江南两处叛案，皆称扶尔为君，恢复明朝，尔往浙中质之。」时四月初六日也。

当日，抚军将口供缮写题疏，即将张与李起解南行，骡轿四乘，解官数员，为东兖道萧某、抚标中军陈某、都司张某及守备千把等，率领马步兵数百，及沿途接者，日有千人。十四日至淮安，易舟。二十二日至杭州，在贡院质审，上坐者钦差少宰穆旦，次镇杭将军，次两江督，次浙闽督，次苏抚于，次浙抚王。问张曰：「汝是王士元乎？」张曰：「吾本姓朱，名慈焕，改名王士元，是实。」又问曰：「汝既为朱，某朝廷待汝不薄，何为谋反？」曰：「吾数十年来改易姓名，冀避祸耳。今上有三大恩於前朝，感戴不忘，何尝谋反？」又问曰：「三大恩为何？」曰：「流贼乱我国家，今上诛灭流贼，与我家报仇，一也；凡我先朝子孙，从不杀害，二也；我家祖宗坟茔，今上躬行祭奠，命人洒扫，三也。况吾今年七十五岁，血气已衰，须发皆白，乃不反於三晋变乱之时，而反於清宁无事之日乎？且所谓谋反者，必占据城池，积草屯粮，招军买马，打造盔甲，吾曾有一於此乎？吾因年荒米贵，在山东教读度日，居近通衢，密迩京师，尚敢有谋反之事乎？」问官曰：「今有大岚山叛贼张某，口称保汝，何得强辨？」遂带张至。时李与张同在案前，问曰：「汝认谁是朱某？」张熟视之，曰：「不认。」又问曰：「汝前供扶助朱某，今日何又不认？」张曰：「第假其名义以煽动人，实不相识。」又问李曰：「彼在汝家教读时，亦知其姓朱乎？」李曰：「知其姓张，且不知其姓王。」又问曰：「张在汝家将二年，汝岂不知？可实言。」李曰：「彼在我家，亦西宾耳，我曾为命官，先人曾受诰封，朋友重乎，君父重乎？我纵不知轻重，也知利害。我若知情，岂不藏之深山幽谷，而乃令居我家，在官道之旁，与城市亲知，饮酒作诗，人虽至愚，不至於此。」又问李曰：「汝言饮酒作诗，都是何类人？」李曰：「我尚不知，何况他人？东平汶上之士人，求其写册页及扇者不止一人，大人体皇上好生之心，亦不肯波及无辜之士。况山东至浙江，隔二三千里，南方之事，何从得知？今在台下，如对天颜，不敢一字虚伪。」

至是，上坐者谕臬司曰：「朱某、李某均非强盗，可将狱神庙收拾洁净，茶饭留心照管，委官看守。」是晚即宿狱庙。时有委员二人，一靳一陈，又有千夫长鲁姓者，豪爽人也，见朱、李而深敬之，朝夕谈笑，或对楸枰，或观杂传，聚饮欢歌，忘其身在囹圄中矣。月余，将东平州张某解到，遂提张、李同至後堂。张已先在，审官仍六人，问李曰：「张某供称朱某在汝署主稿，汝与朱深交，张仅有一面之识，然乎？」李曰：「凡州县官主稿者，非刑名即钱谷，朱某只能作诗下棋，我请其主棋稿乎，主诗稿乎？彼时皇上亲征噶尔丹，我又代理平山两县，昼夜措办军需，朱某过饶，次日即行，送赆则有之，实无主稿之事。二十年前，彼曾在张家教读，眷亦在张家，彼时我方识之。张某，汝今在公堂上，须实言，天地鬼神，庸可欺乎！」张语塞。又问朱曰：「汝识张否？」朱曰：「彼从我读书数年，是我之学生，岂不识之？」问官遂大怒，严刑究讯张某。既而江南解一和尚至，太仓奸僧也，素行不端，曾铸假印，伪造定王劄符给与愚民，煽惑作乱。及提朱对证，又云不相识，惟与贼党叶某为异姓兄弟，而又缔姻盟，事犯於江宁，既被缉获，遂解杭。

迨部覆至，见判语云：「朱某虽无谋反之事，未尝无谋反之心，应拟大辟以息乱阶。细询李某，坚供不知情，然在伊家捉获，且住有年余，说不得不知情。合以知情而不出首之例，流徙三千里。」至是，遂以签发宁古塔定案矣。旨云：「着穆旦多加兵丁，沿途防护，将朱某带至京中，问明正法。」时七月十一日，将大岚山众犯处决，十二日登舟起解，十五日至苏，因尚未发落太仓奸僧，又住月余，分羁两处。至八月二十三日，复登舟北行，至淮安，易骡轿。九月十七日入都，朱送刑部狱，李在户圈。越数日，即将牵连人百余名，分三起充发，一宁古塔，一齐齐哈尔，李发伯都讷，朱即弃市。时朱家在余姚，有一妻二子三女一媳，闻事发被捕，皆投缳，六命俱尽。朱某，初曰张潜斋，亦曰王士元，即世所传朱三太子是也。

或曰，朱三太子乃杨起隆所托名，令其党李株等纠约满洲各官家奴，将於元旦起事，经监生郎廷枢上书告变，圣祖密遣捕获株等二百余人诛之，譌言始息，起隆旋亦就获，处以极刑。

石天际冤狱石仑森字天际，湘潭岁贡生。少负儁才，与兄嵋森俱有文名，倜佹尚气节，见义必为。康熙初，既平三藩，有诏蠲免丁粮，楚中过兵之地，所当免者数年，银谷累千万，有司格沮上恩，征敛如故。时天下初定，民惴惴畏法吏，无敢言者。仑森独愤曰：「此亡明之故辙，圣世乃有此乎！」即走京师，诣台部，莫敢为通，乃怀书俟车驾出，伏道旁称冤。圣祖览其词，交刑部讯状，给勘合，驰驿送武昌，令督抚案问。事得直，而石天际之名动天下。

会武昌夏逢龙乱，湘抚乃假交通叛党名，令湘潭令杨笃生收之狱，其子观往省之，吏并捕观论杀。商民大愤，聚数百人，欲劫出之，乃即就城下刑之。然天际在武昌闻乱後，自蜀还湘潭时，所止宿处，悉题名记日月。及被收，持此自雪，有司不能傅之罪，故虽杀之而不能具狱，因秘焉。既而部选天际为学官，乃厚赂其家，令具呈报病死，笃生竟以杀天际功擢知府。

粤东老龙船户案康熙戊辰冬十月，高康朱宏祈制军徽荫总制粤东时，往来商旅，多告无头冤状，往往有千里行人，死不见尸，甚至数客同游，全绝音信者，积案累累，莫可究诘。初告，有司尚发牒行缉，投状既多，遂置而不问。朱莅任，稽旧案，状中称死者不下百余，其千里无主者更无算。朱骇异惨怛，筹思废寝食，徧访僚属，迄少方畧。於是洁诚熏沐，致檄於城隍之神，已而变食斋寝。恍惚中，见一官僚搢笏而入，问：「何官？」答云：「城隍刘某。」「将何言？」曰：「鬓边垂雪，天际生云，水中漂木，壁上安门。」言已而退。既醒，不解隐谜，辗转终宵，忽悟曰：「垂雪者，老也；生云者，龙也；水上木为船，壁上门为户，合之非老龙船户也耶？」盖省之东北有小岭曰蓝关，源自老龙津，以达南海。岭外巨商，每由此假道以入粤。乃遣武弁，密授机谋，捕龙津驾舟者，次第擒获五十余名，升堂鞫之，果皆不械而服。盖寇以舟渡为名，赚客登舟，或投蒙药，或烧闷香，使客沉迷不醒，而後剖腹纳石，以沉於水也。自是以後，害遂绝。嘉定浮赋三大狱苏、松、太为东南财赋之区，而赋额之重，亦莫苏、松、太若，自明已然。上溯之，比元多三倍，比宋多七倍；旁证之，比常州多三倍，比镇江多四五倍，比他省多一二十倍。以肥硗而论，江苏一熟，不如湖广、江西之再熟；以广狭而论，二百四十弓为亩，不如他省三百六十弓或五百四十弓之为亩。而赋额独重，斯民之所以重困，而蠲减之虚文，终不能实惠及民也。

国初，屡诏蠲苏、松、太浮赋，而以宽大之典反兴大狱者，则莫如嘉定三大狱。查慎行送孙致弥诗谓「危机翻自诏恩来」，固已言之有沈痛也。兹述三大狱之始末如左。

顺治丁酉，诏蠲辛卯、壬辰钱粮；戊戌，诏蠲癸巳、甲午钱粮。户部以嘉定绅衿自辛卯至丁酉积欠八九十万两，题请严追，并清察官儒积逋，造册解京。盖顺治时沿明例，进士户田一千四百亩，举人户田一千三百亩，编立宾号，生员户田一百七十亩，编立归号，尚有客户冒滥及义图等项，咸在其中。时奏考尚宽，有司例不徵比，因循不完，故有此数。部议，绅欠五百两以上，衿欠二百两以上，解部处分。苏抚朱国治严治其事，号曰抗粮。委兵备道压纪到县，收绅衿欠百两以上者共一百七十余人，闭於尊经阁，谕令十日完清免解。人皆破家荡产，甚有鬻子女者，仍未清完，遂解省，分三等羁管，全完者羁玄妙观承天寺，完半者羁铺，全欠者监禁。又劝全完者代众完纳，至秋完清，同求免解，俱系西察院候旨。阅两月，奉旨释放，庚子年终报销。国治将苏、松、常、镇四府并溧阳一县抗粮绅衿，造册题参，共一万二千五百十七人，俱斥革，欠分厘者亦不免。嘉定一学，仅存二人，其未完之绅衿，则解道羁管，候抚咨解。康熙壬寅，苏抚韩世琦奉旨特赦。此一事也。

江宁衞运军议加行月粮，始於顺治甲午，计十一万六千两，除分派泗州、安东、兴化、溧水外，嘉定独加本万三千八百两有奇，丙申、丁酉两年，各先徵一半。时岁洊饥，衞弁持檄至，曰奉旨加漕，民倪拱辰、陆秀德等斥之曰：「此非漕也，行月粮耳，所派地与数，非旨也。乃傅粮道 「 傅作霖。」 混申之牒，蔡总漕 「 世英。」 驳而未定之额耳。以派支言之，嘉定所派衞为苏州，为太仓，为镇海。若江宁诸衞，有原派之县在，不应越而问於嘉。以嘉定言之，岁以七万三千九百漕折银解京矣，又责以五万四千解江宁，是两漕也。且他邑折漕，石止五钱，嘉则石七钱矣。又输官布九万五千余疋，亦不应复派。以衞额言之，漕船一千二百七十四，行粮给本色，每船米三十六石，积之四万五千八百六十四石，月粮亦如之，而本折各半。其支给也，於南米，於南屯，南米十八万九千八百九十余石，南屯十六万二千八百十四石，共三十五万二千七百余石。是额也，先以十一万七千三百八石五斗给运军，後以二十四万石分给驻防兵士。是行月粮未尝或缺也，又不应复加。今之议加者，在月粮之半折，在半折之石加五钱，无论嘉定之不堪加，折色之不应加，加之不应五钱，即应五钱，亦仅一万一千四百有六两耳。随漕而摊之通省，亩不过毫，独责之改折五五州县，亩不过分，即使横坐於嘉，亦亩不过九厘，何故而有此五万三千八百两之额，亩有九分四厘之增？民实不服。」衞弁语塞去，未几复至。知县潘师质被劾，逮系江宁，乘间赴秦淮死。拱辰等控之部科，湖广道监察御史冯班特疏请蠲，部议覆定加编月粮折色银四万五千八百六十四两，均派五州县，嘉定以漕额独多，加编二万六千七百六十九两有奇。诸运军衔拱辰等不置，嗾布政司逮鞫，坐以阻挠军需之罪，大杖笞之，荷校暴日中死。师质以壬寅提羁江宁，自沈秦淮时，赋诗系臂以见志。其诗云：「家山何在远相望，六上公车空自亡。只为散村膺剧邑，难逃臣罪挂王章。秦淮六月愁无限，练水秋风恨转长。未报君亲虚嗣续，谁收枯骨葬江乡？」闻者莫不堕泪。殁後犹以公债未清，勾提家属，产尽嗣绝，仅存其妻叶氏，其妻弟叶云仍自江右赴吴斡旋，三载始得归。嘉定人士醵金助之，赠诗以彰其义，侯旭诗云：「秋来风日还佳否，老穉联翩携社酒。哭奠当年潘令君，力为民生甘陨首。我公为民不顾身，秉心刚直同松筠。志效圣贤为经济，佥与时左空沉沦。迄今公逝十余稔，道旁犹唱高刘本。 「高旌、刘志嘉，俱嘉邑庠生，为蚀加漕假印事露，民愤，立毙之，陈屍神庙，潘以此坐误，嘉人编成唱本。」 每恨无能叩九阍，玺书褒美贤令尹。何事诛求累叶公，餐风戴月来海东。意事如云肠似雪，三年困顿悲途穷。旅况萧条岁月改，一生一死交情在。古来侠士即仁人，拯溺救焚端所赖。功成事毕整归鞭，兀首还将经史参。琼林虚左遥相待，竚望临流了宿缘。」此又一事也。

康熙己巴，又有部费之狱。其在丙申年，蠲苏、松、常、镇、淮、扬地丁之半，嘉定以折漕不得与。甲子，蠲漕粮三分之一，嘉定以无米可蠲，不得与。丁卯，蠲本地未完地丁及戊辰地丁，嘉定复以折漕不得与。於是知县闻在上、诸生张凝祉诉之巡抚洪之杰，之杰允入告，谓须预筹部费。在上因与绅士议，每排各输公费。并函属嘉绅庶吉士孙致弥在京挪垫，始得覆蠲准免，旋遣副贡生汪穟实等汇银入京归款。明年，奸民曹明等以科敛控之巡抚陶章，又控之总督，词连本邑进士赵俞等三十五人，又以危言撼章，章不能讳。遂会督漕上闻，逮在上及穟实、张瑄、汪文懿三十六人下狱会鞫。在上叠受严刑，经承朱其祥供收银三万七千两，并供寄顿监收主名，遂逮系诸有名者。而在上汇京之银，供系王霖说收受，霖说者，华亭户部尚书日藻弟也。覆审时，复於原供外，勒供徐树敏、徐师鲁收受若干两，於是江督傅腊塔劾刑部尚书徐乾学子侄交结巡抚，招摇竞利。狱成，霖说、树敏、在上、凝祉拟大辟，致弥、师鲁拟绞，之杰已故免议，余徒四人，杖六人，黜革穟实及武举萧璞，诸生陆培远、马翼，监生戴监、沈日宣等三百人。致弥、霖说、师鲁次第捐赎，穟实瘐死。壬申结案，诸生免议者十三人。乾学慰赵俞诗云：「虚舟飘瓦事无端，吏议深严帝诏宽。怜尔成名翻失意，幸余旋里得休官。网罗罹及惊磨蠍，骨肉生还稳挂冠。不用恩牛并怨李，螺峯相见梦魂安。」查慎行送致弥罢官就讯感愤成诗云：「苍狗如云极可哀，危机翻自诏恩来。家承忠孝身尤重， 「 致弥为明登莱巡抚孙元化之後。」 祸起衣冠势易摧。善不可为宁论恶，人皆欲杀我怜才。乾坤直似蜗庐窄，怀抱殊非醉始宽。此又一事也。

康熙庚午哭庙大狱康熙庚午哭庙大狱，吴中名士同时就戮者，自金人瑞而外，有倪用宾、沈琅、顾伟业、张韩、来献琪、丁观生、朱时若、朱章培、周江、姚刚、徐玠、叶琪、薛尔张、丁子伟、王仲儒、唐尧治、冯郅十八人，家孥财产，皆籍没入官，其被株连而军流禁锢者无算。盖吴多讲学之社，明亡而犹盛，各立门户，人瑞游其间，多调和之，名誉尤着，所至倾倒一时。遇贵人，辄嬉笑怒骂以为快，故及於祸。狱之初起，廷意欲罗织名士以绝清议，苦无辞，乃藉哭庙事除之，谓为大不敬，骈戮之，当无异言。

国丧故事，各省巡抚巡按例率官绅设位哭临，禁婚乐。苏亦举行哭临大典，当事者已战兢惕厉，罔敢颠越。而人瑞即率诸生入，进揭帖，继至者千余人。揭帖所陈，以吴县令滥用非刑，预徵课税也。哭临者大駴，命械之，众大譁。人瑞於狱中上书千余言，多所指斥。巡抚朱某密奏，有「敢於哀诏初临之下，集众千百，上惊先帝之灵，似此目无法纪，深恐摇动人心」等语。朝廷固深恶诽语也，至是，命大臣讯之於江宁，谳成，不分首从，凌迟处死，没其家孥财产。讲学之社，自是绝矣。

人瑞本姓张，字若来。倜傥不羣，少补长洲博士弟子员，後以岁试文不中程式黜革。及科试，即以金人瑞名就试，拔第一。案发，妻子流宁古塔。尝於狱中作家书曰：「杀头，至痛也，籍没，至惨也，而圣叹以无意得之，不亦异乎！若朝廷有赦令，或可相见，不然，死矣。」当时同系者十八人，狱卒白某怜之，阴维护之。至七月初一日，白当更代，乃入谓曰：「众相公皆良善人，但都爷作对，罪已甚重，不可挽矣。所望者，皇恩即有大赦耳。我今日去，恐不能复相见也，倘有家书，可速付我，当为寄去。」於是众人作书，或残柬，或断纸，皆有皇恩大赦之言，而不知为白之慰词也。

邹流骑以刻鹿樵纪闻系狱太仓吴梅村祭酒伟业曾撰《绥寇纪略》一书，原名《鹿樵纪闻》，身後亦几成大狱。观施愚山致金长真书，即可见之。书云：「梅村《鹿樵纪闻》一编，邹流骑以故人子弟之义，卖屋为任欹劂，一备放失旧闻，一以表章前辈着述，良为胜事。但不合轻借当时名流姓氏参譁，致有此举。盖惩前史之祸， 「 即庄氏史案。」 不得不申明立案，非有深求於邹也。闻书中绝无触犯，惟凡例所列大事记，似为蛇足。今拘系起解，举家号哭，悉焚他书，笥橐为空，毘陵士大夫莫不怜之。邹既贫且老，莫为援手，万一决裂，不特邹祸不测，且恐波及梅村遗孤，惴惴巢覆是惧。夫束天下文士之手，寒地下先辈之心，或亦当世大贤所不忍为也。」

康熙己卯顺天科场案自顺治丁酉以後，科举不得志之士，动辄造作蜚语，至兴大狱。康熙己卯，李、姜宸英典顺天乡试有「老姜 「 姜借作姜字。」 全无辣味，小李大有甜头」之谣，因是下狱，李谪戌，姜以老病卒於请室。

是役也，姜实以目昏不能视，为同官所欺，同官簠簋不饬，为言路所劾，遂牵连下狱。朝士皆知其无罪，顾以其事泾渭各具，当自白。乃发愤，死刑部狱中。时王文简公士祯方官刑部，叹曰：「吾在西曹，使湛园以非罪死，愧何如矣。」湛园，姜之号也。

郭琇以父冤受勘治康熙时，即墨郭总宪琇以直声震中外。总宪镌职家居时，佛伦为山东巡抚，劾其父景昌原名尔标，曾入贼党伏法，并诬其私改父名，滥请封典。部议追夺，并夺总宪冠带，逮赴江宁勘治，议遣戍，得旨宽免。後再起，督湖南，时湖南专设总督也。入觐，具疏讼冤：「臣父郭景昌系县庠生，邑匪郭尔标无妻室，安得有子？不知佛伦何所闻而诬蔑若此？」佛时已入相，圣祖亲诘问，以舛错对，命仍给诰轴。陈恪勤诗案陈恪勤公鹏年，中康熙辛未进士，以大学士张文端公鹏翮荐，出知江宁府。康熙癸未，圣祖南巡，总督阿山借供帐名欲加税，陈不可。乃以其将明平康废基造行宫事，谓为大不敬，劾之，遂落职下狱。或绝其食，狱卒怜之，私哺以饼，为守者李丞侦知，杖卒四十，曰：「与一勺水者如之。」陈自问命绝矣，适浙抚赵恭毅公申乔过之，叱狱官，得以生。圣祖赦其罪，命入武英殿修书，寻起任苏州知府。

陈守江宁时，尝以启事未屈一膝为总督噶礼所劾，及守苏，又被劾，则以挟不拜为师之嫌，且苏抚张清恪公伯行以纠发科场关节事劾噶，陈实助之也。至是，益怒陈，谓其所着《重游虎邱》诗含讥刺，以为诽谤，按句旁注而奏之，摘印下狱。圣祖诏曰：「诗人讽咏，各有寄托，岂可有意罗织以入人命？」命复其官，寻擢霸昌道。

陈诗云：「雪艇松龛阅岁时，廿年踪迹鸟鱼知。春风再埽生公石，落照仍衔短簿祠。雨後万松全遝匝，云中双塔半迷离。夕佳亭上凭栏处，红叶空山绕梦思。尘鞅删除半晌间，青鞵布袜也看山。离宫路出云霄上，法驾春留紫翠间。代谢已怜金气尽，再来偏笑石头顽。楝花风後游人歇，一任鸥盟数往还。」鸥盟两字。指为郑经，谓陈阴通台湾，幸圣祖知其诬，一究。不然，《南山集》不得独为大案矣。

何之杰诗狱萧山何之杰，字毅庵，明诸生。毛大可见其诗而爱之，尝出己诗与何及徐孟调之诗合为一集，名曰越州三子，实不知其诗之有避忌否也。一日，有言毅庵作诗刺当道者，守令得其诗，无如何，乃搜其旧稿指摘之，谓犯国禁死罪，系累之，以兵押之渡江，投和硕康亲王军门下。杭绍二守会勘於吴山之城隍庙，毅庵对簿，无所诎。有委员大声诘之曰：「日重光，何也？」毅庵曰：「颂禅伐也。东朝继世与兴王嗣国，凡有光於前代者，当时皆颂曰重光。《虞书》曰「重华协于帝」，《孟子》曰「於汤有光」是也，此乐府题也。」诘者曰：「何以曰纪辽东？」毅庵曰：「此亦乐府题也。隋帝征辽东而诗纪其功，凡後儒之颂功德者，皆得和之，我太祖不尝下辽东乎？夫辽东为胜国之地，谓当讳之，吾不解也。」诘者曰：「明朝者何？」毅庵曰：「诘旦也。以诘旦而为胜国，则会朝清明，不仕在明朝，且在本朝矣。」诘者曰：「清戎者何？」毅庵曰：「清军也。以戎兵而为戎敌，则整我六师以修我戎，不惟戎徐戎，并戎周宣矣。」诘者曰：「然则曷为夷？」毅庵曰：「裔也。舜东夷，文王西夷也，且夷与夏对，今我有方夏，煌煌三祖莅中国而抚四夷。谁夷我者？夷我者大逆，当反坐。」诘者曰：「曷为虏？」毅庵曰：「掳也。成为王，败为虏，寇不敢以明为虏，以明本王也。寇虽胜，然亦未底於成也，若我，则成之者矣。且我自败寇以来，南征北讨，其自中及外，何一非我所虏乎？而反以虏我，大逆当反坐。」诘者无以应，乃曰：「评选汝诗者，谁也？」毅庵曰：「一徐缄，死矣，一毛奇龄，见为文学侍从之臣，恐非此所能诘者。况行文旧习，评与选皆身为之，固未尝出二人也。」

时巡抚金某、督学王某皆儒臣，皆言诸所诘不当，入官无学术，徒多事，贻笑士类。圣天子傥闻此，将以我辈为何如人？而按察佟某直据嘉兴钱氏例，凡旧刻文卷，有国讳勿禁，其清、明、夷、虏等字，则在史馆奉上谕，无避忌者。乃责绍兴知府胡某、萧山县刘某各记过一次，使自新，而毅庵竟免。

先是，康熙癸亥，浙省修通志，当道聘毅庵入馆，纂修《人物志》。其有不得者，悉思於此齮齕之，至是散去。会圣祖谒禹陵，毅庵迎驾望京门外，献《南巡颂》十章，上命收其帖。及还京，特注毅庵名，并书其颂，敕总督王某访里居所在，奖之。乃屏迹东郊，与武进士张某、道士蒋某讲参同之学以终老。大可名奇龄，孟调名缄。钱谦益有学集案钱谦益所着《有学集》，风行一时，而身後乃被禁书毁板之禁，盖以其诗文有愤激诅詈之语也。其第三卷中有《和烧香曲》，可与吴梅村《清凉山赞佛诗》参观。曲云：「下界伊兰臭不收，天公酒醒玉女愁。吴刚盗斫质多树，鸾胶凤髓倾十州。玉山岢峩珠树泣，汉宫百和迎仙急。王母不乐下云车，刘郎犹倚小儿立。异香如豆着铜鐶，曼倩偷桃爇博山。老龙怒鬬搜象藏，香云罨蔼通九关。鬻香长者迷处所，青莲花藏失香谱。灵飞去挟返魂香，玉杖金箱茂陵土。烟销鹊尾佛镫红，梦断钟残鼻观通。鸡林香市经游处，衫袖浓熏尽逆风。」

《投笔集》诸诗有全首指斥者， 《有学集》诋諆各语， 所言皆薙发满语二事也。 文如《高会堂酒阑杂咏序》云： 「歌闻敕勒， 只足增悲， 天似穹庐。 何妨醉倒。 」诗如《次韵赠别友沂》云：「髠钳疑薙削， 坏服觅俦侣。 」《袁节母寿诗》云： 「碣石已镌铜狄徒， 天留一媪挽颓纲。 」又云： 「马沃市场余苜蓿， 婢膏胡妇剩燕支。 」《吴期生生日》云： 「春酒酌来成一笑， 黄龙曾约醉深 。 」《简候研德》云： 「国殇何意存三户， 家祭无忘告两河。 」《虎邱舟中戏张稚洪》云： 「纸帐梅花檀板月， 梦云不到黑山边。 」《题京口避风馆》云： 「朔风吹动九天昏， 四壁明镫笑语温， 可叹爰居无屋止， 避风常向鲁东门。 」《放行歌》云： 「三王五伯迭整顿， 君臣将相同拮据。 撑天拄地定八极， 为此衣冠礼乐争寰区。 东门啸戎索， 北落移天枢。 躶衣笑神禹， 好冠诧句吴。 」又云： 「闾门飞阁瓦欲流， 毒雾腥风满阡陌。 」《孙郎长筵劝酒》云： 「东门铜狄不相待，麻姑筵前见桑海。燕山马角可怜生，扬州鹤背知谁在。天关汉口未通津，银海又报生埃尘。渔阳白雀自宾主，鱼凫杜宇犹君臣。」《补山堂》云：「宵来光怪横甲兵，弥天倒泻修罗雨。」《题菊龄图》云：「顾影不须嗟短髩，黄花犹识晋衣冠。」《归立恭画像》云：「周冕殷冔又刧灰，缁衣僧帽且徘徊。」《乳山逆士劝酒》云：「苍鹅崇朝起池水，杜宇半夜啼居庸。同人休嗟冶新铸，铜駞会洗尘再蒙。」《南楼》云：「南戎江山半壁新，月华应不染胡尘。」《寒夜记梦》云：「阴火吹风扑镫烛，鬼车载鬼嚎檐端。须臾神鬼怒交鬬，朱旗闪烁朱轮殷。相柳食山腥未憗，刑天争神舞不闲。天吴罔两助声势，海水矗立地轴掀。」《饮酒杂诗》云：「梦得朱嘱书，旁行写复复。不辨科斗文，神官为我读。」又云：「圣人必前知，卓哉我高皇。天文清分野，两戎分针送。躔度起斗牛，天街肃垣墙。篇终载箕尾，尾闾慎堤防。眇然龟鱼呈，海底沈微茫。卓荦世史书，濬臣提正纲。戎夏区黑白，&#62979；古界阴阳。石屋閟光怪，化为鱼鸟章。高秋风雨多，夜起视袭藏。」《丙戌七夕》云：「阁道垣墙总罢休，天街无路限旄头。生憎银漏偏如旧，横放天河隔女牛。」《海客钓鳌图》云：「贝阙珠宫不可寻，六鳌风浪正阴森。桑田沧海寻常事，罢钓何须叹陆沈。」《次林茂之韵》云：「残书繙罢劫灰过，汗简崔鸿奈史何。贡矢未闻虞服少，专车长诵禹功多。荒唐浪说程生马，讹谬真成字作他。东海扬尘今几度，错将精衞笑填河。」又云：「地更区脱徒为尔，天改撑犂可奈他。」又云：「茫茫禹迹今如此，愤愤天公莫怨他。」《次茂之申字韵》云：「先祖岂知王氏腊，边人不解汉时春。」《新安王氏收藏目录》云：「沧桑以来六百殃，飙回雾塞何茫茫。昆明旧灰铄铜狄，陆浑新火炎崑冈。乘舆望御委尘土，武库剑履归昊苍。炮火荡抛琬　琰字，马牛蹴蹋金玉相。」《夏日燕新乐小侯》云：「虽无法部仙音曲，也胜阴山《敕勒歌》。」《严祠》云；「林木犹传唐痛哭，溪云常护汉衣冠。」《西湖杂感》云：「歌舞梦华前代恨，英雄复汉後人思。」又云：「昔叩于公拜绿章，拟徵楛矢靖东方。鸱夷灵爽真如在，铜狄灾氛实告祥。」又云：「堤走沙崩小劫移，桃花&#62637；&#63141；力面柳攒眉。青山无复呼猿洞，绿水多为饮马池。善舞猕猴徒跳荡，能言英武学侏&#62672；&#63140；离。只应鹫岭峯头石，却悔飞来竺国时。」又云：「匼&#62799；湖山锦绣窼，腥风杀气入偏多。梦儿亭里屯蛇豕，教妓楼前掣骆驼。粉蝶作灰犹似舞，黄莺避弹不成歌。嘶风渡马中流饮，顾影相蹄怕绿波。」又云：「青衣苦效侏&#62672；&#63140；离语，红粉欣看回鹘人。」又云：「莺断麯裳思旧树，鹤髠丹顶悔初衣。」《题丁老画像》云：「发短心长笑镜丝，摩沙皤腹帽檐垂。不知人世衣冠异，只道科头岸接篱。」《京口观棋》云：「渭滨方罫擅长安，纱帽褒衣揖汉官。今日向君谈古事，也如司隶旧衣冠。」《怀岭外四君》云：「朔雪横吹铜柱残，五溪云物泪丸澜。法筵腊食犹周粟，坏色条衣亦汉官。《徐武静生日》云：「毳帐围廛里，穹庐埒堵墙。骆驼冲燕寝，雕鹫扑回廊。绿水供牛饮，青槐击马椿。金扉雕绮绣，玉轴剔装潢。筚篥吹重阁，胡笳乱洞房。老夫殊毛&#63141；&#62944；氉，吾子剩飞扬。」《霞老置酒记事》云：「兵前吴女解伤悲，霜咽琵琶戍鼓催。促坐不须歌出塞，白龙潭是佛云堆。」《茸城惜别》云：「兰錡羝羊触，罘罳冻雀穿。左言童竖惯，右袒道途便。芦管声啁晰，穹庐帐接连。铜驼身有棘，金狄泪如镌。沙道堤翻覆，云台像播迁。只孙侔貙虎，怯薛领貂蝉。潼酒天厨给，驼羹御席骈。」《自题小像》云：「指示旁人浑不识，为他还着汉衣冠。」《鸡人》云：「执热汉臣方惜箸，畏炎胡骑已扬舲。」

牧斋有《赠愚山子序》，辞意颇狂悖，略云：愚山子以地师游人间，嘉定侯广成久殡未葬，愚山子叹曰：「安可使忠臣之骨，露暴腥秽？」蹑屩二千里，相视吉壤，哭奠而去。访余小阁，余乃告之曰：「佛言南印度为象主，东支那为人主，西波斯为宝主，北猃狁为马主。吾夷考之，惟南东二主而已，他非与也。印度为梵天之种，佛祖之所生，支那为君子之国，周礼之所化。南曰月邦，东曰震旦，日月照临，礼教相上。波斯轻礼重货，猃狁犷暴忍杀，区以别伏，安得曰葱岭以西俱属梵种，铁门之左皆曰胡乡？既指蕃□为佛国，将点梵亦滥胡名。九州十道，并为禹迹，燕代迤北，杂处戎胡，厥後茹血衣毛，奄有中土。肃慎、孤竹，咸事剪除，皆马国之杂种，幽冀之部落。东之偪於北也，东之刧也。南居离位，东属震明，为阳国，西北则并为阴国。今俨然称四主焉，何居？阴疑於阳，必战，大易所以有忧患也。此地理之当明者一也。一行谓山河之象，存乎两戒，北戒自三危、积石，负地络之阴，乃至东循塞垣，抵濊貊、朝鲜，是谓北纪，所以限戎狄也；南戒自岷山、嶓冢，负地络之阳，乃东循岭峤，达东瓯闽中，是谓南纪，所以限蛮夷也。自晋以前，奏洛为中夏，淮楚为偏方，南纪微而北纪独尊。自晋以降，幽并则神州陆沈，江东则一州御极，北纪溃而南纪犹在。我国家受命锺祥，实星纪斗牛之次。洪武中诏修清类分野书，以斗牛吴越分为首，而尾箕幽燕之分，尽辽东三韩，最居其後。以是为云汉末派，龟鱼之所恶，而北纪之所穷也。此地理之当明者二也。」其《一匡辨》谓：「犬戎、山戎，皆为北狄，戎狄种类繁多，狄有赤狄、白狄，戎有九姓八国，各以所据地为号，实皆匈奴别种。北狄种有二，玁狁荤粥之属，世居阴山幕北，是为北匈奴。山戎自周末孤竹失国，窃居其地，故燕北有东胡，胡有东北，犹单于之有南北二庭，其实一也。春秋时，山戎最强，齐桓伐山戎而九夷皆服，今北平之东，自元之辽东大宁，尽辽水之阳，皆孤竹山戎故地。汉末，匈奴北遁，鲜卑强盛，其别种为库莫奚、契丹。而阿保机之兴也，在白狄故地，今之大宁也；阿骨打之兴也，在肃慎故地，今之开平也。契丹为鲜卑遗种，金源又为契丹杂种，并居山戎挹娄故地，则皆东胡耳。开辟以来，为中国患者，玁狁、山戎而已矣。玁狁之祸，至蒙古而极，山戎之祸，至黑水靺鞨而极。大矣哉，齐桓之伐山戎也。」

康熙辛卯江南科场案康熙辛卯，江南乡试，正主考为左必蕃，副主考为赵晋。九月九日榜发，解元为刘捷，苏郡中式者十三人。士论大譁，以赵与总督噶礼通同贿卖关节也。二十四日，诸生千余人咸集玄妙观，推廪生丁尔戬为之首，使人舁五路财神像入府学。广文劝谕，不从，锁之於明伦堂，争作歌谣联语以嘲之，俄顷而徧市中矣。有一联最佳，联云：「左邱明有眼无珠，赵子龙浑身是胆。」或以纸糊贡院之匾，改「贡院」二字为「卖完」。噶因人情汹汹，知众怒难犯也，不得已，据以上闻，并将尔戬等羁禁，将以诬控反坐之。

得旨，令钦差阁部张文端公鹏翮会同督抚严审。文端以其子为安庆府知府而袒噶，欲寝其事，适苏抚张清恪公伯行抵任，必欲穷究其事。及审讯，则赵之家人轩三供词牵涉及噶，清恪遂据情参奏，张与噶亦劾清恪。寻奉旨，一并革职，仍着文端研讯虚实。清恪与噶对簿毕，出门，以相争而相殴，噶躯雄壮，清恪亦魁梧，噶不能胜，为清恪所踢，踣於地而滚，二人俱拟重罪。朝廷旋念清恪居官清正，令仍为江苏巡抚。於是噶党马逸姿、李玉堂辈，咸被剪除，吴人快之。

及定谳，必蕃戍，晋拟斩，而毙於扬州狱中，人咸曰自缢也。或云其同年王式丹殿撰入狱探视，以肩舆藏死丐，饰为晋尸，令晋缒上屋，越狱而遁，谣言哄传，株连多人。乃另发吴县讯究，经年始结案，房考官王白俞、方名、苏埙等俱弃市，举人程光奎、吴泌、徐宗轼、马士龙、席玕俱黜革拟遣，赎免，仍枷示苏州府署前，以帷蔽其身。尔戬至碎帷辱骂以泄愤焉。

戴名世南山集案桐城方孝标尝以科第起，官至学士。後因族人方猷主顺治丁酉江南试，与之有私，并去官遣戍，遇赦归。入滇，受吴三桂伪翰林承旨，吴败，孝标先迎降，得免死。因着《钝斋文集》、《滇黔纪闻》极多悖逆语，戴名世见而喜之。所着《南山集》署名曰宋潜虚，以戴姓出於宋後，故讳戴为宋也。

集中多采录孝标所纪事，尤云锷、方玉为之捐赀刊行，云锷、正玉及同官汪灏、朱书、刘岩、余生、王源皆有序，板藏於方侍郎苞家。又其《与弟子倪生》一书，论修史之例，谓「本朝当以康熙壬寅为定鼎之始，世祖虽入关十八年，时三藩未平，明祀未绝，若循蜀汉之例，则顺治不得为正统」云云。时赵忠毅公申乔方为都谏，奏其事，九卿会鞫，中戴名世大逆法，至寸磔，族皆弃市，未及冠笄者发边。朱书、王源已故免议，尤云锷、方正玉、汪灏、刘岩、余生、方苞以谤论罪绞。时孝标已死，以名世之罪罪之，子登峄、云旅，孙世樵并斩，方氏有服者皆坐死，且剉孝标尸。尚书韩文懿公菼、侍郎赵士麟、御史刘灏、淮扬道王英谟、庶吉士汪份等三十二人并别议降谪。疏奏，圣祖恻然，凡议绞者改编戍，灏以曾効力书局，赦出狱，苞编管旗下，云锷、正玉免死，徙其家，方氏族属止谪黑龙江。菼以下平日与名世论文牵连者，俱免议。是案也，得恩旨全活者三百余人。此康熙辛卯壬辰间事也。

山东杀子案山东之民有方山民者，商於外，其妻与人通。一子方九岁，中夜醒，肩旁有一足，询其母曰：「父归邪？」其母恶之，且诫曰：「苟泄吾事，当寸脔之。」其子旦入塾，至午，不敢归饷，及暮，亦然。其师穷诘之，乃述母诫，师强送之及门始返。次日不赴塾，师往呼之，其母曰：「昨未归，方欲向师求儿，何久藏乎？」师知其故，遂宣儿语於众，因讼之。县令不信，督师出儿。师归，遂率徒众登妇楼穷索之，不得，将下楼，已蹑数级，忽见二瓮於妇牀下，血腥逼人，取视之，儿果碎脔於中，事乃白。其所私者，逃於杭之护国院为僧，并获之就法焉。此康熙乙未事也。後梨园有演《杀子报》者，即本此，惟增一诉冤之姊耳。

蒋非磷佐治代州狱铅山蒋坚，字非磷，精法家言，诸侯争延之。代州有大狱，囚累累，牍可隐人，抚军檄岢岚牧甘某究治。甘聘蒋行，狱立具，杀七人，释无辜者百八十人。酒姓儿娶妇月余，弟迎姊归，入村，失姊，惧，反诬酒氏，官下酒氏翁於狱，七年不决。蒋从太原返，吏指前树林曰：「此酒氏家也。」蒋心动，策马至山凹，有人扃户博，瞷之，一儿觉有异，拍髯者肩，告之，众咸唶曰：「鬼耳，人则安能来？」蒋亟归，白甘，篡取钩距，果髯者所略也。

浑源州误杀案栗恭勤公毓美字朴园，山西浑源州人，幼贫而孤。其师某，为同邑明经，老名宿也。有同学某甲年少家裕。师子女各一，子年二十余，不辨菽麦，女及笄，婉淑明慧，父母爱之如掌珠，素器恭勤，欲以归之。彼此皆有意，女亦微闻其说，第未明议聘耳。恭勤以贫故，常宿於斋，师之子伴焉。一夜，师子曰：「躁甚不能寐，愿与子易位。」恭勤难之，强而後可。俄自屋坠一物，铿然有声，师子大呼，铁戈贯胸，气绝矣。恭勤惧而号，师出，见子惨死，谓恭勤谋杀。恭勤譁辨，屋上有洞，然以易位故，疑不能释，甲亦怂恿之。鸣於官，以文弱书生，严刑逼讯，遂以谋杀诬服。

恭勤在狱待决矣，女既无所归，甲遣冰人来议婚，且愿养夫妇老，许之。既合卺，弥月，甲小饮微醺，告女曰：「费尽心血，乃能娶汝。」女诘之，曰：「汝兄之死，乃我买盗某为之，本欲贼栗某，何期误伤汝兄。然栗某得罪，我始得与汝合，亦天缘也。」女佯欢笑，益劝之醉。某酣卧，女藏刃於怀，彻夜不眠。向曙，至县署击鼓，为兄雪冤。官廉得情，以某甲并盗抵法，而释恭勤。女大言於堂曰：「我已误归某，今为兄故，出首本夫，前生孽缘也。」出刃自刎死。恭勤以女故得释，哭不成声。後以拔贡由县令洊至河督，养师夫妇终其身，奉女木主，朝夕申瓣香焉。

马讼图案康熙朝京师有武某者，以一车一马，挟赀贩米南花园，投宿董之贵家。董利其财，杀之，夜即以其车载其尸，鞭马曳之，投他处。武父旋得尸於道，得马於刘姓者之门，遂执刘面官。时勘案者为刑部汪蛟门、主政懋麟，乃曰：「杀人而纵马门前，非理也。」微行至南门外访之，纵马行，随其後，马至董家，跃而入。收讯之，具服因定谳，都人为作《马讼图》。

乍浦渔人得儿案康熙时，平湖之乍浦有某者，故业渔，无子。一日，晒网中庭，扃户出，比还，则一婴儿卧网中，以为天赐，乳哺之。後家道渐裕，儿亦头角崭然。忽有宁波贩客至，闻之道途，询其日月，惊曰：「予曾於是日放纸鸢，戏以儿坐竹篮送上，风急绳断，瞬息千里，旋入大海，意谓必无生理，今故尚在，然左臂有痣如丹，可立辨也。」因往索之某，欲载与俱归。彼此争论，至讼之官，官判曰：「纸鸢弄子，绝少人心，网渔得儿，实有天意。」遂断以归某。

讼师陷贤妇案某乡有村翁者，其子出外贸易，留媳於家。媳素贤，日以织紝佐炊，翁坐享之，无所事事，恒与村人赌博，负则取偿於媳，习以为常，媳亦不较也。一日，媳小病停织，语其翁曰：「我手力所入有限，以资菽水则仅可，以供博负则无余，此後翁可稍节赌否？」翁默然。是日微雨，饭罢，携伞径出，至夜不归。媳疑之，既三日不返，媳愈疑虑，乃向邻里告以故，嘱代觅之。会连日阴雨，河流暴涨，有邻人来告媳曰：「顷河中有一浮屍，旁有破伞，曷往验之？」媳急往视，则为六十许老人，果翁也，乃呼号欲绝，观者怜之，代捞之殡殓。适里中有监生某，虎而冠者也，知其家固贫，而其外家颇殷实，思藉此诈钱，昌言於众曰：「此事能不报官而遂了乎？」里中无应之者。某素习刀笔，乃以媳怨言逼翁投水鸣於官。拘媳严讯，媳不惯受刑，遽诬服，案遂定。弃市日，其翁适自外归，仍携伞，途中闻其媳将以冤死，亟奔法场，已无及矣，遂痛哭赴官自陈。县令乃据实检举，而以监生抵罪，令亦褫职。

何晴岩游戏判案明奸党赵文华，慈谿人，其後嗣颇兴盛，且有列名仕版者，甲其一也。甲本驵侩，纳赀得同知职衔，出入县署，颇以士绅自居。一日，其邻村演剧，甲往观之，适演《鸣凤记》，至文华拜严嵩为义父时，描摹龌龊形状，淋漓尽致。甲大怒，谓其辱及先人，不可不报，次日，执全班子弟，送县请究。县令何晴岩，汴之名进士也，笑谓甲曰：「伶人大胆，敢辱君家先人，宜枷责，方足蔽辜。」甲拜谢。何升堂，提伶人至，命仍服饰文华时之服，纱帽红袍，荷以巨枷，枷额大书「明朝误国奸臣赵文华一名」，枷号示众，且命押赴赵氏宗祠前，荷枷三月。甲大窘，浼人恳求，乃罚令出瓦三万片修文庙，始得释。

王皋谟听讼世宗以闽中吏治颓废，遣使按视仓库，悉易诸守令，新至者，颇尚操切。时江荪王皋谟知晋江县事，前官以击断为治，而讼益繁。王下车，语民曰：「此皆吾赤子也，忍以贼盗视乎！」解苛政，坐堂皇，呴呴作家人语。曲直既判，呼两造前，令释忿，相对揖，罢去。由是讼者遂日少。

某试官因出题获谴雍正某年开科试士，某省典试官既覆命，忽以细故遭严谴。盖是时朝野盛传圣祖疾革时，书传位十四皇子六字於张文和公廷玉掌中，鄂文端公尔泰强张改十为于，则其文变为传位於四皇子，即世宗也。世宗御名胤祯，典试官所出题为「或问禘之说」一章，世宗以题中禘字作示旁皇帝解，以指其掌，作张廷玉掌中之诏解，以为侮也，故怒谴之。其实某出题时无此意也。

徐冠卿以诗被诛崑山徐健庵司寇之幼子冠卿，名骏，少聪慧，延举人周云陔教授。冠卿得乡举，与其师同入京，试礼部。师管束太严，冠卿以百部食之，卒於逆旅。其年，冠卿即捷南宫，入词馆。京师人有知其事者，题其混名曰药师佛。冠卿恃才狂放，怨者颇多。雍正初，怨家某以其诗有「明月有情远顾我，清风无意不留人」之句，遂以出首。当刑部审讯时，有与司寇有瓜葛者，欲宽其罪，预告之曰：「实出无心。」及讯，冠卿仰见堂上有司员松江胡宗琳侍立於旁，与其师貌无异，乃大惊悟，供有心诽谤者，胡亦力争，遂画稿定罪。将正法时，所亲犹怪之，冠卿曰：「吾命也。」无他言。

年羹尧以夕惕朝乾获咎雍正乙巳，川陕总督太保年羹尧以日月合璧五星连珠奏贺，奉旨：「此本字体潦草，且将朝乾夕惕写作夕惕朝乾，年羹尧非粗心办事之人，直不欲以朝乾夕惕归之於朕耳。年羹尧既不以此四字许朕，则渠青海之功，亦在朕许与不许之间。今降旨诘责，年羹尧必推托患病他人代书。夫臣子事君，必诚必敬，陈奏本章，即他人代为，乌有不寓目之理？观此，年羹尧自恃己功，显露不臣之迹，其乖谬之处，断非无心。着将原本发还，令其明白回奏。」议政王大臣旋奏：「年羹尧反逆不道，欺罔贪残，弹章如邱山之积，罪迹逾溪壑之深。臣等公拟大逆罪五，欺罔罪九，僭越罪十六，狂悖罪十三，专擅罪六，贪婪罪十八，侵蚀罪十五，残忍罪四，忌刻罪六，共犯九十二大罪，请立正典刑，以伸国法。」春旨：「年羹尧令自裁，其父遐龄，弟希尧免死，子富立斩，余子十五岁以上发极边充军，产入官。」

或曰，世宗有旨云：「朕将年羹尧解京，本将仍见宽宥，今伊家忽然出虎，真乃天意当诛。」先是，虎自京师西便门进正阳门西江米巷，入羹尧家，咬伤数人，九门提督率侍衞枪毙之。

查嗣庭以文字被诛雍正丙午，查嗣庭、俞鸿图典江西试，以「君子不以言举人」二句，「山径之蹊间」一节命题。其时方行保举，廷旨谓其有意讥刺，三题「茅塞於心」，廷旨谓其不知何指，其居心不可问。因查其笔札诗草，语多悖逆，遂伏诛，并其兄慎行嗣瑮，遣戍有差。浙人因之停丁未会试科，俞鸿图自认出日省月试题免罪。旋出学差，以不知检束论死。

或曰，查尝着《维止录》一书，取明亡大厦已倾得清维之而止也。世宗览之，初甚嘉许，谓其识大义。太监某进曰：「此背逆书耳，何嘉焉？」世宗询以故，某曰：「纵观之，见其颂扬我朝，若横观之，尽是诋斥满洲耳。」世宗侧其画观之，果然，遂大怒。

或曰，查之《维止录》专记世宗宫廷暧昧事，籍没时，其原稿进呈，有曾私录其副秘藏於家者见其首页云：「康熙六十一年某月日，天大雷电以风。予适乞假在寓，忽闻上大行，皇四子已即位，奇哉。」云云亦可知其大凡矣。又是书有跋，记查氏受祸始末甚详，其畧云：查君书名震海内，而不轻为人书，琉璃厂贾人贿查侍者，窃其零缣賸墨出，辄得重价。世宗登极，有满人某欲得查书，贾人以委侍者，半年不能得一纸。一日，查闭书室门，有所作，侍者穴隙窥之，则见其手一巨帙，秉笔疾书，书讫，梯而藏之屋梁。乃伺查出，窃以付贾人，贾人以献满人，遂被举发。是夜三更，查方醉眠，围而捕之，全家十三口，无一免者。又浙东诸家桥镇，一小市集也，有庵祀关羽，某学究书一联榜其门云：「荒村古庙犹留汉，野店浮桥独姓诸。」朱、诸同音，为查采入《维止录》中，狱起，亦置於法。

吕留良以文字戮尸吕留良，字庄生，又名光纶，字用晦，号晚村，石门人。八岁善属文，与张履祥等发明程朱之学，尝揭一联於堂楹云；「囊无半卷书，惟有虞廷十六字；目空天下士，只让尼山一个人。」为诸生十余年，明亡，忽自以为淮府仪宾之後，追念明代，以发抒种族思想，着为书，誓不仕。郡守以隐逸荐之，乃削发为僧，康熙辛酉卒。雍正时，以曾静文字狱之牵涉，被戮尸，着述均毁。

先时， 湖南人曾静遣其徒张熙投书於川陕总督岳锺琪， 劝以同谋举事。 锺琪以闻， 诏刑部侍郎杭奕禄， 副都统海兰至湖南， 会同巡抚王国楝， 提曾静质讯。 静投案， 供称： 「因应试州城， 得见留良评选时文， 内有论夷夏之防及井曲封建等语，又与留良之徒严鸿逵， 沈在宽等往来投契」等语。 於是即将静， 熙提解来京， 并命淅江总督李 ， 查留良， 鸿逵， 在宽家藏书籍， 所获日记等书， 并案内人犯， 一并拏解赴部，命内阁九卿等先将静研讯。世宗怒，以留良之罪，尚在静之上，谕：「将留良及现在子孙嫡亲弟兄子侄照何定例治罪之处，着九卿翰詹科道会议。各省督抚提督两司，秉公各抒己见评核，定议具奏。」旋将留良、鸿逵及留良之子葆中，皆剉尸枭示，子孙遣戍，妇女入官。在宽凌迟处死，而静、熙则免罪释放。

谢济世以谤讪获咎谢济世尝为御史，以直言被谴，戍边。雍正己酉七月，世宗谕内阁；「据顺承郡王锡保以在军前效力之谢济世注释《大学》毁谤程朱参奏前来，朕观谢济世所注之书，意不止毁谤程朱，乃用《大学》内「见贤而能举」两节，言人君用人之道，借以抒写其怨望诽谤之私也。其注有「拒谏饰非必至拂人之性，骄泰甚矣」等语，观此，则谢济世之存心昭然可见。谢济世於公正任事之田文镜，则肆行诬参，於婪赃不法之黄振国，以及党护钻营之李绂、蔡珽、邵言纶、汪諴等，则甘听其指使而为之报复，乃直颠倒是非，紊乱黑白，好恶拂人之性者矣。天理国法，所不能容，菑已及身，而犹不知省惧，何其谬妄至於此极！夫拒谏饰非之说，乃朕素所深戒，然必责难陈善，忠言谠论，而後可以谓之谏，若乃排挤倾陷之私言，奸险狡恶之邪论，岂可以直谏自居，而冀朕之听受耶？试问谢济世，数年以来，伊为国家敷陈者何事？为朕躬进谏者何言？朕所拒者何谏？所饰者何非？除处分谢济世党同伐异诬陷良臣之外，尚能指出一二事否乎？谢济世以应得重罪之人从宽令其效力，乃仍怀怨望，恣意谤讪，甚为可恶。应作何治罪之处，着九卿翰詹科道秉公定议具奏。」

陆生枬以通监论被诛陆生枬，广西举人，以军功得官江苏吴县知县，引见扣缺，乃留京，以主事用。着《通监论》十七篇，顺承郡王锡保疏劾其言词狂妄，非议朝政，着九卿科道秉公定拟。中有《论封建》、《兵制》、《立储》等篇，指为大逆，即着於军前正法。

裘琏以文字被逮雍正时，有裘琏者，慈谿人，明平波伯兆锦之孙。父永明，诸生，散家财买敢死士从鲁王於台州、绍兴间，得授提督九门禁旅军务同知左军都督，顺治丙戌，殉难於钱塘。时琏生三岁，少孤力学，天才卓绝，黄梨洲尤器重之，与姜宸英、郑梁二人齐名。琏少即知名，崑山徐乾学奉命纂修《一统志》，访士於梨洲，梨洲以琏荐，越十五日而成《三楚志》，人咸惊其工且速，遂与徐氏及高士奇诸人交。圣祖南巡，献赋。命近侍记名。然年逾七十矣，始获举於乡。圣祖见琏名，谓近侍曰：「裘琏中矣。」翌年，成进士，三甲第一，特赐传胪，与二甲第一名同，异数也。旋改庶吉士，乞身归。上幸热河，欲琏扈从，问院长以琏何在，以具词乞身对，帝曰：「伊固年逾七十矣。」遂允其请。

世宗性多疑，既即位，罗织诸王之宾客，雍正己酉，崑山三徐以事罢职，士奇并获谴。是年冬，琏被逮入京，时年八十五矣，明年六月，卒於京师，时狱犹未解也。三徐与高之获罪，或谓其党於诸王之故，至於琏，相传亦因三徐与高。或谓琏少时家居，曾作《拟张良招四皓书》，其辞曰：「戚夫人嬖生赵王，帝以母故，欲立其子，佯曰：「如意类我。」吕后恐，使建城侯泽劫留侯计，留侯为言四皓，命太子为书，卑词厚礼以往。太子曰：「噫，吾为书，惧自伐以旌君过也。」於是以安车四乘，白璧十双，缯帛累百，衣冠各一袭，为留侯书以招四皓曰：「上高先生名久矣知，先生之不可强致也，每与良等言，叹慕不少忘。今上春秋高，多病，戚夫人日夜抱赵王啼弄上前，而后太子累月不得见，则是骊姬复溺於晋，而褒姒复煽於周也，岂不殆哉！顾知君莫如臣，上非尽惑於爱也，非中於谗也，非忘天下以徇儿女也，心懦太子而慧赵王，以为能蒙吾业也。然则欲定太子，莫若翼太子；欲翼太子，莫若贤太子。贤之奈何？今上所心重而不能致者，独有四先生耳，先生其何以为太子计？夫救人患之为仁，定社稷之为勳，扶纲常伦叙之为贤，成所败安所危之为智。良试念之，良何有於先生？上与太子何与於先生？汉天下亦何与於先生？先生其何以自为计？深山之木，盘龙蛇，干云霄，断崖之石，怒风雨，室鬼神，将千百年，非不安且久也。栋梁不先，而明堂不急，则人勿宝贵之矣。先生一出而太子可安，天下可定，处士可重，愿先生留意也。或告先生曰：上轻士嫚骂，故士多亡匿不出。夫上所嫚骂者，非士也，而先生何自视之浅乎？」四皓得书，笑曰：「吾固疑张良为之。」乃出，卒定太子安天下。传曰：「不有君子，其何能国？」留侯四皓当之矣。」琏之书具载集中，当时颇多传诵之者。或摭其词以入告，谓此书乃讽圣祖易储，为太子允礽作，而琏之祸作矣，然实诬也。

吟诗杀身世宗尝微服游於市，就一书肆翻阅书籍，时微风拂拂，吹书页上下不已。一书生见状，即高吟曰：「清风不识字，何必来翻书。」世宗以为讥讽也，旋下诏杀之。

岳锺琪被冤岳威信公锺琪佩抚远大将军印，以奉旨入觐，命提督纪成斌权篆。会准夷入寇，掳马驼万余，为总督查郎阿所发，遂褫岳爵，置纪於法。有老卒云，岳既入朝，纪以满洲人强劲，以驼马命副参领查廪领卒万人驱牧。廪性懦葸，畏边地寒，以偏裨五十人放牧，己率众避寒山谷间，日置酒高会为乐。准夷入寇，偏裨报廪，廪笑曰：「鼠盗不久自散。」按兵不往。及马驼被掳，廪闻信，弃军去，过总兵曹勷垒，呼曹救之。曹卞急，率兵往，为贼所败，单骑奔，赖提督蒋建率本标卒追之，转战七昼夜，敌始却。廪见纪，皆委罪於曹，纪笑曰：「满洲人之勇固如是耶！」收缚，将斩之。岳至，纪告以故，岳惊曰：「君今族矣，满族为国旧人，吾侪岂可与抗以干其怒耶！」解廪缚，以善言谕之，委罪於曹，斩之以徇，而以捷闻。廪转恨岳次骨，会查郎阿巡边，其戚也，因控岳诸不法事，及纪掩败为功状。查郎阿据以入告，世宗大怒，斩纪於营，置岳诏狱，而廪竟得免。

麻城涂如松杀妻案麻城污如松娶杨氏，不相能，归辄不返，如松嗛之而未发也。亡何，涂母病，杨又归，如松复殴之，杨亡，不知所往。两家讼於官，杨弟五荣疑如松杀之，侦於九口塘，有赵当儿者素狡狯，漫曰：「固闻之。」盖戏五荣也。五荣骇，即拉当儿赴县为证，而诉如松与所狎陈文等共杀妻，知县汤应求讯无据，狱不能具。当儿父谓其儿故无赖妄言，请无随坐。应求访唆五荣者，生员杨同范，虎而冠也，乃请褫同范衿，缉杨氏。

先是，杨为王祖儿养媳，祖儿死，与其侄冯大奸，避如松殴，匿大家月余。大母虑祸，欲告官，大惧，告五荣，五荣告同范，同范利其色曰：「我生员也，藏之，谁敢篡取者！」遂藏杨复壁中，而讼如松如故。逾年，乡民黄某墐其僮河，滩浅，为犬爬噉，地保请应求往验，会雨雷电以风，中途还。同范闻之大喜，循其衣衿笑曰：「此物可保。」与五荣谋，伪认杨氏，贿仵作李荣，使报女屍，荣不可。越二日，应求往，屍朽不可辨，殓而置褐焉。同范、五荣率其党数十人哄於场。

事闻之总督迈柱，委广济令高仁杰重验。仁杰试用令也，觊觎应求缺，所用仵作薛某，又受同范金，竟报女屍肋有重伤。五荣等遂诬如松杀妻，应求受贿，刑书李献宗舞文，仵作李荣妄报。柱信之，劾应求，专委仁杰鞫。仁杰掠如松等两踝骨见，犹无辞，乃烙铁索使跽，肉烟起，焦灼有声，虽哀求不免，皆不胜其毒，皆诬服，荣死於杖下。然屍故男也，无发，无脚指骨，无血裙袴。逼如松取呈，如松瞀乱，妄指认抵拦。 初掘一塚， 得朽木数十片， 再掘， 朽木无有， 或长髯巨靴， 不知是何男子。 最後得屍， 足弓鞋， 官吏大喜， 再视， 髑髅有鬖鬖白发， 又惊弃之。 麻城无主之墓， 发露者以百数， 每不得。 又炙如松， 如松母许氏， 哀其子之求死不得也， 乃翦己发， 摘去星星者， 为一束， 献宗妻刓臂血， 染一袴一裙， 斧其亡儿棺， 取脚指骨， 凑聚诸（缺文若干）

居亡何，同范之隣妪早起，见荣血横糊奔同范家，方惊疑，同范婢突至曰：「娘子未至期遽产，非妪，莫助举儿者。」妪往，儿颈拗，胞不得下，须多人搯腰乃下。妻窘呼：「三姑救我。」杨氏闯然从壁间出，见妪大悔，欲避而面已露，乃跪妪前，戒勿泄。同范自外入，手十金纳妪袖，手摇不止。妪出，语其子曰：「天乎，犹有鬼神，吾不可以不雪此冤矣。」即属其子持金诉县。县令陈鼎，海宁孝廉也，久知此狱冤苦，不得间，闻即白巡抚吴应棻，吴命白总督。总督故迈柱，闻之以为大愚，色忿然，无所发怒，姑令拘杨氏。陈阴念，拘杨氏稍缓，或漏泄，必匿他处，且杀之灭口，狱仍不具也。乃为访同范家畜娼，而身率快手直入，毁其壁，果得杨氏。麻城人数万，懽呼随之至公堂，召如松认妻。妻不意其夫状焦烂如此，直前抱如松颈，大恸曰：「吾累汝，吾累汝。」堂下民皆雨泣。五荣、同范等叩头乞命，无一言。时雍正乙卯七月二十四日也。应棻以状奏，越十日，而原奏勾决之旨下，柱不得已，奏案有他故请缓决。同范揣知总督意护前，乃诱杨氏具状，称身本娼，非如松妻，且自伏窝娼罪。柱复据情奏，天子召柱、应棻二人俱内用，特简户部尚书史贻直濬湖广，委两省官会讯，一切皆如鼎议。乃复应求官，诛同范、五荣等。

吴墨谦为人释讼雍正时，松江有吴墨谦者，通晓律例，人倩其作呈牍，必先叩实情，理曲，即为和解之，若理直，虽上官不能抑也。

德清徐西湾未贵时，赘於王廷熑家，外姑剧爱之，割田千亩为奁赠。後女死失欢，靳而不予。西湾之父方虎方伯适乞休，年八十矣，自往索之，遂涉讼。奁目具载，且有细簿号数租额，守令均袒之。吴为作诉词，极言婚姻夙好，翁婿相得，惟夫故家析，女已殀逝，不能给，亦不愿给也。夫曰奁，则非翁之所得问，夫曰赠，则非讼之所能争，亲家翁具三达尊，断不涎此，此必主计仆之狡狯耳。诉入，方虎废然返。

某富室欲吞未卖绝之活产，而业重价轻，未及三十年，无可解说。乃觅一故纸，仿正找两券，伪作一绝据，笔墨浓淡，均极相符，更倩人摹旧契图印之。临审呈验，失业者无以辩也。吴从掌案索观，反覆良久，密告曰：「伪也。」即为申诉，谓：「民家契券，既不可悬之於壁，又不可铺之於几，则藏之箧，复虑其污且损也，则夹之书中，故叠侵焉，然蠹痕必重叠，断无能东西穿穴之理。今此契折纹，与蛀穴参差，殊不可解，祈明府吊取藏券之器以对之，则情伪毕现矣。」富家无可呈，乃放赎。徽州有质库，地棍欲诈其赀，乃习其缪草，仿其戳记，依其款式，自造伪票，作珠一颗，曲五百金，计值十当五，须偿千金。典主亦健者，取此月号簿呈送，棍乃转讼其夥，谓主人艳珠，令夥没入也。吴取票视之，笑而慰夥曰：「无恐，易剖耳。」具言：「各典店规，例以年长一小郎写票，大典柜夥四，次三，又次二，各授票百，以木扦贯而授之，否则落纸如飞，散同秋叶矣。请明府吊各典票验之，可见此票无孔，非典中物也。」棍语塞，乃遁。

费孝廉陷费叟於狱某县村农费叟，足谷翁也，力田致富，居平恒以无贵家大族往来为恨。一日大雨，子妇涤蔬河滨，遇一小舫泊柳下，中一文士，逼处漏篷，衣履沾湿，二仆尤甚，询之舟人，则城中孝廉费某也。妇以适与同姓，归述之叟，叟即持雨具至舟迎，谓曰：「雨甚，贵人曷不暂过敝庐小住乎？」孝廉方饥馁交困，闻言，欣然登岸。入草堂，叙礼毕，询知为同姓，甚喜，即与序雁行，讲家人礼。叟立命治具为欢，携手步檐下，指而语之曰：「予乡居，亦颇无忧，此水田也，有若干，复有姜芋蔗田若干，鱼池若干，茭滩若干。此外有桑原蔬圃若干，桑阴皆药畦也。」又携手入堂左，孝廉望之，有屋十余间，曰：「此仓廪也，此牛羊豕舍也，其屋之左右，皆佃舍及僦居者也。」孝廉唯唯，心羡之。家人告酒具，乃邀入座，殽核丰洁，非田舍所有。叟握杯曰：「此酝五年矣，今特为贵人设也。」孝廉称谢不置。既而酒酣，孝廉自道家世及交游曰：「某官为年伯，某官为座师，今行取之某部某，则房师也。其他如某某，则中表也，城中现任官某某，皆与弟善，无不言听计从。凡交於弟者，安有祸患相及哉！」叟闻言，默识於心。饭毕，雨止日斜，孝廉告别，叟留之宿，孝廉辞，怅怅而别。明日，叟易华衣盛仆，刺舟入城访孝廉，亦款留之。自此甚交契，凡叟之田土畜产所有，时有进纳，秋成贡新，岁除献腊。孝廉颇感之，恒思有所报効，而苦无事，竭思得计，乃谋於所善之捕役，令其嘱盗陷之。未几，果致叟於狱，叟子走孝廉所求援，孝廉泣曰：「汝父亲是我厚，吾捐头颈以救何吝？顾所犯甚重，非口舌可能争，奈何？况今之当事皆利徒秋。」其子曰：「苟能出父，一听叔教，无吝也。」孝廉遂言某官当贿若干，某胥某役及盗当若干，上下关通，非半万不可。村农之财，皆在土地，苦无多镪存箧，竭措不满，遂集田房诸券，谋质於孝廉，孝廉皆假他人名以有其田土房屋，犹以文书上下，百端诛求，其子至罗雀掘鼠以应，家破而叟始释，为时一年矣。

叟之在狱也，德孝廉不置，每自谓幸识此人，不然殆矣。及归，核所费，则产已荡尽，乃大恸，泪未乾而督交屋人至矣。痛定寻思，与盗不面，何仇而至是？遂割鸡携酒入狱以劳盗，叩所由，盗曰：「我害汝破产而反食我，君子也，吾何忍更隐乎。此无他，乃汝弟孝廉嘱捕役为之耳。」叟闻始悟，亟趋孝廉所，累辞以他出。叟怒，归让子妇曰：「非若一言，祸不至是。」子妇曰：「以其姓偶同，故述於翁，不令纳交於彼也。」翁惭，大骂之，妇愤，雉经而死。子痛妇之亡於非命也，亦縧颈焉。叟至是，见家破而嗣绝也，亦付一缳。全谢山几以皇雅篇获咎全祖望字绍衣，浙江鄞县人，乾隆丙辰庶常，世称谢山先生，着有《鲒埼亭集》。尝作《皇雅篇》，篇中有「大讨贼」，注曰：「志取北都也。」叙述世祖得天下之正，谓前古无有伦比，其辞曰：「天下丧乱将以启圣人，谓予不信试观诸甲申。明烈帝，非荒君，十七载，何忧勤，其奈生逢阳九辰，五十揆席多贼臣。驯令米脂贼，涂炭遍斯民，赤者眉，黄者巾，遂污神器遭鬼嗔。先皇赫斯怒，愍兹雷云屯，曰咨尔叔父，为我讨贼清乾坤。嗤贼狃累胜，岂识天兵如天神。望风不战走，封狐十丈化游魂，燕人望师如拯焚，一朝快复仇，壶浆夹道出九门。东来近天子，惊见冲龄未十春。累朝创业，未之或闻，负扆委裘，皇皇懋亲。剪商已再世，一朝唾手志竟伸，奠九鼎，定八垠，非天私我，曰惟积功与累仁。」

有忌者摘其诗语，谓不忘有明，虽颂昭代开国之功，实称扬思宗之德，有煽惑人民不忘故主之意。思嗔二字，暗指本朝，「为我讨贼清乾坤」句，竟敢冠贼字於清字之上，尤为悖逆。「惊见冲龄未十春」，「累朝创业，未之或闻，负扆委裘」「一朝唾手」等句，亦多微辞。谢山因此几获谴，幸大学士某为之解释始免。

范起鹗以家藏顾亭林文集被控范起鹗，乾隆时之宝山人。以家中藏有顾亭林文集数种，被其从兄起凤指为违碍禁书，呈控於江苏巡抚杨魁，请派员往搜。

胡中藻以坚磨生诗被诛湖南学政胡中藻着《坚磨生诗》中，多谤讪语，经人告发，乾隆乙亥三月十三日，大学士九卿翰林詹事料道等面奉上谕： 「我朝抚有天下， 於今百有余年， 列祖列宗深仁厚泽， 渐洽区宇， 薄海内外， 共享昇平。 凡为臣子， 自乃祖乃父食毛践土， 宜其胥识尊亲大义， 乃尚有出身科目名列清华， 而鬼域为心， 於语言吟咏之间， 肆悖逆诋讪怨望如胡中藻者， 实非人类之所应有。 其所刻诗题曰《坚磨生诗钞》， 坚磨出自《鲁论》， 孔子所称磨湼， 乃指佛肸而言， 胡中藻以此自号， 是诚何心？ 从前查嗣庭， 汪景琪， 吕留良等诗文日记， 谤讪譸张， 大逆不道， 蒙皇考申明大义， 严加惩创， 以正伦纪 而维世遁， 数十年来， 以为中外臣民咸知警惕。 而不意尚有此等鸱张狺吠之胡中藻， 即捡阅查嗣庭等旧案， 其悖逆之词， 亦末有连篇累牍至於如此之甚者。 如其集内所云「一世无日月」， 又曰「又降一世夏秋冬」。 三代而下， 享国之久， 无如汉， 唐， 宋， 明， 皆一再传而多故， 本朝定鼎以来， 承平熙皞， 盖远过之， 乃曰又降一世， 是尚有人心者乎？ 又曰「一把心肠论浊清」， 加浊字於国号之上， 是何肺腑？ 《至谒罗池庙》诗则曰「天非开清泰」， 又曰「斯文欲被蛮」， 满洲俗称汉人曰蛮子， 汉人亦俗称满洲曰鞑子， 此不过如乡籍而言， 即孟子所谓东夷西夷是也。 如以称蛮为斯文之辱， 则汉人之称满人曰鞑孚者， 亦将布罪乎？ 又曰「相见请看都盎背， 谁知生色属裘人」。 此非谓旃裘之人如何？ 又曰「南斗送我南， 北斗送我北， 南北斗中间， 不能一黍阔」； 又曰「再泛潇湘朝北海， 细看来历是如何」； 又曰「虽然北风好， 难用可如何」； 又曰「致云揭北斗， 怒窍生南风」； 又曰「暂歇南风竞」两两以南北分提， 重言反复， 意合所指？ 其《语溪照景石》诗中， 用周时穆天子车马走不停及武皇为失倾城色两典故， 此与照景石有何关涉？ 特欲借题以寓其讥刺讪谤耳。 至若「老佛如今无病病， 朝门闻说不开开」之句， 尤为奇诞。 朕每日听政， 召见臣工，何乃有朝门不开语？又曰「人间岂是无中气」，此是何等语乎？其《和初雪原韵》「白雪高难和，单辞赞莫加」，单辞出《尚书&#8231；吕刑》於咏雪何涉？《进呈南巡》诗则曰「三才生後生」，今曰天地人为三才，生於三才之後，是为何物，其指斥之意可胜诛乎？又曰「天所照临皆日月，地无道里计西东。诸公五岳诸侯渎，一百年来頫首同」。盖谓岳渎蒙羞頫首无奈而已，谤讪显然。又曰「亦天之子亦莱衣」，两亦字悖慢已极。又曰「不为游观纵盗骊」，八骏人所常用，必用盗骊，义何所取？又曰「一川水已快南巡」，下接云「周王淠被因时迈」，盖暗用昭王南征故事，谓朕不之觉耳。又曰「如今亦是涂山会，玉帛相将十倍多」，亦是二字，与前两亦字同意。其《颂蠲免》则曰「那是徧灾今降雨，况如平日佛燃灯」。朕一闻灾歉，立加赈恤，何乃谓佛灯之难觏耶？至如《孝贤皇后之丧》，乃有「并花已觉单无蒂」之语。孝贤皇后，系朕藩邸时皇考世宗宪皇帝第聘贤淑作配朕躬，正位中宫，母仪天下者一十三年，然朕亦曷尝令有干预朝政，骄纵外客之事？此诚可对天下後世者。至大事之後，朕恩顾饰终，然一切礼仪，并无於会典之外有所增益。乃胡中藻与鄂昌往复酬咏，自谓殊似晋人，是已为王法所必诛，而其诗曰「其夫吾父属，妻皆毋道之」，夫君父，人之通称，君应冠於父上，曰父君尚不可，而不过谓其父之类而已，可乎？又曰「女君君一体」，焉得漠然为帝后也，而直诉曰其夫曰妻，丧心病狂，一至於此，是岂覆载所可容者乎！他如《自桂林调回京师》，则曰「得免吾冠是出头」，伊由翰林荐擢京堂，督学陕西，复调广西，屡司文柄，其调取回京，并非迁谪，乃以挂冠为出头，有是理乎？又有曰「一世璞谁完，吾身甑恐破」，又曰「若能自主张，除是脱缰锁」，又曰「一世眩如鸟在笯」，又曰「蝨官我曾惭」，又曰「天方省事应问我」，又曰「直道恐难行」，又曰「世事於今怕捉风」，无非怨怅之语。《述怀》诗又曰「琐沙偷射蜮，馋食狼张箕」，《贤良祠》诗曰「青蝇投昊肯容辞」，试问此时於朕前进谗言者谁乎？伊在鄂尔泰门下，依草附木，而诗中乃有「记出西林第一门」之句，攀援门户，恬不知耻。朕初见其进呈诗文，语多险僻，知其心术叵测，於命督学政时，曾训以论文取士宜崇平正。今见其诗中即有「下眼训平夷」之句，下眼并无典据，盖以为垂照之义，亦可以为识力卑下，亦可巧用双关云耳。至其所出试题内，考经义有「乾之爻不象龙说」，乾卦六爻皆取象於龙，故《彖传》言时乘六龙以御天，如伊所言，岂爻不在六龙之内耶？乾为当今年号，龙与隆同音，其诋毁之意可见。又如「鸟兽不可与同羣」、「狗彘食人食」、「牝鸡无晨」等题，若谓出题必欲避熟，经书不乏闲冷题目，乃必检此等语句，意何所指？其种种悖逆，不可悉数。十余年来，在廷诸臣所和韵及进呈诗册，何止千万首，其中字句之间，亦偶有不知检点者，朕俱置而不论，从未尝以语言文字责人。若胡中藻之诗，措词用意，实非语言文字之罪可比。夫谤及朕躬犹可，谤及本朝，则叛逆耳。朕见此书已数年，意谓必有明於大义之人，待其参奏，而在廷诸臣及言官中，并无一人参奏，足见相习成风，牢不可破。朕更不得不申我国法，正尔嚣风，效皇考之诛查嗣庭矣。且内廷侍从曾列卿贰之张泰开，重师门而罔顾大义，为之出资刊刻。至鄂昌身为满洲世仆，历任巡抚，见此悖逆之作，不但不知愤恨，且丧心与之唱和，引为同调，其罪实不容诛。此所关於世道人心者甚大，俾天下後世共知炯鉴。张泰开着革职交刑部，胡中藻、鄂昌已降旨拏解来京，俟到日，交大学士九卿翰林詹事科道公同逐节严审定拟具奏。钦此。」

甲寅，大学士九卿翰詹科道等奏称：「胡中藻违天叛道，覆载不容，合依大逆，凌迟处死，该犯的属男十六岁以上皆斩立决。张泰开明知该犯诗钞悖逆，乃敢助赀刻板，出名作序，应照知情隐匿律斩立决。其与逆犯酬答之鄂昌，俟拏解到日另议。」谕令「大学士九卿翰詹科道等公同集讯，屡经面对，佥请处以极刑，自属按律定拟。朕意肆市已足示众，胡中藻免其凌迟，着即行处斩，为天下後世炯戒。胡中藻系鄂尔泰门生，文辞险怪，人所共知，而鄂尔泰独加赞赏，以致肆无忌惮，悖慢譸张。且於其侄鄂昌叙门谊，论杯酒，则鄂尔泰从前标榜之私，适以酿成恶逆耳。胡中藻依附师门，甘为鹰犬，其诗中谗舌青蝇，据供实指张廷玉、张熙二人，可见其门户之见牢不可破，即张廷玉之用人，亦未必以鄂尔泰、胡中藻辈为匪类也。鄂尔泰、张廷玉亦因遇皇考及朕之君，不能大有为耳，不然，何事不可为哉？大臣立朝，当以公忠体国为心，若各存意见，则依附之小人，遂至妄为揣摩，羣相附和，渐至判若水火，古来朋党之弊，悉由於此，鄂尔泰为满洲大臣，尤不应蹈此恶习。今伊侄鄂昌即援引世谊，亲昵标榜，积习蔽锢，所关於世道人心者甚钜，使鄂尔泰此时尚在，必将伊革职重治其罪，为大臣植党者戒。鄂尔泰着撤出贤良祠，不准入祀，其配享太庙，系奉皇考遗诏遵行，与见在准张廷玉之配享相同，应仍照旧。张泰开本一庸懦无能之人，其出赀刊刻，由被勒索，而序文又俱系胡中藻自构，张泰开着从宽免其治罪，即着释放，仍在上书房行走，効力赎罪。胡中藻之母年已八十，其孙亦在幼穉，及伊弟胡中藩等，着从宽　免其缘坐。其胡中藻诗案内一应干涉之人，除鄂昌俟解京之日另行审结外，其余俱着加恩，一概免其查究。至於李蕴芳身为县令，乃以检验为苦，反覆嗟怨，甚属狂悖，该抚见以贪婪题参革职，俟审拟到日，再降谕旨。余依议。」

段昌绪以吴三桂檄文论斩康熙癸丑，平西王吴三桂叛，传檄遐迩。檄有流传於河南夏邑者，乾隆时，司存成、司淑信昆仲得之，以示段昌绪，昌绪加评而圈点之。乙亥，高宗南巡，道夏邑，民人刘元德以县令不职赈恤不周等情诉於行在。高宗以元德为乡愚，必有指使，严讯之，以昌绪对。大怒，命有司派员捕之，因於昌绪卧室，起出三桂檄文，穷治之，乃斩昌绪，并置存成、淑信於重典。

彭家屏以明季野史论斩高宗以段昌绪之评点吴三桂檄文也，而联想及於彭家屏。家屏者，夏邑人，尝开藩江右，以编纂族谱曰《大彭统记》至触高宗之怒，谓「大彭」二字类似国号，指为狂悖，而革职家居者也。至是，又疑之，且以家屏曾奏汴抚图南炳之讳灾，遂并查抄其私宅，搜获明季野史数种，於是家屏论大辟，并及其子。

齐周华以吕留良案牵涉而死齐赤若，字周华，天台诸生，为息园侍郎犹子，与息园齐名，其後为道士。雍正辛亥，周华年三十五矣，以吕留良案遵诏陈情，被阻，遂赴都，迳呈刑部，又被阻，押交浙江学政。学政制於抚藩，始以言诱，继以威胁，欲令中止。周华坚不允，遂下狱，枷杖禁锢，濒死者数，而矢志不移。浙闽总督郝某巡台州，乃遣长子具诉，郝特疏具题，遂成钦案，部议遂以永远监禁混结。郝题匾华顶曰：「仰之弥高。」联云：「物外有人闲始见，山中可乐老方知。」遣总兵吴某诣狱，请周华书之，自此狱禁稍疏，乾隆改元始释。此後益肆志山水，修道於武当山琼台观，前後八九年。一日，忽云机动欲行，适长子奉祖母命往迎，遂返。时息园罢官家居，周华往访，有仇人洛东者，潜书「僧道不许滥入齐府」字，揭於息园之门，周华见之，废然返，意谓息园故拒己也。作呈词，列十罪状，因巡抚熊某至台，往诉之。巡抚方与息园有隙，即据呈具奏。丁亥，廷议翻前案，削息园职，周华凌迟。周华尝自谓为东方木星，木不斵不成器，故为吕案抗疏，甘就刀锯鼎镬而不辞。缇骑至门时，见其门悬一联云：「恶劫难逃，早知不得其死；斯文未丧，庶几无忝所生。」官中人见之，为之却步。

蔡显以诗句论斩蔡显，华亭举人也，着有《闲渔闲闲录》，以论祀乡贤祠节孝一条，为郡绅所嫉，郡守锺某亦恶之。乾隆丁亥，摘其所作诗有「风雨从所好，南北杳难分」句，又《题友袈裟小照》诗有「莫教行化乌肠国，风雨龙王行怒嗔」句，谓为隐约怨诽，情罪甚重，刑部拟以淩迟，改斩决。其门下士谴戍者闻人卓之倓、刘素庵朝栋等二十四人，并其妾朱氏。显有子三人，长曰必昭，隽才也，年十七，亦与书贾吴秋渔同谴戍。

青浦胡吟鸥，名鸣玉，殚见洽闻，工词赋。乾隆丙辰，与叶荣梓同举博学宏词科，十月，召试太和殿，不第。归隐三十年矣。显被仇家讦发，其序为胡作，因以被逮，时年八十有奇。邑宰褚启宗力慰之，至省入狱，见蔡曰：「尊集序文刊名为胡某，察笔意，似出先生手。」蔡悟曰：「然。」褚曰：「如此，当不必累胡。」蔡颔之。褚即嘱胡坚辞不承。及案狱，蔡矢口自认，胡遂得释归。是狱也，又有陆时三名珩者，仅十五龄，褚讯其年未及冠，详请释之。

吴绍诗欲兴文字狱乾隆戊子，江西巡抚吴绍诗奏称：「李绂诗文集辞句愤激，李任渶、傅占衡集中亦多狂悖句，请将李绂等子孙革讯，查封家口房屋，并请将李茹、冯咏、冯谦、万承仓、吴名岸、黄石麟查办。」旋奉旨：「李绂所作诗文，其中诚有牢骚已甚之词，但核之，多系标榜恶习，尚无讪谤实迹。即其与戴名世七夕同饮，原在名世未犯罪以前，且座中不止一人，无足深究。至李任渶之於吕留良，语多推许，不过为讲学文字俗套。若傅占衡狂吠之语，殆染明末无知妄作之风，久经物故，如一一根究，事体未协，且恐无识之流，疑为文字获咎，反得遂其诡激沽名之隐，甚无谓也。但此等谬语，刊刻成书，於世道人心，贻误不小，着该抚将各项书本板片，查明销毁。」

袁子才有折狱才袁子才历任溧水、沭阳、江宁知县，有折狱才，终日坐堂皇，任吏民白事，有小讼狱，立判遣，无稽留者。多设耳目方略，集乡保，询盗贼及诸恶少姓名，出簿记相质证，使不能隐，则榜其姓名，许三年无犯湔雪之，奸民皆歛迹。方山谿洞外两氓争地，无契券，讼久莫能断。袁视案牍山积，笑曰：「此左氏所云晋郑之间有隙地，玉畅、顿邱是也，讼久则破家，吾当为若了之。」乃尽去旧牍，别给符验，使各开垦升科。

某年五月十日，天大风，白日晦冥。江宁有韩氏者，被风吹至铜井村，村去城九十里，明日，村人送之归。女已字李秀才子，李疑风不能吹人远去，必有奸，因控之县。袁曰：「古有风吹女子至六十里者，汝知之乎？」李不信，袁取元郝文忠公《陵川集》示之曰：「郝公一代名臣，宁作诓语？第当年风吹吴门女，竟嫁宰相，恐汝子无福耳。」秀才读诗大喜，姻好如故。总督尹文端公继善闻之，曰：「可谓宰官必用读书人矣。」

江宁有战舰系缆江干，一日，有老兵方踞舵楼而遗矢，有舟扬帆来掠之，兵堕水死。诸兵尽出，断帆系舟，搒舟子无算，创甚垂毙，鸣之官。袁往验，诘舟人曰：「汝挂帆行，何至遽触他舟？」舟人固称风急，实非人力所能主。袁曰：「汝言不足信，可仍驾舟张帆而下，令我审视之。」舟人如所命，乘风破浪，渺不知所之。盖已谕役，密令其竟去也。诸兵大譁，袁曰：「此误杀耳，律无抵法，埋葬银由我出俸钱给之可矣。」

两淮盐引案两淮盐引案为乾隆时三大案之一，盖乾隆戊子，德州卢雅雨都转见曾乞病在籍，以前在淮运司任提引事发，遂革职下狱死。是案因尤拔世任两淮盐政，风闻盐商积弊居奇，索贿未遂，乃奏称：「上年普福奏请预提戊子纲引，仍令各商每引缴银三两，以备公用，共缴贮运库银二十七万八千有奇。普福任内所办玉器古玩等项，共动支银八万五千余两，其余见存十九万余两，请交内府查收。」朝廷以此项银两历任盐政并未奏闻，私行支用，检查户部档案，亦无造报派用文册。且自乾隆乙丑提引後，二十年来，银数已过千余万，显有蒙混欺蚀情弊，密派江苏巡抚彰宝会同尤拔世详悉清查。旋据彰宝等查复历年预行提引商人交纳余息银两，共有一千零九十余万两，均未归公。前任盐政高恒任内查出收受商人所缴银至十三万之多，普福任内收受丁亥纲银私行开销者又八万余两，其历次代购物件借端开用者，尚未逐一查出。奉旨，褫淮商黄源德、徐尚志、黄履泰奉宸院卿衔，江广运布政使衔，程谦德、汪启源按察使衔，解现任运使赵之璧任，前运使卢见曾、盐政高恒、普福并褫职，且下见曾於扬州狱以讯之。

大学士傅恒等复奏云：「两淮商人叠荷恩赏卿衔，乃於历年提引一案，将官帑视为己赀，除自行侵用银六百二十余万两外，或代购器物，结纳馈送，或借名差务，浪费浮开，又冒侵银至数百万两，於法於情，均属难宥。今既败露，又蒙格外天恩，免其治罪。所有查出各款银数，自应尽数追缴，以清国帑。查历年提引应行归公银共一千零九十二万二千八百九十七两六钱，内除奉旨拨解江宁协济差案及解交内府抵换金银牌锞，与一切奏明支用，并因公支取，例得开销银四十六万一千七百六十九两九钱二分五厘。又现贮在库归款银二十六万二百六十五两六钱六分六厘，两共银七十二万二千零三十五两五钱六分一厘，应如该抚等所请，免其追缴外，所有各商节年领引未完纳银六百二十五万三千五百八十四两一钱六分六厘，又总商藉称辛工膏火银七十万三千六百零二两，又楚商滥支膏火银二千两，又总商代盐政购办器物浮开银十六万六百八十七两，又各商借差支用银一百四十八万二千六百九十八两八钱，及办差浮开银六十六万七千九百七十六两八钱。以上商人名下，共应完纳银九百二十七万五百四十八两七钱七分九厘，其各商代吉庆、高恒、普福购办器物作价银五十七万六千七百九十二两八钱二分一厘，又各商交付高恒仆人张文学、顾蓼怀经收各项银二十万七千八百八十七两八钱五分二厘，各商代高恒办檀梨器物银八万六千五百四十两一钱四分四厘，均该商等有心结纳，於中取利，亦应照该抚等所请高恒、普福名下无可追抵之款，着落该商名下赔完，通共计应追缴银一千零十四万一千七百六十九两六钱。至普福自向运库支用并无档册可查之丁亥纲银四万二千八百五十一两四钱三分九厘，该抚既称非各商经手，但正项欠缺，未便无着。如普福不能追缴，在通河众商名下均摊赔补，亦如所请办理。其卢见曾婪得商人代办古玩银一万六千二百四十一两，例应於见曾名下勒追。但查此项代办古玩银两，亦系各商有心结纳运使，滥行支用，如见曾家属名下不能全完，仍应在各商名下分赔。再查十一年提引後历任运司，如朱续焯、舒隆安、郭一裕、何煟、吴嗣爵、卢见曾、赵之璧，除见曾业已议定治罪外，其余各员，既经该抚等讯无馈遗染指与各商结纳情弊，除已故之朱续焯、舒隆安、郭一裕三员无庸置议外，其现任河南布政使何煟、江苏淮徐道吴嗣爵不能详请早定章程革除积弊，均属不合，应将该二员照私罪降三级调用。已经解任之运使赵之璧，在任五年之久，目击盐政腐败，库内收贮银两，任听普福提用，不能阻止，及护盐政时，又不据实具奏，殊属有心徇隐，应照溺职例革职。现任总督高晋前署盐政四十余日，前任总督尹继善在任最久，且有统理盐务之责，乃竟全无觉察，均难辞咎，应一并交部严加议处。」

是狱也，盐政高恒、普福，运使卢见曾均伏法，刑部郎中王昶，内阁中书赵文哲、徐步云以私自送信与见曾皆获严谴，大学士文达公昀亦牵连责戍焉。王後官至侍郎。

叶佩棻解沧浪乡志狱乾隆中叶，湘中有高治清者，授徒乡里，颇事着述。巡抚某闻之，以清为国号，而高乃以治清名，疑与曾静、张熙有连，遂派员往捕，籍其家，得所者《沧浪乡志》以献。阅其书，颇有讥刺时政语，遂罗织傅会，竟以大逆奏。布政使叶佩棻独疑之，详阅其书，实无诋毁词意，且中有「圣德涵濡，恩周薄海」诸颂扬语，第未抬头耳，因黏签以进。奏上，高宗谕：「书中并无谤讪谋逆之词，其颂扬语漏未抬头，自系乡曲陋儒，不知着书体例之故，不得以是为罪。」於是高得释。

澹归徧行堂集案乾隆乙未闰十月，高宗检阅各省呈缴应毁书籍，中有僧澹归所着《徧行堂集》，乃韶州府知府高纲为之制序，并为募赀刊行。诗文中多悖谬字句，自应销毁。因谕及高纲身为汉军，且为高其佩之子，世受国恩，乃见此等悖逆之书，恬不为怪，转为制序募刻，使其人尚在，必当立寘重典。其书板自必尚在粤东，着李侍尧等即速查明此书版片及刊印之本，一并奏缴。初，李方玉观察璜官南韶连兵备道，偶以公事过丹霞寺。寺中有厨，封锁甚固，璜询所藏何物，僧曰：「自康熙至今，本寺更一住持，即加一封条，其中所藏何物，实未悉。」璜命启视，僧不能阻。启厨，得一册，皆谤毁本朝语，则明臣金堡後曰澹归和尚手笔也。璜长子大翰怂恿其父，谓方今书禁至严，举发此事，可冀升擢。是夕，璜持册旋至室中，逾丙夜不寐，竟惑於大翰之言，白督抚，遂入奏，即有焚寺磨骸之命，寺僧死者五百余人。丁酉，璜入觐，卒於京师。大翰後由刑部员外郎擢知汉阳府，将抵任，忽覩一僧，衣红袈裟入船，猝病，卒於麻城。自後李氏凡有英隽之才必早世，殁时必见和尚焉。

王锡侯以字贯被诛乾隆丁酉十一月，新昌王泷南呈首举人王锡侯删改《康熙字典》，另刻《字贯》，补字典之不足，本为当时诸儒所嫉。高宗阅其进呈之书，第一本序文凡例，将圣祖、世宗庙讳及御名字样开列，实为大逆不法，命锁押解京，交刑部审讯。锡侯及其子孙并处重刑，毁其板，且禁售卖，然其後流传日本矣。至一并缘坐者，亦分起解京治罪，於是李友棠以题诗卷首革职，而大学士史贻直、尚书钱陈羣虽为王氏家谱及锡侯所撰他书作序，高宗念其已故，置不究，并谓此实不为已甚之折中办法也。惟两江总督高晋、江西巡抚海成、布政使周克开、按察使冯廷丞皆以失察革职，治罪有差。

锡侯，字韩伯，其书曰《字贯》者，意谓字犹散钱也，贯之以义耳。并依《康熙字典》分部，列其总字，注明在本书何类。凡天、地、人、物四类，下分四十部，体例略如《尔雅》。音义相同，即会於一，而每部则配以千字文。

徐述夔一柱楼诗案东台举人徐述夔着有《一柱楼编年诗》，多咏明末时事，《正德杯》云：「大明天子重相见，且把壶儿搁半边。」又有「明朝期振翮，一举去清都」之句。乾隆戊戌，东台令上其事，廷旨谓：「壶儿即胡儿，含诽谤意，借朝夕之朝作朝代之朝，且不言到清都而言去清都，显有兴明朝去本朝之意，余语亦多悖逆，实为罪大恶极。」时述夔已卒，乃并其刊刻遗诗之子怀祖皆戮屍，其孙食田、食书及校对之徐首发、沈成濯并江苏藩司陶易之、改稿幕友陆炎均处斩，陶易及扬州守谢启昆、东台令涂耀龙均革职。而以沈德潜曾为述夔作传，赞其品行文章，亦大怒，同褫其官爵衔諡，毁其祭葬碑文，撤其乡贤祠牌位。

王尔扬文字之狱未成乾隆戊戌四月，巴延三以举人王尔扬所作《李范墓志》於「考」字上擅用「皇」字为悖逆，押解至省，严审定拟奏闻。高宗谓：「此系迂儒用古，并非叛逆。皇考之字见於《礼经》，屈原《离骚》、欧阳修《泷冈阡表》俱曾用之。在臣子尊君敬上之义，固应回避，但迂腐无知，泥於用古，不得谓之叛逆。若本科会试中式，亦不过於榜上扣除，今既未中，下科仍可会试。」此事竟可无庸查办。韦玉振以刊刻行述杖徒乾隆戊戌，江苏巡抚杨魁奏赣榆县生员韦玉振为其父刊刻行述，内有「於佃户之贫者，赦不加息，并赦屡年积欠」之语，殊属狂悖。经其叔韦昭告发，韦玉振应请照违制律杖一百，褫革衣顶。奉旨：「韦玉振於行述家谱内，妄用「赦」字、「世表」二字，虽此外尚无悖逆之迹，究属僭妄，非仅违制可比。且该犯身列宫墙，自应稍知文义，乃於「赦」字「世表」字僭用不忌，自当治以僭妄之罪。今该抚仅照违制拟杖，未为允协，仍应照僭用例，杖一百，徒三年。」

伪皇孙案乾隆庚子春，高宗南巡，回銮时驻涿州，有僧率幼童接驾，云系履端王次子，以侧福晋妬嫉，襁褓被逐，僧收养之至於成立。初，高宗第四子履端亲王永瑊，出继履恭王後，有侧福晋王氏，为王所锺爱，会他侧室产次子，帝已命名，时王随帝之滦阳，而次子以痘殇告，其邸人皆言为王氏所害，帝亦微闻之，故疑童近是。讯其嫡福晋伊尔根觉罗氏，则言其子殇时，余曾抚之以哭，非王氏所弃。帝乃召童入都，命军机大臣会鞫。童貌端庄，坐军机大臣榻上，端坐不起，呼和珅名曰：「来，汝乃皇祖近臣，不可使天家骨肉有所湮没也。」诸大臣不敢置可否。保成时为军机司员，乃近前批其颊曰：「汝何处村童，为人所绐，敢为此灭门计乎！」童惶惧，言系树村人，刘姓，为僧所教，谳乃定。事闻，斩僧於市，戍童於伊犂。後又於其地冒称皇孙，招摇愚民，为松文清公筠所斩。然闻其邸太监杨姓者云，履王次子痘时，实未尝殇，王氏潜以他尸易之，而命王之弄童萨淩阿负之出邸，弃之於荒野，嫡福晋所抚哭者，非真也。

程明禋以寿文被斩湖北孝感生员程明禋至河南桐柏县教读，十有余年，乾隆辛丑，富人郑友清寿诞，戚友刘用广等浼程撰寿文，友清亦楚人，贾於豫致富。时值三月，文有「绍芳声於湖北，创大业於河南」及「捧河中之剑，似为添筹」等句，友清疑有违碍，贴红签於上，明禋怒，其门人杨殿才、王国华、胡诘同俱不服，令友清之侄万青诣明禋引咎，不从，殴万青，伤右眼。殿才以友清非青衿，不应妄评，乃编俚语揭之街市，为明禋泄忿。友清即持幛首於桐柏教谕黄怀玉，怀玉禀学抚，豫抚富勒浑批饬南阳守提讯。因於明禋寓搜出久经饬禁之《留春新集》一都，又摘写《後汉书&#8231；赵壹传》内成语「文籍虽满腹，不如一囊钱」诗句，密加圈点。又於程友曹文邠家，查出《文昌录》一轴及符咒解省。

至是，抚藩臬即将明禋所作寿文狂悖之处，逐一指诘，明禋供：「上年二月，刘用广言其友郑友清原为湖北兴国州人，移居河南桐柏，经商起家。三月初一日，为其生日，嘱代撰文为寿。因友清自湖北至河南起家，故有「绍芳声於湖北，创大业於河南」二句，原引《易经》「富有之谓大业」句也，至「捧河中之剑」二句，因系三月生日，故引用秦昭王上巳置酒事，以切时令。至《赵壹传》诗句，乃庚子科乡试不中，牢骚不平，偶读《赵壹传》触起心事，随手摘写几句，实无他意。」勒浑诘以「汝何以独取《赵壹传》两句诗，且批「古今同慨」四字？今圣明在上，勤政爱民，臣民无不爱戴，何以混钞不煖饱当今丰年之成语？」禋曰：「犯生教读度日，被富人轻视愤懑，故圈出此二句，且应举多次不中，因咎主司去取不当。又以运蹇，无由发迹，即使衣食充足也不乐，故写钻皮出毛羽，洗垢求瘢痕，不饱煖当今丰年等句。」曹文邠供《文昌录》符咒，乃业师刘逢恕寄存多年。旋经勒浑奏请明禋照大逆律凌迟处死，弟明珠照律拟斩立决，妻子俱依律缘坐给功臣家为奴，殿才、国华、高同等褫革衣顶，杖八十，怀玉革职。

尹嘉铨以着书处绞博野尹嘉铨，由举人历官至京卿，乾隆辛丑，以布政使休致。高宗南巡，嘉铨遣子賫奏请，为其父元孚侍郎会一请諡，并从祀孔庙。高宗震怒，派英廉、袁守侗二大臣检查嘉铨所廿者各书中有悖谬处，谕云：「朋党自古大患，皇考世宗御制是论，为世道人心计，明切训示。乃尹嘉铨竟有「朋党之说起，父师之教衰，君亦安能独尊於上」之语，颠倒是非，显悖圣谕。且大有「为帝者师」之句，俨然师傅自居。无论君臣大义，不应如此妄语，即以学问论，内外臣工各有公论，尹嘉铨堪为朕师傅否乎？昔韩愈云：「自度世无孔子，不当在弟子之列。」尹嘉铨将以朕为何如主也？又所着《名臣言行录》，将本朝大臣如高士奇、高其位、蒋廷锡、鄂尔泰、张廷玉、史贻直悉行胪列，以本朝之人标榜当代人物，将来伊子孙恩怨，即由此起。又伊在山东藩司任内，面求赏戴花翎，敢於朕前自述对伊妻言，如不得赏，无颜相见等语，彼时伊毫不知耻，而朕深鄙其人，实自此始也。至其托言梦中神人告以系孟子後身，当传孔子之道。又朕制《古稀说》，而伊乃自号古稀老人，且娶年逾五十之处女为妾，所行种种乖谬，正如少正卯言伪而辨、行僻而坚所必诛者。伊从前经朕保全，休致回籍，本可终其余年，乃恶积贯盈，自行败露，此实天道昭彰，可为天下盗窃虚名妄肆异议者戒！尹嘉铨着即处绞。」

然胶州逄福陔观察则尝告咸阳李孟符主政曰：「嘉铨虽奉严旨，旋蒙赦宥。盖爰书已定之明日，高宗知某之与嘉铨契也，命其往狱宣诏，并齎赐御厨酒肴，阳为己所携入，以与之饯别者。谕令酒罢毋遽就死，先以嘉铨所言，暨饮食与否，回奏俟後命。某遵旨往，有顷复奏，谓嘉铨谢恩就坐，颜色不乱，惟深自引咎，谓负圣恩。凡饮酒三杯，食火腿肥肉各一片。上微哂。俄召嘉铨至，先数其罪，後乃宣旨，赦令归田。又问尚有何奏嘉铨，奏云：「蒙皇上天恩，至於此极，感激之忱，靡可言喻。惟年逾七十，精力衰颓，无以图报，只有及未死之前，日夕焚香叩天，祝皇上万寿，国家昇平，虽至耄期，誓不敢一日间断。」上大笑曰：「汝尚欲活至百年乎？」因挥之出。」

甘肃米捐案乾隆辛丑，大学士阿文成公桂率师剿回，时李侍尧再起为陕甘总督，有旨饬二人查办甘省藩库收捐监谷事。文成覆奏，谓系王亶望在藩司时怂慂勒尔谨奏请开例，且一面奏立规条，一面即公然折色包捐，王得拥厚赀而去。高宗大怒，提尔谨讯之，并将亶望拏交刑部审讯，又令文成侍尧将历任道府之冒销勒贾分肥情形，逐一查明参奏。旋据奏称：「按察使福宁供，开捐之始，即属折色，并无交粮，王亶望将实收总交兰州府存发，各州县或多或少，均藩司主政。至折色银两，并未见补买归仓，多放银抵粮，盘查结报，皆系具文。又据知府宋开煌供，前因炖煌、玉门两县册结，以未经盘查，详请展限，王亶望不准，只得在省出结。又据福宁供，各属报灾分数，俱由藩司议定具奏，又补行取结，并未亲往勘验，放赈亦不监视。亶望若预知被灾轻重，定发实收多少，其为侵浮销蚀，毫无疑义。再亶望於每名监生公费四两外，又加杂费一两，王廷赞复任，又加一两。至此事总不过首府首县数人经手，请将兰州府知府蒋全迪、前任皋兰知县捐升刑部员外郎程栋革职提讯，并王亶望任内捏报之历任道府王廷赞、秦雄飞、福宁等现任官二十一员革职拏办。又丁忧事故之潘时选等一十三员，由吏刑二部查明，一并革职解讯。」

有旨：「蒋全迪、程栋先拏解兰州，王廷赞解交行在，俟王亶望等解到，再行会审。其曾任道府县者，一体拏解严究。王廷赞供出馈送王亶望银两之武威县知县朱家庆、固原州知州郭昌泰、泾县知县邱大英、西宁县知县詹耀琳，分别提取讯供，行在大学士九卿会讯，按律定拟。请将尔谨、亶望、廷赞即行正法，其侵银三万以上之程栋、陆玮、那礼善、杨德言、郑陈善、蒋重熹、宋学淳、李元椿、王臣、许山斗、詹耀琳、陈鸿文、黎珠、伍葆光、舒攀桂、邱大英、陈澍、伯衡、孟衍泗、万人凤等二十犯，其侵银不及二万而任内有建仓侵款之徐任英、陈韶二犯，改为斩监候，入於本年勾到情实官犯内办理。着派刑部侍郎阿扬阿驰驿前往甘省，会同该督李侍尧传旨晓谕，提视行刑。其侵银一万两以上之闵鵷元、林昂霁、舒玉龙、王万年、杜畊书、杨有澳、李本楠、彭永和、谢恒、周兆熊、福明等十一犯，侵银九千至一千两以上之韦瑗、尤永清、万邦英、丁愈、赵元德、顾汝恒、宋树谷、黄道矩、蒲兰馨、章汝楠、侯新、董熙、沈泰、墨尔、赓额、善达、华廷扬、贾若林、庞橒、觉罗承志、李弼、申宁吉、谢廷庸、叶观海、麻宸、张毓林等二十六犯，俱依议斩监候。又冒振不及一万而任内有建仓侵欺银两之钱成均、王旭、陈金宣、宋开煌等四犯，从宽免入本年秋审，仍牢固监禁。」

壬寅，高宗以兰州逆回苏四十三倡乱，时谢桓、宋开煌、万邦英、董熙、黄道矩着有微劳，免死，发往黑龙江充当苦差，遇赦不准援释，所生亲子，亦不准应考出仕。并饬查通案，有无类似谢桓等情，曾经文成上疏声叙出力者，许自行陈诉。又经侍尧复奏，将舒玉龙等二十四犯，照谢桓等一体免死发遣。

方国泰以藏匿祖诗被杖徒乾隆壬寅五月，安徽巡抚谭尚忠具奏歙县生员方国泰藏匿伊祖方芬《涛浣亭》悖逆诗集一案，奉上谕：「谭尚忠奏，已故歙县贡生方芬所着《涛浣亭》逆诗，伊孙方国泰藏匿不报，请将方芬刨坟戮尸，方国泰照大逆知情隐讳，拟斩立决等因，已批该部议奏。据称，方芬诗集内，「征衣泪积燕云恨，林泉不共马蹄新」；又「乱剩有身随俗隐，问谁壮志足澄清」；又「蒹葭欲白露华清，梦里哀鸿听转明」等句，虽隐约其词，有厌清思明之意，固属狂妄，但不过书生遭遇兵火，流离转徙，为不平之鸣，并未公然毁谤本朝也。方芬老於贡生，贫无聊赖，郁不得志，借诗牢骚则有之，况其人已死，朕不为已甚，若如此即坐以大逆之罪，则杜甫集中穷愁之语最多，即孟浩然亦有「不才明主弃」之句，亦概得谓之大逆乎？从前查办河南祝万青家祠匾对及湖南高治清所刻《沧浪乡志》，吹求字句，办理太过，屡经降旨通谕各督抚，勿得拘文牵义，有意苛求，岂谭尚忠尚未之闻乎？此案着交刑部核议具奏，如方芬集内或另有不法之句，不止如摺内所云，该抚未经摘出，抑有不敢陈奏之语，并着该部查明，再行请旨核办。」

旋经刑部遵旨奏称：「方芬系本朝岁贡生，生於明天启年间，殁於康熙二十九年，着有《易经补义》一部，《涛浣亭诗集》一本，又伊七世祖方有度着有《陛辞疏草》一本。方国泰於学臣考试时，将《陛辞疏草》《易经补义》二书呈出，以为一家孝友，请匾奖励。当经饬县查出，方芬《涛浣亭诗》内有「征衣泪积」等句，语意狂妄。讯之方国泰，据云，《涛浣亭》系伊五世祖方芬所着，不知何刊刻，存留在家，只此一本。诗内悖谬之处，因是祖上所着，相隔百有余年，实不能指出作诗本意。至所着「避寇」诸句，幼时曾经祖父言及，康熙初年，闽寇来攻徽州府城，一家逃避，官兵平复，始得回家，这避寇，想必指闽寇等语。臣查前奉谕旨，凡收藏违碍悖逆之书者，俱令及早缴出，仍免治罪。前抚臣业已宣布，该犯读书识字，既将伊祖上所着之《陛辞疏草》、《易经补义》呈求请奖，而於《涛浣亭诗集》独不呈出，其为有心存匿，已可概见，科以应得之罪，夫复何辞？惟如该抚所请，将方芬刨坟戮尸，方国泰斩决，办理殊失持平。查律载，收存违禁之书者杖一百，又大逆知情不首者杖一百，流三千里。此案除方芬久经物故圣恩不加重罪外，方国泰应照律量减一等，杖一百，徒三年。至该抚奏称诗集板片，恐各属搜罗不尽，现在通饬实力查缴，并移咨各省，一体详查焚毁等语，应如该抚所奏办理。」

庄容可以丁文彬书获咎番禺庄容可中丞有恭尝为学使，一日出行，有丁文彬者献书於道左，庄谂其夙有心疾也，置不问。及擢巡抚，则事隔五年矣，而丁之书为人所劾。高宗大怒，下严旨於庄，责令呈进备观览。庄复奏，以寻觅不见为言。高宗谕曰：「丁文彬指斥本朝，妄肆诋讪，庄有恭之意，盖恐进呈此书，则罪戾显然，故藉词寻觅不见，以避重就轻。夫大逆不道之词，岂有曾经寓目致令迷失之理？必系闻信查出，私为销毁耳。庄有恭受朕深恩，不应狡诈为鬼蜮伎俩至是也。其罪不在巡抚而在学政，且欲保全学政俸禄养廉耳。着照伊学政任内所得俸禄养廉数目，加罚十倍。」

浙江州县仓库亏空案乾隆丙午，高宗以浙江州县仓库亏空，特派阿文成公与姜晟、曹文埴、伊龄阿先後驰往查办，伊龄阿遂留浙为巡抚。时诸城窦东皋侍郎光鼐督学浙江，高宗密敕将仓库事据实陈奏。窦乃严劾平阳知县黄梅借弥补仓库为名，科敛肥橐，赃款累累，温旨褒其不避嫌怨。而文成等查覆，则谓无其事，窦具疏抗辩，并亲赴平阳访查。伊龄阿劾其在明伦堂招集生监，询以黄梅劣蹟，答以不知，则咆哮恐吓，勒写亲供，奉旨褫职。伊龄阿又劾其平阳城隍庙多备刑具，传集书役，追究黄梅款蹟，生监平民，一概命坐，千百为羣。及回省时，携带多人，昼夜兼行，致水手堕河淹殒，并有「不欲作官，不要性命」之言。奉旨，将窦拏交刑部治罪。窦抵杭，伊已密遣人守其衙署，忽有归安诸生王以衔、王以鋙，以门生投刺来谒，入内，即脱留棉袄一件，称报老师识拔之恩。拆视之，则皆黄梅按亩勒捐之田单、印票、图书、收帖，计二千余张，密为收存者也。

窦得之大喜，遂奏称黄梅以弥补亏空为名，按亩捐钱，户给官印田单一张，在任八年，侵赃二十余万，因将田单、印票、图书、收帖各检一纸呈递。甫出奏，而伊派员来押解矣。高宗谓：「凡事可伪，而官印与私记不可伪，且断不能造至二千余张之多，况字帖俱有业户花名排号，确凿可据。」因命文成中道回浙，且免窦拏问，同往审讯。文成旋奏黄梅勒借民钱侵用田单公费是实。奉旨伊龄阿与前抚福崧皆严议革职，阿等亦皆议处。窦回京，署理光禄寺卿。

松滋王五子案华亭李深源尝令松滋，有幼孩王五子死於野失耳环衣服一案，李赴尸场相验，归时天寒雨雪，改装易服，率干役私出行。至卜肆中，卜者将阖户，役诡称远乡人，偕外省友来看验尸，天晚腹饥求食，愿出金，卜者欣然为炊黍。因问以近日问卜者多否，卜曰：「少。惟今晨有本处十六七岁童子曰鲜旺儿者来测字，随手检出鴞之鴞字，遂戏之曰有枭首之象。」李问其人何若，卜者曰：「其人曾在王某家为义子，因无状被逐。」问所居，曰：「相距不远。」李辞卜者，率役往觅。至其处，令役突呼鲜旺儿名，其人即於草丛中跳出，惊问为谁。答曰：「我为汝旧隣，隔数年，何即不识耶？今欲往某村，路不熟，倩汝偕往，以钱为谢。」鲜旺儿初犹以路远天晚辞，及出金示之，始诺。旋语之曰：「汝随身物可携行，失之非我事。」鲜旺儿遂於草中拾取一小袋同行。将近传舍，李令役伴先入，更派数役，带至案下，拆阅袋底，得质票，即命取赎，乃耳环衣服也。令尸亲认之，尸亲一见，即号咷，赃已确凿，而犯供坚不吐实。又其体颇瘦弱，难以刑求，李反覆开导，乘其饥渴，以饮食诱之，始供认不讳，遂论罪如律。

张问陶讯盗张问陶以翰林出守莱州，恃才傲上。谒新抚长白某，抚谓其无礼，心甚嗛之，语方伯曰：「张守，书生耳，太守为一郡表率，能胜任耶？」方伯曰：「张守虽书生，尚不误民事。」会有剧盗桀骜狙诈，屡翻屡断，承讯官皆莫可如何。抚又谓方伯曰：「君谓张守不误民事，渠如能定谳，当令赴任，否则将登白简也。」方伯商诸廉访，延张至臬署讯盗，佥问：「其几日可结？」曰：「三日足矣。」又问：「需用何刑？」曰：「刑具用时再议，最要者，金华极精乾脯一大盘，绍兴佳酿一大瓮，聊助谈锋，断不可少。」翌辰，张至臬署厅事，箕坐炕上，几置金华极精乾脯一大盘，阶置绍兴佳酿一大瓮，一僮扇炉暖酒，一僮执壶侍侧，一书吏在旁录供。呼恣跽於前，左手把杯，右手翻阅案牍而问之曰：「汝郯城人耶？」盗曰：「然。」「汝年几何矣？」曰：「三十有七矣。」「汝居乡乎，城乎？」曰：「居城。」「汝有父母乎？」曰：「小人不幸，父母俱亡矣。」「汝有兄弟乎？」曰：「兄弟三人，小人其长也。」「汝有妻子乎？」曰：「小人有二子，长年十八，能猎兽矣，幼年十三，尚未能猎兽也。」「汝家何业也？」曰：「无所事事也。」时方伯、廉访皆在屏後窃听，以张素工言语，必能摘奸发覆，不意所问皆琐事，恐不能结，深以为虑。越日，张又至臬署，问盗曰：「汝郯城人耶？」盗对曰：「然。」「汝年几何矣？」曰：「小人今年三十有九，明年且四十矣。」「汝居乡乎，居城乎？」曰：「居乡。」「汝有父母乎？」曰：「父早亡，母已下堂矣。」「汝有兄弟乎？」曰：「兄弟三人，小人其次也。」「汝有妻子乎？」曰：「小人有一子一女，皆孩提也。」「汝家何业也？」曰：「薄田数亩，务农为业也。」至第三日，张至臬署，方伯与廉访问曰：「君言三日了结，今三日矣，果能了结耶？」张笑曰：「今日下午当可了结，请无虑。」因传谕预备刑具，听候结案。乃至客厅，仍箕坐炕上，以乾脯下酒，呼盗跽於膝前，问曰：「汝郯城人耶？」盗曰：「然。」「汝年几何矣？」曰：「去年四十，今又添一岁矣。」「汝居乡乎，古城乎？」曰：「时而居城，时而居乡也。」「汝有父母乎？」曰：「小人有母，年逾七十矣。」「汝有兄弟乎？」曰：「小人有两兄，皆亡矣。」「汝有妻子乎？」曰：「小人有子，呱呱在抱也。」「汝家何业也？」曰：「无田可耕，渔而或樵也。」日晡，命僮取巨觥来，连满饮三巨觥，命将酒脯撤去，传集皂隶，备刑具听用。乃正色危坐而语盗曰：「我观案牍，前承讯各官所谳，一一属实，汝何屡断屡翻也？人谓汝桀骜狙诈，实不谬。我与汝絮语三日，皆家常琐事，三日所答，前後迥不相符，琐事尚如此反覆，况正案耶？汝果从直吐实，尚不愧为好汉，如再敢饰言强辩，我即将三日所答琐事，以证汝之反覆，虽严刑处死，亦不为过，汝须自忖，毋自讨苦吃也。」盗犹欲强辩，张叱左右施严刑，毙命勿论。盗急叩头乞命，愿吐实，誓不再翻。张大喜，立命画供，案遂结。问陶，字船山。

庄绳祖破疑案乾隆时，庄绳祖为交城知县，一少女杀於野，庄集村人履勘。某某二人者，视速而唇动，庄疑之。密召女父母，问：「识此二人否？」曰：「是日黎明殓尸时，实见二人踞於高阜。」庄曰：「地甚僻，时又绝早，不宜有人至，必杀人者内怯，於此侦探耳。」命擒而严诘之，果二人欲行强暴，女不受污而被戕也。

燕某缢其妻及其弟妇，诬邻人威偪致死。庄验之，则二妇共缢一索，足离土床二尺许，旁置一矮木几，庄卒然问曰：「几非本在此者乎？然则二妇之死，汝为之耳，何诬邻为！」燕坚不承，曰：「此易知耳，果自缢，必有承其足者，非偪之使缢，抽几而何！」燕辞塞。盖二妇皆不谨，燕故偪其死，适与邻有隙，遂诬之也。

李赓芸自缢案乾隆朝，嘉定李赓芸官福建汀漳龙道，时龙溪县有械鬬事，令黄某，懦不能治。有候补县朱履中者，内狡外质，李不知也。请於上官，以朱往，朱莅任数月，亦不办。李擢藩司，以朱无能，左迁其官。朱尝亏盐课五千金，漳州守毕所譡曾纳朱贿，李之仆曾以修船乏款，私贷朱资。至是，朱愤无所泄，揭於两院，谓亏帑由道府婪索。总督汪志伊修旧怨，乃解李任，授意福州守涂以輈，使严诘之。促对簿，李愤，自缢死，士民呼号於门。事上闻，令侍郎熙昌王引之出按，抵朱法，督抚均谴斥有差。

闽中亏空案乾隆末，闽中亏空案发，州县伏法者二十余人，藩司以惊怖死。臬司以冤杀七命为人举发，时甫擢陕藩，已起行，复奉部文，追回正法，道府俱褫职。总督伍拉纳、巡抚浦霖并逮问入京。高宗震怒，廷讯日，施大刑。越日，即抽赴市曹，时伍两目耿耿，犹能左右视，浦右腿已夹断，横卧车中，奄奄一息矣。当日总理清查局者，为田方伯凤仪，天性峻刻，勾稽出入，皆就现亏为断。又以迫促了事，其中应划应抵者，皆未及详慎分清。既撤局，总计库款，乃浮出数十万金。又有古田令塔伦岱者，以满洲孝廉起家，亏项皆有款可抵，不及查出，遂拟绞决，而死者不复生矣。

此案实发自福州将军魁伦。时闽省吏治极敝，仓库皆空，魁伦镇闽日久，知其详，而幕友林樾亭之章奏，敷陈又至详尽。奏入，大动上听，立授魁以闽督，使穷治其事，遂成大狱。未几，魁授川督，以教匪偷渡嘉陵江失机伏法。时林甫选四川彭县，调江津，旋被檄委办藏务，卒於西陲边外。

山东奸杀案乾隆时，山东某县乡民某家尚温饱，有一子，娶妇貌颇佳，逾半年归宁。既匝月，子控衞往迎，距妇家可二十余里，半途经古墓下，树木重蔽，相传有妖。妇入榛莽溲焉，夫控衞以待。少顷妇出，所着袴本绿色，忽易为蓝，心疑一时目眩，未之诘，察其神情瞀惘，亦异平时。抵家，乘间语父，父曰：「安得有此！」并置不问。翁妪故与子对房居，晚饭毕，以子妇初远归，促令早息。夜半，翁妪见子舍尚有灯光，窃意何事复起，旋闻有声似鸟鼓翼，继而噭然如怪鸱怒号，破窗飞出。急起视，则窗开，子已破腹死於床，妇失所在矣，箱箧床帐，并皆完好，惟少一护褥布单。官往验之，绝无端绪，於是哄传某村妇为妖摄去矣。阅数年，有某令新莅任，细阅案卷，唶曰：「此奸杀也。妖摄人，能死其夫，即杀矣，岂能持刀割腹？且摄布单胡为？」遂拘两造重鞫之，问：「有村民无故外出久不归者否？」妇父言：「有某村某戚出已数年。」问：「在案前乎？」云：「约畧同时。」令曰：「盗在此矣。」乃拘戚之父母，详问平日出游何处最熟，遣役随往踪迹之。至清江浦，见一妇当垆，酷似女，须臾夫至，果某戚也。拘解归讯，则妇素与戚奸，道出塚间，借作疑阵，为劫杀远窜之计。是夕，先启户出妇，而己作破窗飞逝状以示怪异，布单血污，不类妖噬，故卷之而去也。

段起玲以由衷言褫贡生段松庐名起玲，乾隆时之新化岁贡也。刚介狷狭，其学以坚苦朴实为主，躬耕授徒以养母，非其力不食，非其人不交。着《由衷言》内外篇，自道所得，亦心斋、二曲、刚主诸人之流也。尝於众中面讦人过，为怨家所忌，阴结其徒，挟所着内外篇，以诽谤上告。时书禁甚严，几蹈文网。当事有知之者，按其书，实无狂悖语，乃坐其徒以诬告罪，然松庐之贡生亦被褫。

汪龙庄折狱萧山汪龙庄大令辉祖，由名幕而为循吏，所着《学治臆说》、《佐治药言》，风行海内。有无锡县民浦四童养妻王氏与四叔经私事发，依服制，当拟军，汪以凡上。常州守引服制驳，汪议曰：「服制由夫而推，王氏童养未婚，夫妇之名未定，不能旁推夫叔也。」臬司以王氏呼浦四之父为翁，翁之弟是为叔翁，又驳。汪曰：「翁者，对妇之称，王氏尚未成妇，则浦四之父，亦未为翁，其呼以翁者，沿乡例分尊年长之通称，乃翁媪之翁，非翁姑之翁也。」抚军因王氏为四妻，而童养於浦，如以凡论，则於四无所联属。议曰：「童养之妻，虚名也，王习呼四为兄，四呼王为妹，称以兄妹，则不得科以夫妇，四不得为夫，则四叔不得为叔翁。」抚军以名分有关，又驳。议曰：「礼，未庙见之妇而死，归葬於女氏之党，以未成妇也。今王未庙见，妇尚未成，且记曰：「附从轻」。言附人之罪，以轻为比，书云：「罪疑惟轻」。妇而童养，疑於近妇。如以王已入浦门，与凡有间，比凡稍重则可，科以服制，与从轻之义未符。况设有重於奸者，亦与成婚等论，则出入大矣。请从重枷号三个月，王归母族，而令经为四别娶，似非轻纵。」议上，韪之，遂得批允。

国泰以交通和珅伏法乾隆时，昆明钱南园通副澧尝奉命察出东巡抚国泰贪秽状，微服止良乡，见有豪仆过，迹之，则大学士和珅使通书国泰者也。未几仆还，叱止之，搜得私书，中多隐语，立奏之，国泰卒伏法。

阿睦尔撒纳子永锢於狱阿睦尔撒纳叛，妻子为舒文襄公所擒，其少子某时甫周晬，高宗怜之，命贷其生，但永锢於狱。年四十余，尚在囹圄，嘉庆甲子乙丑始卒，狱中皆推为祭酒。

嘉庆戊午湖南科场案嘉庆戊午湖南乡试，有富家子傅进贤贿藩胥，割卷面以黏他卷，时粗拟名次，久之，所黏卷竟中解元。先是，湘阴彭莪为制蓺有名，罗典主讲岳麓书院，雅爱重之，闱後呈所作，罗决为必售，而榜揭无名，方甚惋叹。及见墨卷，彭作具在，而名则非，大骇，告湘抚，穷治之，尽得吏奸利状。傅惧，愿为彭援例捐道员，更与万金及美田宅，戚友关说百端，彭意颇动，罗持不可，狱遂具，胥与傅皆论斩。

和珅狱事嘉庆己未，仁宗赐和珅死，其供词以奏摺楷书之，李孟符主政曾见四纸於京师，非全案，且与世传籍没之清单不同，盖尚未吐实之初供也。而珅之狱事，亦可藉见一班矣。

一纸系奉旨诘问事件，凡两条，一问和珅：「现在查抄你家产，所盖楠木房屋，僭侈踰制，并有多宝阁及隔段样式，皆仿照宁寿宫安设。如此僭妄不法，是何居心？」一问和珅：「昨将抄出你所藏珠宝进呈，珍珠手串有二百余串之多，大内所贮珠串，尚只六十余串，你家转多至两三倍，并有大珠一颗，较之御用冠顶苍龙教子大珠更大。又真宝石顶十余个，并非你应戴之物，何以收贮如许之多？而整块大宝石，尤不计其数，且有极大为内府所无者，岂不是你贪黩证据麽？」

一纸系和珅供词，凡三条：「奴才城内，原不该有楠木房子，多宝阁及隔段式样，是奴才打发太监胡什图到宁寿宫看的式样，仿照盖造的，至楠木，都是奴才自己买的。玻璃柱子内陈设，都是有的，总是奴才糊涂该死。又珍珠手串，有福康安、海兰察、李侍尧给的，珠帽顶一个，也是海兰察给的。此外珍珠手串，原有二百余串之多，其馈送之人，一时记不清楚。宝石顶子，奴才将小些的，给了丰绅殷德几个， 「 丰绅殷德为和珅子，即尚和孝公主者。」 其大些的，有福康安给的。至大珠顶，是奴才用四千余两银子给佛宁额尔登布代买的，亦有福康安、海兰察给的。镶珠带头，是穆腾额给的，蓝宝石带头，系富纲给的。又家中银子，有吏部郎中和精额於奴才女人死时送过五百两，此外寅着、伊龄阿都送过，不记数目。其余送银的人甚多，自数百两至千余两不等，实在一时不能记忆。再肃亲王永锡袭爵时，彼时縕住原有承重孙，永锡系縕住之侄，恐不能袭王，曾给过奴才前门外铺面房两所。彼时外间不平之人，纷纷议论，此事奴才也知道。以上俱是有的。」

又一纸亦系供词，而问词已失之，凡十四条：「大行太上皇帝龙驭宾天，安置寿皇殿，是奴才年轻不懂事，未能想到从前圣祖升遐时，寿皇殿未曾供奉御容。现在殿内己供御容，自然不应在此安置，这是奴才糊涂该死。又六十年九月初二日，太上皇帝册封皇太子的时节，奴才先递如意，泄漏旨意，亦是有的。又太上皇帝病重时，奴才将宫中秘事，向外廷人员叙说，谈笑自若，也是有的。又太上皇帝所批谕旨，奴才因字迹不甚认识，将摺尾裁下，另拟进呈，也是有的。又因出宫女子，爱喜貌美，纳取作妾，也是有的。又去年正月十四日，太上皇帝召见时，奴才因一时急迫，骑马进左门至寿山口，诚如圣谕，无父无君，莫此为甚，奴才罪该万死。又奴才家资金银房产，现奉查抄，可以查得来的，至银子约有数十万，一时记不清数目，实无千两一锭的元宝，亦无笔一枝墨一匣的暗号。又蒙古王公，原奉谕旨，是未出痘的，不叫来京。奴才无论已未出痘，都不叫来，未能仰体皇上圣意。太上皇帝六十年来，抚绥外藩，深仁厚泽，外藩蒙古原该来的，总是奴才糊涂该死。又因骽痛，有时坐了椅轿，擡入大内，是有的。又坐了大轿，擡入神武门，也是有的。又军报到时，迟延不即呈递，也是有的。又苏淩阿年逾八旬，两耳重听，数年之间，由仓场侍郎用至大学士兼理刑部尚书。伊系和琳 「 珅弟也。」 儿女姻亲，这是奴才糊涂。又铁保是阿桂保的，不与奴才相干，至伊犂将军保宁升授协办大学士时，奴才因系边疆重地，是以奏明不叫来京。朱珪前在两广总督任内，因魁伦参奏洋盗案内奉旨降调，奴才实不敢阻抑。又前年管理刑部时，奉敕旨仍管户部，原叫管理户部紧要大事，後来奴才一人把持，实在糊涂该死。至福长安求补山东司书吏，奴才实不记得。又胡季堂放外任，实系出自太上皇帝的旨意。至奴才管理刑部，於秋审情实缓决，每案都有批语，至九卿上班时，奴才在围上，并未上班。又吴省兰、李潢、李光云，都系奴才家的师傅，奴才还有何辨呢？至吴省兰声名狼籍，奴才实不知道，只求问他就是了。又天津运同武鸿，原系卓异交军机处记名，奴才因伊系捐纳出身，不行开列，也是有的。」又清单一纸，开列正珠小朝珠三十二盘，正珠念珠十七盘，正珠手串七串，红宝石四百五十六块，共重二百二十七两七分七厘。蓝宝石一百十三块，共重九十六两四钱六分八厘。金锭金叶二两平，共重二万六千八百八十两，金银库所贮六千余两。

吴中杖责诸生案嘉庆己未夏，吴中有杖责诸生之狱，其详见王述庵少司宝《与平恕书》。书云：「违晤经时，伏谂执事兴居安豫。弟以鼎湖大故，匍匐入都，前日始回南下，备知诸生获罪，深为骇异。诸生寒士居多，求贷於富户，乃事理之常，伊等或以教课为业，或以笔墨为生，无力偿还，亦其常分。赖有父母师保之责者，正宜加之怜惜，或代为宽解，或再为分限，卑得从容措缴。即使伊言粗率，亦何至不能稍贷，乃至扑责寒士，以媚富户，实无情理。此非该令平日与富户交结往来，受其馈贿，即系意存庇奸，为事後得钱之计，情事显然，不待推求而可见。诸生之不平则鸣，有何足怪？惟是时承审之员，非该令平日结纳之上司，即系狼狈为奸之寅好，臬司将赴湖南，不顾其後，而巡抚初莅新任，以至四出查拿，牵连数十，掌嘴销顶，凌辱不堪，成何政体？当今律令内，从未有生员贷债不还遂致责革之条。若以聚众为名，亦当视其应聚与否耳。汉时太学生举幡阙下，见於《汉书》不一，唐之太学生为阳城而聚众，宋之太学生为李纲而聚众，至周朝瑞等为赵汝愚而聚众，史册载之，不一而足，以为美谈。盖凡事必先定其是非，如诸生理屈词穷，纠众以挟制县令，从重惩之，宜也；若县令先以挟私违制，则人人有同心，岂能默尔？一呼百应，吁告上台，以求判断，自无不可。斯时即宜告承审各员，研究富户平日与该令有无结交，何以讨好如此？果无他故，然後科以性情凶暴违制擅责之咎，仍另为该生起限，宽缓清还，诸生自必欣然而散，何至成此大狱，使士民重足而立也？往在京口，那绎堂司空言宜抚军为人仁厚，刘竹轩仓场亦言其老成精细，昨过苏相见，谦和恭敬，抑然自下，实有古贤臣风范。特其时两司未到，狱案已定，而执事又无一言救正，纵地方官之所欲，恣其蹂躏，此必非抚军之本意也。今者荷蒙皇上垂照如神，洞烛其违制擅责之由，降旨再饬制军研审，制军居心公正，未必谓然。然成事不说，是否覆盆能白，尚未可知。傥执事以系铃者解铃，则日月之更，民皆仰之矣。弟此次进京，仰见皇上典学右文，而王韩城、刘诸城二相国，以及石君冢宰、绎堂司空，赞翊熙朝，爱才好士，力持大体，恐承旨之下，於此亦不慊然。弟见数十年来，小省学政，职分本微，奉督抚如上司，与州县相结纳，甚至幸其嘑尔蹴尔之助，媕婀唯诺，殊为可耻。若江浙学差，皆三品以上大员，出膺任使，地分既高，卓然自立。故遇有诸生品行不端者斥之，学业不进词章不上者令广文夏楚之，其余则是曰是非曰非，所以重人材而励廉耻。今执事久以词林雅望，洊受上知，冀旦夕入赞纶扉，惟是扶持士类，主张名教，庶可与石君诸公相见耳。至近年州县所以鱼肉诸生，其意盖在立威，威立而诸生箝口结舌，则庶民何敢出而争控？是以狱讼之颠倒，徵收之加耗，无所不至。比者言路大开，江南漕政，横徵重敛，已一一仰叨圣鉴，故制府亦力为振作，今冬定作清漕之局。但州县或有阳奉阴违，倍收多取，恐生监连名讦告，而州县指为哄堂闹事者甚多，未知执事可能究其事否？俟案定而後量加董戒，抑或如此案不科州县之失，而即科诸生之罪，若仍助其焰而长其气，则吏治之坏，不知伊於何底也。弟陈臬三司，且於大理署都察院刑部三法司，均为堂上官，所见生监控告之案，不胜枚举，然未见有人因其抗令而右袒之至於此者。弟与缘事诸生，并无门生故旧之雅谊，一至苏州，即知此案已上闻，并荷圣明指摘，所以不辞饶舌者，实以此案追债事轻，关於士气者大，而关於将来漕弊者尤大。且为执事风节所关，夙叨世好，度无肯效忠告之谊者，故忘其愚戆，用布区区。如或以规为慎，则韩文公之《诤臣论》、欧阳公之《与高若讷》及《与杜祁公》、《论石介书》，取而研之可也。」

李毓昌被鸩案嘉庆戊辰，淮阳水灾，振务既已，委江宁候补县即墨李毓昌往查山阳。李携其仆李祥、顾祥、马连陞三人以从。既至，寓善缘庵，历各乡，知浮开振户无数，笔记之，将为禀揭地也。

李祥最狡黠，得笔记，潜告其友包祥，包为山阳令王伸汉之仆，遂告伸汉。伸汉惧，因李祥以贿毓昌，绝之，伸汉益惧，召李祥，授以谋，使鸩之。事竣，毓昌将行，十一月初七日，伸汉置酒为饯，及醉归，渴而索茗，李祥进一瓯，嗅之知有异，不饮，乃强灌之，遂仆地，少选，七窍流血，死矣。李祥乃与顾祥、马连陞同举其尸，悬之於梁，以主人自缢奔至县请验，伸汉至，赠棺殓之。

越十二日，毓昌之叔泰清至自即墨，知毓昌已死，谒伸汉问状，曰：「自缢也。」问其仆，曰：「散矣。」泰清谋归其丧，伸汉馈百金，曰：「归宜即营葬。」泰清持丧妇，夫人林氏夜梦毓昌诉冤，异之。一日偶检遗箧，见蓝表羊裘多皱痕，一若仓卒所置者，出之，见襟袖有异色，渥以水，水赤，嗅之，臭而腥，审为血，大骇。奔告泰清曰：「夫其冤也。」泰清审之确，启棺验之，尸未腐，面涂石灰，胸置小铜镜及符籙，心腹指尖皆作青黑色，以水濯之，石灰去，面色亦然，双拳握焉。

至是，泰清乃以雪冤自任，入都，控之都察院。事闻，得旨，由山东巡抚吉纶提李毓昌屍棺详检具奏，原告李泰清带往备质。伸汉闻之，遍赂上下。验之日，巡抚以次咸集，以水银洗刷，遍体青黑，毒伤显然，复蒸检之，剔其骨，则两肋两锁子黑如墨，藩司某谓实被毒身死也。纶复奏，奉旨提各犯入京，交刑部讯问，冤始大雪。李祥、顾祥、马连陞均凌迟处死，并派刑部司官押解李祥至山东，於李毓昌墓前，先刑夹而再处死，并摘心致祭焉。包祥、马连陞、王伸汉均斩决，淮安守王毂绞决，江督铁保、同知林永升均革职，戍乌鲁木齐，苏抚汪日章革职，宁藩司杨护、苏臬司胡克家均革职留河工效力。其余佐贰杂职，获徒流杖责者八人。惟教谕章家璘，查无受贿分赃，亦无浮冒，得旨送部引见，以知县用。案既定，复特旨赠毓昌知府，赐其嗣子李希佐举人，一体会试。泰清本武庠生，亦赐武举人。仁宗且御制《悯忠诗》三十韵，勒石墓表以旌之。

仁宗平某妇冤狱嘉庆丙子，畿辅某邑有某甲者，以窝赌为生，为暴於一邑。某乙亦博徒也，素畏甲，一日甲乙偶语，乇一少妇过其旁，甲睨而艳之，问乙曰：「此谁家妇？」乙曰：「吾妻也，适自母家回耳。」甲因戏语之曰：「尔乃有此妇耶？老子今夕当往汝家一宿。」即以钱二千授之。乙受钱，有难色，附甲耳语曰：「妻性刚，恐不易服，当先归与婉商之。」甲笑诺。乙归家，未及言，妻即怒叱曰：「尔不事正业，而日与强暴为伍，今之眈眈视我者，岂人类耶！不速绝之，祸无日矣。」乙气慑，竟不敢言，奔告甲，请姑缓。甲不可，曰：「老子岂施钱赈贫者耶！」更与钱二千，促之归，曰：「不得当，毋相见也。」乙私庆得钱可从博，携以归，告妻曰：「今日博胜矣。」妻以乙每博未尝不负，今安得有此，苦诘乙钱所自来，乙不承，而词色慙沮不自胜，妻益疑，度其必自甲得来，忆日间眈视事，则大恐。乃阴怀匕首自衞，衵衣上下，皆以针线缝纫甚固，事讫，乃闭门假寐，以观其变。

夜将半，必闻叩门声，乙故语妻，谓将起溲，遂起，出门去，妻急起，尾其後。乙启户，见甲小语曰：「床上卧者是也，尔第伪为吾者，事毕即出，慎勿与言。」方二人小语时，妻已伏户後，备闻之，即出匕首以俟。乙手牵甲袂入户，妻以为前行者必甲也，以匕首力刺之，乙大呼倒地，甲急遁去。妇知其误也，乃大哭。比隣惊起，见乙死於地，而妇挟利刃，疑为有奸，鸣之官。官诘妇，妇以实告。乃捕甲至，则曰：「戏语诚有之。然谑耳，未尝往其家也。」甲故与吏役交结，多为之道地者，官信之，竟释甲而施妇以严刑。妇备受毒楚，然终矢口不移，官竟以因奸谋杀定案，奸夫获日另结，而置妇极刑。

事闻於朝，决有日矣，仁宗慨然叹曰：「好人诚难做乎！」刑部堂官不解，请其故。仁宗曰：「是烈妇也，奈何刑之？甲欲强奸，乙殆卖奸，甲不强则乙不卖，乙不卖则妇不杀，妇之杀甲，非杀乙也。乙之死，虽妇杀之，实甲杀之，不诛甲而诛乙之妇，可谓平乎？且未得奸夫主名，而即坐人以极刑，何以风示天下！使妇女知保全名节之可贵耶？宜以刑妇者刑甲，而旌妇以彰其烈，庶足蔽甲之辜而服乙之心。」尚书侍郎皆骇汗伏地，不敢仰视者久之，遂遵旨改谳。

彭两峯审石长沙彭两峯农部永思署云南嵩明州，至省，适某官解饷失银二百，得一石，絷驘卒属治之。彭察石有虫窝纹，问卒曰：「驘曾骑否？」曰：「某日出某店即骑，因载石舆中，途遇石类者取之，至某店屋後，得石绝类，置袖中。」呼店主与某官从者云：「看我审石。」取十数石令比较，皆曰：「不类。」出袖中石示之，则曰：「类。」曰：「此石何以出尔屋後？」乃顿服。

刘世澜佐治灌阳狱嘉庆时，刘世澜挟法家言游粤西，以赞治灌阳狱有声。时令灌阳者为杜某，灌阳多山，旁县民相率至，即灌阳垦山为生。王乙者，孑身来某山，庐焉。乙有族子曰大者，岁或再三至，至则留乙所数日乃去，近山居人多识之。久之，或怪乙数日不出，即山视之，入其庐，尸赫然在牀而无首，居人集视，曰：「祸矣。」一人曰：「不如瘗之。」乃醵钱而瘗之。久之，大至山，居人告曰：「若叔病以某日死，吾侪葬之矣。」大求其所，哭之去。数日复至，为居人设食，居人或不欲往，固邀之，徧觞居人，极道居人德。食已，延至瘗所，曰：「将以叔归葬。」居人愕曰：「既葬，何必归？」大不可，出棺，曰：「叔贫，不知何以敛也。」将启视，居人益窘，然未有以止之。既启棺，大曰：「首安在？」居人不得已，实告之，大哭曰：「是不得不累诸君矣。」居人大惧，谋贿大寝其事，使人私焉，强而後可，顾所欲奢，居人不能给。事闻於县令，令悉逮居人讯之，无迹，久之，居人或不胜搒掠，自诬杀乙，求其首，不能得。於是瘐死者二人，狱卒不具。

越数月而杜宰灌阳，刘入杜幕，阅狱词，反覆之，谓杜曰：「狱有疑。」杜曰：「何也？」刘曰：「居人之死者二，是不当从居人求之矣。」杜曰：「奈何？」刘曰：「视大，非能以叔归葬者，然且固出之，固启之，是知其无首也。庸知非大杀之乎？又有疑者，人死不见首，何以必知为乙？居人之以为乙而瘗之也，有验乎？」杜乃集居人讯之曰：「若始何以知死者乙也？尝检其体辨之乎？」皆曰：「仓卒不知出此，虽然，视其衣，则乙也。」杜告刘曰：「居人曰衣固乙也。」刘曰：「他有验乎？」曰：「无。」刘曰：「是未可知。虽然，大知死者无首也，可以此求之。」明日，刘与杜谋，悉召隶，诫之，杜出坐堂皇，隶数十人侍，召大，跽於左，居人跽於右。杜曰：「是狱也，今知之矣。今日不承者，必毙之木下。」顾隶取大刑具，堂上下大声应之。大刑具至，以告，堂上下又应之，居人股栗，大亦失色。杜乃谓居人曰：「乙首安在？」皆号曰：「不知。」杜曰：「若曹固不知也。」乃谓大曰：「而知之。」大瞠目。杜厉声诃之曰；「而杀之，而不知耶！」大俛首曰：「无。」杜曰：「而贫，不能以叔归葬，而知棺无首也，固启之何也？」大不能答。杜顾隶曰：「刑之，是固杀其叔者也。」大战栗，顿首曰：「叔固在也。」杜愕，因曰：「固知而叔在也，今安在？」大曰：「在小人家。」杜曰：「而家几何人？去此几何？」大曰：「家某县某乡，百里而近，有妻，一子幼。」遂以大付狱，谓居人曰：「苦若曹矣。」皆感泣叩首不已。杜曰：「虽然，乙不获，狱不白，谁识乙者，速捕之。」即选隶四人，偕居人往，别遣牒某县。居人与隶即夜抵大家，迟明，叩其门，门启乙出，见居人，不能隐，遂拥之行。至县，随而观者数千人，讙言王乙在也。一讯，皆具服。

先是，有男子不知何许人，独行，避雨於乙庐，会暮，求止焉。大适在，窥客囊有金，与乙谋杀之，被以乙衣，匿其首，遂以其囊遁。久之，微闻居人以为乙而瘗之也，将以此求贿於居人。至是，讯得首，合之，是狱具。粤人籍籍称杜神明，既而闻之曰刘之谋也。

童槐清理积案嘉庆己卯、庚辰间，鄞县童槐方以勤慎受天子知遇，仁宗念山东积牍如山，清厘不易，以童任东臬。每案，辄奉特旨专交审讯，定议後，即单衔奏结。在任一载，凡二十余年之积案千余起，悉以结，释狱囚无罪者一千三百余人，并审结本任内案一千八百起，自此中外忌嫉。仁宗宾天，即调任湖北，旋授通政司副使。明年，被旧属诬讦，经吏议，遂降四级调用。

瞽者拐妇案杨稷宰甘肃之会宁，尝行泾固间，见瞽者挈一少妇行山谷中，妇容甚戚，而瞽者貌狞恶，疑之。默察其举动，又似目能视者，审非善类，执而讯之，一诘即服。盖妇家靖远，从父就食他邑，适与瞽偕行，瞽故能视物，其瞽者伪也。至中途，杀女父於古庙，而迫妇使为妾。於是置瞽者於法，返妇靖远。杨以此狱，例得进一官。时邑宰某方罣部议，将降调，杨以狱让之，某得以无事。稷，字事可，武进人。

渭南朱某冤死案嘉庆庚辰，陕西渭南县富民柳全璧以索债事殴死佣人朱某，乃重贿县令徐润，诬为朱某自跌伤，已完案矣。朱之妻子上控，抚院改委他县令姚洽另审，柳复广通贿，巡抚朱勳、布政使邓廷桢皆有所染，洽承意指。朱妻方临蓐，命差役凌逼赴审，致伤风死。其戚马某屡控，洽加以严刑致毙。朱某有侄，已受贿私和矣，村民不甘，羣聚诟之曰：「汝不上控，吾侪即分汝尸！」朱侄不得已，入京上控。御史王松年密劾之，仁宗命那绎堂制府成驰驿往讯，尽得其实，全璧抵死，洽、润等论戍，勳、廷桢降革有差。

朱毛里案嘉庆时，浙中悬重赏以购朱毛里。会学使者校士杭州，有童生某，倩人顶替入场获售，名列第一。已而为人告发，学使怒，除其名，将治罪，某逸，命仁和、钱塘两令捕之。而某有友数人在西湖读书，某投之，其友恐外室有人往来，匿之庖，以为如是而逻者无可踪迹矣。不意邻屋数椽，有钱塘幕友方僦居以安顿其细小，一日，其仆婢辈开窗遥望，忽见一衣冠中人下与供刀匕者为伍，疑为朱，以告幕友，觇之信，告令。令以关系重大，迟或远扬，遂请兵乘夜出城，围其室，缚之以归。而某不之知，初犹支吾掩饰，继而忽闻欲其承为朱，乃大骇，吐实，而顶替之案遂结。湖州北门外有一庵， 破屋数椽， 仅蔽风雨， 一僧居之， 耕田自给。 一日， 来一行脚僧， 云数年前与之同受戒於杭州某和尚者， 留十余日而去。 不一月， 忽杭州委员挈是僧来湖， 云是僧在杭州首告朱， 现匿湖州北门外某庵。 大吏命湖州守会营率兵捕之， 比至， 穷搜无所得， 严鞫庵僧， 则不知朱为何许人。 转诘行脚僧以此语何自来， 则云：「吾亦何尝知有朱？ 特前至杭州， 於城门见其图形， 比入城， 冲钱塘令节， 惧遭鞭箠， 故造为此语， 以冀免一时之责耳。 」遂解二僧於杭， 後一以诬告获罪， 一以无辜释回。 然湖州僧事虽得白， 而庵中所有，已为兵役席卷一空矣。

杭州城门，驻防将军主之，非有大事，夜不轻开也。捕朱之年，突有一绍兴人夜半叩城门，云得朱消息，特来报知。守城者不敢懈，奔告将军，令放之入，诘以朱所在，则云在绍兴某村某家。乃即知会抚军，悉发抚标兵，连夜渡江至某村，围其家，无少长男女，悉缚以归，哀号之声，彻於道路，而当事者不顾也。鞫治久之，乃知其人为村中富家，来告者即其家之佣工，数日前构有小忿，思欲借此以倾陷之，而非真有所谓朱也。遂置来告者以法，而其人得扶老携幼，生出狱门，然归家，则故居半成瓦砾，田园悉就荒芜矣。

刘第五案刘第五，教匪林清党也。林事平，刘逸，奉旨各省协擒，悬重赏。叶县廖思芳欲以奇功自见，日宿旅店。有口操齐音之伟男子，腰悬利刃二，胸间刀箭瘢历落，廖急出呼骑士兜擒之，问其名，曰刘第五，亟送之县。既定谳，解刑部。而曲阜孔氏上言，廖所获者，孔氏佃农之刘第五，非教匪逸酋之刘第五也。仁宗怒，集廷臣鞫问，如孔言，乃释刘而系廖，後瘐死於狱。新郎被杀案嘉庆时，浙江某县乡人有娶妻者，合卺夕，新郎自洞房出如厕，至夜半，家人皆倦卧，始闻新郎入房。黎明，家人起，见洞房已开，询知新郎早出门矣，亦未以为异也。既而数日不归，咸诧之，迹至厕，忽於积薪下见一尸，则新郎也。大骇，诘新妇，云：「花烛之夜，新郎入房，片时即入厕，夜半始入房就寝。天将明，详问我金银首饰共若干，藏何所，我一一告之。彼云性喜早起，嘱我且睡，少顷则闻其已出。今检视首饰，皆无有矣。」家人问其状貌若何，答云：「夜半灯影朦胧，未能谛视，但见右手六指。」盖新郎如厕时，适有贼藏厕中，欲俟夜深行窃，既见新郎，恐其号而执之也，遽前搤其项杀之。因假其衣，以入洞房，次晨席卷而去。时村中有一六指人，素为众所不齿，家人闻新妇言，以为必此人矣。遂鸣之官，捕六指人加以刑讯，遂自诬服。狱既具，论如律。新妇以新郎既死，复遭污辱，遂自缢。新郎之母惟一子，见子妇俱亡，亦自缢。越数年，郡人有商於闽者，遇一人於逆旅，询之，同乡也。其人忽问曰：「吾乡有一新郎被杀之案，其贼已得否？」郡人曰：「狱早定矣，贼且伏诛矣。」其人面有喜色。方盥沐，不觉自匿其右手，骤视之，六指也。郡人觉有异，因穷诘之，且告以：「有人抵死，今虽告我，何害？」贼具吐其实。盖贼与新郎相隔一村，自杀新郎後，远适闽，既遇乡人，乃欲探知确耗也。郡人许以不泄，而阴遣人报本地有司执贼，一讯即伏。闽省督抚为之具奏，移案至浙江核办，论贼如律。於是知县以失入抵罪，自巡抚至知府，皆照例议处。

宋霭若赋诗问案嘉庆朝，宋霭若任四川简州牧，有积案猾贼，不畏严刑，以不能得其实，乃於公案取锦笺十幅，诗韵一部，前列四役，旁侍一童以讯贼。贼无言，先作绝句二首，再讯之，贼无言，继作五七律各一首，又讯之，贼无言，乃作短古一首，贼竟无言，更作长七古一首，朗诵不已，遂不复讯。时漏已三转，旁侍之胥役皆倦，而贼不觉泣下，自言不畏严而畏清也，乃具言其事。

刘衡以达情锣听讼《庸吏庸言》、《蜀僚问答》、《读律心得》诸书，为嘉、道间南丰刘观察衡任四川牧令时所作。观察政声茂着，言行相符，其在官时，辄於大堂旁悬锣一面，号达情锣，令有冤抑者击之，即出坐堂皇，立为听之。

蔡某匿产案凤阳富人秦某病革时，子尚幼，托其赀於子之妇翁蔡某。秦卒，子遂依蔡而居，及长而成婚，蔡尚无返璧意。且御秦子极苛，其女以为言，蔡怒，逐壻及女。秦子讼之官，官以蔡受秦赀无左证，斥弗理。时邻邑宰晋阳许某折狱如神，秦子往诉焉，许嫌越俎，还其牍。秦子涕泣，伏公庭，呵之，秦终不去。许怜之，谓曰：「余姑为尔缓图之，牍则非例所当受也。」

会捕得某案从盗罪不至死者，许於密室中鞫之，嘱盗指蔡为主藏，当减其罪，盗欣然从命。许遂移牒凤阳，拘蔡至，则顿首呼冤。许曰：「吾观尔之为人，亦非作奸犯科者，盗言妄也，行将释汝。」因从容询蔡生平。蔡以身既免罪，官又假以辞色，则大喜过望，自道其行事，惟恐弗详，但不及壻家托资事。许忽拍案怒问曰：「尔自言初为窭人子，继作小负贩，谋升斗利，免冻馁而已，安能骤致钜富？不为盗主藏，亦必多行不义，趣就三木！」蔡大惧，痛哭於地，具言秦某托资始末。许曰：「汝言乌足凭？取书状，吾牒凤阳县察之。」蔡书讫，许阅状，曰：「果尔，汝壻已成立，胡不返其资？」曰：「固将授之，渠盖为贾未归也。」许曰：「汝壻若归，即授之乎？」曰：「然。」许笑曰：「尔壻待尔久矣。」时秦子实在旁听鞫，乃唤至前，蔡见壻，大骇，秦子尚欲有言，止之曰：「若翁允归汝资，勿再絮絮，使若翁无颜。且若翁抚汝十数年，汝亦当有以报之。」命秦子以其资五分之一赠蔡，即令书券交换讫，释蔡令归。蔡始悟为令所绐，然亦感令义，下堂即挈其壻及女归，和好如初焉。

高家埝河决案道光甲申十一月大风霾，高家埝十三堡溃决，洪泽湖水泛滥，淮、扬二郡几成泽国。宣宗震怒，命大学士汪廷珍、尚书文学往江南查办。乙酉正月，抵清江浦北岸之万柳园，江督、漕督、河督及文武各员毕集辕门外。少顷，一骑驰至，高呼曰：「中堂请漕督魏大人请圣安。」而不及其他，於是江督、河督皆自知褫职矣。

及汪、文入行馆，漕督魏元煜入请圣安毕暂退，复呼三人听宣谕旨。有四人自中门出，捧朱谕，肃立香案前，三督皆跪。宣旨者读至「孙玉庭辜恩溺职，罪无可逭，皇上问孙玉庭知罪否？」孙免冠连叩曰：「孙玉庭昏愦糊涂，辜负天恩，惟求从重治罪。」语讫，又连叩崩角，始传谕着革去大学士、两江总督，再候谕旨，两江总督着魏元煜署理，魏九顿谢恩。再传谕「张文浩刚愎自用，不听人言，误国殃民，厥咎尤重，皇上问张文浩知罪否？」时张已易冠服，乃伏地痛哭，自称罪应万死，求皇上立正典刑。续又宣曰：「上谕张文浩着革职，先行枷号两个月，听候严讯。」遂命清河令取枷至，枷乃薄板所制，方广尺余，裹以黄绸，荷於张颈，拥而去。复传道厅营各官罗跪庭中，传旨後，又云「钦差临行，面奉圣谕，自古刑不上大夫，张文浩官至河督，而特令枷号河干者，实因民命至重，设官本以衞民，今乃荡析离居，实为朝廷之辱，是以特予严谴。乃为慎重民命起见，凡淮阳士民，其皆仰悉上意」云云。迨汪、文复命，谕令文浩发往伊犂。

道光丁酉顺天科场案道光丁酉顺天乡试，二场《春秋》题为「楚屈完来盟于师，盟于召陵」。 「 鲁僖公四年。」某中式卷， 文中牵涉鲁事， 与题 炙盩， 磨勘官以文理荒谬签出。 部议， 总裁降级留任， 同考官革职， 举人褫革。 时当国者为穆鹤舫相国彰阿， 有同考官某， 官部曹， 谒其座师某， 极言簿领清寒， 积资匪易， 一旦罢黜， 殆将无以为生。 某殊悯念之， 谓之曰： 「子姑少安， 试代求之穋相耳。 」磨勘官某，穆之门生也。 越日， 穆入直， 为言於祈文端公嶲藻， 汤文端公金钊， 皆云兹事可从宽典， 第部议已定， 恐难挽回耳。 穆退直， 商之於某太史， 太史稍踌躇， 对曰：「某卷云云， 固有所本， 盖唐人啖助之说也。 」穆曰： 「得之矣。 」明日入对， 玉音及磨勘事， 即以是说陈奏， 得加恩， 改为总裁， 同考皆罚俸， 举人某罚停三科。 其实啖氏所着书， 今日绝无存者， 顾安得有是说？ 穆之相业无得而称， 独兹事能保全士类， 盖犹有爱才恤士之雅也。

库丁盗库银案户部有三库，岁有御史奉命稽查，库丁恐其纠摘积弊，馈赠甚丰，相沿既久，即有清介者不受其贿，亦无能发其覆也。道光癸卯，库丁张诚保盗库银事发，遂成巨案。诚保，大兴人，兄亨智开万泰银肆於正阳门外，为其子利鸿捐纳知州，又为数友报捐，备银万千余两，属戚族周二、张五运至部，二在库门外守银，令五陆续携银进库。时捐银皆诚保上秤报数，乘捐生拥挤时，讹报二平为三平，七平为十平，共盗银四千两。适有未及交捐者之银，均从库门外运回，因即随盗而出。肆夥张益生知其故，索分之，诚保不允，遂偕其侣数人控之官。诚保弃市，亨智遣戍，家产均入官，二等问罪有差，库官皆褫职。乃命侍郎维勒查库，计少银九百二十五万二千零，历任银库司员查库御史凡三百余人，皆被谴追赔。自是稽查三库御史之缺遂裁撤，而以实缺侍郎兼充管理三库大臣矣。

邓嶰筠破疑案邓嶰筠制军廷桢尝守西安，有汉中营卒郑魁坐置砒饝中杀人罪论死，卖砒者卖饝者及邻妇之为左验者皆具，狱成。邓疑之，密呼卖饝者前，曰：「汝卖饝日几何枚？」曰：「数百枚。」「一人约买几何？」曰：「三四枚。」「然则汝日阅百余人矣。」曰：「然。」「百余人形状名姓日月，皆识之耶？」曰：「不能。」「然则汝何以独识郑魁，以某日买汝饝耶？」其人愕然。固问之，曰：「我不知也，县役来告，曰官讯杀人者已服矣，惟少一卖饝者，尔盍为之证？」讯邻妇，言为役所使如前言。惟卖砒者为真。盖死者尝与郑有违言，为瘈犬啮死，其唇青，而郑之买砒，实以毒鼠也。

同州嫠者，以事出其继子，子无所归，讼至省。邓佯怒曰：「此逆子也，当杖死。」系柱础下，故久治他事，而潜令人以茶饼给其子。子奉母，母怒不食，奉其叔，叔食之。至日暮，邓度其母见子傫然系庭中，时时顾日影待毙也，意且悔。乃密呼其叔曰：「汝嫂痴人耳，试以我意语之：汝抚六岁儿至娶妇，妇死更娶，劳苦甚矣，顾信族人言，有好儿子将为汝嗣，汝幼而抚者不能子，顾能子长儿乎？彼利汝财而嗣汝，顾能孝养汝乎？汝死，财与子皆族人有也。即汝何利必欲出子者？明日官为汝杖决，无难也。」叔叩头。出次日，母子来泣谢，不复言出子事。

张翰风治狱得民心道光时，张翰风尝权章邱县，章邱民好讼，月收讼牒至二千余纸。院司道府五署之胥吏，皆章邱人，多走书请托，掎摭短长无虚日。翰风莅任岁余，五署无一纸至，而结新旧案二千有奇，亦无一案翻异上控五署者。民失物，误讼於长山县，辄归狱於章邱，翰风曰：「汝失物地，大树北抑树南也？」曰：「大树北。」翰风曰：「若是，则吾界也。」民愕然曰：「诚邹平耶。即不欲以数匹布烦父母官。」持牒竟去。忽邹平民亦来赴愬，翰风谢遣之，则号咷曰：「自父母去邹平，民受屈者多矣，知父母不能越境理事也，私念此情得白诸父母前，即不啻伸雪耳。」闻者皆泣下。翰风，名琦，阳湖人，惠言之同怀弟也。

谋杀亲夫案道光时，某县有谋杀亲夫案，甚奇。某以肾囊剪断致死，其妇尝自承与表兄某通。自县解省覆勘时，抚幕程某阅尸格，告之抚曰：「某在室受妇剪，狂奔，及户而仆，首必在外，足必在内，今乃适相反。若将自外入室者，恐必有冤。」抚曰：「肾囊何物，谁得而加以剪？何所疑！」妇及其表兄遂置大辟，程以是内疚，辞馆归。会程子续娶再醮妇，为浙江某郡守之女，颇相得。一日，戏以己之生殖器示之曰：「亦尝见此乎？」妇以「吾固藏有油渍者」对，大惊，穷诘之，妇乃启箧出眎，则有肾囊盛於瓯，以油渍之，曰：「有表弟某，本与吾订婚而他娶，吾恶之，故剪某肾囊。且吾固未尝嫁，徒以曾为表弟所乱，乃托辞再醮耳。」程子以告父，程因密告冤妇之父，使入都控之。得直，妇处大辟，巡抚以下各官降革遣戍有差。

某守典郡时，某以中表故，往依之，时妇固在室也，甲出入闺闼，与有私。及守挂冠，某亦归。其父为娶富室女，吉期，守之妻挈妇诣贺，留不归。越翼日，某忽潜就妇榻，冀有以慰之，妇诟之。某方褫下衣欲求欢，亟取翦断其肾囊，某负创而奔新妇室，未越户而仆，遂死。

朱潮远治忤逆案朱潮远官漳、泉时，军民不辨官话，每堂审，必令役译乡语。一日，有老人控子忤逆者，询其父：「有妻乎？子乃其所生乎？」曰：「否，妻，其继母也。」又询其：「母与父年相若乎？」曰：「少艾。」朱曰：「此必父昵其妻，妻凌其子。」而中证乃其姑父，叩首称善。於是命父立其上，用小板连衣轻扑之，又命其子与父叩头服礼，旋谕其父曰：「尔晚年依子，何不念前妻之情耶？」复戒其子曰：「亲年无几，家庭小隙，乃至此耶？」父子均感动，乃抱头大哭而归。星子子亡妇死之奇狱郑梦白中丞祖琛尝宰星子，邑民杨翁者晚得一子，为聘童养媳某氏，性亦柔善。後二人皆长大，为之成婚，是夕共寝，甚相得也。翌晨，二人不起，入视，见新妇裸死於牀，而新郎杳矣。验妇尸，无伤痕，惟已非处子矣。不解，觅其子不得，命往报妇家。时方暑，三日後父始至，则已殓而瘗诸野，翁以恐妇尸腐烂为言。父大疑，谓翁父子同谋死其女，故匿子而瘗妇以灭迹。径出控诸县，请验，及开棺，则非女尸，乃六七十老翁也，尸须发皆白，背有斧伤痕数处。郑益骇，问翁，翁亦茫然，问其子何在，亦不知也，加以刑讯，卒无辞。郑无如何，始命瘗棺，而以翁返。

杨翁系月余，忽报子自投，亟出讯之。自言是夜与妇狎戏，搦其阴户，笑方剧，而妇忽寂然不动，挑镫视之，死矣，一时惧罪而逃。昨自旁邑闻父被刑将抵罪，故不惮自言，以白父冤。盖其子本业修发，故能捉搦为乐，然但知作剧，而未谙解之之法，故逃去。於是系其子，释翁归。顾妇尸何以忽易男尸，且尸有伤痕，悬示相招，无尸亲出认，不得已，请更展限再缉。翁归月余，偶以事至建昌，道经周溪，遥见有少妇浣衣溪畔，渐近，似其妇，猝呼之，妇举首见翁，讶曰：「吾翁也，何缘此来？」遂请泊船过其家。翁是时惊定而疑，乃问曰：「汝其鬼耶，其人耶？」妇惨然曰：「非鬼，姑请至家再述。」翁登岸从之法，入一草舍，其状类农家。询何以在此，妇方欲言，涕良久，始述其详，且曰：「幸渠今出门，得遇翁，事已白，愿相从至溪头，葬身鱼腹足矣。」

初，妇死，仓卒被瘗，半夜复醒，天晓，适有建昌寇氏为木工者叔侄二人道此，闻号救声，乃相与撬棺出之。妇本少艾，又时方新婚，服饰华整，其侄乍见心动，将以偕归，而叔执不许，详询里居，将送之还家。侄争之不得，乃斧其叔致死，即以尸入棺，掩盖毕，携妇还，为夫妇，妇不敢拒，故至此。翁听毕，抚之而泣，曰：「儿不幸遭此强暴，亦复何罪？且儿若不归，此案终无由白，可速行，稍迟，恐无及也。」遂以俱归。将抵家，忽途中一少年负斧锯芒芒然来，瞥见妇，大骇，将篡取之，妇骂曰：「妾向以弱荏为汝所劫，今天幸见怜，俾与翁遇，汝死在旦夕，尚敢肆恶乃尔乎！」翁於是知其为某者，忿与争，村中人咸集，相与执缚诣县，并携妇为证。一鞫而服，乃释其子於狱，命翁携还，使复谐伉俪焉。

闽县拾金案河南曹怀朴名谨，宰闽县时，一日出行，途遇二人争辩，提问之，其一曰：「顷拾金，约重五十两，持归，白之母，母曰银太多，苟为失者所急需，必有他变，亟应守其地还之。乃至此守候，彼果至，即付以原金。彼反覆审视而曰，尚有半，盖欲诈欺以取财也。」曹诘失银者曰：「所失果百两乎？」曰：「然。」又语拾银者曰：「彼所失为百两，与此不符，此必为他人所失，其人不来，汝姑取之。」於是拾银者遂持银去。

涿州杀夫案道光季年，涿州有富家妇谋杀其夫者，实以木器压其喉气閟而殒，乃以组系项，作自缢状，以闻於官。官驰往验，谓《洗冤录》凡自缢者血癊直作入发际，八字不交，今此尸喉间有勒痕，与自缢者殊，疑有别故。既廉得奸夫主名，系而鞫之，具伏其平日与妇有私及合谋杀夫状，遂以绞勒定谳，论罪如律。

刑部郎中满洲耆龄方总理秋审处事， 详阅尸格， 谓绞勒者八字必交， 今察究伤痕， 明与绞死者殊， 疑有枉， 欲以平反为能。 囚自知罪可逭， 亦遂抵死不承。 重赂宗亲长老， 连控於都察院， 均言此妇行贞洁， 力请直其谩， 刑部彚核酗奏上， 时宣宗恤庶狱尤劬， 又惩治道骫骳， 思一扫刮而振励之， 特赏耆龄花翎， 记名以道府简用， 天语褒奖， 且勉刑部司员， 尽当法耆龄。 凡初谳是狱者， 谴谪有差， 以良家节妇横遭诬蔑， 特敕有司建坊旌表， 於是耆龄折狱明允之名闻天下。 不数年， 涿人始共传言被旌之妇已与奸夫自配为夫妇， 尽踞富家田宅有之矣。 其婢仆亦稍稍出言其旧主死状， 有流涕者， 於是知初断是狱者之不误矣。 然以案经钦定， 卒莫之如何。

合州命案咸丰时，四川合州七涧桥有鞠姓者，翁姑子妇同居。姑，向氏也。一夜睡醒，忽失翁，起视，则大门房门皆启。急呼子出视，久之，亦不还，大惊，至天明，出视，则於门外数十步，被人杀死道旁。即报州请缉，久不得凶手。守催甚急，逢三八告期，必投牒催缉，知州荣雨田刺史庆患之。又以缉限将满，惧干处分，与刑幕谋消弭之策，刑幕亦计无所出，乃曰：「刑吏陈老伦颇谙事，或可与谋。」因召陈至计之，且曰：「若能设法销案，则赏五百金，且当有以擢汝也。」陈诺之。

先是，向氏以狱事时至州署就陈计议，因相谂，陈既承官恉，因至鞠家，审视良久，还报官曰：「已得要领，然不可促迫。」官大喜，先以所许金与之。陈乃潜遣媒媪，托事过合州，因至鞠家少坐，且问近状，向以近得奇祸告之。媪佯为关切者，因谓向曰：「汝家遘此祸，甚可怜，然一时无即得贼理，而狱事久则费多，汝家贫，何所出？曷遣嫁汝媳，既省食指，又可得聘金。」向韪其言，遂以媒事托媪，已而媪遂说向，令妇嫁陈。时向颇闻吏得官赐金，然不知其缘，顾颇以得攀附公门中人为荣，又冀讼事得道地，欣然许之。

陈既娶妇，遂尽得其家事，而妇自嫁陈後，喜其安逸，不复忆前夫。一日，陈自外归，有忧色，妇问之，陈曰：「吾所忧者，皆为汝前夫家事耳。」妇惊问故，陈曰：「此事州官责成於我，必欲了此事然後已，今实无策，故焦急耳。」妇闻言，亦闷闷。陈曰：「能使汝姑不催否？」妇曰：「不可。彼夫及子皆惨死，安肯休？」陈默然去。一日，陈色甚惨沮，妇惊问故，陈曰：「官限我如一月内不能办，则必先毙我，命在旦夕矣。」妇初在鞠家操作甚苦，自适陈，以为可久相安，忽闻言，心胆碎裂，急问计安出。陈曰：「兹事吾已得要领，然碍於汝不能言。」妇问故，陈曰：「吾已勘得汝翁及夫死怕汝姑与奸夫谋杀，汝不知耶？」妇力辨姑素清白无外遇。陈曰：「汝何騃，姑与人奸，岂必告汝？且此事，但须汝上堂证姑之奸，我即得活，他事不关汝，何持之急也。」妇素愚懵，以为苟不死，而己得长享安乐，遂诺之。陈因以谋阴报官，且密陈布置之宜。

翌日，向又投牒催缉，官忽拍案怒曰：「此事已究得实，即汝与奸夫所为，乃尚敢控官耶！」因以陈所言诘之。向骇，大呼冤。官叱曰：「奸夫已得，何犹狡赖！」即命拘奸夫至，与对质，则果见差役引一壮男至，自言与此妇奸通，且历言谋杀状。姑坚不承，命刑讯，甚惨酷，犹坚执如故，且曰：「有妇嫁某家，可传询也。」官曰：「可。」命传妇至。官问：「汝姑在家，尝与人奸通否？」妇错愕，不知前後情节，因曰：「有之。」官诘向曰：「汝媳已直供，何狡赖？」向出不意，而陷於网罗也，且惧严刑，遂诬服。

时衙署内外人及民间多知向冤，然无敢发者。向有弟，以姊被冤，欲上控，怯不敢。其甥女年仅九岁，因为讼词，畀之导使上控。时府道按察相朋党，历控皆不得直。黄宗汉督四川，一日出门，女持状来，拦舆控愬，前驺受州贿，鞭逐之。黄在舆中，闻有女子呼冤声，而顾为从人所遏，颇疑怪，因呵斥之，命武巡捕收其呈，并赏以钱二缗。发按察鞫之，仍不得直。他日黄出，女复跪道控，黄曰：「汝何刁顽，岂复欲得钱耶？」女泣诉曰：「母受奇冤，故冒死上凟，非欲得钱也。」复以属按察，令详勘其事。又召李阳谷大令入署，屏人，告以故，使往合州密勘，亲给以札。李固以廉明着称者也，乃乔装商人，携二仆去。越数日，黄往候学使何绍基，何以腹疾固辞，再三欲见不得。黄与何素厚善，不得见，甚怏怏。返舆过臬署，因念合州狱久不得报，遂往访之，阍者循例挡驾，黄必欲入，阍者言方督诸委员鞫狱，黄问：「何狱？」曰：「合州狱。」黄曰：「吾正欲究兹事。」遂径入，命勿罢讯，因与按察同上坐。时诸谳局委员列坐於下，欲令此女自认诬告，女不肯，即令隶掌其颊，女屡被刑，颊肉尽落，稍批之，牙肉即露。黄良不忍，曰：「此女伶仃可悯，汝曹何专苦之？且人以母冤求雪，纵非实，亦何罪也！」遂顾按察，令自鞫。按察意，甚欲庇其党，然不敢恣所为，又不欲遽穷究，迁延良久。黄曰：「汝曹何故仅鞫此女，不一召他人？」按察不得已，乃为传奸夫至，则色充肤腴，不类囚徒。黄大怒曰：「如此，何不杖之？」杖甫下，囚即呼曰：「休矣，汝辈前允吾不受刑，今日何故杖我？」黄大骇，命穷究，遂尽吐刑吏贿令冒充奸夫状，按察及诸委员皆失色。黄顾谓诸人曰：「君等观吾折狱手段如何？」一承审官曰：「大人鞫狱甚当，然凶手究何在？」黄曰：「若汝言，则冤狱不当雪耶？」乃回署，然终不得凶手。

是时川中官场以朋党蒙蔽之风甚固，无有以严勘此狱为然者。李既奉札，改装，船至重庆，甫登岸，见二仆持帖前，半跪迎曰：「李大老爷，道台大人命小的在此久候，大老爷何来迟也？」李惊曰：「吾乃贾人，与官场不相识，何以此见称？」仆笑曰：「李胡子 「 李多须，故有李胡子之名。」 李大老爷，何人不知？今之来，非承制台命来此访合州案耶？然此事不忙，大人请先入道署小住。」李乃言：「吾实李某，以收私债来此，故不敢以真名告人，初不与官事也。」二仆强之入署，观察某接之甚恭，因微询来意，李仍执前说，且欲行，观察曰：「即非狱事，少住何妨？」李不得已，留居署中，数日，李坚欲行，其行之前一夕，官亲数辈出谓李曰：「君之事，我等早知之，何必讳言？如能相为掩饰者，当以三千金为君寿。」李仍言实无此事，坚却不受，即辞归省。行数十里，李从僻处登岸，潜剃须，复改他服，迳至七里涧，人果无知者。居半月余，尽得官吏奸状，始返，惟尚以未得正凶为忧。一夕，李宿逆旅，其地去省数百里，偶闻他屋两人语甚讙，一曰：「今之官诚糊涂，某家父子被人杀死，而官乃以谋死亲夫结案，何昏昏也！」其一曰：「然则何人杀之耶？」曰：「我是也。一日我夜过七里涧，适以乏川资，至人家窃得一被，甫出门，一男子追出，欲夺被，相持甚急，我吓之曰：「速舍去，否则杀汝。」尚相持，我遂举刀砍之踣。俄又一少年出追，又杀之。吾惧罪远逃，今已逾年，知案结，乃归也。」李闻之，亟呼仆起擒，械至省，报知黄，遂定狱，断如律。州官及吏当大辟，嫁吏之民家妇凌迟，承审官削职，其妄言者定军罪，释向归，而旗其女之孝。复以勤廉补李以县缺。已而黄内调。将军某署督篆，复翻前狱，黄适为刑部尚书，见其奏，乃严驳回。始不敢翻。

是狱也，卒脱荣於死罪，陈先已自尽，惟妇论罪如律。时谣云：「合州一朵云，盗案问奸情。如要此案明，须杀陈老伦。」

咸丰戊午科场案咸丰戊午北闱之狱，外帘实先肇端。先是，顺天府丞蒋达以场中供给草率，擅自出闱赴园奏事，奉旨革职，府尹梁同新亦降调，以吴鼎昌、毛昶熙代之。台长并劄巡视砖门御史分传各行户查究草率之由，移咨刑部定案。治中及大、宛二县令皆镌级去。比题名录出，士论譁然，孟传金遂首发大难矣。

是时科场法弛，视关节为故常。刑部主事罗鸿禩因中表李鹤龄通房考官浦安，而柏静斋相国葰之僮靳祥慧黠知文，柏年老，事多委之，浦乃更以嘱靳。既而罗卷拟副榜，靳取他中卷易之。及磨勘，罗卷讹字至三百余，磨勘官出以语人，事渐播，孟奏之。文宗遣内侍至礼部取视罗卷，大怒，召罗至南书 房更试，文题为「不亦乐乎」，诗题为「鹦鹉前头不敢言」，命端华、肃顺监试，陈孚恩阅卷。文谬劣，因斥罗，并覆勘诸中式卷，下刑部穷治之。

於是靳自杀，柏、浦、罗皆论死，验实，死徙者复十余人，株连系狱者十人。故事，大臣当死，临刑，众官为乞恩，往往得宥。及是，众邀肃俱，肃素恶科目，又与柏有隙，取旨监斩，佯诺，升车去。至菜市，见柏车，迎笑曰：「七哥来早。」即升座促刑。柏素宽谨，为肃所陷，胜保自军中上疏，至有「罗网弥天，衣冠扫地」之语。然中式卷讹字多至数百，考官不知，是竟不寓目矣，恶得为无罪乎！

有平龄者，顽儿票中之花旦也，与端、肃最狎，是科亦中第七名。当年有花旦名松林者，其名甚噪，故平龄又号赛松林。获隽後，言官摭其事以闻，查知平出溥善房，故溥亦论弃市，而凡溥房所中者，无论有无关节，一律拘入步军统领衙门听审，严禁外人探望。诸人不堪其苦，食一烧饼，须费京钱三千。而平既逮治。亦瘐死。

凡考官之通关节者，每藉家人送食物时，黏关节於食物盂下。是科程廷桂为三主考之一，与柏同入闱，程子代人送关节亦以此。监场御史见而匿之，关节未入，程亦不知也。榜发，有知名士某以不第怨望，有流言，程有友招饮於南下洼之陶然亭，座客有为知名士代诉不平者，程反唇讥之，声闻於外。其旁室适有御史宴客，乃摭其事以闻於朝，事下部讯，程议戍边，其子弃市。







狱讼类 下

东湖妇逼死姑案咸同间，东湖有某妇，事姑孝，每晨起洒埽庭除，治中馈，然後适姑寝问安，以盥水一盆鸡卵两枚置於案，如是以为常。一日，清晨排闼入，见姑牀下有男子履，大骇，亟低声息气，为掩门而出。姑已觉之，羞见其妇，自缢而死。乡保以妇逼死其姑，鸣於官。妇恐扬其姑之恶，不复置辩，遽自诬服，已按律定谳矣。新令张某莅任，过堂，见妇神气静雅，谓必非逼死其姑者，疑其有冤，再三研诘，矢口不移。因谕之曰：「汝若有冤，我能为汝直其事，此时不言，不得活矣。」妇答曰：「负此不孝大罪，何面目复立人世？愿速就死。」令终疑之，沈思累日。县有差役某甲者，其妻素以凶悍着，令忽召甲，云有公事须赴某县一行，俾还家束装，速来领票。顷之，某甲到署，令忽大怒曰：「汝在家逗遛，误我公事，必为汝妻所縻也。」即发签拘其妻，鞭之五百，血流浃背，收入狱中，与获罪妇同系。某甲之妻终夜诅骂，谓县令如此昏暴，何以服人。妇闻其絮聒不休，忽言曰：「天下何事不冤！即如我任此死罪，尚且隐忍不言，鞭背小事，盍稍默乎！」张乃使人潜听於户外，闻言来告，张大喜。明旦，提妇与某甲之妻同至堂上，诘以昨夕所闻之言，妇不能隐，张悉心鞫问，尽得其情，平反此狱。而薄犒某甲之妻，慰而遣之。及胡文忠公林翼抚鄂，访知其事，则张已前卒，文忠竟以後任张建基登之荐牍，而前任张之籍贯名字，湮没不可考矣。

段光清判毙鸡案段光清宰鄞县，以廉明称。一日偶出，见众人环立某米肆门首，方譁辩，命二隶往，旋偕二人来，伏舆前，一乡人，一米肆主也。乡人供以父病来城延医，道经某米肆，足误践其雏鸡致毙，肆主索偿九百钱，囊中仅得钱二三百枚，不足以偿，因与争耳。段曰：「鸡雏值几何，乃索偿九百乎？」乡人曰：「肆主言，鸡雏虽小，厥种特异，饲之数月，重可九斤。以时值论，鸡一斤者，厥价百文，故索九百，小人无以难也。」段顾肆主曰：「乡人言真乎？」肆主曰：「真。」段笑曰：「索偿之数不为过，汝行路不慎，毙人之鸡，复何言？应即遵赔。」乡人曰：「吾非不遵，奈囊资不足耳。」段曰：「汝可典衣以足之，再不足，本县为汝足之可也。」时环观者，啧啧詈县官殊愦愦，以一鸡雏断偿九百钱，乌有是理，然不敢诘也。乡人解衣付典，得钱三百，合囊资，凡得六百，段以三百补之，以付肆主，且笑语曰：「汝真善营业哉，以一鸡雏而易钱九百，如此好手段，不虑不致富也。」肆主面有喜色，叩首称谢，携钱而起。

段忽令肆主回，则乡人亦随以至，乃皆跪舆前，段曰：「汝之鸡虽饲数月而可得九斤，今则未尝饲至九斤也。谚有云：斗米斤鸡。饲鸡一斤者，例须米一斗，今汝鸡已毙，不复用饲，岂非省却米九斗乎？鸡毙得偿，而又省米，事太便宜，汝应以米九斗还乡人，方为两得其平也。」肆主语塞，乃遵判以米与乡人，乡人负米去。

左文襄执法如山左文襄佐骆文忠幕时，长沙富人常氏有子杀人，当论抵，以独子故，徧贿官绅，求寝其事，文襄执不可。常恨且惧。乃辗转托人，求勿问。文襄曰：「此事，若问吾者，吾犹谓必杀之。」卒论罪如律。

蓝某折狱蓝某令潮阳时，陈氏兄弟以争父遗田七亩构讼，谓兄弟本同体，何得争讼？命役以铁索絷之，坐卧行止，顷刻不能离。更使人侦其举动词色，日来报。初悻悻不相语，背面侧坐，至一二日，则渐渐相向，又三四日，则相对太息，俄而相与言矣，未几，又相与共饭矣。知其有悔心也，问二人有子否，则皆有二子，命拘之来，谓曰：「汝父不合生汝二人，是以构讼，汝等不幸又各生二子，他日争夺，无有已时。吾为汝思患豫防，命各以一子交养济院与丐头为子。」兄弟皆叩头哭曰：「今知悔矣，愿让田，不复争矣。」曰：「汝二人即有此心，汝二人之妻未必愿也，且归与计之，三日後定议。」翌日，其妻邀其族长来求息，请自今以後，永相和睦，皆不愿得此田。乃命以田为祭产，兄弟轮年收租备祭，子孙世世，永无争端。由是，兄弟妯娌皆亲爱异常。

卞仲纯折狱仪徵卞仲纯制军宝第尝於文宗朝为大理寺少卿，以风节闻。肃顺有御者之戚某，谋夺人妻，诱之而逃，事觉见执，人讼之於大理寺。某恃其戚，藐视卞，卞不与较，判而系诸狱。御者为诉之肃，肃曰：「此何足为，天子且奈我何！令释之可也。」明日，将判决矣，御者持肃名刺至寺投之，卞笑曰：「此处何用肃王？虽然，亦不得不狥其请。」乃使御者姑俟之。御者欣然，以为卞果畏肃矣。卞判他事竟，顾谓左右曰：「速提大面子犯人某来。」至则语某曰：「既有肃王为汝关白，直言之，无伤也。」於是某言之甚悉，吏人录其词为供状，即令某画押，乃曰：「此天子法堂，吾受天子命，不知有肃王也。」遂令左右杖之三百，见血，杖毕，笑谓之曰：「汝幸识肃王，否则今日死於杖下矣。」

咬舌案某县有秀才某，妻美而艳，秀才教读於外，恒不家，妻独处。村有一尼庵，妇与尼善，恒相过从。一日，尼从妇家出，妇送之门，同村某武孝廉与尼有染，艳妇色，诣尼求达意，欲通之。尼曰：「是难以言辞相强也。欲遂意，须诱之来庵，醉以酒，君愿可偿，彼醒已晚，再以言劝之，可长与往来，保无他虞也。」孝廉然之。又一日，尼诱妇至，设酒欢饮，妇醉，尼扶之卧旁室，孝廉出，潜就淫之，醒而尼又劝之，乃勉从。久而秀才知之，归谓妇曰：「闻汝为尼所诱，致遭某污，非汝罪也。今晚我故作赴馆状，匿家中，汝约孝廉来，咬去其舌，我不汝谴，不然，难汝容也。」妻从之。夕约孝廉至，妇抱之，以舌入口而相戏，乘不意，骤咬之，孝廉大号，失舌而去。秀才夜持刀迳往庵，杀尼，置舌於尼口，遂归家。次日，里正报案，官诣验，覩尼口中舌，使人捉无舌者。而孝廉以失舌故，痛极狂奔，为人所觉，告之官，官以孝廉抵偿。秀才自此薄其妻，纳一妾，妻宠骤衰。

户部设官银号案湘中李篁仙工科举学，由咸丰辛亥乡举，应丙辰殿试，卷在进呈十本中，翰林资也。及朝考，误点注，乃置三等，用主事，分户部。以此侘傺，遂嬾散，不乐曹司趋走，然以才名见重於侍郎徐树铭，因为本部尚书肃顺所激赏，部事辄咨之。

户部方理财，设官银号五。官吏因缘亏空，肃治之，设核对处，以篁仙会同郎中王正谊办理银号欠款，当缴银钱。而辇当十钱抵偿，主者不欲纳，辇者委堂下径去。篁仙日趋公，数数见之，漫问曰：「此钱胡为露积庭下？将破坏矣。」吏具言缴款不收故，则曰：「不收，可令更将去。」吏辄应曰：「诺。」即呼辇者还其故号。及大治亏空，正谊以徇纵当送狱待讯，尚书赵光思救之，从容曰：「下狱太重，李主事亦当下狱耶？」意以肃善篁仙，必可宽也。肃骤见抵，因发怒曰：「皆奏交刑部！」而篁仙遂入狱。案未结，有英法见侵之变，又纵出之，戊午和，复囚之。同治壬戌，不得赦。及诛肃，穷治其党，大臣坐罪者相望，篁仙乃以为肃所陷，赦复官。盖在部五年，而在狱两年矣。 「 当时五店皆以「宇」字为号，议者谓宇内方一统，今分为五，迷信者谓为四夷猾夏之兆也。」

黄崖诬反案山东肥城县有黄崖山，素无居民，咸、同间江浙人以避粤寇之难，流寓其间者甚多。有周太谷弟子张积中字石琴者，江苏仪徵人，殉难之山东临清州知州积功弟也。聚徒讲学，尝告人谓黄崖可避乱，独先移家往，从之而去者，渐积至八千余家。筑砦购守具，为久居计，无异志也。徒以依附者众，又诡秘相习，不知敛戢，至使当道疑为山贼，同於灵运而遽罹浩刼，遂为官吏邀功者所利用耳。吁！可慨也。

同治乙丑，潍县民王小花亦尽室徙崖，潍令靳昱诧之，捕小花，详上台。阎文介公敬铭时方为鲁抚，委肥城令邓馨诣崖，见积中须眉皓然，无反迹，事乃寝。丙寅九月，益都冀宗华等谋作乱，事泄，供同党姓名，以积中为首，约期陷济南，再陷青州。兵仗已藏城中，搜之，果有守具。已而次第获其党，供俱同，遂报闻。

时丁文诚公宝桢方为布政，檄唐文箴与长清令陈恩寿入崖，令积中至济南自白，盖念其老，且为世家子，本无意杀之也。既入崖，告其大弟子吴某，吴以积中游五峯对。言未已，一人持帖仓皇入，吴览之，色变，趣文箴速行。文箴等上马，绝尘而驰，尾追者杀傔从。馨及崖绅方入城，闻炮声亦返，而马竪被杀。时文介在东平，疑之，檄谕积中之子山东候补知县绍陵，偕文诚所派员弁入崖，奉积中至济南，而绍陵已先期乞回籍假，实已入崖矣。绍陵至，哭劝积中，积中曰：「吾反无据，若往，是实其言也，汝辈若惧？可自往。」妻子环跪请之，不许。文介遂缮谕，令吴示之，复出文告十数通张之砦门外。二十六日。遣道员潘骏文招之，终不出。

越四日，文诚至长清，令吴与候补令林某入崖，被阻，而恩寿已飞禀上闻。於是命参将姚绍修、游击王正起、知府王成谦、副将王心安诸营共进，骏文率千总王莘骑兵勘入山路径，相率进剿，且复令吴作书招之。越五日，而积中答书至，答书云：「来函责我不肯出山辩白，甚合我心。但近日苦衷，有急欲为吾弟告者，兄平日淡於荣利，肆志读书，以世乱未平，隐居求志，无如韬光未久，而处士虚声，动人闻听，相从执贽者不绝於门，其间虽多善良，亦有悍鸷。兄既未能慎之於始，遂欲以德化之。使胥归於正，此兄实有交不择人之过也。然来东十载，何敢一事妄为？乃去岁以潍县之王小花，横加牵累，今年以冀宗华，妄被诬攀。然此事之来，若椒园、 「 邓馨号。」 伯平 「 陈恩寿字。」 以一函见招，必挺身投案，绝无留难。两君猝以兵来，幸适出游，未遭毒手，不然，已陷我缧絏久矣。伯平、雨亭 「 唐文箴字。」 复夤夜进兵，示人莫测，以致庄众格鬬，伤弁兵。兄自知大祸临门，一身不免，亟欲束身司败，不望雪我沉冤。奈及门桀骜之士，遂邀不逞之徒，刦我主盟，苟全性命，兄禁之不得，逆之不能。数日以来，踯躅山隅，闷损无似。及大兵临境，兄欲出而剖白，无如伊等汹汹，不肯束手待毙。祸已至此，无可言说，本欲引剑自决，无如及门在外者甚多，闻予冤死，定不甘心。一旦逞彼之凶顽，则各处生灵，俱遭涂炭，兄亟思乘机解散，但人数众多，虎豹豺狼之性不少，顺宽我日期，请暂将大兵撤出山外，俾得反覆陈词，婉言解散。若一面进攻，一面招纳，则上宪不能示人以信，困兽犹鬬，兄又何辞能劝谕诸同人耶？」云云。自此五日，无一人出崖。文介怒，又出示招谕，谓凡居民投首者不诛，缚献积中者重赏，而卒无一人至。火器与官军相及，营勇时有伤，忿甚，文介恐玉石俱焚，命缓攻。是日，绍陵出谒，文介许以不死，命造官僚居民册。曛夕，积中书复来，言人心汹汹，造册宜从缓。

十月，崖之砦破，积中举家自焚死，弟子韩芙堂等亦从之而烬焉，居民死者可万余。所得逸者，出西门之千余人，盖文诚命人植旗西门外，使人以令箭传呼曰：「出西门者免。」又有妇孺四百余人，则恩寿所救也。时登州守豫山至，恩寿欲救之，语以故，教之策。山乃於众中大呼曰：「大人命勿妄淫杀，今奈何违令！长清令何在？」恩寿即出，半跪请示，山以令箭予之，使禁兵毋妄动，被难者由是稍得出，即妇孺也。兵卒复出积中尸於灰烬中，枭其首。文介入崖履勘，檄州县查封逆产，则均於大兵未发之先，九月二十六日同时扃门而遁矣。

文介奏畧有云，积中本无才名，只以伪托诗书，乃缙绅为之延誉，愚氓受其欺蒙。来东不过数载，遂能跨郡连乡，连列市肆。 「 自肥城之孝里铺，济南会城内外，东阿之滑口，利津之铁门关，海丰之埕子口，安邱、潍县诸处皆列市肆，取名泰运通泰来泰祥泰亨也。」 收集亡命之徒，从其教者倾产荡家，挟资往赴，生为倾家，死为尽命，实不解所操何术。臣从前访问。率称为读书之士，臣自惭聋聩，实亦人心风俗之大忧也。

汪穰卿曰：是役也，杀人万余，而未得谋反实据，文介意亦不自安。尝责正起、成谦、心安三人曰：「汝辈皆言谋反是实，今奈何无据？若三日不得，则杀汝。」三人急，命搜得戏衣一箱，使营中七缝工稍　补治之，即以为据。由是诸在事者，皆开保如剿匪例，七缝工後亦被杀以灭口。

邓子久被戕案江宁邓子久中丞尔恒以翰林为云南道员，洊擢藩司，咸丰庚申擢贵州巡抚，未赴任，辛酉春调陕西巡抚。时徐之铭抚云南，纲纪废弛，回寇与营将勾通为患，之铭庇之，浸遂为所挟制。副将何有保者，始为之铭私人，既而党羽日众，势焰纵横，作恶多端，之铭亦无如之何。凡滇中大小官员，以升调病休出境者，有保辄遣其党追之境上，尽劫其宦囊以去，无敢与校，皆以得出虎穴为幸。有保等恃此为生者数年矣。

中丞之将赴黔也，行李马驮，中途被劫，中丞声称俟到京参奏。适调陕抚，行至曲靖，借居府署。有保闻有参办之言，密嗾其党史荣、戴玉堂夜率练众，拥入署中，戕害之，所携衣物旅费，搜括无遗。之铭以中丞久任云南司道，知其阴事，恐一入都而其劣蹟尽闻於朝也，故密讽有保害之。之铭亦奏中丞被戕之事，大致称「尔恒由滇赴陕，经臣派拨兵练护送，行抵曲靖，在府署偏院居住，署知府唐简等素知府署不甚严密，欲派兵练巡查，尔恒自称行李无多，不须防卫，仅留两仆在内伺候。是夜窃贼李宝踰垣而入，尔恒闻院内有贼，亲自堵门喊捕，宝素恨尔恒，闻其在内，遂与其夥党一拥而入，遽将尔恒杀害。该府闻警，传集兵役，拏获各犯，即经就地正法」等语，并将曲靖文武原禀钞呈。文宗谕云：「邓尔恒在曲靖府署居住，知府唐简等既欲派兵练巡查，何以辄复中止？窃盗拒捕伤人，固属常有之事，惟邓尔恒系属大员，何以轻身堵门？即谓该犯李宝系因怀恨，故将该抚杀害，然昏夜之中，何以知堵门喊捉之人即系该抚？且知李宝之杀该抚，实为挟仇起见，在场各犯既已就获，该府等自应迅速解省听候审办，何以遽将各犯正法，以致无可质对？邓尔恒既留两仆在内，则被害情形，均应目击，何以并未取有供辞。曲靖文武原禀种种，情节支离，徐之铭并未驳斥，辄行入奏。以大员被戕之案，并不澈底严究，草率了事，实堪诧异。新任总督刘源灏，已谕令赶紧前往云南，着将邓尔恒被害情形，密速访查，据实具奏，务期水落石出，不准稍存徇阻消弭之见。钦此。」然源灏竟不敢赴滇，迁延半年，中途乞病归。台谏交章论列，前任总督张亮基亦疏劾之铭。奉穆宗谕旨云：「邓尔恒被害之案，日久未予查办，亦无以彰国宪。着张亮基迅速驰赴云南督办军务，将徐之铭先行撤任，并将邓尔恒被戕之案澈底根究，按律惩办。何有保父子如此跋扈，必须设法翦除。又宜防其设计暗害。钦此。」於是复起江宁潘忠毅公铎於家，命其驰往查办。先是，戴玉堂等既害中丞，掠其行装，有保以其隐匿赃物，执缚玉堂，拷打甚酷。玉堂气忿潜逃，嗣闻忠毅查办之信，同治壬戌闰八月，纠夜攻有保，杀之。荣与玉堂皆被忠毅拏获，研讯各情，供认不讳，即予正法。忠毅据实覆奏，并称讯据各犯，供称之铭并无知情徇纵情事，但以疏於防范，请交部议处。有保仍戮尸枭示，以儆凶残，遂由此结案。然谓之铭并不知情，世多疑之。

应敏斋决狱咸丰时，苏有某妇以避粤寇之难，携其已嫁女至沪，寇退，女不归，别从一人为妇，即俗所谓姘头也，妇利其资而不之禁。壻在苏，不知也。久之，其人资罄，女出佣於巨室以自给，及归，则仍相处如故。久之，妇以其人渐贫乏，鄙厌之，扬言壻自苏来索，将挈女去，乃席卷衣物以登舟。舟未发，妇适以故上岸，其人觅至，因携女共逃。及归失女，乃往诈巨室，谓女为所匿，将讹索焉，无所获，因服鸦片复往，毒发，遂毙。县谳谓，妇死之壻索女故，女因奸致妇自尽，科以死罪，上狱於臬司。时应敏斋方伯宝时任臬司，以全案无壻家一词，疑之，乃密饬吴县令提其壻，至则茫然，不知有是事也。应以妇之死为图诈，乃仅科女以奸罪完案。

无锡尝有盗案，贜据凿确，中有衣，盗已承矣，而屡承屡翻。应心知其冤，亲自研讯，则见事主之躯干修伟而盗为侏儒也，穷诘之，事主谓衣固在也。应乃取衣覆视再三，指马褂以语事主曰：「此汝服耶？」曰：「然。」令服之，乃甚短小，复以衣盗，则适称其体。盗曰：「今见青天矣，此固我之衣也。」盖是年无锡多盗案，无所获，捕惧比，因获此人，强之承，复嘱事主强之认，以冀自逭其责也。

李申甫清讼系李申甫名榕，尝布政湖南，檄州县，令以讼系者悉具姓名以闻。有某县系囚独多，榕书绝句於册首云：「虎柙几曾疏槛禁，蛛丝何必苦胶黏。相期夏箨朝朝解，莫似春潮夜夜添。」令惭惧，为之发落而释者日数人，半月皆尽。东流狱林福祚尝令皖之东流县，县人有王三衙者，与建德黄孔英相友善，黄年视王倍长，王夙兄事之。粤寇乱後，王不知所往，其妇萧氏尚少艾，失所天，则走建德，依黄以居。黄艳萧色，欲鬻之而取其赀，则诳萧曰：「王之全家已歼於贼矣，归亦无所依，盍更嫁乎？」萧不得已，因拜黄为义父，而改适县人陈某。然王时已归东流，初不知其妇在黄家也。会陈以事往东流，萧嘱其访求母家之人，至则得其弟於城外破寺，告之故，弟闻状，即奔报王。王遂挟陈同赴建德之张家镇，面诘黄，黄惭惧无以对。乃令家人治酒食款王，而己则乘间入室，闭户饮药死。

黄子愤其父之死也，则迁怒於王，谋所以报之。夜舁尸置山中，诬控为王殴死，引路旁弃舆为证，谓王殴其父致死，而以舆载尸弃诸此也。建德令孙某惮往验，檄尉代往，尉得贿，径以殴伤报。孙信之，辄以酷刑迫王，使诬服，狱成。东流民赴郡鸣王冤，郡守周某下其事於林，林以为王既杀人，且以舆舁尸入山，必不弃其舆自召人之踪迹之也。且舆夫未得，可以一舆定杀人罪耶！乃饬役先缉舆夫，竟得之於镇。盖舆夫本王之族兄弟，黄死之翼日，方在镇观剧，黄得之，谓即载尸入山者。林谓舆夫虽未同谋杀人，然为凶手载尸，即不能无罪，乃不远扬避缉，而尚在镇观剧，此非人情，舆必非载尸者。研讯之，则王有族父设肆於镇，适有疾，家人以此舆来迎，舆至，而病已痊，不遽归。舆夫无所事，偶出门观剧，为黄子所见，而因以诬之也。狱上，周大怒，驳使更鞫，林不可，乃摭他事以详参胁之。林至省，谒大府，力请剖棺验黄尸。开棺检验事大，皖省数十年无行之者。江督沈文肃公葆桢为檄，召江右某名仵作来，年已八十余矣。既开棺，黄尸果现服毒状，身无殴痕，黄子始服诬告罪，而周、孙皆镌职去，林复任东流。

周东兴狱同治庚午，总兵周东兴被诛，咸谓其兵败失机，左文襄公奏明得旨正法，不知其中别有故，非失机罪也。盖东兴以军功擢总兵，发甘肃差遣，时文襄方帅师攻宁夏，久未下而粮匮，乃檄东兴赴中卫，设局采之。东兴至中卫，按户派买，给半价，民无出，则价令全返，违则置重典。时中卫以孤城守数载，四境孑遗，民当此役，苦困不堪，乃相率走平凉，控之制府。文襄檄至对簿，赃巨万，事闻於朝，奉旨以军法从事，当大辟。

东兴时系平凉狱，出狱时谈笑如常。文襄盛陈兵卫，高坐帐中，召东兴跪墀下，谕以罪当死，东兴始号哭，乞戍新疆効力赎罪。文襄曰：「旨下矣，何効力赎罪为！」乃命引出。东兴攀柱痛哭，坚不行，左右力曳之，拥出壁门。时壁门外北向设香案，监斩官肃立，案西三丈许铺红氍毹，刽子横刀立案右，大众皆为壁上观。东兴咨且不前，数左右顾，冀有亲故至者，托身後事也。既出壁门，乃握监斩官手，且泣且语，监斩官促望阙谢恩，逡巡九顿首讫，仍起立，向监斩者泣语不休，监斩者复促之，始徐就氍毹，足方屈，头落丈余矣。当此狱起时，虽以中卫民聚控，其主使者，实其僚友县丞刘蔼如也。蔼如之恶，不逊东兴，而主使攻发者，则以分赃不均，而又妬奸争姑也。及东兴伏诛，蔼如遂患心病，时作呓语，呼东兴不休，不一月，呕血卒。

张汶祥刺马案菏泽马新贻，字谷山，諡端愍，世奉天方教，以进士即用知县，需次安徽。咸丰时，粤、捻交讧於皖北一带，权合肥，以失守褫职。巡抚唐某委办庐郡各乡团练，一日，与捻战而败，为张汶祥所擒。汶祥久思投诚，因优礼端愍，且引其侪辈曹二虎、石锦标与相结为异姓兄弟，纵端愍归。令代请於大府，愿纳款。端愍言於唐，许之，於是端愍奉檄编选降众为山字二营，自统之，而汶祥、二虎、锦标皆为营哨官。及同治乙丑，乔勤悫公抚皖，端愍已擢布政，兼营务处，裁山字营，汶祥、二虎、锦标虽仍在其左右有所事，而汶祥已微窥端愍之意渐薄。会二虎欲迎妻至皖，沮之，二虎不听，其妻至，入居藩署。或以诬端愍，人言藉藉，为汶祥所闻，久之，告二虎，二虎大怒，欲杀妻。汶祥止之曰：「杀奸须双，仅杀妻，须抵偿，不如因而赠之。」二虎乘间言於端愍，端愍内愧，痛斥之。出语汶祥，汶祥曰：「祸不远矣，宜亟去。」一日，端愍檄二虎赴寿春镇总兵徐鷷署领军火，鷷字心泉，时方驻寿州南关外，为勤悫总营务处也。汶祥心疑之，语锦标曰：「二虎此行，中途虑不测，吾辈当送之。」既至，投文，忽镇辕中军官持令箭，矣兵夹侍，命绑通捻者曹二虎。二虎大声呼冤，鷷曰：「尔奉檄启程，即有以尔欲以军火济捻上告者，已有牍至，令即处尔以军法，尚何哓哓为！」即出而斩之。汶祥语锦标曰：「如何？然此仇必报，吾二人当任之。」锦标不语。汶祥又曰：「尔非友，吾当独任之可也。」於是一人收其尸，藁葬之，分道去。庚午，山西按察使李庆翱驻河津，统水陆各军防河，锦标时以参将为其先锋官。一日，奉命稽查沿河水师各营，营官方公讌之，忽有庆翱檄文至，命锦标即归。盖以汶祥杀人案，而江督行文逮使对簿也。

时端愍方督两江，署侧有箭道，月课将弁以射。一日，端愍正阅课，甫离座，忽有递呈呼冤者，汶祥乘间突刺之，中左胁，刀未出，伤口亦无血，惟深入胸中四寸。从者拔出之，刀已刓曲。方喧嚷间，端愍回首见汶祥，曰：「汝耶！」舁回署，遂死，汶祥植立不稍动。时巡捕方命人拷讯呼冤之人，汶祥大呼曰：「刺客即我，待罪於此，决不遁。」於是布政梅启照命发上元县鞫之，直供不少讳，问官愕眙，启照曰：「须令改供为浙江海盗，挟仇报复。」汶祥坚不允，且云：「二虎既被杀，我以精钢制二匕首，淬以毒药，辄叠牛皮四五层，以刃贯而洞穿。其抚浙时，曾一遇於吴山，不得间，今始如愿耳。」启照乃言於署督将军魁玉，以海盗入告，朝命郑敦谨为查办大臣，至江宁提审，汶祥供如前。敦谨无如何，乃仍以海盗挟仇定案，案既定，决汶祥於江宁城北之小营。端愍之第四弟方以县令待次江宁，即命其监斩，斩时，命刽子以钩钩肉而碎割之，剖腹挖心以祭焉。时同治辛未二月十五日也。子一，阉割发黑龙江为奴，锦标亦革职遣戍。端愍被刺之後数日，有一妾自缢，未棺敛，密埋後园，即二虎妻也。

或曰，汶祥初在粤寇军中，从李侍贤，江宁破，侍贤窜闽广，数败於官军，汶祥知事不可为，图反正。端愍之乡人徐弁亦在侍贤部下，故与端愍相识，至是遂相结，未几皆得脱。时端愍已抚浙，徐往，得留辕下効用。汶祥转徙至甬，设押店，偶以事至杭，因访徐，徐曰：「巡抚近得新疆回部某叛王伪诏，略云大兵已定新疆，不日东下，江浙一带征讨事宜，委卿便宜料理，巡抚即报以手疏，谓东南数省，悉臣一人之责。」汶祥大愤而詈之曰：「此等逆臣，吾必手刃之。」已而端愍下令禁私开押店，汶祥遂闭肆，益侘傺，欲杀端愍以泄愤矣。未几，端愍擢江督，汶祥遂至江宁刺之。刺已被获，藩臬会鞫之，据地坐，使跽，不肯，问：「上坐何官？」从者告曰：「藩臬也。」笑曰：「将军来，我始言耳。」将军至，讯以行刺之故，汶祥曰：「可先令总督家属出署，围以兵役，始可有所白。」将军斥其谰言，则曰：「若是，则吾终不言。」将军屏左右，穷诘之，乃吐实，且曰：「第搜其秘箧，不得伪诏，反坐不悔。」问官大骇，亟磔汶祥，而矫为狱词以完案。

或曰，汶祥在宁波以押当贸利自给，并与诸海盗通，食其粮者数年。值端愍抚浙，擒斩海盗颇众，复禁歇押当，汶祥益贫无赖，乃时思为海盗报雠。又以妻被人诱之以逃，汶祥追而执之，复以失物诉求追缴，端愍以此小事不宜烦渎，格其诉不纳。其後汶祥妻又谋逸，迫令自杀，既而怒曰：「巡抚不为我追赃，使吾妻有轻我心，是杀吾妻者，巡抚也。」遂怀必报之志。会端愍督两江，汶祥千里间关，伺之二年，而始遂其志焉。

同治癸酉科场案同治癸酉顺天乡试，都下盛传荧惑入文昌，科场有不利。是科中式第十九名徐景春以策内不识《公羊》为何书，遂将公羊二字拆开，为广东梁伯器僧宝所磨勘。梁初签出，礼部查则例，景春应罚停会试三科，主考官降二级留任，同考官革职留任，照此办理。片咨吏部，讵吏部咨行礼部，必欲褫景春。礼部覆称，如革景春，则主试官皆应降调。时潘文勤公祖荫署吏部右侍郎，一日文勤入署，司官持稿回堂，文勤怒，投稿於地，曰：「吾知有人图全小汀缺耳。」盖其时全文定公庆为协办，而宝文靖公鋆官吏尚也，方龃龉间，文靖适至，问司官因何遗稿在地，司官以文勤语质言之，文靖默然。未几，景春竟屏革，同考陆编修楙宗亦革职，景春出楙宗房，主考为文定及胡小蘧总宪家玉、童侍郎华与文勤，皆降二级调用。适文勤管户部三库，三库印忽失，事觉，革职留任。至是又得降调处分，遂无任可留，因而革职，旋奉特旨赏编修，仍在南书房行走。小蘧降调後，又因与江西巡抚刘忠诚公坤一以田赋事互揭，部议忠诚革职，小蘧再降四级调用，遂终鸿胪寺少卿。

景春既因磨勘被褫，内帘各官降革有差。是科各直省试卷磨勘綦严，於是江南则革去举人杨楫，以其《春秋》题集经为文，语次联贯，谓为文理荒谬；而江西全榜中式墨卷，其第二开，首行之首，末行之末，皆各涂改一字，若人之名号拆开者然。若谓是笔误，何以每卷皆同？以文理论，则又必无误书此二字之理，情弊显然，无可徇隐，因请旨暂行斥革，一面行文确查。实则士子与誊录生为识别，属其加意精写，惟恐目迷五色故也。然此事颇难斡旋，兼值功令森严，几无复保全之策。嗣监临抚臣覆称，该省试卷纸质最薄，其红格两面一式，而印卷官关防在卷後幅，士子入闱，匆遽之中，往往反写，故领卷後。即各於第二开写此二字，以别正反，历届相沿，亦不自本科始，实属无关弊窦云云。奏入，事乃得解。

李有恒冤狱李有恒，新化人，以从田兴恕治兵，积功至总兵。同治末，在蜀统防营，会东乡县民以县令孙定扬加赋事，有围城之变。时护川督者为文格，不知蜀人之围城与罢市等也，大惊，以为东乡民叛矣，遂令有恒率师往平之，檄有「督兵痛剿」字样。有恒见檄，乃入谒，则期期以为不可。格曰：「去耳，何喋喋为！」有恒至东乡，如格言，大肆杀戮，蜀人大愤。遂由御史劾之，旋有钦使出勘，格惧，咎有恒，有恒曰：「公之命也，有恒不能独任其咎。」格以檄在有恒手，忧甚，恐为所持，遂以属华阳县知县田秀栗，使图之。

秀栗素与有恒善，乃先为伪文书一通，置之袖，且预约一友後时而往。秀栗晤有恒，慰问毕，询所以自免之策，有恒曰：「吾有札在此，若死，则俱死耳。」秀栗曰：「文官多巧，其中有趋避语，宜出示我，当为汝辨之。」有恒不疑有他，遂取出与观。正指点间，忽外传有客至，有恒出见客，秀栗匆促中急以伪文书易之。有恒送客出，入内，秀栗即曰：「顷视文书，果如君言，当无他矣。」遂匆匆别去。有恒视札，则已易，「督兵」二字，改为「相机」矣，始知为所卖，大悔恨，由是见钦使，无可置词。格既得札，三叩首谢秀栗。其後谳定，有恒果论大辟，独死矣。

狱囚利久系得金狱囚之久系者，率与胥卒表里为奸，鱼肉诸囚，颇有奇羡，此固所在皆是也。同治时，有山东人张某者，商於京师，以杀人论绞，系狱垂十年，岁入几千金，付其妻子，使营子母。光绪乙亥，大赦出狱，稽簿籍，则已赢数千金。既出而大恨，以诸治生事皆莫如囚之逸而丰也。

张家居岁余，郁郁不乐，会坊中有夥殴人致死者，案送刑部。张喜得间，急以金贿部吏，使窜己名从犯中，遂复系狱，所积益不赀。庚寅，德宗大婚，孝钦后归政，又值大赦。狱故有他囚，欲效其所为，而资望势力皆不及，计非去张，不得专利。乃亦以重金贿吏，於张案独声明其久在辇下，恣为奸利状，请递解回籍，以弭後患。堂司官可之，如所请行，张遂携妻子橐万金出都门矣。临出狱门，愀然曰：「吾遂不得复居此耶。」

欧阳涣藏印帖案欧阳涣，新野人，世业儒。早岁丧母，父於道光中为邻郡广文，蓄一奴，季姓，忠於事，甚重之。奴有子曰黑儿，生十年矣，父察其沉静无童心，貌亦端正，乃使伴涣读。无何，父被督学使者荐，以县令送部引见，而性恬退，不欲为，遽引疾归里，课涣及黑儿。家虽不丰，然居宅为祖产，有池亭花木之盛，惜岁久剥落。涣临《九成宫帖》，罔间寒暑。某岁，重阳风雨，涣与黑儿游荒园，登培塿折半开之菊，插缺唇瓶，插既满，挈瓶回，忽踣於泥淖，黑儿趋视之，丛莽中拾一物作浓绿色，方径寸而螭纽，重可五两。涣审视之曰：「此印章也。」亟纳诸怀。越日，为父所见，父精赏鉴，问何来，具答之。反覆谛视，抉剔泥污，而曰：「此我家率更令印，千岁物也。」因为述率更令德望，且指所临《九成宫帖》示之，谓：「物历千岁，展转入吾家，吾祖吾父莫之能有，而汝得之，此中殆有天焉。或异日得追踪先哲，当侍东宫，未可知也，汝其勉之。」涣时年十五，闻之大喜，买五色丝系印，佩於身。益潜心习率更字体，日进不衰。

越二年，涣应童试而冠军，谒宗师，宗师谓其所作得南丰曾氏神髓，无俗恶气犯其笔端，又谓楷法直逼率更，传示诸生，赞不容口。旋出初搨《九成宫》真本以为赐，涣因出所得率更令印，吴宗师阅之，并缕陈得印状。宗师益赞叹，且曰：「率更果有後身，非偶然也。」以八宝印泥钤印於帖之左方，持帖示守令，谓此本不多觏，今以畀欧阳生，不负此物矣。乃援笔赋诗，命守令亦皆赋，并题於後，郑重而授之。归告父，父亦莞尔。以家藏《九成宫》较之，相去不可以道里计，掀髯大笑曰：「何物乳臭儿，希世之珍，得一为幸，而又兼之，将何福以堪此！」亲知故旧闻其获古印受法帖，争请监赏，弁言跋语，积成卷轴，皆以清要为涣期之矣。

初，涣得印而喜，黑儿方幼，即不悦，谓一踣几伤体，此物不祥。涣笑曰：「童騃，何多忌讳？」及既青一衿，乡试七战七北，父旋卒，所娶妇亦相继殉，两营丧葬，家徒壁立，一印一帖之外，殆无长物。黑儿请售於骨董家，冀得金权子母，不许，即家授徒以餬口。又二年而祸作。盖涣有父执某，为新野令幕客，令考满入都，赂权贵，求升转，权贵不受，使人微讽令，欲得初搨《九成宫帖》真本率更令印章二物，美官可立致也。令夙闻涣家怀此异宝，意可以购，乃请约期报命。权贵之父，十余年前尝守南阳，亲见宗师奖赐法帖，且与赋诗之列，知新野令必能得之以献。既闻令约期之请，亦使人遥示意旨曰：「珍物朝至，尔阶夕进。」令回新野，谋於客，客语涣，许畀重金，不应，许以代谋进身，亦不应。约期过，权贵怒令诳己，嗾台谏劾豫省吏治窳败，牵连及令，令摘印去。

新令下车之始，即出金为阖邑生童广膏火之资，月集县署，试时艺及诗古文辞。涣颇有所获，为令所器重。令或过涣舍，谓园林荒落，命匠为小修之，就其园为会文之所。又时馈蒸豚醇酒，公暇辄就而小饮，如是几一年。一日，从容语涣曰：「君家有率更印及《九成宫帖》真本，旧令尹之所以去官也，其为宝也，果何如？能使我一扩眼界否？」涣嗫嚅良久，令笑曰：「我为一邑长，又与君善，宁能攫君之所爱耶？一观耳，庸何伤！」涣不得已，出示之，令摩挱题咏，呼酒浮白，薄暮始去。又一日，以书来，谓有大赏监家能为君辨印章之真贋，愿假一观，涣难之，黑儿曰：「宁售之，毋受奸人欺。」涣适中酒大恚，援笔作覆书，黑儿之父在侧，取视，急就烛焚之。黑儿大惊，父曰：「第白主人，但道老奴以为不可。」涣亦知书语太戆，乃婉辞以覆，而令之周旋往还馈遗酬酢也，乃一如平时。是岁十月之望，令访涣，论文灯下，忽报积薪上炎，顷刻穿墉。令督役扑灭，倏忽间，毁五楹，涣大呼曰：「休矣！」又探囊而顿足，面色灰败。令问之，对曰：「公所不能忘情之法帖，今为祝融氏携去，不足，又益以印章。」令曰：「君子无故，玉不去身，印悬肘後，固当无恙。」涣曰：「倒屣迎公，适在更衣之後，置印床头，同归於尽矣。」令不之信，且疑其故纵火以绝望，微哂曰：「帖之存亡，固未可保，金石之坚，历刼不毁，会当复出泥中，寻君幼年之盟，可毋恫也。」涣顿悟，待令去，使人持锄耰，物色瓦砾中，不可得。呼黑儿，不知所之。涣疑宵小或胠箧献於令，益恨，而黑儿竟不归。其父念黑儿，又卧病，偃蹇遂死。

其明年，权贵以卿贰持节出镇中州，前令因嬖幸进言，谢失约罪，且白涣倨傲状。适涣之中表不慎於言，以非罪陷缧絏，涣为具词伸诉，令受前令嘱，因事罗织之。又以往日之火，疑非天灾，乃当以干预讼事罪，申大府，请革衣顶。权贵檄令械系之，将按讼棍律拟罪，迁延囹圄中三载，而令去任。後来者虑囚至涣，亟出之署，涣无罪，中表事亦昭雪，而旧宅已易主，零丁孤苦，乃依中表以居。中表故业商，念涣为己受折磨，挈之以出贩，小有余，辄分惠之，遂赖以存活。

某年岁暮，涣随中表归，门前有一丐，寒战瑟缩，望涣而拜，哭且失声。涣惊呼曰：「此黑儿也，胡为乎来哉！」急取衣衣之，和姜桂以饮之，乃徐徐问比年踪迹，及当日出亡之故。黑儿泫然曰：「奴负主矣！主以印章法帖为至宝，奴不以为宝，奴固以主人为宝也。当日之火，奴以为天佑主人，辄敢因火怀印与帖，避地而居，知主必以此二物贾祸，祸发恐不可救，将以此二物为主人脱祸也。既而祸果作，奴不幸言而中，货衣物，间关走京师，投某侍御家为奴，献二物请救主人。侍御之季父，主人之恩师也，覩物惊骇，幸驰函抵中丞，而前中丞与主有隙者幸已去，遂得檄邑令，出主人於狱。侍御闻报以告奴，又许奴为忠义，賷百金并原璧使仍归主人，令速以善价售之，勿重物而轻人。物则犹是也，而主人免於祸，奴以为幸无罪矣。乃天祸未已，中途遇暴客，刼掠而去，无资装，寸步不可行，行乞於市。酒家翁哀之，使为佣，积微资辞酒家归。又不幸病於逆旅，丧其资，仍行乞偃蹇数月。今始得见主人，而主人之宝终归乌有，奴负主矣！」涣惨然，持之而泣。黑儿後随涣偕中表至泰安旅舍，遇一人，自言隶旗藉，将赴南中补江宁府遗缺，病不能前，涣使黑儿佐其诸仆伺应之。未几，疾势不可为，其仆皆散，涣使中表先首途，独与黑儿留，守护旬日，客竟愈。感其厚谊，劝毋货殖，挈与俱南。既而客守彭城，涣为上客，黑儿亦得宠。一日，与诸奴沽饮於市，乘薄醉过鼓楼，游览列肆，见《九成宫帖》题识宛然，北风披拂，末页已稍剥蚀矣。黑儿愕然，急问价，曰：「钱二千。」大喜，购之归，还於涣。喜出望外，走告居停，历叙坎坷之状，慨然曰：「墨宝幸而存，印章不可复得矣。」居停曰：「子毋然，曩者出都，有人以古铜章二求售，云得之拾遗者，仅索三金去，姑与子辨之。」及出印审视，涣挢舌不下，黑儿亦瞠目称怪事。其一为步兵校尉之章，其一则斑斓如旧，系丝五色，不绝如缕，固太子率更令印也。

张某立寨被诬案广西自咸、同军兴以後，土着绝少，以十分计之，广东居其三，湖南居其二，江西居其一焉。地本瘠薄，人尤游惰，客民开山垦地，势颇强横，游手无赖，因之日多，其流入越南为匪者，大率由此。人各习兵，家各置械，往往以口角细故，彼此争鬬，俨同战阵。浸假而官事不平，亦往往聚众与抗，或有围城交锋之举。其官吏率皆久居桂林者，或由幕席，或由佐职，夤缘保擢，视以为常。额兵而外，又设防营，文武将吏，结合为奸，动称某处构逆，某处围堡，羽檄飞驰，便宜行事，然未及旬月，报肃清，请保奖矣。光绪初，有张某立寨自保，为仇家诬扳逆谋，至发重兵。寨首闻之，绕道赴省投首鸣冤，而兵已破寨，杀五百余人。院司乃专案请奖，势难平反，寨首投辕，亦遂斩决结案。

庞锺焕控金菊如案光绪初，鄞县陈康祺令昭文，邑绅庞锺焕有家塾，塾师为金菊如。一日，归而病，庞久待不至，疑与其姬人银荷有染，畏罪而逃也。控之於县署，陈讯得真情，判曰：「庞锺焕控金菊如一案，研讯数堂，迄无确供。中冓不可言，何况事无实据，缧絏非其罪，肯教士也含冤？本县观金菊如章句书生，乡村学究，适子之馆，未及半年，招我由房，难通一面。纵使国风好色，岂忘君子怀刑。庞周氏貌尚端庄，年非韶绮，久已与庞公而偕伉，何至见金夫不有躬？庞锺焕生长阀阅，身受崇封，到堂数言，亦知大体，决不因主宾失好，自污二人。大约别嫌明微者，名门之家范，争妍妬宠者，妇女之恒情。周氏附中妇大妇之班，久抱衾稠而怨命，金生少经师人师之化，惟凭夏楚以伸威。此豸娟娟，或偶具先生之馔，羣雌粥粥，遂疑踰东家之墙。偏听人言，恐疏阃范，嫌疑原当自白，防闲不厌过严。投牒公堂，初非好讼，众口雷同，两心冰释。炎凉异性，荷菊非并蒂之花，贵贱殊形，金银岂一炉之汞？宾东未洽，别聘名师，婢妾无辜，仍还旧主。倘该封职专房有属，无调象驯狮之术，何妨开阁放姬？尔童生就馆不终，遇瓜田李下之嫌，益宜守身如玉。」

孙振斋控媳案孙振斋，讼棍也，刀笔所获，颇不赀。晚年辍业。一日，忽与寡媳启衅，诉之县。孙以为女子易与，且分属尊长，必不失败。堂讯时，孙乃详述媳之过失，媳不辩，惟嘤嘤啜泣。官异而诘之，则曰：「墙茨之丑，何能宣言於大庭广众乎？彼见我文君独处耳。」官大怒，责孙无耻，斥之退。孙指其媳骂曰：「恶妇，我不料一世英名，乃败於汝！」媳笑曰；「汝子已死，我传汝衣钵耳，何骂为！」孙愤愤而出。

汤圆案郑裕国令归安，人称之为郑青天。一日，乡人某以女将遣嫁，入城购奁物，过一点心肆，食汤圆，而囊无铜钱，告店主曰：「我因事入城，仅有银耳，尔且记账，稍缓即来偿。」店主曰：「我店资本甚小，且向不识尔，乃图餔啜耶？」乡人不得已，以银币一圆为质而去。事竣，则持铜钱以赎银币，店主不认，曰：「汤圆值数十文耳，焉用银？」

乡人忿甚，商於讼师赵某，赵曰：「此地为乌程所辖，讼必屈，若逢郑青天，事乃济。」乡人哀求不已，赵曰：「尔愿受笞数十乎？」语其故，乡人大喜，静候於归安署前，将伺郑出而控之。俄郑自府署归，乡人直冲其仪卫，郑喝问，大呼曰：「小人籍乌程，官为归安令也，当送乌程，不当责我。」郑曰：「天下官管天下百姓，事犯在我，不能免。」杖毕，乡人乃以牍进，郑曰：「此为乌程界，汝应往该管衙门呈控，不得歧凟。」乡人曰：「天下官管天下百姓，官之言也。」郑笑而言曰：「姑为尔讯之。」即签传店主，坚不承，乃潜使役向店主妇取贜，绐之曰：「尔夫已供认矣，速缴可免责。」妇曰：「我原劝其不可昧良，今何如！」遂以原银币给役持归。郑获赃，谓乡人曰：「汝银当於他处遗失，彼不承，我不能滥刑狥私，不如我偿汝，免枉屈良民。」乡人不受，郑佯怒曰：「偿汝不领，欲何为耶？」掷银二饼，中杂以原物一，听自择。乡人见而讶之，指其一曰：「此为小人故物，何得在此？」郑问何所记，曰：「此银乃小女聘金，上有双喜朱字，故知为原物也。」以示店主，店主不语，乃俯首伏罪，薄责而释之，乡人顿首致谢去。

曹桂山以大言冤死光绪初，庞际云护湘抚，署藩司为孙某，禁城隍会，湘民忿之。而新任卞宝第至，庞移抚黔，暂僦宅居。湘民忽聚众哄藩司署，毁大门，又毁庞之宅。有积痞曹桂山者，次日始入城，耻不与其役，至一木匠店，大声言曰：「我手甚酸痛。」木匠问故，曹曰：「昨与众攻藩署大门甚坚，众不能攻，独我攻破，故至今尚作痛也。」时官捕滋事人甚急，诸无赖多避匿，或闻曹言，亟执送官，遽以首犯论斩。

沙河堡谋杀案光绪初，京师有布客甲乙二人携资归，途遇一卖花者与同行，至沙河堡，夜矣，舍於逆旅之西偏屋中。卖花者仅一担荷两箱而已。而东偏屋中，则先有贩沙壶客与一瞽者同宿。夜半，瞽者闻西屋斧声，而呻吟声窸窣声继之，大疑，潜呼贩壶客醒，语之曰：「我姑碎君一壶，君即起而与我争，佯为喧扰者，以观其变。」於是西屋中有三人出而劝其息争，店主亦往劝，请搜贩壶客之橐，无所得。瞽者大哭曰：「我以赤贫卖卜，积得两缗，大不易，今失之，安知非汝等所为？凡居此者当悉搜其箧，不然，誓不出此门矣。」西屋三人曰：「吾侪以相劝至此，乃诬我耶？」瞽者曰：「汝不至，吾安得诬汝？今既入吾室，自必搜检矣。」店主闵其无告，又虑有意外事，乃婉劝三人启箱以释其惑。三人固不可，众益疑，谓钱必彼窃，羣起迫之，搜其箧，则有血渍殷然之油纸包各一，启之，支解之二尸在其中，乃缚之送官，一讯而服，赏瞽者，置三人於法。

王树汶为顶凶案王树汶，邓州人，幼以被掠为镇平盗魁胡体安执爨役，体安，镇平胥也。河南多盗，州县故广置胥役以捕盗，有多至数千人者，实则大盗即窟穴其中，时遣其徒党出劫，捕之急，即贿买贫民为顶凶以销案。体安尤凶猾，一日，使其徒劫某邑巨室，巨室廉知体安所为，乃上控。时涂制军宗瀛方抚汴，檄所石名捕之。镇平令捕体安急，则贿役，以树汶伪为之，俾役执之去。树汶初不承，役以非刑酷之，且谓即定案必不死，始诺。树汶年十五，尫羸弱小，人固知其非真盗也。县令马翥闻体安就获，狂喜，不暇审真伪，遽禀大府，草草定案。

既定谳，当树汶大辟，时体安已更姓名，充他邑总胥矣，树汶未知也。刑之日，树汶始知之，呼曰：「我邓州王树汶，非胡体安，若辈许我不死，今乃戮我乎！」监斩官白宗瀛，大骇，命停刑，下所司覆鞫，卒未得要领。树汶自言父名季福，居邓州，业农，乃檄邓州牧朱杏簪刺史光第逮季福为验，未至而宗瀛督两湖去。继任者为河督李鹤年。开归陈许道任恺者，先守南阳，尝谳是狱，又与鹤年有连，於是飞羽书，阻光第，令毋逮季福，且百端诱怵之。光第不为动，慨然曰：「民命至重，吾安能顾惜此官以陷无辜耶！」竟以季福上，则树汶果其子，恺乃大戚，鹤年以袒恺故，持初谳益坚，豫人之官科道者，遂交章论是狱。鹤年恚言路之持之急也，遂力反宗瀛前议，而益傅会律文，谓树汶虽非体安，亦从盗，在律盗不分首从，皆立斩，原谳者无罪。然树汶初止为体安司炊，亦有谓其为娈童者，而实非盗，谳者必欲坐以把风接赃之律，树汶至是遂为正凶。而官吏之误捕，体安之在逃，悉置不问。谏臣益大譁，劾鹤年庇恺，於是朝廷有派河督梅启照覆讯之命。河工诸僚佐，率鹤年故吏，不敢违鹤年恉，启照亦不欲显树同异，竟以树汶为从盗，当立斩。狱成，言者争益力。

时潘文勤公方长秋官，廉知其概，提部研鞫，而赵舒翘方以郎中总办秋审，因以是狱属之。阅数月，乃得实，将上奏矣，而鹤年使故为文勤门生之某道员入都游说，文勤入其说，遽中变。舒翘方力争，文勤忽以父丧去官，南皮张文达公之万继其任，文勤亦知为某道员所卖，贻书文达，亟自引咎。疏上，奉旨释树汶归，戍翥及知府马承修极边，鹤年启照及臬司以下并承审各官皆降革有差。而光第已先以他事劾罢，则恺嗾鹤年为之也。有以持恺羽书直揭部科讽者，光第笑谢之，贫不能归，竟卒於豫，年五十五。光第去官二十年，邓人谋以其治状上於朝，请祀名宦，以其子祖谋时官礼部侍郎，格於例，不果行。祖谋，字古微，以道德文章着称於时，更名孝臧，学者称沤尹先生者是也。

光第以咸丰末补授河南邓州，值大祲後，比户流亡，而在官三年，多惠政，壹意休养，尤善治盗，民以安集。俗颇健讼，讼刑部都察院者，岁或数十事。故事，京控案付首府之谳局鞫之，鞫者觊了案之奖也，辄迫以和息，不欲甚辨曲直，而奸黠者愈得计，效尤滋益多。光第尝从事谳局，讅其然，牒所司穷治之，其诬诉者必反坐，俗为之革。旁州县此风亦因之少杀。

杨乃武被诬杀人案同治时，余杭有葛品连者，早岁丧父，母健而勤，率品连设肆市豆腐。品连娶毕氏，有姿首，肤莹洁，体轻盈，人因以小白菜呼之。邑令刘锡彤有子逾冠，闻其名，一日遇诸途，尾随之，密以意示衙役，使谋之，久之通焉。邑有杨乃武，同治癸酉举人也，丰采甚都，当为诸生时，已与毕通，为锡彤之子侦悉，妒之。已而乃武捷秋试，毕欲委身事之，谋既定，锡彤子知之，益愤，将谋所以陷乃武者。会品连暴卒，里人以毕多外遇，窃窃然疑有谋杀事，实则毕奴畜品连，品连不能堪，以吞鸦片死也。锡彤子闻之，唆葛母，饵以厚贿，使以乃武与毕二人毙品连诉於县，品连之母遂以通奸谋杀罪控乃武，谓其中砒毒也。锡彤先入其子之言矣，信之，及验尸，指甲有青色，谓为受毒之证，收乃武与毕，严鞫之，迫以刑，谓其因奸同谋，遂诬服。锡彤询以砒奚所购，乃武漫言购自某药肆者，因逮肆主质之，肆主坚不承，於是案久不决。刑幕某，与肆主同为绍兴人，承锡彤子意，婉商於肆主曰：「仅待子一言，即可结案，何固执为？」遂授肆主以辞意，乃供称某日乃武至，言将以砒置食物中以杀鼠，故来购，乃武邑绅也，信而售之，不意其非杀鼠而竟杀人。锡彤录其辞，详大吏，府司复审，以证确，故无异议，定为谋杀亲夫案，毕当淩迟，乃武当论斩。乃武妇某氏知乃武冤，具词入都，诉之於都察院，而给事中王书瑞亦据以上闻。光绪乙亥四月，奉旨，命浙学胡侍郎瑞澜提集全案人证卷宗，秉公严讯。胡檄宁波守边葆諴鞫之，讯数次，卒照原议覆奏，谓乃武因奸起意，令毕将品连毒毙，供证佥同，案遂定。然乃武所画亲供之押，实为屈打成招四字也。

至是，而乃武与毕均延颈待决矣。时上海已有《申报》，载之甚详。既定案，报端复缀一联云：「乃武归天，斯文扫地。」为其同年友所见，大愤，谓乃武虽武断乡曲，品连实非所害，思有以平反之。会春试，咸计偕入都，谒乡人刑部侍郎夏子松少寇同善，诉乃武冤，谓品连实病死，非毒死。同善问冤证，众言品连死日，乃武方在外舅家处理析产事，代书分单，其外舅居乡，距城数十里，一日之中，不能在乡理事，而复在城杀人，此冤证也。同善曰：「案乃若此，君等可控之都察院，仆备官秋曹，当相助也。」旋经汪树屏等遣抱，控之於都察院。十二月，奉旨提交刑部审讯，案遂复活，全案人证由刑部提京复审。部牍至浙，锡彤自解品连尸棺入，及验，则指无青色，检验者谓南方气较热，初验时，死者指甲青色，当系发变，非服毒之证，实为因病身死。继讯某肆主，肆主直供刑幕教唆语不稍讳。初，瑞澜传集人证之至省复审也，肆主不欲往，锡彤子给以资，始就道，然肆务因以衰败，及牵连至京，肆遂闭，恨锡彤子及刑幕刺骨，故直言以发其覆。证人证物，既皆子虚，案遂平反。丁丑二月，奉严旨申饬，於是原审复审官，自浙抚杨石泉制府昌濬及瑞澜以下，皆降革有差，锡彤发往黑龙江効力赎罪，不准收赎，锡彤子投海死。乃武虽释，而足骨以受极刑故，遂不良於行。家计亦困，乃至沪卖文以自给，毕则披剃为尼，宣统辛亥尚存。

或曰，翻案之原动力，乃某公使偶在总理衙门座次告王大臣曰：「贵国人断案，大率如杨乃武之狱。」当道闻之，至局蹐不安，遂翻案也。

闽中发塚开棺案丁文诚公宝桢抚闽时，某县有发塚开棺剥取尸身衣饰一案。县幕故狡诈，以欲为令规避处分，必欲避去发塚开棺字样，其详文有云「勘得某处有厝棺一具，棺材後壁凿有一孔，围圆一寸三分，据尸亲某某供称，尸身头上，失少金簪一支，显系该贼由穴孔伸手入内，拔取金簪，得赃逃逸。除悬赏购缉外，理合勘明详报」云云。文诚於牍尾批云：「以围圆一寸三分之穴孔，竟能伸手入内，天下无此小手，棺後伸手，拔取尸身头上金簪，天下无此长手。该令太不晓事，应即撤任，候饬司遴员接署，另行勘详。」

泉州林绅失女案闽之漳泉，其民慓悍尚气，往往以细故酿巨祸。仁和章某宰龙溪，有以失女案越境来控者，原告泉郡林绅，被告为本邑王某，亦巨室也。阅其状，则林女以三岁时养於乳母，一日挟之出游，遂不返，失踪十四年矣。林失女，即以人探乳母家，尚未归，後时时侦之，十四年无迹。某岁社日，乳母杂众中入庙祝神，旧仆林二识之，擒以归，问女，言已卖，以郡施氏赘壻，购为婢，随嫁适王矣。章即坐堂皇，唤乳母入，则年四十余，蠢然一村妇也。问拐女事，亦自承。章以乳母已招认，无别情，命羁之。问林曰：「尔女既媵於王，欲令归乎，抑听留王氏，但治乳母罪也？」林忿然曰：「吾缙绅裔，安能为贱於人？非欲令归者，吾泉郡官岂不能治以拐带之罪，而必远诉至此？」章颔之，允集讯。

林退，明日遣四役至王家，命传施壻及林女来。役往半日返，复命不得一人，章怒，各笞四十，命复往。漳、泉俗，凡富室嫁女，媵以婢，名虽从嫁，实如妾。林女随施嫁六月，二人情甚密，若姊妹，王尤爱之，与施同孕。至是已三月，役至家，王甚惑，及阅牒，知为林女事，笑曰：「妇翁以此婢赠吾，吾怜其慧，已纳为妾，若有诱拐事，则卖者既获，买者亦有人，可问施，吾生平不入公门，不能与林对簿也。」役见其贵倨，婉劝曰：「邑主传君，非究君诱拐事，惟林女在此，或遣或留，必得君一言，案乃可定。今既纳为妾，窃意君必留，尤须与林言明，使林女事君，无异辞也。」王大笑曰：「吾妻之婢，吾纳为妾，妻既无言，谁能饶舌！」还其牒，立麾之出。

役去，王入告施，林女亦在，施笑谓王曰：「吾妹方以未识生身人，日夕抱憾，林家人至此，妹果所生，当往迎，令骨肉重逢，勿失戚谊也。」王曰：「彼果认女，当径来吾家，今投县，以牒来传，其意不善，安可令见。」二人谈久，林女独默默无言。忽阍人入，言县役复来，王大怒，厉色出，斥之曰：「可告尔长官，吾王氏名门也，吾妾方青年，不能涉足公堂，受万人指摘，尔勿复来，不则吾即欲饶尔，此拳不尔饶也！」言毕，以拳拟役面，作欲击状，役急退，王怒少解。命阍人入，取数金与之，疾驱出。

役复返，章以王累传不至，林呈催急，知役虽再行，非作具文，即得王氏金，不敢催。王与林女虽案中要人，然不能拘，非严比，传集无日。时尚未退堂，即命布练於地，令二役跪其上，二役往传，限二小时返，不得人，则已跪者往，返者复跪。如是二日，役大窘，至王家，誓死不敢归，捽之行，卧地不起。王见役膝尽肿，施亦劝令林女见林，一叙父女亲，後相往来，联戚谊。王患役扰，遂命施告林女，以常妆偕己入县，且慰以此行得见父，少出即归，行无伤。舆至，林女色甚戚，怏怏出。

至县，观者如墙，女见父，似甚欢慰。林言失女後，其妻日涕泣，逾年遂亡，吾跋涉追寻，十四年如一日，今见女已成人，追念往时，能无悲戚。言已，泣，女亦泣，拜伏於地。王以晚辈见林，林急走避。少顷章出，传呼两造，众同上。章周视已，谓林女曰：「尔幼被拐，尔父日搜觅，十余年不少休，今既相逢，当体尔父爱女心，即与同返。」女不应。章谓王曰：「此女在尔家，仅供役使，与林为父女亲，尔当劝归，吾使林购婢以偿，勿使失天伦义也。」王亦未答。章促之，林女忽趋近案前，毅然曰：「君官此地，宁不知此地之俗？女虽为婢，身已属王，且有孕在身，归将复嫁乎？父如念我，後此可往来，必令归，惟有死耳。」章不能屈，温语劝之，亦不听。乃谕林曰：「尔女身已属王，义无再返，况即归，其年已长，行当嫁人，亦难长聚。尔以爱女故，辗转寻觅，得相逢复违其愿，强使还，果有不虞，则因爱伤生，必後悔。」林闻女言，意已忤，又闻章谕，心大怫，愤愤答曰：「必令归，他无可言，女果死者，吾亦无惜。」章知不能下，欲以人调停，合两姓好，命且退，章亦入。

有李贵者，章之干仆也，司稿案，素能言，急呼至，命留两姓善劝之。李出，留林他所，挽王入己室，告之曰：「君欲留女，当备财礼，令暂归，後迎娶之。吾奉主人命，以林恶女为贱，故不肯留，若稍尊之，使彼有荣施，君所爱亦可保，无为梗矣。」王诺。李肃之出，挽林入，曰：「君世家，必无再婚女，女归不遣嫁，显背人道，遣嫁而女恋王家，终必至死。且君之不听为媵者，为其贱耳，今官意令王以纳室礼重结婚，君女与施氏并尊，王世裔，亦不为君辱。如是，则既遂儿女私情，且无他变，不甚美乎！」林怫然曰：「吾此来，为归女耳，吾族之人，於吾行，皆以必得为贺。今留嫁於此，此中隐情，久必彰露。女果恋王，生死听自便，吾保吾誉，不能为女恤也。」李力劝之，卒不听。

李亟入复命，章复升座，命两姓入，谓林女曰：「尔父不听留，尔欲不负王氏者，可自求尔父。」林女闻言趋林前，痛哭而拜，力恳之，林不允。章命王亦拜，林益怒，大呼曰：「吾女被诱拐，非自卖也，因拐至此，与王私，君必遂其情，吾生身父，踪迹十四年，既得女，反不获请。此愦愦判断，不独使女子丧守者无羞恶心，彼不法拐徒，陷人失节，反生效力矣。君必相逼，非死吾身，即上至叩阍，必得女也。」章亦怒，痛骂其无良，判还之。林女见谳定，立收泪，趋与王为别，刺刺语甚久，亦不复哭。言已，麾王返，王拭泪出。明日，林女随父归泉州，至晏海渡，既登舟，乘林不备，遽投水死，尸漂没无存，闻者惜之。

沈文肃纵琉球狱囚光绪己卯，日本灭琉球，改冲绳县。沈文肃公宝桢方任江督，有琉球国事犯三人，潜窜至江宁，廷旨以日有盟约，命执三人，归之於日本。系狱矣，忽逸其二，上元令惶恐无措，遂求江宁守挈以谒沈，白其故，虑罪且不测。沈默然良久，语守曰：「囚三人耶，已逸其二，余可悉纵之。」守令均疑沈怒，莫知所对，沈复慰之曰：「汝但纵囚，有事，我自任之，汝无罪。」令乃出。沈退食，语幕宾梁某曰：「吾日日思归乡里，皆不得请，今其时矣。」遂上疏，以逸囚自劾。大意谓：「琉球吾藩属，今被日本夷为郡县，逃人来依，我不能庇，复执而归之於其敌，谊有不忍。今囚诸狱而逸去，此有司之责，请治臣以罪，贷其他。」时恭亲王当国，夙器沈，疏上，事遂寝。

刘泖生欲解疑狱而死江山刘履芬字彦清，以生於云间，因号泖生，以同知直隶州充苏州书局提调。光绪己卯江南乡试，嘉定知县程其珏调分校，往代之。受事之日，民先有逼嫁致死，督部檄一干下县决杀者，刘不怿此干，笑侮之。因迹求民间数事，密闻诸台，勾捕尽得。刘性慈恕，不忍文致，亲送囚至行省，且陈其疑，此干请必尽杀乃止。刘痛悔失图，若憯危，遽不自胜，反嘉定疾作，满有日矣。或诈告杀人，需诣验，刘神明已伤，仰天言：「吾德薄，灾殃及民，不如死也。」其日不食，夜分不寝，迟明，从者叩扃无声，翘而入，僵於地，喉骨断裂，血污被膺，右手有短翦，握固未脱，几烛将跋，《洗冤录》端展宛然。事上，抚部固始吴某重其所以死也，厚恤之。

狱囚囚县令郡县狱中重囚，例皆镣足桎手，钳口锁颈。其後狱规不肃，每一囚狱，狱卒皆有例定规费，仅於州县典史巡狱时，为之上刑具，官去即弛之，官亦知之，不深究也。广东有某县令，欲察狱弊，一日屏去仪从突入狱，狱卒未知也，囚百余人见之，曰：「汝来甚善。」羣起缚令，宣言曰：「官今欲出狱，须纵我辈百余人与同出。如门外人有来前者，我辈先扼杀县官以待死。均之一死耳，与其束手而死，不如与官同死。」复连缚狱卒数人。有饷令饮食者，囚数人传递而入。囚口粮或不时给，则亦绝官餔餟以相抵，县中幕吏皆无如之何。典史至门外遥呼狱囚，始而婉谕，继而哀祈，囚皆不应。不得已，禀达郡守，郡守乃自赴县，至狱外，谕囚曰：「县令自到任後，曾未苛待若辈，若辈入狱，皆在前令手中。今如致令於死，则若辈罪名益重，岂得幸全？不如速释令，有冤抑者，必为伸理，其犯重辟者，亦当设法超拔，决不汝欺也。」囚皆曰：「今日我辈与县官，出则同出，死则同死，不必多言。」郡守徘徊莫措，相持及旬日，恐令死於狱，不得已密禀大府，请发兵二营到县，许赦囚罪，尽纵出狱。囚复言当携官同行五十里，至某山，方能释官，亦许之。狱门启，羣囚拥令驩呼疾走，官吏尾之而行，行五十里，至某山头，囚乃释令。欲遂分道扬去，官兵伏隘以待，四面兜围，百余人皆就擒，惟逸三人而已。郡守县令携囚回城，尽法惩治，加以酷刑，死於杖下者二十余人，余皆从重拟罪，克期处决。此光绪庚辰事也。

陈福来陈福得被杀案江西鄱阳县民叶佐恩，娶同县徐姓寡妇陈氏为妻，生一子曰福来，佐恩死，遗腹又生一子曰福得。陈不能守，赘同县严磨生为壻，磨生乃与陈同居叶氏者五年，始偕妻挈其前夫之二子以归。佐恩所遗田二亩，归磨生耕种，以养其二子，屡荒於水，衣食不赡，而福来亦已九岁矣。乃送至坑下村徐茂拐子家，使习裁缝，岁与钱三千四百。未几，又送福得至坑下刘光裕家，为之牧牛，其地距严氏所居曰车门湖者四十里。光绪丁丑十二月二十五日，磨生至坑下村接福来、福得回家度岁，二十六日晨起，蓐食而行，福来负蓝布袋，内盛银币一铜钱千，福得负白布袋，盛米数升。行至墈上亭遇雨，而磨生又发痰病，乃於亭中少息。适有雷细毛者担两箩而至，细毛亦坑下刘氏之佣，自刘氏归其家，其所居与严相近也。磨生曰：「我病，不能兴，当使二子从君先行，我小愈即至。」乃以钱米并置细毛之箩，细毛与二子俱行。至鸳鸯坽，语二子曰：「我与若至此分路，若可坐此，待尔翁偕归，我去矣。」反其钱米於二子而归。而磨生犹卧亭中，久之病愈，雨止，天亦薄暮，乃走间道，径归其家，已逮乙夜矣。问其妻，知二子未至。次日，使严复仂走问细毛，知在鸳鸯坽相失，求之鸳鸯坽左右，无有也。上湾林有欧阳六毛者，言於二十七日遇二稚子问途，约略指示之，然问途之後，亦不知所之。又有汪同兴者，设布肆於路旁，言二十七日有二稚子以饥饿，索食於同兴，饭之而去，问饭毕焉往，不知也。问有见者无，曰：「有欧阳发仂者适在肆，二子出，亦出，或当见之。」二十八日，乃始得二子之尸於陈公坂，福来伤於顋，伤於耳，伤於咽喉，福得并伤於肾，钱米俱在，无所失。陈公坂距车门湖二里而近，莫知为谁所杀，或曰发仂也，或又曰欧阳六毛也。於是磨生乃以发仂、六毛杀其二子控於官，而叶氏之族则曰是磨生利其故父所遗之田而自杀之也，亦控於官，讼久不决。光绪戊寅，彭刚直公玉麟巡江至饶，严、叶皆具牒诉於行辕，发饶州府讯之。庚辰夏，刚直至江西省垣，中丞以下咸迎候於滕王阁，而磨生之妻陈氏又以前事诉，前马者斥之，则自投於江。刚直亟命拯之起，受其牍，言於中丞。而豫章诸大吏久知其事，咸疑磨生实杀二子，谓二子年幼，必无讐杀者，若利其有，则何以钱米俱在，是其继父杀之无疑也。故当刚直未至之先，已命移其狱至省中治之。而鄱阳令汪以诚字若卿者，贤令也，初下车，叹曰：「境有此狱，而卒不得杀人者主名，上为大府忧，焉用县令为！」时案中人证咸羁管县中，若卿密使侦者於诸人一举一动一话一言随时伺察。至是年五月，民间传言彭大人巡江且至，将亲临郡城审断冤狱，而发仂闻之即自疑，屡向丁役探消息，是月十六日刚直至。

先是，有浮梁沈可发者，私刻木印造执照，自称曾在刚直营中，刚直提审，得实，即以军法斩之。而发仂愈惧，其夜梦中呓语，连称不好者再。若卿得其状，知杀人者必发仂矣。乃於密室供城隍神之位而祷焉，夜梦至一处，闻尸臭而不见尸，有一人以身覆之，视之，发仂也。及旦，躬率诸囚，诣神庙而讯之，谓发仂曰：「尔实杀人，神已告我矣。」发仂虽不即承，而神色大变。越日，又讯於城隍庙，诸囚皆号哭，求神明昭雪，发仂无一言。夜将半，则大呼曰：「吾不敢欺神明，请吐实。」盖鸳鸯坽距车门湖尚三十余里，二十六日之夜，二子宿於鸳鸯坽之社庙，明日前行，遇欧阳六毛而问途焉，又前行，饭於同兴布肆。发仂见其幼稚可欺，欲诱至他处而卖之，乃追及之而与其同行，且请为导。导之己家，宿之墙外土室中，虽其家人无知者。二十八日平明，复招之偕行，行至陈公坂，则离车门湖近矣，福来已识之，登山而望，见其村，不欲与发仂偕，发仂强挽之，则大骂，乃痛殴其头面，又扼其吭而死。福得走且呼曰：「杀吾兄矣！」蹴以足，伤其肾，亦杀之。发青白二布袋，见钱与米，弃之地，不取，盖恐以此为人所踪迹也。若卿鞫得实，即驰白刚直，刚直时在镇江焦山自然庵，读之狂喜，手批其牍，有云：「数年郁结，为之顿释，望空遥拜，为两冤魂叩谢贤令君。天下多覆盆，而有司安得如此尽心欤！又不禁感慨系之。」

王祥云杀徐二案王氏者，叶成万妻祥云姊也，世居吉林省北之四台子。光绪壬午大疫，父母兄嫂染疫死，王年十七，先已字成万，成万居大孤家子，至是仓卒迎娶，时祥云方十二岁，随姊依壻家。已遂鬻田宅，托叶权子母。越数载，祥云渐长，以成万荐，佣李高屯赵鹏家，又为聘花氏，在春女也。在春经年出外贸易，其妻已前殁，屡以婚促，成万不得已，治左厢，为之涓吉成礼。花女少艾，以与姊同居恒戚戚，渐怂夫离析，久之，祥云商诸姊，姊诺之。适西邻有室三楹，中隔一巷，欲出典，成万乃以平价得之，并力助王徙。既徙居，旦晚过从，亦相安无猜，仍佣工如平时。是年四月初，祥云自佣所归，村口古刹旁，儿童六七，方席地嬉，遥见之，大呼曰：「乌龟来矣。」比近，祥云方注视谁某，毛氏子福儿遽询曰：「乌龟，汝归乎？」祥云乃箕踞而问曰：「子呼我乌龟，何意？」儿曰：「汝妻与徐二共枕衾，子安得非乌龟？」祥云曰：「汝言确乎？」福儿曰：「村人皆知，安得弗确！」祥云不语，径赴姊所，曰：「姊知我为乌龟否？」姊曰：「是何言？」祥云曰：「弟妇与徐二共枕衾，村人皆知，吾安得非乌龟？」姊问：「此言何来？」曰：「福儿言之也。」姊曰：「子痴耶，顽童毒舌，谩骂何所不有？勿多疑。」祥云俯首，踉跄归舍，凝想忧惧，坐起不宁。迨月西下，复贸贸然往谓姊曰：「姊乎，我真乌龟矣。」姊急究颠末，始得其瞷伺状。盖祥云前此垂首无言时，展转筹画，已决定办法也。

祥云抵家後，花笑迎曰：「郎归乎？惫乎？」曰：「倦甚。」既坐，长叹，花叩其故，祥云曰：「王屯李五负东主巨债，责偿屡不应，今遣我坐索，事不谐不归，幸勿为周老耀第二足矣。」 「 周老耀者，会同当之外柜，因索铺债，为欠债人朱万仓所烹，为吉林冤狱之一。」 花曰：「老耀之案，绝无仅有，郎勿为此不祥语。」祥云曰：「王屯距此十余里，迟早以今日至，吾方惫甚，欲少睡，为我具晚餐，炊成可呼我。」言毕就寝，及醒进食，且噉且语曰：「吾此行无事固佳，今且与卿约，以半月为率，设逾期不返，记取李五姓名，在王屯东首第几门，为我侦察之，复仇与否，是在卿耳。」花陨涕曰：「妾虽命薄，当不至是，设有万一，誓步鲍齐氏後尘。」 「 鲍齐氏，吉林人，为夫复仇，在东三省脍炙人口。」 祥云曰：「吾无母，卿苦不知书，纵效齐氏，亦难得结果。且予亦不作此想，但得保全骸骨，归瘗祖墓足矣。」言次已薄暮，投箸便行。花握手丁宁，涕泪俱下，祥云己绝裾驰去，数十步外，偶一回首，花犹倚门目送也。

然祥云实无所往，第斜行入密林，倚树假寐，黄昏人静，始迤逦归屯。蹑足墙外，屏息翘跂， 「 吉林仕宦家始有甎墙，余皆黄土三板墙为多，故得以自外窥伺。」 遥见一人彳亍至，谛视，果徐二也。踰垣入，自屋背以指叩棂，花启後户纳之。祥云乃亟告之姊，姊曰：「将奈何？」曰：「杀之耳。」曰：「子知杀奸法乎？」曰：「知之，先杀男。」姊曰：「诚是，但恐杀一人而腕力已乏，妇又涕泣哀恳，欲杀不能耳。」祥云曰：「无虑，弟懦不至此。」乃觅刀欲行，姊曰：「此时睡尚未熟，子只身无助，脱有二人者，协力以拒，殆矣。」少焉，又欲往，姊复遏之，三捺三起，竟夺门出，姊随之。祥云小语曰：「姊在外了望，如我陷其计中，必大呼以为信，姊力亦不敌，请速返，明日为我雪仇。彼若有声息，勿惊也。

祥云乃攀垣下，推窗拨了鸟。 「 了鸟即窗间绞链，见李义山诗。」 探身蛇行入， 「 东三省皆上搘下摘之窗，必拨筦键乃得入。」 侧耳静听，惟闻鼾声，循牀扪搎，忽得发辫，急缠於左手，刃其项。其人梦中负痛欲起，以发辫被掣，不得动，奋力劘之，颈断，置头枕间。疾取花，花杳，复启窗出，隔垣询姊曰：「姊曾离此否？」答曰：「未。」「见有人出否？」亦曰：「未。」诧曰：「何往乎？吾已杀其一。」姊曰：「子殆误矣，恐某本未来，子眼光迷离，今误杀花也。」祥云曰：「吾捉其发辫而杀之，乌得误？」姊曰：「子姑立此。」乃归家取火至，复持以入，先烛尸，确为徐二，察视户牖，扃闭宛然，花之衣履亦具在。搜觅数四，复出而谋诸姊，姊曰：「大奇，我亦无法，无已，则走为上策耳。子将刀抛掷烟筒中。」 「 即竈突也，土俗於炕外砌一空埒，名曰烟筒，脖子上端筑土为方筒，大可合抱，高与檐齐，可阶而升。」 祥云乃猱升弃刀，同返姊家，姊以成万衣易之，令盥手去血渍，薄赠路费，即时出亡。姊弟挥泪而别，姊亦阖门径睡矣。

诘朝，姊急出外觇之，祥云家门启矣，试入之，花凝妆执炊，望见姊，遽起相迎，室中一切如旧，整洁逾平时。徧视，惟炕沿稍湿，似新拭者。乃询妇曰：「吾弟昨归，今已行乎？」花曰：「渠昨归，以东主遣往王屯索债，过家时惫甚，嘱具餐便睡，醒时已晏，食毕疾行，故未遑谒姊，姊何由知之？」姊曰：「吾儿在门外望见之，归以语我，适欲托其略购什物耳。俟归时过我，不急也。」言次遂行，花挽之曰：「姊勿遽归，吾方制小荳腐，可共食之。」姊曰：「吾不归，幼儿啼肠断矣。」乃联步以出，至院中四顾，纤悉无他异。归言於成万，而互疑之，嗣闻徐大觅弟不得，始确信为祥云所杀，益大惑，相戒秘之而已。

逾十数日，花忽泣诣姊处，述祥云留嘱言语，并李五地址，乞成万往探消息。成万返，谓遍询王屯，无李五其人者，东首第几门，亦非李姓。花复恳成万转询鹏，未行，鹏适至，遇於成万所。花以王屯索债事骤相质，鹏瞠目莫解，嗣知祥云失踪，乃称祥云旷役已久，下年以来，曾未上工，意以规避牵累，口角龃龉，两不相下。鹏既去，花策衞独行，径赴榆树县，以夫祥云於正月某日由家回李高屯赵鹏家上工，今数月未归，讵鹏以年假回家久不到工之言转相诘问，恐系被伊谋害，请提究伸雪等语。觅代书砌词具呈，诣巡检控告。巡检拘鹏质讯，不得要领，暂系候查，经村人联名保释，遂成悬案。

是年冬末，成万之族叔荣春以卖花至阿什河，偶与祥云遇，讶曰：「君今在何所？」祥云邀至僻处，问之曰：「吾姊夫姊姊安否？」荣春曰：「无恙。」祥云曰：「甥男甥女壮旺否？」荣春曰：「俱佳。」祥云曰：「吾妻安稳度日否？」荣春曰：「近颇健矣。」祥云曰：「病乎？」荣春曰：「自尔日夜间事。」祥云聆至此，忐忑久之，期期问曰：「夜何事？」荣春曰：「子未之前闻耶？」祥云强颜答曰：「未。」荣春以事不雅驯，骤难出口，乃先谓之曰：「必为村中恶少所为无疑，事属横逆，冬夜苦寒，乌得不病？但来时，吾曾见之，渐已复元矣。」祥云以其言不类，亟叩其详。盖花自徐二被杀後，敛迹守范，村中无赖托故调笑，皆峻拒，无赖辈衔之。十月，以朱墨涂面者二人，踰垣撬窗入，裸捉花至院中，按地絮塞口，加梯於背，拗捩手足，附梯反缚之，乃舁而榜诸门外，复入，搜钗钏数事而去。村人蚤起见之，奄奄垂毙，驰告王氏，呼邻妇数人，共解之，置榻覆衾，灌以姜汤，半日方苏，因患痁疟，兼旬始愈。荣春为叙述一过，祥云曰：「无他事乎？」荣春曰：「此本无可究，尊阃既不加根问，尚有何事？」祥云始知言出两歧，徐二案固未发觉，亦不解徐二尸何以消灭，花何由出现也。大怪之，语荣春曰：「予有友吕某，向在金厂司簿记，今春由家旋厂，路遇余，曳与偕行，谓可暴富，匆匆未及语家人。讵吕友至此忽病，病而卒，予为料理讫而资斧已罄，落拓不得归。乞在四平街全顺栈服役餬口。予苦不知书，故将近一稔，曾未函告吾姊，君归，烦传语报平安也。」荣春诺之。适以索债艰涩，未即行而吉有匪乱，官军驰剿，千里驿骚，祥云、成万之居，当兵匪之冲，随众仓皇奔避，荣春亦道梗不得归。癸未二月，匪氛既息，居民始各归其家，荣春亦自阿还，晤王，致祥云言，王曰：「叔何时再往？渠家兵燹之後，什物尽毁，能为我寄语，嘱渠一归来否？」荣春曰：「我往例以冬季，今非其时，旦晚我赴宽城子，彼处多赴阿者，予当代作书也。」

是夏，祥云得书，知已无事，遂辞役归。先诣姊家，叩以故，姊曰：「予焉知，方将问汝。乃问我乎？然汝妇可谓善补过者。」因具道花年来改行状。祥云乃归家，花款曲逾恒，祥云意亦解。入夜阖户，始小语问曰：「西邻徐二，是否被吾杀却？」妇笑曰：「非子而谁？」祥云曰：「时卿焉往？」花曰：「郎意妾当安坐引颈，候作刀头鬼乎？」王笑曰：「究焉往？」花指室隅曰：「君忆否，此地竖立一木，妾知郎持刀来，无善意，即攀木而上，欲由山花外遁， 「 自横梁以上俗名山花子，内地屋壁，各有界限，关外地方宽敞，最不喜左右厢，数家同院亦绝少。故建屋为一字式，或緜延数十间，隔以土壁，而空其上方，灯光人语，彼此可以见闻，习俗相沿，恬不为怪，亦从无踰山花窃盗之事。故花铤而走险，为王所不及料。」 方缒下，而足已及地，盖邻家之承尘板也。妾便箕踞其上，屏息以听。闻郎杀渠後，觅妾不得，乃揭窗而去。少顷，秉火复来，穷搜苦觅，移时始启窗出。妾知君不返，心稍宁帖，迨抛刀烟筒後，偕姊归去。妾思尸在衾中，是真祸胎，恐君来窥，未敢举火。正伏窗窃听，惴惴计穷时，闻姊送郎出，归室阖户声，始急秉烛，思非以很毒出之，别无良策，乃支解之贮釜中，炽以烈柴，须臾烂熟，剔其骨，盛以箕，瘗诸东沙滩。又撮稗数升，和肉为糜以饲豕，幸蓄有浸豆，堆水磨上，疾研之，研讫，入室料理，匿血衾於箧，揩炕沿以水。迹既灭，即梳妆，妆竟，启街门，更炽火为早爨，而姊始至。心知其特来检查，奈无迹可寻，亦即无词可置，谅姊亦至今闷闷也。」祥云曰：「卿言知予持刀来，奚所据？」花曰：「郎拨键，先置刀窗穴间，铿然有声，郎自不察，幸妾早知之，不然，此头断已周年矣。」祥云曰：「黠哉卿乎，然忍心亦至极矣。」花曰：「郎亦思谁先忍者。」语罢而寝。

北邻有史大者，名凤书，亦村中无赖之尤。一年前徙居於此，与祥云仅隔一墙，曾托故调笑，受花摈斥者。匪乱时，墙崩数尺，编薪为篱以补之。祥云屋之窗在篱南，凤书之厕在篱北，夜深人静，声息相闻，听之了无隔阂。是夕，凤书适登厕，故悉闻之，大喜曰：「淫妇构此大罪，犹拒我辈，欲以媚夫乎！」迟明，急踵徐秉信门， 「 秉信即徐大，亦无赖而入匪党者，後三年始就戮，当时尚无恙。」 问之曰：「兄亦知君家仲氏焉往乎？」秉信曰：「予寻访殆遍，迄无踪迹，乌知其流落何所？」凤书曰：「远矣，吾知其永不还矣。」秉信曰：「君既知之，盍以告？」凤书曰：「被祥云之妻饲猪矣。」曰：「人可饲猪乎？」曰：「渠既饲之，奚论可不可？祥云昨已归，夜询其妻，吾适起如厕，故闻之。」因缕述一过，秉信奋起曰：「君与吾弟素莫逆，彼遭此奇惨，君断不至袖手。予即往起诉，烦君为证。」凤书慨然自任，狱遂成。

越日，祥云夫妇正安居，而拘牒已至，役入室，即械系祥云。花惊问：「犯何案？」役怒目曰：「汝等自作孽，佯为不知乎？」花乃温语以请曰：「君等来此，大不易，请容我具餐，饱食以行，可乎？」役曰：「可。」花即诣村中贳贷，先设酒馔，复缓捏水角子， 「 俗称饺子，又曰扁食。」 乃絮絮道温凉，花因问：「此案谁所发？」役曰：「宁非徐秉信乎？」问：「必有证人。」役曰：「票上有史凤书名，殆其人欤。」问：「票上有我否？」役曰：「无。」盖巡检为扎拉芬，初任之卤莽少年也，故牒未及花，花曰：「我同往，可否？」役曰：「大佳。新官糊涂，此其漏笔，汝能偕往，免我辈再来矣。」花乃隅座共食，殷懃款曲，渐益讅熟。食毕，过姊家，托理门户，遂与祥云偕役行。中途，牵祥云耳语，役亦不禁。

比抵署，系祥云，花未在牒，役姑寄之稳婆家。至晚，扎坐堂皇，讯祥云以何故杀徐二，祥云曰：「小人不敢杀人。」扎曰：「汝不杀，谁杀者？」祥云曰：「徐二何时彼杀？」扎阅秉信呈，谓在四月某日，祥云曰：「小人於去年正月赴阿什河，距家可千里，岂能於四月回家杀人？」扎曰：「尔明系狡展。」呼役用刑，祥云曰：「小人妻花氏今在堂下，可提讯，如有谬，用刑未迟。」扎视牒，爽然若失，问：「汝妻来乎？」曰：「来矣。」乃命押祥云别院。呼花，讯曰：「尔夫何故杀徐二？」花曰：「夫以去年正月赴阿什河，徐二非渠杀也。」扎曰：「汝两人殆串供矣。」花曰：「非也，吾夫向在赵鹏家佣工，前岁岁杪，请假数日，去年正月回李高屯，途遇吕某曳赴金厂，夫贪获大利，未与氏言，即时登程。四月望後，赵来问讯，言吾夫下年以来，曾未上工。氏因其语言支离，恐被谋害，一时痛夫情急，曾在案下呈控。氏夫前夕归来，惊喜详询，始知颠末，正拟日内呈请销案，不料遽被逮捕，可请调查前卷也。」扎以前案非己任内，立饬吊阅，情节属实。默思鹏供，下年数月，曾未上工，彼既为人佣役，数载无异，似属安分一流，即因事杀人，亦无半年前预匿之理。且以秉信呈时日印证，甫在其弟被杀之後，妇即来案控追，如谓巧设机牙为异日发觉之地，乡村妇女，无此深心妙想，况动机又先发自鹏，於花益无可致疑。展牍踌躇，已有认花所供有效之意。因曰：「汝言诚辩，奈徐二失踪何？汝亦知徐二果被杀否乎？」曰：「杀矣。」问：「谁杀之？」曰：「凤书也。」扎讶而覆究，妇曰：「事至今日，岂复能恤廉耻，请吐其实。氏未嫁时，吾父恒不在家，先与凤书有染，嫁後路远，踪迹顿疏。既而吾夫佣工出外，西邻徐二财诱势胁，遂与成奸。前岁凤书复移家来，近在比邻，往还续旧。渠二人本同游交好，惟以氏而妬，氏每悚惕。自吾夫走失後，二人足迹忽日益密，氏夙虑其相遇。某夕凤书适在室，徐二骤入，凤书一见，即变色，互谇数语，凤书入厨取刀，出不意斫徐二，踣於外室，复剁之，转瞬遂毙。氏慴伏座隅，肉颤齿击，凤书曰：「是非支解煮化，不足以灭迹。」强我为之举火。氏闻言，益骇，步不能咫。揭帘覩尸，复仰而颠。凤书曳我曰：「汝不速起，即弃屍於此，吾去矣。」急诺之。奈两足酥輭，行则振掉， 「 即腿輭两膝相撞也，四字出《素问》。」捉我置竈下，复抱薪注水。氏不得已，觳觫执炊，彼析骸震震响，氏俯首瑟缩不敢睨，但闻其每析一块，即砰然掷釜中。少顷，剔其骨，以簸箕送之。」扎问：「送何所？」花曰：「彼时恐怖欲死，何敢诘？彼还，视氏战栗，犹揶揄曰：「汝何胆小如鼠？」彼乌知妇女心肠，岂能如彼之豺狼肺肝耶？旋又撮稗满釜，和肉为糜以饲豕，复洗涤地上血污，形迹都灭，更搜氏所蓄鷄卵，煮食果腹，始挟氏登榻，偎傍得意。氏惟觉魂失胆裂，此身非我所有，幸彼夜夜伴我，未至惊吓成病。而当时之惨剧，至今言之犹悸也。」

扎得供，觉情节近理，形景逼肖。呼凤书对质，花神色凄变，滔滔汨汨，历叙与其奸好年月及是日因妬杀徐二之始末，口讲指画，情景如绘。又曰：「子前夜语我，近闻吾夫有耗，彼若归来，当用前法死之，与我为长久夫妻。我不允，子忿恚反目，立逼我还汝衣饰，此又诬汝耶？」凤书虽狡狯，不意花为此言，急匍匐呼冤，即又为花辞锋所折，且花言圆转锐利，具有本末，辨驳一二语，仍无以自明，心乱气涌，体战汗流。扎见其形神丧沮，立用刑讯，不承。逾日，乃刑鞫花，花无言，惟哀号宛转。弛刑讯之，则曰：「头可断，骨可粉，夫终不可诬。」扎疑其情实，仍提凤书刑求，至再三，凤书不堪其虐，竟诬伏。问：「凶刀安在？」曰：「王姓烟筒中。」遣役毁筒，果得刀，盖登厕所闻也。复究徐二之骨，曰：「昏夜所为，那复记忆？」乃画招定案。

及解省翻异，驳回覆讯，一鞫之後，认回原供，顶详核准，遂成信谳，释祥云。花虽未同谋，因奸酿命，判决官卖。祥云乃措京钱六十千，倩成万觅人，展转赎之以归。凤书临刑语人曰：「吾不料狸猫被鼠噬死也。」

案既结，祥云与花仍为夫妇如初。姊以其晚盖而忠事其弟，甘赴急难，益爱怜之，然心不能不怖其阴鸷。後一年，花疽发股间，溃烂宛转，喃喃与鬼语，忽大呼曰：「凤书来矣。」乃自捋其肉置窗间，曰：「我祀汝。」少顷又曰：「渠甫去，汝又来耶？」更捋其肉曰：「吾亦祀汝。」如是数日，肉尽脱，遂死。

凡人将死，则平日所为，事无远近，皆涌现眼前，如温理旧书然。此见於中西记载者不一而足，故曾子言将死言善。耶教於弥留时，则牧师为之忏悔，花垂死见鬼，宜也。

江宁三牌楼枉杀二命案光绪辛巳，沈文肃公葆桢督两江，江宁有三牌楼 「 在仪凤门内。」 命案，轻率定谳，枉杀无辜，世多冤之。时陈伯潜阁学宝琛方为翰林院侍讲学士，以参将胡金传承缉谋杀朱彪之命盗，妄拿教供，刑逼定案，业将曲学如、僧绍宗处决。虽已由继任总刘忠诚公坤一另获凶犯周步畛、沈鲍洪供认杀彪，并讯出金传吓贿眼线教串各节，旋奉旨令忠诚严行刑讯，以成信谳，而疑窦孔多，犹待澈究，遂具疏以上闻。

此案真相， 实为步畛挟仇起意杀彪， 商同鲍洪潜擕篾刀遇彪， 以纠邀行窃为名， 至三牌楼竹园旁， 将彪砍毙， 二人同逃， 固未移尸， 嗣经地保报县验详。 文肃遂饬会办营务处洪汝奎悬赏购线， 并派金传密访。 盖金传昤为缉捕委员也， 先後拿获学如， 绍宗及张克友三人， 并贿教方小庚作证， 金传与问官候补县严堃同讯， 喝令用刑， 威逼成招。 初供杀死谢某， 旋供为薛泳洤， 继复称为薛春芳。 金传辗转诱令改供， 汝奎於复审後， 以案情重大， 禀请派员覆讯。 文肃以为此乃会匪之自相残杀也， 即批饬将学如， 绍宗正法。 及辛巳拿获窃犯李大凤， 供出步畛， 鲍洪杀彪， 与办结前案地方时日相符。 当将步畛，鲍洪讯供，不稍讳。壬午，德宗以宝琛具疏上闻，遂派麟相国书、薛尚书允升前往查办，时麟为刑部尚书，薛为刑部侍郎也。既至江宁，反覆推鞫，步畛、鲍洪均各供认商同杀彪不讳，金传亦以刑讯教供各情，据实供吐，小庚、克友等供俱各脗合，於是步畛、金传皆论斩，鲍洪论绞，汝奎、堃均革职，发往军台效力赎罪，文肃以已薨免议。季氏姑太太被杀案季广文，江宁县训导也，有妹远嫁，一日来访，广文居以别室，家人呼之曰姑太太。越三日，时近卓午，姑太太犹未起，命佣妇往请，至则房门洞开，姑太太卧血泊中，已被人刺死矣，箱箧均被窃，臂上金镯亦不见。佣妇骇甚，奔告广文，广文令将署门紧闭，毋许阖署人出入，乃向各处搜查。及索至厨房，覩膳夫衣有血迹，遂误认膳夫为凶手。不知膳夫近因姑太太在署，恒购鷄鸭杀之，以供朝夕餐也。广文漫不察，即将膳夫私行拷问，复送至上元县署究治。上元县某大令故与广文有隙，审讯之际，默示意於膳夫，令其藉事倾陷。膳夫喻其旨，且自分终无生理，不如同归於尽，於是直向大令供曰：「姑太太被刺，小人作帮凶是实，主其谋者为公子三人，因贪姑太太财，命小人为之，小人曾分得一股。」大令得供，伪作怒形，拍案骂曰：「胡说。」将用刑，膳夫曰：「小人之言，确系实情，求恩鉴。」大令乃命膳夫具结。大令旋率干役亲诣广文署，面谒广文，言次故询广文有几子，广文答以三子。大令曰：「盍命同来一见？」广文咸呼之出，至则大令告退，向广文曰：「请少君同往敝署，与膳夫质对。」广文方欲置辩，而大令已挥干役执之以行，俄传与膳夫同下狱矣。时广文年八十余，既伤妹之死於非命，复痛三子之入狱，遂自缢於署。而大令仍以酷刑取供，申详论抵有差。越数年，有持赃至皖省出售者，询之，知其人为姑太太之族侄，以借钱不遂，乃行此下策也。

冀州盗墓案李监堂制军秉衡，由直隶州县起家。牧冀州时，冯家庄出盗墓案，李诣勘，观者如堵。勘毕，忽於人丛中指一人，命拘至，笑问曰：「汝何故盗发人墓？」其人力辩，李作色曰：「盗墓罪当死，汝若实供，即作自首论，可减等，否则不汝贷。」遂吐实服罪。盖其人绰号六大辫子，素有阴谋，墓实彼所盗，闻官诣勘，故从众往观，使人不疑，而不料李即识破其奸也。

方某谳狱光绪时，直隶枣强县有孀艾而美，夫弟瞰其有千金遗产也，迫其再醮，拒之。乃讼之於令，谓其不贞。令为桐城方某，孀至，语之曰：「尔夫弟控尔不贞诚谬，然与之同居，亦非计也，今又年少无子女，可再醮。」孀曰：「醮则如产何？」方曰：「毋虑，彼不得夺尔产也。」孀称谢。方即传一缝工至，命面孀而告之曰：「尔二人可相配。」皆首肯，因令当堂成礼，二人叩头去。方即遣隶取孀奁物至署，千金之契亦在焉，则饰辞言宜入官也。

又有富室某获偷儿，送县乞惩治，方语某曰：「彼迫於饥寒始为此，尔可携之去，饮食教诲，俟其成人，予将以旬日验其能感格否。」某唯唯。偷儿至某家，顿以上客自居，富室无如何，惧官来验也，又不敢纵使去。乃辗转贿以重金，始不问，然枣人自是无敢以窃案报县者。

李虎娃杀彭某案恩施樊云门方伯增祥，初为县令於陕，判治各狱，发奸摘伏，有神明之称。渭南县李氏佃工彭某被杀身死，凶手为佃主之侄虎娃，到县侃侃自承，谓向与彭同炕宿，肇衅之夕，彭欲图鷄奸，愤不可遏，故以刃毙之，愿论抵。言时，伉爽若无所饰。樊详察狱情，以虎娃年仅十八，奸污未成，何致下此毒手？且狂斫多伤，从容移尸，亦断非一人所为。因屏人密诘，反复开导，虎姑始涕泣吐实。

先是，虎娃之父年老久病，其母李杨氏夙与彭通，虎娃微知之，未目击也。一夕，虎娃父忽思食红糖，工人多他去，彭亦饲畜无暇，虎娃母乃命虎娃赴市购之，时已暮夜，并令携刀自衞。及虎娃归，重门多洞开，母房灯灿然，虎娃自外窥之，则大骇恚，盖彭方赤身与其母行奸也。彭粗硕如牛，筋肉坟起，面内向。虎娃即举刀连斫之，彭亟转身，为虎娃母所持，乃不得反搏虎娃，虎娃刀又下，彭用掌夹其刀，刀往外掣，掌几中断。是时彭狂吼，虎娃怯而外奔，彭争脱虎娃母，力追虎娃，及院，彭为粪堆所绊仆地。虎娃即反身，乱下其刀，多中要害，彭遂毙。前之饰词图鷄奸者，惧伤母名也。樊乃为平反上达，免虎娃於罪。其详文中有警句云：「李虎娃弱龄杀奸，挺身认罪，其始激於义愤，不愧丈夫，其後曲全母名，可称孝子。」

霍邱杀壻案高某以久充刑部书吏，循资选皖省某府通判。初至，谒抚军，抚军熟视之，曰：「子亦来作通判乎？」高莫测意旨，唯唯而已。既出，大惑，亟谒首府探意旨。首府藉禀白他事之便，询新选通判高某即令就任否，抚军曰：「高某非佐贰才，可留省。」未几，派充发审局委员。各县申冤案，高能於几微处辨之，为之平反，一时称神明焉。

光绪某年春，霍邱县有谋杀亲夫案，申臬司，为高所复讯，詗其冤。先是，霍邱东乡某村妪老而无子，仅一女，锺爱特甚，因赘壻於家。壻性刚，与女不洽，时诟谇，妪大不乐，乃继族侄为子。会新岁，壻女复以微事相勃谿，继子力为排解，邀壻至邻村观灯以娱之。既至，则男女杂沓中忽失壻所在，初不为异，灯既阑，子独归待壻，至明日而犹不至，遍迹之，无耗。邻人以壻女时龃龉，疑有生死不明事，窃窃相告语。壻父闻之，遽讼於县，谓女与继子通奸，虑壻发其隐，因共谋杀之。时邑令入省贺新岁，县丞某代理其事，意为确，收妪及子女，严鞫之不承，遽以三木从事。妪老女弱，不胜苦，因诬服焉。子独自伸辩，妪泣谓子曰：「此前世冤，不承亦无生理，勿徒自苦也。」子遂承。未几令归，就原供研讯之，无异辞，惟询壻尸所在，咸枝梧莫应。令疑其狡，复刑之，即供各异辞，案久不定。妪及子女已以受刑伤欲死矣，因私议以杀壻煮烂饲猪狗为辞，再讯，供辞乃出於一，令遂叠案申上台。臬司乃属高及令会审，己则於屏後窃听之，审既毕，佥供无异辞。臬司曰：「此案有疑窦否？」令谓供辞如一，确无可疑。高默不语，臬司疑之，屏从人密询，高曰：「此案出入殊巨，未可即定也。」臬司请其说，高曰：「供辞如一，宜若可信矣，然可疑者正在此。且据供夜至邻村观灯，後始合谋杀壻，邻村往返若干里，灯场游观若干时，度其行凶时，最早亦逾夜三鼓矣。煮尸熟烂饲，猪狗毕，岂是夜所能蒇事哉！矧猪狗非虎狼比，以一壮男子之筋肉骨骼，殆有百斤，猪狗有几，能旦夕啖尽，绝无遗骸可寻乎？均非事实也。且杀人非乡人所素习，纵因愤恨而为之，当时必有惊骇亡魂如入迷境者，今三人供辞均历历如绘，而丝毫无差异，岂果情之真欤？故不能无疑。设不审慎从事，一旦壻复出者，殆矣。」臬司深韪其言，复命高专讯。高乃分置三人，一一讯之，无他辞，惟曰：「尸既饲猪狗，其头是否切下？曾否置他处？」至是，三人所供无一同。因白於臬司曰：「案情非实，已见端倪矣。」臬司因白抚军，暂系三人於狱，而悬重赏以求壻。

霍邱与河南接壤，有货郎某在霍邱，阅赏格，初不置意，行贾至河南，息於道左，与土人语，甚欢，既而曰：「欲作富家翁，亦大易事，前见某县悬赏格，访一乡人，知而罗致之，巨金可立致也。」众问为谁，货郎言年貌名籍甚晰，一老农瞿然曰：「某村今春有新至之佣，自言为霍邱人，惟姓名不及忆，殆是也。」货郎就询之，良是，因告以各情，壻大惊，急偕货郎返里，自投县。县不敢隐，解至省，庭讯之日，妪及子女见壻忽至，各异其状，妪曰：「尔人耶鬼耶？」子傻笑不已，曰：「不图姊夫乃有相见之日也。」女则大啼不能成语。高询壻出奔之故，壻曰：「曩为妻所鄙，方拟力田积多金以塞讥笑者之口，因潜诣河南工作，不图家中人乃蒙冤至此也。」

案既白，霍邱令谪戍辽阳，高被密荐，擢苏州府知府。会岁阑，省垣官吏悉诣抚署辞岁，盖循例虚文，抚军向不接见也。是岁抚军独置酒，大会宾客，饮既酣，指高谓众曰：「非此君在省者，吾侪将於风雪中就穷边荒塞边戍笳矣，尚能在此安然度岁耶？今日之乐，不可忘也，其各志之。」

徐次舟治狱光绪初，乌程徐次舟观察赓陛为粤东陆丰县，以折狱称。有妪来告其子媳忤逆者，讯之，妪备言媳之不孝：「今值我生日，故以恶草具进，而自於房中噉酒肉，我不能复忍矣。」讯媳，则涕泣不作一语。徐疑之，语妪曰：「媳不孝，可恶，本县为民父母，而不能教之，殊自恧。今为汝上寿，和尔姑媳，何如？」妪叩谢。徐乃令人设长案於堂，使姑媳就坐，各予麪一碗，麪中有他物也。食毕，徐故问他案，不即发落，俄而姑媳皆大吐，众视之，则妪所吐皆鱼肉，媳所吐为青菜也。徐乃责妪曰：「今何如？汝敢於公庭为谰言，则平日可知。姑念今为汝生日，且控媳无反坐理，姑去，幸勿谓本官易欺也。」妪大惭而退。

次舟移南海，有店夥某索欠，得银币二百圆，归途大风雨，天又昏黑，仓皇触石而踣，昏不知人，醒则银失，亟诉县。徐以其无证人，且无劫者之姓名，斥不理。某涕泣以求，徐乃询其石之所在，令归。明日，某诣署听审，则中途已闻人言将审石，於是观审者甚多。少选，徐出坐堂皇，指石而责之曰：「汝横卧於通衢大道，有碍行，罪一；风雨昏黑，行人易失足，而不知避让，罪二；人既倾跌，尔又不知照顾，致令所持之银，为人所窃，罪三。」责毕，即喝杖八十，观者大笑，声振堂宇。徐忽拍案呵斥曰：「汝辈喧笑於法堂，於律为有罪，今愿受责乎，受罚乎？」众曰：「愿罚。」徐乃朱书人罚银一元，其现有者即时缴堂，未有者记其姓名居址，亦限即日交到。计所得，乃适如某店夥所失数，遂以畀之。

次舟官某县时，颇着政声。一日，诣寺拈香，有士人拦舆，上牍控一僧。徐阅状讫，纳之袖，慰以温语，且嘱其姑归俟命。祀事毕，投刺谒方丈，僧出迓，徐遽握其手，僧以病疽谢，徐笑曰：「余有奇药，藏之久矣。」立遣侍者归取之。临行，谆言：「在某处者是，勿误。」僧感谢。少顷，侍者返，以不获报，佯怒，斥侍者颟顸，邀僧就诊，僧力辞不获，徐遂屏舆从，与僧徒步归。甫抵署，即坐堂皇，命拘僧伏阶下，掷状於地，僧知有异，面如土，叩头无语。徐令活埋之，事後以擅杀自劾焉。盖士人妻少艾，入寺进香，僧诱於密室，将加非礼，妻大忿，咬僧指将断，僧负痛夺门出，始得免焉。徐既得其情，复证僧手，知无枉，又虑稍纵即逝，故悍然出此也。

蒋少由有断狱才上元蒋师辙字少由，性廉介，尤有断狱才。光绪时，以知县分皖，历知皖北诸县事，俱有声。有某贡生素倚天主教，逞其恶，乡人惮之。蓐下车，某怙势如故，未几，以豪夺民产为乡民所讼，蒋亟签传某，某盛衣冠诣公庭，见蒋，长揖而已。蒋阴恶之，诘其故，某抗言曰：「某固教民也，知天主而已，他非所闻。」蒋察其状，愈恶之，惟故和其色，佯若不知所谓天主者，遂举笔书天主字於手掌以质之曰：「是即若所尊奉者耶？」某曰：「唯。」蒋於是以手附耳，状类与天主接谈者，既而微颔其首，呼某语曰：「天主谓汝既奉教，不宜服中国之制服，命汝速免冠。」某即免冠。顷之，蒋作前状，语某曰：「天主又谓汝籍隶中国，不得违中国之礼法，命汝速跪。」某即跪。又顷之，蒋如前状毕，忽色然惊异曰：「天主勃然怒矣，谓汝行为横暴，违悖教旨，律应笞责，特念汝稍读孔孟书，且知奉天主之命唯谨，姑减等，责汝掌以示儆。」某是时面红耳赤，知难免於法，益惶惧失措，欲强词以辨，而蒋已叱皂役执行矣，凡责四十下。

力矫命案罗织粤东命案，无不藉命居奇，任意罗织，所控正帮各凶，有十数人或数十人者，其首二三名，必家有巨资者，正凶转列於後。某佐幕核稿时，必将首二三名勾去，以免差役骚扰。两造控案，无理取闹者，决不批准，即有批准差传，亦将无干之人删去，以省拖累。俟两造集讯後，必需其人到堂者，始再添传。

松年平反疑狱光绪中叶，李秉衡巡抚山左时，有候补知县松年者明於事理，有疑狱，思平反，李坚持己见，漠然不动。松再三譬喻，李终不怿，後以莫须有劾之去。

徐福孙杀婶案光绪中叶，常熟徐福孙杀婶案，盛传一时，狱久不决，福孙不胜榜掠，遂死。福孙本书生，不幸以杀婶案被逮，县令朱文川，酷吏也，谓证据碻凿，当以逆伦论抵，不承，则遽施三木。福孙不得已，姑如县令恉，妄供焉，既供，解省覆讯，福孙辄呼冤不置。故事，罪犯翻供，当发交原审官再讯。文川怒福孙之狡黠也，乃益施酷刑，福孙又诬服，比解省，则又翻供如初，省又却还县，县又锻链成供，旋供旋翻，如是者三年，而福孙死狱中矣。濒死时，涕泣语人曰：「供固死也，即不供，亦不得生，顾供而死，死且蒙杀婶名，吾初未杀婶，且被杀者果吾婶乎哉，吾曷为有此婶也！」闻者悲之。顾欲有以明福孙之冤，不可得。

福孙居常熟之某村，村故僻，居民仅十数家，泰半操农业。而福孙独青一衿，家又殷实，合村首屈一指。顾村人咸弗悦福孙，谓若人眼高於顶，遇人不肯平面视，且性吝啬，觑鹅眼钱如轮轴然，邻有缓急，未尝拔一毛，直守财虏耳。

福孙有叔某，夙操懋迁业，粤寇之变，为所掠，累年不得耗。迨官军收复苏郡，某忽挈一少妇自寇中脱归，盖少妇者，酋妻也，与某有情愫，乘间偕遁，遂得返里。某有妇已前殁，乃以少妇为之妻，而福孙心焉鄙之，语人曰：「叔固吾叔，婶非吾婶也，吾清白丈夫，誓不与寇妇交一语。」某亦微闻之，因与福孙同居而异爨，分一宅为二，中隔以墙，各辟门户，分界如鸿沟，相安无事者二十余年。一日，某缘事宿於外，虑妇岑寂，则立召其女巧珠归以伴之。巧珠者，前妻所出，嫁前村田舍子有年矣。濒行，某絮絮语妻女，以谨门户慎炊爨为属。诘朝某归，日高舂矣，而门犹未辟，力挝之，迄无应者。破扉入，则妇折项死於牀，血淋漓枕席间，觅巧珠，仓卒不可得。闻室後隐隐有呻痛声，趋视之，巧珠也，肩受刃，创盈寸，血溢弗止。询之，则云昨夕睡梦中，忽庭间堕瓦作响，惊而寤，诃曰：「谁也？」语甫出口，而白刃已压肩而下，痛极，遂晕。比苏，恍惚闻母呼曰：「吾何负於汝，汝乃杀我？」旋牀上格拒声甚剧，久之乃寂，知母遇害矣。顾创甚，不能起视，迄不知杀人者谁也。

某闻女言，已稍稍疑其侄，比勘踪迹，则箧中失银二百，衣饰若干件，室隅遗血刃一，为皮匠劙皮之刀，而是夕，福孙适雇皮匠制履，则凶器固确有其主；墙下有碎瓦数片，知贼必踰墙而入，墙外即福孙院落，附墙之梯犹未撤，则行凶者必非外贼；且妇有何负於汝一语，脱非素识者，妇必不作此言；而福孙家佣妇又言，今晨为其主洗衣，斑斑者皆血痕也。有此四证，某遂坚指福孙杀人，遽控诸县，令捕福孙至，则自陈无罪，语侃侃不少挫。复捕皮匠至，匠云，是夕确为福孙制履，匆促间遗刃其家。掷血刃视之，则立认为己物。令不容福孙置辨，刑逼成供，惟原赃迄不可得。

时抚吴者为赵展如尚书舒翘，福孙既屡屡翻供，舒翘之幕僚某疑之，谓福孙与其婶初未有大隙，数十年相安无事，一旦遽加刃，於情理殊不合。福孙家本殷实，必不觊觎数百金，且不得原赃，终不可以入福孙罪，因力劝平反此狱。舒翘意不谓然，曰：「福孙能熬刑至二三年之久，谓非大奸慝，谁其信之！」而於是福孙竟死，死之日，胫折腕绝，徧体无完肤也。

後二年，某及巧珠相继殁，村之人虽与福孙不相睦，顾皆知其冤死，特畏株累，不敢挺身作证耳？村人之言曰：「妇死数年前，有一操粤音之男子，瞷某外出，辄来觅妇，妇出囊金与之乃去，去不半载辄复来，妇辄赠金如前状。往来既数，妇厌之，则加以诟谇，其人亦反唇相稽，悻悻而去。惟晤时，彼此都作粤语，故村人弗识其用意。以意度之，其人为妇之前夫无疑也。妇死之夕，村人见徐氏墙下，蜷伏一黑影，逼视之，遽逸去，疾如飞隼，有锐於目力者，犹识为索金之男子也。而翌晨妇以被杀闻，村人相戒弗饶舌，不则捉将官里去，势必无幸。矧四证凿凿，即有好事者为福孙讼冤，讼亦弗直。而粤音之男子，咸不识其姓氏居址，鸿飞冥冥，於何索之？则莫如弗言便。」或询村人曰：「福孙果冤死，曷为有此凿凿之四证？」村人曰；「是不难辨，贼初意在攫财，未萌杀人念。黑夜踰垣时，度必误入福孙之院，见地有遗刃，姑拾之，藉以示威。又借附墙之梯，踰垣入隔舍，不幸堕瓦庭中，为巧珠所呵，乃杀之以灭口。贼为妇前夫，又屡受妇金，妇临死而曰何负於汝，为前夫言，非为福孙言也。」或曰：「然则清晨濯血衣，将何辞以解？曰：「是更不足为证，福孙夙有鼻衂疾，发则淋漓衣袂间，吾侪固习见之，方对簿时，福孙固言鼻衂所致，而官乃不之信也。」

大同府亚三杀人案大同府西城外有道士夜行，就一村求宿焉，主人弗纳，道士求暂宿於门外车棚中，许之。次日，主人家失一妇及珠宝，大骇，急觅道士不见，遍搜之，乃於数里外得一眢井，井有血迹，使人探之，得道士於穴中，所失之妇死道士侧，身首骈断。捕道士，鸣之官，不堪掠，遂自承，狱成，意谓无疑议矣。会邑宰新易，以赃物弗获，疑非道士，诘问再四，道士但言前生负彼命，无可言者。固问之，乃以实对，谓「曩日就宿後，寂坐不成寐，见主人墙角出一长汉，左手携妇人，并囊括珍宝，就大道而出，颇疑畏，念不为主人所留，而阴求宿，明日事发，必人疑我所为，不如逃去。乃趁夜行丛草中，不辨路，堕入眢井，而已有人在内，察之，则前踰墙人，妇已为人所杀，不幸乃为主人诘得。命也，夫何言？有死而已。」

邑令乃遣干吏访贼於村店，有妪闻其自城中来，不知其为吏也，问曰：「道士狱如何？」吏绐之曰：「昨已笞死於市矣。」妪失声叹曰：「冤哉！」吏知有隐，乃诘妪，妪曰：「今若获贼，如何？」吏曰：「官已谳决，虽获贼，亦不敢问也。」妪曰：「然则言之无妨，彼妇人乃某儿亚三所杀也。」吏得其情，乃捕妪儿，并获赃物，案白，释道士。

游僧利金杀妇案仪徵某氏妇美，商人子见而悦之，使妪导之往，妇许诺，期以某夜，报之金，曰：「为我具酒食。」及期，夫避焉，妇启扉，明烛而俟，不至。憇於牀，赢金置烛旁，裹破，金遂显。有僧夜击铎於路者而过之，怪扉之启也，入望，见金心动，窥其厨，无人焉，蔬果殽酒皆具，入厨获刀，遂拾之，杀妇於牀，扑烛攫金，提其元以出。商人子继至，登牀而抚之，血淋淋然，及肩，乃大骇。趋归，门阖矣，再三叩，始入。

先是，商人以勾稽督其子，夜分不获罢，以故迟妇约。翌晨其夫归，大愕曰：「悦之而得，何又杀之？盍讯旃。」遂往，门未辟，见门有血掌焉，号曰：「杀吾妇者，商人子也。」鸣诸官，官拘而系之狱。商人爱怜其子，密问之，子以实告。商人曰：「是独不获妇人元耳，获则汝释矣。」偏访捕役，贿之，厚悬赏格，募得贼者。居久之，渔人献元，元鲜，其妹也，渔人杀妹以应募，官廉得其情，立杖杀之。有间，或告商曰：「贼得矣，某寺僧杀人，投其元眢井中，余知其处。」即擒僧至，於眢井絙健者下索之，得男妇首凡五六，召某氏视，曰：「不类。」官闻之，抵僧法死，商人子系自若也。

乡有僧，新徙，莫知所自来，与乡中人相狎也。其人自城归，为言某僧事，僧失色，既而唏曰：「若多杀人，天不若宥，余平生所杀，一人耳。」其人诘之，曰：「妇人也，吾利其金杀之，而投其元於眢井。」乡人告商，商擒僧至，於眢井去某氏居仅寻丈之地，一索获元，刀在侧，并获之。某氏熟视而啼曰：「是矣。」牵僧过市，送诸官。市人犹识之，皆曰：「此曩时苦行募缘僧也，固每夜击铎狥於路而寒暑不辍者。」官具论如例，斩僧，释商人子。

龙南吴小姑被杀案江西之龙南县，隶赣州府，距城三里许，有市集，集中何氏族较繁，与城中吴氏世为姻娅。吴有女，襁褓中缔姻何氏子，江都高氏女者，随吴女佣於何。何翁有田数十亩，兼作小经纪，家称小康。生二子一女，长子不慧，不能治生人产，次子即吴之壻，薄乃翁货殖，而醉心科举，翁乃岁糜十金，令附村学究读。年十七就傅，至二十七，犹未毕《四子书》，父迫令改业，从己出门贩葛布宜黄黄载间，於是父子皆服贾，酌盈剂虚，岁有所获，家计日益裕。吴女及笄，诹吉入门成婚礼，婚逾年，夫妇静好，姑妇亦相安。小姑年十八，已字而未嫁，与嫂叙中表谊，相得甚欢。又一年，小姑嫁有日矣，何氏子从父运奁具归自城，其明日昧爽，翁方披衣起，忽女舍有声，汹汹如鼎沸，妻踉跄恸哭，子亦狂呼至，盖女已不知何时被戕僵於榻矣。急走视，则嫂方披发枕尸，泪涌气咽。须臾，里正造门，壻翁哄於室，隣人扶老携幼，啧啧称怪事。何子疾声啾众，谓勿移动室中物，待官检验。壻之翁则语里正，虽父母兄弟之室，下至庖湢，及佣工所居室，一切杂物，皆不得动。何子曰：「事在吾妹室，父母兄弟岂相害者？」何顾虑曰：「不然，嫂独非外人乎？佣工亦骨肉乎？」

方抢攘间，邑令赵某至，验尸，尸身和衣，面仰，半掩衾，刃伤一处在喉，气食管俱断，委系被戕身死。验毕，检视室中及门户屋顶井竈诸处，既无嫌疑之物证，亦不得匪人出入踪迹。又入嫂室中冥搜，亦无他，从壻翁请也。复及仆人，竟於高婢褥得一函，上署「昭姐」，下署一「于」字而无名，略言：「耳目太众，存姑之言，宜缓须臾，姐早晚留神，他日我与存姑当不负姐，小小前尤勿轻泄。」存姑者，吴女小字，昭为高名，小小即小姑也，小姑生而纤小，故名。官得函，以示众，众失色。高虽惊异，以不识字，不知函中云何，第称函来不知何途之从，而在我室。官以函中语意剖析指示，因问于何人，存姑何言，高大骇，不知所对。然此函实於己之枕边出，极口呼冤，他无一语。吴女亦昏晕倒地，良久乃苏，壻翁攘臂直前，曰：「是案已明，嫂有奸人，恶小姑密迩，多障碍，嘱奸人致小姑於死地耳。」何子谓妇素贞静，不宜有此。官呵之，责其庇妇忘仇，以刑拟吴女及高，皆呼冤，愿死杖下。官填格，命殓尸，粘函於卷，拘吴女及高去。

吴女之父闻狱起，念女虽蒙冤，高婢竟受于私函，于不出，则覆盆永戴矣。侦骑乃四出，访于，卒不得。而赵已具词通详，坐吴女以恋奸谋毙小姑灭口罪论死，高知情同谋，减一等，拟为从犯。吴父大号恸，乞刀笔吏具词，将上控。江西按察某善折狱，得狱词，大怒，多所驳斥，谓其草菅人命，撤赵任，遴员受代，命重理是狱，勒令留赵听审。所斥之点，其要者，为既有奸夫，何以不勒缉到案？又通信人既认为奸夫，奸夫逍遥法外，而妇独缳首，非法。且据小姑之翁供称，嫁已有日，有何急迫，不能耐此数日，而必杀之以灭口？驳牍既下，吴氏一门，高氏母女，皆额手颂按察为生佛。而孰知疑幕重重，直至再易令，阅两年而罪人斯得之。

先是，新令捧檄至，承按察意恉，签差勒限缉于姓，果得之，一鞫而伏。于名有成，乃何氏子幼时塾师之子也，平日往来何氏，见高修洁，时时瞰何氏子不在，托传语，与高相周旋。何氏子曾一遇之，知其於高有遐想，及逮案，乃出函指证，喝令供杀人状。于本心虚，且受威逼，仓皇失措，不能置辞。何氏子传案备质，亦称果斯人也，向只知挑我侍婢，今乃知包藏祸心，谋我妻，戕我手足，皆尔所为。于大呼曰：「杀人罪我已承之，当无变更。惟信函是尔命我致高者，何可遂忘？」官怒其狡，置不理，笞臀千，鞭背三百，遂供受吴女叮嘱，谋毙小姑，以小姑嫁有日，欲缓须臾，故以函相闻。惟高实不知情，函亦非面授，惟平时与吴女约，有函当潜塞高之枕边也。谳再定，高脱知情罪，而死囚则又增一于某矣。

狱上，旧按察已擢闽藩去，新按察以函在高之枕边褥下，高必知情，饬再审，案遂迁延。会邑令奉母讳，代者莅任二十日以疾卒。某大令，名进士也，以即用知县摄龙南，下车虑囚，至此案，察于不类杀人者，授以笔，令依前函式书一过，惊曰：「笔迹不同至此乎！」传何氏子质讯，使亦如式书一过，何氏子色骤变，谓：「此函明明为于姓书，奈何使我临摹，我岂自污妻室名耶！」令曰：「于曾供函由尔所授，尔一临摹，即可折服于之心矣。」不得已，如式缮写，虽故意矫饰，笔锋自不可掩。令笑曰：「函为尔笔迹，尚何言！」复呼于，使直供何氏子授函状。对曰：「何自结褵後，常与我言，新妇木讷非嘉耦。一日授函於我，云将随父出门为妹备奁具，嘱乘无人时致高。我视之，语皆嫁祸，坚不从。渠谓本无他意，第欲借以为休妻之证耳，必不累我，我庋之巾箱中。计日，何将返，乃走何家，高适在吴女处，急藏函於高之褥疾，疾趋而出，将待何归告之，俾自检得。不图归一宿，而何之妹被戕，冤遂莫白。如不信，何家一老妪执炊爨者，亲见我入高室，塞函枕底，可覆问也。」令传妪研讯，果然，再质何氏子，亦无辞。顾杀小姑者为谁，终莫明。何氏子与妻系外监，高与于系内监，案仍不结。小姑之翁姑，别为子缔姻某氏，亲迎之日，彩舆至庭，喜嫔启帘扶掖，已僵死舆中，举家大譁，幸母有两弟随以来，不能问罪於壻乡。而壻翁转使人监守两弟，诉之官。官验系中毒死，问两弟，两弟不知，问父母，父母不能答，力求昭雪而已。

因传新妇家所有人，问：「是日登舆前曾否进食饮？」父母忽骇然曰：「女有一义姊贺氏，是日来，与女絮絮语，不知有他故。」一佣人曰：「是矣，是曾进枣糕於新人，强而後食者。」贺居不远，立拘之，谓：「汝东窗事发矣，汝奈何杀人？」贺仓猝间遽对曰：「彼自被家中戕死，於我何有？」官诧其语不伦，故绐之曰：「我已尽悉，不速言，将加惨酷之刑。」乃一一尽吐其实。盖小姑之壻与贺有啮臂盟，雅不欲别娶妇。贺闻情人合卺有日，亦袖鸩至，期共死。壻曰：「何痴也，移鸩鸩新妇，一举两得，何必自填恨海？」贺然之，怀鸩至何氏，不得便。以贺仅以售丝带一至，无因进何女饮食，吉期已迫，走壻家告不能，且迫壻偕赴水死。壻被酒，约明日，乃乘酒夤夜入岳家，戕未婚妻而出。官既问一而得二，怒曰：「一之为甚，而又再乎！」贺曰：「既戕一人，而欲终不得遂，岂能坐视薄幸人又燃花烛耶！彼既丧妻而复聘，我亦不再强以死，故蓄谋与其续聘妻结苔岑谊，待其临嫁而鸩之也。」於是两案皆破，高得释。高尝曰：「夫妇之道至此，不已苦乎！」因誓不字人，以处子终。珠环入絮案海宁硖石有富绅许氏，召老尼至家翻絮， 「 以丝绵装衣，而俗讹绵为棉，故曰絮。」 其女助之。翻毕，尼归，女忽失珠环。羣疑为尼所窃，绅乃送尼至州鞫之，尼不承。而女所蓄之鸜鹆，忽飞入州廨，鸣於公案，宛然人语也。州牧谛听之，乃「小姐小姐，珠环入絮，勿冤老尼」十二字。捕之，则翔而复集者再。乃令以翻絮之衣被送署，并召绅至，拆而验之，环果在被中，尼冤始雪。

上海三姓娶女案光绪时，陆春江中丞元鼎尝知上海县事。乡民杜某有女及笄，许字赵子矣。有某者惯作冰人，未知其已许於人也，请於杜妻，为之作伐。杜妻固悍妇，恶其夫以女女人而不谋也，又许之。女之舅氏不知其事，又复以女许婚某姓子焉。无何，三姓之子，婚各有日矣，月老相将持聘礼至，杜争持之，久不决，相与诉於县。陆悉召三姓之子若父与杜夫妇而聚讯焉，乃质女以所愿。女泣曰：「从其一，则负其二矣，吾宁死也。」陆故迫之曰：「愿乎？」曰：「愿也。」曰：「死则不能复生，尔无悔！」女曰：「死则死耳，不悔也。」言次，令胥吏取鸦片至，令饮，女无言，立取仰之，须臾殭矣。杜夫妇覩状大恸，而三姓之子亦惨沮不声。陆言曰：「有欲收其尸者乎？」赵氏子挺身曰：「愿。」遂以尸归赵氏，且以两姓之聘仪为赙，而嘱其厚葬焉。既而女复活，羣始悟所饮非鸦片，乃陆之所以委曲成全之也。

忠若虚判案忠若虚大令满，为英果敏公翰之犹子，治余姚，有政声。一日坐堂，有互扭而来控者，则米店人控面店人吞没其笆斗也。面店人曰：「是固我物，彼强来诬我者。」米店人曰：「彼初来借用，讵久假不归，意图吞没耳。」忠笑曰：「是笆斗之罪也。」命覆笆斗阶下，呼役扑之，躬自离座监视，扑至数百，忽升座，叱面店人曰：「是米店物，若何得吞没之？」面店人呼冤，则指覆斗处令自视，曰：「初扑之，取出者面麸，麸至再三，则糠粃见矣，是非初为米店物而为汝借用者乎？复乌乎赖！」两造皆服，遵断去。

又一日，有父控其子不孝，粱肉自肥而不以甘旨相奉者，问其子，饮泣而已。若虚乃曰：「然则汝等已午膳乎？」曰：「膳矣。」忠曰：「吾此时无暇，汝等可坐此候判，然老年人饮食不甘，良苦，吾将赐汝一餐也。」遂书一纸，令侍者去。有顷，持数盏至，令子亦与食，己判他事。食未毕，均大呕，父所吐者粱肉，而子则非也。忠向老人微笑，复谓子曰：「汝当益尽其孝。」

鸣声九为樵者释讼满州鸣泰，字声九，以翰林散馆，分发云南，权昆明县，听断明敏。一日，据案理事，有孝廉扭一樵者至，控其误碎眼镜，索赔八金。盖樵者值孝廉於途，市人拥挤，猝不及避，柴枝拂眼镜而坠地，片片捽碎，索偿而樵不允，故来控也。鸣晓之曰：「一樵夫耳，能出多金相偿乎？」孝廉坚不允。鸣怒，饬杖樵者三十板，标数字於其掌，谕之曰：「可以此为凭，速至某钱肆取钱十千来，代若偿之。并紧握若拳，到时始准开视。」樵者如言而去。至钱肆，默视之，则掌中朱书四字，乃「火速走避」也。樵者大喜，飞奔而逸。日昃，鸣慰孝廉曰：「子姑待，想当来矣。」与谈书史，娓娓不倦。及候至二鼓，终不至，饬役往寻，回言樵已遁去。鸣笑曰：「村夫狡黠如是，子姑回，俟缉获後，当重惩之。」孝廉无如何，悻悻去。

倪子和妻虐婢案四川候补知县倪子和以续娶李有恒妾某氏，藉其资，加捐大花样，得补缺。後以事罣吏议去职，遂流寓成都。时刘幼丹太守心源自夔州调首郡，闻蜀中官吏虐待妾婢，时有以私刑至死者，乃出示严禁，且悬赏招告焉。

时倪家有一婢，为某氏所淩虐，光绪戊戌正月间，竟被榜掠致命。其家属因往诉於刘，刘饬人访之，知其瘗棺所在，乃遣役发之。及起验，则徧体伤痕凡十七，而前阴有烙痕，乃火箸插入所致，皆某氏所为也。惟靴尖一伤，为倪之帮凶。刘禀之藩司，拘之至，并传某氏，某氏方产，未到案。刘乃发倪於发审局，勒令交某氏，且曰：「俟其至，当以其杀婢之法治之。」倪惧妻到案蒙大辱，力认为己所杀。未几而某氏投入天主教，挽教士出函抵刘，刘置不究，而倪亦被释矣。或曰，氏既免身，刘坐堂皇讯之，掴二十，令倪领归管束。

戊戌六君子冤狱光绪戊戌八月初八日，康广仁等六人奉旨被逮时，由步军统领衙门兵役牵挽发辫以行。谭嗣同曰：「我辈皆文人，且有官职，逃将焉往？」兵役曰：「提督衙门拿人，向例如此。」次日解刑部，十三日有派御前大臣会审之说，刑部大堂增设公案，部署一切，而刚毅忽至，挥手嘱从缓，且听後命。旨下，将六人上堂点名，即令登车。刘光第询承审官为谁，谓：「我至今未识康有为，尚可容伸辨否？」众曰：「不必言矣。」乃迳解赴菜市口，由提督衙门兵役二百人护行。六人被杀之次第，先康广仁，次谭嗣同，次林旭，次杨深秀，次杨锐，次刘光第。正法讫，薄暮矣。林着补服未挂珠，余均便衣。死後，均由林联生太守为之成殓。

深秀以丧兄故，早欲出都，以其子得拔贡，俟朝考留京，遽罹於难。光第既死，妻女欲以身殉，遇救得不死。菜市口距广东会馆最近，广仁死後，粤人竟莫敢过问。嗣同死未暝目，李铁船京卿徵庸慰之曰：「复生，头上有天耳。」始暝目。十四日早，降谕暴其罪状。

沈北山冤狱常熟沈北山太史鹏幼孤， 赖其嫂抚养成立。 既举孝靌廉， 入都， 名动公卿。 朝贵争欲婿之， 袁忠节公昶方遣使为媒介矣， 而武进费屺怀太史念慈亦欲妻以女。 北山知费女才美， 又以翁叔平相国之怂恿， 遂骋焉。 费妇为嘉定徐颂阁相国郙女， 悍而骄， 闻北山贫窘， 已心恶之。 及成进士， 入翰林， 始乞假归娶， 拮据成婚， 终为外姑所鄙。 既结褵， 伉俪亦不相得， 北山乃怫然入都。

会李莲英、荣禄、刚毅方以黩货闻於时，大愤，一日忽草一疏，斥其为三凶，将请重治其罪。疏成，怀之以谒掌院徐相国桐，乞代递。徐大怒，詈为丧心病狂，逐之出。乃谒翁，翁阅其疏，亦挢舌，谓勿以卤莽贾祸。北山伏地痛哭，翁之孙弢夫观察强掖之登车，且迫其南旋。而所谓三凶者，已知其事，授意院长，摭他事褫其职，复咨苏抚拘之。苏抚遂檄常熟令提解至省，既至，发按察司狱，狱官朱云龙令与众囚伍，居秽湿之地。苏绅知之，白署臬司朱之榛，乃稍稍安适。诣狱慰问且馈物者日必数起，费氏则从无往探者，仅赠银币二枚，使为买瓜之需。光绪庚子，拳乱起，美人李佳白、李提摩太言於孝钦后，始释归。庚子五忠冤狱光绪庚子有拳祸，被难诸臣之邂逅而及於难者，为海盐徐用仪。用仪由户部小京官考取军机章京，洊至正卿，官京师四十余年，一生谨慎，竟遘奇祸，盖为徐桐所深恶，必欲杀之而後快也。甲午之役，用仪以少宰为军机大臣，而桐以大学士管吏部。一日忽入内，出至吏部，用仪迎谓曰：「今日有封事乎？」桐拈髯微笑曰：「窃附《春秋》之义，责备贤者耳。」盖即劾孙毓汶及用仪也，用仪出军机，此疏有力焉。用仪字小云，死时年逾七十矣。

侍郎许景澄下狱之日，日哺饭罢，将赴总署，令从者驾车。阍人忽持一名刺入，景澄审其名，非素识，令辞以即赴总署。阍出，须臾入，谓其人自称为总署某弁，奉庆王命，以有要公待商，请大人即入署，其实来者为步军统领衙门之弁也。景澄驱车出胡同口，则番役数人，从某弁指挥，遽拥景澄车而北驶。俄至步军统领衙门，弁斥从者使还，引至一小室，即反扃其门而去。旁室有叱咤声，即太常寺卿袁昶也，时亦被收，夜皆送刑部，翌晨，斩於市。监刑者为侍郎徐承煜，桐之子也。景澄字竹篔，秀水人，昶字爽秋，桐庐人。

学士联元，时将上封事请停攻使馆，出遇崇绮，崇曰：「何今日未明入直耶？」元告以故，崇勃然曰：「君自忘为旗人乎？乃效彼汉奸所为。」元拂衣出。绮怒，未数日，赴菜市矣。元字荇仙，汉军人。

尚书立山之赴西市也，大师兄实送之。大师兄红衣冠，骑而驰，马蹄系一人，缚手足，面目毁败，不可复辨，即山也。山字豫甫，汉军人。或曰，朝廷信任拳匪，围攻使馆，山力阻之，致触端王载漪、刚毅之怒，与景澄、昶同时被戮。先是，山尝为内务府总管数年，积资无算，号钜富，漪、毅等素涎之。祸将作，漪以其为旗人也，犹欲稍从宽假，毅密谓漪曰：「杀彼，璧将焉往？此机不可失也。」漪大悟，意乃决，遂诬山於家中戏台下掘地道，与使馆通，密将政府内情泄於各使，目为汉奸，寘於极刑，而没收其资产。元、山既死，漪、毅诸人将以次尽杀异议诸臣，而尚书廖寿恒为之首，盖寿恒以翁同龢引入枢垣，尤为漪、毅所恶故也。寿恒时寓东华门外一小寺，闻耗大惧，属其戚某哀於荣禄。翌日，禄答之曰：「今日入对，百计为仲山 「 寿恒字。」 乞恩，而慈意不可回，奈何？可令及早自裁矣。」会先期一日八国联军入城，乃得脱。

五忠既正法，载澜疏言攻使馆事，而附片奏称：「诸臣通敌者，已尽寘典刑，独王文韶在耳，请并诛之」。疏至，禄先阅，阅毕，急纳附片於袖，以摺授文韶。文韶阅竟，询左右曰：「尚有一附片，安在耶？」禄徐应曰：「想留中未下耳。」有顷，同入见，奏事毕，禄出澜片曰：「载澜此奏，荒谬绝伦，请太后传旨申斥。」孝钦后厉色曰：「汝能保无异志乎？」禄曰：「朝臣即尽有异志，此人决不尔，敢以百口保之。」孝钦沉吟久之始曰：「果尔，即以此人交汝，倘有变，汝当与同罪。」禄乃顿首谢恩出。文韶耳故重听，又所跽处去御座较远，竟未知孝钦与禄所言为何事也。

奸杀赘壻案粤东某生聘某氏女，国色也，偶出，为里豪所见，重贿其母，私与往来甚密。豪甚富，恐被人掩执，乃於女牀下穿一地道，通後院密室，虑有恶耗为潜避之地也。未几，某入泮，遣人订婚期，豪与母女谋，使入赘而毙之，母女诺，谓媒曰：「吾无子，壻亦失怙恃，倘入赘，两得其便，否则缓。」

媒复壻，壻诺。及婚期，亲朋俱集，无不啧啧称新妇美。合卺时，某畅饮，妇执爵劝之尽醉。俄而外客闻内有惨呼声，方疑骇，则见新郎衣履如故，散发覆面，狂跃而出。羣欲询之，已疾奔出，从之行里许，遇大河，即跃入而没，呼舟人捞救，不得尸之所在，客叹而返。女及母皆惶急，候於堂，客告以故，妇曰：「方筵宴时，忽狂呼冲门出，知外室必有人阻之使返，何任其投河而没？是客戕壻也。」遂执客送之官。客皆曰：「吾等岂有见死不救者？实猝不及防耳。」讯母女，则哀求还尸。

未几，令他调，代之者有明察声，见前案，反复推求，大悟曰：「壻投河，反诬客，实欲客证壻之死以实之耳。」乃变服为星相，访其邻。邻曰：「有某富豪与某女往来甚密，吾侪亦疑有故，然新郎投河，众所共见。」令曰：「汝见新郎作何状？」曰：「发覆不及见。」令曰：「然则富豪安在？」曰：「今日犹见其入妇家。」今急返，易服，率健役百余围搜之，不得，将入女房，妇横阻不得前。令见陈设无可疑者，瞥见牀下有男子履，妇失色，命移牀，则地板有新者，举之，露地道，乃挈役入密室，有鲜衣少年伏焉，富豪也。推门至他院，见地新挖状，启之，尸在，经年不变，喉间扼痕显然。出聚案中人证之，一讯伏辜。盖投水者，乃富豪以重价购善泅者为之也。

黄某以劝学编得释狱光绪庚子七月唐才常之狱，湖北学生拘系者十余人，有黄某者与焉。黄入狱，日手《劝学编》而读之，劝学编者，张文襄所自制也。初，文襄疏荐康有为、梁启超，及戊戌政变，文襄欲自别之，乃以是进呈於朝，故当时大臣多得罪去者，而文襄以是竟无恙。黄知其然，故读之，冀其闻之而释己也。适当道有为诸生缓颊者，文襄果使人入狱觇诸生，仗者以黄所为告，遂得释。

沈克諴冤狱湘人沈克諴踔厉饶干略，以小吏需次湖北，谭嗣同特爱重之，言於其父继洵，时继洵方抚鄂也，使任抚辕文巡捕。光绪戊戌，嗣同狥国死，克諴与唐才常计画复仇，汉口难作，才常死，克諴脱走，庚子拳乱，来往京津间任日本大坂《朝日新闻》访事。时哄传中俄结密约，苦不得真相，克諴探得密约草稿，寄《朝日新闻》披露焉。密约条文既披露，中日人士大譁，日俄战机愈紧，俄使大恨，言於孝钦后，必杀克諴。内务府郎中庆宽、革职检讨吴式钊赚克諴，缚交刑部，杖杀之。时两宫甫回銮，忽有此不经廷讯杖毙士人之举，舆论大激昂矣。

汪氏媳诬翁奸案苏乡木渎镇多富室，镇西陆翁者，其一也。翁设酱园，掌园务者为其子，子年不及三十而死，乃以园务委之媳。媳汪氏，亦镇人也，粗解书算，理园务亦能称。顾年少守寡，私於邻生，夜或至，匿之於室中。久而姑渐知之，然不知其所私者果为谁也，欲乘间袭获之，而以爱之故，不欲彰其恶，乃微词讽之，使自绝。汪夙以贞洁自诩者也，闻其言，惭甚，乃诬翁与之通。盖翁年虽老，而好狎邪游，无日不涉足於娼家，家人尽知之也。姑闻汪言，颇信之，因詈曰：「老蠢污我贤媳，败家声，辱祖先，何以为人？余誓必使之无地而後已。」是夜翁归，姑大声斥之，翁力辨其诬，曰：「余虽好色，何能败伦常？」姑终不之信。翁恚甚，无以自白，欲获得奸人以自解也，遂日夜守之。而汪逆知事将败，预为防范，翁不能得。积半年，事渐寝矣，而汪腹有孕，百计求堕之不得，期年而产。姑大惊，坚叩之，汪泣而言曰：「翁累我也。」姑忿甚，唤翁前，大骂之，翁力辨，而汪言之益坚，不数日，声播全镇，自好者咸不齿翁，或更讥笑之。翁大愤，遂作书记其颠末，自经死。越日，家人始知之，救之不及，检其衣，得书，始知其自死之由也。姑亦知为汪愚，搜汪室中，得男子小影，视之，邻生也。使人往执之，而生适以事他去，遂缚妇而报之官，官捕生不不可得，定谳，汪论绞。库伦监狱库伦之监狱，诚为黑暗世界，基址狭小，内有狱舍五六所，四周环之铁栅。有内地数人，政治犯也，科终身禁锢罪，居於形似棺之笼，外加铁锁，不能直立，亦不能平卧，其得稍见日光者，则每日二十四小时中，递食二次之数分时而已。囚徒反以就死为乐，将赴刑场，前导有马队，执最新来福枪，而囚徒则载以牛车，押赴距库伦五六里之行刑场。盖蒙古有神人，居巴克图诺尔山，山在库伦南面，以图拉河界之，与人境隔绝。其行刑场之设於远处者，亦以防犯触神怒耳。蒙古人视死刑甚轻，有射击巴克图诺尔山之鸟兽者即死，至终身禁锢，则其罪至重，特以处外籍人之违犯法律者耳。

开化讼事开化民情强悍，杀人案件，层见叠出。苦主辄向凶手索费，自四五六百金以至千金，凶手破产不能偿，则其族党亲戚，必多方为之弥补，恒有因之倾家者。盖其时虽已有新刑律，而若辈尚不知新律无连坐之条文也，议偿不洽，乃控於官。官莅止检验，则主於凶手之家，而凶手及家属悉已远扬，由其邻里戚党出为招待。有某令下乡验尸时，曾於途中接有桂圆汤一碗，既抵其家，则人参、窝等汤数见不鲜。而苦主是时亦必率其族党亲戚就食於凶手家，膳宿之费，日非数十金不办，苦主为报复计，乃以此困凶手。官既来，则亦相持不验，常有滞留四五日而始回署者。

黟县误杀男女案黟县某既娶妇，父母俱亡，弟幼，兄嫂育之。兄营商於外，及弟年长，兄自外归，嫂为置酒呼叔共饮，席间先敬叔，後敬其夫，兄惑焉。次日，凌晨即起，语妻曰：「我贮货他处，须往发，必半月始归。」言已而去。嫂谓叔曰：「尔兄向日还，温言絮语，家人契阔，固应尔尔，昨归而神气索然，至可疑。今我还家，视我父母，必尔兄归而後归也。箱箧皆封键，叔为我谨守房户可矣。」叔诺之。至夜而卧，闻叩门声急，启门，则裸妇也，忽欲闭户，而妇涕泣跪槛前曰：「有急难，非君嫂莫救。」曰：「嫂已归宁，家仅我一男子，不可留也。」妇紧持户，乞怜不已。无奈，解衣掷之，令衣而入，宿於嫂房。已乃喟然曰：「我一男子，而深夜纳妇人，何以自解？且渠无衣，天明，又将何以遣之？」於是反阖门而出。嫂之母家不远，夤夜往告之，使归与之衣而遣之，嫂曰：「夜已半，我不可归。」时嫂之父在堂，曰：「若然，叔亦暂留吾家，晨当同归，善遣之。」叔遂归钥於嫂，而自寝别室。

嫂之弟闻而生心焉，遂窃其钥而往，张皇入户，不及键，与共卧。适兄夜归，推门，已启，侧身潜进，历重门，伏房外，闻男女共语声。怒甚，操刀而入，尽杀之，而奔告妻家，曰：「尔女与叔通，我皆杀之矣。」其外舅曰：「尔何言？女与叔咸在是。」悉呼至，兄愕然曰：「然则妇何人？」嫂与叔同述夜间事，兄憬然曰：「误矣，然则男何人？」嫂环顾一家，不见弟，急索钥，不可得，曰：「是必弟不肖，已为刀下鬼矣。」於是羣往验之，果然，而不知妇所从来。无何，有杀奸而逸其妻者，喧传徧索，导之使验，曰：「嘻，是也，幸代歼之矣。」乃共闻於官，令各掩埋而释之。

杨东村鞫府署窃案杨东村名景濂，陕西人。令福建南平，时府署失窃，报到往勘，外无迹，太守出，其卧室为人砍破窗户，失千余金，命详勘之，见刀痕有油荤，嗅之，味腻，知为厨下人所窃，而未明言也。但云厨下几人，须由我带去，众亦莫解其故。回署，即坐堂皇，问；「汝等皆宿厨下否？」曰：「宿厨下。」问；「汝等於夜间有起者否？」曰：「无。」问：「别有声响否？」曰：「无。」问：「曾有他人行动否？」曰：「管厨者某爷夜曾取刀。」问：「何用？」曰：「砍竹。」问：「某爷者旧用乎，新来乎？」曰：「主人自都携以至，所亲信者。」问：「平日作何举动？」曰：「其人嗜赌，新负数百金。」

令至是乃命将众人严押，带健役复诣府署，专索某爷。其人出，衣履华洁，令知为太守所宠者，不可威吓，但云：「有供牵涉汝，可往质。」其人犹崛强，众仆且为之缓颊，令命健役押之行。入内衙，婉言喻之，不承，令怒，褫之，小衣皆绉，曰：「荒淫可知矣。」拍案曰：「汝夜取刀砍竹，竹何在？」犹不承，令押众人至，面质，其人语塞，加以刑，始吐实。言银为昨夜所盗，用未罄。问：「余银在何处？」曰：「在卧室油缸下，余藏厕中。」时已五鼓，令命严禁之。天明，敂府署门，直入厨下，至其人卧室中，果有油缸，移开，下有甎，去甎而银在焉，如言复至厕，余银亦得之矣。

大庾毒翁案长沙周克开官江西吉南赣宁道时，大庾陈氏妇与其姑之前夫子同居，前夫子谋陷妇而逐其夫，为吞产计，乘翁死，以毒诬之，妇不能自明，狱成矣，转至道，周审其冤，视所余药，色黑，而质则雄黄也。又取相验时银针拭之，垢随手去，因穷治，得其实，妇冤始雪。

滑稽判案易州有富室子私某孀妇，其夫弟讼之官。官讯之，则对曰：「吾与其兄相友善，兄既死，彼不能养其嫂，吾时时周恤之。彼因愧生忿，且与吾有夙嫌，故以是相诬耳。」官乃叱讼者曰：「汝以小嫌诬及汝嫂，俾尔兄蒙羞地下，诚莠民也，其归善视尔嫂，敢再讼者当重笞。」讼者惧而退。乃顾谓富室子曰：「汝诚善人也，且跪案侧，视我折他狱。」

官至是，令吏以他案进，则有以欠债讼者，讯其数，对曰：「渠欠我钱六十千，三年矣，子母犹未偿，吾今亦苦贫，故不得已而讼之。」讯被告者，则顿首曰：「吾非不欲偿，奈力不足何！」官沈吃曰：「一欲缓偿而不能待，一欲速偿而无所出，将何以处此耶？」既而冁然曰：「是无足虑，有善人在。」乃顾谓富室子曰：「彼两人如此艰窘，亦为善者之所哀怜也，为代偿此债可乎？」某不敢辞，亟应曰：「诺。」欲起，则止之曰：「且少留，尚有一案未审，曷尽此然後归？」又提第二案至，乃一被控其子忤逆者，问子安在，则先逃矣。官徐慰之曰：「尔子不孝若此，当为尔责惩，以期改行，顾已逃去，安从觅之？老年人气愤无所泄，将郁而生疾，可若何？」有顷，曰：「得之矣。」又顾谓富室子曰：「汝既力行善事，今代彼子受笞如何？」某顿首曰：「此事乌可代者！」曰：「何不可？此亦善举也。」遂笞之三十。笞已，笑问曰：「尚欲行善否？吾案牍山积，盍一一为吾了之？」则泥首谢曰：「不敢矣。」乃释之去。

高啸桐谳讼长乐高啸桐都转凤岐尝权梧州守，州之举人某武断乡曲，为人所控，临质，抗辩不屈，高语之曰：「幸与君同登贤书，今吾坐堂皇，使君对簿，君辱亦吾耻矣。」因开陈以义利至再三，某感服，讼遂息。

伍子衡冤狱遵义伍子衡家贫，授徒为活，父瞽，母又衰老，乃娶乡之孤女以主中馈。女性慈善，克守妇道，勤纺织，里称贤妇焉。

伍有同学某，随宦掌书札，知伍困，作书招之去。後数年无耗，家益窘，而女奉翁姑一如畴昔，恃纺织以供养，日不足，继之以夜，数年不少怠。某岁大疫，翁染之而死，姑继之，女家无宿粮，伍亲族多穷困，惟叔某略有资而啬甚，不可通缓急。女百思不得计，守尸痛哭。邻人某生知其故，乃集四邻而询之，女泣曰：「二老骨未入土，余心何安？不然，早随二老於地下。」邻生知其有叔也，劝往贷，女曰：「叔素吝，徒费唇舌耳。」邻人佥曰：「岂有一家人而坐视其毙，不一为援手耶！」女请与俱往，俾可代诉也，邻生从之。及见叔，略不顾，邻生为之陈说，责以大义，叔怒詈，言多亵。邻生大怒，与之争，众力劝而息，乃俱退，及女家，邻生谓众曰：「君等慷慨好义，能不急人之急耶？我当为首倡，醵资以殓之。」众诺，乃成殓。其叔闻之，大怒，诬女与邻生通，不然，何出资殓二尸？登女门辱之。众皆不平，羣起将殴之，叔狼狈去。

又数年伍归，及家，女告以父母之丧，且白邻人之义，伍甚感，自诣四邻而谢之。邻生见伍，具言其叔之无礼，伍慰谢之。旋遇其叔，叔言女不贞，伍知其故，唯唯而已。越数日，有偷儿入伍家，伍觉而追之，为所杀，女号呼，众邻咸集，乃为之鸣於官，缉凶。其叔亦呈诉於官，谓伍为邻生之奸杀，并举前事为证。官为所惑，捕女及邻生讯之，不服，刑逼之，不胜其苦，遂锻链成狱，论大辟。及女与邻生死之期年，忽有得伍所常佩之玉扇坠於张某家者，大疑之，检其室，得赃物甚多，间有伍物。遂大譁，聚众赴县署，讯之，固杀伍者也。事上闻，旨下，磔其叔与张。

郑州蜥蜴毙人案郑州民某娶妇数年，伉俪颇笃。妇以母丧宁家，三月不归，屡遣人促之，而妇之弟终以故辞。又月余，自往速之，不得已，遂偕行焉。临行，妇与弟切切私语，若甚依恋者，大疑，既抵家，以妇与其弟私语事告家人。逾时，而其弟遣人馈羹来，某啜之，越日而毙，家人大愕，疑妇私於其弟而杀之也，鸣之官。拘妇及其弟问之，坚不承，迫以刑乃服，论斩。

刑有日矣，会官瓜代，新牧覩此案，以无据，复鞫之，叩妇曰：「汝家有他异乎？」曰：「无。」又问：「羹来即食乎，抑移置他处而食乎？」则曰：「羹尝一置厨下。」又问：「厨下有毒物乎？」妇顿悟，乃涕泣而言曰：「厨下固多蜥蜴也，夫中其毒矣。」官遂临其家勘视，复开棺验尸，则二小蜥蜴在其腹。因上闻，得释。

绍兴张世昌妻案绍兴昌安门外，有贩旧衣为业之张世昌，每出必数月，家惟母妻二人。某年春出，至夏而未归，一日姑病，思食鷄，妇念姑年老齿落，其鷄未知煮烂与否，因取一脔尝之。适姑於房中唤媳，妇欲应，而鷄方入喉，不能出声，气塞而蹶。姑屡唤不应，匍匐出，视之，则已死矣。以母家相隔百余里，若俟告而殓，恐天灾尸溃，以桐棺殓而厝之。薄暮妇苏，力破棺盖出，坐棺侧而泣。

翌晨，邻入见二之外门落於地，唤之，无应者，疑被窃，与众同入察之，一见僧被杀於竈下，入内，则衣服皆空，亟往二之妻家以告，邀之报官。官既验尸，讯邻右及二之妻家，佥言是夜二实全家未归，独修之徒知师被杀，四不返，疑四图财害命，亦控之官，官缉四，不获。世昌之外舅魏某，闻女死，驰至，赴厝所哭之，棺空矣，闻於官。官细察之，则薄棺薄殓，似非有人盗坟者，而尸又不见，遂成疑案，惟饬差缉访而已。未几，世昌归，见妻死而无尸，再四寻求，终无影响。至秋，其夥伴李茂元复来，邀与同出，世昌以母老身单，不能他往辞之。至翌年春，茂元独自卖衣至宁海城外，见一家门傍河干，有妇方淅米，提篮而入，酷类世昌妻，茂元疑之。次日，潜身僻处以觇之，确也。询之人，曰：「此本县捕役许保贤家也。」茂元归，告之世昌，世昌赴县，求一自缉牌，偕茂元及外舅往。伺其妻出，遽拥至县，控之，并呈缉牌为据。官讯妇，妇直言上年夏间事，并为四所胁逃至天台，投亲不遇，转至宁海而赀尽，皆投身於捕快许家为佣，保贤屡欲私妇，妇不从。一日，四从保贤出缉贼，数日，保贤独归，谓妇曰：「四死於水，我已殓之。」妇心疑而不敢诘也。是午，缚妇强奸，谓否则杀，惧而从之，数月矣。讯之保贤，供亦同。及问四死状，初犹不承，严刑鞫之，实供四为异乡之人，知无亲人根究，诱与外出，乘间击以斧，又倒斫毙之，而占其妇。官往验，四尸伤痕宛然，遂问保贤以大辟。以妇既不知情，屡遭迫胁，情殊可悯，乃赎杖解回。

上海苏报案自光绪戊戌政变以後，监谤益严，国中志士知非从根本改革不可救国，於是有昌言革命者，而《苏报》实为之先声。时主笔政者为山阴蔡元培、武进吴敬恒、阳湖汪文溥、衡山陈彝范，而华阳邹容、余杭章炳麟方着《革命军》及《訄书》，载之《苏报》以鼓吹之。一日，报之论说有「载湉小丑」四字，大吏遂商之上海领事，列名逮捕。仁和叶瀚知其事，告之四人，蔡、吴、汪、陈遂皆逸，章不行，乃被捕。既而以书诱邹至，同受审讯，侃侃自承，不稍讳。外人以邹、章为国事犯，地方官虽索之急，不与，以妨碍租界治安律，判禁西狱三年。

邹体羸，瘐死，章谈笑如平时，期满得释。汪既脱於难，旋为湖南醴陵知县，会醴陵党狱起，争之急，多赖以保全。事後被告密，谓汪故《苏报》案中人，遂去职。

睢宁张氏杀夫案睢宁有王二者设车厂，年六十余，娶水寨张氏女，年二十余，颇具姿色，以是不安於室。王有弟曰三，素无赖，喜渔色，与张氏通。既而厂业败，余利又为弟所据。邑吧胥某詗知之，一日将掩执之，三奋与鬬，破其额，张得乘间逸去，自是无复敢讹索者。

王偶病痢，张与三谋，俟其睡，洒汾酒於衣被而焚之，寻呼邻人灌救，灰尘中仅得其鞋。隣人素稔三淫恶，不平，诉之官，讯无端倪。官疑邻人涎其富，受嗾攀诬，将用刑讯，忽胥扶王至，备述原委，举衣呈案，则衣袖间犹带酒气也，三乃俯服科罪。盖胥自被击後，日伺之，闻王病，伺益急，当张在外纵火时，胥自屋顶跃下，负王至家，王固未死也，及家，始投案。

睢宁弑父案张小三者，睢宁粮差，性悍逆，好食人肉，尝遣人拾野外弃儿，蒸之和醋以食，或买乞丐以充庖。父牵车为业，伺小三如奴，偶不称意，便叱詈，鞭挞随之。一日，小三赴乡催科，父御以往，归至中途，父以饥乏力，车缓行，小三叱使速行，不应，则已倒卧路侧，大怒，举棍力击其胸，立毙，置车上，覆以席，推之归。道南关，有路捕某，见而疑之，问：「车上何物？」小三坦然曰：「是野豕，将载归以佐肴耳。」捕益疑，戏言：「可分尝一脔否？」小三拒之。捕揭席，则尸也，扭至署，一讯而服，後瘐死狱中。

讼师有三不管讼师之性质，与律师略同，然在专制时代，大干例禁，故业是者十九失败。光绪时，某邑有宿守仁者，讼师也，善刀笔，一生无踬蹶，尝语人曰：「刀笔可为，但须有三不管耳。一，无理不管。理者，讼之元气，理不胜而讼终吉者未之前闻；二，命案不管。命案之理由，多隐秘繁赜，恒在常情推测之外，死者果冤，理无不报，死者不屈，而我使生者抵偿，此结怨之道也；三，积年健讼者为讼油子，讼油子不管。彼既久称健讼，不得直而乞援於我，其无理可知，我贪得而助无理，是自取败也。」

讼师伎俩光绪乙亥，江右有所谓破鞋党者，讼师咸师事之，坏法乱纪，此其极也。有父送其子忤逆者，子大恐，持重金投讼师。师曰：「子无诉父理，奚以救为！」子出金跽请，师曰：「汝有妻乎？」曰：「甚少艾。」师曰：「能书乎？」子曰：「予曾应童子试，亦能书。」师受其金，曰：「得之矣，汝试作数字。」子书以示之，师熟视之曰：「汝转背反手向予，试书符，汝手握之见官，则无患矣，第不得私视，否则符泄不灵，且致大患，慎之慎之。」子诺，听其书毕，亟握而去，自投公堂。官果诘问，子痛哭不对，官怒呼杖，子如师教，膝行而前，舒掌向官，官视其左手曰：「妻有刁蝉之貌。」其右手曰：「父生董卓之心。」官掷笔与之，曰：「书来！」子书以献，官对其掌，字迹同，遂叱其父曰：「老而无耻，何讼子为！其速退，勿干责也。」

湖南廖某者，着名讼棍也，每为人起诉或辩护，罔弗胜。某孀妇，年少欲再醮，虑夫弟之掯阻也，商之廖，廖要以多金，诺之。廖为之撰诉词，略云：「为守节失节改节全节事：翁无姑，年不老，叔无妻，年不小。」县官受词，听之。又有某姓子者素以不孝闻里中，一日殴父，落父齿，父诉之官。官将惩之，子乃使廖为之设法，廖云：「尔今晚来此，以手伸入吾之窗洞而接呈词，不然，讼将不胜。」应之。及晚，果如所言，以手伸入窗洞，廖猛噬其一指，出而告之曰：「讯时，尔言尔父噬尔指，尔因自衞，欲出指，故父齿为之落，如是，无有弗胜者。」及讯，官果不究。

苏州有讼师曰陈社甫，其乡人王某富而懦，尝以金贷一孀，久不偿，遣人召孀至，薄责之，孀愧愤，夜半缢於王门。时适大雷雨，故不闻声，比晓始觉，惧而谋诸陈，陈曰：「是须酬五百金，乃可为若谋。」王曰：「诺。」陈曰：「速为之易履。」王谨受教。陈振笔作状，顷刻千余言，中有警句云：「八尺门高，一女焉能独缢？三更雨甚，两足何以无泥？」官为所动，以移尸图害论，判王具棺了案。

杨某，逸其名，崇明人也，而居於吴门。阴险而多谋，凡讼事，他人所不能胜者，必出奇以胜之。吴人某吝而多财，微时曾贷某孀妇金，後某富而妇转贫，屡挟券索偿，某不与，妇窘甚，乘暮缢於其门。某知之，急遣人邀杨。杨至，则与其仆从作摴蒱戏，意殊闲暇，某固求计，杨曰：「若畏之乎？盍解之下。」某如其言。久之，杨逸兴遄飞，若无事者，某又促之，杨曰：「若果胆怯，无宁仍悬之。」某复从之。杨嘱其闭门，勿复启。强某与共戏，且曰：「事易为耳，毋以忐忑败清兴。」天明，里正过其门，见之大骇，叩扉而入，询某以故，某如杨所教，答以不知，即偕里正往，首於官。未几，吏役至，而妇之家人亦来，以索逋不偿冤愤屈死求昭雪。官验妇颈有两缢痕，疑为移尸谋陷，遂释某而反坐，盖皆杨有以致之也。杨既业是致富，饱食暖衣，逸居无事者久，乃返里作终老计。隣村某甲，乡农也，妻某氏有外遇，甲亦听之。一日甲他出，所欢复来，值甲醉归，与之遇，忿甚，操刃将杀之，少年惊逸。甲怒犹未已，遂杀其妻，醒而悔之，曰：「我未获登徒子，杀妻无证，不将按律以偿命乎！」懊恨无及，求援於杨。杨曰：「事已至此，可速归，今晚勿掩扉，擎孤灯於室中，操刃伺门後，苟有人至，急杀之，李代桃僵，罪可逭也。」盖旧律凡奸案男女同时并获者，本夫可以格杀勿论。甲如所言，返家静候之。其地风俗，凡人夜行困乏，途经庐舍，无论其居停是否相识，苟未阖户而有光，皆可入内休息。二更向尽，果有人携灯冉冉而至，入室少憩，甲大喜，乘其坐尚未定，出不意，突自後戕之。天未明，即叩门往告杨，邀共议事。杨甫至，急视尸，细审之，不禁大恸，盖所杀者为杨之子也。杨子久客经商，与甲素不相识，值省亲归，遂为甲所误杀矣。杨仅此一子，哀号而绝。甲不得已，诣县自陈。县宰廉其情，知杨咎由自取，乃更逮某少年，科以罪，笞甲而释之，令为杨子厚葬焉。

某生者，与同村之富室某中表也，为之司会计。某夭亡，仅遗少妇而无子，族人意其必不安於室，将乘隙图之。未几，妇果与生通，始犹朝至暮归，继则与同寝处。族人得确耗，约仆婢启关，羣哄入寝室，生与妇皆裸卧，不及遁，连卧具卷而缚之，送城。生妻闻之大恐，亟叩周讼师门而求救焉，则曰：「奸已双获，从何置辩？能从我计，尚可为也。」妻曰：「生死惟命。」乃嘱其披发毁妆，唤健妇扶而去之。其时漏三下，晚衙已闭，巡役见执奸者至，令姑置班馆，俟明日早衙呈报。於是安置生妻於密室，而羣坐外室以待旦。讼师偕生妻饮泣而来，役识，佥曰：「先生何为暮夜至此？」讼师指生妻曰：「是予外妹，所执之男子，其夫也，妹误为杀奸，其夫已死，痛不欲生。予曰，执者为族人，焉敢杀？妹不信，必欲一睹夫面，予故偕之来。」语次，以金授役，役笑曰：「既为先生妹，请至密室观之，无恙也。」健妇扶生妻入。未几天曙，传呼放衙，讼师亟唤之出，仍披发掩面，唤舆送归。无何，官升座，讼者入告，命役将生与妇人帏而给衣，生出，诘之曰：「儒者作奸犯科，可乎？」生曰：「夫妻居室，人之大伦，何为不可？」官曰：「被执者为汝妻乎？」生曰：「然。」官曰：「乌得同宿某家？」生曰：「戚某死，其妇少寡，生欲别嫌，是以偕妇同往，不意为族人所误执也。」遂唤生妻出，众见非妇，气馁不敢辩，官杖族人而释生。夫妇二人归，厚酬讼师。

王振斋与李子仙善，旬日必相见，振斋好武艺，善舞刀，子仙欲就学之。一日，访振斋，留饭，餐毕，振斋出新购倭刀与观，刃犀利，盖新出於硎者，相与摩挱玩赏。振斋乐甚，持而舞之，旋转如意，寒芒逼人。子仙欣羡不已，自其手夺之而效颦焉，用力过猛，偶不慎，及振斋之颈，殊焉。振斋之家属以子仙用刀杀人控於官，将论抵，子仙知之，谋於讼师，讼师为改用为甩，狱上，遂减等免死。盖用刀为有心故杀，甩刀为无心误杀也，甩者，手不经意而滑，以致伤人也。

袁宝光者，讼师也，一日为某家作讼词，事毕，夜已阑，急返家。半途，适州牧巡夜至，喝止之，问为谁，袁答曰：「监生袁宝光。」问：「深夜何往？」曰：「作文会方回。」牧久耳其善讼之名，追问曰：「何题？」曰：「君子以文会友。」曰：「稿何在？」曰：「在此。」乃将讼词稿呈上。牧遂令卒提灯照阅，袁睨其方展开时，直前攫之，团於口中，曰：「监生文章不通，阅之可笑。」牧无如何，释之去。

一日，袁往富家吊丧，欲诈其财，乃将礼帽之项绳不系於颈，面灵礼拜，帽无绳，俯首而坠地，孝子窃笑。袁见之，怒曰：「汝身居血丧，竟敢窃笑，其罪一；吾来吊丧，汝笑，非敬客之道，其罪二。有此二罪，我必讼之，以正浇风。」富家惧其善讼，出数百金谢之。又有富家子好猎色，一夕为人所获，诈其财，富家子谓须取之家，捕之者不信，遂剪其辫之半以为志。富家子归惧，诈之者有所挟要求不已，乃商之於袁，袁以为难，富家子乃赂以多金。袁告之曰：「明日西门外演剧，汝可挟剪往，於人丛中多剪数人之辫与汝同者。既剪後，将剪及发弃远，复拥入人丛中，伪作摸索者，呼曰辫为人所剪，则人皆摸辫，被汝剪者必同。汝寻入某家，不敢以汝无辫诈汝矣。」富家子如其言，果无事。

皖南何某以善讼名於时，时皖北大旱，芜关道禁止皖南米谷出口。有米商私运米数千石，为关吏所拘，将议重罚，商赂何求计，何为撰禀，中有句云：「昔惠王乃小国之诸侯，犹能移河内之民，以就河东之粟，今皇上为天下之共主，岂忍闭皖南之粜，以乘皖北之饥？」道见之，以所持甚正，因免其罚。知县某需次浙江，受知於巡抚而积忤於将军，将军思以中伤之，则非其属，屡讽於巡抚，辄左袒。某年元旦，行朝贺礼归，将军即具章劾知县朝贺失仪，当大不敬，以为巡抚且负失察之咎，不敢回护矣。事闻，朝旨果以让巡抚，巡抚愤懑而无可奈何。其从者偶语於酒肆中，为某讼师所闻，即大言曰：「了此，八字足矣。」从者惊询之，则曰：「何易言耶！予我三千金我即传汝。」从者阴以白巡抚，巡抚喜，诺之。讼师曰：「试於奏牍中加「参列前班，不遑後顾」八字，则巡抚无事矣。」巡抚思之良然，遂入奏牍，而朝旨果又转诘将军。盖巡抚、将军朝贺皆前列，不能顾及末吏，若将军亲见此令失仪，则将军亦自失仪矣，将军遂以此失职，而巡抚与知县皆无事。

讼师龚某多谲计，有以醉误杀其妻者，盖酒後持刀切肉，妻来与之戏，戏拟其脰，殊矣，大惊，问计於龚，龚曰：「汝邻人王大奎者，狂且也，可诱之至家刃之，与若妻尸同置於地，提二人之头颅而诣官自首，则以杀奸而毙妻，无大罪也。」

周某唆赵某诉讼周屠，初非屠也，少时为贵公子，後败，於是为屠。其父尝为某省太守，恃其戚某为京都权要，因恣为不法，民不堪命，讼之省者屡矣。大吏不能庇，以告周，讽令辞职。既归，则包揽词讼，武断乡曲，所入与作吏时略等。周喜曰：「吾今而後知绅之足以致富也，何必官？」

先是，乡人赵某者以小康闻，有田与周接壤，经界不清，恒起纠葛。周怒，纠众拔界而据之，召人佃焉。赵本愿，又惧周势，弗敢抗，则以券归周，曰：「吾弗欲结怨，且田已归彼，不如因而结之。」周以为诮己，且以赵长厚可欺，亦佯与交欢。赵之邻沈某素无，尝醉悴赵，赵避之，沈追抶赵，赵子亦虎而冠者，见而怒，推沈堕之河，赵急救得不死，以是相忤。里有文昌会，每岁首，辄羣聚而饮宴，会中人按年轮值，有田十顷，为会产，赵、沈皆与焉。於是值赵为主，以产事与沈有违言，沈以宿忿，复殴辱赵。周闻之，大喜，谓沈弗让，而唆赵讼之官，曰：「吾为子助。」赵信之，因讼焉。顷之，周语赵，事大棘手，官索酬重，必与之。赵计酬，与所损略相等，欲弗讼。周曰：「不可，官事非儿戏，讼之作辍，宁由尔邪？」又故激之，赵不得已，忍痛与如数。未几，周又曰：「事难矣，官已准尔，而沈讼之省，即官亦弗能庇，奈何？」赵大惧，属周为之谋，周曰：「省中大吏皆余旧友，救尔不难，顾非千金不可。」赵曰：「吾安所得此？」周沈吟曰：「今官中非贿不行，非可以一纸讼词争曲直者。且吾闻某要人为沈借箸，不速了，子必无幸，无已，子以券来，吾贷尔可耳。」赵慑其言，又不解官事，以为事良危，则勉措半数而贷其半於周，署券约偿。已而闻沈实未讼，皆周为之，则怒不可遏，往与拚，周则缚而送之官，以讹诈罪之。赵老，又愤怒苦痛，死於狱。赵子商於外，闻之则亟归，纠诸无赖，夜涂面持火炬利刃，破周户入，擒周，缚之柱，徧淫其妇女，乃尽杀之。复以火烧杀周，刼其财，纵火焚屋而遁。是役也，周氏歼焉。

周子有妾王氏方在母家，以故得免，有子即屠，时年十三，英慧有志气，助母讼，而官以周冒己名得贿，己实无分，故大怒周。又以周死莫为毒，乃为广捕延案，久之未得犯，王又改嫁去。屠流为丐，走京师，访其戚某者，则同时犯案，谪戍新疆，流荡数年，辗转至江汉，乞於市。赵之邻人沈某者，时亦为乞，遇之，沈言一月前见赵子在此甚豪，尾之，下江轮去。屠约沈共往觅之，沈不可，屠曰：「彼产悉余家所刼，苟璧返，必与尔分。」沈喜，从之。往来苏皖间，卒不得，沈意渐怠，而屠志益坚。一日，至芜湖某庙，天雨，有数人避入庙，操乡音，出见，则赵子也。大喜，告沈，沈曰：「不可，彼死，吾弗知其居，产何可得也？不如尾之。」屠从之。雨霁，赵子出，二人尾至一处，赵子匆匆入。志其里居，返而谋之，议定，夜半撬门入，闻鼾声起，沈往叩门。赵子起启户，叱问谁何，屠举刃劈其首，裂为二。有妇人出，大呼，亦杀之。因聚火焚屋，二人佯为救火者，尽掠所有返。分讫，屠乃归里，购小屋居之。未几，所得赀渐罄，大惧，有屠某，见而收为徒。屠死，无子，肆属周屠，周屠善营生，乡之市肉者，必之周屠。屠後又富矣，然较其父产，弗逮千之一耳。

上海教民占田庐案李超琼字紫璈，四川人，光绪时以名翰林出官江苏。机变有吏才，其折狱也，不规规於绳尺，常奇妙出人意表。令上海时，天主教民横甚，前令即以教案去者也，李至，即与神甫法人某极意交欢，抵任一月，案无留牍，独教案悉置不问，邑人争怪之。一日，有乡民投状，称田庐为教民某甲所占，李讅甲恶，立擒而严鞫之。甫坐堂皇，一人投书公座，李受书，拍案大怒曰：「我何人？此何地？强占人田庐何事？敢以书来关说耶！」取书碎裂之，令役以乱棍逐投书人出，置甲於狱，不复问。

少选，神甫至，李执礼甚恭，而神甫殊负气，卒然问李曰：「我二人交情何如？」李曰：「善也。」曰：「然则何为见辱？」曰：「不敢。」曰：「君自辱我，何复掩饰？」李佯为惶恐状，曰：「实未开罪，小人之谗，君毋疑焉。」神甫作色曰：「诳言，大罪恶也，君奈何故蹈之？君更不承者，余二人之交且绝。」李曰：「不知君意旨所在，明以告我何如？」曰：「顷君擒甲，将治以罪，有诸？」曰：「然。」曰：「甲非作奸犯科者，余有书请释，君见之否？」曰：「书固见之，人亦将释矣。」曰：「然则何为辱余使？」李讶曰：「乃有此谣诼耶？君殊误信。」神甫大忿曰：「君犹欲欺人耶？余书且为君所碎，兹事安可假！」李瞿然，探袖出原书曰：「幸有此语，书固完好，谣诼可明矣。」盖李知神甫必有请托，平日往来之函悉同式，故预置一枚於公座，所碎者非原书也。至是，神甫默然无语，李揶揄之曰：「君不云乎，诳言，大罪恶也，尊使敢欺君，教中亦有罚条否？」神甫恧然曰：「余为此辈所绐，今归，当尽除其名，甲听君办，不复乞情矣。」李曰：「谨如命。」

神甫既去，李复升座，提某甲出，笞一千，荷校一月，田庐悉判归原主。更检前此所延搁关涉教民之案，按名擒治之，神甫亦终不过问焉。

京师中兴旅馆案京师正阳门外西河沿有中兴旅馆者，地当繁会，密迩东西两车站，盖从政者流谒选朝觐之所萃也。光绪乙巳春，一日有客至，操近畿音，而资装殊少，馆人以常客遇之。客居二十四号房，寡来往，日无所营，惟寂处，踰数月，未言去。旅馆通例，客戒行，则给茶酒之资於侍者，常住者苟非聚博或他游戏事，则侍者无所得，故侍者每喜新客，客居久则厌之，呼茶呼饭不时至，其惯习也。

某日晨，二十四号之房门不启，侍者问掌柜，则门钥未交，掌柜以其积欠房膳金也，疑其遁，穴窗窥之，见衾箧未动，人横於地。时流行疫方盛，意必猝病致毙，然何又自锁其门？顾已见死人，则羣骇而呼，俄顷间，旅客亦麕至，有询者，有诘者，有疑掌柜挟嫌者，有责侍者不谨者，咸张口眵目，环集室外，百声杂叱，喧嚣不可止。

於时掌柜排众发言，谓：「冤有头，债有主，人死於店，为店主之责，无多言，决不为诸公累。但客何以死，何以锁门而死，事非验不明。以吾之意，其开门，乞诸公为之证，如可者，则令侍者开门。」客相视无言，顾亦无他策，则羣从掌柜呼侍者，伐锁而启门。门启，羣哄而入，见赫然陈於地者，其旁有血迹，则又羣骇而呼，掌柜曰：「毋躁，姑视之。」则羣却立以观。时则值此号之侍者胆颇豪，且知无所逃其责，从掌柜之指，迫而观之，瞿然曰：「非客也，此德恒玉器铺夥也。」掌柜从而察之，曰：「噫，是矣，客何往？上德恒玉器铺夥也，胡为死於此？且有伤。」客言：「事至此，宜鸣官，非然者，余辈且不敢居此。」掌柜亦曰：「事至此，宜鸣官。」乃令侍者守其室，至外城巡警总厅报之。

京城地面刑名事向属城坊，是年九月裁城坊，初置巡警部，设内外城巡警厅丞佥事各官，粗举大纲，调用人员，半年少气盛，常喜事，有案报，则随往。时勘案者为行走佥事某，先行正式之勘验。当据勘验得，中兴旅馆房屋一所，坐落外城石一区西河沿中间路北地方，计共平屋四层，西跨院平屋两层，二十四号房在中间第二层正房东首，隔墙小院，北屋一间，向东向南均不通别处。南窗两扇，窗纸有穿孔，窗西边朝南房门，门上布帘，门屈戌已毁。房内靠窗土炕，枕席未动，西墙方桌一张，上置茶壶烟袋零伴，东墙櫈阁软包筐子零件。房内单靠二，方杌一。尸卧炕前桌旁，仰面右侧，头西足东，左足微曲，地有血迹，旁遗小刀一柄。又命移尸向光处，检验尸体，当据检验得，死者李玉昌，年一十七岁，身穿蓝夏布长衫，白布坎肩裤，鞋袜全。尸身量长四尺三寸五分，仰面，面色白，致命左乳下尖刀伤一处，斜长七分，宽三分，深入内。合面，谷道污秽，余无故。委系生前受伤身死，凶哭小尖刀一柄，比较伤痕相符。

佥事勘验毕，命将尸身掩盖，行就地之研讯。於是传讯店主，问姓，答：「周。」问名，答：「祥美。」问：「何处人？」答：「山东登州府福山县。」问年，答：「四十八岁。」问：「此店尔亲开否？」答：「是。」问：「若干年？」答：「二十余年。」问：「店事何人经理？」答：「掌柜王小侯经理，小人往来店中。」问：「家住何处？」答：「顺治门外广积寺後身。」问：「今晨出事时，尔是否在店？」答：「不在，闻报前来。」问：「二十四号住客何名？是否认识？」答：「住客陈兴法，素不认识，住店後，曾经见过。」问：「死者何人？曾否认识？」答：「死者李玉昌，门框胡同德恒玉器铺夥计，常携玉器包到店，认识。」问：「与住客从前有无买卖口角等事？」答：「小人不常在店，不知细情，要问掌柜。」问：「尔店敢有窝藏匪徒及容留来历不明之人？」答：「不敢。」又传讯掌柜，问：「汝是王小侯？」答：「是。」问：「年几岁？」答：「四十五岁。」问：「掌柜几年？」答：「前年到店，今三年了。」问：「何处人？」答：「宝坻。」问：「与店主如何相识？」答：「买卖相识。」问：「前作何买卖？」答：「天兴楼南菜馆管账。」问：「因何到此店掌柜？」答：「在菜馆时，与此间店主常有来往，後因天兴楼菜馆歇业，本店需人襄理，遂由旧东保荐到店。」问：「有无家属在京？」答：「小人家住宝坻原籍。」问：「在城在乡？」答：「城东小池後。」问：「时回家否？」答：「到店後尚未回家。」问：「二十四号住客，果相识否？」答：「小人认得。」问：「何处人？」答：「京东。」问：「到京何干？」答：「据说谋作洋货铺买卖。」问：「何时来店？」答：「今年正月二十四日。」问：「住店是否半年？」答：「五个多月了。」问：「平日何人来往？」答：「客甚寒且土，有前门东义兴成洋货铺夥计张姓，大栅栏豫祥南货铺夥计不知姓等，与他认识。」问：「时常来往？」答：「不常来往。」问：「平日如何情形？」答：「长日寂处时多。」问：「向来出门，钥匙有无交柜？」答：「向来出门，钥匙一定交柜。」问：「与店中夥计相处如何？」答：「买卖生意，一样招呼，惟久住不去，谋事无成，房膳钱并且短少，夥计们不甚瞧得起有之。」问：「有无口角情事？」答：「饭店生理，来往卸载，接送招呼，小店客人不少，夥计们知道规矩，不敢有口角情事。」问：「李玉昌携包串店，柜上自然相熟。」答：「柜上夥计们，人人认得。」问：「与此陈客人有无买卖交易？」答：「未有。」问：「向不大叫进否？」答：「有时叫进，夥计们知道」。问：「何时犯事？尔是否在店？」答：「柜上郑重，向不离店，但二十四号房是个死院子，小人前後招呼，不能时常到彼，有时招料不周。今日早饭时，夥计们来问钥匙，大家去看，方才知得。」问：「欠房饭钱多少？」答：「三月有余，约六百多串。」问：「然则欠店太多，必然迫胁索取。」答：「长年买卖，不在几百串钱，夥计们不敢。」又传讯侍者，问：「尔何名？」答：「小人叫老王。」问：「在店几年？」答：「两年多了。」问：「二十四号房，尔所值否？」答：「小人与李三、朱五同值第二层房，小人值东边一带，朱五值西边一带，李三承接往来。」问：「出事时，尔定知悉。」答：「小人当时不知，今早开饭，房门不开，始报掌柜，一同入看。」问：「尔既专值此房，岂有住客房内出此大事尔竟声息不闻之理？定系知情畏罪，图赖胡说。」答：「小人不敢，小人疏忽是实。」问：「有此理乎？」答：「小人委实不知。」问：「尔偕掌柜入，是今晨何时事？」答：「约晌午，店中开饭之时。」问：「今晨尚闻此号住客声唤否？」答：「不曾听得，小人只当他睡眠。」问：「昨日何时之後汝不曾到此号房？」答：「昨晚饭後，小人到房拾掇家伙，泡茶掌灯，客人尚是好的。」问：「此後便不闻声息？」答：「八点钟时候，有山东孟老爷下店，官客堂客五位，仆从行李不少，正住二层正房，小人偕同李三、朱五帮同照料，人声嘈杂，是不曾留心得。」问：「然则死者李玉昌，是尔认识？」答：「小人与彼极熟。」问：「昨日何时到店？」答：「昨日来店，不止一次，小人们晚饭时，他尚看吃谈笑。」问：「此後如何？」答：「此後小人有事，便顾不得了。」又传讯玉器店主，问：「德恒玉器铺尔所开否？」答：「是小人亲开。」问姓，答：「张。」问名，答：「冠成。」问：「几岁？」答：「六十二岁。」问：「何处人？」答：「保定。」问：「在京开店几年？」答：「三十来年。」问：「家住何处？」答：「取灯儿胡同。」问：「店中夥计若干？」答：「小人亲自照料，并无夥计，仅有学徒三人。」问：「如此，死者是学徒否？」答：「是。」问：「到店几年？」答：「十四岁到店，今年十七，有三年了。」问：「此人平素如何？」答：「老成小心，在店甚是得力。」问：「可惜了，昨日何时离店？」答：「是，甚是可惜，昨日是早晨离店。」问：「有无携带货包？」答：「携带货包。」问：「内有何物，尔自当有账。」答：「是，小人亲手交与，小人记得。」当呈货单一纸，内计汉玉镯三只，翡翠玉镯二对，汉玉搬指一只，翡翠搬指三只，白玉皮翎管二个，白玉翎管一个，翡翠烟嘴本个，翡翠朝珠全串，珊瑚纪念四副，翡翠佛头二副，碧霞佛头一副，翡翠押发三根，翡翠如意簪一根，白玉匾簪一根，玉皮大簪一根，各项烟壶四个，各项手串五副，翡翠耳挖簪签零件十六件，白玉带头一个，翡翠带头二个，白玉皮带头一个，各项戒指等零件十九件，蜜蜡朝珠全副，金珀朝珠全副，桃核朝珠全副。以上约估值银一千二百两。佥事阅毕，问：「有无销售？」答：「此是早晨携出之物，在外一日，不知有无销售？」问：「向来店中何时检货？」答：「晚归报账检货。」问：「如此，携货出店，当晚必需回店归赈。」答：「有时亦不一定，缘李玉昌家住西河沿西头，尚有孀母，只此一男，有时便住家中，到次日一并归算。」问：「何以昨晚不归？尔不曾查问？」答：「小人过十点钟回家过夜，当时未曾查问得，今晨到店，以为是彼住在家中，亦未诧异。晌午，此间店夥报信，小人赶忙前来，得知店主已经报案请验了，留此听传。」

尸母李张氏喊诉孤苦，求伸雪，传令候谕。因谕店主曰：「事出汝店，店主莫可辞责，着先缴银八两，给尸母领尸自行棺殓，店夥老王带厅，听候缉凶质讯，余人保释。」谕毕，佥事归，署中人已散值矣。

检察某者，以巡警部衞生司主事兼巡警检察事，值夜班，留厅署。佥事与谈，告以适所检验事，相与研究之，检察曰：「从来江湖无善士，店家窝匪为匪事常有，不可信。死者之为玉器夥，无确证，货包已失，可捏造，住客为谁，我辈未之见。使我为政，今日必带店主掌柜归。」佥事曰：「不然，店客固不一，此号客，曾有见之者，有与往来谈笑者，玉器夥，更有曾与交易者，店主纵为恶，不能尽掩诸客口。以我所见，此号客不获，终难水落石出也。」检察曰：「不然，君之意，以为房属此客住，有死者，纵非手所杀，必有关涉事。以我见，如所语，此号住客，在店已半载，欲为奸乱，何不早措手？且欠房膳金，境盖迫，彼能杀人，何若是之窘？」佥事曰：「不然，客杀人，非我所敢臆，特与此案不能无所涉。使非然者，胡为事起而人逸？以我见，参子语，店事诚不敢尽信，或知其隐而故。纵所谓房膳金者，乃以自卸责，以明客之遁，於店为无益，斯可以免诘。我今悔不带店主或掌柜，得与君共讯之。」检察曰：「是亦毋须，如君语，此客必有其人，得其人，案自了。我辈今且思之，客之遁，出何道乎？将走汉，将走津？」佥事曰：「不能，客无箧。」检察曰：「将匿於他店乎？」佥事曰：「不能，货包所到，必有识之者。」检察曰：「姑寮乎？」佥事曰：「亦不能，宵尚可，不易为终日计。」检察曰：「其荒野乎？小洼之南乎？天坛之间乎？」「或有之，寺刹之中，贫民之家，殆不易有消息也。」检察则转念曰：「是亦不能，彼携玉器，适荒野，谁用之者？」佥事曰：「迂哉，彼携玉器而必如常法以求售者？今日一日，辈早获之矣。」语次，钟十鸣，检察曰：「吾今且巡班，而暇与子参闷谜，行矣，明日谈。」则易其制衣革鞾，橐橐而自去。

佥事者，家於晋，孑身留京，宿逆旅。时既晚，亦无归意，踯躅室中，辗转所检事。倦而坐，复起行，旋又倚榻而假寐，自语曰：「遁乎？必遁，无留京理。何往乎？近畿一带。骡车乎？步行乎？不能，是将遁，必谋速，何物最速？汽车乎？南走汉，东走津，则离京矣，吾何而弋之者！屈指计之，其离店已一日矣，遁津乎？匪特津也，登舟矣。遁汉乎？宿彰德矣，吾何从而弋之者。」瞿然曰：「此予至部第一件承办案也，万不可使遁，万不可使遁。虽然，遁矣，遁矣！」转念曰：「速乎，或犹留京，徐一日以定所向乎？」自解曰：「亦不然，玉器一包，纵如单所开，不足以供大策画，仍易钱耳。卖之乎果客也，彼无售处。质之乎？於理为近。虽然，所携又太多，将启质库疑，非也，非也。」跃然起，坐於榻曰：「我愚矣，彼离京而售，谁识之？」怃然曰：「汉口乎？大商场也，虽然，太远。亦不然，沿铁道而数，随处皆可售也。彰德乎？果南走，今日必售之彰德，今吾何术以遮之者？听之而已。或东走乎？得之矣，有电话在，虽不在津，盍一讯？」急起行，向墙而立，传电话至津。

佥事方传电话，检察跃而入，曰：「事乃大快。」佥事曰：「何如？」检察曰：「适所言者，吾已得之矣。」佥事曰：「何如？」检察曰：「适出门，吾顺道南转，过天坛，则有至可疑之迹，发於道旁茶棚。」佥事曰：「何如？」检察曰：「夜深矣，乃有坐而啜茗者，审视之，则其人所携者玉器包也，吾乃执以俱来。」佥事曰：「有是乎？人何在？待吾讯之。」

佥事出讯所获者，供为琉璃厂大升玉器铺夥，京东人杨立三，晨携包出店，在果子巷口，值其戚永定门外王某，告以要事待商，因偕至其家，则以新生子三朝作汤饼，坚留晚酌。及归已，日暮，路长行倦，在天坛旁茶棚啜茗，突蒙巡班老爷拏案。佥事方迟疑，欲提旅馆侍者质讯，检所携玉器包，见所携玉器，有与德恒号开单相符者。反覆间，忽覩包裹角上有戳记，审之，则大升玉器铺也。乃责之曰：「巡警新章，十钟後，店铺均掩门，不得有串客人等携包出外行走，汝为店夥，岂不知？乃犹携包啜茗乎？是宜惩，不汝贷。」於是值役执黑索，拥立三以去。

佥事退，面检察，检察愕然曰：「君何不一讯之？」佥事曰：「讯之矣。」检察曰：「否，予所谓者，旅馆事也。」佥事曰：「此非德恒铺货包，携货包者，遍内外城皆是，何能一一讯以旅馆事？」检察曰：「拙哉，君之承审也，罪人肯持明证以示君乎？有店夥在，胡不质之？」佥事曰：「然，罪人断无持明证以示吾者。君盍思携货包者，遍城内外，所携货包，决不假他人手？人杀德恒店夥，何处得大升店包？纵已弥缝，曷不取他袱易之？尚留此玉器之包，藏其殊别之点以示君，而待予之反覆详审也。」检察曰：「虽然，人情鬼蜮，安知不与旅馆通，窃人袱以为嫁祸计乎？」佥事曰：「然如君言，人皆莫我拙，我作旅馆侍者，将证我店主与杀人贼谋耳？」检察曰：「审判事，毋宁信人为恶。」佥事曰：「人犹在所，明日任君为之，何如？」

明日，佥事奉堂官命赴天津查此事，既登车，则见别一车之里门角坐一人，左手贯翠玉镯，色灿然，携黄布包，面左向，不可覩。至津，方下车，则遇天津警长，佥事握其手而劳之曰：「在此不可谈，试观彼。」警长顺其指，急释佥事手，奔而前，突阻一客之路。客何人，即佥事车中所遇之人也。

客惶然顾曰：「胡为者？」警长曰：「无他，谈话耳，汝不观我衣警服乎？汝何为者？自何来？」客期期曰：「通州。」警长曰：「通州乎？然则客昨宿京矣，亦闻京城有事乎？」客曰：「未闻，我未宿京，径来耳。」警长曰：「径来乎？则吾将问汝，汝何时登汽车？」客曰：「今晨。」警长曰：「经何处？」客曰：「不经何处。」警长曰：「至津始下车乎？」客曰：「然。」警长曰：「来津何事？」客曰：「将访戚友。」警长曰：「何人？」客曰：「姓王。」警长曰：「止，通州抵京有铁道，通州抵津无铁道，此为京城东来第一次车，在京七时三十分开行，京通车尚未到，汝由通州来，安得今晨上车？安得不宿京？」客曰：「否否，我固宿京，适语讹耳。」警长曰：「然，汝亦宿京矣。吾问汝，汝何处人？」客曰：「异哉，我不云通州乎？」警长曰：「通州矣，然则乡乎，城乎？」客曰：「我耕者耳，恶得在城！」警长则疾指其腕曰：「汝耕者乎？是胡为者？」客立变色曰：「是，是固非我有。」警长曰：「非汝有乎？顾是物乃至有关系，吾料必有二，汝无恐，吾将搜汝衣。」客曰：「不能。」警长曰：「不能乎？试观吾身，吾今以警权禁汝，不容汝不能。」少选，巡警麕至，观者如堵墙。巡警驱人，人略退，围立成环形，各引其领张其目。巡警褫客衣，於怀中得同式之镯三，若手串，若烟壶，凡玉之类若干具。警长则攫其黄色之包以授佥事，乃以所搜得，布之地，指以问客曰：「镯有三，胡为贯其一？凡此零星物，汝之耕，岂种玉者？」客颤其声曰：「冤哉，是吾舅氏属我携津者，我恶得有是！」警长曰：「汝舅何业乎？」客曰：「玉耳。」警长曰：「设肆於何处？」客曰：「通州西门大街万利。」纷扰间，佥事已展包，寻其角，则固门框胡同德恒字号也。乃止警长曰：「得之矣，字号已符，复何遁？」且举包以示客曰：「京城门框胡同德恒玉器铺夥计李玉昌为人所杀，失其玉器包，吾方奉文捕汝，汝不信，盍观此！」则启其襟，出文书，露一角曰：「汝万利，今不利矣。」顾警长曰：「请子令，且寄所。」於是巡警四人趋而前，执其人，挈其赃，而羁之於车站巡警派出所。

警长语佥事曰：「君为此来耶？」佥事曰：「子车何在？能同乘否？」警长曰：「可。」出站，则有马车在，二人同升，御者请所之，佥事谓警长曰：「今且诣贵署。」御者诺而行。佥事乃出所怀之文书，展以示之，曰：「是固非为彼也。」警长取阅，冁然曰：「乃为此耶，此早具而待。」俄顷，车及门，相将下，入办事室。少顷，进午餐，餐已，佥事别警长登车，警长则派巡警二人挈人与赃从之。

阅三时，佥事乘车至京师前门矣，天津巡警二，车站巡警四，或挈黄布包，或持翡翠镯，絷一人，从车後，经大街，折而西，以至於外城总厅之公署。

入门，则闻诘责声，盖方讯事也。佥事问同署中人曰：「有案耶？」则答曰：「昨事耳，君不知耶？检察公以子为懦不任事，昨夜已诣宅，特遣君至津，今日彼为政矣。」曰：「咄，彼伧父乃以我为懦，试观懦者之所为。」语未毕，检察已退，突见佥事，道劳苦。佥事曰：「有少事，幸恕我，容後谈。」则出讯所获，提店夥老王质之，一鞫而伏。

叠供，立诣部，回堂，堂官曰：「君曾诣津乎？」佥事曰：「归矣。」堂官曰：「何速？」佥事曰：「今晨接知会，即乘早车往，不敢迟。」堂官曰：「昨午一区案，须速讯。」佥事曰：「已破获。」堂官曰：「某所讯耶？吾固遣助子。」佥事曰：「否，佥事昨勘归，已略得端绪，即传电话问津局，属在车站留意。今晨出，乃适与逋犯同车，当会津警执之归，顷已取供，谨呈阅。」

堂官受而读之，其词曰：「外城巡警总厅呈，所有右一区呈报中兴旅馆住客杀人劫物凶犯脱逃案一件，相应据叙勘讯情形，摘录供词，开具清单，呈部核明奏咨办理可也。谨呈。」至其清单之所开具者，则曰：「中兴旅馆住客陈兴法杀死德恒玉器铺夥李玉昌劫去货包乘间脱逃一案，佥事上行走分省知县某某据勘得， 「 中空」 解厅研讯。据兄犯陈兴法供，年四十七岁，通州人，父母双亡，兄弟俱无，妻子已故。向在通州西门大街德成洋货店生理，去年腊底，该店折本闭歇，在通无处谋生。今春正月，由通来京，住居西河沿中兴旅馆二十四号房内。这几个月来，旅费告竭，在京寻人不着，告贷无门，正在进退为难，这死者李玉昌，与小人素无仇隙，祸缘当日店中到有大批客人，声势煊赫，行李众多，店中招呼不开。这李玉昌在院中站不住，便到小人房内闲谈，取笑小人乡下人，没中用的材料。小人羞愤成怒，不合与之口角，顺手取切白肉小刀，作势威吓，一时失手，刺中左胸，登时倒地毙命。小人见势不佳，见财起意，取得这李玉昌所携玉器货包，思量逃走，恐怕被人看破，将房门仍旧锁上，溜出店门，店中人杂，无人留意。小人出店後，冒充卖货，在小李纱帽胡同喜顺下处混过一夜，次早，明知有人查问，不敢露面，即至南小洼龙泉寺一带藏身。第二夜，闻得厅上已经获人，希图脱走，当到东车站搭通州车，情急慌忙，误购天津车票上车，意图到津再走。後见有人上车，认是厅上老爷，情知不妙。车到杨村，等候交车，心想走下，适车门被老爷拦阻，不敢闯过。到津後，即蒙盘诘获住的。兹蒙提讯，小人不敢虚捏，总求恩典就是。所供是实。」

堂官阅毕，交佥事曰：「办事殊迅速。昨者某某言，方以子为懦。」佥事曰：「仗大人训诲，幸获耳。」堂官曰：「是宜补店主诸人供。」佥事曰：「是，特先请示，尚容叙稿。」堂官颔首。佥事出，乃面检察曰：「何如？」检察拱手曰：「让君一筹，幸恕唐突。」佥事曰：「岂敢，是亦幸耳。虽然，奇情异想，余终让子。特天下奇事少而常事多，客则客耳，杀人则杀人耳，必求特异之情，非常之谋，以推其事之真相，而真相乃愈远。如斯案者，吾不敢谓不得力於余之拙也。」检察唯唯谢过。於是备文呈部，如例办结。怀宁毙倪玉贞案安徽怀宁县之五道街王某官京师，物故久矣，有子曰树屏，未受室，坐拥资产。姊曰丽芙，长树屏一龄，树屏幼读书，丽芙随母习女红。母年迈多病，因吸鸦片，丽芙司其事，久之，而丽芙亦隶名於黑籍。树屏体素弱，不能多读，师恒放任之，暇辄随姊吸烟以为乐。丽芙时年十九，情窦渐辟，而暧昧之事，遂哄传於外，所愦愦者，其母而已。

丽芙夫家梁姓，亦宦族，梁氏子就学於某校。丽芙既嫁，树屏日益憔悴，母不察，急思为之择妇。有旧戚倪氏者，世业鹾，家亦富厚，女曰玉贞，年与树屏相若，遂论婚焉。问名纳采，诸礼咸备，母乃使人迓丽芙返皖，襄内政，壻以就学，不能偕来。丽芙归，往树屏室，责之曰：「今而後，但见新人笑，那闻旧人哭？兹与汝约，苟与新妇谐伉俪者，吾将以白绫系颈，毕命汝前，吾魂必蜿蜒於汝夫妇之床第。」树屏闻之，俯首不语。花烛之夕，丽芙引树屏至秘室，诫以勿与玉贞绸缪，树屏曰：「我可从命，然亦安足使姊之不疑？」曰：「我自有术。」於是出红线数缕，为树屏缝其私作小结束，曰：「汝自去休，晨来，我将验汝。」树屏不得已，谨如约。天明，树屏急往就丽芙，袒衣使验之，丽芙大乐，自是丽芙实代玉贞之职。久之，玉贞察树屏举动而大悟，言语间，遂不能不谤及丽芙，而杀机於是伏矣。

光绪丙戌五月六日，凡为父母者，例接其既嫁女以归宁。及暮，玉贞归，微有酒意。树屏忽与丽芙计议，将死玉贞，丽芙曰：「计安出？」树屏曰：「彼嗜饮，若再以酒促之，俟其大醉，我扼其吭，姊以罗带缢杀之，以暴疾告其家，大事毕矣。」丽芙允之。树屏乃含笑入玉贞房，备极亲昵，复命婢令庖人进馔备酒。未几，夫妇相对，觥盏交错，树屏累以大杯相劝，玉贞连进数觥，而玉山颓矣。树屏令婢去，曰：「将就寝。」少顷，丽芙来，树屏急起相迓，询之曰：「携绳未？」丽芙曰：「否。」言未已，觉窗外忽有窸窣声，丽芙命树屏出视之，良久，笑语丽芙曰：「外有蛇，蜿蜒蕉叶尔。」丽芙忽遥语树屏曰：「试捉之。」树屏如言，驰入室，丽芙手已握剪，使树屏以蛇持近玉贞口，己则以剪断其尾，蛇负痛，奔入玉贞腹，玉贞遂腾扑於床，不三五掷，死矣。时已破晓，树屏令丽芙遁，呼侍婢，告以暴死状，讣闻於倪。玉贞母率其媳齐氏来奔丧，察玉贞死状，愤不能平，鸣之官。怀宁令往勘，时腹已肿，乃尽褫上下衣，反复详视，无伤痕，口齿亦无毒质。官将诃责倪，其媳注视死者下体，忽大呼曰：「结褵近一年，而小姑身犹处子，何也？」时树屏色顿变，一讯而服，乃械之回署，系於狱。树屏百计请托，有为之致书於令者，树屏又重贿倪，倪以案无佐证，亦不苛求，而树屏遂出狱，与丽芙相狎如初矣。

秋瑾冤死案山阴秋女士瑾之死，为绍兴守贵福所杀也，桐城吴芝瑛女士经纪其丧，芝瑛确访其事，而知为冤。盖秋自被逮後，即入山阴狱，次日夜深，正商明禁婆为解刑具，具纸笔作书，忽闻叩门声急，禁婆隔门与语，答以覆审之事，趣禁婆速启门。门辟，灯光烛天，兵士列队，如临大敌。禁婆入见秋，战栗不能出一言，秋曰：「汝勿怖，待我出门往观。」及狱门，知有变，语兵士曰：「汝暂息灯，容我凝神片刻，有语问县官。」及见令，询以：「予犯何罪至此？欲一见贵福，死无憾。」令曰：「吾极知汝冤，无回天力，奈何？且事已至此，见贵福胡为者？」秋乃与令约三事，一请作书别亲友，一临刑不能脱衣带，一不得枭首示众。令许以後二事，秋谢之，即有兵士前後掖之行，秋斥曰：「吾固能行，何掖为？」及至轩亭口，秋从容语刑人曰：「且住，容我一望，有无亲友来别我。」乃张目四顾，复闭目曰：「可矣。」遂就义。时光绪丁未六月下旬也。秋为贵之义女，嫁湘人某。

色旺落尔布桑保被杀案光绪时，蒙古科尔沁图什业图亲王色旺落尔布桑保者，为哲里木盟长，奢淫贪虐，役使蒙民，土木繁兴，备极壮丽。广购珍玩服御，花木奇石，远者求之闽粤，近亦辇自京师。蒙民皆自备资斧以供役，偶损失，必责赔，或处死刑。尝以小过笞人至死，需索不遂，缚其人，置闇室，令瘐毙以为快。好渔色，多内宠，其嫡福晋拉什曼都克久失宠，三福晋擅专房，多预外事，拉什曼都克以是尤怨色旺落尔布桑保矣。

光绪庚子八月，扎萨克图旗就抚匪首王洛虎、刚保、森保等复叛，杀掠各盟旗，色旺落尔布桑保大惧，急募壮丁自衞。辛丑三月，以欠饷久不给，衞兵譁变。台吉额力登乌卓勒等久蓄异志，至是，遂招集散兵，作乱於贝勒海毕。色旺落尔布桑保与近侍夜走鄂逊鄂尔图庙，乱党追及之，色旺落尔布桑保不得已，誓改过自新，书手谕，令近侍西郎阿持示乱党。乱党裂其书，大呼曰：「此时悔过，无及矣，宜速自决。」色旺落尔布桑保遂引带自决。护印协理台吉以色旺落尔布桑保暴薨，告帮办盟务札赉特王，且上盟长印信。五月，札赉特王呈理藩部代奏，得旨权补盟长。而色旺落尔布桑保无後，以喇嘛业西巴丹承继，议定尚未行也。时已革副盟长扎萨克图王乌泰方避乱黑龙江省城，闻变，思复得盟长，且嫉札赉特王之仓卒出己上也。即疏陈乱状，并擅以己意推举盟长奏事之权。疏入，德宗始知色旺落尔布桑保非考终，十二月，派兵部尚书裕德驰驿前往查办，哲盟盟长由达尔汉王暂署。

壬寅二月，裕德至奉天，以乱党花里亚荪等实逼其自缢，罪有主名，分条具奏。事下刑部理藩部速议，磔花里亚荪，斩花连、托克托、呼约木加卜三人，从犯论罪有差，福晋协理台吉及扎赉特王均原情免议。十二月，奉天将军复奏，以业喜海顺承袭王爵图旗，事略定。未几，而丹赞尼玛争袭之案又起。

丹赞尼玛为色旺茖尔布桑保之从父，业喜海顺虽於色旺落尔布桑保为从子，而服属已疏，徒以谄事福晋，得越次承袭。丹赞尼玛心弗平，欲以其子代之。狱事结後之三年为乙巳，丹赞尼玛以协理台吉等实主持弑逆，蒙蔽内外，愬於肃亲王隆懃，时隆懃方奉命赴蒙古查办事件也。初，花里亚荪等之诛也，伏法者仅四人，诸从逆者多逍遥法外，或且迎福晋意旨，擢显秩，握重权，蒙民益不平。隆懃以案已奏结，不容更有变，而蒙民劫众，又不可容其纷扰，乃属其事於盟长札赉特王，札赉特王以强力制之，众愈怨。协理台吉又嗾使福晋携业海喜顺至京，诉於理藩院，复籍没与丹赞尼玛连名呈控者数人之家，民怒愈甚，遂纠众醵财，资丹赞尼玛入都控告。丙午十二月，奉天将军奏革丹赞尼玛台吉。丁未正月，丹赞尼玛与其台吉十人皆为步军统领捕获，奏交理藩部审讯，而丹赞尼玛之子妇噶吉玛复为其翁讼冤。同时复有人奏参丹赞尼玛威逼亲藩，遂奉旨一并交奉天将军讯办。丹赞尼玛既被捕，其家属遂与俄人多必索夫订借款项为讼费，订明摊派牲畜一千匹以偿，然牲畜籍没者既不可得，其未籍没者亦被禁不得出境。乃谋聚众强取，怨毒相寻，俶扰日甚。协理台吉等既声称丹赞尼玛连结俄人谋寇蒙境，俄人复照会官府追索牲畜，於是盗贼交涉，逆案争继，乃混合而为一。俄人至奉天防营拿获丹赞尼玛长子必利图及从人七，搜其身，仅土枪七支，铅弹三十六粒，而翼长某徇部下邀功之请，遽指为逆匪，请予骈诛。东三省总督以为此皆奉旨饬拿之犯，不应含混就地正法，批交奉天府讯办。久之，始讯明丹赞尼玛争袭妄控及强取牲畜擅缚蒙员情事，惟谋叛事实无佐证，判决丹赞尼玛与必利图均监禁十五年。其俄人交涉，别由交涉司议结。奏闻，如议。鹿文端查办贻谷案光绪丁未、戊申间，领军机者庆王奕匡、张之洞、袁世凯外，尚有鹿传霖。鹿谨厚而性崛强，虽委蛇枢府，无所建白，查办眙谷案，颇见头角。贻为理藩院尚书衔绥远城将军兼垦务大臣，尝责令蒙旗报効地亩，又设公司，以贱值购买，及出售，则往往得善价，家本饶裕，至是益富。寻与副都统文哲珲不协，文遽以婪赃劾贻，孝钦后命鹿查办，贰之者为绍英。鹿乃奏调故吏樊增祥随行，樊参谋帷幄，其一切查办状况，具见奏摺。然贻独能再接再厉，终得脱身，盖金钱之魔力为之也。鹿諡文端，直隶定兴人。

宁德毙羽士案杨绍煊，宁德人，家殷实，所居去县数十里，宅後有园，极旷奥。绍煊性恬穆，吟啸其间，翛然也。园之左有塘，人以杨氏塘呼之。

某岁夏，有一羽士丐於其门，索无厌，绍煊叱之出，羽士诟之，家人忿，鞭焉，羽士遂佯死，卧陇畔，久之，踉跄去。翌日，塘中得一尸，服羽士装，邹人莫能隐，白之里正。里正固尝与绍煊涉讼不敌，欲报之者屡矣，且微闻其鞭羽士事，遂报之县，谓绍煊毙羽士於塘。县宰得牒，逮绍煊，责楚无虚日，为之讼冤者并治之。绍煊不胜苦，将诬服矣。

定谳之日，适羽士复来宁德，里正悉之，惧事且败，乃贿以金趣之去，人固莫之知也。无何，县闻之郡，郡守郑某以清介闻，见而疑焉，发尸重勘之，背现伤痕，大如盆，盖椎击者。时里正亦在，见状色陡变，且强辩不已。盖绍煊鞭羽士，固不得有椎痕也。守知有别情，且疑里正所为，诘之，不少承，掠之，不承如故。郑乃使人夜抵其家，作鬼语，里正素神鬼神者，遂吐实。盖死者为其友，里正尝贷其家，至是索偿，里正无以应，乃以椎毙之，且为之服羽士服而堕於塘中也。乃释绍煊，置里正於典，县宰及诡为证者咸论罪，而羽士亦渺矣。

郑赞园审私种莺粟案郑赞园令连江时，以清静为政，务与民休息。摘奸无遗，尤具折狱才。一日有呼於堂者曰：「吾罪人也，以无子故，误继族侄，有饭不得食，有衣不得衣，讼四官，不能直。今且以违禁讦吾於禁烟长官，将猪 「 字出《礼记》，谓毁坏也。」 吾庐矣。」视其人，则白发皤然，乡中一老叟也。问姓名居里，则王姓义名，世居琯江，其地为由福州入连之往来孔道也。

时烟禁严，私种莺粟者，多下种暗陬，有密报者，验得实，没其田入官，即徵价於乡之富室，以十分之二赏报者。种户逃避，则撤其庐焚之，以余椽断瓦列道旁，为故犯之戒。郑与道委禁烟员林某方出巡，以要公先归，林取道琯江，将巡视诸乡，清近城毒卉。闻老人言，知王义所居地，即林所巡处也，急命舆出，命义後随，沿途问其侄何名，以质对，且行且语，不二时，至矣。乡中聚父老甚众，见先驱至，皆譁曰：「县官来矣，今日不死质，吾属不得安枕也。」

郑舆行近王氏祠，见乡民集者愈众，围绕祠门，舆挤不得前。随行者喝让道，郑急止之，步行入，见林与质俱在，林色甚怒，坐定，告郑曰：「质报其叔私种，吾欲往视，乡民拥塞祠门，不听出，非严治其首，後此诸乡皆不得往矣。」言毕欲起，郑笑止之，谓质曰：「尔叔在是，尔何不将其私种地及种亩若干，明证吾前，有吾在，尔叔不敢仇，吾且厚赏尔，使得赀返。」质曰：「吾叔刚愎，吾累谏不从，今惧累来言，非为赏也。」郑曰：「尔能导往视乎？」质曰：「吾叔党盛，门外皆助叔者，吾出，必为所困。」郑乃谓义曰：「尔无犯禁，何以众阻官，不令散归？吾先以违抗治尔矣。」质闻言大悦。义怏怏出，郑命警兵随之，使私慰义，义至门外，呼曰：「诸乡邻且归，听县官出，县官明察，且为吾昭雪也。」众未信，义乃就其中年长者，耳语良久，年长者复告众，乃散。

方义出时，郑复问质曰：「尔叔富乎？」曰：「富。」「尔继为子几年矣？」曰：「九年。」曰：「相待如何？」曰：「始甚佳，後复娶妻，欲自生子，乃置我不问。」曰：「今尚同居乎？」曰：「虽同居，而缓急不相通，我自为计，叔不加恤也。」郑颔之。适义入，问曰：「众散乎？」义曰：「散矣。」乃顾曰：「尔二人可与我同行。」

既至，见田在大道旁，以新秧未布，旧岁遗藁尚寸寸留地上。质指田之後堘，有小畦二，土累累然。远视，无所见，近察之，果有烟种。义欲有言，郑禁之。适林至，郑与之指点村庄，言他事。良久，忽指一巨室，问义曰：「此为尔居乎？」义曰：「是。」郑曰：「吾适行疲，尔所居较祠近，吾欲小憩，尔可为导。」义诺，郑命质同行。时乡民观者甚众，见郑欲至义家，皆从之。

至门，见閈闳甚峻，入其庭，两旁皆积粟仓，仓侧小屋数椽，厅事雕漆甚丽，惟无陈设。坐定，四顾甚久，忽问质曰： 「尔屋何在？ 」质色变， 不即言， 大声促之， 乃指仓旁小屋。 郑立起， 招林同入， 见一妇色仓皇， 方以手探竈下， 逼视之， 则莺粟种一束， 有未破者， 有已破取其子， 但存外枯干者， 牀下烟盘一， 烟膏及烟具皆备。 郑命人持出， 质见事败， 色甚惨沮， 然尚欲狡辩。 郑复命搜其身， 得一小包， 尚余莺粟子无数， 乃指质笑曰： 「尔尚何言？ 尔言叔富， 彼非穷无复之， 岂肯铤而走险？ 且私种者多在荒僻， 孰肯於官道旁？ 明知必没收， 以广沃良田， 轻掷为此者？ 况他处苗已径寸， 彼所种者独未发芽， 当此春雨缠绵， 岂有历时既多， 而烟畦土尚块块锄痕久不溶解？ 尔烟容满面， 荡产破家， 尔叔难满所求， 积嫌已久， 闻禁烟员莅临， 故临时为之， 欲以是为邀赏资， 且陷尔叔。 今奸谋尽露， 罪无可逭， 尔纵欲不承， 能为尔恕乎？ 」质面色惨白， 不敢复言， 乃命护勇系之， 先押归。 少顷， 亦至署， 检旧案， 则义告质吸烟蘯产事， 卷盈尺。 明日， 琯江人闻质被收， 来诉其盗牛偷菜者又十数家， 提质出， 判如律， 置之於狱， 命义别择贤嗣。 案既结， 一邑称神明焉。

霍三明四串骗案霍三者，正红旗汉军副都统霍伦泰，明四者，法部主事明安太也。宣统己酉，冀州有寇李氏者，以其夫恒礼病疯，为族人合谋霸产，曾起诉於冀州保定各审判厅，案虽结，李不甘也。乃入京谋上诉，为佣妇王张氏所知，告以伦泰、安太至有权力，若相助，事必济。李乃乞为介绍，先後与伦泰、安太相见，二人利其多金，乃串骗之，未几而李悟。

伦泰之侄锡恒谓，若发觉，祸且连及，因嗾恒礼诬告李有恋奸图害情事，伦泰又谋刼李，哄於大理院门前，为院所知，乃将伦泰、安太奏革归案。前後所骗凡八次，赃银万余金，乃判决伦泰、安太各除本身旗档，发巴塘効力赎罪，余定为二年半徒刑。

林王祖茔案浙东有林、王二姓者，聚族而居，林族大而贫，王丁少而富，其祖茔皆在村北，阡陌相连，每春秋圭日，则二姓男女，羣聚致祭焉。忽村中来一堪舆家，自言能相阴阳二宅，为人决祸福，林族有神其说者，告众，令至祖茔视之。相其前，啧啧赞不绝，登其陇，忽大惊，环顾久之，指其後一茔曰：「此谁氏坟也？」众以王对，点首至再，曰：「且归言之。」既至村，众争请其说，堪舆家曰：「贵茔，吉穴也，主十世大富贵。惟压於王氏，故族虽盛而无大贵显，十年之後，王将衰，能以此时夷之，贵族其兴秋？」林族厚谢之，遂与王族渐不相能。有佃王氏田者，相戒不纳租谷，祭之日，王後至，则林氏男女据其坟，先至，则撤其祭品掷之。王亦愤不相避，於是每祭必鬬，每鬬必讼。然林贫，讼不得直，王丁薄，鬬则每败，肇衅非一日矣。

宣统辛亥秋祭，有田翁者，欲联二氏之好，令各异时日而祭，以息衅，王许之。而林欲占先，且命王於致祭之前，必告林，代定时日。田返，传述，王之众大愤，与议者皆曰：「是欲灭吾族也。彼得先祭，吾已示弱於人，复听定时日，彼故择凶辰，吾族必受其害，畏敌自祸，祖宗将不血食矣。」议久之，卒相持不下。王之族众，告於先灵，誓以死抗，乃谢田，仍期以同日致祭焉。至期，各戒备，以壮丁上坟，老弱皆不与。林众至盛，男子皆严装执械，如临大敌，王氏怯不敢前，欲待其既祭後至，以示退让。忽见林众大集，聚议久之，草草致祭，令撤具者先回，余众扬械直前，径突王村，王众大惊，王村夙以防盗故，徧树木栅，乃急令壮丁居，前闭栅守之。林众至，不得入，纵火焚其栅，栅烬，林众大呼，潮涌而入。王氏不支，守者皆奔。林众复焚其庐，追亡逐北，男子死者十余人，乘势奸淫，掠牲畜财物无算，满载而返。行经村北，锄王氏之墓，立平之。王村火犹未熄，会邻人奔救，力灭之。

王氏奔逃者亦稍集，乘夜告於邑，邑令大骇，檄召营兵，肃伍往。王氏检男女，死二十六人，庐舍焚三十家，财物牲畜被掠，值十余万。令报省，抚命穷治，以林氏族众，恐譁变，议以大兵驻其村。令未下，有先告林者，林大恐，合族聚谋，欲缚献首事十余人，缴还所夺，求免深究。请於令，令将许之，召王氏族长告焉，族长大哭曰：「吾族被此惨祸，其衅实肇於祖茔，今祖宗骸骨无存，纵死者得偿，生者复业，於事何补？」令再三劝谕，令姑商於族众。族长出复入，坚执前说，王氏男女数百人环跪前门，哭声震天，请为先灵昭雪，令慰遣之。密报抚，以两姓村居密迩，恐严治之仇益结，且详叙林氏所请，求暂缓兵。复密谕林族，检拾王茔残骸，备修筑用，然骸既无存，首事者十余人闻缚献之说，皆乘夜遁，令大窘。抚以巨案久悬，下檄严催，继知首犯尽逃，以办理不善褫令职。复委专员，以兵往，追缴所刼赃物。王氏宅有被焚者，令照数赔筑，复於邻邑获首事十余人，立斩之。案既定，谕两姓勿再修怨焉。