---
---
---
title: 妓有花榜
---



伶之花榜行于京师，而妓之花榜则屡见不一见，亦以状元、榜眼、探花甲乙之。一经品题，声价十倍，其不得列于榜者，辄引以为憾。然其间之黜陟，亦系乎个人之爱憎，且亦有行贿而得者，其不足征信，亦与伶之花榜无以异也。

顺治丙申秋，松江沉某至苏，欲定花榜，与下堡金又文招致苏松名姝五十余人，选虎丘梅花楼为花场，品定高下，以朱云为状元，钱端为榜眼，余华为探花，某某等为二十八宿，彩旗锦幰，自胥门迎至虎丘，画舫兰桡，倾城游宴。

顺治末，苏州有金某者，为相国之俊之宗人，恃势横甚，而家亦豪富，为暴甚多，前有杀人事，未白，复集全吴名妓，品定上下，为胪传体，即花榜也。约于某日，亲赐出身，自一甲至三甲，诸名妓将次第受赏。虎阜，其唱名处也，倾城聚观。时李森先奉旨巡按至吴，廉得之，急收捕，并讯杀人事，杖数十，不即死，再鞫，毙之。

干、嘉时，顾姬霞娱工曲能诗，居扬州姜家墩。钱湘舲游邗上，于谢末堂司寇筵次品题诸妓，以扬小宝为状元，霞娱为榜眼，杨高三为探花。

光绪丁丑，上海有书仙花榜，凡名姝二十有八人，而以一花比一姝，各区品目，并列评语。一丽品，王逸卿，芍药，独擅风华，自成响逸。二雅品，李佩兰，海棠，天半朱霞，云中白鹤。三韵品，胡素娟，杏花，风前新柳，花底娇莺。四玲品，李琴仙，珠兰，云天气概，冰雪聪明。五逸品，李宝卿，玉簪，秀韵天成，逸情云上。六清品，袁月仙，蔷薇，奇花初胎，生气远出。七真品，胡宝卿，木香，流水今日，明月前身。八时品，朱秀卿，杜鹃，铁中铮铮，庸中佼佼。九练品，朱素兰，蓝菊，蹑迹寰中，举头天外。十侠品，朱幼卿，蜀葵，珠光射斗，剑气冲霄。十一英品，朱管卿，茉莉，后来之秀，实获我心。十二穉品，朱荣卿，牵牛，骈枝并蒂，合璧联珠。十三秾品，赵文翠，紫薇，瑶台碧日，琼海珊枝。十四倩品，黄宝卿，木芙蓉，弱不禁风，嫩还怯日。十五名品，朱湘卿，玉兰，嚼花吹叶，抱月弹风。十六俊品，吴丽娟，栀子，明漪绝底，清露未曦。十七能品，朱凤娟，玫瑰，周旋中规，折旋中矩。十八柔品，周爱宝，山茶，绿水鸳鸯，青春鹦鹉。十九幽品，朱佩卿，月季，宝鼎香浓，绣帘风细。二十丰品，朱玉卿，绣球，缑山之鹤，华顶之莲。二十一循品，沉永卿，凤仙，盈盈秋水，淡淡春山。二十二冶品，朱素芳，碧桃，碧桃满树，白云初晴。二十三姣品，陈月娥，荼蘼，超心炼冶，着手成春。二十四媚品，杨云卿，萱花，花开含笑，草种忘忧。二十五腻品，刘文卿，夹竹桃，桃李春风，梧桐夜雨。二十六腴品，汪素娥，石榴，痒堪搔背，痛拟捧心。二十七稳品，金素娟，蜡梅，好鸟枝头，落花水面。二十八豪品，陈芝香，鸡冠，耳际风生，鼻中火出。

光绪戊子夏季，上海又有花榜，凡十六人。其第一曰文波楼主姚蓉初，入座留香，当筵顾影，艳如桃李，烂比云霞，以色胜。第二曰忏素盦主张素云，艳态迷离，神光离合，丰肌雪腻，媚眼星攒，以态胜。第三曰小广寒宫仙子陆月舫，体比梅肥，气同兰馥，端庄流丽，幽逸风流，以静胜。第四曰媚春楼主朱素兰，半面兜情，双眉起秀，明眸送媚，憨态消狂，以态胜。第五曰兰苕馆主吕翠兰，粉面呈妍，清矑流盼，珠光四映，玉色遥参，以色胜。第六曰语红楼主王月红，丽如月朗，妍比花鲜，貌似珠圆，肌同玉润，以色胜。第七曰韵珠楼主张善贞，逸响凌云，妍姿瘦月，歌筵荡气，梦枕销魂，以度胜。第八曰绛跗仙馆主林黛玉，蓄意缠绵，含情绵邈，嫣然一笑，神在个中，以韵胜。第九曰湘春馆主胡月娥，粉装玉琢，雪媚花妍，鼻准堆琼，眉峰横翠，以色胜。第十曰兰语楼李秀贞，以贞存心，其秀在骨，态浓意远，语媚音娇，以情胜。第十一曰琼蕤阁主张月娥，薄嗔含娇，蓄情寄笑，桃花酿色，兰蕋流芬，以情胜。第十二曰绮霞阁主唐红玉，容比月圆，视同姻媚，唐环汉合，大玉明珠，以丰胜。第十三曰环碧楼主杨翠芬，秀外慧中，丰硕秀整，号肉屏风，称大体双，以艳胜。第十四曰涵碧楼主林湘君，腰细杨柳，脸媚芙蓉，秋水凝愁，远山蹙黛，以态胜。第十五曰飞云阁主姚雪鸿，宜笑宜颦，若近若远，意藏于静，神注于娇，以媚胜。第十六曰凝秋榭主朱素芳，素面呈娇，纤躯逞媚，婀娜流利，竟体芳兰，以娟胜。