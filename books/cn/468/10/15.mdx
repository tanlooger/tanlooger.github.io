---
---
---
title: 上海之妓
---



上海以有沪渎在邑之东北，故俗称曰沪。一隅之地，靡丽纷华，甲于通国。花为世界，月作楼台，自夜向晨，征歌鬬舞，由城外以达城内，固所在皆如是也。

沪自嘉、道间名流踵至，提倡风雅，领袖章台者，如王月仙、褚云孙，固一时之秀也。其时朱某、陈某以财雄，丁某、王某以侠着，闽、粤大贾固皆拥有巨赀，不惜千金为此中生色也。

道、咸之交，妓院皆在城中，虹桥左侧，鳞次以居，妍媸毕具，门户各分，以产于苏、常者为佳，土着次之，维扬、江北又其次也。修容饰貌，争妍取怜，所着衣服，竞尚新裁。

唐家衖有二，唐瑜之故宅也。在鱼行桥南为东衖，在阘水桥西为西衖，悉丽人所居。途虽逦迤，游踪竞集，粉壁明窗，备极闲雅。每至更阑人静，琴韵箫声，犹彻墙外。闽、粤大腹贾拥厚赀者，遨游其间，意有所属，辄张夜燕，鬬酒藏钩，乐无逾此。缠头一掷，动费不赀。

梅家衖以梅宣使得名，地颇幽僻。每有丽姝，避喧趋寂，僦屋其中，靓妆雅服，位置自高，羞与市倡为伍。惜有锄兰恶客，斫桂荒伧，摧折百端，以致一月数迁，不遑安处。

鸳鸯厅侧，地亦幽深，十余家相连属。每有阛阓豪家，月出数十金，供其挥霍，自此闭置闲房，他客不能见矣。然间多黠者，俟其它出，则窃召所欢，啖以重金，甘为野鹜，耻作家鸡，烟花本质，往往然矣。故鲜有能谢客杜门，日不下楼者。

虹桥西南为白栅，曲折以行为西仓桥，白栅南为张家衖，其地附近，多藏名姬。间有双趺不缠，而姿首明秀，稍着名誉者，大概来自吴门，无所依着，遂不得不作此生活。

咸丰癸丑以后，妓院渐移城外。马路旣建，阛阓日盛，层楼复阁，金碧巍焕，又得名花以点缀其间，于是趋之者如鹜。庚辛之交，江、浙沦陷，士女自四方至者，云臻雾沛，遂为北里钜观。

同治初元，东南兵乱，僦居者众，贸易繁盛，利市三倍，青楼中拥厚赀者，指不胜屈。丙丁以后，乱旣底定，富商殷户皆各回乡，阛阓遽为减色，掷缠头者非复如前之慷慨矣。

妓院之房闼，多以西洋印花纸糊墙壁。所置扇屏灯幔，悉画墨梅，颇有雅致。陈设各物亦极精丽，挂壁则有镶金大镜，近窗则有软藤睡椅，别以独脚小圆几列水果其上以供客，呼为百灵台。盖所蓄百灵鸟笼中必有小圆台，此则取其象形之义也。

同、光间，沪城之妓，皆在老北门内沉香阁东，最着者为朱家庄。过小石桥为季家衖、昼锦坊，西为薛衖，深街曲巷，别有洞天。循径而行，菜畦数弓，柴扉双板，自饶幽致。每日薄暮，红裙翠袖，历乱帘前，目不给赏。流盼送媚，则荥阳坠鞭；选美征謌，则羣花夺宠，可不谓其尽态极妍与！

是时也，公共租界之南京路一带，亦为冶叶倡条栖止之所，然大半鸠盘荼，不足当雅人一盼。每当金乌西坠，玉兔东升，涂脂抹粉，遍倚市门，遇乡氓之抱布贸丝者，輙目挑手招，必欲罗致幕下而后已也。

至如城外之临河一带，自北至东，亦多娼家，编竹为篱，抟泥成壁，湫隘殊甚，稍自爱者每不屑处。然亦有佳丽杂处其中，非由操术不工，即由名誉未噪，托迹下流，为时白眼，虽名士失所，何以加兹。

沪上地隘人稠，租界屋宇，鳞次栉比。光绪初，大小妓院遂皆集于是，凡三幢两厢之屋，辄有数妓分居，长三、野鸡皆然。而幺二所居，间有厅事，故自其门外观之，幺二规模转较长三为宏大。野鸡之善于铺张者，亦与长三相类。惟无论长三、幺二、野鸡，其门口必有一牌，标题姓名或别号于上，牌以木制之，髹以漆，精者为铜为玻璃，且有书姓名于灯者，寻花问柳之人益易辨认矣。

道光以前，上海黄浦多泊贾舶，土人每以舟载妓应客，舟子辄高声呼曰：「客欲唤妓乎？」客应，即移棹至矣，衾裯笙笛，无不具备，拂晓辄去。亦或与西人结交。西人即汽船之舟子也。其舟全身白垩，俗谓之白肚皮船，皆泊浦心。舟中所携红毛酒，贮以玻瓈瓶，色红味甘，辣如丁香，功胜媚药。杨征男尝有《淞南乐府》云：「淞南好，海舶塞江皋。罗袖争春登白肚，玻瓶卜夜醉红毛，身世总酕醄。」

黄浦之近虹口处，有西洋妓艘，岁一二至。华人之能效其语言者，可易服装而往，缠头费亦仅二十余金。

妓院初有规则，至光、宣间而荡然无存。客莅院，妓侍坐，婢媪遥立，伺应对，后则嬉戏成风，谐谑杂作矣。客初就坐，妓自进瓜子，婢媪进茗，茗碗必有盖有托，后则以无盖无托之瓷瓯进矣。客设宴，妓自进酒进馔，合院诸姬皆入室致声，虽翩然即去，亦必一一酬应，久之，此风惟行于幺二矣。

鸨妇罗致人才，出金钱，聘姊妹花，以实院中，谓之带挡。如别有所适，则完璧归赵。名妓带挡，有多至数百金者。而不逞之徒，垂涎猎食，择肥而噬，自谓花护金铃，实则子倾钱树也。

鸨妇之别称为本家，亲生女之在院者，无论为妓与否，皆称小本家。惟私通奴仆，则以良家子女之犯奸视之，而加以责詈。所蓄养女，俗谓之曰讨人者，亦以阿姆称本家，视之如母。

各妓出局侑酒，片刻即去，例歌一曲，有时或不发声。且客以茶话饮博而至其家，其位置自高者，且难一面。妓于客私有所索，其费谓之小货，方法不一，或托言还债，或使客代偿衣饰费，或径言告贷。

妓院之征收客资，例于端午、中秋、年终。客每有届时而避匿不见者，或不名一钱，或不能清偿，谓之漂帐，盖如物之入水而漂去也。

论沪妓之差等，辄曰书寓、长三、幺二，是固然矣。然在同治初，则书寓自书寓，长三自长三。盖书寓创设之初，禁例綦严，但能侑酒主觞政，为都知录事，绝不以色身示人。至光绪中叶，书寓、长三始并为一谈，实则皆长三也，无专以说书为业者。即谓长三为冒充书寓，亦无不可。

长三者，最上等之妓也，以应召侍座，例取银币三圆，故名。普通称之曰先生，年长者曰大先生，处女曰小先生，非处女而冒称小先生者，人称之曰尖先生。

客之于长三也，非由书楼点曲而相识，亦必有人为之介绍。至其家作茶话，曰打茶围。客入门，即有男佣高呼客来，其女佣必出而相迓。茶围不给钱，茗饮以外，有水果、瓜子、鸦片烟、水烟之相饷。新岁元宵以前，第一次往，妓出果盘敬客，谓之开果盘，可给银币二十圆，或十六圆，或十二圆，至少亦十圆。

叫局，召妓侍座之谓，例须银币三圆，旋以欲广招徕，改为二圆，后又贬值至一圆。不问生熟客，皆可召之。如有素识之娘姨、大姐在其处，可于笺上书明某某跟局字样。同座之客，若为旧相识，遇之亦可转局。局钱，熟客年节结，过路之客则临行时结算，幺二亦如之。光绪季年，公共租界工部局以征收曲户轿捐，妓应征召，不乘轿而坐男佣之肩以行。虑或堕也，则一手据其颅，虽年逾花信者亦然。佣若意甚得者，腰脚挺劲而趋风，而江宁、扬州、镇江亦然。所谓吃酒者，置酒于其家也，每席银币一圆，下脚「犒赏男女佣者。」五圆。新岁元宵以前及冬至夜酒，下脚加倍。酒钱、局钱随后结算，下脚饮毕即付。在打唱「如佳节及寿日等，妓家多有打唱。」之日，每席点曲二出，另赏二圆。如遇清明、立夏、端午、七夕、中秋、重九、冬至、烧路头、「即迎接五路财神之谓。每节二次，曰开帐路头、收帐路头。」宣卷「延道士诵经。」等及生日，客例以和酒为报。每酒一席，谓之一台，两席曰双台，四席曰双双台。若召友博于妓家叉麻雀者，谓之碰和，每八圈十二圆，客各出三圆，碰毕即付。碰和之日，妓家例有四盘四碗之和菜敬客，由客点菜亦可。冬夏二季，对先生则给以帽钱及手巾钱，至少十圆。年节将届，及熟客出门时，娘姨、大姐送盘，男佣进手巾，均须以二圆赏之。轿饭钱，即犒客之车夫者，通例马车四角，东洋车二角，此费即在下脚中取给。客多，则须津贴若干，至少一圆。

长三不言夜合之资，有客留宿，不书于簿，但隐有标识而已，惟须给下脚费，至少银币十圆。向客索银物，谓之曰斫斧头。其号为小先生者，虽不可究诘，而梳栊之费至巨。如有恩客，则为鸨妇所不喜，而与客私约嫁娶，尤所猜忌，必盈其欲壑，好事始谐。恩客者，情好尤笃之客也。

光绪初，沪上青楼皆萃于公共租界之兆富、兆贵、兆荣、兆华、东昼锦、西昼锦、日新、久安、同庆、尚仁、百花、桂馨各里，皆上等勾栏也，俗称板三局。未几而废。

同、光间，有所谓二三者，在廿四间楼，客所费银币，装干湿二圆，出局三圆，盖以幺二排场收长三身价。光绪中叶，已无之矣。

次等之妓为幺二，或称之曰堂名，亦曰堂子，粉白黛绿，列屋而居，其佳者谓之堂顶，下者谓之堂底。最盛者，一堂中可三四十人。同、光间，城中不盈十家，院宇深沈，楼阁高迥，层槛回廊，宛如世族，青骢白板，阗咽其间。其后则集于小东门外。久之大火，荡为灰烬，始迁公共租界之东西棋盘街。

谓之幺二者，以出局必银币二圆，故名，从未贬价，不若长三之减至一圆也。虽无人介绍，亦可径打茶围。初次入门，喊移茶，「男佣高喊移茶一声。」既喊，则粉白黛绿者称娖而出，环立客前。客指定当意者一人，即入其室，出瓜子、水果以相饷，谓之装干湿，给一圆。明日往，可不需资。又明日往，则转局，盖仍装干湿，仍给一圆也。若于移茶后，越三四日而始再往，则即转局。此后应否给资，皆视其有无水果为断。惟朔望有必装干湿之例。开果盘，普通十二圆，吃酒须十二圆，碰和与长三同。

光、宣间，幺二生涯锐减，以出局之资昂于长三，且朔望必装干湿，故皆望望然去之。于是有六跌倒之说，谓虿付银币六圆，即可留宿，不必植立而使其身倒下也。或以询丹阳何陟封鹾尹锡诗六圆计算之法，陟封曰：「移茶一圆，转局一圆，夜厢「幺二以下之妓留客住宿，曰夜厢。长三无此名词，虽留客亦惟以借干铺为名也。」二圆，下脚二圆，合计之则为六。」盖已删去叫局、吃酒、碰和之费矣。

幺二妓院每于重九前后，设菊花山，嬲客置酒以为乐。

同、光间，有曰草台者，房栊深邃，被服丽都。客至，则调片岕，供瓜果。茗杯甫进，而粉黛杂陈于前。客意有属，即可定情，躤柳眠花，顿成鸳梦。虽春风一度，各自东西，亦未尝不可慰牢愁，娱羁旅也。其夜合之资及他事，率递减于堂名一等，故冶游而惜费者，往往舍彼就此。

私局之为地也，至闲静，亦同、光间有之。未必家有厨娘，每燕会，辄沽酒市脯于外。而帷帐衾裯，务必精洁，花朝月夕，佳客过从，煮茗衔杯，略有风趣。光绪初，城中多至三百余家。

城中逆旅，率藏丽姬，若惬客意，即荐枕席，宾至如归，遂有室家之乐，谓之花寓，同、光间有之。至光绪中叶之旅馆，虽有流妓寄居营业，客可前往，然非居停主人所蓄之钱树子也。

沪上商业中人，于凡营业之未入行者，曰野鸡，轻之之辞也。久之而妓女亦有得是称者，以有卑于长三、幺二也。自光绪中叶以后，若辈之多，以汉口路、南京路、福州路之西为最，羣雌粥粥，蹀躞路隅，夜漏三下，犹执途人而语之曰：「盍就宿侬家乎？」又有自炫于茶肆者。此与明代之扬州歪妓，法国巴黎之市娼，无或异也。

客之游野鸡妓院者，或偕之往，或自叩门。初至，必装干湿，酬以银币一圆。明日又明日往，可不出资，以俗有一局三茶围之说也。装干湿，即打茶围也。惟第四次必转局，亦给一圆，此后则惟遇朔望始有之。若于初次装干湿后，越五六日而始再往，亦必转局，以隔日稍久未必相识故也。至若为所强拉而入门，不惬客意，小坐即行，茗至不饮，可给以银币二角，谓之坐房间钱。

客之宿于野鸡妓院也，夜厢费为银币一圆半至五六圆。若在深夜十二时后，过客稀少，雨雪交加，而遇哀鸣求偶者，则一圆二角绰有余裕，以俗本有「准准足足，一圆二角」之说也。客或短衣褴褛，即不及一圆，亦有之。然于宿费之外，则有下脚费约数角，点心费约数角，少者各一角。越日客起，如需点心，可自出资以购，惟亦须有以饷之。

夜厢之外，在昼曰日厢，在薄暮曰黄昏厢，俗皆谓之曰关房门。其资费大率为一圆，而仍须下脚。草草了事，匆匆出门，明日相逢，即视如路人矣。

野鸡妓院无吃酒之例，仅可小酌便餐，但约计需钱若干，如数与之，使其婢媪出购，俾得稍有沾润而已，不必另给资也。且以不吃酒，遂无出局之例。至于碰和之费，则上等者为银币十二圆，次之则八圆、四圆、二圆、一圆、八角。八圆以上有和菜相饷，四圆、二圆有点心，下此则惟茶与水烟。

野鸡妓院之虐待讨人也，或有虚夕，则鞭挞随其后，甚至如问官之高坐堂皇，鸨妇高踞于上，讨人战栗于下。叱之来则来，命之跪则跪，当用刑时，哀号呼痛之声，惨不忍闻，且必严戒之曰：「汝若诉诸客，必立置汝于死。」故虽身受剧刑，无敢或言。其出入也，必有一二人尾诸后，盖恐其惧而逃也。且又迫使未成年之雏女强令接客，故常有一度春风，至数月不能举一步者。至于病骨支离，而犹令植立于风雨中，半夜鸡鸣，不容稍憩，以致病剧而遂不起者，则更比比皆是矣。

名媛赁居僻地，自称住家，俗谓之曰住家野鸡，同、光间已有之。往来狎客，不过数人，无门庭喧沓之扰，唱曲搊筝，捧觞调岕之事，皆不屑为，其恃娇尚奢，颇有邀人傅粉不自着衣光景。至光绪甲申以后，若有人介绍，即可得门而入。其规则与普通野鸡略同，所异者不上茶楼，客至不装干湿耳。每往辄给银币一圆，与之审则不拘，夜度资亦较昂。

同、光间，沪城僻巷各烟馆，以售鸦片为名，率以女子调食。客入，以百钱赠，若留宿，亦须饼金。至光绪中叶，则惟南市沿浦江之鸿升码头一带有之，恒嬲客多吸，顷刻可七八盒。而公共租界之福州路、北海路、宁波路，亦有类此之烟馆，俗曰过夜烟间。开一灯，银币三角钱二十文。无家之流氓，辄开灯以待天曙。女子不为客调烟，惟周旋其间，如文君之当垆然，亦留客。自明令禁烟，皆歇业矣。

花烟间为沪妓之下等者，以江北人为最多，同，光间已有之，多在荡沟桥左右，及北门外之新街。门外悉缀一灯，自桥畔望之，密于繁星。每当夕阳西坠，红裙翠袖，历乱帘前。然大抵药　变相，见者悉呵以木贼花妖。求于颦眉龋齿中，略可人意者，百不一觏。至光，宣间，则公共租界，法租界无不有之，而山东路，城河浜，十六铺，兰芳里，尤为麕集之地。日暮夜深，过其地者，辄闻唤客之声也。开灯吸烟一次，佐以茗及瓜子一小碟，酬以银币一角钱二十文。禁烟以后，茗及瓜子而已，且当时亦非真烟，牛皮膏耳。夜度资银币一圆三角，其中之三角，析计之，实开灯二角，下脚一角也。若为日厢，黄昏厢，则各出五角数十文。

沪妓之最下者曰钉棚，出银币三角，于光天化日之下，即可求欢，俗曰打钉。生涯之盛者，日可十余次。若夜间留宿，所酬较多，然亦不及一圆。

广州妓女之居沪地者，皆不缠足，曰老举，簪珥衣饰，迥尔不同。光绪中叶，南京路后之五昌里，有三四家，皆曰某某楼，楼各十余人。袁翔甫《沪北竹枝词》云：「轻绡帕首玉生香，共识侬家是五羊。联袂拖鞋何处去，肤圆两足白于霜。」即指此。客至老举家茶话，曰打水围，即打茶围也，不给钱。惟生客不能径往，必先招之侑酒，始为相识，乃可入门。叫局之费，年长者银币二圆，稚者半之。如交谊已挚，一日数次，可以一局计资。若在其家，必先叫一本堂之局，始能再叫他局。所谓开厅者，设宴于厅事也，价有十六圆、二十圆、二十四圆、三十圆四种，听客自择。所谓消夜者，夜中备小吃也。肴于粤人所设之酒楼唤之，客仅可三四人。惟每客必叫本堂局，至少每客一人。

同、光间，洋泾桥畔多粤东女子，靓妆炫服，窄袖革履，足长七八寸，或跣而不袜，肤圆光致，辄曳绣花高屧，挽椎髻，着罗裈，以锦帕裹首。其中妍媸不一，稍佳者肤白如雪，眼明于波，意即粤东蜑妇，至沪牟利，为洋人所娱乐者也。间有兼接本国人者。西人呼之为咸飞司妹，华人效之，简称之曰咸水妹，亦以其初栖宿海中，以船为家也。又有称之咸酸梅者，则谓其别有风味，能领略于酸咸之外也。久之，沪上黠妪辄购贫家女，使效其妆束以媚远客，猝莫能辨也。光、宣间，皆聚集于司考子路、有恒路，列屋而居，门皆树栅，且有穴门为牖者。