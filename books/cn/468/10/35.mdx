---
---
---
title: 红娘子为汤西厓所眷
---



陆云士之宰江阴也，汤西厓少宰右曾方为孝廉，客其幕。羣客交妬，云士曰：「公等无多言也，天下有几西厓乎？」时西厓甫冠，美如玉，而词文秀媚，所至倾坐。邑有妓号红娘子者，已在杜秋之年矣。西厓悦其妍媚，比于啖蔗之甘，客装所蓄，尽其所有而去。逾年，西厓登第入翰苑，遣人致书云士，云士大喜，以为西厓心念旧交，不以雪泥有间也。发其缄札，寒喧外，无一语致感谢者，惟惓惓问红娘子无恙否，且言红有假子，颇能文，已令采芹入泮否，云士大怒。