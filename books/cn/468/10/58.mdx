---
---
---
title: 濮小姑为吴颉云所眷
---



濮小姑，潮州人，态度丰艳，柔情绰约，虽不娴文翰，而吐属温和。遇少年服饰炫丽举止浮荡者，厌薄之，名士骚客，联句飞觞，则樱唇微绽，粉靥生涡，辄侍坐终日。否则邀之亦不至，即至，酒数行，先姊妹歌《满江红》一曲，便向座客敛袵辞去。虽有力者啖以金帛，胁以威势，不顾也。是以当时才流，凡有雅集，必登小姑舟。

杭州吴颉云殿撰鸿校试潮嘉，适乘其舟，严谕从人，禁妓不得入谒。小姑窃窥而心慕之，然以学使尊严，不敢自荐，辘轳于中，莫可排解者累日矣。一日薄暮，舟次齐昌江口，密雨如注，小姑曰：「此天赞我也。」因与其母定计设筵，醉仆从于他舟，潜令篙师约当吴寝所穴篷数处，顷之，衾枕淋漓，吴急起狂呼，莫有应者。小姑佯自梦中惊觉，挑灯出视，谓吴曰：「湫隘何可憩息，后有小榻，尚洁，敢请移寝，何如？」吴睨之，嫣然一笑，媚致横流，不觉心动，遂与燕婉。及试罢，返省，题便面以赠小姑曰：「轻衫薄鬓雅相宜，檀板低敲唱竹枝。好似曲江春宴后，月明初见郑都知。」「折柳河干共黯然，分襟恰值暮秋天。碧山一自送人去，十日篷窗便百年。」小姑捧诗而拜，欲脱籍随行，吴不可，殷勤慰谕而止，于是潮人咸呼小姑为殿撰夫人矣。小姑益自矜贵，即名士骚人，亦难轻觌其面。假母逼之，小姑曰：「儿曾侍寝玉堂，何可复理故业！」遂出私囊千金，于湘子桥边筑精舍，焚香礼佛。后闻吴逝，设位哭奠，数日不食而卒。