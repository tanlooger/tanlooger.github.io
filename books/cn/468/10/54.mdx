---
---
---
title: 蕊仙为袁子才所眷
---



袁子才在苏，偕友泛舟横塘，停泊时，有船妓蕊仙者，舟与之邻。蕊仙貌绝丽，而以身分自矜，隔窗对语，不进舱侍饮。客许重赠缠头，蕊仙拒不受。子才知蕊仙之知文墨也，戏题一诗赠之。少顷，月出矣，蕊仙持扇求书。子才曰：「老人吟诗作字，能得美人磨墨为佳。」蕊仙乃一笑进舱，客戏谓子才曰：「人谓酒为色媒，君以诗为色媒，可谓巧于诱引矣。然夜已深，诱引人家子女，是为作奸犯科，何乃一无忌惮也！」子才大笑，蕊仙亦为之嫣然。