---
---
---
title: 扬州之妓
---



扬州为鹾务所在，至同治初，虽富商巨贾迥异从前，而征歌选色，习为故常，猎粉渔脂，寖成风气。闾阎老妪，畜养女娃，束足布指，涂妆绾髻，节其食饮，以视其肥瘠，教之歌舞弦索之类，以昂其声价。贫家女往投之，谓之养瘦马，盖本于白乐天之诗，诗云：「莫养瘦马驹，莫教小妓女。」又曰：「马肥快行走，伎长能歌舞。三年五岁间，已闻换一主。」是也。

是时，新城东南隅之石牌楼，女闾极盛，号为八大家。虽聚散不一，而粉白黛绿，列屋闲居，尽态极妍，流连杯斝，信乎温柔自有乡也。其中以高二家为最，陈四、高麻子、蒋和尚次之，小高二、刘三娘、蒋桂珠又次之。更有熊某，侨寓南河下，道迂且僻，至者颇罕。其它税屋而居卖花为活者，新旧城中亦复不少。八家又曰清堂名，下此者谓之浑巢子。凡在浑巢中者，不能自拔，即偶尔鸡犬升天，终不为同侪所爱重也。

魏晋乐府有《巾舞》、《拂舞》，遗制久佚。同治初，扬州有之，皆妓女也。二八女郎，曼声按步，宛转蹋歌，和以筝琶，每当绿酒微醺，红灯高挂，寻音按节，心调气和，翠巾徐拂，衣香袭人，有足神移目夺者。然非知音密席，推奖再三，未肯轻试纤腰，偶施雅步也。其曲有《独上小楼》、《独对孤灯》诸则，并皆情致缠绵，虽非白雪阳春，而大率为小儿女语，加以金莲贴地，瑶佩飞云，楚楚腰肢，氍毹回转，倍觉情文相生。玉蝠、大宝珍、王喜凤最擅胜场，余亦有专工者，殆亦《巾舞》之滥觞欤？