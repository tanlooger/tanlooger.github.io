---
---
---
title: 蘂枝为赵秋谷为眷
---



蘂枝者，天津西郭妓也。当康熙戊寅、己卯间，名噪甚，寻常不可得一见。赵秋谷以辛巳之秋，始游于此，友人百计为致之，寒夕浓阴，红灯深屋，翩然而来，明艳夺目。蒲州吴章方在座，一转盼间，顿失常度。乃相与为诗品题，杂以嘲谑，属和者至盈帙。时蘂枝适有所避，于秋谷有知己之感，情殊厚。会秋谷东归，未几再至，则已为有力者所主，不可复见矣。居久之，有为秋谷传言者，乃相期于他所，叙旧伤离，数语而别，犹持秋谷前时所书便面，容色憔悴，非复曩态。先是，有问秋谷者曰：「蘂姬何如？」秋谷曰：「新荷出水，飞鸟依人。」闻者莫不惝怳自失。及是，秋谷若又自失矣，为二绝句以示客曰：「乌鹊秋前报好音，人间不信月终沉。如何两度临沧海，不见轻泥蘸客襟」「照水闲花偏有艳，先霜病叶已难支。三年好在游春梦，悔作重寻杜牧之。」