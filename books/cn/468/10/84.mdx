---
---
---
title: 素芳为清淮贾人所眷
---



清淮贾人某尝眷一妓，名素芳，居大河之南，常衣缟素，艺兰数盆，终日静坐若处女。访之者，往往以病谢，惟某来，焚香操琴一曲，或请某唱昆曲一节，自擫篴以和之，盖某非俗贾也。有暴客嫉之，造势不两全之蜚语。素芳即毁其迹，委身于某。暴客闻之尤嫉，思中伤之。

会改七芗至清江，某与之有旧，丐七芗为素芳写貌。裱褙时，（巾登）之店壁，暴客见之，曰：「计得矣。」暴客充淮杨道轿役，道之眷出，暴客常见之。素芳之貌髣髴似道之新妾，妾亦娼也。乃诡言于裱褙店主曰：「有欲见此小像者，借观即返。」乃携像至署，倩女仆进言贾人窥新姨貌，图形于市，殊不雅观。道怒责新姨，新姨愤将死，赖幕宾为言是图乃七芗所画，七芗在此，曷召问之。道称善。七芗入见，言写貌人之居，去署不远，盍招之。及至，使与新姨并立，不独形貌相似，长短肥瘦，手足行动无一不肖。及问生年月日时，亦相同。道奇之，乃使贾充河兵，不三年，为守备，暴客亦无之何。由是素芳与新姨称姊妹行。