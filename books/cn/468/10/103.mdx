---
---
---
title: 王翠云丰姿绰约
---



王翠云，扬州人。其父以贾吴门迁吴，继以忧死，母鬻之章台，遂至沪。时为光绪初，艳名大噪，为此中巨擘。丰姿绰约，性格温和，征歌选舞者多乐就之。一夕，客设席于房，拈阄藏钩，已近酒阑。有客继至，则素与翠云相昵者，亦设席于听事，飞花赌酒，其兴方酣，翠云爰舍房中之客而往就焉。顷之，房中之客屡唤，而云不来，欲行，而云又不送，意颇近于负气者。既撤筵，客散，侍婢规之，意谓待客之道，宜两得其中。云怒呵之，谓渠非出赀与吾落籍者，吾何惜焉。婢喃喃不止，云大怒曰：「我今即不作此生涯，奈我何！」婢见不可劝，悄然自睡。云思之，益忿，潜服紫霞膏而寝。次晨，婢入房视之，于纱幮外见其似裸卧者，婢曰：「早凉如是，可卸却单衫耶？」抚之，则玉体冰矣。