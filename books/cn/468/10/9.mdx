---
---
---
title: 郑州之妓
---



郑州亦有马班子，善讴胯胯调，若招使侑酒，须钱三千文。其至也，有男佣鸣锣为导，且行且击，盖预报其至也。逡巡间，妓随之而进，屈一膝，徧向座客行礼，乃就坐，问座客姓名，行酒毕，手持上有剧目长可尺许之扇，乞主人点曲，主人还以让之客。点一曲，更赏钱二千文。其下等者，日奔走于铁路之沿轨，伺过客，随之入逆旅，嬲客点曲，或且留宿焉。客不属意，辄出房盘旋于院中以避之。