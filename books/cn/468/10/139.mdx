---
---
---
title: 傅彩云久着艳名
---



有傅彩云者，久着艳名，一曰曹梦兰，苏州名妓也。年十三，依姊居沪。吴县洪文卿侍郎钧初得大魁，衔恤归，一见悦之，以重金置为簉室，待年于外。祥琴始调，金屋斯启，携至都下，宠以专房。文卿持节使英，万里鲸天，鸳鸯并载。既至英，六珈象服，俨然敌体。英女主维多利亚年垂八十，雄长欧洲，尊无与并，彩出入椒风，独与抗礼。维多利亚尝偕其并坐照像，时论奇之。文卿代归，从古京邸，与小奴阿福奸，生一女，文卿逐福留彩，寖与疏隔。俄而文园消渴，竟夭天年。彩故与他仆私，至是遂为夫妇。居无何，私蓄略尽，所欢亦殂，仍返沪，为卖笑计，改名曰赛金花。苏人公檄逐之，转至津门。虽年逾三十，而艳名不减畴昔。未几南下，复张艳帜于沪。

光绪庚子重入都，筑香巢于陕西巷，昵八国联军统帅德人瓦德西。瓦欲肆残杀，宛转陈说，保全至多。性俊爽，客至，掀帘出，神光四射。其装束日必数易，有见之者，谓此一赛金花，彼亦一赛金花也。出必以马，见者称之为赛二爷。京师经庚子之乱，娼业大衰，乃集羣鸨，为之手疏章程，斟酌社会情状行之。其所居与谢珊珊望衡对宇，一时亲贵，趋之如骛。尝蓄雏妓六，中有名蝶芬者，花娇月媚，尤杰出，内务府某特爱之，暇辄往访，缠头之资不靳也。彩知其意，迫使度夜。蝶以齿穉哀免，不允，数凌虐之，鞭笞无完肤。不堪其毒，遂仰药死。乃裸而裹以芦席，瘗后院隙地，贿左右，无敢言者。某至，闻其死，伤悼不已。询之同辈，大疑，乃续识一雏妓，使之烧阿芙蓉，以言餂之，得端倪，即驱车返。次日，使仆报五城公所。时掌中城者为丁之栻，率番役往掘尸身，验之，鳞伤徧体，怒甚，乃将彩带案，送刑部，于是琅珰枷锁，俯首而入犴狴矣。后有大力者出，为之极力运动，刑部定谳，谓蝶之死实自尽，彩递回原籍而已。

先是，文卿未第时，为人司书记，居烟台，与妓爱珠有囓臂盟。比再至，已魁天下，遽与珠绝。珠冤痛累月，竟不知所终。过市门者，指状元之第曰：「得非霍小玉冥报李十郎乎？」

光绪己亥，樊云门方伯作《彩云曲》云：「姑苏男子多美人，姑苏女子如琼英。水上桃花知性格，湖中秋藕比聪明。自从西子湖船往，女贞尽化垂杨树。可怜宰相尚吴绵，何论红红兼素素。山塘女伴访春申，名字偷来五色云。楼上玉人吹玉管，渡头桃叶倚桃根。约略鸦鬟十三四，未遣金刀破瓜字。歌舞常先菊部头，钗梳早入妆楼记。北门学士素衣人，蹔踏毯场访玉真。直为丽华轻故剑，况兼苏小是乡亲。海棠聘后寒梅喜，待年居外明诗礼。两见泷冈墓草青，鸳鸯弦上春风起。画鹢东乘海上潮，凤凰城里并吹箫。安排银鹿娱迟暮，打叠金貂护早朝。深宫欲得皇华使，才地容斋最清异。梦入天骄帐殿游，阏氏含笑听和议。博望仙槎万里通，霓旌难得彩莺同。词赋环球如绣虎，钗钿横海照惊鸿。女君维亚乔松寿，夫人城阙花如绣。河上蛟龙尽外孙，房中鹦鹉称天后。使节西来娄奉春，锦车冯嫽亦倾城。冕旒七毳瞻繁露，盘敦双龙赠宝星。双成雅得西王意，出入椒庭整琼佩。妃主青禽时往来，初三下九同游戏。妆束潜随夷俗更，语言总爱吴桂媚。侍食偏能餍海鲜，书报亦解翻英字。凤纸宣来镜殿寒，玻璃取影御床宽。谁知坤媪山河貌，只与杨枝一例看。三年海外双飞俊，还朝未几相如病。香息常教韩寿闻，花头每与秦宫并。春光漏泄柳条轻，郎主空嗔梁王揣。只许大夫驱便了，不教琴客别宜城。从此罗帷怨进索，云蓝小袖知谁托。红闺何日放金鸡，玉貌一春锁铜雀。云雨巫山枉见猜，楚襄无意近阳台。拥衾总怨金龟壻，连臂犹歌赤凤来。玉棺画下新宫启，转盼王郎长已矣。春风肯坠绿珠楼，香径还思苎萝水。一点双星照玉台，樵青婉娈渔僮美。繐帷尚挂郁金堂，飞去玳梁双燕子。那知薄命不犹人，御叔子南后先死。蓬巷难栽北里花，明珠忍换长安米。身是轻云再出山，琼枝又落平康里。绮罗丛里脱青衣，翡翠巢边梦朱邸。章台依旧柳毵毵，琴操禅心未许参。杏子衫痕学宫样，枇杷门牓换冰衔。吁嗟乎，情天从古多缘业，旧事烟台那可说。微时菅蒯得恩怜，贵后萱芳成弃掷。怨曲争传紫玉钗，春游未遇黄衫客。君既负人人负君，散灰扃户知何益。歌曲休歌金缕衣，买花休买马塍枝。彩云易散琉璃脆，此是香山悟道诗。」