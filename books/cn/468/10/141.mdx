---
---
---
title: 金菊仙为吴彦复所眷
---



彭香云，武进人，稍长，游沪，着声北里，当时所传金菊仙者是也。所居为层楼，出则驱骏马，拥幰车，揽辔绝街衢，访贤豪不得。久之，得庐江吴公子。

公子名保初，字彦复，武壮公长庆仲子也。光绪乙巳夏五月，大燕诸名士于沪上之酒楼，闻菊仙名，招之。座客争索曲，菊仙哀歌激楚，乃咯血。翼日，病大作，门巷萧条，而彦复至，悯之，奔走求医。病愈，菊仙键户谢客，独约彦复为清谭，语及家国状，菊仙辄流涕，如是者半月。

海上名姬夙重身价，有私适客者，院中人或嗾父母讼诸官。菊仙忧之，阴牒长官，杜其变，左右及彦复皆不知也。一日，屏人白其志，彦复叹曰：「吾妻悍，不克归，旅居惧弗给，子其能处此耶？」菊仙嫣然不复道。当是时，菊仙年已二十四，海上两巨公争出万金求菊仙，菊仙笑曰：「吾所欲者，大丈夫耳，乌用此巨金！」一日，偕彦复出，饮酣，从谷请曰：「君客况，妾所知，今方六月，客逋妾金已数千，至八月，且万，请以此益君。」彦复笑曰：「吾所欲者知己耳，他奚爱焉！」菊仙毅然曰：「君若此，复何待！」竟同车归，客逋置弗顾，时六月六日也。彦复自为《天贶因缘记》纪其事。

菊仙既嫁，复彭氏，更名嫣。彦复以书法篆刻授之，自是嫣名遂播公卿间。而彦复贫益甚，海内人士被武壮泽，无过问者，嫣之囊装罄矣。久之，彦复走天津，怏怏不乐，自署曰癯公，嫣则旦夕歌笑慰解之。居三年，貌益泽，尝曰：「吾得嫣，始知天壤间有生人之乐。」已而彦复病，嫣割臂肉疗之。陈伯严尝赠彦复以诗云：「酸儒不值一文钱，来访癯公涨海边。执袂擎杯无杂语，喜心和泪说彭嫣。彭嫣不独怜才耳，谁识彭嫣万刼心。吾友堂堂终付汝，弥天四海为沉吟。」