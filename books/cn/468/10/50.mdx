---
---
---
title: 许寿子如闺秀
---



许寿子，干隆末叶之秦淮妓也，为土着。年逾二纪，举止风韵，俨如闺秀。张某夙与善，以笔耕为业而未有室家，岁入悉以遗之，如是者有年。既而某以旅邸久居，饔飱不继，寿子闻而招致之，终岁日用皆取给焉，衣履亦代制之。继复为宛转营谋，得肤某邑侯之聘，馆谷丰美。濒行时，置酒祖饯，恋恋不忍别。酒半，寿子忽抗声曰：「青楼中有情好，所绸缪者钱耳。君留恋烟花，罔思自立，浪游数载，如梦如泡。今年已三旬，岂容再误。自兹以往，君当绝迹狭邪，亟图嘉耦。妾不能终事君，亦不愿继见君，此间君勿复来，亦毋复以妾为念也。」言已欷歔。某大感动，即振策去。旋就馆三年，积赀颇厚，且娶妾生子，不负寿子别时之所嘱也。