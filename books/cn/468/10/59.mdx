---
---
---
title: 曾春姑为金听涛所眷
---



曾春姑，澄海人，自幼父母俱丧，依婶母蓉娘。丰姿秾粹，如碧桃初放，满座生春。顾性孤峻，每日晨起梳洗毕，辄闭户焚香，或临牕刺绣，不喜见人。尝有贩米客备百金以求欢，春姑鄙其人，毁妆称疾。客去，蓉娘让之，春姑曰：「抚育之恩，儿岂忘怀，容得当以报，毋相迫也。」蓉娘无如之何。然春姑之名，自此噪甚，欲缔交者踵至，然皆不当意。

吴江金听涛尚书为诸生时，尝客潮州，闻其名，访之。值午睡，因朗吟梁简文《美人春睡图》「低鬟压落花」之句。惊回幽梦，倦眼斜注，觉金之神彩不似庸流，整巾徐起，叙谈良久，情意顿洽，遂成燕婉。未几，金乡试旋里，祖饯江边，揽衣挥涕。金取小端砚勒其事于背，赠之，曰：「我苟富贵，携此而来，当不相负。」春姑珍之如赵璧也。后十余年，金以内阁学士校试潮嘉。向例，当道往来，蜑船应役。时春姑犹在舟，未脱籍，随蓉娘至清溪，闻学使姓名、里居甚确，伏篷底窥之，态度宛然，密谓蓉娘曰：「是诚前度刘郎也。」夜分，设筵舟中，延其幕客沈静常邀金过饮。春姑作别时装束，俟酒酣，用盘承砚献之。金就烛取视，惊曰：「尔岂昔年韩江曾春姑耶？」春姑呜咽不成一语。金携砚返舟，作诗二首，赠白金五百两，慰遣之。春姑遂留金于蓉娘，曰：「儿不能复事贱役，聊借金公之惠，以报阿母恩。」因择士人委身而去。诗曰：「含颦忆昔侍尊前，丽服明妆似水仙。今日相逢卿老矣，不堪回首问当年。」「不拘琵琶过别船，芳心与石一般坚。相思有证分明在，泪渍模糊满砚田。」