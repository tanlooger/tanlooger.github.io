---
---
---
title: 姚修竹慕李杰
---



黔人李杰能诗善画，以知州需次于滇。某年，奉檄运铜入都，溯江东下，纡道游姑苏，遇苏妓姚修竹，议出千金，为之脱籍。以王事匆促，亟欲北上，先留双玉佩为聘，约俟一年后改官吴中纳之。自是，修竹遂独居小楼，闭关谢客矣。

修竹善度曲，容丽而性静，平日于富家儿贵公子鲜有许可者，独于杰，则一见如故。至是益自晦。母或强之见客，循例寒暄数语而已。已而杰爽约，修竹抑郁成疾，弥留时，执母手欷歔而言曰：「儿之思慕李郎，亦以其妹为天下奇女子，「李父曾官提督，其妹身长玉立，驰马试剑，年十四时，从父杀苗立功。」则李郎必为奇男子，遂不觉若是之倾倒也。儿病若此，不可久留矣，愿得双玉佩为殉，殡于寺中，以冀李郎之来，凭棺一恸，使知天下有奇人亦有痴儿也。」