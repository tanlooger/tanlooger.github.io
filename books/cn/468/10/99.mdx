---
---
---
title: 陆爱宝楚楚可怜
---



陆爱宝，苏州阊门外之湖田人，云鬟雾鬓，楚楚可怜。至沪，隶籍金玉堂，为酒纠。同治癸酉冬，堂不戒于火，歌扇舞衫，付之一炬，乃僦居于法租界。一椽风月，半世莺花，思欲择人而事，绝少知音。且在堂时，负带挡赀百数十金，既为祝融所毁，院中姊妹风流云散，衣饰皆以带挡折除。鸨母以其独居无偶，遂偕吕宋人以计篡之去，闭置空屋中。吕宋人者，鸨倚之如左右手，藉以索债取偿者也。爱宝有前时所审客某，具豪侠气，能急人之急，闻耗，遽报总巡捕。总巡捕曰：「是不可为训。」亟破关出之。