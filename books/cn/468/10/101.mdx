---
---
---
title: 香云为徐宗海所眷
---



香云为光绪初汉皋有名妓，武昌人。媚眼流波，长眉入鬓，慧中秀外，冠绝一时。富商贵介，招妓侑觞者，辄乐就之。以是征歌佐酒，殆无虚日。香云亦身价自高，龌龊浮浪子，视之蔑如也。所与往来者，多名下士，酒阑灯炧，惟事谈诗问字，语不及私。湘阴徐宗海茂才尤与之善，以终身为订，尝曰：「若得负郭田数十亩，环植桑柘，结庐其中，竹篱茅屋，淡泊自甘，妾为蓄蚕织缣，以纳太平之租，暇则茗碗炉香，读书作画，花开月上，陪君小饮，此乐虽神仙不易也。」宗海然之，日夕筹赀，谋为之脱籍。假得同学友三百金，与鸨商，鸨必却取盈，香云乃出私蓄畀之，已有成说。一夕，宗海寓庐不戒于火，一切荡然。香云知之，恚而病。宗海之父得耗，寄书促速归，乃走辞香云，时已病不能起，相见执手，呜咽不作一语。别后十日而死，比宗海至，已葬于北郊矣。宗海特赠沉香木，觅巧匠镌小像，置于小盦，撰长联以挽之。上联云：「试问十九年磨折，却苦谁来？如蜡自煎，如蚕自缚，没奈何罗网频加。曾语予云，君固怜薄命者，忍不一援手耶？呜呼！亦足悲矣。忆昔芙蓉露下，杨柳风前，舌妙吴歈，腰轻楚舞。每值酡颜之醉，常劳玉腕之扶，广寒无此游，会真无此遇，天台无此缘。纵教善病工愁，怜渠憔悴，尚恁地谈心永夜，数尽鸡筹，怎能忘袅袅娉娉齐齐整整。」下联云：「不图三两月欢娱，竟抛侬去，问鱼常杳，问雁常空，料不定琵琶别抱。然为卿计，尔岂昧夙根者，而肯再辱身也。若是，殆其死乎！至今荳蔲香消，蘼芜路断，门犹崔认，楼已秦封。难招红粉之魂，枉堕青衫之泪，少君弗能祷，精卫弗能填，女娲弗能补。但愿降神入梦，与我周旋，更大家稽首慈云，乞还鸳牒，或有个夫夫妇妇，世世生生。」