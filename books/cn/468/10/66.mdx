---
---
---
title: 王香柳清丽
---



王香柳，行三，嘉庆初之苏妓也，居濠上。吴门食单之美，灯船着称，而王家为尤精，鳖裙凫跖，熊掌豹胎，燀以秋橙，酤以春梅，拟于郇公厨、李太尉焉。香柳貌清丽，沉默寡言，与之缠头金则受，或杂以衣饰钗钏，则受金反璧。或诘之，曰：「儿非倾心阿堵，顾阿母以钱树子望我，其奚辞！至一身漂泊，未识所归，虽金缕千丝，明珠百琲，非我有也。适一旦脱然去，其与有此者，宁复知公等乎！公等亦胡为者？」客为之爽然若失。后适邑人某。