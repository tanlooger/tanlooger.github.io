---
---
---
title: 李芸负盛名
---



同治壬申，大校书李芸者，年齿稍长，凤韵超侪偶。僦屋江宁莫愁湖畔，编竹为篱，泊然雅素，抚琴洗研，晏如也。初未知名，吴门秦钟吾过江访艳，赠之以诗，书于冷金笺，芸粘于围屏，以碧纱笼之，于是名倾白下。惟性极高傲，苟不当意，虽贵客大贾，不纳也。时江左章台，竞尚华靡，芸虽负盛名，独莳花种竹，非文酒之燕不预。有妹曰绿媛，姿容慧丽，较芸尤艳。而善为酒纠，并善诙谐，辞意之间，翩翩有致，兼工箫笛，发声清越，足以怡情，士林称之为双绝，不诬也。