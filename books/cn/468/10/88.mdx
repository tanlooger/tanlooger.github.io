---
---
---
title: 三姑娘为载廉所眷
---



载廉，汉军厢红旗人，本姓田。年十七，补弟子员，十九，举于乡。性豪爽，不拘小节。京师胭脂胡衕为烟花薮，载徧览无佳者，恒郁郁。中元日，散步城南城隍庙，宝车络绎不绝。至门，见一女郎扶蓬首婢，蹒跚下车，忸怩作媚态。载从之行，至大殿，见女郎向佛盈盈拜。拜已，作娇喘，倚栏小憩。载私念必贵家宠妾，傍左右不去。已而女徐徐出庙，婢呼车。载立车侧，俟登既，搴衣随之。女隔帘呼婢耳语，笑吃吃不绝，时露面外窥。载愈迷，奔不已。时秋雨新霁，道旁泥没胫，惫甚，挥汗如雨。女似怜之，嘱御者缓辔焉。未几，入一委巷，审之，胭脂胡衕也。载大疑。踟蹰间，见女下车叩白板门，顾载笑，婢亦笑，旋入。载欲随之，转念未携资，恐弗谐，遂过某妓家，述所遇，妓笑曰：「是三姑娘也，去冬适某观察，携之任，以嫡妬遣回。今其姊将居为奇货，郎所过白板门，其姊家也。」载私喜，明日，具厚礼，径造其室，以出门告，惘惘返，终夜反侧。鸡初鸣，趣御者狂驰至，则双扉未辟。俄一老媪启扉，载具道诚意，媪摇手曰：「三姑昨日受风寒也。」载归而不怿者累日。适友有选任邱令者，强载为佐治，而胭脂胡衕之望遂绝。

次年春，友引觐，载与俱。一日，月初上，信步出樱桃斜街，遇同学友某某，拉至平康，设筵招歌者侑酒，强载书笺，载姑书三姑娘名以应。俄而一淡服人款款入，傍载坐。载问识我否，三姑曰：「久矣。」问何处相识，曰：「城隍庙也。」问何时，曰：「中元也。」载深感之。自是载日一至三姑家。三姑家故有姊妹三，皆殊色。一日，同学辈踪迹至，适载来，遂相约为联芳会，言于三姑，俾各占一枝。华筵既张，乃推戴三姑为盟主。