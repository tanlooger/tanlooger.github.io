---
---
---
title: 周公子为妓所绐
---



元和周季堂初以未入流分发楚北，随毕秋帆制府征教匪，荐升至臬司，才识精练，声势赫奕。其长公子举孝廉，入都会试，渡江至汉口，买车登陆，有憾之者，导之冶游，令妓穷极媚惑，持扇索书，且乞署款曰「付姬人某」。公子风流豪纵，求辄许之，且缱绻数夕而去。

翌年春，公子报罢留京。九月朔，季堂诣制府称贺毕，甫出辕，未登舆，见道旁一妪，年可五十许，捧牒而跪，后随少妇，青帕蒙头，手抱呱呱者而立。以为鸣冤者，数其牒，命随至署。升舆注视，所诉乃公子前所狎妓已生子来谒翁也。大怒，发汉阳府刑鞫。妓出扇，手迹宛然。守亦有憾于季堂，直白秋帆。秋帆夙遇季堂厚，嘱善处之。乃畀以三千金，留其子。然子实非妓生，乃憾之者所买，贿妓为之也。后季堂被劾，白简中亦列此款，颇费斡旋，乃免褫公子衣衿。