---
---
---
title: 汉口之妓
---



汉口妓院规模宏大，有苏帮、川帮、湖南帮、江西帮、本帮之别。以龟鸨、乌师、侍役、轿夫合计之，多者至百数十人，向以川帮为巨擘。光绪初，有江右人焉，所居曰福喜堂，堂有姊妹花七人，皆能歌。

宣统末，妓院分四等，一等有苏帮、湖南帮、四川帮、本帮之别，居歆生路、三分里、四成里、长怡里、通济里。二等仅有扬帮、湖南帮、本帮之别，皆居南城公所。三等为本帮，居武圣宫、天字巷。客所费之赀，一等，饮博各银币二十圆，侑酒一圆。二等，饮博各钱二十千文，侑酒一千文。三等，饮博各钱十六千文。四等，有湖南帮、本帮之别，皆居沙家巷，开小盘点曲，共钱一千文。

狎妓者召妓侑酒，不至，则谓之打扁担。打扁担者，本于粤西之言。瑶俗男女倚歌自择配，女及笄，则纵诸野，少年从者且数十，次第歌意所答，而一人留，男遗女以扁担一条，女受之即约为夫妇。意者狎客召妓，犹以扁担授妓，妓不受，转将扁担打之，故引为大辱欤？