---
---
---
title: 赛渌江悦某孝廉
---



赛渌江者，醴陵女，不知谁氏，少随母沦落为娼，以色倾一县，故名。某孝廉新举于乡，文名藉甚。女故有才艺，通书史，见之，相慕悦，要以白首。久之，某有桂林之行，将别，谓女曰：「吾有妇在室，又行急，不能汝携，姑俟之，必谋取汝。」女诺，遂行。时女母已死，不复有所迫，乃为闭门计，赁居一复室，深自匿，游客罕覩其面。以是家益落，恃鬻籨饰衣服以自给。念某远涉，不常有书至，每自伤而泣。或常数月病，至于忧愁愤郁，但日饮亡何为醉忘而已。邻妪素与往来，莫闻其语也。

会某亦落拓，人或短女于某，劝某且绝虑，自是某书益不至。女自分见弃，不复欲事人，益耽饮，一釂率尽汾酒二斤，病益剧。适某有旧仆将之某所，告于女，许为通其意。女以为难，然不无万一，冀其迎己，乃以绿染姜，盐渍而曝干之，为大裹，使仆杂其家物以进。某得之，果疑，问仆，仆曰：「此晒绿姜也。」某悟为女所为，急驰书至，未至而女死。死之日，移寄戚家，贫无余物，某少年为醵十金敛葬之。遗一女，大类某，旋亦夭死。