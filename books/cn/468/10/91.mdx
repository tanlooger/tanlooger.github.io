---
---
---
title: 安月娥着艳名
---



安月娥，江宁人，巧龄、巧珠之假母也，为秦淮妓。粤寇未至时，齿尚穉，颇着艳名。有自号煮石顽仙者，赏之，赠以《一萼红》云：「称芳名，是广寒旧队，小谪下瑶京。蛾样犹纤，蟾辉未满，神采先放光明。曾学过霓裳法曲，串新声呖呖妒啼莺。靥笑添涡，眉修露慧，睇转流情。悞到团圆时候，劝灵娥珍重，莫堕愁城。荳蔲含香，芙蓉作蕊，烦恼何苦相萦。须记着前身小影，伴青天碧海耐凄清。留待梯云客至，唤取卿卿。」咸丰癸丑，江宁陷，月娥避至他处。乱平，始归，六代莺花，都非畴昔，遍访当年姊妹，率皆玉碎珠沉，自顾马齿亦加长矣。旧居牛市水阁，尚存废址，牵萝补屋，粗作安排。所欢某二尹久定终身，而业已床头金尽，不得已，补缀筝琵，重为荡妇。幸而歌喉未改，节拍分明，迥非时下雏鬟所能企及。因此招之侑酒者，不以色选而以艺登，且重其为京帮，生涯颇不落寞。每当酒阑夜永，与二三熟客，谈白下往日风光，真如天宝宫人说开元遗事也。