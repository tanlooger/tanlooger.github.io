---
---
---
title: 容怜饵陆某
---



山阴陆某习申、韩家言，久幕潮州。潮州船妓颇盛，客是土者，大率罄所得不足偿游赀。惟陆素以老成称，每燕集，未尝唤妓。以是数十年，得积金近万，将俶装回里，徧别故旧，因自矜曰：「吾幸心有主宰，今日垂老，得归故乡。」时有妓名容怜者，名噪一时，闻其语，乃遣人招陆之仆李升至，曰：「汝能使汝主人来我舟，即酬汝百金。」一日，陆方薙发，李忽至前，半跪即起立，若有所求。陆叱问故，李曰：「小人随主人数十年，今主人归故里，小人将挤沟壑矣，欲小求于主人，可乎？」陆曰：「第言之。」李曰：「今有妓某者，素慕主人名，闻主人将归，乃丐小的请主人诣其舟，且曰，若得主人宠临，则当赐小人百金。」陆讶其敢为是言，乃曰：「姑从汝。」因令仆与约某日往。

届时，陆易新衣，乘肩舆往，降舆登船。时潮水方涨，舟易移动，甫登跳板，板滑，陆忽失足入水，舟人纷纷以篙绳施救，不能遽得。正惶急间，忽一女子华妆艳服，跃入水中，翼陆出，女衣妆悉毁。陆见之，既惊且感。女令舟子持衣来，舟子以故衣至，女叱令易新衣，乃更以他服来。时方冬日，凡所需衣袴鞋袜及银鼠袍马褂，无不具，且称身，复令速温酒暖腹。陆见其尚服湿衣，良不忍，亦令其易衣。女曰：「君千金之体，不可轻也。吾侪贱人，何足置虑！」正言间，忽李入，半跪谢，言已得百金，皆主人之赐也，遂去。女为谁？即容怜也。

已而陆易衣履竟，容怜乃徐自易之。陆见其态媚肌白，不能无动，又感其相待之厚，似不可即去，乃令置酒，则妙语温言，令人魂销。饮毕，陆半醉，将去，容怜因言今日落水，不免受寒，且又醉，不可以风。陆为所持，又顾李不在，无人为雇轿，因遂留宿。容怜缱绻备至。自是，陆亦恋恋不言归矣。居数十日，李不至，亦无一友来探候，惟日与之酣博，间或召女之姊妹行来同饮。舟中用赀，皆令舟子至其寓取用。一日，容怜忽问陆曰：「君果积赀若干？」曰：「万金。」曰：「君自忖来此若干日，用若干？」陆瞠然。容怜命司帐者至，问陆所应偿者，则对曰：「合酒赀、舟赀、宿赀、博赀、置衣饰赀，约计万余金，已付七千，尚短三四千。」陆闻之，舌挢不能下。容怜正色谓之曰：「论理，宜悉付此款，然念汝勤苦一生，仅积有此，若令尽给，将不能生还乡里，实不忍。今所欠之款，悉当豁免，并当别赠五百金，使汝知吾辈侠肠，非尽嗜利忘义者。汝当速收合余烬，挈妻孥旋里，勿再有所留恋。惟有一言奉告，凡心无主宰者，必不可轻视一切也。」陆至此，始知为所算，乃嗒焉若丧，匆匆携所赠金而去。