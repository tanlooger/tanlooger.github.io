---
---
---
title: 德仙欺金某
---



光绪初，鄞人金某至沪，眷妓德仙。德仙籍维扬，意殊落落，异吴中人之缠绵旖旎，盖习与性成也。两月余，买笑钱约银币三百圆，而德仙落寞殊甚，盖以金面麻而黑，貌实不扬故也。尝曰：「人生贵及时行乐，虽金多如季子，亦难甘此面目，与同衾枕。金银我请所固有，嗅之不馨，握之辄冰，何肯以此易彼哉！」

一夕漏三下，金以归途遥远，将寄宿，两有成言。逾时客至，德仙毁前约。金以为见金夫不有躬也，谓德仙曰：「卿能图今夕之欢，以遣良宵风月，中秋节届，当薄具二十金，聊助花粉费。」不允，谓将期诸异日。阅三日，瞰亡而往，则德仙方留客宿。客固美少年，翩翩浊世佳公子也。金相形见绌，因悟德仙奚落之由，急袖金往曰：「今已矣，繁华梦醒矣，除夜度资外，备犒使银币四圆。」旧例，房中仆妇与堂外纪纲，各分其半，德仙悉以给臧获，另嬲金畀以银币四圆。金未应，德仙曰：「尚需与汝索节费耳。」金曰：「汝鸳梦同人，而蝇头逐我，此款已同落花流水，一笔勾销矣。」德仙无言，遽披其颊。沪俗素恶此，谓非吉征，金邀多人与议，德仙匿不与面，鸨请肆筵谢过，乃寝。