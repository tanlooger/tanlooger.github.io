---
---
---
title: 宝钗为方潘所眷
---



广州妓宝钗姿态秀雅，薄负时名。苏州方某宦粤，偶诣船，见而悦之，约为夫妇，宝钗笑而诺。然宝钗故与富家子潘某昵，潘每至，则宝钗终日不梳头。此中人语云：潘生平不入章台。某日轻舸过谷埠，遥见宝钗跣足立船首，如云之发，下垂未梳，乱头时节，妍媚无伦。立停舟，遣人招之，且戒曰：「来时勿梳头也。」自是至潘所，辄不妆饰，遂成习惯。潘温温如处女，方则深于世故。宝钗刚日留方，柔日留潘，情好若一，而实偏于潘，以潘之柔婉如意也。

宝钗体弱，善病。方稍暇，即走讯之，遇宝钗服药，必先尝。宝钗身承爱怜，至是，以为潘不如方矣。疾稍瘳，方携之上白云某寺避嚣，日暮风和，宝钗凭栏，仰视归鸟绕树，方曰：「绕树三匝，无枝可依，飞鸟亦殊可怜。」宝钗曰：「此所谓拣尽寒枝不肯栖也。」方闻宝钗语，以为风雅而又寄意深远，还家，市磁青绢扇，以乳金写秦淮名妓马湘兰小传，字端而小，赠宝钗。一日，娼船有火，毁及宝钗所居。方闻警，往视宝钗，问赠扇毁否，宝钗曰：「火至时，金珠手镯几不及携，何暇挈扇也！」方微笑，谓其友曰：「今乃知勾栏中人财重于情矣。」