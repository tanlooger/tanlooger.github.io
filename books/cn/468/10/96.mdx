---
---
---
title: 岳兰史媚慧
---



兰史，岳姓，小字凤，苏州望亭农家女。父为布客，挈凤寓吴郡，其大父仍乡居。咸丰庚申，兵燹中父殁，凤随母至沪，时年十龄许耳。客至，恒避匿不出，有喜其聪慧者，聒而与语，辄登榻蒙被卧。沪有清河叟赏之，欲购为媵，未谐，赠以金，使迁居城北。母见其姿首明艳，谓可作钱树子，使习歌舞应客。未逾年，声名大噪。凤眉目如画，体裁适中，寡言笑，而媚慧，善伺人意。又举止倜傥，不喜作儿女态，工心计，多亿中。倾慕者掷缠头钜万，以得一颦笑为幸，而凤犹少所许可也。

某提督自津抵沪，啖以重金，拒之。谋刼之，辄以计免。其心属者为某贵介。同治壬申，以五千金为聘，许之。其大父犹未知其为章台柳也，坚欲其归以字乡人，遂辗转不就。而凤亦旋悔，放浪江湖者半年许。癸酉春，重游沪渎，年逾笄，名益盛，高轩过客以不见为耻，选色征声，非凤也，弗乐也。是年秋，忽置酒召所知，掩泣而言曰：「余以一身历花月刼者十载，诲盗诲淫，此间不宜居矣，将归老茅屋，请从此辞。」各赠一小影为别。明日，尽室他徙矣。