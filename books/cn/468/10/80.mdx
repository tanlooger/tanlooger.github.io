---
---
---
title: 广州有扬帮妓
---



阮文达公元总制两广时，初抵省河，泊舟扬帮之船侧。扬帮者，其地为流娼所居，娼多扬州人，故名。文达始至，不知也。顷之，四面弦索声起，时已入夕，一望青帘白舫中，灯火灿烂，异之，顾左右曰：「此何地也？」随员知县某率尔而对曰：「扬帮也。」问何由得此名，曰：「此地居户皆扬州人，扬州人皆婊子，以此得名。」盖忘文达之为扬州人也。文达捻须微笑曰：「然则扬州人至此者皆婊子乎？」某至是始悟，免冠顿首而出，明日，幞被行矣。