---
---
---
title: 李苹香楚楚可观
---



沪妓李苹香者，当涂人，实为黄钺之裔。尝从其父宦松江，继而居嘉善。貌楚楚可观，能作小诗。适刘氏。有潘某与之私，被挈至沪，初为野鸡，旋擢幺二，晋长三，名曰金莲。后又嫁人复出，则并姓而易之，为谢文漪矣。其以苹香着名时，达官名士争趋之，颇为某封翁所赏，封翁之子孙亦有往来，尤与其孙昵。事为封翁之眷所闻，召之往，罚令长跽谢过，大狼狈。既出，语人曰：「吾为妓，顾我者皆客也。彼自陷于聚麀而责我，我岂能于客之来者，先索观三代履历而后延之耶？」