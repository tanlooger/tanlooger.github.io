---
---
---
title: 袁子才评广潮船妓
---



袁子才久闻广州珠娘之丽而羡之，及其弟香亭出守端州，遂以耄耋之年至广州。戚友招饮花船，则谓所见绝无佳者，故有「青唇吹火拖鞋出，难近都如鬼手馨」之句。旋闻潮州绿蓬船人物殊胜，犹未信也。及见毘陵太守李宁圃《程江竹枝词》，辄又为之神往。其《竹枝词》曰：「程江几曲接韩江，水腻风微荡小艭。为恐晨曦惊晓梦，四围黄篾悄无窗。」「江上潇潇暮雨时，家家蓬底理哀丝。怪他楚调兼潮调，半唱消魂妙绝词。」