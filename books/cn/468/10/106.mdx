---
---
---
title: 林爱官为雍某所眷
---



林爱官，江宁人，本良家女，幼失怙恃，为其戚所鬻，入青楼。光绪初，为妓于沪，年二十余，风格温重，寡言语，不喜妆饰。与长安雍某遇，一见如故，遂私订终身。雍故翩翩书记也，以力薄，不能为之脱籍。荏苒数年，雍不能离林，林亦不能离雍。雍之友陈某者，素挥霍，悦林之貌，求通燕好，不可，强以鸨母命，林不能却。比入帷，林扃户出刃，向陈长跪而请曰：「妾本薄命，生死不足重轻，所以苟延有待者，以虽隶烟花，尚复贞一、君家拥花围柳，何处不逢佳丽，若必挟制以言欢，则欲污吾身，请污吾刃。」言讫，以刃置妆台，陈哑然曰：「予固知尔之钟情于雍，然彼力薄不济，奈何？」曰：「不济，则以死继之。不然，怀此刃何为者？」陈乃慨然曰：「尔识雍，予岂不识雍哉？」于是启户遽出，乘夜挟雍至林所，出所带金条脱两枚付鸨母，谓之曰：「林不尔向矣，舍女而取金，尔之见机也。如不从，曷观此刃！」鸨母无奈，遂以归雍。