---
---
---
title: 婢三嫁而终于娼
---



马玉山中丞丕瑶以多姬妾为言官所劾，奉旨派粤督某查办。时马已薨，某乘行吊之便，以姬妾几人询诸马子。马子知关系参案，诡词对曰：「先君晚年多病，须人伺应，故侍婢略多，其备姬妾之列者，不过二三人。」某即据以覆奏。马子旋亦择其新纳年少者悉放之。中有粤籍一人，貌最妖冶，为属员某所献。此女初本某富翁家婢，纳为妾，不数月，富翁死，再嫁着名花旦鲜花发，「鲜花发者，名发，广西宣化县人，故绰号宣化发，后以其貌艳如花，音近而讹，乃呼为鲜花发。」仅半载，鲜花发又死，适马有纳妾意，乃购之，饰为室女以进，马惑焉。不一年，马薨，女被放，依母而居，仍欲择人而事。蹉跎数年，乃堕入乐籍。或云，竟抑郁死矣。