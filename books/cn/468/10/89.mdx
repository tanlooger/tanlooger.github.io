---
---
---
title: 王壬秋以十五龄女郎侑酒
---



鄱阳楙园，旧为冶游之地，琵琶劝酒者，且百余女。咸丰壬子夏，王壬秋检讨闿运尝从酒徒辈游宴其处，笙歌既合，各有所以侑坐者。时王未婚，羞于履舄，适有十五龄女郎抱病未妆，姑指以塞众意。俄而女至，垂鬟恹然，辞不理曲。时长日酒多，意倦久坐，独倚几熏香以待酒散而已。明年在乐平，则有使来，称前女郎遣致问，及过客往往传说此事，云有匜盥之请。后一月，复书于王，封发寄焉。王因谓使曰：「发翦易长，若能断指示信，当以桃叶迎汝。」使笑而去，然自此亦不复至矣。