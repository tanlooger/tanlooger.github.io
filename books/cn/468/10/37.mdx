---
---
---
title: 玉素为赵秋谷所眷
---



康熙时，天津之妓有玉素者，行四，人第称其行第，晋人也。小身常貌，色颇鲜好，至于手足柔纤，肤肌莹腻，时盖罕其辈矣。性尤慧利，工于应对。赵秋谷始于甲申初夏烛下见之，赠以《南柯子》词，又有句云：「何物比将娇与巧？燕子、莺儿。」盖纪实也。然自待过高，意所不惬，虽竭赀力，百计媚之，不能得其欢。其当意者，即无所隐也。用是为雅流所赏，而市儿或嫉之如仇。惜其性荡，举动佻急，不能自持，语亦敏给，而皆近俚也。