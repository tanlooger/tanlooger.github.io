---
---
---
title: 天津之妓
---



天津密迩京师，水陆交会，俗颇奢靡，故声色最焉，缠头丰侈，游人纷沓。国初率多土着，洎康熙时，秦、晋之妓亦闻风而麕至矣。然佳者盖寡，其稍稍出色者，即不能留也。至光绪时，妓馆之上等者，皆在侯家后，有南帮、北帮之别，更分为小曲班、坐排班各等。盖自汽船通后，南帮妓至，遂日盛一日矣。南帮多苏、扬人，北帮多直隶人。

北帮女闾自称曰店，其龟鸨曰掌柜，假母曰领家，领家所居之处曰良房，指引桃源之人曰跑洋河，一曰跑河儿，稍佳之处曰大地方，次者曰小地方。客至，男仆相迎，让客归坐，即卷帘大呼见客，则诸妓相率而至矣。客选中某妓，则开烟盘，打茶围，曰坐过，收夜度资之半也。客有故称不中意而行者，谓之打糠灯。至暮，游人甚伙，东出西进，彼往此来，尤以营伍中人为多，人称为大袴脚，间有专以打糠灯为事者。等而下之，则在西城外之西关及紫竹林。租界外亦有土娼，所居多矮屋泥垣。

狗男女者，天津下等妓院之名称，次于小曲班、坐排班者也。光绪时有之，下流社会之人趋之若鹜。若曰此等男女，不择地，不择偶，而随在可合，如狗之奔走道途，急急求欢也。

粤妓多在紫竹林，衣饰簪珥，迥异北地胭脂，俗称曰广东娼。然皆北产而为粤鸨所豢，因习其语言，从其风尚也。

距天津城之西三十里，有地名杨柳青者，濒运河，人家皆曲折随水，多树，绕屋扶疏，中多女闾，始于顺、康，至光绪之初叶犹未衰。