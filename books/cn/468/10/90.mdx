---
---
---
title: 乔氏蓄钱偿娼家
---



松江邹某娶妻乔氏，生一子，名阿九，甫周岁而邹死，乔守志抚孤，家尚小康，颇足自存。而是时粤寇已据苏、杭，松江亦被陷，乔虑不免，思一死以自全，而顾此呱呱者，又非母不活，意未能决。其夜，忽梦夫谓之曰：「吾家三世单传，今止此一块肉，吾已请于先亡诸尊长矣，汝宁失节，毋弃孤儿。」乔寤而思之，以为夫虽言之有故，持之成理，然妇人以节为重，终不可失，意仍未决。其夜，又梦夫偕二老人至，则翁媪也，曰：「吾乃汝之舅姑，汝意大佳，然为汝一身计，则以守节为重，为吾一家计，则以存孤为重。愿汝为吾一家计，勿徒为一身计。」妇寤，乃设祭拜其舅姑与夫曰：「吾闻命矣。」后母子皆为寇所得，从寇至苏州。乔有绝色，为寇所嬖，而乔抱阿九，无一日离，语寇曰：「若爱妾者，愿兼爱此儿。儿死，妾亦死矣。」寇恋其色，竟不夺阿九。久之，以乔为贞人，以阿九为公子。贞人者，寇妇中之有名号者也。

方是时，寇踞苏、杭久，城外村聚焚掠殆尽，鸡豚之类，亦皆断种，寇日用所需，悉以重价买之于江北。于是江北诸贫民，率以小舟载杂货渡江，私售于寇。有张秃子者，夫妇二人，操是业最久，寇尤信之，予以小旗，有寇之境，无不可至。乔闻之，乃使人传贞人命，召张妻入内与语，使买江北诸物。往来既审，乃密以情告，谋与俱亡。乘寇酋赴湖州，佯言己生日，醉诸侍者以酒，而夜抱阿九登张舟以遁。舟有寇旗，无谁何者，安稳达江北。而张夫妇意乔居寇中久，必有所赍，侦之无有，颇失望，乃载之扬州，鬻乔于娼家，乔不知也。娼家率多人篡之去，乔仍抱阿九不释，语娼家曰：「汝家买我者，以我为钱树子耳。此儿死，我亦死，汝家人财两失矣。若任我抚养此儿，则我故失行之妇，岂当复论名节。」娼家然之。乔居娼家数年，阿九亦长成。乔自以缠头资为束修，俾阿九从塾师读。俄而寇平，乔自蓄钱偿娼家，赎身，挈阿九归松江，从其兄弟以居。阿九长，为娶妇，乃复设祭拜其舅姑与夫曰：「曩奉命存孤，幸不辱命。然妇人，究以节为重，我一妇人始为寇之贞人，继为娼，尚何面目复生人世乎？」遂缢而死。