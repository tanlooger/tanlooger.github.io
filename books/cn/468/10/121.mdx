---
---
---
title: 万人迷工内媚
---



万人迷者，光绪中叶京师之名妓也，佚其名。初为某副都统婢，与仆私通，事觉，并逐之。万语仆曰：「尔我当自审所处，坐食，僵死矣。闻南城妓院有百顺班者，其掌班甚良善，将往依之。」语毕，即驱车自投，鬻身于百顺，得价四百金，出百金与仆，曰：「以此为诀。」以三百金饰妆阁，购衾枕，陈设华丽。数日，名大噪，虽貌不惊人而工内媚术，且英采焕发，神于肆应，是以见者眼热，昵者心醉也。内务府郎中海某，以昵万，倾其家。会岁终，索逋者麕集，海匿于万所，万语之曰：「吾前言以身事君，君见容否？如诺我，今日即返君宅，债事当为君了之。」海大喜，万即代海出千金，交鸨。返宅，出金，料量债事毕，以其余购田宅，数年，富倍于昔矣。其后丁修甫曾作《万人迷》诗云：「打是欢喜骂是爱，万人心迷无定在。情人眼里出西施，尤物动人少年戒。拳民恃法如着魔，迷而不悟可奈何！万人同归极乐国，非女戎亦倾山河，先机谁早惊南柯？」诗盖作于庚子拳乱后也。