---
---
---
title: 潮嘉之妓
---



潮州嘉应曲部中，半皆蜑户女郎，大率为麦、濮、苏、吴、何、顾曾七姓，以舟为家，互相配偶，人皆贱之。其男子专事篷篙，仅于清溪、潮阳五百里内往来，载运货物。生女，则视其貌之妍媸，或自留抚畜，或卖之邻舟，父母兄弟仍时相过问。稍长，辄句眉敷粉，擫管调丝，盖习俗相沿，有不能不为娼之势。而妓女寄所欢书，率置灯草于中，盖潮人呼同心结为菩萨花也。

宣统末，潮州有南词歌妓，皆至自江西及汀州，悬牌于门，曰某某堂。客至，所应酬以银币者，开天官一圆，唱曲、侑酒各二圆。汕头亦然。