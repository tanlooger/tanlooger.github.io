---
---
---
title: 张少卿色艺冠一时
---



同治时，张文达公之万自闽浙总督任告终养，奉母夫人居苏州之湖院。文达少年科第，又雅善词翰，兼擅丹青。时吴下名妓有张少卿者，色艺冠一时，尝为花榜状头。文达时召至府第，令奏技，兼以佐莱衣之乐，尝笑谓之曰：「吾与汝皆状元，洵为一时佳话。」偶集《四书》作对赠之曰：「少之时不亦乐乎，卿以下何足算也。」时以为名对。

少卿擅名既盛，所得缠头金无算。有某者，云系江南候补道，瞰其多金，因至苏，盛饰甘辞诱之，遂娶归。无何，偶假小过谪之，闭诸一室而括取其资。少卿单衣出走，复至苏。诸少年闻之，争为醵赀，得数千金，即为营置香巢，宾客之盛，与昔无异。然少卿意终郁郁，未几死。