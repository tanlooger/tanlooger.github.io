---
---
---
title: 杨兰官负盛名
---



宣统末，无锡有妓曰杨兰官者，当时巨擘也，与王、蒋、谢三姓同为北里世族，称四大家。家有画舫，巨而精雅，几净窗明，可设绮筵二三席。舟皆泊于其家河房之下。往游者必豫订，届时，自河房登舟，由芙蓉湖过黄婆墩，至惠山浜而开宴。筵资杂费，约须银币五十圆。其肴馔，视苏之灯船所有，实远胜之，最着者鱼翅。若在夏夜，必泊舟小尖以纳凉，洗盏更酌而后归。「光绪中叶则泊于酱园浜。」兰官负盛名，生涯尤盛，评锡山风月者，每首屈一指焉。

王西神尝语金奇中曰：「兰官姿色虽在季孟之下，而性柔媚，善酬应，喜与人昵语，酒阑灯灺，娓娓不倦，闻者辄为之心醉。」又言无锡女闾，元、明时在绮塍街，「即五里香塍，俗称五里街，在西门外之惠山、锡山之麓。」两旁飞楼杰阁，日夕笙歌，翠袖红妆，时掩映于湖光山绿间，浦长源诗所谓「出郭楼台三四里，游人不得见山容」，及锡谚所谓「惠山街，五里长，踏花归，鞋底香」者是也。至国朝而物换星移，皆徙附郭之地。自光绪中叶以后，则皆于北门城下，列屋而居，盖以其间有茧市、米市，商贾云集，便于招徕也。