---
---
---
title: 陆兰英垂髫名重
---



陆兰英，江宁人，为陆二养女。陆二者，秦淮名妓，豪华奢靡，倾动一时。所居画阁红楼，珠帘绣幕，为北里之冠。江宁某方伯公余退食，常过其家，爱其屋宇轩敞，谈风月于此，会衣冠亦于此。时值上恬下嬉，见者习惯自然，了不为怪。兰英方在垂髫，得假母提唱，名颇重，江督陆建瀛之公子最昵爱之。咸丰癸丑，江宁陷，避居姑苏，门前车马，不异当年。姑苏再陷，遂转徙无定所。其后重至秦淮，眉棱翠偃，鬓影蓬飞，秋娘老矣。赁居石坝街烟局后，湫隘嚣尘，不洁已甚，每有博徒隶役过往，名流因以绝迹，匪特憎其齿之暮也。