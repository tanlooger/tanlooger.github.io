---
---
---
title: 李佩兰苛于选客
---



李佩兰为沪妓，名噪一时，而苛于选客，独与上海令莫祥芝之长子善，订终身，慑于家法，将有待也。会有势豪欲夺之，佩兰惧，促其请于父，不许，旋以染疫歾。祥芝闻人言，疑其为相思死也，迁怒佩兰，曰：「不肖子之死，妖姬实致之。」召佩兰至，诘之曰：「汝欲嫁吾子，诚耶？」曰：「诚。」曰：「吾子今死矣，若果诚，当即居此，为服三年之丧。」佩兰诺，即日持服，居苫块，俨然未亡人也。祥芝使人试调之，严厉不可近。既三年，逐之出，乃重理旧业。