---
---
---
title: 艺术类
---



艺术类

八大山人

善书画驴汉，即八大山人。山人有仙才，善书画，题跋多奇致，不甚可解，书法有晋、唐风格。画之所长者，擅山水、花鸟、竹木，笔情纵恣，不泥成法，而时有逸气，所谓拙规矩於方圆，鄙精妍於采绘者也。襟怀落落，慷慨啸歌，世目以狂。既逢知己，十日五日，尽其技。山人，江西人，朱姓，名耷，明宗室也。

陈老莲善书画陈洪绶，号老莲，诸暨人。明崇祯时召入供奉，不拜。明亡，名益高，技亦益进。书法遒逸，善画山水，尤工人物，得李公麟法，衣纹圆劲，设色奇古，论者谓笔意在仇、唐之上。与北平崔青蚓子忠齐名，称南陈北崔。

傅青主善书画傅青主徵君山以书画着，不轻为人作。尝有友求画，傅谓画虽末艺，然必须笔补造化，我每作画，先择其时，非遇良辰不下笔。今重违君意，约以中秋夕为期，如天气晴爽，风定月明，当准备纸笔。至日，果晴爽，友大喜，知其嗜酒，乃与痛饮，自哺至昳，始罢席。乃命侍者为研浓墨，骈两几，铺丈长玉版纸於上，又取铁界尺镇纸四角，谓俟月上东向，秉烛为之。少焉，月出，乐甚，命侍者取所研浓墨一巨钵，置旁几，屏退诸人，独自命笔。友远立窃窥，但见舞蹈踊跃，其状若狂。友径趋至背後，力抱其腰。傅狂叫，叹曰：「孺子败吾清兴，奈何！」遂掷笔搓纸而辍。友见其满头皆墨，汗下如雨，急取水为之浣濯，遣人送归。京师打钟庵落成，僧慕傅名，丐书庵额。以僧无行，不许。僧谂某与傅善，啗以重金，令转乞。甲不敢遽达，又虑无以报僧，既思得一法，乃沽佳酝招饮，又预作五绝诗一首，以打钟庵三字嵌诗中，乘微醺，自握笔书此诗，屡书，屡自拉弃之。傅睨之而笑，甲曰：「家有屏，欲书此诗刻其上，顾不善涂鸦。」时傅醉矣，曰：「我为汝代笔如何？」甲喜曰：「幸甚。」遽索纸，纵笔为之。甲请曰：「既赐书，即求署款。」傅笑而许之。甲刓此三字授僧，榜於门。一日，傅偶过庵前，讶额署己款，笔意确是，注视之，沈思良久，忽忆前为甲书屏中有此三字，始悟为甲所卖，遂与绝交。

金少章善书画吴县金俊明，字少章。幼以善书着声吴中，小楷师《曹娥碑》，行草师《圣教序》，悉有法度，晚益自名一家。里中窭人子手不持一钱，亦日夕踵门乞书，欣然应之，以是三吴碑版旁及僧寺、酒肆，率多其笔。闲喜画树石，皆萧疏有效，墨梅尤工，吴人宝之。

少章既善书，平居缮录经籍秘本，以及交游文稿，凡数百种，无不装演成帙，縢鐍惟谨。汪琬尝访之，见其老屋数间，尘埃满案，与客清坐相对，久之自起，焚香瀹茗，稍出其书画与所录者，娱汪而已。

查伊璜善书画海宁查伊璜孝廉多艺，书本颜鲁公，画从黄一峯入手。尝谓画家不善画空，千古缺处。画是醒时作梦，梦或无理，却有情，画不可无理，正妙有情，非多读书负上慧，能作奇梦者，莫望其涯涘也。

陈遐伯书画用左腕陈延，字遐伯，潜山人。技之善者，见即摹仿之，尤精篆刻。折右手，一切书画皆用左腕。迁鸠兹，与萧尺木称画苑二妙。

王玉日&#63140；英善书画王玉日&#63140；英，名端淑，山阴王季重次女也。适钱唐贡士丁肇圣，偕隐於徐文长之青藤书屋。善书画，长於花草，疏落苍秀，作诗文亦有高致。顺治时，尝欲援曹大家故事，延入禁中，教诸妃主，玉日&#63140；英力辞，乃止。卒年八十余。着有《吟红集》。

文与也卖书画文与也，名点，长洲人。素无恒产，暇尝舍莲经慧庆寺，卖书画自给。有富人子具兼金求画，期以三日走取，恚曰：「仆非画工，何得以此促迫我！」掷金於地。其人再请，不顾。至常熟，画家请观笥中画，则曰：「若以卖画者目我邪？何观为！」倒内箱示之，无尺幅也。

与也画山水，用笔细秀，多点染，晕润迷离，盖以墨胜也。兼善人物，尤善松竹小品，极雅。松身好点苔，故时人戏之曰：「文点松文也，文点也点。」

查二瞻专事书画查士标，字二瞻，号梅壑散人，海阳人，明诸生。寻弃举子业，专事书画。家故饶裕，多鼎彝及宋、元人真蹟，遂精鉴别。画初学倪高士，後参以梅华道人、董文敏笔法。用笔不多，惜墨如金，风神嬾散，气韵荒寒，逸品也。见王石谷画，爱之，延至家，乞其泼墨，作云西、云林、大痴、仲圭四家笔法，盖有所资取也。晚年技益超，直窥元人之奥。尝作师子林册，宋牧仲得之以为快。

高凤翰左手作书画胶州高凤翰，自号南阜老人。品高洁，擅书、画、诗三绝。晚年病右臂，以左手作书画，奇气坌涌，尤为世所宝贵。武陵赵文恪公慎畛尝於周研山成邑处见一画册，题雍正戊申作，即其手笔也。

程水南善书画程水南，名嗣立，歙人，以业鹾於淮，籍安东。善书法，好作画。或求其书，则以画应；求画，则以书应，求书画诗，则与庄坐讲《毛诗》、《庄子》数则。其率意不可拘若是。

郑板桥书画要现银兴化郑板桥大令燮，尝鬻书画以自给，其润格云：「大幅六两，中幅四两，小幅二两，书条对联一两，扇子、斗方五钱。凡送礼物食物，不如白银为妙。盖公之所送，未必即弟之所好也。若送现银，则中心喜悦，书画皆佳。礼物既属纠缠，赊欠尤恐赖帐，年老神倦，不能陪诸君子作无益语言也。」又诗云：「画竹多於卖竹钱，纸高六尺价三千。任渠话旧论交接，只当春风过耳边。」

瑛梦禅善书画梦禅居士瑛宝，相门子也，又为巡抚伊江阿之弟。隐居不仕。其书法极似刘文清公墉，或见其致亲家母竹轩夫人手札十九通，甚佳。又善绘事，似倪云林。尤善指头画，识者以比高且园侍郎。

奚铁生善书画奚铁生布衣冈，善书画。少年书法，出入欧、赵之间，晚岁专精绘事，书名遂为所掩。乾隆时，琉球　人尝以饼金购之。

金寿门卖书画钱塘布衣金寿门，名农，号冬心。性逋峭，工诗，有《冬心先生集》。中岁为汗漫游，徧走齐、鲁、燕、赵、秦、晋、楚、粤，卒无所遇而归。晚客扬州，卖书画以自给。其书出入楷隶，本之《天发神谶碑》。画梅尤工，尝以十六幅赠青浦王述庵侍郎昶，为仁和陈给事宝所见而赏之，携去，累月不返。述庵索之，陈笑曰：「我以是为性命矣，而可还乎？」

何子贞善书画道州何子贞太史绍基工书，早年仿北魏，得《玄女碑》，宝之，故以名其室。通籍後，始学鲁公，悬腕作藏锋书，日课五百字，大如碗。横及篆隶，晚更好摹率更。故其书沈雄而峭拔，行体尤於恣肆中见逸气，往往一行之中，忽而似壮士鬬力，筋骨涌现，忽又如衔杯勒马，意态超然，非精究四体，熟谙八法，无以领其妙也。尤所难者，先後为人书楹帖，以数千计，句无雷同。於临池时触兴口占，靡不新隽工切，语妙天下。且其构句，或寄宦迹，或言名胜，或按合时序，或对晤琴书，读之可见其作书时身心之所在，及身世之所当。故不徒其书有中晚之别，即联语亦有壮老之分，此不为艺林诸前辈所罕见者耶？自蜀归，再返道州，虽农野妇孺，亦踵门求书，僻邑无良纸，悉书之，不拒也。某常困於酒，为书联语，则云：「爱书不厌如平壑，戒酒新严似筑堤。」勖其业，亦止其饮也。邑有老监生某，为同学友，晚而失明，来索书，则云：「老来尚读华林略，闇里能摹有道碑。」盖以祖珽嘲其目，以中郎喻其勤也。

子贞至永州，访杨翰，距城数里，忽饥疲，因憩食村店。食已，主人索值，时资装已先入城，乏腰缠，无以应，请作书为偿，主人勿许，竟典衣而後行。杨闻之，笑曰：「何先生法书，亦有时不博一饱耶？」杨字息柯，书法酷似子贞，不观其署名，辄疑为子贞也。

子贞平生轻武夫，虽钜金求之，不与。相传郭子美军门松林再奉千金为寿，并胁以刃，子贞不得已，乃书一联与之云：「古今双子美，前後两汾阳。」则誉过其实矣。

晚年以省墓回里，里人有问以字学极於右军，奚为弃晋法而重唐帖？子贞曰：「晋世已遥，右军神品，真迹难觅，存者模糊，於斑剥残石中求右军神妙，是何可得。颜书虽天分逊右军一筹，而真力弥满，浑然天全，去今尚近，完好宜摹。且鲁公为人刚劲不阿，观其书如覩其人，吾爱其书格之高，实仪其立身之峻。右军人品非不高，然不善学之，必遗其神而得其粗，是为妍皮裹痴骨，赵、董诸人皆是。观一时人士书法，足见其风尚之柔靡，岂得谓六艺之末不关挽回风会耶？」其论书陈义之高，足以起衰砭俗有如此。

子贞亦善画，法恽南田。尝作画一幅，无远山，约略江树，中涌大小二洲，一野老伛偻田间。但不常作，兴至偶为之，题以赠人则可，非如书之求无不应也。

戴文节善书画钱塘戴文节公熙夙工书画，道光辛丑，为乡人沈文忠公兆霖画双桂，题南宋词曰：「占断花中声誉，香和韵，两奇绝。」盖文忠方应举，写此作利市也。是岁榜发，文忠名在第二，同人以为画谶，文节贺诗遂有「桂林声誉原无比，悔写蟾宫第二枝」之句。後十年，文忠已叠秉使节，文节为人画月桂图，述及前事，谓画不足传，藉人以传。比同治初元，文忠奉命剿抚叛回，值秦中山水暴涨，没於王事，而前三年庚申，文节已殉难杭州矣。

吴让之善书画吴让之多艺，刻印第一，次画花卉，次画山水，次篆书，次分书，次行楷。画多贋本，佳者几於乱真，且世亦鲜知其善画者。偶见所绘墨笔荷花，澹雅得宋人意，乃真迹也。盖惟书卷清气，不可伪为，亳厘千里，识者亦不易。让之，名熙载，仪徵人。

侯青甫善书画江宁侯云松，字青甫，善书画。求者麕集，户限为穿，乃作《金缕曲》词二阕以牓其门，其一曰：「对客频撝手，愿诸君收回绢素，那容分剖。书画词章三绝技，此语最难消受。况八十龙锺衰朽，终日涂鸦涂不了，惯直从辰巳交申酉。问所得，几曾有？尤多亲友之亲友，贴签条某翁某老，不知谁某。积压纵横旋散失，寻觅几番搔首。媿爽约又将谁咎？要不食言原有术，或先将润笔从丰厚。问破钞，可能否？」其二曰：「润笔由来久，古之人一丝一缣，不嫌情厚。翰墨生涯论价值，不出板桥窠臼，於廉惠何伤之有！风雅钱仍风雅用，向荒园老屋添花柳。五簋约，讌良友，漫嗤自享千金帚。算老来只余拙笔，尚夸人口。便类碔砆同瓦砾，索报却须琼玖。书数目牓之门右，博得道涂闻者笑，谓是翁罔顾言之丑。掩两耳，掉头走。」

孝钦后善书画孝钦后喜作擘窠大字，亦临摹法帖，作小楷。尤喜绘古松，笔颇苍老，每画一幅，辄为近侍乞取。李文忠公鸿章七旬赐寿，所赐画松，亦亲笔也，是为生平最得意者。

孝钦每作书画赐羣臣，一落笔，辄曰坏了坏了，众太监必交口称颂，后喜，始成篇幅，否则手碎之矣。绮华馆所织绸缎花样，皆如意馆拟稿进呈，后有时手改之，然後发交工匠。

孝钦作书画，中嵌玉玺。德宗则印以小图章。入值诸臣，凡蒙赐件，率以此为辨别。孝钦喜作大字，用丈余库腊笺，书龙虎松鹤等字，岁多至数百幅。宫中及西苑颐和园，均喜以大圆宝镜四字为扁额。吴清卿善书画吴县吴清卿中丞大澂，工篆籀。官翰林，尝书《五经》、《说文》。平时作札与人，均用古篆。其师潘文勤得之最多，不半年，成四巨册。一日，谒文勤，坐甫定，即言曰：「老弟以後写信，还宜稍从潦草。我半年付裱，所费已不赀矣。」越数日，复柬之曰：「老弟古文大篆，精妙无比，俛首下拜，必传必传，兄不能也。」出而抚湘，有时判事亦书大篆，胥吏不能识，往往奉牍进质，乃手讲指画以告之。又能画山水，偪真戴文节，其秀润处，有过之无不及。又能打靶，颇有命中之长。其女公子亦皆擅此。

如冠九善书画如山，字冠九，满洲镶蓝旗人。光绪时，官至直隶按察使。书宗北魏，苍劲浑厚。善画，更自矜重，未易得也。

秀水董氏五世善书画雍、乾间，秀水董愚堂布衣隐居梅泾，读书尚志，雅好唫咏，书法宗怀仁《圣教序》，浑厚如其人，愚堂，名鸿。其弟养中布衣名涵，则擅诗、书、画三绝。养中之子乐闲布衣名棨，工诗，善镌刻。於书画尤致力，楷法宗褚、鲁公，行草宗文敏、允明，所绘山水、人物、花卉、翎毛、草虫，无不精妙入古，力追宋、元、明诸大家。性高介而慷慨，有假达官贵人之名以重润勒绘者，辄却之，曰：「此乌可以势力胁我耶！」平生鬻画之资，多至巨万，而自奉俭约，半以周给乡党。喜箴规世人，尝寓意於写生画中。所着《画学钩深》，已行世。乐闲之子为枯匏明经。枯匏，名燿，尤有声於时。早岁研经术，工书画，书法由董、赵而上溯唐、宋诸家，清超拔俗。其画尤长於山水，力追北苑，偶作平远者，则萧远枯澹，神似云林。枯匏有子，曰味青明经，名念棻，一号小匏。书画承家学，且能诗，亦称三绝。晚年鬻书画以养母，母寿至百岁有五，以所积润资建坊。其画得钱晓庭之传，工花卉、翎毛，尝摹南田作，得其神韵，尤喜画梅花，手写万本，随意题咏，流传江南，人呼之曰：「董梅花」。味青之子询五，名宗善，亦能画，精鉴别，藏弆名人书画甚夥。

徐新华能书画杭州徐室女新华，字彤芬，印香舍人恩绶次孙女。早慧能文，渊源家学，父珂、母何墨君皆锺爱之。工楷法，尝为其从伯花农侍郎及父执况夔笙太守、丁和甫舍人作楹联屏条，佥以笔意浑健酷类北海赞之。家藏左文襄为其曾大父辛斋理问孝酉所书楹联，心摹手追，亦颇神似。且精绘事，所作山水，不失宋、元人矩获。夔笙谓其冰雪聪明，流露楮墨之表，於石谷、麓台胜处，庶几具体。时宣统辛亥，年十有八也。

世祖作擘窠大字宏觉禅师，名道忞，善书。世祖尝问之曰：「老和尚习何帖？」宏觉曰：「道忞初习《黄庭》，不成，继习《遗教经》及《夫子庙堂碑》，不能专心致志，以至无成，往往落笔而即点画窜走。」上曰：「朕亦临此二帖，如何而能及老和尚乎？」宏觉曰：「皇上天纵之圣，自然不学而能，第道忞未及覩龙蛇势耳。」上曰：「老和尚可有大笔与纸乎？」宏觉曰：「皇上勑道忞所书手卷，尚有纸十余，惟新制鬃毫，恐不堪用耳。」上乃命侍臣研墨，即席濡毫，作擘窠大敬字。复起立，连书数幅，以一持示宏觉曰：「此幅何如？」宏觉曰：「此幅最佳，乞赐道忞。」上逊谢。宏觉就上手掣得之，曰：「恭谢天恩。」上笑曰：「朕字何足尚，明思宗之字乃佳耳。」即命侍臣取以来，则思宗所书，约八九十幅也。

傅青主论书傅青主工书，自大小篆隶以下无不精，尝自论其书曰：「弱冠学晋、唐人楷法，皆不能肖。及得松雪香山墨蹟，爱其圆转流丽，稍临之，则遂乱真矣。已而乃媿之，曰：「是如学正人君子者，每觉其觚棱难近，降与匪人游，不觉其日亲者。松雪曷尝不学右军，而结果浅俗，至类驹王之无骨，心术坏而手随之也。」於是复学颜太师。」因语人学书之法，宁拙毋巧，宁丑无媚，宁支离毋轻滑，宁真率母安排。君子以为青主非止言书也。

陈元孝行草分隶皆有法陈恭尹，字元孝，号独漉，顺德人，邦彦子，有《独漉堂集》，自称罗浮布衣。诗清迥拔俗，得唐人三昧。行草分隶皆有法。始晤王文简，揖甫罢，即出一端石相示，曰：「吾得此水坑石，甚宝惜，欲以寄公於京师。既闻奉使，当至粤，辄留以俟。」视其侧，有铭八字，云：「独漉所赠，渔洋宝之。」恭尹工汉隶，此其手书也。文简甚珍之。

陈锡振仓卒书三十纸陈胤虞，字锡振。善书，偪似率更令。尝诣一僧舍，仓卒为人书三十纸，日就晡，侍者咸怠，欲去，一僧执卷踌躇，不敢进，察其意，曰：「公将无欲之乎？可添墨。」

吴渔山摹东坡真笔吴历，字渔山，所居有言子墨井，晚号墨井道人。其於书法好东坡，尝游吴兴，谒郡守，未入，信步至僧舍，见东坡《醉翁亭记》真蹟，喜甚，即僦其寮，贸纸笔，布席展卷，临摹三四日，太守徧索不得，摹竟，径去。

吴岩子右手作书吴岩子为卞楚玉妇，能诗，家於青山。即转徙江淮，无常居。有《西湖》、《梁溪》、《虎邱》、《广陵》诸集。工书，晚更好道，疾作，则右手自运动，日夜作字不休，或濡笔书纸，悉成元理，疾止不复记忆，凡二年而愈。

釆薇子字甚工绩溪之岭北有宿於路亭者，拾枯枝，摭野菜，入沙罐煮食之，鹑衣百结，间入书馆作字题诗，诗不可解而字甚工，自署曰采薇子。

凌悦庵学书不用纸凌克闇，字悦庵，杭人。学书不用纸，以退笔蘸水，临帖於琴甎，日必千字。

吴三桂作擘窠大字吴三桂不善书而喜临池。苑中花木清幽，有列翠轩者，屋五间，窗外有隙地数丈，悉种短草，地尽则层峦叠嶂，高淩天际。春秋佳日，三桂辄携笔墨於轩中，作擘窠大字，侍姬数十辈环侍於前，鬓影钗光，与苍翠之色互相辉映，厕身其中，不复知世间有尘俗境也。

倪来周有七十二书诀康熙时，有倪来周者，以书法教人。其诀七十有二，将侧、勒、弩、趯、策、略、啄、磔分之，每笔别造形像若干而异其名，共得此数也。

周冲元左腕作字长沙周承翰，字冲元，工八法。以右腕断，辄用左腕写之。

李潜夫工八法李潜夫，名天植，平湖人，明崇祯癸丑贡士。明亡，杜门晦迹者二十七年。潜夫故工八法，人索书，辄应。宁都魏冰叔访之，见其案头仅有笔二枝，墨寸余，皆苦恶不堪用。检箧中得二枝笔，已磨墨一片，贻之。

宋师祁左手把笔枣强宋师祁，康熙丁未进士，工诸体书。知获嘉县时，忽遘风疾，遂以左手把笔，其工不减於旧。祝培之书桃源记於牙牌祝培之，年七十，能书《桃源记》於径寸牙牌，细发为行，微尘遮字，更留其下以作图。周烁园侍郎亮工见之，叹曰：「使刘子骥遇此，定应畏其局促，攒眉而去，岂复生问津想。」

姜西溟善行草小楷姜西溟素以行草擅长於康熙朝，登第後，乃善作小楷，以三指撮管端，悬腕疾挥，分行结体，疏密合度。其纸尾图记曰「丁丑後书」。

何义门善学钱牧斋书翁覃谿尝谓国朝人之善学钱牧斋书者，惟何义门编修焯。义门少受学於邵僧弥，僧弥出自牧斋，其书法精妙，则得之冯定远父子，徐坛长诗所谓「邹氏固无师，毛公有所授。君学谨派别，虞山切讲究」也。

印氏女仆书神似董字康熙时，长洲印氏有女仆，美而能诗，书法尤善。初习陈仁仲字，後得董玄宰真蹟，专心学之，得其神似。印氏式微之日，此女仆作董字贋本鬻之，颇得善价，因以为活。世传香光墨蹟，犹有出此女仆之手者。

四书家薛白杨唐康熙时，毘陵有四书家，薛瑨、白某、杨大鹤、唐某是也。时有「薛白杨唐」之目，可与「苏黄米蔡」作的对，又可以谐音呼之曰「雪白洋糖」。

张若霭书心经於玉佩桐城张阁学若霭，文和公廷玉之子也，以书画供奉内廷。一日，太后出方寸之玉佩，命书《心经》一篇，竟日而就，因赐上方珍玩无算。

彭息庵晨暮作书彭息庵，名志求，长洲人。大父贻令以善书名吴中。息庵幼时，以磨墨侍大父书，学之，点画精劲。大父喜，乃授以法。长而嗜书，人有好书，辄借得之。饰小斋独居，几上一炉香，一瓶水，晨暮作书。然耻不得及时有为，每秋风起，则大惊，扑笔起，徘徊焉，复作书。竟老於家，雍正丙午卒。

郑板桥字自为一体兴化郑板桥以书画名海内，真蹟渐少，当时已有扬州某观道士，学其体足以乱真，後又有同县黎氏仿之，皆书也。兰竹，理氏昌凤能为之。板桥楹帖，粉牋为多。板桥初学晋帖，雍正辛亥，书杜少陵《丹青引》横幅，体仿《黄庭》。後乃自为一体，蒋心余指为晚摹《瘗鹤》兼山谷者。

伏鞍书字督抚参劾属吏，辄由摺奏幕友以小楷誊正，人名下空数字，以备督抚亲填考语。督抚之年老者，或手颤，或眼花，所填之字，大小悬殊。然康、雍间之充记室者，辄能於马上作疏，横庋一板於鞍，伏而书之，马虽绝尘而驰，而行列疏整，不稍舛误，盖绝技也。

王潄田马上作小楷无锡王日杏，号潄田。善书法，於魏、晋以降之墨迹石刻悉取而临摹之，辄毕肖。又嫺习制艺，慨然有用世志。乾隆癸酉，举於乡。甲戌，考取内阁中书，充军机章京。每扈从行围，遇公事旁午，则坐马上，盘一膝，膝置纸，信笔作小楷，疾如飞，而工秀独绝，同辈嗟叹以为莫能及也。

董文恭脂&#62556；书天下太平字富阳董文恭公诰晚岁，每元日朝贺归第，坐厅事，於脂&#62556；一粒上庄书「天下太平」四字，豪芒彪炳。

翟草田工大书泾县翟草田，名咏参。识趣超迈，生平无他嗜，独喜临池，尤工大书。某年，客金陵，李仙李殿撰之孙往访，乞书家祠联额，字高五尺余，联字亦二尺，挥汗立就，气如龙虎。李惊拜曰：「某足迹半天下，何意得如此神笔！」宛陵吴叔琦在座，作《大书歌》，「有先生绝技天下无」之句。赵然乙侍御《寄怀》诗则云：「下笔埽千军，往往兔毫秃。」

孔谷园书似张文敏曲阜孔谷园孝廉继涑，为孔子六十九代孙，衍圣公传铎第五子也。幼聘娄县张文敏公照女公子。文敏以书名海内，谷园能得其笔法，时以小司寇目之，求书者纸堆几案若束笋。中年进而学苏、黄，且学米，晚更学欧、虞、颜。高宗尊师重道，释奠阙里，谷园八逢盛典。少时尝选充讲书官。乾隆甲辰，礼成，上於中水行宫命仿文敏书以进，奉旨：「好像张照，留览，发懋勤殿。」

谷园殁後，所存墨蹟子侄分藏之。其疏远族人无所得，乃辗转乞得一巨幅，碎裁之，均分其字。

张雪川善草书湘阴张雪川副贡廷禄，善草书。久客京师，性豪，嗜饮，数以所书易酒，不足，则质以衣。晚年归。客宁乡县署，适有疑狱，代白其冤。冤者酬以金，却勿受。尝於醉中作书，顾所亲曰：「可将去藏之，二十年後必有知宝贵者。」年六十余卒。

钱献之篆名天下钱竹汀詹事之家学，其兄子坫实为嫡传。坫，字献之。邃经学、小学、金石之学，篆书尤空绝前後，然在家未尝学篆也。初入都，省詹事，詹事授以李阳冰《城隍庙碑》，昼夜习之，三月不能成字。忽患痫，医者诊之，脉无病，而手足厥冷，目瞠视，鼻微有息而已。如是者七日，忽中夜跃起，濡墨作篆，书乾卦象毕，不胜饿而寝。翼早，詹事来视病，尚未寤，见案上篆，大惊，呼问病状，答曰：「儿故无病，梦至石室，见唐巾老者指授篆法，七日夜作成，辄批抹，最後书乾卦象，老者曰：「可矣。」儿遂觉。追忆笔势，中夜作此幅。」詹事详询梦中所见，盖即少温也。时都中能作篆者，惟翁覃谿学士，闻是事，索所书，叹为神授，自是遂以篆名天下。

蒋山堂字不俗媚蒋山堂，初名泰，字阶平，後得古铜印文曰蒋仁，遂更今名，号山堂，别号吉罗居士、女牀山民、仁和布衣。居仁和艮山门外二里徐家桥，破屋数椽，仅蔽风雨，面目孤冷，罕与世接。书法绝不趋俗媚，彭绍升推为当代第一。阿林保官运使时，延之入署，偶为书苏诗，有「白发苍颜五十三」句，遂以病辞归。殁时，年适符其数。盖山堂生平固寡言笑，耽禅悦也。

刘文清书自成一家诸城刘文清书法，论者譬之以黄钟、大吕之音，清庙、明堂之器，推为一代书家之冠。盖以其融会历代诸大家书法而自成一家，所谓金声玉振，集羣圣之大成也。泗州杨文敬公士骧所藏文清真迹甚多。盖其自入词馆以迄登台阁，体格屡变，神妙莫测。其少年时为赵体，珠圆玉润，如美女簪花。中年以後，笔力雄健，局势堂皇。迨入台阁，则炫烂归於平淡，而臻炉火纯青之境矣。世之谈书法者，辄谓其肉多骨少，不知其书之佳妙，正在精华蕴蓄，劲气内敛，殆如浑然太极，包罗万有，人莫测其高深耳。

刘文清书有代笔文清平生书楹联常用紫毫笔，尤好用蜡笺、高丽笺。官尚书时，判诺，辄画十字，有司员仿为之，文清辄辨出，曰：「吾画不可伪也。」然文清有三姬，皆能代之，可乱真，外人不能辨。晚年多代笔，其但署名「石庵」二字，及用长脚石庵印者，皆代笔，瑛梦禅亦其一也。或曾见其与三姬人论书家信，指陈笔法甚悉。

庄然一终於书庄然一，名宝书。善八法，初取径於董香光诸名家，其後直窥晋人之室。游京师，就试北雍，依其从叔於大兴县署。每作一书，当时之善书钜公如刘文清、钱唐梁山舟侍讲同书，无不交口赞扬之，由是居都中数年，名日益盛。而数奇不偶，屡困场屋，喟然曰：「吾其终於书耶？」每当酒後耳热，操笔纵横，虽长条巨幅，俄顷之间淋漓殆遍，其抑郁不平之气悉寓於书，故崛强夭矫，无一平笔。人於醉中求之，累纸不吝，及醒，则虽一楹帖，亦靳不予人。

王梦楼书名播朝鲜王梦楼太守文治，书名绝大，闻於海外，朝鲜人尝以饼金易其字。当时有谚曰：「天下三梁，不及江南一王。」其随手所作行书，实饶天趣，自用己法，殊觉无味。然世人必以其己法为真本，以行书为贋作也。

陈匏庐书似董香光陈匏庐宗伯邦彦之书，得董香光神髓，故酷似之。自少至老，日有书课，临摹至千万本。人往往取其书，截去某人临数字，即以伪充香光书，售得善价，收藏家多不能辨。圣祖最喜香光字，遇外吏进呈之本有疑似者，辄沈吟曰：「其陈邦彦书耶？」高宗尝出内府香光真迹数十轴，於召见时询之曰：「其中孰为汝所书者？」匏庐审视良久，叩首谢，亦竟不能自辨也。

陈随贞书似董香光陈太史随贞，阳城人，文贞公廷敬犹子也。少年登科，入词馆。引疾归，辟别墅於县治东北二里许之青林沟。诗酒之外，游艺翰墨，以董香光为宗，每掷笔自观，叹为神似，辄署董款。後十余年，游京师，得一董帖，爱之至，购以五百金，以为此真董字之最佳者，详玩之，乃己所书也。

刁约山书摹颜柳慈谿刁戴高，号约山。善书，法颜、柳，结体劲正，腕力独健。索其代书者屦填户，约山因亦藉润笔资以佐药饵。然性狷介，不代显者署名。尝曰：「吾书，五尺童子望而识之，奈何为捉刀乎？」遇亲故有求，欣然应之，无吝色，虽大幅尺素，亦无不餍其所欲而去。

纪文达自谓涂鸦纪文达公博洽淹通，今世之刘原父、郑渔仲也。独不善书。即以书求者，亦不应。其书斋所设之砚，有匣，镌二诗於上去：「笔札怱怱总似忙，晦翁原自笑锺、王。老夫今已头如雪，恕我涂鸦亦未妨。」「虽云老眼尚无花，其奈疏慵日有加。寄语清河张彦远，此翁原不入书家。」

成亲王善书法成亲王永瑆，为高宗第十一子。善书法，幼时握笔，即波磔成文。尝有康熙时某太监，言其师少时犹及见董香光握笔，惟以前三指握管，悬管书之，王故推广其语，作拨镫法，名重一时。高宗特命刊其帖序，行诸海内以荣之。仁宗尝勅王集生平所书各帖上石，赐名诒晋斋，王因自号诒晋斋主人。又所书宫扇十三行小楷尤精，妙入能品。

假成亲王书宣城梅某，秋闱下第，以王文简铭砚及成亲王临《争坐位论》一册，售二十金於某，乃为桂香东所见，携以示王。王大惊，为跋於後，凡千余言，有云：「此册之妙，胜我十倍。使我再写十年，未必能及。乃仍假我名，惭不可忍。」

王惕甫曹墨琴以书见称苏州自明季以来，书家用笔，皆以轻秀俊逸见长。至王惕甫广文芑孙，始以遒厚浑古矫之，遂为三百年所未有，虽退谷、义门，犹当让出一头，何况余子。其妇曹墨琴夫人之书，则气静神闲，娟秀在骨，应推本朝闺阁第一。此卷前段，王书杂帖诗十二首，行楷相间，款题「癸丑四月浴佛节前一日，会试榜发下第，明日复入宫馆，食讫而散，归休家寓，客亦不至，辄书旧作数首，奉寄稼园先生正之。惕甫王芑孙」。後段曹夫人小楷，书《蜀江春日文君濯锦赋》一篇，款题「乾隆癸丑新正十日，书於京师寓馆之写韵轩。墨琴女史曹贞秀」。纸尾有惕甫跋云：「愚夫妇性皆好书，皆不自意以书见称，遂有古人学书费纸之患。长安中求纸，都不中书，每一临池，动成苦恼。近闻吾老友稼园先生自以新意制纸，浆硾得法，与笔墨相宜。宋诸公多讲治此事，若欧阳公、黄山谷、二蔡、二米，无不能书，盖必识书之利病而後识纸之精粗，则以稼圃而治纸，固宜与碌碌者异也。偶寄此卷，附言其後，俾知愚夫妇方拮据破砚劣豪之下，庶几他日干当人北来，且不惜数番之惠耳。癸丑五月二日，芑孙附识。」

顾湘舟有三姬人能书钱警石尝於武林之吴山，遇吴门顾湘舟文学沅，知其收藏旧籍及金石文字，甲於三吴，剧谈久之。既而过访寓斋，以其姬人绿卿、素君、紫娟合书团扇见赠，属题《绣余读书图》，率成三绝句，诗云：「东吴顾文学，卅载旧知名。阅肆得相遇，高谈四座惊。」「赠我白团扇，丹青一一工。腐儒无艳福，也幸拂清风。」「南面百城拥，豪於列屋居。岂知读画後，分校数行书。」

蒋湘帆论学书蒋湘帆，名衡，金坛人。善书，为大瓢山人杨宾弟子，後改名振生。尝云：「学书者不能为人宗祖，亦当与古人为弟昆，何至为人子孙，甚至甘同奴仆。」

蒋湘帆写十三经雍正丁未，蒋湘帆书《法华经》成，以眎王吏部雨　澍。王曰：「儒者写释氏书，不足道，无已，书十三经乎？」蒋颔之。客有笑其为王所愚者，不顾也。於是涓吉张筵，祀先圣，饮客称庆，先其所难。五年而《左传》成；又五年，群经次第毕成。其书《左传》，始於家，卒业於曲阜，书《礼记》，在山东。书《尚书》，在无锡，余皆在扬州之琼花观。初，蒋以恩贡除英山县训导，以写经故，力辞，不赴。会有乾隆丙辰宏博科之荐，制府将徵举之，又固辞。至是始就，凡十二年，实戊午也。小玲珑山馆主人马秋玉兮出白金三千，为之装潢，成三百册，五十函。己未八月，由河督高文良公斌进呈，奉旨，授国子监正衔，将议交武英殿刊刻，会有沮之者，乃止。庚戌，高宗以其年近七十也，念其尊经之功，刊其书於太学。乙卯春，告成。

历代之校刊石经，固亦班班可考也。汉灵帝诏蔡邕等校刊石经，始於熹平乙卯，竟於光和癸亥。魏正始朝所刻石经，与之并列。初毁於拓跋魏冯熙之取造寺塔，再毁於北齐神武之迁邺沈於河，三毁於隋迁至长安以造宫室。至唐初，汉、魏石经皆略尽。晋太康中石经，裴秀所书也。唐石经，以《月令》为《礼记》首篇者，玄宗天宝时所刻也。始於太和，成於开成，文宗所刻也。後蜀孟昶石经始於昶广政，未毕，而蜀亡。《春秋》三传，至宋仁宗皇佑己丑始成，而统名为蜀石经。北宋石经，仁宗嘉佑辛丑章友直等书也。南宋石经，高宗书也。《明一统志》载燕城南石经碑二，金所刻也。各朝石经皆堙没，开成後，蜀犹有存者，复不全，至是而灿然具备矣。

梁山舟书名播中外梁山舟学士书法名播中外，论者谓刘文清朴而少姿，王梦楼艳而无骨，翁覃溪临摹三唐，面目仅存，汪时斋谨守家风，典型犹在。惟梁兼数人之长，出入苏、米，笔力纵横，如天马行空，汪文端、张文敏後一人而已。

梁性孤僻，作书喜用许虚白纸，夏岐山、潘岳南笔，刻石必陈云杓、陈如冈、冯鸣和。及虚白纸盛行，冯、潘、夏、陈因以致富。

时日本国有王子好书，介舶商求梁评定。琉球生自太学归国，踵门丐书一纸，曰：「持是以复国王耳。」

梁手写《文选》十六小册，有嘉庆丙子自跋云：「始壬申至丙子。」盖五年毕事。全书无一字草率，有误者，则朱书其旁。

梁山舟书无代笔古之名书家，皆有代笔，苏子瞻代笔为高述，赵松雪代笔为郭天锡，董香光代笔为吴楚侯。梁山舟书名甚着而无代笔，惟汤昼人庶常锡蕃、沈友三明经益颇肖其书，其为人作字，尝署梁名，非代笔也。

戴延仲书学钱献之嘉定戴听鸿，名延仲。能学钱献之书法，以贋乱真，人莫能辨。吴县江沅偶见篆书一幅，署钱坫名，曰：「笔力逼真，惟中有一字假借不合，十兰不应有此误也。」徐访之，知为延仲贋作，乃招之往，曰：「以君笔力，不患不传，何必假名前人？但作隶须通六书。」以段氏《说文》授之，学益进，时称活钱坫。延仲，嘉、道间人，居安亭。

邓石如习书之勤邓完伯，字石如，怀宁集贤关人。少产乡僻，眇所闻见，顾独好刻石，仿汉人印篆，甚工。弱冠孤露，即以刻石游四方，辗转至寿州。时亳人梁巘主讲寿春书院，以工李邕书名天下。石如为院中诸生刻印，又以小篆书诸生之箑，梁见之，叹曰：「此子未谙古法耳。其笔势浑鸷，余所不能。充其才力，可以輘轹数百年钜公矣。」因为其治装，致之江宁举人梅鏐。鏐为文穆公季子。文穆虽贫宦，然梅氏自北宋时即为江左甲族，闻人十数，弆藏至富。文穆又受圣祖殊遇，得秘府异珍尤多，盖秦、汉以来金石善本咸备焉。

石如既至，鏐为尽出所藏，复为具衣食楮墨之费，乃得纵观，推索其意，明雅俗之分。乃好石鼓文、李斯《峄山碑》、泰山刻石、《汉开母石阙》、《炖煌太守碑》、《苏建国山》及《皇象天发神谶碑》、李阳冰《城隍庙碑》、《三坟记》，每种临摹各百本。又苦篆体不备，手写《说文解字》二十本，半年而毕。复旁搜三代钟鼎及秦、汉瓦当、碑额，以纵其势，博其趣。每日昧爽起，研墨盈盘，至夜分，尽墨，乃就寝，寒暑不辍。五年，篆书成，乃学汉分，临《史晨前後碑》、《华山碑》、《白石》、《神君》、《张迁》、《潘校官》、《孔羡》、《受禅》、《大飨》各五十本。三年，分书成。

某岁，石如至歙，鬻篆於贾肆。张皋文编修方客授修撰金榜家，编修邃篆学，见石如书，归语修撰曰：「今日得见上蔡真迹。」修撰惊问，语以故，遂冒雨偕诣访石如於荒寺，修撰即备礼延之。金氏家庙甚壮丽，其楹皆贞石，而刻楹及悬额，修撰精心写作，盖百易而後定，谓莫能加於此也。及见石如书，即鸠匠斵其额。石楹既竖，不便磨冶，架屋而卧楹，请石如书之。刻成，乃重建。其倾服至此。石如既交编修、修撰，遂辗转与曹文敏公、刘文清公、上海陆耳山副宪、镇洋毕秋帆尚书周旋奉手，而绝艺传矣。

石如篆法以二李为宗，而纵横阖辟之妙，则得之史籀，稍参隶意，杀锋以取劲折，故字体微方，与秦、汉瓦当、额文为尤近。其分书，则遒丽淳质，变化不可方物，结体极严整，而浑融无迹，盖约《峄山》、《国山》之法而为之。故尝自谓：「吾篆未及阳冰，而分不减梁鹄。」其移篆分以作今隶，与《瘗鹤铭》、《梁侍中石阙》同法。草书虽纵逸不及晋人，而笔致蕴藉，无五季以来俗气。论者谓其书笔笔尚力，到底一丝不懈，迟重拙三字足以尽之。石如以授包慎伯，慎伯以授合肥沈用熙。用熙，老明经也。家贫，鬻书供晨夕，人争宝之。年时自署春联，甫黏门，辄为人揭去。年六十三卒，时嘉庆乙丑也。

张叔未工篆隶嘉兴张叔未，名廷济。精赏鉴，工篆隶。求书者踵接，然润例甚苛，扇对每件须银若干，如署款须称大人者，必另加银若干。有友某，富而吝，偶持联乞书，未加署款之润，张遂不署大人。道光辛巳，张至杭州，独游西湖，至灵隐，憩於春淙亭，有樵叟荷薪而过，弛担小坐，睨张而笑曰：「先生，吾尝游禾，於烟雨楼识先生，不图遇於此。敝庐不远，盍一过我乎？」张谛之审，悟为李竹荪，盖昔尝客授禾中，今隐於樵者。因偕往，留饮，为书联赠之。又尝寓西埏酒肆，其姬之母家也。後又移寓饼店中翟氏别业。有句云：「不妨司马当罏客，来寓公羊卖饼家。」殊工切。张眉长寸余，莹然釆泽，因自号眉寿老人。

高爽泉习书之勤钱塘高垲，号爽泉。工行草，尤精小楷，树骨於率更、河南，取姿於吴兴。尝言小时学书，值严寒，手指冻硬，衣袖重沓，尤极猛进，每置杯水於腕上，欲使笔势无欹侧，异日便於驾轻就熟暑，夜畏蟁，以两瓮纳足，是亦可见其勤也。性敏捷，善谐笑。当握管时，虽对客酬应，旁坐諠哄，神意闲暇，纚纚落纸，累千百言，罔有譌脱，观者皆叹其神妙。

徐柳臣书为徐派道光时虽有外患，而犹粉饰太平，官场之贺禀、贺启皆骈俪绝工。蓄善书少年一二十辈，时尚楷书，所谓欧底赵面者，皆华实挺秀，十数人如出一手。每有长函，则分手缮写，刻许已就，合之，不知为众人所书也。即起草，亦引红格，预扣字数，方易分缮。其尤精者，虽奏摺亦可直写，不用衬格，且立而写之，不必坐也。

欧底赵面之字，风靡一时，翰苑中人争相摹习。龙南徐柳臣廉访思庄尤为此中能手，馆选後。留都供职，与何子贞辈游，学益进。盖廉访之书法，不仅拘拘於欧底赵面，其初以善写柳帖名，通籍後，又参以右军、襄阳各体，而独具匠心，运之以神，久之，遂自成一家，都人士目为徐派。湘乡曾文正公倾倒不置，至欲其子惠敏公纪泽专习徐派。时连平颜氏、新建勒、梅、夏诸氏，或绾清要，或掌封圻，亦争相仿傚，各以徐派书法教子弟，於是柳臣之书乃大着於时，人得一缣，争宝贵之。

晚年，柳臣罢官归，筑室南昌之西山，日以读书临池为消遣。三子叔勤观察德度克承家学，守潮州日，应潮人请，为某寺书东坡《赤壁赋》一篇勒诸石。其弟幼珊鹾尹萼工琴，善镌刻，於书法尤致力，行草宗王、赵。萼子筠畦司马德启亦工书，楷法清丽妍媚，逼近松雪，有时几可混真焉。

曹葛民能作篆隶曹葛民，名籀，仁和人，能文之书贾也，所着有《籀书》及《春秋钻燧》。如张仲甫中翰应昌、魏滋伯广文谦升、龚定庵礼部自珍辈，皆与之往还。其诗笺书法甚劣，然能作篆隶。晚年狂跅，作《三元通考》，斥当道，几被掎摭。有人为之缓颊，令毁其版，遂以疯病告免。

潘孺初悬腕写小楷文昌潘孺初，名存。以咸丰辛亥举人官户部，湛冥不与世接，於学无所不窥，得其一艺，皆足名家。每日作书，随手涂抹，弃之纸篓。尝临《九成宫》，直逼真迹。写小楷，亦悬腕，以三指撮笔端。年五十余，无子，其友买一妾赠之，生一子。及谢病归里，主讲书院。没後，其弟子就书院隙地为祠祀之。年七十五六卒。

张忠武写虎字张忠武公国梁，初名嘉祥。年十五，贾广西，为官所捕，亡命为盗。然与羣盗异，桂人为之语曰：「济弱锄强张嘉祥。」粤寇洪秀全起事金田，乃率其徒投之。张虽武夫，生平喜写虎字，大径丈，中一直墨半枯，屹然如铁柱，善书者辄叹为不及。及降於向忠武公荣部下，向倚之如左右手。一日，问其在寇中善擘窠书大虎字，有之否？张则曰：「孩子弄笔，不足言字。」向出纸砚与书，张解衣盘礡，泼墨淋漓，顷刻成十余幅。

作书用大拇指第四指钱塘徐辛斋理问孝酉娴书法，初学欧，继以大拇指习小楷。久之，则以第四指悬腕，学晋人书，颇有声於道、咸间。张婉紃书似李北海道、咸间，阳湖有工书之女士张婉紃名纶英者，皋文犹女，翰风女也。其书神似李北海。年七十余，尚能为人作书。会稽赵之谦常师事之，犹王羲之之於衞夫人也。私淑之者，有光绪末叶之钱塘处女徐新华。新华，字彤芬，能文善画，惜早卒。

和蔼人论执笔写字必先讲执笔，未有不善执笔而善书者。和蔼人书名重一时，尝论执笔之法，其《执笔管见》云：「大字运肘，小字运腕。脉门半仰，腕骨向案。大指上挺，食指下按。大食二指，双钩如环。何以灵活，笔在指尖。食指指尖，准头对定。名指小指，三指相并。中指内钩，名指外送。中指右钩，名小左送。管见如斯，是谓笔正。」蔼人，名昶。

丁雨生字学苏黄丁雨生中丞日昌抚吴日，礼贤好士。春秋二祭，於文庙中执事诸生，一一询其号，记之於纸。翌日，各书一扇赠之，其字学苏、黄，为时所重。自是诸生踊跃，向给以轿马费而不来者，至此皆争先恐後矣。

朱研臣书自成一家钱塘朱大勋，字研臣，晚号厌尘道人。髫年喜临池，能作擘窠大字。其真书出入颜、柳，上追锺、王，直入晋人之室。又工篆隶，苍劲古拙，自成一家。日本、朝鲜人士之来华者，辄以得其一嫌一帛为荣。子景彝，字剑芝，能世其学，故会稽陶七彪郎中在宽《题道人造象》诗有「羡公有子继家声」之句。

孝钦后喜王文敏行楷书王文敏公懿荣受业於周梦白，为文皆翔实典雅，坚重密栗，专家或有不逮。工行楷书，尝云：「作一字须含十二意。」光绪甲午，大考，由三等改一等，入直南书房。尚方贴络所需，其章幅稍大者，孝钦后必降口敕曰：「令王懿荣书。」醇贤亲王栗主，特旨命缮写供奉。庚子之变，竟以身殉。流传翰墨，声价愈重。礼臣议谥，得谥文敏，雅称其为人矣。

吴芝瑛工八法桐城吴芝瑛，无锡廉惠卿郎中泉夫人也。父宝三，尝为山左县令。独生夫人，锺爱逾恒。工八法，为巾帼中所罕覩，因颇自矜重。其所书，曾为孝钦后所称赏。德宗书橅柳诚悬仁和王文勤公文韶尝见德宗朱批手蹟，谓帝笔法雄劲，规橅柳诚悬，与篆籀文相髣髴。惟不常落笔，故得之者珍异逾恒。德宗炽炭挥毫光绪庚子，德宗西狩时，於寝宫门外新立屏风，以朱笺亲书「戬谷」二字，黏於上。时砚冰久沍，命炽炭炙之，汤志尹等实侍於侧。

翁叔平书超逸常熟翁叔平相国同龢，书法不拘一格，为嘉、乾以後一人，说者谓相国生平，虽瓣香翁覃谿、钱南园，然晚年造诣，实远出覃谿、南园之上，论国朝书家，刘石庵外，当无其匹，非过论也。光绪戊戌以後，静居禅悦，无意求工，而超逸更甚，署款曰瓶居士，曰松禅，曰天放闲人。

张文襄书摹苏东坡张文襄书法东坡，其总两湖日，颇有以工书而被罗致者。於是汉阳江上，黄鹤矶边，干禄冒进之流，稍能执笔，无不规仿苏体，而苏字集刻，亦於其时称极盛矣。

黄慎之写经黄思永，字慎之，道光壬寅生於金陵。咸丰癸丑粤寇之役，全家死者三十八人，慎之与弟同缢庭树。粤寇兵至，救之，复苏，年仅十二，楷字已优美。遇某酋，亦黄姓，爱之，抚为己子。旋为乡人王星轩挈之入山，为寺僧写经，日惟稗饭一餐，粗硬如沙砾，而勤於所事，日夕不辍。他寺亦争延之，得传食不绝。山村士子，亦多就而问字，遂以乡塾教授为业。有某生以布袍为贽，至是而始曳长裾矣。乡居无书，辗转假钞，勤学不倦。年二十一，娶金氏女。女为名宿鳌孙女，幼即定婚，经乱散失，清苦艰贞，卒访得之。

邓壮节书势凝劲粤东邓壮节公世昌，以致远管驾官於光绪甲午中日之役，撞碎日军一舰，而致远亦沈，殉焉。或见其所书挂屏四幅，书势凝劲似其人。又尝以朱丝格作精楷四帧，字径二寸弱。

杨咏春工大小二篆杨沂孙，字咏春，号濠叟，光绪时之常熟人，由举人官凤阳府知府。工篆书，於大小二篆，融会贯通，自成一家。

杨见山工分书杨岘，字见山，归安人。光绪时，尝权松江知府。工分书，如褒斜道《石门颂》，名重一时。金石小学，皆极能事。

庄巢阿临欧最多武进庄氏用经术文学着称於时者，无虑数十辈，以书名者，然乙州倅宝书而後，巢阿大令凤威是也。同时与之并称者，则有心吉农部怡孙，顾派别逈殊。心吉天优於人，晚年橅《乙瑛》、《礼器》诸碑，变朴茂为姿媚，於汉法中自辟一径，独为时流所欢迎。巢阿导源虞、欧，笃信谨守，曾不隃越尺寸。相传幼时孤露不羁，为舅氏史士良兵备闭置书室中，尽出法书，朝夕临摹，而於率更书，习之尤勤，宵旦不辍，掌指为肿，盖困而学之者也。然其擘窠大书及题牓诸作，则又不缚规绳，游行自如，醇而後肆，成功则一。生平临欧最多，貌拙神完，苍润欲滴，字外出力中藏精，真得信本的髓者矣。

汪颂阁喜习宋体字宋体字者，流俗通用刻书之字体也。盖北宋时刊本，俱能书之士各随字体书之。元人刊书，盛仿赵松雪字体。明隆万时始有书工，专为写肤廓字样，谓之宋体，刻书者皆能写之。钱塘汪颂阁广文诒年少时颇有刻书之癖，尝於临摹法帖之暇，戏习宋体以自怡。

时慧宝书遒秀刚劲时慧宝，字智侬，为同、光间名伶小福第四子。能世其业，且善书，遒秀刚劲，不减张廉卿，其得力者为《龙藏寺》诸碑。

李静之临帖读帖李正华，字静之，武进人。初习欧阳率更书，即神似；继而习李北海书，心摹手追，凡数千过。讲中锋，虽振笔疾书，无欹斜不到之处，故能墨华四溢，成双钩形，而力透纸背，几於正反若一，盖由规矩而神明矣。

静之书名既着，里中少年有立书社者，延之为社长。於是毘陵字学，一时称最。然静之意不慊，曰：「此干禄书也。」乃去而进窥六朝，旁及篆隶，尤致力於北魏，如《张猛龙》、《敬使君》、《石门铭》、《郑文公》，每种临摹，多则千遍，少亦数十百过。倦则手一帖阅之，如读书然。寝馈其中者四十余年。晚岁犹日临帖数页，读帖一二种，曰：「吾惧吾手之易而滑也。」尤善擘窠大字，沈雄古劲，见者为之神王。

静之生平无他好，惟嗜饮，终日不醉。将临池，必饮酒。无日不临池，亦无日不饮酒也。微醺时作书，益淋漓酣畅，笔墨飞舞。其友庄苕甫见而叹曰：「观君作书，每心惊气窒，不知其笔之自何起，自何止也！」中年後病酒几死，因自号醉余生。其所用笔，均长锋，惟常州顾祺卿笔肆之老主人自制者为中程。

隆裕后草书隆裕后为承恩公桂祥女。桂祥父子未尝学问。隆裕侍孝钦后久，喜学草书。宣统初元时，以草法书擘窠扁联。延春阁，即其自署之斋名也。

况桂珊工小楷临桂况桂珊，字月芬，夔笙太守周颐之仲姊也。能诗，且工小楷，防欧阳率更，秀劲娟洁。曾手书《尔雅直音》全部，授夔笙读。後嫁同邑刑部主事黄俊熙，年二十四卒。

李梅盦善书临川李梅盦方伯瑞清以善书名於光、宣间，尝自言曰：「瑞清幼习训诂，钻研六书，考览鼎彝，喜其瑰伟，遂习大篆，随笔诘屈，未能婉通。长学两汉碑碣，差解平直。年二十六，习今隶，博综六朝。既乏师承，但凭意拟，笔性沉膇，心与手午。每临一碑，步趋恐失，桎梏於规矩，缚绁於毡墨，指爪摧折，忘其疲劳。光绪甲辰，看云黄山，观澜沧海，忽有所悟，未能覃思锐精以竟所学，每自叹也。而学士大夫四方人士，昧其丑拙，竞相请乞。学慙逸少而有老妪竹扇之求，名异子云而有百济维舟之丐，工愧官奴而有少年纱祴之夺，巧孙智永而有户限裹铁之劳，缣绢充几，帛素衍箧。余性复疏嬾，筋驽肉锾，官书填委，终日视事，堆案稽滞，动延岁月。偶然作书，每失先後，率尔落笔，时有巧拙。而人往往以先後为厚薄，以巧拙量爱憎，因艺术之细事，启邱山之疵衅，果何为耶？且书者舒也，安事迫促。而索书者急於索责，每春秋佳日，野老牧童，犹得眺望逍遥，移情赏心，而余独拘絷一室之中，并足鳍植，状如断菑，衿裒皆皁，唇齿濡墨，腕脱研穿，不得栖豪，犹不得偿。人生如白驹过隙耳，何自苦如此！与其兴怨，不如息身，岂若博稽乎六艺，寻究乎百氏乎。余友欧阳君重，慷慨丈夫也，尝云：「为人莫学书，学书诚无益，拙无损於己，善徒为人役。」余尝叹服以为至言。自欧美互市，航轨东合，顷岁以来，商战益烈，运筹用策，不出市廛，灭国争城，无烦弓矢，是以大贾贵於王侯，卿相贱同厕役，尊富卑贫，五洲通例。若夫贫困不厌糟糠而高语仁义，诚足羞也。昔范蠡智士，治生於陶，子赣大贤，鬻财齐鲁，心窃慕之。语云：「长褏善舞，多财善贾。」余拙於为宦，岁俸所入，仅足自活。鬬智争时，诚非所能，卖书力作，傥亦末业，比之洒削马医，或毋慙焉，犹贤乎掘冢博戏云尔。宣统辛亥秋，瑞清既北鬻书京师，时皖、湘皆大饥，所得赀，尽散以拯饥者。其冬十一月，避乱沪上，改黄冠为道士矣，愿弃人间事，从赤松子游。家中人强留之，莫得去。瑞清三世皆为官，今闲居，贫至不能给朝暮。家中老弱，几五十人，莫肯学辟谷者，尽仰而食。故人或哀矜而存恤之，然亦何可长，又安可累友朋。欲为贾，苦无赀，欲为农，家无半亩地，力又不任也。不得已，仍鬻书作业。然不能追时好以取世资，又不欲贱贾以趋利。世有真爱瑞清书者，将不爱其金，请如其直以偿。」

曾季子书有晋人风衡阳曾季子，名熙，湘人所称子缉先生者也。美须髯，晚自号农髯。尝与李梅盦方伯同官京师，同学书。梅盦喜学鼎彝、《汉中》、《石门》诸刻，《刘平国》、《裴岑》、《张迁》、《礼器》、《郑道昭》、《爨龙颜》之属，自号北宗。季子则学石鼓文、《夏承》、《华山》、《史晨》、太傅、右军、大令，尤好《鹤铭》、《般若》，自号南宗以相敌。梅盦於时贤书无所可否，独好季子书，以为有晋人风。季子亦独喜梅盦书。每作书，各出相示，议论以为笑乐。

藏人写字先起草藏人之普通书法，於日用记簿，纯系唐古忒正文。写字先起草，用尺余木板，宽仅二三寸，裹以薄纸，右手执板，以骨针沾苏油作书，而後用贝叶置於膝，改用毛笔竹签，蘸墨汁横书之，瞬息可百字。梵字常用木笔蘸墨书之，故少笔锋。番人於两种字体，均能解识，或如欧文之大小草同声异形欤？墨壶为瓷质或玻璃质，番名纳门司里。笔曰西鲁克，纸曰申各拉。

世祖精绘事世祖喜绘臣工之像，尝幸关中，一日，有中书盛际斯趋而过，呼使前跪，熟视之，取笔画其像，面如钱大，须眉毕肖，以示诸臣，咸叹天笔之工。际斯拜伏乞赐，笑而不许，焚之。

京师慈仁寺，藏有世祖御画渡水牛，乃於赫蹏纸用指上螺纹印成之，意态生动。又风竹一幅，上有「广运之宝」，王文简公士桢、宋牧仲尚书荦均及见之。

康熙丁未上元夜，文简於礼部尚书王崇简邸中之青箱堂，见有世祖御笔山水小幅，写林峦向背、水石明晦之状，谓为真能得宋、元人三昧者。

弘仁山水师云林弘仁，字渐江，休宁人。俗姓江，名韬，字六奇，明诸生。世祖定鼎，明亡，遂为僧。工诗文，山水师倪云林。新安画家多清閟法，盖渐江导之先路也。没後，其友於其墓种梅数百本，因称之为梅花古衲。

武风子以火绘竹武风子者，武定州人，名恬，先世以军功官於衞。凡游艺杂技，过目即知之。滇中产细竹，坚实可为箸，武以火绘其上，作禽鱼、花鸟、山水、人物、城郭、楼阁，精夺鬼工。人奇之，每得其双筹，争以钱数百购之。於是武之戚友，因以为利，而武顾未尝自售也，颇自矜重，一箸成，辄把翫不释，或醉後痛哭，悉焚之，醒复悔，悔而复作。然不轻与人，好事者每瞷其谋醉时，置酒招之。造必尽欢，酒酣，以火与箸，杂陈於前而不言。武攘臂起，顷刻完数十箸，挥手不顾也。或於酒中以箸相属，则怒拂衣出，终身不与之见。或遇贫士及释道者流，告以困穷，辄忻然为之，虽累百不倦。於是滇之士夫或相馈遗，皆以武箸为重。王公大人游於滇者，不得武箸，即不光。

武固落落儒生耳，未尝以风子名。顺治丁亥，流贼自蜀败奔，假号於滇，滇士民慴於威，波靡以从，武独匿深箐不出。贼於民间，见其箸而异之，遍召不得，因悬赏索之。或告曰：「曷出以图富贵？」武大笑曰：「我岂作奇技淫巧以悦贼者耶？」侦者闻於贼，系以来，至则白眼仰天，喑无一语。贼命作箸，列金帛於前，设醇醪於右以诱之，不应。陈刀锯以恐之，亦不应。贼怒，挥斩之，缚至市曹，而神色自如，终无一语。时贼酋有侍侧者，曰：「腐鼠何足膏斧钺，曷纵之，徐徐当自逞其技也。」释之。而武自此病矣。披发佯狂，垢形秽面，日歌哭行市中，夜逐犬豕与处，人遂呼之为武风子。

官兵入滇，风子病少瘥，亦稍稍为人作箸以谋醉，人重之逾常时。安定守某者，受贵人属，召为之，不应，守怒，挞之於庭，血流体溃，终不应。自此风子之踪迹无定矣，或祠庙，或市肆，往必数日留，留必作数十箸以谋醉，然出入无时，於是其箸可得而不可得矣。

有见其箸作凌烟阁功臣图者，箸粗仅及绳，而旌旗、铠仗、侍从、衞列无不毕具，至褒公、鄂公，英姿毛发，道子传神，莫或过之。其画细如丝，深绀色，入竹分余如镂。其作箸时，削炭如笔数十，置烈火中，酒满壶於旁。及炭末红若锥，左执箸，右执炭，簌簌有声，如蚕食叶，快若风雨，且饮且作，壶乾即止，益之，复作。饮不用杯杓，以口就壶。不择酒，期醉。醉则伏火而卧，或哭或歌，或说《论语》经书，多奇解。及醒而问之，则作呓语以对。或方作时，酒未尽，忽不知其所往。逾数十日，或数月，复来，复卒成之。其状貌如中年，近六十余，拜揖跪起悉如常，惟与之语，则风子矣。所绘故事，多稗官杂剧。有规以不雅驯者，笑而不答，亦终不易。或曰：「非病风者也，狂人也。」或曰：「其有道者欤？不然，何富贵不淫，威武不屈耶？」

陈老莲善画陈老莲善画，及中年，辄纵酒狎妓以自放。客有求画者，罄折至恭，弗与，及酒边召妓，辄自索笔墨，虽小夫穉子，徵索无弗应。

吴梅村画山水太仓吴梅村祭酒伟业，曾为莆田余澹心怀作山水立帧，极萧疏澹远之致，并题《菩萨蛮》词一阕，下署庚寅重九前五日。庚寅为顺治七年，不着年号，殆与渊明仅书甲子之意相仿。此帧初为钱塘徐印香舍人恩绶所藏，光绪初，张子虞观察预为舍人先德辛斋理问作家传，以此酬之，遂入子虞手矣。

黄鼎画离奇俶诡国初，常熟多画师，有黄鼎者，足迹半天下，在秦、蜀尤久，所作多离奇俶诡，为古人屐齿所不到，然亦坐是多病败。同里王石谷翬稍後起，陶铸董巨，含跨关李，名遂出鼎右。识者谓譬诸诗家，鼎其青莲而翬则少陵也。

顾樵水能诗画吴江顾樵水孝廉樵诗篇秀绝，画亦为能品。尝作《秋林图》赠吴梅村，吴叹曰：「对此尺幅，使人幽思顿生。」

张闲鹤画兰张闲鹤性简傲，嗜饮，少进辄醉，醉辄喜画兰，勃勃有生气。陆子黄尝得所画兰，悬之斋壁，忽发香满室。陆异之，因额其处曰「兰堂」。张，名道岸，湖州人，苕南四隐之一也。

苏遗民画帝释诸天像苏泽民，初名霖，更名遯，字遗民，华亭人。王胜时澐曰：「遗民为人奇狷，善画帝释诸天像，得吴道子笔意。间写山水，成即毁之，人莫测其意。」後以穷困死。

杨芝画人物仙佛鬼判杨芝，钱塘人。善画人物、仙佛、鬼判，雄健纵恣，不假思索，援笔立成，特长於寻丈大体，愈大愈妙。西湖天竺寺壁观世音像，其手笔也，惜不戒於火。芝尝自言曰：「安得三十丈大壁，磨墨一缸，以田家除场大帚蘸之，乘快马以扫数笔，庶几手臂方舒而心胸以畅也。」第不善作小幅，故流传绝少。

汪无瑞日画数十幅汪之瑞，字无瑞，休宁人。豪迈自喜，土苴轩冕，有示石一世之概。善山水，以悬肘中锋，运渴笔焦墨，多皮，荷叶等皴。爱作背面山，酒酣兴发，落笔如风雨骤至，终日可画数十幅。兴尽僵卧，或屡日不起。非其人，望望然去之，虽多金，不屑也。

王子杓数日画一幅王子杓，名国　，山阴人。旅京师，食贫。画人物，甚工，然非数日不能竟一幅。人劝其苟且应酬，子杓曰：「宁贫耳，不欲以率笔败吾名。」人有以多赀求其昼者，竟岁始成，成则又质之贷钱家，非後有以重赀索其昼者，前昼弗得也。

项孔彰画空坛秀水项圣谟，子京孙也，字孔彰，号易庵，又号胥山樵。善画，初学文衡山，後扩於宋而取韵於元，其花草、松竹、木石尤精妙。客有以酒饷之者，越数日，索其坛，已为游兵所击。孔彰遂画一空坛偿之，中作桃柳两三枝，或斜倚，或倒垂，丰姿婉约，绰有余妍，上题五言长古以纪之。

邱天民画虎邱天民，字独醒，曲江诸生。工画翎毛，枯木、野仙、人物，皆用臃肿怪笔。尤善画虎。尝结屋深山，观生虎形状，得其神，亟返舍，取笔，就粉壁图之。犬一见，皆惊仆，为之遗矢。又尝於灯下伏地作虎跳跃状，取影图之，如活虎。

高望公月下作画高俨，字望公，新会人。博学，工诗、画、草书，时称三绝。尚之信入粤，闻其名，屡辟不就。以礼帛求画者踵相接，意稍不合，即麾去。暮年画益精，能於月下作画，视白昼所作为尤工。

顾野渔以惫纸作画钱塘顾知，号野渔。目近视，不好游，与山水绝远，而粗枝乱石，正自秀媚，悬之中堂，宜於十尺外观之。尝曰：「直待野渔五指不能作画时，画价自压伦辈。」或问故，则曰：「予袖画投人，人故轻之。」又见貌弱寡威仪，好作寒语，且牢骚性成，故其画狂放不矩，多於惫纸作之。

圣祖与唐岱论画法圣祖多才多艺，尝於几暇作画，赐廷臣，海内旧家尚有宝守之者。时满洲参领唐岱，号静岩，工山水，尝召入内廷，论画法，因御赐画状元。

画有四王王烟客太常时敏，为一代画苑开山，四方工画者，得其指授，无不知名。廉州太守监，字元照，亦善山水，摹古尤精。及太常孙麓台少司农原祁以画侍直内廷，法大痴浅绦，尤为独绝，人称「太仓三王」。太常又与常熟王翬石谷号为「四王」。石谷亦太常弟子，太常目为画圣。王石谷画山水王石谷，别号耕烟。童时无嗜好，常引荻画壁作山水，即生动。王元照过虞山，於壁见小幅，喜甚，问谁作，知为王氏子，年甫冠也。归语王烟客，具舟迎之，馆於西田，尽出唐以後名画，俾坐卧游泳其中，尽得古人秘奥，而以灵心运之，垂二十年，遂成大家。先是，馆西田时，仿古神品，元照推服，曰：「此非吾弟子也，三百年来，罕觏此人矣。」而一时耆宿，若钱牧斋、吴梅村、周栎园、王文简、宋牧仲辈，争作诗古文张之，推为大家，无异词。诏徵石谷，以布衣供奉内廷。尝绘《南巡图》，能手骈集，咸逡巡莫敢下笔。石谷至，口讲指画，凡山川形势，六飞七萃、诸大小臣工与夫老幼男妇之顒顒望幸者，咫尺千里，如印泥聚米。众遵守分绘，而己总其成。图成，上览之称善，欲授官，以不能任职辞。出都日，公卿祖饯，多赋诗赠行。

石谷所缋《毘陵秋兴图》，乃与笪江上舣舟河畔，对景含毫，穷累日力而後成。霜枫红叶，绚烂如霞，间以丛筱枯搓，互相掩映。恽南田见之，谓为艺苑增不朽胜事。

石谷笃孝友，慎交游，尤敦风义。元照、烟客先後化去，岁必省其墓。乞画者必择人而与，否则巧取豪夺不能得。晚岁烟云供养外，吟风弄月终其身。康熙丁酉卒，年八十有六。

祝玉成牙画康熙初，杭州有祝玉成号培之者，年八十余，画事入微。尝於牙牌施绘事，牌长一寸五分，阔一寸，一面画虬髯下海，其中虬髯公李靖、红拂、虬髯公夫人、奴十人、婢十人、箱笼二十，楚楚排列，须眉毕具。上写曲一出，笔画分明。一面画二十小儿，种种游戏悉备，中有一小儿放风筝，其线若有数十丈之势，高空纸鸢亦可辨焉，然笔墨所占，特十之三四耳。

顾雪坡徐铁山画竹马顾雪坡、徐铁山与王石谷同画山水，後石谷从王烟客、王元照游，得见宋、元真蹟，画法日进。雪坡、铁山度不能胜，遂一去而画竹，一去而画马。两人所造，亦臻绝诣，前人自命不凡，耻居第二手，不独恽寿平也。

毘陵恽氏多画师画家之四王，三太仓，一常熟，非出自一族也。毘陵恽氏，则以一族而多画。寿平名格，取法於本初。本初，字道生，更名向，号香山老人，明崇祯时之孝廉方正，善画，入宋、元作者之室。其羣从子孙多工画。馨生，字德彦，工山水、花卉。标，字枢亭，工花卉、禽鱼。源濬，字哲长，号铁萧老人；源景，字希述，亦竝以画称。源濬妹，为无锡邹小山尚书一桂妻，山水平远，风韵天然。小山以绘事直内廷，人谓其得力於门为阁也。源濬女裹娥，字纫兰，善花果。锺嶐女冰，颇着称於时。洎三门　为秀外，凡得五人，世因称之为「五恽」。

恽寿平为南田三绝恽格，字寿平，晚号南田老人。少时流离琐尾，当十余岁时，随父逊庵崎岖闽、浙间，而相失，为某军帅所获。帅爱其聪颖，欲子之，逊庵侦知南田在某所，属杭州灵隐寺僧善言诱接，谓此子慧根极深，惜福薄寿促，宜令出家，即日祝发留寺中。帅妻故佞佛，泣而去。及长，以父兄尝仕明，不应举，惟攻古文词。其於画，天性也。山水学王蒙。既与常熟王翬交，曰：「君独步矣，吾不为第二手也。」遂兼用徐熙、黄荃法，作花鸟，自为题识书之，世称「南田三绝」。商邱宋尚书荦尝语人曰：「南田画，吾暗中摸索即能辨之。世多贋作，其至处必不可贋也。」尝有人见其白描山水数幅，款书恽格，幅题小诗，轻圆妙润，乃早年笔也。

寿平性落拓，遇知己，或匝月为之点染，非其人，视百金犹土芥，不市一花片也。所居瓯香馆，与倡酬者，皆一时名士。

高且园指画指头画，始於明，至汉军高且园侍郎其佩而穷极其妙，花木、鸟兽、人物、山水，奇情异趣，信手而得。其述画诗云：「吾画以吾手，甲肉掌背俱。手落尚无物，物成手却无。人甫具两睫，便见双瞳珠。情性本万殊，所事因相符。贵之料弗慕，贱之宁受呼。易老在用智，不老缘其愚。於我画可见，非我手可摹。」

且园初亦以笔画，苦於酬应，乃改而为指画，自名之曰指头生活。曾於巨帧作海水图，骇波立浪，雄壮若有冲激声，上空半尺许，写两飞鹤，远望之，宛如海角天涯也。

李西池画山水李西池，名华国，康熙初之武探花也。既及第，即引疾归。工山水，名於时，殆所谓将军不好武者耶？

黑寿画山水满洲黑寿高尚不仕，乐与江、浙文士游，有「满洲高士」之称。善画山水，学董文敏。

毛西河画竹梅毛西河《看竹图》，为疏竹数竿，随风欲动，一科头宽袍者，手执团扇对坐，神气奕奕。西河自题诗云：「长向吴中拟卜隣，王家楼子竹溪滨。练裙葛带寻常见，错认平原是绣人。」施愚山题云：「篔簹谷口远难寻，槛外森森自一林。名有笛材谁解取，为君清夜作龙吟。」倪灿题云：「十年归梦寄西风，长水溪边学钓翁。觅得篔簹千万亩，携将书卷过江东。」尤西堂题云：「林子原饶林下风，夏生妙画兴相同。朅来携向长安道，吹破红尘十丈空。」僧大汕所题为词，调寄《一斛珠》云：「冰绡霞縠，图来腻粉如堪掬。湘皐一片浮烟绿。抗首清流，髣髴瞻淇澳。」西河文章，世人皆知，画则流传绝少。工画梅，尝为姚士重作梅，枝萼不多，而书味扑人眉宇。

禹之鼎画山水人物禹之鼎，字尚吉，兴化人。初为李氏青衣，公事毕，窃弄笔墨，主人教其专习绘事，遂入都，以画进。康熙时，授鸿胪寺序班，非其志也。归里，所制山水、人物，细碎处瘦而不纤，挥洒处浓而不浊，间有小品，亦精致可爱。

诸君简画且忘手杭之中城，稍东曰丰乐桥，桥稍东曰古橘园，宋之橘苑也。苑废久，种橘已尽，康熙时，惟有古银杏二株，盘输扶疏，殆即宋苑物。园有主，为诸君简。君简少好画，又学篆刻，模何震、陈琮，用刀时见古法，然不甚自贵爱，独深爱画。尝自称其父博学游艺，尤耆翰墨，与华亭董宗伯其昌、赵文学左为密交。自其为童子时，旁侍，观其用笔，挥写入妙。苍秀淡沲，董称最工，空蒙萧瑟，赵为之冠。董、赵分闲，互相放写，终不能自掩其真也。君简既好画，日取董、赵画及诸家所作玩之，久而融然，化裁臻微。毛元舒尝问君简曰：「君之画，法谁氏？」君简笑曰：「吾且忘吾手，安知谁法！」毛闻而惝然，不复知所问矣。

吴逸泉画有天机画之以气胜者豪健，或少浑融；以韵胜者秀逸，或欠沈着。若兼二者而有之，超轶古人矣，此惟吴楙能之。楙，字朝英，别字逸泉，居无锡闾江，工画，世无知之者。同邑王邦采一见，即为之延誉，自是遂大闻於时。尝与客泛舟笠泽湖，举首四望，则晴云晻霭，景象万千，久之，幻作丛竹状，枝叶纷披，扶疏偃盖，异之。遂呼酒大醉，命童子磨墨汁数升，泼墨作《夺云图》，顷刻数纸，淋漓尽态，一座皆惊赏。而逸泉亦自谓天机所到，直夺化工。正如右军《兰亭》，令他日重为之，终无以及也。

覆千为王麓台代笔僧覆千，俗家平湖，善山水。游京师，见知於圣祖，诏令师王麓台，遂为其代笔。後居万寿寺，御书「栖心树」三字以赐之。

周崑来画龙周璕，字崑来，江宁人，善丹青。康熙时，以画龙着名，洗染云雾，几至百徧。尝游武昌，以所画张於黄鹤楼，标其价曰银一百两。臬司某登楼见之，赏玩不置，曰：「诚须一百两。」崑来即卷而赠之。曰：「某非必欲得百金也，聊以觇世眼耳。公能识之，是某之知己也，当为知己赠。」由是遂知名。

严荪友精画凤无锡严荪友官允绳孙之《秋水集》诗文，与朱竹垞、潘次耕辈齐名。书法亦入晋、唐之室。善绘山水、仙佛、花木、虫鱼，靡不曲肖。尤精画凤，翔舞竦峙，五色射目，观者叹美，以为古画家所无。王秋山&#63150；工凡手&#63151；画五秋山工&#63150；工凡手&#63151；画，凡人物、楼台、山水、花木，皆能於纸上用指甲及细针&#63150；工凡手&#63151；出，设色浓淡，布境浅深，悉取法於古名画也。&#63150；工凡手&#63151；，音拱。

焦秉贞仿西洋画国人之得见西洋画，始於明末，盖义大利人利玛窦携有耶教之天主诸像以至也。其像为一妇人抱一小儿，神气圆满，彩色鲜丽。利尝曰：「华人仅能画阳面，故无凹凸。吾国兼画阴阳，故四面皆圆满也。」良以正面明而侧面暗，染暗处稍黑，斯正面明者，显而凸矣。焦秉贞得其意而变通之。秉贞，济宁人，官钦天监五官正，工画人物，其位置之自近而远，由大而小，不爽毫末，不知者辄疑为欧人所缋也。

吴渔山以西法画山水墨井道人吴渔山，与王石谷齐名，皆籍常熟，相友善。尝借石谷所橅大痴画不还，石谷遂与绝交。

渔山久奉耶教，尝曰：「年垂五十，学道於三巴，眠食第二层楼上，观海潮度日，忆五十年看云尘世，较此物外观潮，未觉今是昨非，亦不知海与世孰险孰危。索笔图出，具道眼者必有以教我。」

渔山尝再至欧罗巴，晚年作画，虽好用西法，画中时有云气，緜渺淩虚。然又尝曰：「我之画，不取形似，不落窠臼，谓之神逸。欧人全以阴阳向背形似窠臼上用功夫。即款识，我之题上，彼之识下，用笔亦不相同。」

解仲长善写真画解易，字仲长，武进马鞍墩人。工写真。好事者延致其家，辄相对，竟日清谈。亦喜饮，少饮辄醉，醉则蒙头卧，或绕屋行吟。积数日，忽大呼，趣具缣素，顷刻立就，出而悬之以示人。或且掩其半面，其亲知相识之过者，即能指其名也。仲长之言曰：「吾每见写真者必盛冠服，张拱庄坐，画者舌　也笔和墨，旁睨而髣髴焉。其索之愈工，去之愈远。吾则不然，接之謦欬以观其形，投之喜怒嬉戏以观其神，得之矣。然不敢耗气，吾倚如槁梧，植如橛株，非誉巧拙，不以摇其枢，神凝形释，与彼为一，然後纵吾笔而从之，以天合天，故其神全，宜画者之莫吾若也。」

华胥为龚蘅圃写僧装小影金匮华胥尝为仁和龚蘅圃御史翔麟写僧装小影，侍以双女，一拈花。一奉梵书，取《心经》色空二语，曰双是。戏题绝句云：「一双天女玉差肩，卑鉢罗花贝叶篇。若使香门尽如此，丁年侬亦愿逃禅。」

李复堂画笔工绝李复堂，名鱓，兴化人。康熙辛卯举人，供奉内廷，後为滕县令。画笔工绝，花鸟学林良，纵横驰骋，不拘绳墨，而多得天趣。尝作《五松图》，题云：「予以直者比之大臣，秃者比之名将，一侧一卧，似蛟似龙，蒲团之松，或仙或佛，爰作长歌纪之。」郑板桥诗云：「两革科名一贬官，萧萧华发镜中寒。回头痛哭仁皇帝，长把灵和柳色看。」即指复堂也。

朱涵斋指画副都统朱涵斋伦翰，康熙壬辰武进士。年四岁时，以煤涂壁，肖人鬼鸟兽状，见者惊诧。一日，攀煤车取煤，压伤右手中指。治痊，则此甲独厚而锐，有微凹，能容墨，遂以指代笔。韩蝶斋手散画资韩李思，号蝶斋，芷江人。貌丰伟，性肮脏，睥睨一切。尤嗜酒，无时不醉，衣履多质之酒家。长於画，泼墨作游龙，烟云拏攫满纸，具生动状。偶写山水、树石，则皴染工致，平远浓秀，各得其致。所得画资，率缘手散去。尝为僧写佛像，得钱三万。逾月，僧促之，辄碎其纸，典衣以偿僧钱。刘斐章画用西洋法刘璸，字斐章，衡阳人。画宗宋、元，山水、人物、翎毛、花卉，皆生气盎然。尝以西洋法为湖南巡抚王之枢作牙签万轴图，其签隆起，之枢时以手扪之。年七十，居山中，有尘外想。一日，与友人诀，无疾而逝。

阿尔稗画虎狮当大兵下江南时，都统谭泰曾射江宁太平门，洞其扉。後坐事诛。其孙阿尔稗，幼育溧阳史文靖公贻直家，精绘事，以画虎着名，赏鉴家宝之，以比僧繇之龙。又尝绘《西域贡狮图》。

身本画龙身本，钱塘人，因不知身所自出，故以身为姓，而名本。博雅工诗，善绘事，画龙尤奇，其染云，非一　年不可。李衞为浙闽总督时，招之，不见，以大案入其名，械至闽。李问曰：「先生亦至此乎？来何晚！」遂开释，款礼之。阅一载，为画一龙焉。

身一生止画五龙，家传二；入闽时，司狱某待之善，赠一；有陕西富平董清江名志敬者，游其门下，得一。清江好游山水，高雅绝俗，工诗，亦善绘，每游，必以身之龙自随。一日，至长安，长安有名手某者，邀至家，看其得意之画，累看无可否，最後出所画龙，董视之，亦不言。某嗔曰：「此龙亦不当意耶？」董曰：「君之龙，叶公龙也。吾有身先生所画龙，乃真龙，今在行箧。然吾迫欲行，公亦不能久视，烹茶一大瓯，悬轴，待吾饮尽，即卷之而去矣。」遂令钉卷钉，开箧，展未半，同坐者惊，某大叫，赞不容口。董持茶盃谓之曰：「公之龙，其身匾，身之龙，其身圆，殆欲飞去矣。」饮茶毕，遂卷之而去。

年允恭画枇杷年允恭侍郎希尧，为羹尧兄，工绘事。尝为青岩和尚画枇杷一枝、鸜鹆四，枇杷以石绿为叶，白粉为果，赭染其半，一鸜鹆立於枝上，向下而鸣，三鸜鹆相鬬，搅成一团，生动润洁。

黄瘿瓢为闽之老画师黄慎，号瘿瓢，闽之老画师也。幼读父书，长侍母，无以为生，遂学画。母含泪语曰：「儿为是，良非得已。然吾闻此事，非薰习诗书，有士夫气韵，则成画工耳。」慎闻言，乃愈益自爱。方十八九岁时，寄居萧寺，以昼为画，夜无所得烛，从佛镫光隙读书，母闻之喜，时虽年少，与游者多闻人。慎复工诗，善草书。出游豫章，历吴、越、维扬，人争客之，得其片缣尺楮者，皆奉为瓌宝。母垂老，不欲远离，乃偕以来，时雍正丁未也。庚戌，始归闽。恽清於善写生画恽冰，字清於，锺嶐之女，南田族元孙女，世或误为南田女者，非也。冰写生，芊眠蕴藉，用粉精绝，迎日花朵，俱有光。作已，辄题小诗。乾隆初，尹文端公继善曾以进呈孝圣后，高宗见而赏之，题诗嘉奖，声誉大起。夫为毛鸿调，不应举，筑小楼，伉俪居之，以吟诗作画老焉。临川李穆堂侍郎绂赠诗二首云：「黄筌妙笔吟花鸟，不用徐熙落墨花。忽地展图识佳制，写生生气更横斜。」「画家今日重南田，闺秀犹夸得祖传。共道花王胜姚魏，沉香亭畔最婵娟。」

马江香授人以画之指法马江香，名荃，常熟人，画师扶曦之女也。习於庭训，乃亦善画。早寡，以苦节闻。晚岁名益高，四方以缣素兼金求画者，几无月无之。常蓄婢数人，悉令调铅杀粉。而常熟多贵游士女，皆求授指法。时恽清於画以没骨名，而江香以勾染名，江南人谓之双绝。李兰斋卖画李子隆，字兰斋，乾隆初之芷江人。耽笔墨，喜画拐仙，山水、翎毛犹其余事。家故贫，口不言钱，囊空，即洒墨数幅，命小童携至街头卖之。尝自诵唐伯虎诗云：「闲来写幅丹青卖，不用人间作櫱钱。」

赵难涸写竹石赵泉，字难涸，乾隆初之当涂老明经也。家贫，年七十，三子相继夭，一孙病痪。生平博学工诗，写竹石，疏宕有奇气。市人弗喜，或乘其穷，掷锱铢而草芥拾之，辄拳笔刺天而叹曰：「嗟夫！奈何贵米颠、富倪迂而坑赵泉哉？」时或酒後激昂，裂纸畀火，骂钱奴为豕蝨，叱腐儒为溷鼠。喜之者辄苦其狂，而难涸亦不屑也。

吴身三善貌人无锡吴省曾，字身三，善貌人。行箧中画稿如梵夹，皆乾隆时之士大夫也，袁子才尝见而撷之。不相识则已，有相识者，纸上可呼其人。尝为子才作《随园雅集图》，图中人最老者为沈文悫公德潜，年九十余，最少者为陈熙，年十七，随其老少，謦咳宛然。其用笔如勇将追敌，不获不休，又如神巫招亡，专摄魂魄，踔绝之能，生与性俱。弟子数十，皆莫能及。为人朴而静，短小，面多瘢，乡音喃喃，不伐其技，人多昵之。

刘以贤画僵尸杭州刘以贤善写真，其邻有一子一父而居室者，父死，子外出买棺，嘱邻人代延以贤，为父传形。以贤入其室，虚无人焉，意尸必在楼，乃蹑梯以登。就牀坐，抽笔欲画，尸忽蹶然起。以贤知为走尸，不动，尸亦不动，但闭目张口，翕翕然眉撑肉皱而已。以贤念身走则尸必追，不如竟画。乃取笔申纸，依尸样描摹，臂动指运，尸亦如之。以贤大呼，无应者。俄而子上楼，见尸起，惊仆。又一邻人上楼，亦惊而堕楼。以贤大窘，强忍待之。俄而舁棺者来，以贤徐忆尸畏帚，乃呼曰：「汝等持帚来。」舁棺者心知有走尸之事，持帚上楼，拂之倒，乃取姜汤灌醒仆者，而纳尸入棺。

罗两峯画鬼趣图扬州罗两峯布衣聘为杭州金寿门弟子，能画，尤工梅。生有异禀，目见鬼物，久之，成《鬼趣图》，殊形异状，宛然吴道子《地狱变相》，又如读《五王》、《楼炭经》也。其写大阿罗汉及摩诃萨各像，足与崔青蚓、陈章侯相上下。

重宁寺为高宗祝厘地，其壁有画，为两峯所缋，盖两淮鹾商出数百金延其所作者也。

边寿民画芦雁边寿民，字颐公，淮安人，善泼墨写芦雁，有声於江淮。尝语其友人王孟亭曰：「我以画为活，今年六十，老将至矣。为置一箧，外圆内方，虚其腹，封而窍之，及吾手能为时，得佳者，入窍而实之，以备吾老，名弆箧。」孟亭为文记之。

僧静峯善画沪城铎庵僧漏云，号静峯，汉军人，大将军年羹尧孙也。乾隆时，自浙西飞锡来此。在庵，与客谈画，不涉时事。善画禽鱼、花卉，有徐熙笔意，山水清微淡远，自成一家。间作诗词，亦无俗韵。居四十年，始他去。

奚铁生画为逸品奚铁生，名冈。善画山水，出入元四家，多水墨，清越秀润，为逸品。间作写意花卉，亦秀绝。诗画俱清旷。性高而僻。尝自定润格，榜於门，索画者如其价，以金及绢素投之，为籍记次岁月先後以为之。求者益众，积三五年不画，亦不启缄也。後自造纸，曰古雪斋纸，画烟，润墨如湿，易退，晚年非此不画也。

周庶常凯尝以画求见，属人先容，见於其斋，曰冬花盦。身短发秃，微有髭，面酡黄如瓜。当窗置大几，罗列书画，自制一高足椅以就几。至则拱手为礼复踞椅坐。与论画理，评周之画曰：「士夫气太重。」周因曰：「先生所造纸易退，不为五百年後计乎？」笑曰：「宋元画绝少，所存者名耳，余惧无以厌名也。」语毕，送出斋，即返。周心怼之，人曰：「以君庶常能画，有加礼矣。平日客至，固不迎送也。」

奚铁生闭门作画奚铁生作画，有时闭门，居一室，寝馈以之，虽家人不得见，但闻瑟瑟磨墨声。画不惬意，即於纸背临古人书，易他纸重缋之。竟一月，乃出，谓家人曰：「足饱尔等两月饭矣。」遂出游。所交梁山舟学士及汪、孙、许诸收藏家，至则埽榻以待，取古人书画为之审定题跋，或游湖山，赋诗自娱，兴尽始返。

周松泉私仿奚铁生画周乾，号松泉，钱塘布衣。私仿奚铁生画，奚见之，不能辨，曰：「何不自署款？」曰：「署丈名，多得钱。」奚遂教之，自是名益着。尝於斋壁画《松泉图》，多名人题咏。

金冬心画梅竹钱塘金农画梅竹，苍劲绝俗，长幅矮卷，日可竟十数。晚又画佛。有见其画竹之自题曰：「淩霜雪，节独完。我与君，共岁寒。」农，字冬心。

童二树画梅山阴童二树布衣钰善画梅，画成，辄题一诗，诗亦佳，故有「万树梅花万首诗」之句，可称二绝。童二树画猫童二树善画墨猫而不轻绘，盖二树迷信甚重，必於端午午时始画，谓此时所画可辟鼠也。

王梅卿画梅长洲陈竹士继室王梅卿。山阴人，工诗善绘，卧室悬一联，曰：「几生修得到，何可一日无。」竹士前室金纤纤有《瘦吟楼诗》，尚未付梓，梅卿乃并其自着《问花楼集》，同时印行。

梅卿曾画锦葵石榴一箑，点染秀澹，而画梅尤多。後拟绘士女百幅，尚未就，而病，寻即逝矣。

萧尺木画山水人物芜湖萧云从，字尺木，工画山水、人物，具有北宋人遗轨。闭门着述，品格亦高峻。乾隆甲午，四库全书馆进尺木所画《离骚图》，高宗命馆臣为补《天问》以下，盖尺木所未图也。又题其山水长卷诗云：「四库呈览《离骚图》，始识云从其人也。羣称国初善画人，二王 「 翬、原祁」 恽 「 寿平」 黄 「 鼎」 伯仲者。二王恽黄手多，石渠所藏屡吟把。萧则石渠无一藏，侍臣因献其所写。」诗凡二十六句。

自尺木画邀宸赏，江南大吏好事者遂访其萧家巷老屋，遗址犹存。其所着《易存》、《杜律细》若干卷，亦收《四库》存目中，惜後人仅一担水夫，老病不足自活。

汤鹏揉铁作画芜湖铁工汤鹏，能揉铁作画，朱竹君诗所谓「近来刚要柔能化，别样枝头壁上春」也。凡花竹、虫鸟、山水屏幛，曲尽生致。其巨幅，必积岁月始成，世不多见，见者皆径尺小景。好事者争购之，范以木，悬诸壁，或合四面以成一镫，亦名铁镫。每幅辄直数金，且不易得。汤既殁，他工间仿为之，终不能逮，盖鑪锤之巧，前後所无也。

张董世以绘画供奉内廷乾隆丙寅，圣驾巡幸五台山，回銮至镇海寺，积雪在林，天然画意，因命侍臣张阁学若霭写之为图。及庚午，又命若霭兄阁学若澄图镇海寺雪景，御笔题诗其上，有「传语示其弟，坚頫踪可师」之句。辛巳西巡，尝命尚书董文恪公邦达即景图绘雪山。越十余年，文恪子文恭公诰随扈，复奉旨写雪山图进呈，上补题文恪画云：「辛巳西巡携侍臣，雪山即景写嶙峋。今来积玉仍千嶂，图上之人作古人。」又题文恭进册云：「枚氏臯随跸，雪山因命图。霁情宛可挹，家法未全殊。」

郑板桥画石八大山人弟子万　，能画一笔石，而石之凹凸浅深，曲折肥瘦，无不毕具。郑板桥尝学之，一晨得十二幅。盖运笔之妙，在平时打点，闲中试弄，非率意为也。石中亦须作数笔皴，或在石头，或在石腰，或在石足。

傅凯亭工指画傅雯，字凯亭，闾阳布衣。工指画，取法於高且园侍郎。郑板桥尝为作诗云：「长作诸王座上宾，依然委巷一穷民。年年卖画春风冷，冻手胭脂染不匀。」

京师广安门内慈仁寺，乃古双松寺遗址，明代改建者也。其厢悬《胜果妙因图》，乾隆丙午夏，凯亭奉勅以指绘之。图中诸佛及罗汉像最小者，犹与人相等。屋凡三楹，图之广狭称是。

苏廷煜工指画吴郡苏廷煜，乾隆时人。工指画，每以巨擘为大笔，食指、中指为中笔，无名、小指为细笔，相其机宜，运以神气，高古之致，超出恒蹊。

诸某指画渔翁图吴人诸某，以指蘸水墨，作《渔翁图》，须眉苍古，真有江湖散人趣。而浓柳垂阴，微波生浪，钓竿渔具，草笠烟蓑，色色精巧。使俗手为之，恐鼠须细笔，未必若此生动也。

罗雪谷指画羊城罗雪谷能作指画，惟作画时，须於指甲中藏棉花少许。张水屋画简而又简山右张水屋能画，牧通州时，榜楹联於门曰：「杨柳江城临画稿，梅花官阁寄诗魂。」风趣可想。改七芗尝云：「水屋画简而又简，似查梅壑。」张船山送其之任简州诗云：「驴背逢人笑不休，到无蟹处作监州。凭君画尽奇山水，莫负天教剑外游。」

三朱画诗龛图法时帆祭酒式善有《诗龛图》，三朱所作也。三朱者，一青上，一素人，一野云。青上缋太湖石，竹树、亭榭乃素人、野云所分写也。

十六画人乾、嘉承平之际，风雅鼎盛，士大夫文酒之暇，娴习画事，时一为之。法时帆尝作十六画人歌，曰朱鹤年野云，曰汤贻汾雨生，曰朱文新涤斋，曰杨湛思琴山，曰吴大冀云海，曰屠倬琴坞，曰马履泰秋药，曰顾蒓南雅，曰盛惇大甫山，曰孟觐乙丽堂，曰姚元之伯昂，曰李秉铨芗甫、秉绶芸甫兄弟，曰陈镛绿晴，曰张问陶船山，曰陈均受笙。

沈海筹工画沈鹤龄，字海筹，德清新市镇人。以慕张骞乘查入斗牛事，故自号银查子。幼不慧，日读书三四行，引喉咿唔，颈面尽赤，及掩卷，卒不能诵一字。惟好以片纸置书下，作绘事，贻同塾儿。画人，人肖，画虫鸟，虫鸟肖。师见之，威以夏楚，弗止也。後移家杭州，悦写貌者陈苍霖，遂往受业。陈故擅名久，初以为寻常弟子耳，已而渐奇之。既卒业，不敢自炫鬻，曰：「奈何夺吾师衣食耶！」间为戚友所嬲，始一为之。尤善临摹古人仙佛鬼、士女及龙虎、鸾鹤之属，气韵骨法，落笔成真。或自出机轴，亦深得古人妙意。以是出蓝之誉日起，益愀然不自安，去游嘉禾、姑苏间。所至辄争致，然不受迫促，一图或数年不成。有欲速就者，绐之去，闭深斋中，扃其外户，焚香瀹茗，饮馔惟所欲，多陈列名画佳砚，其摩挲赞叹者，即奉为润笔资，然後伺间语之。初甚艴然，既知不可出，遂留二三日，为成之而去。惟好游，税驾之地，必穷极佳胜。衣履喜奇古，不久即弃去，更为之，故所得辄缘手尽，至老不治生产。有金陵富人某，挟万金至新市贸丝，耳其名，因所主者延之往，仪节颇阔略，设饭，又不具宾主礼，大怒，推案而起曰：「来，来，尔貌不敌一骏驴，顾欲画工我耶？」又让所主者曰；「君误我，令笔墨数十日臭。」遂袖所画纸，趋出。明日，富人款门谢，礼益恭，卒不顾。居间者请以多金毕绘事，笑曰：「吾安用此傥来物！虽然，留之，只秽吾屋，姑取而头往，身不可得也。」富人虽媿怒，卒不敢出一语，逡巡持所画纸去，以是益厌为人画。

乾隆甲辰，其族弟赤然令直隶之南宫，海筹欣然携琴砚而北，时别六七年矣。洗尘扫榻，相对极欢。每饭罢，出囊中砚材磨琢之，或鼓琴一曲，翛然自远。间为赤然佐理琐事，事亦竟办。会有以海筹名闻上游及邻郡县者，咸致书赤然，俾劝驾。海筹曰：「一富儿尚辱我，况青油幕下面孔耶！」竟不往。赤然寻移宰丰润，丰润饶山水，海筹时跨款段出游，遇幽奥险峻处，辄扪而登，东望辽海，西顾田盘诸山，竟日忘返。又数往京师，诣小市，觅古画砚，亦时有所得。庚戌，赤然自大城引疾还，买屋新市，两家相距数十武，朝夕过从，不异畴曩，语及北游，尚悠然神往。有劝其重理旧业者，曰：「少壮尚不堪，况已发苍苍而视茫茫乎！」丙辰秋，右体忽不仁，卧牀久，性益卞急，时欲引刀自刺，曰：「方恨不能乘查泛天河，乃使我至此极耶！」竟郁郁死，时嘉庆丁巳六月八日也。

汤贞愍工画梅武进汤贞愍公贻汾以画梅名，而山水尤静细，书卷之气盎然。家藏《红豆村庄填词图》便面，贞愍自题云：「潦倒词场六十秋，自抛红豆种离愁。村扉一出人争识，翠板红牙拜白头。」

闵贞，南昌人。幼失父母，长以能画名，尤善写真。然为他人写，即肖，追写其父母，辄不似。执艺三十年，常以自恨。一日薄暮，就肆浴，有浴者伛偻謦欬，酷类其父，匆匆未暇讯姓名，忽不见，时时就浴肆迹之。阅年余，遇诸道，一农丈人也。强与昵而饭，极欢，貌之，以示素识其父者，皆太息以为绝肖。贞忆为儿时抟泥，被母呵而走，反掷所抟泥，泥跳涂母面，贞惊跽，奉母面，亟拭之，母面目犹约略可记忆也。偶有一妪来乞浆，贞诧曰：「是矣。」致之楼而写之，与父像并悬室中，朝夕馈食以为常，因自为《奉馔图》。

颜朗如以洋布作画古画多用绢，宋以後始兼用纸，明人又继以绫，皆取其易助神采。苏州叶调生偶以洋布极细密者，索颜朗如作墨山水。朗如言其质较绢稍涩，视宣纸则和润，颇能发笔墨之趣，而气韵又觉醇雅。同人咸以为新奇可喜，作诗咏之。程序伯云：「山林宜布素，尽洗华缛姿。莫嫌韤材费，烟污得所施。颇闻波弋国，香荃成几丝。金壶助余馥，墨渖含清滋。从此剡溪藤，贱作拭案资。晚窗喜展对，络纬啼凉颸。」印印川云：「宋细唐麤辨入微，几劳织女弄梭机。谁将卉服齐东绢，咏画林看列布衣。」俞骏岳亦曾为调生以洋布作山水立幅，谓与笔墨相宜，语同朗如。一时妙手如贝六泉点、沈竹宾焯率喜作布本画，盖皆自调生一幢开其先也。

姚伯昂画猫姚伯昂副宪元之曾豢一黑猫，形如虎，甚爱之，且亲为绘之於轴。刘少涂曾於其京邸中见之，觉神气如生，副宪固精於绘事也。

李筑夫画笔浓密嘉、道间，李筑夫岩以画名。初为漆工，彩绘栋宇，人物花鸟，厥状惟肖，故得值恒倍常工。既而悔曰：「瘁我心力，仅得一日之饱，徒供伧父玩赏，乌能传名不朽耶？吾十指自有所托。」遂改习绘事，用笔浓密，名噪一时。金云门画佛像山阴女士金云门，名礼嬴，秀水王仲瞿继妻也。通文史，尤善画。其画人物，逼似刘松年、赵千里、仇实父诸家，故嘉、道之间，海内称女士画为大宗。所画佛像尤多，传世者有《西王母降集灵台》、《班婕妤辞辇》、《唐昌观女仙观玉蕊花》、《吴彩鸾写韵》、《江采苹作楼东赋》、《周娥皇邀醉舞》诸图，而《建安七子图》尤着。

鲍阿滚缋像道光时，吴下有鲍某者，善追写人家祖父像，一一惟肖。将落笔时，辄就地作蜣螂转丸势，时人呼为鲍阿滚。梁侪石画得生趣顺德梁元翀，字侪石。善画，有苍气，无媚骨，如其人。试童子，屡北。年四十後，始决弃举业，欲专以画名於世，乃渐出以秀润，晚更得生趣，皴法喜拟董文敏，而淡水遥山，更超妙。间仿黄鹤山樵，万毛攒凑中，湿翠欲滴，论者诧为神似，然不可多得。所作小景，尤得倪高士意。疏杨枯竹，秋气萧然。又与黎二樵同癖。二樵以韵胜，侪石以骨胜，则两不相掩焉。远近索画者踵相接，得其尺幅，珍秘之。

侪石每遇得意画，辄自为韵语题其上，书法尤深入黄文节堂奥，故时人号之曰三绝，不独以得其画为喜也。

侪石尝谓人曰：「近世画人稍压俚耳，即自高声价，润笔之多寡，视纸幅大小为差，阿堵不至，虽至好，犹袖纸以还。钱至矣，纸收矣，或三四返，五六返，仅乃得之。其间之失而补，补而又失此纸者，不知凡几。予闻昔之人却钱币，不肯画，画复自毁，有之矣，未闻一行以市道，曾不亲疏别若今日者。夫谓之市，则不得问所从来，皁役，吾兄之；商贾，吾先生之。甚或取以糊其门，围其榻，践蹋弃之，谁之过哉？予家贫，既不能概屏钱币，称高尚，而来索者卒未尝锱铢较，有所酬，无不立应。然计终岁所入，实足备薪水而有余，向平婚嫁亦资此。故寒士之庐，惟予画可张，他不能致也。」

华秋岳卖画道光时，华秋岳喦在京卖画，顾知者鲜。一日，有人以名人字画求售，视之，无佳品，将返之，瞥见包画之纸亦为画残，似甚佳，异而视，即己之画也。华怅叹万状，遂浩然出都。

费晓楼画仕女乌程费晓楼，名丹旭，工画仕女。初甚贫，在杭州城隍山设摊售画，偶为汤贞愍所见，审非凡品。时某家方鼎盛，主人某好宾客，四方名俊，辐辏其门。汤因言费必能成名家，盍有以裁成之。某即延费至其家，月奉金若干。某家富图籍，因得纵观古名画，画日益工，某家又为延誉，於是费画名着东南诸省。又以闲暇习为诗词，某氏後人为裒集之，曰《依旧草堂遗稿》。

郎苏门画蟹安吉郎苏门观察葆辰画蟹入神品，人皆宝贵之，称为郎蟹。其自题诗亦多佳者，有七绝二首云：「秋来不减持螫兴，愿学东坡守戒难。聊借砚池无数墨，写生且作放生看。」「橙黄橘绿稻花疏，盃酒双螯小醉余。若使季鹰知此味，秋来应不忆鲈鱼。」

招子庸画半蟹南海招子庸工绘事，画蟹最佳，俨有秋水稻芒郭索横行之致。润有定格，酬不及格者，为之绘半面蟹，自石罅中微露半体，神采宛然如生，见者皆叹为绝笔。文宗画马文宗善画马，同治朝，由醇贤亲王恭摹上石，神采飞舞，雄骏中含肃穆之气。

吴让之鬻画仪徵吴让之，名廷扬，又名熙载，蚤岁以画负盛名。入酒肆，恒不给赀，率涂抹数纸以博一醉。咸丰庚申乱後，生计日蹙，一家十数口，恒空乏无藉。其妇不贤，时以家庭细故相勃谿，至赁僧庐鬻字以为活焉。

苗沛霖画巨石苗沛霖工画，方为诸生时，尝为人画巨石一帧，题两绝句於其上曰：「星精耿耿列三台，谪堕人间大可哀。知己纵邀颠米拜，摩挲终屈补天才。」「位置豪家白玉栏，终嫌格调太孤寒。何如飞去投榛莽，留与将军作虎看。」

左恭人绘孤舟入蜀图四川曾吟村太仆以进士观政农部，出守章江，深得士民心。曾文正公国藩治军安庆，招致戎幕，以劳卒於军。其室左恭人移柩回蜀，过叉鱼滩，大风，几覆舟，恭人抚棺长号，呼天泣血，风遽止，舟竟无恙。乃自绘《孤舟入蜀图》，海内名公钜卿多题咏之。

瑜皇贵妃画山水穆宗之瑜皇贵妃能画山水，墨笔作兰，自题小诗，署款曰懒梦山人。孝钦后训政时，退居一室，图书满架，以画自遣而已。

项维仁不轻作画永嘉项维仁善画，嗜酒，性孤僻，不乐与人交。人属以画，辄大怒，或且申申詈不已。其画无师法，每当大风雨，辄饮酒极醉，破笠赤脚，登屋後山绝顶，蹲踞而遗，观其冈峦之冥蒙，云树之迷互，鼓掌狂叫。疾走归，据案伸纸，奋笔直追，濡染淋漓，烟气弥漫。昼已，张壁间，复取斗酒赏之，且饮且注视。良久，忽大哭，立毁之，弃炉火中。他日风雨复然，卒不知其故也。

维仁平生不妄见人，温州协守备钱大勇嗜酒，与之善者数年，终不敢乞一画。一日，大雨，过维仁，维仁方据案画，画已，自起入取酒，大勇急卷画怀之。维仁出，不得画，知为大勇所匿，则笑曰：「君欲得吾画，良苦，然未署款，当为补之。」大勇不许，曰：「得画足矣，奚必署款。」又尝具美扇，索名人书之，置维仁案而久不言。维仁顾扇美，信手作小树数株，已见背面书，乃大怒，曰：「奈何以某书罗我！」尽涂其画。大勇死，维仁益佗傺。有尚书督军者，阅边至温州，语及维仁画，兵备道立遣人召之。时方大雨，维仁破笠赤脚至，道降阶相迎，与抗礼，维仁曰：「某，庶人耳，辱公厚召，故来，将奚役？」道以情告，陈百金几上，维仁直视曰：「某不知画，即画，岂用以媚大府者！」不谢，走出。道无如何，饰他人画，署维仁名以献，维仁画终不可得。

杨景白画罗汉杨景白，名星灿，同治时人，自署伟头陀，又称不了头陀。其画专精於罗汉，美人，惟自耻以丹青觅利，囊有钱，即橐笔，虽求者以百金丐尺幅，靳不应。生平嗜鸦片烟，必俟烟尽，始稍稍为人下笔。广州佛照楼旅店所悬罗汉四小帧，乃其极贫困时，不得已馆於佛照楼，主人日供鸭腿面一碗，清膏一两，杨感之，乃殚精竭虑，为此生平最得意之作也。

景白常独居一室，终日不逾门限，几席有尘，亦略不拂拭。所卧烟榻，至留一人形，盖除身所蔽外，四围皆积尘垢也。每绘时，窒塞窗棂，满室黑暗，惟漏光如掌，就光中染翰，谓非此则不工，耗目力也。时欲作一罗汉，辄覃思数日，至遗精溺，自以为苦，故不多作。佛照楼下别有《杨贵妃教白鹦鹉念多心经图》，美人樱唇微绽，媚眼低垂，为且诵且聆之状，神妙不可思议，亦景白所作也。

续画中九友吴梅村有《画中九友歌》，评泊丹青，扬扦风雅，洵足为绘林增色。丹徒赵季梅中翰彦修用其韵，作《续九友歌》云：「剡溪侍郎荆关流，淋漓墨障烟云浮。放笔天外乌纱投，西溪高隐夫何求。 「 醇士」 雷州鉴赏珊瑚钩，游心艺苑春复秋。上官白简穷镜锼，金貂换酒百不忧。 「 鹤舟」 髯翁三十游皇州，宣南画史居上头，驱染子墨万象收。冷斋低首岁几周，未寒先补山羊裘。 「 少甫」 松圆後起追前修，疏篁古木摹丹邱。一僮一鹤随扁舟，虞山茂苑长句留。 「 序伯」 秋言大笔如戈矛，苍松巨壑师马刘，酒人八九来深楼，传觞作画心悠悠。 「 秋言」 谊亭细楷如锺繇，酒酣捉笔揩双眸。烟霞落纸松风飂，元气灏灏精神遒。 「 谊亭」 叔明汪子工吟讴，收拾烟墨赋宦游。劝耕原隰闻啼鸠，长宫稳跨折角牛。 「 叔明」 鸳湖下笔烟景稠，花鸟更比林良幽。辇金索画来瀛洲，脱巾笑傲东诸侯。 「 子祥」 阿弟生计无田畴，迂疏隐僻动见尤，抚印作画驱穷愁。浮家江上闲於鸥，放头烂醉万虑休。 「 弟荣」 」此外尚有《松陵画友》诗二十四首，续八首。江浙画手固多，而季梅搜罗不遗余力，以视朱竹垞之《论画绝句》，郑板桥之《画人诗》，其赅博不啻倍蓰矣。

孝钦后画观音像孝钦后所画宫体观音像，轴长五尺六寸，绢本，像高二尺一寸，朱绿隐隐叠起，衣褶间描以金粉。像之上有梵文四字，於中钤印一，文曰「慈禧御笔」。

孝钦后画葡萄孝钦后喜作画，而不能工。画兰竹，寥寥数笔而已，然设色布格，必苦心经营。画何种花，即捣何种花汁以为色。其得意者，莫若葡萄。盖葡萄惟数大圈，随手可成，藤蔓屈曲，如蛇如蚓，信笔所之，易於神似。或谓孝钦喜饮葡萄酒，因而推爱葡萄，暇必画一纸以自遣也。

孝钦后画有代笔孝钦后万几之暇，辄画扇及立幅以赐大臣，患不能给，乃觅代笔二人，一为归安姚彦侍方伯之嫂，一为云南缪中书嘉玉之妹。二人孀居也。月予三十金，然在内均有使费，恒患不给於用，某亲王为设法津贴，又画扇寄售厂肆，索润资极昂，一箑至二金有奇。

嘉玉之妹名嘉蕙，字素筠。通书史，善篆隶书，尤工画。归陈氏，蚤孀。光绪己丑五月四日，奉特宣，入储秀宫，供奉绘事。庚子西幸，随驾至长安。孝钦每於政暇，召入寝官，赐坐於地，闲论今古，内监皆称为缪先生。当随驾至秦时，有犹子留滞京师，侄妇年二十余，携以自随，居孝钦寝宫东偏之小室，终日不得出户。综计素筠之参承禁闼，入陪清讌，出侍宸游，垂二十余年。

尹和白画宗宋元湘潭尹和白，名金阳，中年始作画，专宗宋、元，规矩谨严，神采焕发，传橅移写，尤其特长。其画梅也，学逃禅老人，遒链高古，三百年来无此作，冬心二树不足与之比肩。耄年画虫鱼花鸟，细入毫发，殆亦得天独厚欤？

和白性高洁，意所不可，虽以重金请，不绘也。曾文正开府两江，招之往游，为作《苍茫独立图》，写其小影，作渔翁垂钓状，披蓑戴笠，在湖之滨。文正大喜，传示幕僚，命各为诗以纪之。时文正长子惠敏公纪泽侍侧，年十七，为诗先成，诗云：「尹子丹青画英妙，指挥百物呈荣枯。即今寥落无余子，为写《苍茫独立图》。大海波涛揭地起，高秋云物漫天铺。举头四望浑无物，梦想人间顾与吴。」和白晚年居乡，足不入城市。门下多女弟子，皆从之学画。

彭刚直画梅衡阳彭刚直公玉麟以画梅着称於时，每画，必题一诗。俞廙轩侍郎廉三抚湘时，刚直已薨，乃从王壬秋检讨闓运乞一幅，并属壬秋题词。壬秋题词云：「姑射貌，旧日酒边曾索笑。春风吹人醒年少，花开花落情多少？明蟾照，人间只有西湖好。」壬秋之言盖亦有所指也。

任伯年懒作画山阴任伯年绘人物，有声於时。久居苏，求者踵接，而性疏傲，嗜鸦片烟，发常长寸许，懒於濡毫，倍送润赀，犹不一伸纸，画材山积，未尝一顾。一日，戴用柏、杨伯润过其门，见一学徒倚门而泣。戴问故，曰：「店主命送画赀至任先生家，请其作画，数月未就，谓我乾没润资，故不得画。今日又命我来取，云如不得，必将挞我。今任先生仍不见付，是以泣耳。」戴怒曰：「名士可若是乎，受人钱，乃不为人画？」遂与杨同入。任方卧烟榻吸烟，戴突拍案呼任起。任惊问故，戴曰：「汝得人钱，不为人作画，致使竖子哭於门，何也？不速画，我必打汝。」任不得已，即起画。戴与杨一人为伸纸，一人为调颜色，任援笔濡染，顷刻间两扇并就，戴以付学徒，欣谢而去。

胡恭寿画嫌润少光绪时，华亭胡恭寿画名震一时。某岁，松江府某太守遣仆持金请其画，胡见持金少，语之曰：「谢汝主人，我不识何者为官，但须如我润格始画。」仆归，以实告。他日，太守增金，复使仆持往，胡为画之，送署。一日，太守燕客，并招胡，胡趋至，太守偶与客谈画，因故询曰：「此间有胡恭寿者，颇有画名，君知否？」客曰：「不知。」太守因以胡所画示之，客曰：「此恶画，何足污目！」太守故怃然曰：「技若此乎，乃颇自矜贵。」客曰：「嘻，君为所绐矣。」太守乃大怒，遽取画撕毁之。即邀客坐他室，殊不一顾胡。胡犹漠然不动，俄有一仆曳胡曰：「顷间辞色，汝见否？亦可出矣。」胡乃踉跄去。

罗文子画山水二大幅慈谿罗文子，字子文，布衣，善六法。尝从任伯年游，晚更潜研独索，山水大幅，有米襄阳笔意；人物　刍褶，得吴道子家数。然不苟作，或终年不着点墨。作则穷日竟夜，至废食息。尝画《慈谿山水图》二大幅，坊纸狭小，黏数百纸成之。每幅大广亩余，来龙去脉，巨浸细流，纤悉无遗。鄞县方桢得之，作《四明它山水利考》，时称桑，郦所不及。後转入常熟翁叔平相国家，相国因资之以作《海道记》。

子文为人好饮酒，能谈诗，尝题其日记册曰：「愿终身不负己，一刻不负人。」可想见其志趣。年六十，游湘、鄂间，不得志，郁恨之际，恒发为诗歌，悲壮淋漓，竟卒於鄂。

张子祥画花卉张子祥，名熊，秀水人，自号鸳湖外史。工花卉，生气郁勃，溢於毫端，纵逸如周服卿，古媚似王忘庵屏山。巨幅以寻丈计者，愈见力量。兼作人物、山水，亦古雅绝俗。家有银藤花馆，位置精雅无纤尘。喜填词，尤长於小令。并谙音律，尝引喉度曲，抑扬宛转，曲尽其妙，虽老乐工亦自叹弗如也。

陈若木画无师授扬州陈若木崇光，初名炤，後以字行。善画，无师授，而擅绝一时。幼值兵燹，家业荡然，遂废学。长以鬻画自给，间读经史，遂亦工诗。娶朱氏，伉俪颇笃。未几，以产难卒。复娶其妹，亦相敬爱。未几，得狂易病，谓若木为不知谁何之人，偶一入内，必诃逐之。若木郁郁不自得，亦病狂。又数年而继室卒，若木愈不自得。当年方盛时，纵论时事，不可一世。及其病也，气意颓丧。昔日旧交，偶一相值，寒暄数语而已，或一颔之，辄他顾。

若木作画，颇自矜重，稍不惬意，必寸裂弃去。既病狂，则任笔为之，不复详检，然其精到处，固不减曩昔，而超逸之气转过之。寒素之士求其画者，无论识与不识，欣然命笔。下至佣保，求亦必应。富商显宦，致重金求之，或迟迟以应，一迫促之，则束之高阁，百请而不得矣。画中有诗，诗中亦有画也。其画虽无师，然颇取法於前人。人物师陈老莲，花卉师陈白阳，山水师王麓台、僧石涛，翎毛、草虫且师宋元，宜当时老於画者之皆避席也。

胡铁梅鬻画於日本皖人胡铁梅，名璋，工画，挟艺游上海，获赀颇丰。旋因经营《苏报》及古香室牋扇店，尽罄其赀，乃挈所娶日妇东渡，仍以鬻画自给。日人慕其名，求画者辐辏。殁後，为营一小塚，树碣於旁，曰清国老画师某某之墓。

上下画上下画者，昉於泰西。光、宣间，日报、杂志之游戏画常仿之。其画自上自下观之，形态皆同，盖出於古镜之背文也。一名圆转画。

太医院处方太医院医官恭请圣脉，皆隔别分拟，而又不得大有歧异。医官患得罪，乃推一资格稍长者为首，凡用药之温凉攻补，皆此人手持钮珠某粒为记，各医生皆视为趋向。又所开之方，必须精求出处，故诸医拟方，必用《医宗金监》，以其不能批驳也。至次日复诊，照例不能复用旧方，又不得多改，惟酌改药两三品，方为合格，故复诊数次，即与初方宗旨逈不同矣。

官医官署所用医生，专治监犯之病者，谓之官医。盖内外监狱，医治罪囚疾病，官给以药，选用医生二名，年终稽考优劣。如医治痊愈者多，照例六年届满，在内咨授吏目，在外咨授典科、训科。

祝由科黄帝《素问&#8231；移精变气论》有祝由科，谓人病不用鍼石药饵，惟焚化符籙，祝说病由，故曰祝由。湖南辰州人能之，常挟其技以游江湖，颇有验，人遂称曰辰州符。世传祝由科书，序称宋淳熙中，节度使雒奇修黄河，掘出一石碑，上勒符章，莫能辨，道人张一槎独识之，曰：「此轩辕氏之制作也。」雒得其传以疗人疾，颇验。明景泰时，徐景辉复传其术。其治病也，能以病者所患，着於他物，而使其痊愈。如患赘疣者，则取刀划木石等物，而本人之赘疣能溃破流血，渐至结痂而愈，毫不知所痛苦。其口念咒语，以欺愚人耳，实催眠术之作用也。

蒙古医士旧制，选上三旗蒙古士卒之谙习骨法者，每旗十人，隶上驷院，曰蒙古医士。凡禁廷寺人有跌损者，由其医治，限以期日，逾期则惩治焉。天台齐息园侍郎召南尝坠马伤首，脑岑岑然，蒙古医士以牛脬蒙其首以治之，其创立愈。乾、嘉间，最着名者为觉罗伊桑阿。伊以正骨起家，至钜富。其授徒之法，先将笔管戕削数段，令徒包纸摩挲，使与其节合接，如未破者，然後如法接骨，恒奏效焉。又有一人堕马，别无痛苦，惟两足欲前行而转後却，延蒙古医士视之，谓不必用药，但於空庭中选壮健二男子，两手并举对掷之。如言，掷数十次而放下，则行步如常。问其故，谓因堕重，肝叶翻背，非药石可疗，惟举掷，方能舒展反正耳。

至居住蒙古本境之人，如有疾病，则延喇嘛诊治，兼施针灸，重则更须诵经祈祷。喇嘛治病，双手切脉，不说病源，不开药方，无药店，药由喇嘛配给。药不煎饮，研末和水饮之。通常之药三种，为脑路不冻汤，乌郎汤，治风寒咳嗽等症，畅汉汤，治头眩吐呕等症，功用与内地之红灵丹、平安散、四小饮等。药品概由喇嘛自归化运至。幼儿亦有种痘者，惟尚旧法，无牛痘耳。兽医亦喇嘛充之，颇有擅长刀圭之术而能起死回生者。

藏医双脉并诊西藏之拉萨，每有患病者暴於日中，盖藏人习惯也。藏人有疾，轻则徧体涂酥油，暴於日中，遇雨，则以绒覆病者，烧柏叶烟熏之。人之皮肤，为身体排泄之作用，若涂之以酥油，则皮脂腺塞，不惟无益，而又害之，藏人不知也。其患重病者，始延医诊视，医者双脉并诊，所用之药，丸散而已。

西康医药西康番人有疾病，尚祷祈，或延喇嘛而诵梵经，或入寺院而拜佛像，画符以避邪祟，问卜以测死生，人人皆然。亦间有番医，而验病之方，不察明堂，不究息脉，但以病者之溺一盌，用木枝挠之，观其颜色泡影而已。至於用药，亦有草木、鹿茸、麝香之类，惟用医药者少耳。光绪丁未，边务大臣赵尔丰悯番人之疾苦，兼以汉籍军民出关，医药不便，故由川省购药饼，延医士，赴里塘、巴塘、盐井等处，为人疗病，并延痘医前往，令其种痘。始而番人疑虑，继则延医服药者络绎不绝。乃奏明设局，广延医士，由公家给予薪资，於德格登科、河口、稻城，凡改流之处，皆设有医士，自是而医药始盛行矣。

傅青主善医傅青主善医，传世者有妇科书，顾不徒精妇科也。其乡人王尧客都门，忽头痛，经多医不效，就诊於太医院某，按脉毕，命之曰：「此一月症也，可速归家料理後事，迟无及矣。」王怏怏，急治任旋里。会傅入都，遇诸途，问王归意，以疾告，曰：「太医院某君，国手也，盍请治之。」某叹曰：「仆之归，从其命也。」乃具告所言。傅骇曰：「果尔，奈何？试为汝诊之。」按脉良久，叹曰：「彼真国手也，其言不谬。」王固知傅技不在某下，泫然泣曰：「诚如君言，真无生望矣。然君久着和缓名，乃不能生死人而肉白骨乎？」傅又沈思久之，谓曰：「汝疾万无生理，今思得一法，愈则不任功，不愈亦不任过，试之何如？」王大喜，求方。傅命归家，偏觅健少所用旧毡笠十余枚，煎浓汤，漉成膏，旦夕服之。王诺而别，归家如法治之，疾果愈。寻至都见傅，喜慰异常。更谒某，某见王至，瞿然曰：「君犹无恙耶？」王具以傅所治之法告之。某叹曰：「傅君神医，吾不及也。吾初诊汝疾，乃脑髓亏耗，按古方，惟生人脑可治，顾万不能致。今傅君以健少旧毡笠多枚代之，真神手，吾不及也。若非傅君，汝白骨寒矣，谓非为鄙人所误耶！医虽小道，攻之不精，是直以人命为儿戏也，吾尚敢业此哉！」送王出，即乞休，闭门谢客，绝口不谈医矣。

傅善医而不耐俗，病家多不能致。然素喜看花，置病者於有花木之寺观中，令与之善者诱致之。傅既至，一闻病人呻吟，僧即言为羁旅贫人，无力延医，傅即为治剂，辄应手愈。

某妇姓妒，常疑夫有外遇，忽患腹痛，辗转地上。其夫求之傅，乃令持敝瓦缶，置妇榻前，捣千杵，服之，立止。一老人痰涌喉间，气不得出入，其家具棺待殓。傅诊之，曰：「不死。」令捣蒜汁灌之，吐痰数升而苏。凡患泻者，遇傅无不瘳。用药不依方书，多以意为之，每以一二味取验。有苦痨瘵者，教之胎息，不三月而愈。

俞嘉言以医名於时俞嘉言，本姓朱，明宗室也。明亡後，讳其姓，加朱以挎为余，後又易未以刖为俞。江西人，侨居常熟。往来钱牧斋之门，结庐城北，以医名於时。牧斋家居，一日，赴亲朋家宴，肩舆归，过迎恩桥，舆夫蹉跌，牧斋亦仆地，及归而忽得奇疾，立则目欲上视，头欲翻於地，卧则否。延医诊治，不效。时嘉言适往他郡治疾，亟遣仆往邀。越数日，始至，问致疾之由，遽曰：「疾易治，无恐。」因语掌家政者曰：「府中舆夫强有力善走者，命数人来。」至，嘉言命饫以酒饭，告之曰：「若曹须尽量饱餐，且可嬉戏为乐也。」乃令分列於庭之四隅，先用两人夹持而行，自东，则疾趋之西；自南，则疾趋之北，无一息停。牧斋殊苦颠播，嘉言不顾，益促之骤。少顷，使息，则已霍然矣。时他医在旁，未喻其故，嘉言曰：「是因下桥倒仆，第几叶肝搐摺而然。今掖之使疾走，抖擞经络，则肝叶可舒，既复其位，则木气敷畅而头目安适矣，非药饵之所能为也。」

常熟显宦某致仕家居，其夫人年已五十，忽呕吐不欲食。诸医羣集投剂，俱不效，邀嘉言视脉，侧首沈思，迟久而出，拍显宦肩曰：「高年人犹有童心耶？是娠，非病。吾所以沈思者，欲一辨其男女耳。以脉决之，其象为外阳里阴，必男也。」已而果验。

常熟北城外多败屋，率停柩，嘉言居其地。偶见一棺似新厝者，而底缝流血若滴，大惊，问之於其邻，则曰：「顷某邻妇死，厝棺於此。」嘉言亟觅其夫，语之曰：「汝妇未死。凡人死者血黝，生者血鲜。吾见汝妇棺底流血甚鲜，可启棺速救也。」盖妇实以临产昏迷一日夜，夫以为死，故殡焉。其夫闻言，遂启棺。诊妇脉，未绝，乃於胸间针之，针未起，而已呱呱作声，儿产，妇亦起矣。夫乃负妇抱儿归。一日，嘉言往乡，舟过一村，见一少女浣衣於河，注视久之，忽呼停棹，命一壮仆曰：「汝登岸，潜近其身，亟从後抱之，非我命，无释。」仆如其言。女怒骂大呼，其父母闻而出，欲殴之，徐曰：「我，俞嘉言也。适见此女将撄危症，故救之，非恶意。」女父母素闻其名，乃止。嘉言问之曰：「汝女未痘乎？」曰：「然。」嘉言曰：「数日将发闷痘，无可救。吾所以令仆激之使怒者，乘其未发，先泄其肝火，使势少衰，後日药力可施也。至期，可於北城外某处取药，毋迟。」越数日，忽有夜叩其门者，则少女之父也，言女得热疾，烦燥不宁。乃问以肤有痘影否，曰：「有之。」慰之曰：「汝女得生矣。」遂畀以方剂，归而药之，痘畅发，得无恙。

嘉言之治疾也，尤加意贫人，常於药笼中贮白金三星或四五星，有贫人就医者，则语之曰：「归家须自检点，乃可煮也。」其人如其言，得金，若天赐，药未进，病已释其半矣，此揣知病人心理之作用也。

秦景明精痘科秦景明，娄县人。以医名於时，治痘疹尤验。一日，应邻邑某家之招，晨泊舟郭外，见一女於桥阴织布，谓其僮曰：「汝试往，抱其腰戏之。」僮曰：「有父兄在，必饱老拳。」秦曰：「我在，何惧！」僮如其言，潜往女後，力搿之。女大骇，村人毕集，将执僮，秦遥呼曰：「吾所使也。」村人多习秦者，招之登岸，询以故。秦问女尚未痘乎，曰：「然。」曰：「是将出痘，然毒伏於肾，见点复隐，则不可药，吾故惊之，俾毒提於肝，乃可着手。」众愈拥之，求为作剂，秦曰：「某家病方亟。离此数里，有某姓者，术颇工，可延之来。」某至，即举手贺曰：「是儿，我早知其痘险，今幸作惊痘，非绝症矣。」众告以秦事，某乃执弟子礼以事秦，终其身。

秦技绝人，惟好博。嘉定之南翔有富家，兄弟俱卒，妯娌共一子，年数岁，出痘，其母飞舟迎之，限以晷刻。至则秦在博局，托以潮逆，迟迟而来。至翔临视，已成反关，不可为矣，拂衣欲去。延宾者尼之，谓远道来，不一饭而去，非礼也。延入别室，则儿母已出，一手提其须，一手握刀曰：「我今飞棹来迎，此间非长江，何有潮汛？即畏颠播，轻舆急鞚，我不吝数十金。前时许，点尚显，复隐之故，由汝致之。儿不能生，我不欲生，若亦不得生也。我刺若，即自刺，不忍见儿之绝耳。」秦大窘，曰：「孽矣。」妇复激之曰：「若有仙名，而不能疗一儿，殊盗名耳。」秦俯仰间，曰：「有一策，姑试之。」乃令掘一坑，置席其上，卧儿坑中，畚黄土，徧拥其身，惟露面目，煎药水洒之，复以席覆其上。妇钥其门，偕秦共守之。夜半，忽奇臭不可耐，秦跃然曰：「生矣。」出儿视之，痘已复显，但皮败肉腐，悉成通浆矣。秦又欲归，妇仍尼之曰：「留此半月，愿奉千金为寿，即於我镇悬壶。君家中事，令徒可了之。」复日约数人，与之局戏，秦亦乐而忘归。张本元善针人临邛张本元，先世务耕，不闻以医传，本元亦未从医游，忽自许能医善针。人莫知所授，不敢试，技无所效，於是时人为之谚曰：「伪大夫张本元。」会彭端淑之戚张氏妇艰於产，数日，举家惶怖，不知所为。本元至，命取妇亵衣一，履一，以箕加其上，口吐鍼，鍼之，嘱曰：「产时顶上有鍼孔，须泥以饭。」张氏漫应之。俄而生子，视顶上，果然，急如嘱。张惊且喜，始知其能。端淑之世父楚锡苦疟疾，请鍼之。本元曰：「鍼其腓。」楚锡戏之曰：「吾病在首而子鍼吾腓，可乎？」本元漫应之。鍼甫半，忽折，徐试其踵，呼曰：「出。」鍼跃然出，达於梁。又为人治痨疾，鍼其脊，终身无恙。自此而本元之名渐着，闻者争造其门，所试辄效。与之钱，不辞，不与，亦不责报。於是时人复为之谚曰：「神鍼张本元。」其鍼之长，或尺或数寸，约计有七十余枚。将用，则取诸口中，言笑饮食率如常，不觉也。无子，一女。鍼法传於女，女死，遂不传。

李隆古肆力於医李雅化，字隆古。尝就试於有司，不售，遂弃去，肆力於医。居屋方不盈丈，以联苇间之，外延宾，内置牀席煤竈，与妇处其中。每客至，啜茗相对，清谈竟日，不闻屋中謦欬声。屋前多疏竹丛花，列怪石，寂静如荒村。有叩门求医者，不以风雪炎暑辞，与之赀，多寡不较也。

耕云子自谓非医秦产有耕云子者，顺治时隐於楚江之西。人有扶病过其前者，见而即止之，语其故，治以药草，遂愈，酬以钱，不受，曰：「吾非医者，恶用此！」

陈文明善治痢陈启见，字文明，祁阳人。祖籍排山，以医起家。顺治时，王师征两粤，贝勒某自衡阳得痢疾，过祁，属县令访名医，令以文明应。及入诊，投剂立愈。文明尝遇异人，传疟二方，疗治如神。每岁治药盈斗，随证施予，不稍吝。

陆丽京善医钱塘陆丽京，名圻。善医，遂藉以养亲，所验甚多。有人病亟，梦神告之曰：「汝病在肠胃，得九十六两泥，可生也。」旦以告其友，友默然，良久曰：「嗟夫，此陆圻先生也。」圻字，分之为斤为土，其姓为六，合之，乃九十六两土也。即迎丽京至，下药，立愈。由是名闻吴、越之间，争求其治疾，户外屦无算。

医方书药别名德州田山姜侍郎雯癖好新奇，凡病，医以方进，必书药别名，如人参曰琥珀孙，黄耆曰英华库，甘草曰偷蜜珊瑚之类， 「 唐进士侯宁极譔《药谱》一卷，尽出新意，改立别名，凡一百九十品。宋陶谷《清异录》亦有之，盖迻述侯籍也。」 书俗名者不饮也。

沈去矜医愈毛稚黄姬毛稚黄有小姬，尝病疗，势日殆，瘠甚，见骨矣，遣人速沈去矜临诊。沈至，曰：「毋恐。」以一刀圭愈之。毛大惊，叹曰：「曾闻敌二竖过於五丁，东阳顾影，腰带几何，何竟具神力乃尔？」

孙翁有神针阳城东郭有孙翁者，善针灸。所居邻大道，多逆旅，一日，徘徊门外，遇一过客，鼻悬瘤如罂。孙见之，曰：「胡不去诸？」客曰：「固所愿也。」孙曰：「姑试之。」客曰：「刀剞乎？」孙曰：「否。」客曰：「药线乎？」孙曰：「否。」乃令客赤足踏针跗，有顷，孙曰：「觉有气自颈而注乎？」客曰：「然。」又有顷，孙曰：「瘤之带觉若痒而湿内注乎？」客曰：「然。」又有顷，去针，而瘤若失，仅结痂鼻端，如钱许。客大喜，询姓名，欲酬之，而孙已避去。客固巡抚委员，采硫於阳者也。事已，复命，抚骇问瘤去状，客以实对。

抚有母，四体不仁，卧三载矣，飞书阳城令，使速孙。孙至省，谒抚，问故，抚揖之以答曰：「吾母抱疾三载矣，诸君之能，愿起废焉。」孙入诊，母僵卧於榻，熟视良久而诊脉，曰：「姑试之。」针焉，而後茶。茶已，令二婢扶以坐，能坐矣。再针而进饵，饵已，令扶至床前，揉股而垂足，足能垂矣。再针而进饭，饭已，令四婢扶以行，能行矣。抚大喜，授餐适馆，有加礼，酬以金帛，辞不受。抚询其家口，孙曰：「止一子，方肆武，未售也。」谈次，询其术，且曰：「吾母之疾，经多医不能愈，子能立起沉疴，何也？」孙曰：「秦越人有言，吾非能生人，能生夫不死之人也。漠然无分，天道自运，针之谓矣。盖头为精明之府，鼻属足，阳明胃经，余故针某吏之跗也。风中腑者多着，四肢手足拘急不仁，面加五色，恶风寒，余故三针太夫人而除其风也。平之宁之，将之盈之。然则余非能起人，能起夫不终痿之人也。」抚拍案而叹之曰：「　乎禕乎，神如斯乎？」居久之，孙之子忽峨冠鲜衣而入，孙骇曰：「若何来？」则新中是科武解元矣。盖子本魁梧，抚亦以此报德也。子名绍武，是年为康熙己酉科也。

董道士治疽董道士，康熙时居江宁信府河之土地庙，与人语，或庄或诞，羣目为颠，一日，手木鱼，入市狂走，口喃喃作诵经状。羣小儿环而譁曰：「道士又颠矣。」曰：「毋慁我，此地将焚，亟为禳解。」居人怒曰：「颠汉欲放火。」告县官，寘诸狱。不数日，其地果有火灾，始得释，人以此竞异之。

某家有狐祟，招董至，以纸烛照室四隅，祟遂绝。见人病，虽甚危，掇块拾草以与食，皆立愈。富贵贫贱之人争邀致之，无难色，其不往者必不起矣。龙江关抽分郎中某疽发於背，昼夜呼号，羣医束手。董往视，曰：「易耳。」令袒伏，索熨斗，炽炭举置创上。家人骇绝，而病者寂然，俄熟睡，董竟去。郎中醒，曰：「不知渠以何物置吾背，凉爽沁心，所苦顿失。」视其创，已结痂。追及之，谢以金帛，不受。汉口李道士亦颠者，忽徧告人曰：「江宁董道士，今日死矣。」有贾於楚者，归问之，果以是日死，人始惊为仙也。

颍州道士医某少年颍州某少年为邪所侵，疾深矣，家人谓不可活，置之路旁。忽有道士过之，自言能医，命取重数十斤之铁鎚，鎚病者头面。父母泣曰：「病已至此，鎚一下，头立碎矣。」道士笑曰：「无伤也。」及鎚下，病者若不知，辄有二寸许美人自口跃出而灭。凡百鎚，口出百美人，形状如一，少年立愈。病者之见美人，目眩故也。

张道人以导引治人病康熙时，有张道人者至长沙，以元门清静导引，治病有效。或问之曰：「予见人以坐功而致病者多矣，未见有以坐功治病而有效者也。今先生用之而效，何也？」道人曰：「世人执一死法而治诸病，如医以一方而疗众疾，非独不效，必杀人。今我因病以用法，如医者诊病以处方，所以能起沈疴如操券也。」

李静岚知医德州李静岚知医，尝以方书疗家人疾，立效。会母夫人病下痢，侍汤药，谓必以梅诸治之，羣医不可。既而病剧，濩药时，觅得，藏袖间，潜投之，果愈。

吴允诚疗邵长蘅肺疾吴允诚，儒以医名，谨厚长者也。与人交，无贵贱，必以诚。试其药，皆精良多验，人翕然信之。邵长衡夙有肺病，气逆上壅而为喘，遇秋辄作，作则凭几危坐，瞠目双肩，撼膺呀吸，累昼夜不能就枕。少间，辄复作，及冬，乃已。吴治之，护其元气，补以葠苓，屏去疏快耗削之剂，而疾渐减，未涉冬，愈矣。

卢子繇弱冠处方药卢之颐，字子繇，生而鲁。九岁，依父习禅坐，见一身世俱空之境，随诣闻谷禅师，以三语令参，能举心为对。弱冠，忽处方药，有合。其师王绍隆，亦名医也，与讲《内经》、《素问》，不得其旨，其後讨论张仲景《伤寒》，忽大出辨驳以困之。明年，即摄讲席。

陈驭虚治疫陈典，字驭虚，京师人。性豪宕，喜声色狗马，为富贵容，而不乐仕宦。少好方，无所不通，独以治疫为名。疫者闻驭虚来视，即自庆不死。京师每岁大疫，自春之暮至於秋不已。康熙辛未，方望溪侍郎苞游京师，仆某遘疫。陈命市冰，以大罂贮之，使纵饮，须臾尽。及夕，和药下之，汗如雨注，遂愈。方问之，曰：「是非医者所知也。此地人畜骈阗，食腥羶，家无溷匽，污渫弥沟衢，而城河久堙，无广川大壑以流其恶，方春时，地气愤盈上达，淫雨泛溢，炎阳蒸之，中人膈臆，困惾忿蓄而为厉疫。冰气厉而下渗，非此不足以杀其恶。故古者藏冰，用於宾食丧祭，而老疾亦受之，民无厉疾，吾师其遗意也。」

方尝造陈，见诸势家敦迫之使麕至。使者稽首阶下，陈伏几呻吟，固却之。退而嘻曰：「若生有害於人，死有益於人，吾何视为！」陈与贵人交，必狎侮，出谩语相訾警。贵人意不堪，然独良其方，无可如何也。

方之得交於陈也，以大理高某。高之亲疾，召陈，不时至。独方召之，夕闻，未尝至以朝也。家日饶益，每出，从骑十余，饮酒歌舞，旬月费千金。或劝谋仕，则曰：「吾日活数十百人，若以官废医，是吾日杀数十百人也。」诸势家积怨日久，谋曰：「陈君乐纵逸，当以官为维娄，可时呼而至也。」因使太医院檄取为医士。陈遂称疾笃，饮酒近女，数月竟死。

陈之杜门不出也，方将东归，走别陈，陈曰：「吾踰岁当死，不复见公矣。公知吾谨事公之意乎？吾非医者，惟公能传之，幸为我德。」乙亥，方复至京师，陈柩果肂。遗命，必得方文以葬。方应之，而未暇以为。又踰年，客淮南，始为文以归其孤。

李延罡行医自给李延罡自上海来平湖，割西宫道士之楼居焉，以行医自给。有延之治疾者，数百里必往。视疾愈，不责报。或酬以金，辄从西吴书估舟中买书，不论美恶。由是积书三十椟，绕卧榻折旋，皆书也。

邹兴监为伤科伤科邹兴监，少随父客宁乡之潭湾，从某习拳勇，十余人莫敢近。某授之符术，凡刀伤跌损，筋骨断折者，噀符水揉之，辄效。刘某自高树堕下，气垂绝，稍扶动，骨碎，察察有声。兴监如其法，移时，其人遽能立，不数日，愈。张某凶悍，为怨者丛殴，几毙，诊之，曰：「内血已泛，逾刻死矣。」亟噀水施创处，忽鲜血迸涌，旋吐紫黑血数升，睡片时，呼饮，曰：「予死复苏矣。」後遂改行为善。其他亦活人无算，不居功，亦不受谢也。

宋道人工按摩宋道人者，长治人，少孤，为人牧羊霍山中。一日，失羊，羣牧皆旁徨无所措，宋年十三，独入深山求之。行二日，见一老僧瞑坐石窟中，四无人迹。僧面生黄毛，长寸许。心知有异，跪而陈其故，僧张目曰：「尔羊固在，须中秋可得，今且归矣。」宋出，告羣牧。及期，约伴往，果得羊，又溢出四五百头。寻僧，已不见。众议鬻其溢者，得百金。已而分金不平，遂闻之官，官尽归其金於宋。其徒王姓者，心利其赀，故为好语，致宋於家，阳为之权子母。夜，令妇人入室，而己踵其後，诬以奸而逐之。宋失赀，无所依，乃复入山行。

久之，宋见茅庵，则别一老僧居之。泣拜，告以故，请留执樵采。久之，乃许。老僧不甚食，厨所有，惟燕麦芋魁，食之，遂不饥。居五载，僧遣之，宋留侍不行。僧顾曰：「子谨愿，奈具钝根何！」视壁上，有所画古丈夫五，一正面，一侧面，一背面，二人偶坐其旁。曰：「但日日目此，骨节寸寸，皆须留意。」宋茫然不解所谓，日坐卧其下而已。及夜，梦二人自壁下，指示铜人穴道脉络甚悉，宋忽豁然有省。一日，僧远出，留宋居守，则虎狼蹄迹，交错於庵之前後。越七日，僧归，谓宋曰曰：「山中檀越家邀我诵经，汝当随往。」比行，及半途，又谓曰：「汝且止此，闻木鱼声，乃来迎我。」遂径去。宋候移晷，饥甚，辄蹑踪往，道阻一河。河上有翁妪方视二童子汲，宋叩师所往，曰：「此处无人居，安得延僧诵经。」不得已，渡河而前，则峭壁插天，更无蹊径。倏闻木鱼声在北山上，驰赴之，又闻声在南山，顾视，日已晦，有虎百十余咆哮而至。急趋投翁妪所，木栅石屋，亦有鸡犬。翁出叱之，羣虎皆弭耳去，招宋留宿，啖以麦粥。昧爽睡觉，则身卧磐石，屋栅皆不见，惊愕久之。遵旧路，欲返庵，道逢妇人井汲而络其背者，问之，则跌伤折骨。宋审其穴脉，试按摩之，应手而愈。延过其家，饮食之，因留居焉。自是为人按摩，虽骨已破碎者，无弗愈。後居福山王家，年已七十三矣。

莫际曙医茅店妇湘潭宋某卧疾，将不起，聘莫际曙往视。憩道旁茅店，店妇捧茶进，未以病告也。莫诧曰：「汝有病，病且深，然及今尚可治。」为书方，给钱市药。越旬日，再经其地，问之，妇病若失，叩头谢。莫喜曰：「无须也。宋君病，我治之瘉，谢金可持赠汝也。」并书善後方与之。

张岳来用附子康熙时，襄阳有名医张岳来，名湘，用附子必重三四两，谓必如是而始奏效也。

蒙古医疗周尚白伤周尚白，名菽，终身客游。尝依吴季方於永平，登卢龙塞，访田畴故垒；陟望海台，寻汉武遗踪；上马鞭山，吊孤竹少君之家。一日，驱车出关，欲旷览边塞险隘。经长城，坠车，车轮转股上，股断。遇蒙古医，置股於冰，令僵，徐剖肉，视骨，粉碎，为联缀，缉桑皮纫之，饮以药，五日而能行矣。

行头医愈世宗头风行头医吴监者，安徽人。雍正朝，官太医院判。世宗苦头风，羣医束手，监一药而愈，赐之，不受，问所愿，以此业请，许之，子孙遂世其业。凡各行纳税，必经吴姓者签名，其职在商吏之问，如经纪焉。

桂附与犀黄并下雍正癸卯秋，山阴金晋民以应乡试至杭，临场，患时疾，烦躁，壮热绝食，人以伤寒目之。延老医张献夫视之，与大剂桂附，晋民从子璿玉有难色。献夫曰：「非此，不能入试矣。」日晡，献夫又至，曰：「绍兴太守亟请渡江，此证，惟闵思楼能接手也。」璿玉卜之吉，即依方，频频与之，觉烦躁消而能寐矣。翌晨，思楼至，用犀角地黄汤，人咸駴异。思楼曰：「非此，不能入试矣。」索献夫方观之，笑曰：「昨桂附，惟张能下，今犀角，惟某能下，安排入闱可也。」因服数剂，即举动如常。不数日，入试。献夫亦不复至。一人患疾，数日之间，桂附与犀黄并用，绝奇。

叶天士更十七师而成名医吴县叶天士，名桂，以医名於雍、乾间。自年十二以至十八，凡更十七师。闻某人善治某症，即往执弟子礼，既得其术，辄弃去。生平不事着述，所存者《临证指南医案》十卷，亦其门人取其方药治验，分门别类，集为一书，附以论断者，非尽天士本意也。

某年，江西张真人过吴，遘疾几殆，服天士方，得苏，甚德之，而思所以厚报之者。天士密语之曰：「公果厚我，不必以财物相加遗，惟於某日某时过万年桥，稍一停舆，谓让桥下天医星过去可也。」真人许之。而是日是时，天士适从桥下过，於是苏城内外喧传天士为天医星矣。

天士之母老矣，病热而脉伏甚，似寒证。天士审证立方，中夜，独步中庭，搔首自言曰：「诊他人母，必用白虎汤。」其邻叟某亦行医者，窃闻之，次早踵门献技，用白虎汤一剂而愈，其名顿起，而不如其即出於天士也。

天士有外孙，甫一龄，痘闭不出。其女抱之归，求治，天士难之。女愤，以头撞门曰：「父尝谓痘无死证，今外孙独不得活乎？女请先儿死。」即持剪刀，欲自刺。天士不得已，俯思良久，裸儿，键置空屋中，自出外，与博徒戏。女欲视儿，则门不可开，遣使数辈促父归。博方酣，不听，女哭欲死。至深夜归，启视，则儿痘徧体，粒粒如珠。盖空屋多蚊，借其嗜肤以发之也。

木渎有富家儿，病痘闭。其父念非天士莫能救，然距城远，恐不来，闻其好鬬蟋蟀，乃购蟋蟀数十盆，贿天士所厚者，诱以来，出儿求治。天士初不视，所厚者曰：「君能治儿，则蟋蟀皆君有也。」乃大喜，促具新洁大桌十余，裸儿卧於上，以手辗转之，桌热即易，如是殆徧。至夜，痘怒发，得不死。

一日，天士乘舆过市，见贫家送葬，棺底滴新血数点，急呼，止其棺。舁棺者素知其技绅，遂止之。问死几何时，曰：「昨将夕。」曰：「男乎，女乎？」曰：「未产妇也。」曰：「速归，可治。」其夫叩首哭泣，随天士舆後，而观者随往甚众。至其家，命启棺，舁尸至床，去殓服，按右手脉，曰：「可救。」取长针一枚，解胸前衣，当心一针，哇然一声，产一子，而妇有叹息声，观者叹服。或问之曰：「术固神矣，然何以知其不死？」天士曰：「此无他，适见之血，鲜而不败，故知其未死。及按脉细审，乃知腹中儿手将母之胞络搦住，络近於心，心痛晕绝。特以针刺儿手，畏痛，手缩，焉得不娩。儿既生，母亦不死矣。所险者，在针之分寸耳。」天士言未已，众中一少年伸臂求诊，天士诊视良久，曰：「当速归，今晚必死。」观者大愕。有进而询其故，曰：「公等视之，彼固健康人也，然吾以脉理审之，其肠已寸断矣，安得不死。」盖少年乃产妇对门银钱局之夥，闻众口一声，言天士有如神之技，心不平，午膳方罢，跳柜而出，排众入室，求诊视为戏。讵饭饱不宜跳，跳则肠断。至晚，果死。於是喧传天士之死而知生，生而知死也，名益振。

或患肺痈，委顿欲死，天士曰：「此非外治不奏功。」乃反接而缚之，令人取冷水一盆，当头淋之，复以刀刺其心坎，脓血随出，约斗余，药敷疮口而愈。後询其故，天士曰：「肺居心上。此人患痈，肺下垂包心，心不可见铁，故以冷水惊之，使心上提，乘隙入刀刺肺也。」

某家娶妇，甫却扇，而妇晕绝，延天士诊之。天士掩鼻入房，视之，曰：「易治耳。」令人舁妇至中堂，命取人粪数桶，围置而搅之，秽气蒸腾，妇遂苏。叶曰：「此为香麝闭气所致，故以秽气解之。新房须撤去香物，方可入，再发，恐不治。」如其言，果瘳。

某公子生二十余年，素席丰厚。父督某省。是秋举於乡，贺客麕至，公子两目忽红肿，痛不可忍，延天士诊之。天士曰：「目疾不足虑，当自愈。愈後七日，足心必生痈毒，一发，则不可治。」公子闻是言，不觉悲惧求救，天士曰：「此时不暇服药，当先拟方以散毒。七日不发，可再议。」急求其方，曰：「息心静坐，以左手擦右足心三十六遍，以右手擦左足心亦如之，每日如是七次。过七日，再诊。」如法至七日，延天士视之，曰：「目疾如先生言，愈矣。未审痈毒能不发否？」天士笑曰：「前言发毒者，妄也。公子为富贵中人，事事如意，所惧者死耳，惟以死惕之，则他念俱绝，一心注足。手擦足，心火下行，目疾自愈矣。」

浙中某孝廉入都，道经苏州，得疾，就诊於天士。天士诊之，问何往，曰：「会试。」叶曰：「顷所患风寒，一药可愈。第内热已深，陆行，必患消渴，寿不逾月，毋往。」因制风寒方与之，服药果瘥，行动如平人。侪辈见其健，强曳以行。舟泊金山，共登览焉。寺有老僧，亦以医名。某中心惶惑，因更就诊，僧言如叶，而意若犹豫。某因请救，僧沈思曰：「登车之日，多载美梨，渴则生食，饥则熟食，当有验耳。」某如言食之，往返数月，竟无病。某归舟至苏，复见叶。叶大惊，问故，某具告之。天士乃变姓名往学於僧。一日，有以蛊就治者，腹膨然，气不相属。僧令天士拟方，乃用白信三分，僧曰：「似矣，然未也。汝知蛊之为虫，而不知蛊之大小。腹中蛊已长二尺余，少毒则不死，再与则避，无可为矣。当用砒礵一钱杀之。」因更方，嘱曰：「夜必痛泻，有异物，即取以来。」次日，果来谢，持赤虫长二尺许，天士亦心服。学三年，尽得僧授而归，自是所药无不瘳矣。

某年夏，天士过磨坊，见健者方拥磨盘旋，问曰：「尔为外乡人耶？」曰：「然。」曰：「速归，不一月必死。」磨者疑之，问故，曰：「尔夜中必用蚊烟乎？」曰：「然。」曰：「殆矣。是物虽辟蚊，然久受其毒，不可救，汝速归，犹及家也。」磨者大恸，即以是日奔归。至某塘畔，夜昏，遇雨，见小舟，求附行。登舟，即有老翁坐於舱，磨者默然向隅。翁问故，告之。翁曰：「果然。然幸遇我，可不死。」磨者长跪哀之，遂同至翁家。翁饮以药，浴以水，灸以火，蒸以桶，凡三阅月，曰：「可矣。」令入城。适天士又经其处，见磨者勇健如初，因叩之，磨者述所遇。天士即偕磨者往觅翁所，至则行矣。

天士一日乘舆出，有乡人揖道左，求治，停舆诊之，曰：「六脉均调，奚病耶？」乡人曰：「某所患者，贫病也。闻公善治奇疾，故来求耳。」天士曰：「诺。」因令「拾道旁橄榄核种之，苗茁，乃告我」。乡人如教。叶自是制方，必用橄榄苗。病家求橄榄苗，必於乡人，乡人益昂其值，期年，遂小康。

天士行医久，後致富，然性好嬉戏，嬾出门。人病危，亟请，不时往，由是获谤。往辄奏奇效，故谤不能掩其名。以高寿终。薛一瓢与叶天士齐名薛一瓢，亦吴人，与叶天士齐名，而相忌。病者就天士，则必询之曰：「曾就一瓢乎？」就一瓢，则必询之曰：「曾就天士乎？」天士愤，大书榜其堂，曰「扫雪。」一瓢闻之，笑曰：「人谓天士不通，今果然矣。彼云扫雪，与我何干，纵其大扫可也。」因亦书二字榜其堂，曰「扫叶」。

有甲乙二人，各睹食寒具。 「 即繖子，以麦糯粉和面，搓如细绳，挽曲之而为环，油煎沃以糖食之。」 甲啖至七十，有难色，遂自承其负。乙见甲负，大喜，强争胜，竟尽百数，甫下咽而病作，舁就天士诊之，曰：「无可为矣。」家人涕泣舁归。或告之曰：「一瓢与天士皆以医名，各不相下，恒有就天士言不治而一瓢得治者。今未就一瓢，乌知其不可救耶？」家人以为然，复舁就一瓢，亦如天士言，曰：「无可为矣。」家人固哀之，一瓢曰：「谓之无可为，斯无可为矣，我岂诳汝者。」不得已，舁病者出。将下堦，一瓢忽问曰：「曾就他人求治乎？」曰：「天士耳。」曰：「天士云何？」曰：「如先生言。」曰：「果如是乎？其姑留此，一试吾技，亦以觇汝家运之穷通。克济与否，尚未可知。」言毕，遽入内室。有顷出，手药一器，其色纯皎，以饮病者，复以黑色药一器继之。病者腹如雷鸣，大泻而愈。天士闻之曰：「我讵不知此，特不乐为耳。盖病者患寒具充塞不化，法宜消导，而又虑其不胜，必先之以人参，固其元气，然後得以奏效。」叶明知之，以病者家贫，不能备参，故告以无能为。一瓢意亦如天士，实为嫉妬所迫，自出参食之耳。

乞儿疗李氏子蛇头疔山东陆宣子自京师来，为蒋衡言。李某之子，指甲中生肉管，赤色，顷刻长三尺余，垂至地，能动，动则昏昧欲死。徧访名医治之，内府太医至方上士俱缩手，逡巡退。某子於是取酒痛饮，引刀自断之，出血数斗，气绝。良久苏，复出如初。某子曰：「嗟夫，吾其死矣。」乞儿者，不知其姓名，以豢蛇为业，闻之而至，曰：「我能治之。」阍人叱之，乞儿曰：「尔勿然，速白公子。」李某大喜，延入，谓之曰：「果愈吾儿，吾分家产之半以与若。」乞儿乃剑负大蛇，昂昂入中堂，踞上座，口中谩骂诸医者，曰：「公子所患，蛇头疔也，其管通四肢百骸，绝则又出。若辈何能为！」请见公子。

初，乞儿家多金，其居室、衣服、饮食、舆马之属甚侈丽，宾客出其门下者，鬬鸡走狗毕集，待妾仆从奔走左右，娼优歌舞纵酒，驰骋弋猎，无虚日。未几病，病如李某之子。破家求医，不可得。京师有白云观，每岁正月十九日，士女毕集，曰燕九，冀遇仙，或曰仙往往杂俦人中卖药，或类乞丐。当是时，乞儿父亦往，果遇丐者，持大蛇，貌甚伟，心异之，问以子之病，曰：「能治。」因请之，许诺。既至，曰：「命而子速呼其妻来，屏左右。」谓有一人留，子即不治。乃置大蛇於地，命乞儿妻曰：「无惧，其持此纳诸袴中，两骽蹲地，凿袴孔以出，握蛇首定视，蛇首与肉管相对，蛇以气吸之，则消。」不移时，果如其言。蛇则红丝百道，僵卧死，乞儿竟愈。乞儿既见某子，如其法治之，某子亦愈。李某大喜，竟分其产之半与乞儿。

蒙古医疗断舌乾隆己未，京师某达官以奸仆妇，被妇咬舌尖，延蒙古医治之。医至，命杀狗，取舌，带热血镶之，戒百日不出门。其後引见，奏对如初。

陈恬斋兄弟善医陈恬斋大令善继侍其母查太恭人疾，日繙阅医书，至抱书而卧，中夜有省，遂工医。官四川及长芦时，两次奉命驰驿至京师、热河，视裘文达公曰修及额驸福某疾。盖文达及额驸曾奏谓「臣疾非陈善继不能生之」，故都中有陈神仙之名。其弟宛青，名汉，精绘事，亦善医。官礼部时，和珅召之，令视疾。汉咨於座主韩城王文端公杰，文端曰：「此奸臣，尔去，必以药杀之，否则後不必见我。」汉遂谢不往，和衔之。时已保送御史矣，乃出为巩昌府知府。

易三受医术於张老人易三，沅陵人，少学剑，恣游武汉间，为巨商衞藏。已而自谓弗善也，改而刺船，济行者。年三十余居常德东市，卖浆宿旅。久之，有老人行乞市中，日呼易三门，求食，体有恶疽，溃而臭秽不可近。易心哀之，日贮盂食以给之。旋求僦居，亦纳焉。老人朝出暮归，踉跄怪状。室中人皆恨且詈，易独不然。居且一年，老人病痢，粪赤白下，杂疽臭，益不可近。易殷勤候食息，无畏色。老人夜分呼易曰：「吾有意於子久矣，子诚善也，吾术可授子。吾固不患疽，不患痢，姑试子耳。」易谛视老人，体如常人。及视所下赤白粪，皆澄清可镜，心异之。昧爽，老人呼易步东郭高冈，授法，怀中出所乞食盂，取水，祝令沸，以短刀置盂中，水不仆，戒曰：「凡吾术，可以医百病，祝水不沸，刀不竖，不可治，即治，不可受人财，又不可妄传人。」易俯首谢。老人忽不见，遥闻有声曰：「吾乃张姓也。」

易得术，急欲医人，人无与医者。适其穉子患腹痛，欲割治，妻不肯。乃伺妻出户，潜祝水割腹，涤脏积。妻突入，号踊，乃以手覆所割处，无迹，立愈。由是渐医外人，手到辄痊，不受酬犒，如老人戒。凡所治内外症，必割，必祝水令沸，刀令竖，乃治焉。数十年中，病人就庐舁视者无虚日，四方贵官延治者，不远数千里。乾隆庚午五月，中丞　某以监司董某言，自沅延入府治病。易椎鲁，虽见达官，不为礼，又医无方饵。中丞意其野而诞也。易径归。久之，府中所治病，如其日月之限，皆愈。　异之，属董再延入府，将酬之也。易入，府中人无贵贱男女，皆罗拜，疑为仙也。至易出，主董署，　延之一饭，不往。强之，乃赴。城中贵官单马辇迎者，亦坚不往，必治病乃赴。　酬白金二十两，不受。九月初，辞董登舟，风逆不得去。市人知者，群延之治病，日阅数十人。每行市，步履如飞，观者拥左右，呼易神仙。

陈益尝於友人座见之，古心古貌，不苟言笑，意所必至，径直无周旋。问其年，曰：「八十三矣。」尚善啖肉食。其视病，以己手中指，诊病者额，视指，辄知病由，不待病者言。不可治即不治，其可治亦不即为方，轻则摩抚立愈，甚则或取各色布归，病者亦楮书姓名及生年月日，至家，祝水一盂，卷所取诸病者之布，叱符，向空焚之，即烬，揭病者年月姓名，次第以卜效之远近，而病者异地告愈，其奇验如此。以陈所见，亦未尝用割治之方，或老而加慎焉。董尝以茧数束赠之为衣，易不能却，又不欲妄受，旋以茧为诸病者代所用之布。其所取病者神福胙，瘗不食，即食犬，亦毙。其去来供亿，来则资人，去则自给而已。

易尝语陈曰：「吾治病，吾不能知，有主之者，假吾手耳。求者诚则验，不则不验。吾藉受人报，岁可致巨万，而贫如故。吾术非不传，无可传者。吾尝授宋生，生得吾术，治制府某公病，受制府五十金归，诘之，诳应，五日死。凡吾术，必用元神水。元神水者，赤子之真，可以质幽明而无憾者也。」

初，老人授易术时，遗一盂，归视之，金质，重六两。後易父母死，荐佛事，阙金，铄盂，乃得金十两，并荐老人。一日，老人忽至，以铄盂诘易，易骇。老人乃袖出盂曰：「某日盂至我所，仍还子，子善宝之。」今其盂故在。易乃欲随老人去，老人曰：「未也，待子年八十六，再晤耳。」

易为人敦庞坚朴，虽出入贵官门，不以光宠自矜，归则与子孙安耕凿。有子四人，孙十余人。妻亦年八十。易老而不着名字，人呼易先生，应；呼易神仙，应；即呼易三，亦应。

唐雄飞用药与人异唐雄飞，字正典，东安人，乾隆时生员。高才能文，不应试。以母疾，研究方脉。久之，无所得，出访良师，亦无遇也。还遇异人，言论清异，谓雄飞曰：「脉非可学也。念子笃志，今授汝书。」遂以医术名。其用药与人异，十二月各有主，凡治病必用之药，下不踰时，疾必愈，有不治者，死矣。雄飞死，无传书，惟手录脉诀，其族人曰大悦者得之，以治病，亦应手辄效，与雄飞同。

王九峯使弟子书方王之政，字九峯，丹徒人，博通典籍。年三十余，遭子丧，耳闭不听，又为行医者误投凉剂，竟不通音响，遂自号聋子。聋子以有耳疾，不求仕，乃学医，深通其术，名大振。其所至，求之者肩摩毂击，骆驿不绝，多奇效。家居，每旦病者踵门，无虑百十人。於中堂设座一，自据之，旁坐四弟子。每诊一病者，属弟子书方，口讲指画，应接不暇。又夙不计赀，听自给，遇贫乏者，多施药以济之，以故求者益夥。不耐烦扰，遂就两淮运使之聘，岁千百金。鹾商有请者，多不就，曰：「吾不能以低颜仰富翁，而自贱吾术也。」

吴菘圃河帅尝於暑月感热而病，九峯投以清凉之剂，不效，奄奄就毙。又以附子理中汤治之，一剂而愈。谈韬华观察略无病形，诊其脉，决以六月必死，後果然。

陈某为仪邸格格疗病陈某，吴江人，知医。以誊录生议叙州佐，谒选京师。一日在寓，见戴蓝翎人牵马来邀。问何所，但云府中。不敢辞，随之往。至一处，入门数重，有内监出，引之，朱门绮户，愈进愈邃。至一室，则绣帐双垂，於帐缝中出一手诊之。左右递诊毕，问卧者何人，内监即叱曰：「请君诊脉，何问为！」乃易词以探曰：「曾服药否？」曰：「存方可查。」乃请方验之，内监曰：「可，然此方无效，不足验也。」阅方，略得大概，病者幼妇，症似产後，约略定方而出。明日，戴蓝翎人复来，且云：「今日王爷在府，恐传见。」乃盛服以往，则坐炕上者仪郡王也。见陈入，为起立，命坐，告以「病者乃格格，年十六，去年已下降。今春姙，以少年不慎，半产。昨服先生药，大好，幸终疗之」。且谓左右侍者曰：「传语格格，医须望闻，不必避面。」乃复入诊，陈已得解，乃大用芎归，数剂而愈。再入，再见。以大缎一卷、荷包两对、银四十两酬之曰：「曹地山师傅谓汝高明，洵不诬也。今而後吾府中仗君为司命矣。」拜谢而出。地山，即文恪公秀先也。

陈洪璋医愈沈大成疾沈大成尝病左指搐，继而蔓於掔，上及於肩井。一医曰：「此血不荣筋也。」一医曰：「此风淫也。」後一医曰：「此老而虚气，血将竭也。」於是日投党葠、蓍术、地黄之属，无虑六七十剂，而病益甚，尩然柴立，不能饭矣。乾隆某岁八月下旬，以陈退山之言，延其宗人洪璋诊之，则曰：「湿痰客於脾胃，脾主四支，本病而见於末邪，得补而壅，所以胃受伤而不能饭也。不亟攻之，败矣。」乃予二陈汤，加硝石，四服，病失其半。去硝，再六服而愈。

高歧山精小儿科湘医高歧山，乾隆时人也。承其祖父之业而益精，望色听声，即知人生死，用药不本古书，尤精儿科。有富家儿病不食，且死，乃延高。高囊药而往，独排斥羣医之言，谓可治，姑试之。乃令其家市肥瘦维均之豕肉，出药，共煮之，令儿以口鼻就肉，热气蒸腾，儿垂涎欲食，即以之食儿，病遂已。又尝遇里中儿，戏於水。儿望见其至，故激水於路，阻其行。高曰：「勿尔，後三日必病，彼时欲我诊，亦无益也。」三日果病，其家人为延高而不及矣。

范培园医先下户鄞县范培园以贫故，隐於医。其治病，巧发奇中，自当道及荐绅士大夫以至贫户，无不延之，终日肩舆行道中，不得少憩，犹苦未徧。然培园宁先下户而谢高门，或终日无所得，弗以为恨。以是虽负盛名，而其家一贫如洗，不悔也。

李畏斋善岐黄李畏斋，湘潭人。善岐黄，自号医隐。常手录方书，亲锄药种之。比邻有求医者，皆就诊焉。百里内外，造门延请，察其来意，知病可为与否，可则往治，应手辄效，否者不往，病亦终不愈。

潘龙田精於医潘掌纶，字龙田，湘乡人，诸生。幼孤，事继母孝。读书善悟，兼通韬符壬遁诸术，而尤精於医。尝策马而行，见人卧道旁，视之，毙，察其状，曰：「尚可苏也。」为刺尾闾穴，则噭然呼痛，目炯炯立起。有谌姓子病，垂绝，龙田过其门，闻哭声，入诊之，用灸三壮，楔齿，少注药，须臾呱呱泣，索乳矣。

袁羽高不泥古方袁宗翯，字羽高，一字宗翥，浏阳人。治医，不泥古方，决人生死，辄奇中。戚女七岁疾笃，诊之，曰：「不死，虑十八岁耳。」後果然。有儿死逾时者，察其脉，令炒麻黄数升，卧死儿其上，顷之，苏。尝见儿嬉戏者，曰：「是儿某年当得废疾以夭，今灸之，可免。」其母不信，卒如所言。有少年无疾而戏求诊，诊之，曰：「疾不可为矣。」少年笑而去。踰两日，果死。

罗国瑛疗人有奇效湘人罗国瑛精医，疗人有奇效。不求谢，有得，以施贫乏。尝戒其子孙曰：「凡治病，当以活人为心，入闺闼，尤宜戒游目。」

罗疯子知病源罗伯申，永明人。精《内经》，能知病源，断生死不爽。病者圭勺沾口，立愈。晚年玩世自娱，每乘篮舆，命倒舁以行，人呼为罗疯子。

郭宏翥之医神於望郭宏翥，永定国学生。幼读书，未卒业，游学江汉间，得岐黄术，遂以医名。中年，囊金数千归，邑有公益事，多襄助之。其医人，神於望，遇病者，目灼灼视良久，授之方，立愈。尝至某家，见其僮，惊曰：「此子今日必死，宜急舁送归。」至半途，腹大痛，抵家，遂毙。请其故，则曰：「僮阴寒结脏腑，俱成冰，死色已见面部。此素嗜冷物所致，卢扁无能为也。」询之他佣，果信。

徐灵胎以医活人吴江徐大椿，字灵胎，一号洄溪先生，为电发检讨釚孙。以诸生贡太学，弃去，专以医活人，常往来吴淞、震泽间。知水利，且尝创新乐府，曰《洄溪道情》，不仅邃於医理也。乾隆辛卯卒，年七十有九。

席承裳不事方脉席上锦，字承裳，东安人。生而颖异，精医，不事方脉，以望闻为决。尝闻隔舍儿啼，曰：「此有暴疾，试拂其睫，目不瞬矣。」为汤饮之，愈。姻家有二子，呕不休，更数十医矣。视之，曰：「无病。」饮以酒而愈。询之，则以窃蜜而误服油致然。或问酒安能制油，亦不言也。

郭兴时治奇疾风子郭兴时，浙人，铁冶亭制军保尝见之，殆百岁外人也。以医家於京师，自王公大夫以及庶民之家，无不延请。能治奇疾，不可思议，亦坐是得谤，不以为意也。

冶亭家人有病，日或两三至，不受谢。问其故，笑曰：「余日一出门，即获钱十数千文，间遇盐政、关部诸家，每索必数百。若辈无功於国，而坐拥厚赀，其所得，不过奸商恶仆鱼肉百姓之脂膏，分而用之，不遭造物之忌。若公等清曹薄俸，竭锱铢之利以贶医者，受之亦不安也。」时冶亭方官京朝，郭故为是言。

张朝魁以异术治外证乾隆时，辰谿有毛矮子者，本姓张，名朝魁。年二十余，遇远来之丐，张待之厚，丐授以异术，治痈疽、瘰癧及跌打损伤危急之证，能以刀割皮肉，去淤血，又能续筋正骨。时有刘某患腹痛，骤扑地，濒死，张往视，曰：「病在大小肠。」遂割开其腹二寸许，伸指入腹理之，数日愈。辰州守顾某乘舆越银壶山，道险，忽堕岩下，折其髃骨，张以刀刺之，拨正，傅以药，运动如常。

西山老佛善医术乾隆乙巳、丙午间，有顺义民妇张李氏者，善医术，兼通符籙祈祷事，病者服药辄瘥。宦家妇女为之延誉，议以西山三教庵西峯寺与之居处，使为尼，号曰西山老佛。後烧香者众，男妇杂沓，有司惩之，遂正法。

张刀刀医术孙文靖公士毅自藏回川，仆沈某坠马，伤脊而伛，乃呼之曰沈驼。惠瑶圃谑曰：「不意司马家仆，化作柳州种树奴也。」闻土人有张刀刀者，工咒水，使治之。张治病用两刀，得此名。饬役唤之至，了无术家诸具，但索净水一瓯，令沈隐几，露其背，对水咒数四，蘸於手以涂之，上下既徧，乃出其刀。刀不甚锐，刃甚薄，迫脊骨划之，自项至尻，约二尺许，无点血，沈亦不觉也。刀划处，成一沟，别以小钩爬挲，得一物，如琴之少弦，引其端掣之，亦径二尺许，颇纫。又划其右，亦如之。仍蘸水，涂而祝之，脗然无少痕迹，而如钩者乃复如弦矣。

时胡青上别驾患下马痈，未溃，痛不可忍，闻其技神，亦使视之。张曰：「此内症，非予所及。但承君之属而不一显其能，愧矣。」乃亦咒水涂患处，扶胡曰：「起。」胡方转侧罩碍，张迫之，曰：「勿虑。」掖之起，坐牀沿，进履，曰：「立。」挽其手，曰：「步。」立而步，即赴墙阴溲焉，了不觉有旧患也。

舒荣治外证舒荣，沅陵人。精医术，治外证，不方不药，取水一盂咒之，以指画符，患者服之立瘳。或剖腹去毒，拭以水，创合而患者不知痛。乾隆末，福文襄、王康安、宣勇伯和琳督师征苗，荣在军中，士卒中铳礮，饮水即瘥，全活数万人，羣称为神水。

许某治木工伤乾、嘉间，河南巡抚署前有棋杆一对，高可数丈，其颠木稍损坏，使某木工猱升而上以补修之，偶一失足，遂跌下，骨肉损伤，四肢零落，气不绝者如缕。时有一善祝由科者许某，适过其地，见之，曰：「我有一术，稍诵符咒，即可就痊。」遂命将木工舁至一院，施其术，禁人窥视。过七日，行动如常矣。酬以金帛，不受，飘然去，不知所终。金某治孙渊如胫孙渊如官京师时，尝被车压，折胫骨，为金某治愈，惟右足尚较短左足寸许，服雄黄浸烧酒四十九日，足发赤斑而愈。金云：「骨皆可接，凡人之胎生各骨，如花木之枝，随处可粘。惟须胃健，多进饮食，能生新血以益气耳。若後生之骨，如齿牙、膝盖、脑骨，则断不能接。所以用雄黄烧酒者，雄黄能去瘀血，烧酒无损脾胃，瘀血不尽，虽治愈，遇阴雨必变也。」

青浦何氏十九世为医何元长，名世仁，青浦人。其先自宋淳安主簿侃始以医着。至明，有天祥者，杨维祯为之作《壶春丹房记》。盖何氏在宋、元、明，往往相仍为太医，入本朝，不复为官，独名其业以自食。自侃以逮元长，凡十九世矣。

元长幼以嬉戏堕水，有援之起者，视其人，忽不见。比长，貌修伟，盎背赤髭，目闪闪有光。为人多嗜好，初喜书画篆刻，不欲为医。然少孤，大父王模方以医致盛名，终以其术授元长。元长卒继之。为医逾三十年，自节钺大府衣冠胜流以至皁隶牧圉，日夜集其门。所得四方酬币，累钜万，而殁无余财，其意气恢如也。

元长为医，尤善望闻之法，决生死，无不中。金山人就诊，元长骤曰：「尔溺於水乎？」与之方而去。已而其乡人来，问之，则已霍然矣，因曰：「某疾，先生何自知之？」元长曰：「望其色，黑；切其脉，湛，非溺水而何？」嘉兴沈某求治妻疾，以为症，元长曰：「非症也，姙也，可弗药。」时沈固无恙，元长按其脉曰：「尔胃气绝，不久且死，吾何为更与尔方。」沈大怒去，去而暴亡，其妻果产子。崇明何氏子患瘵，元长既与方，翌日，何氏子易衣，杂稠人中复来，元长忘之矣，及出方，与前无稍异。其处方，好参错今古，不专一家。一日，门人疑某方非古，元长曰：「见某书某卷。」覆按之，果然。

某医移肆就富室有善医者，初悬壶於市，未几而移入坊巷，与某富室比屋而居。盖讅知富翁年耄不讲衞生，好食煎炒之品，久必患疡，移肆就之，可因以为利也。及居一载余，未闻其有疾，乃从旁探之，始知其虽饮厚味而必日进菜汤以涤荡邪秽，故不为害也。

夏卧侯精诊切夏泽沛，字卧侯，益阳诸生。喜读方书，尤精诊切。尝诊一妇曰：「孕三日矣。」妇且信且疑，已而果然。又诊一妇曰：「脉极异，必孪生，然生而不成。」後产三男，随毙。及再孕，复诊之，曰：「是亦孪生，可成也。」果生两男。年三十九，语其友薛绳祖曰：「吾当死於今夏，心脉散矣。」至五月，果卒。

隶治富仁山胫庐陵令富仁山，名兴，尝自言幼年随任楚南，有事登衡山，驰马峻坂，失足跌深涧，胫断骨折，血流盈盎。舁归，痛晕数次，医疗二月不效，脓血淋漓，宛转牀褥。有一隶向习祝由科，自云能治，姑试之。启曰：「公子幸勿畏，诸仆从亦毋惊骇，稍张皇，则吾术不验矣。」於是息心静虑，听其所为。隶乃市桐油十余斤，炽炭煮之，以长竹箸且搅且咒。须臾，油沸，投药一刀圭，别索盆，泻温水。启衾，扶富胫，以帛轻拭脓腐，渐就盆，咸以为将洗濯矣。隶突以沸油淋之，从者大骇。富觉胫冷如冰雪沁骨，颇爽适。隶淋油毕，以纸蒙而缚之。富熟睡一炊顷，抚之，骨接如故，试起履地，亦如常，无所苦。越数日，解纸缚，疮痂已落，皮色依旧，无纤痕。隶曰：「此胫受伤甚剧，今虽愈，後遇阴雨潮湿，必隐然作痛，公子但记吾面目及医治情景，即瘳。」如其言思之，遂止。

姚文僖知医归安姚文僖公文田，少涉意於占验，且知医。董文恭公诰有疾，仁宗命诊之。英煦斋相国和患胸疡，医皆谓不可理，就其家视之，覆奏可瘉。乃屑人葠为末，糁所患处，用刀剂，获安。後因颁赏内府书籍，特赐苏沈方。

邓湘皋精医术新化邓湘皋训导显鹤精医术，歙县程春海侍郎恩泽视学湖南时，湘皋尝下榻署斋，时为太夫人诊视。春海有句云：「造膝每当交让树，窥垣时见一方人。」

赖智堂医猫咬大埔赖智堂，名云章，名医也。尝云：「人被猫咬伤，重者不治，亦能死。」道光癸卯，海阳令史某之仆李、罗二人以捉邻猫，手指被咬伤，初视为平常，越二十余日，李忽发寒热，臂腕起小核，痛甚，虽知中猫毒，而无人能治之。数日，不省人事，声如猫叫而殂。罗则过四十余日，臂腕亦起小核，渐见气喘，不思饮食，越五六日亦毙。甲辰，潮嘉道署有仆郑三，亦被猫咬伤中指。越二十余日，毒发，臂腕亦起核，按之疼痛。以曾目覩李、罗之祸，大惧，乞赖治之。赖思猫之伤人致死，医书鲜载治法，当自出臆见，酌制二方治之，逾月遂愈。其方如下：水药方十二味，曰普救败毒汤。防风，白芷，郁金，制木鼈子，去油，穿山甲，炒川山豆根，以上各一钱。净银花，山慈菰，生乳香，川贝，杏仁去皮尖，以上各一钱五分。苏薄荷，一二分。水煎，半饥服。口渴，加花粉一钱。丸药方八味，曰护心丸。真琥珀，绿豆粉，各八分。黄蜡，制乳香，各一钱。水飞朱砂，上雄黄精，生白矾，各六分。生甘草，五分。先用好蜂蜜三钱，用黄蜡煮溶，将余药七味，共研细末入之，搅匀取起。丸如绿豆大，另用朱砂为衣。每服一钱五分，用滚水送下。每日夜先服汤药，後服丸药，各一二次。忌食五辛、鱼肉、煎炒、发物。外用好薄荷油少许，由上臂涂至下臂，至伤处止。伤口不可涂，留以出毒气。仍戒恼怒、房劳。

吴蕴山同幕以异术治疟道光时，有幕客吴蕴山者，向治度支，馆安东，时病疟。同幕有善祝由科者，俟吴疟作时，携其手，立日中，向日吸气，画符，吴觉遍身大热，顷刻而止。

诵咒疗病许元仲在滇，一日，过五华山，舆人失足石上，伤其膝盖，骨已中裂，不能步，乃借马乘之。归而舆人已来，视其膝，完好无恙，云倩一咒水者治之，费五百文。以一缗劳之，欣然去。明日，复来执役矣。士卒虽中铅子洞胸着背，胥能搜而出之。术之高者，每口诵咒，作势撮其患，掷於柱或墙。翌日，则患者病顿消，而土木溃烂矣。其次则须有生气者代之，草木禽兽皆可，视其术之浅深。尝缚一犬，撮疮空掷，噭然长吠，若负重创。下者能以病者所患，移於非要害处，如痘有入眼者，可移之於臂也。

伪药致误金良玉明经铨工诗善医，作剂宗法东垣，审药尤严，逐味拣之。自谓一生谨慎，然几误生命者屡矣。一为某家五岁儿病肺风，初用麻黄三分，不应；益以五分，又不应，第三剂益至七分，而额汗如珠，脉亦欲脱矣。急以人参五味止之，糁以牡蛎、龙骨，始痊。访之，则前所用皆伪者，七分则真麻黄，不觉已过重矣。一为某店一主计，病水肿，以十枣汤逐之，再剂不应。因鉴前辙，索药验之，朽败绝无气味，命赴他店易之，一剂而愈。

张某行医，兼卖药。一日，以有事外适，令夥守店。夥忽内迫，邂逅一旧徒，倩之代庖。须臾归，问徒曰：「有市药者乎？」曰：「有。某人来市旋覆代赭汤一剂，已撮付之。」夥检点一过，大惊曰：「代赭於橱顶取之耶？」曰：「然。」曰：「误矣，此信石也。缘乡人多市以种菜，故蓄之，复虑儿童之戏弄也，故高置之。汝亟往告曰：「药不良，须易之。」计尚可及。」徒狂走而去，未至数里，忽隣有猛犬逐而噬，徒骇，归告，夥急自往觇之，则哭声盈耳矣。讼於官，医请以药渣验视之，则诸药均已白烂，信石尚宛然，乃治徒以过失杀人罪，而张亦破产。某甲体素弱，偶病，为庸医所误，服麻黄二两，汗出不止而死。事後皆咎医，医云：「医书固谓麻黄不宜轻用，我故重用至二两之多，何误之有？」甲之弟乙时方应童子试，未获隽，愤愤不平，稍患感冒，某医以古方赤芍治之，转成痢疾，亦因而不起。

黄树人为医於向忠武军凤凰黄树人，字牺生，尝在向忠武公荣军中为军医。其人短小精悍，声如洪钟，目闪闪如电，修髯方口，风采慴人。恒匹马短後衣，张须眉，往来诸营幕，军士皆窃窃颂黄先生不置。向荐其材，擢参将，不受。改同知，终其身。呼以官，则叱咤，呼先生，则喜。与诸将帅谭讌，科首跣足，袒身踞上座，咄咄不稍怍，以此亦自知其不能官也。向薨，大营溃，落拓不自得。偶行至提督邓忠武公绍良所，请入见，树人曰：「若帅见我，非我见若帅。」不往。邓闻之，岸帻出，握手坐军帐，请曰：「公能诊吾军，吾视忠武待公矣。」树人掀髯笑曰：「丈夫遇知己不富贵，尚安能促促受驱策哉！」长揖迳去，挈难民渡江，以字卜休咎为食。乱定，所挈或富贵，致敬礼，言当日事，辄谢绝，不与通。其客向军所得金，多散去，惟藏金谋奠室家。同治乙丑，泰兴饥，竭以赈，荡然无一存者，以故人咸诧为癫。树人精武勇，尝手铁棒三十斤，大呼击杀，拯其甥於粤寇中。寇数十百人，莫敢逼眎。然终其身不获以武勇着闻天下。

某鹾尹以辰州符治外症项城袁端敏公甲三督师时，幕有杭州某鹾尹者，佚其名，以习辰州符，兼为将士疗伤，而性孤僻，不谐俗，寻即辞职。其後补官，卒以罣误归。一日，鹾尹以公务他往，有张某者，登几检书，以口衔斗笔，足蹈空堕地，笔贯喉，不得出。端敏亟命速鹾尹至，时已僵卧六小时，鹾尹视之，曰：「犹可救，幸及喉之未洞也而治之。」乃戟指向口画符，且诵咒良久，笔徐徐自出。未几而目张矣，呻吟矣，不三日而平复如常矣。

有乡人生疡於背，医为诊之而不愈，溃腐加甚，疮口已径三寸许者，乃踵鹾尹之门而求诊焉。亟视之曰：「子来已迟十日，然必为除之，但须一旬乃瘳。」於是戟指画符，并予膏药，又取净水一杯，俾持归，供於竈，嘱之曰：「明晨复诊时，可携水以至，当为汝疗之。」翌晨，其人奉杯水至。乃令其背东坐，又戟指画符，吸杯水喷之，更以三指撮疮，掷之壁，若有声者，仍掩以膏药，疮口遂合。寻取符黏之，曰：「愈矣。」其人至是病若失。

俞曲园谈医德清俞曲园太史樾尝曰：「有病不治，恒得中医，贾公彦引此入《周礼》疏，非惟古谚，直是经义矣。潘玉泉方伯尝为余言。「有病者延医诊治，医言宜用麻黄少许以发汗，持方至药肆，而肆中适缺麻黄，以伪品予之，服之，无效。次日，医至，诧曰：「岂用麻黄太少，不足以发之乎？」乃倍其数。而肆中以购得真麻黄，如方服之，大汗不止而死。」然此药之误也。又咸丰庚申、辛酉间，有兄弟二人，避乱於沪渎，同时而病。医者各授以方，且戒曰：「病异药异，切勿误投。」而其家止一爨婢煎药，竟误投焉，次日皆愈。设使不误，不将俱死欤？医之不足恃如此。医所凭者，脉也。脉失传久矣。《史记&#8231；扁鹊传》言扁鹊饮长桑君所与药，以此视病，尽见五藏症结，特以诊脉为名耳。又曰：「至今天下言脉者，由扁鹊也。」夫扁鹊特以诊脉为名，则其精於医，非精於脉也，而至今言脉者宗之。则是扁鹊特以为名，而後人乃真以治病，即此知其不足恃矣。《素问》有三部九候论，所谓三部者，岂今所谓三部乎？所谓九候者，岂今所谓九候乎？脉法既已失传，医道亦可不讲。而悬壶之客，遍满通衢，衙推之名，被之屠沽。又以其书传自黄帝，其职列於周官，从古相承，莫之敢废。父母之於子女，子孙之於祖父，苟医药之不具，即慈孝之有亏，而人之不获终其年命者多矣。」

医者疗病之奇浙东某宦江南，以事至常州，其妾忽临蓐欲产而不下，势甚危，遂於奔牛镇泊舟，觅医治之。夜将半矣，仆登岸，见一旅店，门犹未闭，入询店主，答曰：「医惟吕城镇某负盛名，但离此尚十余里。」仆告以急，店主曰：「若然，则吾隣某向亦知医，迤东可十余家是已。」仆如所指，往叩其门。医者素於临街之楼上卧，问何人，仆以难产奉请告，医者起而谓其妻曰：「可取冷水来洗面，我将往焉。」仆闻之，误听为以冷水洗面，然後医治也，遂飞奔回船，告主人。主人如法以治，其妾方昏眩，忽为冷物所激，不觉其气一吸一松，而子门开，儿产矣。适医至，主人喜，请其定产後方，厚酬之而去。医者自此名大着。

医童某者，居仁和之独山村。一日，有谢村人邀之。童以舟往，至则乃患膈症者，胸闷，而甚饥，食之即吐，不谷食已月许，迳以开膈调胃之剂治之。其家留饮，酒甚香冽。医素耽杯中物，鳌呿鲸吸，罄一小瓮，而玉山已颓矣，掖送之归舟。舟子谓之曰：「适买桐油一瓶，贮於头舱，幸勿绊翻。」童曲身手提油瓶，置他处，口喃喃曰：「桐油、桐油。」时送者在岸，问药中当用何引。时童适言「桐油」二字，送者遽归，童亦昏然而卧。及舟将抵家，舟子问曰：「桐油食之即吐，何以加诸药中？」童自知为醉中呓语也，强辞答之。心念此病不食已久，若一大吐，必至元气散而不救。欲往止之，而路远时久，意必已服药，遂任之。次日将晓，闻叩门甚急，童惊以为病者死矣，使其妻问之，答曰：「晚服药，吐浓痰无数，今胸膈已宽，思食粥，特请再往视之。」其妻恐病家绐以往而欲辱之也，答以早出，少顷自来。童潜随赴谢村探之，病果渐痊，遂至其家，投以清理之药而愈。盖病者积痰於上膈，他药不能动，得桐油吐之而始出也。嗣後求治病者常满室。

闽有名医王琢章者，性慈祥，对於病者，每谆谆诰诫，如父母。遇难治之症，既处方矣，犹为之再三推究，有所增减，虽深夜，必使人叩病者门告之，或且深自引咎，改前方，不略自讳饰也。一日，往某家诊病，予以凉剂。及归，将及门，忽悟其病须投温药，乃复折往病者之家。至则其妻出而致谢，云：「顷进药後，得安睡，病势锐减。」王大讶，令取药鼎视之，则见有积尘甚厚之败蛛网在焉。盖煎者不留意，败网坠入，未之觉也。王乃悟病之得瘥，皆此败网积尘之助力，略改其方，特加蛛网积尘煎之，果霍然愈。

神僧治病青浦南门外离城二十里许，有觉海庵，故无僧也。同治时，忽至一僧，赤体无衣，惟以破被自覆。时方严寒，卧地数日不起，见者怜之，予以钱米，不受。一日，忽披破被而走，适遇老妪两目失明，即汲溪水一瓯付之，曰：「试以此洗目。」如言洗之，目即能见物。又一少年左足反生，僧扪之，曰：「正，正。」其足即时转正，与常人无异。於是远近喧传，谓之神僧，求医者日数十人。僧有医有不医，医则无不奏效。居庵月余，後不知所之。

癫医不切脉马小素，扬州人，精於医。向有癫疾，时或自言自笑，有时现悲戚状，独为人诊病时，则与常人无异。惟不问病症，亦不乐人以病症告，强言之，则曰：「尔既知病，何不自医。」及阅其脉案病情，叩之病人，丝毫不爽，且药到病除，以故就医者甚多。所书药方，字特较大。询其故，则曰：「恐药肆中人误认，致有妨生命耳。」由是癫医之名大着。

有贵家子得奇病，四肢软弱，不能起立，不饮不食，终日仰卧，呼之虽应，而不发一言。遍请名医诊治，卒无效，乃延马往。马至病榻前，不切脉，审视良久，又遍视室中，曰：「此人无病，何用药为！」遂命主人将室中一切有香气之物，悉移他处，令用面盆多贮好醋，以称锤烧红，时於房中淬之，令醋味不断，明日可痊。主人依法行之，次日，果渐痊。盖此子平日最喜焚香，致得此疾，故以醋味敛之耳。

痴和尚治人疾光绪初，苏州珠明寺有痴和尚者，能医人疾，有病者招之，辄往，或不往，则病不治矣。有陆某病瘵，羣医束手，乃延之诊治。比至，已死矣。和尚熟视大笑，急索笔书一方云：「泰山石一片，蟠桃仁二十粒，扶桑木一株，用黄河水煎。」众难之。和尚又大笑，索火焚之，以其灰和茶灌死者口中，须臾即活，病若失。其医他人用药悉类此，皆烧灰和水饮之也。

太医为孝钦后请脉光绪时，某岁，孝钦后忽患头痛，每日仍早起，召见军机大臣如常，太医数人入请脉。太医跪牀前，孝钦以手置小枕。诊毕，人开一方，方各不同，孝钦择其一命煎之。医及侍者先尝，孝钦乃服。

薛福辰疗孝钦后疾光绪辛巳春，孝钦后寝疾，势甚剧，徧徵名医，皆无效。後服无锡薛福辰药，始渐起。时中外皆知孝钦所患为血蛊，医者仅以治血蛊剂进，然久不得愈，福辰独诊得之。其所进脉案，虽亦以血蛊立论，而用药则皆疏瀹补养之品，故独能奏效也。福辰，叔耘中丞福成之兄也。

德贞以行医至华光绪时，英人德贞以行医至华，为人疗疾，颇有验，与美人丁韪良昵。时丁为京师同文馆总教习，乃援德入馆，使充医学教习。未几，德壻欧礼斐亦来华，无所事事，德荐之赫德，为厩□，以俸薄而羡丁之月薪千金也，欲攘其事，言诸德。越半载，丁之肩生一瘤，德诊之，谓易治，然背德而拭其睫，若曾泣者。丁回首见之，问何泣，德嗫嚅而言曰：「吾二人为莫逆交，平日固尝有出肺腑披肝胆之言。今奈何，君得此瘤，危疾也，吾甚痛於心，而又不忍以实告，故不觉泣耳。然既为君所见，实告何害。此瘤实致死，无幸免理，吾之药可保百日，逾期则不能乞灵於药石矣。君盍即假归，用吾药，犹及与家人一见也。」丁归，至中途，则病良已。抵家，亦未续发。旋得在华友人书，知欧已代之为总教习，始悟德之绐己，为其壻谋也。

解剖德宗前星不耀，中外臣民颇以国本为虑。孝钦后令西医诊之，谓非解剖不可。乃召集王大臣询之，咸以事体重大，未敢主持。时翁叔平相国力持不可，议遂寝。

颜某脉案医者颜某，高邮州人，邃於岐黄。然僻处乡谷，不以医炫，而人亦不以医称之。会扬州富豪魏某病笃，纵横数百里，凡医之稍负时望者，悉延诊，合议方药，终不效。有荐颜者，魏延之。比至，素履布衣，状貌古拙，众皆轻之，不为礼。而颜亦傲气凌人，见羣医，亦不略致款曲，问病状。俄侍者导颜诣病榻就诊。诊已，仆予以纸，请拟方。纸为八行书，而乃多至五六十页。颜知其侮己，乃伸纸作脉案，陈其病之所由起，某日传某经作何状。书时，羣医中有窥者，见所述皆不爽，固已咋舌。不半日，纸已尽，乃掷笔起，告去，众挽留读脉案，皆吻合病状，而文复古奥，上溯《素问》，下迄名家，洋洋数万言，穷源索隐，无蕴不发，知为名手，遂请其拟方。颜笑曰：「请我来治病耶，抑试我耶？夫拟方而予纸至数十页，此何为者？且慢侮见诸辞色，尚信其术而服药乎？予不敏，行矣。」病家老少环跪，哀请至再三，乃拟方，数日遂痊，告以忌食之物而去。

数日，魏以误食，病复发，又遣使往聘，谢不行。使者请曰：「奉五百金。」颜曰：「谁贪汝金者！」使者曰：「先生何吝而不一拯溺乎？先生何所求，苟能致，当竭以献。」颜曰：「嗜食而无节，此不戒，虽扁、仓无以着手。病者其交予监督乎？惟吾命之是听，诚能此，当为若治之。否则千金无所欲，徒败吾名耳。」使允之，乃行。至其家，设卧榻，俾与魏邻，察其颜色，听其呼吸，何时睡，何时醒，醒睡各作何状，乃按脉以证之，然後定方。复自择药，其制其煎，皆躬亲之。凡三投，乃瘥。赠三千金，送之归。其徒孙某，行术於江南。

老者书符救命徽人程姓者，设肆於扬州新城之流芳巷。光绪庚辰腊月二十四日，既祀竈，与其徒会饮，皆大醉而罢。有李姓者，酒後至相识某姓肆中闲话，适有人来借钱，券具矣，而无任者，主人辞焉。李慨然请为任，主人不可。李怒，始而谩骂，继而擐衣露臂，殆将用武，环而观者如堵墙。其旁有候补同知吴某寓，吴子闻门外大譁，出而观之，李忽一举手，伤吴辅车，四齿折焉。吴怒，命里长监守之，质明，将送之官。夜半，李酒醒，大惧，以头触璧，流血被面，昏绝於地。众惊救无及，正共匡勷，忽来一老者，曰：「毋动，我能治之。」取水一盂，书符其中，楔齿而灌之，李竟复苏，血亦顿止。老者曰：「十日不风，即无虞矣。」吴闻之，使视其子之断齿，老者曰：「齿虽断，根犹在，可复生也。其童子欤，百日复故；若丈夫也，一年不入房，亦如故矣。」吴请治之，老者不受谢，惟请释李之罪。吴从其言，纵李去。此老者殆精於祝由之术者欤？

周松孙为陈小真治痁陈小真大令尝馆周松孙大令家，病痁且死，寒热日数作。松孙善医，乃扃户，为之处方。得善药，则候火而求度；既入，复为之辨色而望气；进食，必调其能胃者，不能胃则勿进。排荡雰翳，导涤秽滞，调合营卫，积四十三日，小真病可，松孙无倦容，无矜色。

陈莲舫以医来往於江浙间有陈莲舫者，医也，青浦人，居珠家阁。光绪中叶，与其里人赖嵩兰皆以内科着称。嵩兰悬壶於家，旁郡邑之土着皆信之。莲舫尝纳赀为官，医孝钦后疾，且嗣子挹霏大令曾宰富阳，以是来往江浙间，遂为吴越官绅所敬礼。盛杏荪尚书宣怀又为之揄扬。至沪，恒寓盛之斜桥邸中，富商巨贾乃益崇拜之，较甚於齐民。有小恙，辄远道延致，以其号称御医，且官且封翁，得其一诊以为光宠也。己亥春，杭州顾少岚观察鸿藻尝出数千金聘之。至之日，宴以盛筵，主宾均着礼服，簉座者亦然，翎顶辉煌，跄跄济济，邻里皆荣之。

李海涛医痘殇李海涛，名医也，疑难险异之证，屡试屡效。黄某为李旧交，有子年四岁，患痘甚剧。黄五十矣，止此子，锺爱异常。而家距城五里许，恐李未必即来，乃亲往迎之，遂同至家。其子已狂热神昏，顋门下陷，李曰：「不可为矣，命在顷刻，奈何？」黄大痛。李沉思良久，曰：「既见招，敢不尽力，惟此儿已万无生理。虽然，既不能救之於生，试救之於死可也。」黄曰：「死救奈何？」李曰：「可勿遽问，但俟其死後，依吾言行之，或可有救，否则吾将拔履以去也。」黄无奈，预备衣衾而已。

既而子果死，黄泣曰：「儿已死，请救之。」李乃裸其体，欲抱置後园猪栏中。黄不忍，李曰：「非此，无以救之。今既死，安有所谓忍不忍哉！」黄坚不允，李怒曰：「吾固不欲为此，徒以君悲痛，故於无可如何之中，冀得救於万一。今既尔，殓之可矣，勿犹豫也。」乃听之。李又曰：「但置之耳，不可往视。惟须一人远远候之，如夜半闻啼声，急来唤吾，不可有误。」黄一一如命。无何，果闻呱呱声自猪栏中出。守者惊喜，亟奔告李。李偕黄共视，儿果得生。黄狂喜，抱归房，李诊脉，喜曰：「是不难矣。」乃投以温补之品，一剂而愈。黄叩以能活人之术，李曰：「此儿多痘毒，苦於体弱，不可透，内部相攻，有此现象，实死症也。若治之早，尚可为力。吾来时，攻固不可，达又不及矣。旋思今方伏暑，蚊蚋最甚，蚊蚋能吸人毒血，若以儿置於秽恶之地，使蚊蚋集其全身，以吮其毒血，毒血尽，儿或可望生。此徼幸之计，而竟得奏效，君之福，非予之术也。」黄曰：「君来时何不即行，不犹愈救之於死乎？」李曰：「诚然，然此中亦具有苦衷也。此儿君所锺爱，设吾即令行之，君岂忍将垂死之儿置於污地耶？且俗传痘最忌秽，吾知此言君必不从，又逆知此儿入夕必晕厥，吾乃利用此时机，以行吾术。言死者，实托辞以绝君之爱念也。」黄服其神，馈三百金焉。

门定鳌为德宗请脉自经光绪戊戌八月之政变，而孝钦后欲再垂帘，乃谓德宗有疾，徵医於各省。汉军医士门定鳌者，字桂珊，广州驻防，为广州将军所保荐。既入宫，请脉，所书脉案，徵引《内经》《素问》及各家学说甚详。然其时颇有疑孝钦有废立意者，驻华各使亦微闻之，或就定鳌私询焉。定鳌濡笔於砚，书「无病」二字以示之。未几，各使照会总署，以入觐为请，并荐西医，孝钦辞之。又未几，而宣布德宗疾瘳之诏下。然定鳌已於数日前佯称为狐所祟，策款段出国门矣。

老医为德宗请脉光绪戊申九月上旬，忽以德宗大渐闻。时应召入京请脉之医甚多，有一老医尝语人曰：「余请脉之时，皇上置手於案，默不一语。仅见案有短札，若诊断书然。其札语至简，不得要领，即使天下名医，对此亦束手无策。余於是不得已书「圣体安康无病健全」八字而退。」

陈寿春有药有技厦门参将陈寿春拳法最精，有起死回生之术。曾有一人自船桅下坠，已绝息矣。历数医，皆以为无可救。寿春最後至，扪其腹至再，乃曰：「尚可治，宜以数健汉掖之行，就甲板疾走十数周，视其色复变而红乃已。」既而如法行之，红潮果上颊，因以两手抚摩其腹，为之作气。少顷，呻吟，急令人扶之入厕。既下，则历落者皆血块也，其量约一斗许，而疾亦寻瘳。万医生尤崇拜之。万医生者，盖英吉利人中所称为大国手也。则寿春医术之奇妙，可想见已。

又某宦之女，以跌而伤腿，不能行，延寿春诊视。寿春以扇头点其伤处，点已，即曰：「幸已无恙，试起行之。」果然。然寿春终身不以术自炫，亦不教其子弟，或问之，则曰：「有吾药，无吾技，无济也。」

泰山道士以剑治百病道士，泰安人，居泰山麓，年八十余。能於鼻中吹气一缕，可二三丈，凝结不散，寻复纳入，盖练气已成也。有古剑，可治百病，治疫疠尤验。某年，里中大疫，死亡无算，凡延道士者，必转危为安，仅以剑悬中堂俄顷而已。某姓一家数口，相继死，幼子年三岁，亦垂毙。道士仗剑至，怒目视榻上，半晌，子手足忽屈伸，索茶，饮以药，卒得不死。道士性风雅，筑楼三楹，颜曰「剑气」。风雨之夕，往往剑出匣三寸许，其鋩如秋水也。

老道疗蛇伤某邑有贵介子某，嗜猎，臂鹰牵犬，长日出入森林间。林固多蝮蛇，公子不暇计也。一日，逐一雉，披荆伐榛，匆迫中误蹴一蛇。蛇跃起，反噬公子面，急避之，囓处觉麻，而不甚痛，归家略敷以药，亦不为意。越宿，忽奇肿，奄然欲绝。家民惶骇，延名医，医望见病者状，即颦眉蹙额，谢不敏。於是举室号咷，备治後事。忽闻门外串铃声，旁人走告病者家曰：「外有祝由术者，自言善治奇疾，姑试之，生死观此一着，如何？」家人乃召之入，视之，乃一形容枯槁之老道，手一旛一铃，无他物。姑导其入，乃抚视病者一周，即曰：「是非棘手症，我能立时使之起。」言竟，即就地撮土，以唾涎和之，戟指作咒，口喃喃，咒时并以湿土满涂公子面，公子乃不类人形。复命取炽炭来，炭火熊熊，即以置其面，衾枕悉炙焦，而公子之面无恙也。越一炊许，炭熄土落，肿亦消，乃语众曰：「内毒尚未尽也。」於是烙以烬炭，并以炭末画一符於背，公子乃吐黑水，起立如平时。徐春浦参用中西术光、宣间，上海有徐春浦者，业医，悬壶於市，参用中西术。凡以疾就诊者，初以望闻问切研究之，又继之以西法，用闻症筒以辨病之状，用敲诊、锤板以辨病之级，并用显微镜、诊脉表、探热针、量肺尺以辨病之源。验之既确，乃疗治之，药石所不及者，则以注射法、水疗法、电疗法、空气疗法、营养疗法酌行之，然人皆不之信也。未一载，他适矣。

于风八欲医医桂林于风八，一号盂今，久客广州，绝意进取，专一於医，为羊城之当道巨室所崇奉，争出重金以延致之，且属其创设医校，风八曰：「是固欲有以医医之病也，然不知医者之病之所在，而徒为之严章程，订功课，使其勤讲求，精脉切，是犹治其标而未治其本也，虽医校开徧通国，办至百年，无当也。医之病何在，医医之方何在乎？」宣统己酉，乃遂发愤着书，书成，名之曰《医医医》，盖自以医医之医自任也。

风八又曰：「医道可怪而又可笑者，莫如内外分科。试思人身不能外经络、躯壳、筋骨、脏腑以成身，凡病亦不外六淫、七情以为病。外科之证，何一非经络、脏腑所发，原无所谓内外也。若不深明六气、七情、五运、六经、经界，两科中皆不得立足，未有能治内科而不能治外科，亦未有能治外科而不能治内科者也。」

张骧云一门多医师光、宣间，有张骧云名世镳者，本贯仁和，嗣籍上海，以医着於时。耄而重听，沪人因以张聋甏呼之，遂又字曰龙朋。所最长者，治感冒风邪病，应手辄愈，居公共租界平桥路，人皆信之，亦以其不计诊断金，非如他医之自高声价也。出诊，诊金银币一圆，与金远者八角。病人诣门乞诊，诊金四角。贫者所纳，即不足二角亦可，珍贵之品，或且施舍。诣门乞诊者，若服华丽之衣，加奇邪之饰，必诟之，谆谆以谨行止、务朴实为勖。然就诊者仍归之如流水也。

沪之医，辄晏起，而骧云之门，晨七时启矣，候诊者麕集。以应接不暇也，乃令其子星若及侄孙杏园、蔚孙助之，且又有犹子衡山、古农、侄孙益君、子修、忍安，分居城中南市应诊，诊金多寡亦不计也。

华医为美人治病坡士顿城有华医潘瑞者，美人称之曰草药医生，乃以我国医术着者。美国医生不能治之病，经潘治愈者，不一而足。有国会议员某患病，西医调治罔效，乃就潘以试之，果为之转死回生。某深感之，尝曰：「不意华人三指探脉术之神妙有如是。」於是合二千一百人公同签字，请於当道，准潘立案悬壶以救世。

草头医治疾我国之医，恒不识药，而业药者则不知医，故医药截然为两途。俗有卖药草者，间能治病，於是遂以草头医得名。草头医所用之药，名之曰草头方，苟所患之病不误传，往往得奇验。

宣统辛亥，山阴有罗某至乡省亲，途中腹大饥，无所得食。时适春初，舟子有糉藏於舟， 「 越俗，岁初舟子、轿夫至士绅家，均给以糉及年餻。」 给罗食之。以过多，遂致疾，药不能进，羣医束手。罗有族人某，草头医也。至是，乃进言曰：「我能医汝，惟我药仅余三丸，今以二丸赠汝，一丸将备以自用。汝愈，当酬我以银币四十圆。」罗许之，遂取二丸服焉。次日，腹大泄，泄後果愈，即以四十圆致谢。旋知所谓丸者，乃酿酒之酒药，碎而和之。三丸，伪言也。诘之，某曰：「彼以食冷糉致疾，实非疾也，特凝积於腹而不能化，故药弗进。我以酒药投之，不旋踵而发酵，酵则凝者浮，积者散矣，故泄也。彼名医者不解此，故四十圆落我手耳。」乃相与一笑而散。

有余一初者，尝於夏日狂饮烧酒，大啖牛肉。至晚，疾大作，舌焦身热，便赤成痢。草头医曰：「食牛致疾，必饮稻草汤始可愈。」试之，果立效。

三国象戏桐城光律元布政聪谐家，有三国象戏一器，惟将帅易为魏蜀吴，余号悉同。区以红黑白三色，凡四十八。碁局斜画成六角三鱼尾形，其界河成三汊。以示人，皆不晓行法。碁後散失，局亦无存。

满洲棋有所谓满洲棋者，象棋也。其法，敌手亦置十六子。行满棋者，置将一、士二、象二、兵五外，余仅一子，能兼车马礮三用。故一交手，即纵横敌境，守者稍不慎，满盘皆无补救。此虽游戏，然可想见入关後索伦兵之气概也。

蒙古棋蒙古棋者，局纵横八线，为六十四罫，棋各十六枚，计八卒、二车、二马、二驼、一礮、一将，以朱墨别之。将居中之右，礮居中之左，上於将一罫，车马象左右列，卒横於前。棋局无河界，满局可行，乃随水草以便畜牧也。其棋形而不字。将刻塔，塔者，奉教也。多卒者，以众为强者也。马横行六罫，驼横行九罫，沙漠之地，驼行疾於马也。卒直行一罫，食敌之在前者可复退行，嘉有功也。众棋环击一塔，无路可出，始为败北。

我国棋与日本棋之比较自同、光以来，围棋已无国手，士大夫之事此者亦日鲜，殆率趋於麻雀、扑克之途矣。迩以日本盛行围棋，国人亦颇有好之者，然国手颇无所闻。盖此技实秉天授，非尽由学力成也。

有日本侠人者，尝作《弈话》，谓吾国人弈者，每於四角四路预置黑白子各二，谓之势子，日本、朝鲜、琉球之弈者则皆无之。因谓吾国人围棋，起手着法皆有一定，即由於有势子故，不如日本人之变化。不知吾国弈家，起手着法所以似有一定者，乃由数百年以来之国工悉心研究，知非如此则局势将弱，後局且无从措手，故不得不一循成法耳。且弈者，数也。数既定，则所以致胜负之法，自有一定，即无势子，着法亦岂无轨范乎？吾国受二三子之局，即两角皆虚，弈家谓之空花角，其着法亦何尝无一定哉！且日本、朝鲜、琉球之弈，皆传自中华，可知吾国古时，弈局亦无势子，後乃加置耳。则由无势子以至有势子，不可谓非弈家一进化也。推其所以置势子之由，盖无势子之局，起手即可於角上之四三或三三路置子，则一角已实，基础已固，不必力战，亦足自存。有势子，则敌於角上之四四路已有一子，我更求实角，则外局尽失，而将局促乎偏隅。若专事腹心，又如游骑无归，将为敌所乘，以致崩溃。故有势子之局，起手即须攻而兼守，正如汉高、光武百战以得天下，而仍不能不兼顾河内、关中。若无势子之局，起手即可坐据一方以自固，正如子阳井底蛙，恃剑门、巫峡之险，兢兢然不敢一出矣。

弈家之概略弈之为道，数叶天垣，理参河洛，阴阳之体用，奇正之经权，无不寓焉。是以变化无穷，古今各异，非心与天游，神与物会者，未易臻其至也。历代传谱，歧轨不伦。本朝名流辈出，卓越前贤，与唐诗相似，亦若有初盛中晚之异。顺、康之时，过百龄、盛大有稍变旧习，吴瑞澂、何翰公、汪幼清、娄子恒乃进求工稳，黄月天有弈圣之称，徐星友乃大雅之作，余如周嬾予之绵密，李元兆之野战，汪汉年之稳健，周东侯之偏锋，要皆各极其妙，多可传也。雍正以还，洎乾隆、嘉庆间，则有范西屏以神化擅声，施定庵以无敌标誉，梁魏今情高而淡雅，程兰如思深以精致，肇麟、和衷 「 胡肇麟、童和衷。」 有善战之名，贯如、子兰 「 释贯如、卞子兰。」 兼攻守之美，此围棋之正运，乃千秋之极轨也。道光、咸丰、同治朝，则有潘、任、申、金 「 潘星见、任渭南、申立功、金秋林。」 称霸於前，周、陈、潘、徐 「 周小松、陈子仙、潘景斋、徐耀文。」 主盟於後，释秋航之玄妙，楚桐隐之端重，二介 「 张介轩、沈介之。」 之前後辉映，双李 「 李崑瑜、李湛源。」 之并驾齐驱，此中兴之再盛也，而渐入於晚矣。降至光、宣，亦可偻数，如陶勤肃公模、肃亲王善耆、升允、康有为、梁启超、林开謩、俞明震诸家，虽弈品高下微有不同，而流风余韵，固犹未澌灭也。

王丹麓不好棋钱塘王丹麓，名晫，国初人。不好棋，亦不解也。每见客手谈，辄乱其庄，或竟收子纳之匳中，曰：「日朗天清时，为此不迟，奈何於鬼阵中捉迷藏耶？」

黄月天为弈家第一黄月天在弈家中，称第一流。盖本朝弈家，虽渐变明代之着法，然终为成局所囿。月天乃自出新意，穷极变化。且其弈时，冲和淡泊，好整以暇，虽有他人之奇兵异阵，应之怡然也。

周嬾予弈胜过百龄周嬾予，嘉兴人也，少好弈。家故贫，大父母、父母督之使读，又督之使贾，皆弗愿也。辄窃出，与人弈，禁之不可。与人赌彩，屡获胜，夜则累累负金钱归。乃不之禁，後遂以弈遨游郡邑。时过伯龄方负第一手之誉，嬾予不为下，数与对局，嬾予多胜之。一日，弃家去，莫知所之，或传其在海外以技为某国王师。既而归，以弈终其身。

徐星友从容对局徐星友，杭人。初遇黄月天，月天授以四子。渐进，乃受三子。星友殚思竭力，终胜之。尝撰《兼山堂弈谱》，评核精当。其论弈，谓用虚不如用实，用巧不如用拙，制於有形，不若制於无形，臻於有用之用，不若臻於无用之用。斯言何隽永欤！星友性好稗官小说家言，常乘人握子布算时，出以观之。既下，辄应，应已，复观。当危迫之际，其人或汗流浃背，星友则从容如故。局甫半，辄语人曰：「若负几路矣。」及竟，如其言。

星友与月天同时供奉内廷，月天诚朴不苟，星友专结纳内监，大内之事，辄预知之。一日，语月天曰：「君棋实胜於某，惟君胜局已不少矣，他日御前相较，能稍让一子以全某一日之名否？」月天笑应之曰：「是亦何难。」明日，内廷忽召二人入，高宗指案上一朱漆盒曰：「内有一物，弈胜者取之。」遵旨对弈。弈毕，星友胜，月天负，盖预已得内监之报告也。

范路尝问之曰：「子於弈至矣乎？」对曰：「今之弈者，虽未必有加於我，然竟局覆观，顾尚有所悔，至者当无是也。」路叹息以为名言。

星友之後，弈名最噪者，为范西屏、施定庵、梁魏今、程兰如，世并称之曰「范施梁程。」然魏今辈行最早，数与星友对局，兰如为後起，星友耄矣。尝弈於某处，主者忌星友盛名，嗾众国手阴助兰如，星友屡战北，大怒，遂归武林，不复出。

袁子才尝撰《弈国手徐星标墓志铭》，谓星标父以弈破其家，弈卒不工。星标年四五岁，见父与人弈，辄哑哑从旁指画之。稍长，有客至，寻其父弈，父适出，客戏谓星标能弈邪，则噭然应之曰：「唯。」对局十余子，客觉星标布置有异势，佯起溲，遁去，星标後遂以国弈名於时云云。惟弈谱无星标之名，殆即星友之别字也。

汪汉年继周嬾予而起汪汉年，歙人。继周嬾予而起，惜早卒。朱某尝作序赠之，称其小诗详雅中律。谓天下是非毁誉，有一定而不可淆者，莫如弈。方其胜负决於前，某也一品，某也二品三品，较然论定。既极其诣，则其人虽吾所恶，但可诟及其人，终不得诟其艺之未至也。

程骏以弈自娱樵髯翁，姓程氏，名骏，世居桐城县之西鄙。性疏放，无文饰，而多髭须，因自号曰樵髯。少读书，聪颖出凡辈，於艺术、匠巧、游戏之事，靡不涉猎，然皆不竟其学，曰：「吾以自娱而已。」尤嗜棋，常与里人弈，不任苦思。里人或注局凝神，翁辄颦蹙曰：「我等岂真知弈者，聊用为戏耳，乃复效小儿辈强作解事耶？」时时为人治病，亦不用以为意。诸富家尝与往来者，病作，欲得翁诊视，使僮奴候之，翁方据棋局，虽哓哓然，竟不往也。

艴山与客巢梅而弈僧艴山，名超拳，无锡周氏子。自受石丰记前後，结庵邓尉之菖蒲潭，与诸名人结寒香社。庵有古梅，甚高，乃架木为巢，与客对弈其上，游人探梅诣其处，每於花下闻丁丁落子声。

竹溪终日手谈瓜洲闻思庵僧宗智，字圆明，号竹溪，江都蔡氏子。性高旷，与二三物外交，终日手谈，一语不及尘务，人以高僧目之。

范西屏为弈家第一乾、嘉间，弈艺盛行，而以海宁范西屏世勳为巨擘。有先於范者曰黄某，久游公卿间，称国手，年亦倍长於范。范甫垂髫，已精十诀，名闻江左。及入都，诸钜公设彩邀二人争，胜负未分，以一角决上下。范见黄握子不落，曰：「先生殆不欲战乎？」黄忽色变曰：「孽也，天夺我矣，又何争为！」遽咯血而死。

先是，富春韩某善弈，馆某部郎家，部郎邀黄与韩对弈。黄见韩年少，意轻之。及布局，觉有异，即极力防拒，而辄为所窘。黄或乘间出奇，韩信手以应，不费思索。竟三局，黄三北焉，遂推枰起曰：「余今适发隐疾，越日当与君决胜负耳。」自是黄名稍逊，而韩技闻矣。有某王好弈，颇精，闻韩名，召与弈。自辰至日中，连和二枰。末局，韩负半子。盖应召时，使者以王好胜为嘱。韩欲博王欢，而又不堕己名，故於进退间分毫不失如此，其苦心则过常局数倍矣。黄侦知之，候韩出，即要於途，语之曰：「今愿与君毕所长。」韩辞以异日，不可，乃勉与弈。及争一角，韩反复凝思，卒不能应。黄以冷语迫之，韩神色顿异，遽喷血数升，次日死。越後二十余年，而黄为范乘，若报复焉。

尔後范名愈盛，无与争者。袁子才尝称范为海内弈家第一，惟施定庵差相亚。 「 按施十四成国弈，范十六成国弈，二人同学弈於俞长侯。」 然施敛眉沈思，或日晡未下一子，而范弈毕，辄歌呼睡去。每见其对局时，范全局僵矣，隅坐者羣测之，靡以救也，俄而争一刦，则七十二道体势皆灵。范与施尝同客广陵，借寓村塾。施戏与馆中童子弈，不胜，范继之，亦不胜，皆怅然若失。

李松石云：「范之於弈，如将中之岳武穆公，不用古法，战无不胜。」臧念宣云：「范之授子，灵奇变化，莫测端倪，如武侯八阵图，五花八门，入其中者莫能自免。」推许若此，可以知其弈品矣。

时有扬州盐商胡肇麟者，好弈，梁魏今、程兰如及施、范皆授以二子。每对局，负一子，辄赆白金一两。胡弈好浪战，不大胜则大败，世称之为胡铁头。遇范、施辄败，每至数十百子，局竟则白金累累盈几案矣。一日，胡与范弈，至中局，窘甚，乃佯称疾罢弈，而急图局势，使急足求援於施。施时客东台，一日夜始返。胡乃称疾愈，出与范续弈，如施所教以应。范笑曰：「定庵人未至，弈先至邪？」胡大慙。胡受二子，与范、施弈三十余年，然终不能成对手，故谓国弈实由天赋可也。

某岁，范至沪。时倪克让弈品居第一，次如富家禄等数人，技亦皆精。富恒设局於豫园，招四方弈客以逐利。范初至局观弈，见一客将负，为指隙处，众艴然曰：「此乃博彩者，岂容多语。君既若此，何不一角胜负？」范曰：「诺。」众请出注，范於怀中出银一锭，曰：「以此作彩可乎？」众艳其金，争来就。范曰：「吾弈不禁人言，君等尽可熟商耳。」枰过半，而众无措手，乃急报倪。倪至，乱其枰，曰：「此范先生也，何能与敌！」少顷，事遍传於人，邑之富室延范下榻於西桥潘宅，请与倪弈。范让倪三子，局竟，仍未分胜负也。

与范同时之弈品稍下者，有李步青、臧念宣，初皆受二三子，後遂成对弈，然非真对手也。盖好名者每贿国弈求对子，国弈利其贿，亦许之。故今谱胡肇麟亦能与施对局，实亦非真也。

范性醰粹，遇窭人子显者，面不换色。弈以外，介以千金，不一顾。有所蓄，半以施戚里，盖艺成固可见道也。

施定庵与范西屏齐名海宁施绍闇，字定庵，与其里人范西屏以弈齐名於时。定庵幼入塾，以性拙喜静。其父工诗文，善书法，兼画兰竹。晚岁家居，酬应之暇，常焚香抚琴，对客围棋。定庵每於课余侍侧，闻声心慕，请问其旨，则曰：「琴尚淡雅而鄙繁支，棋贵虚灵而病沾滞。汝羸弱多疾，琴尤宜也。」遂退而学琴。後复嗜弈。少西屏一岁，先後从越郡俞长侯游，年十二而与师齐名，因慕之，亦从之学。初，定庵受三子。其来年，与西屏争先。徐星友尚受三子，奖之，定庵遂得《兼山堂谱》，玩索经岁，窥其奥。又於吴兴唐改堂大令署遇梁魏今、程兰如，受先数局，技益进。乾隆壬子，偕魏今游岘山，见山下出泉潆漾纡徐，乐之。魏今曰：「子之弈工矣，盍会心於此乎？行乎当行，止乎当止，任其自然而与物无竞，乃弈之道也。子锐意深求，则过犹不及，故三载仍未脱一先耳。」定庵乃悟化机之流行无迹象，百工造极，咸出自然，则棋之止於中正，犹琴之止於淡雅也，乃益穷向背之由於未形，而决胜负之源於布局也。自是遂薄游吴楚，道渐广，暇时即以常用活法以落子，定名黏句，叶韵分门，汇成一集，曰《弈理指归》。

范西屏施定庵屈於担草者范西屏尝游甓社湖，寓僧寺。一日，有担草者来，请与弈。竟数局，范皆负，大骇，问其姓名，不答，但微哂曰：「近时盛称范西屏、施定庵为天下国手，实吾儿孙辈耳。弈，小数也，何必问出身，与儿孙辈争虚誉乎！」荷担而去。范以此呕血死，施亦自是不敢与人谈弈。

弈有十八国手范西屏、施定庵而後，有十八国手，然皆有惭色矣。通州李湛园、周星垣、侯官林越山，海宁陈子仙、僧秋航，江都周小松，宜兴任惠南，其眉目也。

李湛园善弈周介堂牧通州，尝试士。士有李湛园者，日将午，即纳卷，文殊不工。问何能，曰：「善弈。」曰：「弈得不如汝文否？」曰：「不然。」楸枰相对，至漏三下，周遽敛袖曰：「吾不如也。」

李湛园不肯让局李湛园尝游京师，与王公大人弈，科头跣足如平时。与对局者或屡负，不肯让。

良成善弈蒙古良成，乾隆时之京口驻防镶蓝旗防御也。性脱略，不修边幅，而富记忆力，经史过目，即终身不忘。好弈，历数昼夜不稍倦。兴至，辄废寝馈，人与语，若不闻。武进董文艺、丹徒李竹生、通州李湛园皆与友善。三人亦善弈，因合撰《授子谱》以行世。

周星垣习弈期有六月周星垣殚精习弈，专心致志，尝期以六月不下楼。

林越山胜薛生白薛生白以弈负盛名於闽，林越山尝与之对局，将负，越山指子沈思，得一刧，遂转败为胜。越山年十八时，已以国弈名於时矣。

林越山让任惠南林越山尝至粤东，与抚署幕僚任惠南弈。局未半，惠南将北，越山故为拙行，遂让以数子，然自是亦不复对局。

江君辅与某宦对局婺源江君辅工弈，年十七时，一日有人至，谓中州某宦延请角艺。某宦固亦以弈鸣者，君辅因随之往。月余，抵宦宅，其人先入内见宦，诈云：「吾途穷，鬻吾子为归资。」既得金立券，复泣请曰：「父子情不忍面别，请自後门去，免见吾子牵衣惨状也。」宦从之。君辅坐堂上久，讶主人胡久不出。忽一粗婢至，曰：「汝新来仆，主人命汝入见。」君辅不解，方厉声叱婢，宦从内出，持券示君辅曰：「尔父卖尔，今去矣，复何云？」君辅曰：「异哉！谁为吾父也？汝数千里遣使迎我手谈，何忽为此不经语也？」乃出所着弈谱证之。宦大惊曰：「汝弈果能胜我，言即不谬。」连对数局，皆君辅胜，宦乃释然，待为上宾。留居数月，厚赆之归。陈子仙与董六泉对局陈子仙之父，家小康，以好弈倾其资。晚岁，至栖身破庙中，而嗜弈如故。子仙能继其志，终成国弈。父常挈之至毗陵，与董六泉对局。时六泉须发皆白，子仙犹以红丝饰辫也。

周小松与曾文正对局曾文正公国藩好弈而不工，弈时则所患之癣益痒，时爬搔之。尝与周小松对局，小松授文正以九子，裂其棋为九品，乃仅得活。文正大怒，小松行时遂无赆。秋航将死与人弈同治癸亥，僧秋航年一百十九矣。居京师。上元陈鲁出知浙江衢州府，乃偕之至浙，留杭州。翌年正月，徧辞同人，云将西归，且促为之祖道。元夕前一日，同人饯之。秋航故饮酒食肉如常人，是日且与一人对局。弈竟，敛子入枰，曰：「今日之会难再，此局乃绝着也。」众不解，叩之，不告。明日，趺坐而化矣。

某生以对弈为荣光绪朝，王益吾祭酒先谦督学江苏，曾邀围棋国手周小松至江阴学署，令与南菁书院诸生之善弈者弈。诸生震周名，逡巡不敢往。苏人某，性卑鄙，棋甚劣，好自负，以得入学署对弈为荣，遂欣然而往。比对局，某无子得活，乃抱头鼠窜矣。





异禀类 容止类