---
---
---
title: 武略类
---



武略类

有武略者得巴图鲁

国朝以巴图鲁为勇号，获赏者荣，得清字者尤荣。巴图鲁之称始於元代，致死疆场之义，盖奖其为勇士也。有武略者始得之。

汉族将才国朝从龙诸佐，蔚起关外。及圣祖平三藩後，则汉族名将西北为多，如提督侯爵张勇及子云翼；提督男爵梁化凤及子浙闽总督鼐；提督子爵王郡及子总兵守乾；提督陈福及子提督大用；广东提督殷化行；贵州提督杨天纵；提督副将军董芳：皆陕西人。云南提督伯爵赵良栋及子广东总督宏灿；巡抚加总督衔宏爕；提督将军王进宝及子总兵用予；提督岳昇龙及弟提督超龙子威信公大将军锺琪；提督锺璜孙巡抚濬；提督马际伯及弟提督见伯、总兵觌伯、副将显伯；提督潘育龙及侄孙提督元善；提督韩良辅；总兵师帝宾及子提督懿德；提督樊廷及子总兵经文；又兄弟总兵康泰、康海；总兵图形紫光阁高天喜：皆甘肃人。及三省教匪靖，而蜀将竞兴。东南海贼横，而闽帅继起。至於粤寇荡平，凡着名将帅尽隶湖南。剿捻之役，参以皖将。二百余年以来，以一省人材备五等封爵者，前惟四川， 「 嘉庆中，十七省提镇，四川居十之九。」 後惟福建、湖南耳。

丹竹勇冠一军丹竹者，江西安仁某寺僧，罗山王起师时三十六将之一也。勇冠一军。尝从揭重熙袭抚州，猝遇将军王得仁，丹竹以步逐马，刃及得仁面，几获之。後金声桓过安仁，闻其病，遣九骑往缚之，丹竹力疾起，呼所部十余人伏於隘，而单身入酒肆。金骑虽知其为僧，然不知其即丹竹也。因问：「识丹竹乎？」遽应曰：「我是也。」拔剑杀二人，七骑者上马驰，遇伏，获其二。再前，又获其三，得归者才二骑耳。金过广信，丹竹以木桩置水中，舟尽碎，多泅水死，丹竹尽其所获而返。

转庵和尚说韩大任就抚转庵和尚俗姓孙，名旭，余姚人。尝中顺治丁酉武科。有盗邱甲聚不逞数百人，为闾阎害，邑令不敢撄。慨然曰：「目覩乡里受害而不捄，非人也！」因选强弓利矢，命壮丁负韊夜攻其巢，咸射杀之，独邱甲潜逃。隐恨刺骨，挟蜚语，讼诸邑中。邑令与之素有隙，因诬其通海，置之狱，乃夜毁梏踰垣出，亡走滇南。吴三桂叛，伪将军韩大任招至帐下，极赏之，曰：「奇男子也。」大任屡寇萍乡，为安亲王军所阻。吴促其师期，大任爽然曰：「吾竭力以事吴王，何相迫若是之急？」孙闻而悦曰：「此丈夫报国时也。」因说大任曰：「将军之事吴王，已至矣。为之辟地攻城，战无不克，数月之间，招徕数郡，未闻王有尺寸之奖。今一旦偶愆师期，即肆意辱詈，待以奴隶。兵戈方始，其慢士已如此，吾恐钟室之祸，复见於君也。」韩色沮。会姚启圣往招抚，大任疑未决，复进曰：「今大清恢复闽越，事业已成，吴王之败，在於目睫，将军何尚作儿女之态也？」大任乃从抚。旋薙发为僧，居杭州侣云庵，号转庵和尚，年八十余始逝。

王文靖疏请诛吴应熊康熙癸丑十二月，吴三桂反书至，一夕，都城内外所在火起，盖三桂子应熊方以尚主在京师，其党为之也。王文靖公熙疏请将应熊速正法，传首楚蜀，以寒老贼之胆，绝羣奸之望，而激厉三军之心。应熊寻伏法。始，三桂恃鸱张之势，子又戚懿，朝廷必不杀，以为之招。及闻应熊死，惊悖气夺，遂底於亡。

图文襄才略出众图文襄公海，马佳氏，辅翊世祖、圣祖，功业卓然。初，为中书舍人，负宝从世祖之南苑，上心识之，立授内阁学士。不数年，洊至大学士。康熙初，奏茅麓山之捷。甲寅冬，吴三桂既叛，察哈尔复蠢动，事闻，圣祖忧之。孝庄后曰：「图海才略出众，曷任之。」乃即召见，授以将印。时诸禁旅皆南征，宿衞尽空。因奏请选八旗家奴之健勇者，得数万人，令翌日聚德胜门。是日黎明，至教场检阅毕，疾趋以行，不许夜宿。每至州县村堡，命众奴掠之，获金宝无算。不数日，抵察哈尔，下令曰：「前此所掠，皆士庶家，不足为宝。今察哈尔承元後数百年之基，珠玉货宝不可胜计，汝等终身富贵也。」众踊跃，夜围其穹庐，察哈尔部长布鲁额不及备，擒之。图分散财帛，奖励士卒而归。陛见时，圣祖责其掳掠宣府等郡县，以有司劾章示之。图谢曰：「臣实无状，惟以舆儓之贱，御方强之敌，若不以财帛诱之，何以得死力？然上待臣奏绩而後责之，实上之明也。」圣祖大悦曰：「朕亦知卿必有所为也。」复命西征，因请豁所过租税，以恤边氓。

许氏精韬略许氏，奉天铁岭人，为镇平将军一等男、諡襄毅徐治都夫人。精韬钤，善骑射。偕襄毅出兵，每自结一队，相为犄角，以故战功居最。康熙甲寅，吴三桂犯湖南，襄毅往援彝陵，夫人驻防江口。丙辰，镇将杨来嘉叛应谭洪，夫人脱簪珥犒师，晓以大义，沿江剿杀，屡却之。八月，猝犯镇署，夫人中礮歾。将军蔡毓荣等具状以闻，特旨优恤，予云骑尉世职，以次子永年袭。廕袭自母氏得之，殊仅见。

蔡毓荣夙有将略乾隆初，宗室杜某任安徽按察使，有画士年九十余，貌奇伟，自；号衣衣道人，杜善遇之。一日，泫然泪下曰：「某本满人，康熙丙辰，初从满洲某将军征吴三桂，将军以军降，某耻为其下，乘夜潜出，流落江湖，以卖画为活。」因言：「当日满洲诸将，自贝勒尚善一路外，皆怀二心。有欲举襄阳以北降者，赖夙有将略之蔡毓荣持之以免。故屯兵岳州城下，八年不战，诸将皆闭营垒而已。後幸吴死，其党自溃。又闻东西两路屡次奏捷，始不得已进兵。 「 东路为康亲王，西路为马文襄公。」 及贼平，诸将皆蒙上赏，而东西两路反以败亡致罪，良可慨也。」

于清端剿抚兼施吴三桂之变，全楚震动，土匪蠭起。时于清端公成龙守武昌，剿抚兼施，计擒大冶贼黄金龙，斩之，降其众数千。捷闻，巡抚张朝珍持露布示僚属曰：「人谓我不当用醉汉，今定何如？」盖清端尝襄事秋闱，陪大吏觞两使者，抵掌论时事，饮数十巨觥，闱中皆笑其酒狂，故张及之也。

希佛奇谋致胜三藩之叛，诸将率多逗遛不战，拥兵自衞。惟护军统领希佛累战有功，多以奇谋致胜，军中呼为赛诸葛。康熙庚申元夜，统军攻衡州。贼将夏国相、胡国柱拥重兵守之。希谓众曰：「衡州为吴逆伪都，防御极严。若使豫为治具，难立克。顿兵坚城之下，最为兵家忌。不如乘今夜令节贼疏懈时暗袭，此李愬入蔡计也。」因连夜趋兵抵城下，贼果皆酣饮，一鼓下之，夏胡仓皇跣足遁。乃抚恤残黎，湖南都郡传檄而定，为南征第一战功。

半边红饶将略吴三桂兵之直逼长沙也，满洲某镇将，年老而性怯，即欲以城归降。时有张游击者请战，数有功。张饶将略，喜着羊绒绦袍，单马入阵，战酣，辄袒露半袖，骁勇绝伦，军中号曰半边红。後镇帅忌之，诬以他罪而置之法，一军皆哭。

黄性震密陈平台方略康熙癸亥，平海寇郑成功，发踪指示，以姚启圣为首功，而实多出於漳浦黄太常。方启圣奉命入闽，太常谒军门，条平海十便。启圣用其策，相与密谋，伺间出奇，先收诸要地以蹙其势，乃大开修来馆於漳州，来降者予官服车骑，即亡，无所问。卒有亡入贼者，皆夸示所有，贼心动。谍至，密使诸营厚款之，谍即以情输。战有日矣，或塓馆舍，盛供具，大书某镇某官公馆，声言某月日某将当来降。贼互猜贰，归者日众，贼党日孤，乃一鼓而下十九寨，遂复海澄，克厦门。澎湖一战，郑克塽面缚求贷死，海寇以平。方诸将克厦门时，议悉诛贼党，而以其子女资财犒军，启圣申禁令，全活数十万众，亦由太常密请也。太常总藩湖南时，适武昌夏逢龙乱，已陷四府，廷议出京军，圣祖曰：「湖南有黄性震在，彼佐平数十年海氛，何愁么麽跳梁辈。」时抚臣亦拟请兵，太常第主静镇。未几，逢龙果诛死。

施琅善水战施襄壮公琅少有识度，膂力绝人。通阵法，尤善水战，谙晓海中风候。明末从军，讨山寇有功，授游击。尝隶黄道周麾下，道周不能用，乃谢去。郑成功托明遗民栖海上，以琅为左先锋，而心忌其能。琅以法诛逃将，成功怒，执琅，囚其家属，琅脱身归本朝，父与弟皆遇害。成功後悔之，尝曰：「楚国之祸，其在子胥矣。」康熙癸亥，琅平台湾，成功孙克塽率其属迎水次。人谓琅必报仇，琅曰：「绝岛新附，一有诛戮，恐反侧不安。吾所以衔恤茹痛者，国家事重，不敢顾私也。」宣布诏书，抚纳降附，遣克塽等次第渡海，至内地待命。

漳浦蓝氏多将才澎湖之战，漳浦蓝理实为前茅。敌舰蔽江迎战，礮中过腹，肠出矣，血淋漓，族子法为掬而纳诸腹，四弟瑗傅以衣，五弟珠持匹练连腹背交裹之。理大呼杀贼，不暇顾也。有荷医治之，卒无恙。台湾平，入都，抵赵北口，遇圣祖车驾出水围，马凝立，不及避，乃舍骑，步入粱园中。驾至，遣侍衞问谁骑，蓝乃出曰：「臣蓝理从福建来。」圣祖问：「是征澎湖时拖肠血战之蓝理邪？」奏曰：「是。」召至前，问血战状，解衣视之，为抚摩伤处，嗟叹良久。嗣专阃浙省，每遇南巡迎谒，圣祖辄指其面，语诸王公以拖肠血战状。又引见皇太后曰：「此破肚将军也。」理之诸弟，皆以平台功加都督。瑶功最多，未仕卒。瑗至金门镇总兵，与理皆喜书擘窠大字，扬盾一跃三四丈。珠官参将，勇不让诸兄，而性敏嗜学，能背诵《通监纲目》，不遗一字。

宋荦镇抚譁兵康熙戊辰六月，商邱尚书宋荦奉命抚江西。舟次芜湖，闻楚北兵譁，西江震恐，亟鼓棹入南昌，抚慰之。莅事未十日，突有奸徒李美玉、袁大相勾结，以酉字帖授其党，将以诘朝谋不轨。既侦知奸谋，乘夜计擒二元恶，旦即悬首藁街，余党遂散。

韩杰殷用兵合六韬韩杰殷，朝鲜忠臣明琏孙也。康熙时，任正红旗护军统领，随经略莫洛西征，分防延安花马池。副将朱龙既叛，进攻吴堡，韩往救之。见贼营河西，乃曰：「不入虎穴，焉得虎　子？黄河巨浪浸天，贼不防我飞渡，可出奇致胜也。」因命偏将造筏，若计日渡者，夜率健卒五百，抱马鬣而涉，暗袭贼垒。朱龙仓迫授首，三边底定。又於通渭、伏羌等处偕张勇奏捷。後马文襄公督师，面奖之曰：「君素不识字，何以用兵顿合《六韬》若此！」

王进宝降保宁贼王进宝下保宁，贼将据邑不降。进宝披襟而语之曰：「何不射我？」贼众愕然。因说以顺逆，贼开关延入，井里不惊，曰：「此仁义将军也。」

高文良抚邓横苗康熙庚子，汉军高文良公抚粤西。邓横苗叛，单骑入寨，宣布朝廷威德，苗众投刃拜马前，受约束而还。雍正初，迁云贵总督。高为人渊深，勤於治事，胸摩文案，肉胼起。累任盘错，不喜功，不酿乱，奏刀砉然，关节开解，所至，人咸怀之。

年羹尧兵法雍正癸卯，年羹尧征青海，营次必传令云：「明日进兵，人各携板一片，草一束。」军中不解其故。比次日，遇塌子沟，盖淤泥深坑也，令兵士各将束草掷入，上铺板片，师行遂无阻。番人方倚此为险，不意大兵骤至也，遂破之。

征西藏时，一夜，漏三下，忽闻疾风西来，俄顷即寂，急呼某参将领飞骑三百，往西南密林中搜贼，果尽歼焉。人问其故，年曰：「一霎而绝，非风也，是飞鸟振羽声也。夜半而鸟出，必有惊之者。此去西南十里，有丛林密树，宿鸟必多。意必贼来潜伏，故羣鸟惊起也。」

岳锺琪谋定後战岳锺琪，字东美，号容斋，甘肃兰州人。着有《姜园》、《蛩吟》二集。身长七尺，骈肩善射，饮食兼人。性严毅，善将兵。每登坛，将弁股栗，部伍整肃，无敢譁。士卒疾苦，必躬自拊循，以故人争效命焉。

康熙己亥，西藏达哇蓝占巴等叛，从征至察木多，侦知有准噶尔使者在其地，诱各番酋守三巴桥，遏官军。三巴桥者，进藏第一险也。乃选能番语者衣番服，驰至落笼宗，擒其使者五人，杀六人，诸番以为神，相与匍伏降，无梗道者。番中有黑喇吗者，号万人敌，岳以计手擒之，遂下喇哩。

雍正癸卯，青海罗卜藏丹津寇西宁，抚远大将军年羹尧奏授岳参赞大臣，飞檄行调。岳沿途相机剿抚，自松潘至西宁，五千余里，烽烟肃清，青海为之夺气。年命征尔格弄寺喇嘛 「 罗酋党也。」 於华里，华里有山甚险，其下五堡环峙，寂无人声，岳曰：「是有伏也。」遣骑搜之，堡内贼果起。岳以三千人分为三，追杀贼万余。甲辰，出塞，抵喀喇乌苏，斩贼千余。尾追一昼夜，乘胜前进。路见野兽奔逸，岳曰：「此前途有放卡贼也。」蓐食疾驰，果擒百余，自此罗党探信者为断。

岳之用兵，尝谋定後战。定西藏，平青海，率以谋略为先。有邸在京师正阳门外，其建筑悉按奇门法布置，居者动之，则灾患立至。固可想见其规画也。

陈仙掌纵论形势陈载华，字仙掌，乾隆时，尝以武举充洞庭标弁，曹耀珩屡访之，时陈年已四十有四矣。见其晨系刀剑上马谒大府，夜则烧烛坐谈，纵论形势及西征戎马事，指画掌上。偶弯强弓，雄杰自喜。曹笑而抚其背曰：「此固吾十年前之仙掌也。」

策零知兵法超勇亲王策零面白晳，髭数茎，状不类蒙古人。饶将略，有元臣木华黎所着兵法，世藏之，故用兵多合古法。掌大将军印几四十年，未尝戮一偏卒，曰：「三世为将，道家所忌，吾敢恣意杀戮，贻祸後人耶！」弟郡王车克登布以勇捷称，高宗尝以霍去病、曹彬比之。孙拉旺多尔济有祖风，尚和静公主，掌宿衞四十年，所领将卒，无不用命。和珅当权，诸臣奔竞其门，王独与之梗。嘉庆癸亥春，有成德之变，喀拉沁贝勒丹某为刺伤，王以手捘其腕，德莫能支，遂被擒。

鄂文端善将将鄂文端公尔泰节制滇南七载，相从者多智勇之士。尝命张广泗征花苗，开筵设乐，设笑竟日，而不及兵事。及暮，张不得已，请将略。愀然曰：「老夫误用人矣！夫转运糗粮，整备甲仗，惟老夫是问。至於兵机难测，转瞬变易，惟在临事处决，安有预定机谋而能胜人者哉！」张慑服。哈军门元生、董将军芳皆出其幕，为一代名臣。此数人者，至其家，皆执酒扫贱役，其家亦佣仆视之，如郭汾阳之於李西平、马北平，盖善将将者也。

海兰察进歼敌而退全师乾隆朝名将，以超勇公海兰察为冠。结发即从戎，每临阵，辄微服，率数十骑，绕出贼後，知何处有隙可蹈，辄冲入贼队，左右疾射，使其阵乱而官兵乘之。且能望云气，以决贼势之盛衰，战事之胜负，而又察山川脉络，知安营汲水之宜。听地窖，识贼马之多寡；验马矢，料敌去之远近。即仓猝间手弹弓弦，亦能预测利钝。以故进必歼敌，退亦全师，操纵神奇，诚不可及也。

赛冲阿纪律严明高宗建立健锐外火器二营屯郊圻，命综理王大臣勤加简练，赏罚严信，故满洲武臣多出其间，如德楞泰、赛冲阿其尤着也。赛本寒族，膺健锐选，屡建功绩，洊至吉林将军，德倚之如左右手，与杨时斋少保名相埒。後以积劳内迁御前大臣、领侍衞内大臣，实行伍中所仅见者。行师纪律严明，家无余赀。文员间有馈遗，皆立赏士卒，云：「此皆汝等之劳瘁所致，余何敢厚蓄也！」仕至极品，惟藏皮裘数笥，屡顾之曰：「微末士卒，宦囊殊可观。」性雍容，不问家人生产。纪纲以簿书进，即麾之去，曰：「有汝等何用？此琐事，尚烦乃翁耶！」

黄文襄运粮之法乾隆中，汉军黄文襄公廷桂督陕，时西域用兵，剿抚并用，粮运维艰。黄以为当先安内而後攘外，外夷跳梁，国无大损，若因军需驿骚，致内地有事，则所系者大。乃命运粮车十家抽一，厚其值，许乘便鬻物，民踊跃争先。又以粮待尽而後运，则士饥；马待缺而後补，则战衂，命安西至哈密沿途开池畜豆，马行且喂，故驰千余里愈壮。台站有缺米者，曰：「吾抚兰时，曾买谷三百万石，分存河东西，正为此耳。」盖久知高宗之欲西讨也。

宋元俊献三路进兵策宋总兵元俊，字甸芳，以武进士任四川阜和营游击。乾隆辛卯，金川酋索诺木袭杀革布土司，其党小金川酋僧格桑亦发兵侵明正土司，据班斓山，阻官兵进路。被害者相继告急，总督阿尔泰知其素得夷心，命抵贼巢，责问原委。至刮耳崖，索诺木迎谒，诡以革番内变为词。宋知其诈，归告阿曰：「两酋犄角为奸，阳顺从而阴怙恶，非大创不可。如兴师，当先取小金川。」献三路进兵策：一从班斓山直掠小金川门户；一从贲碛截取甲达金山梁，救达围而趋美诺；一绕小金川尾闾，由约查进攻逊克宗。阿奏闻，高宗命副将军温福、提督董天弼分路进兵，总督阿尔泰驻後路，居中控制。

阿文成独操神算阿文成公之在军也，恒独坐帐中，秉烛竟夜，以饮酒吸淡巴菰自遣。有时拍案大呼，间以长啸，则翌日辄有奇谋，而出阵必奏凯矣。文成固神算独操也。

阿文成移营先见乾隆壬辰，阿文成公征金川。一日，安营已定，忽传令迁移，诸将以天暮，力阻。随发令箭云：「违者立斩！」军人虽从之，而不免怨诽。迨昏夜大雨，前此营基，水深丈余，几可漂没，咸诧为神奇。阿曰：「我有何异术？特见羣蚁移穴，知地热将雨耳。」

梁朝桂鬬才不鬬力提督梁朝桂少为黔中步卒，从征金川，勒乌围为贼垒之险歧处，两次皆不能进，阿文成公围之经年。梁奋然进曰：「朝桂闻之，将恃鬬才，不鬬力。今贼垒坚碉丛立，我兵仰攻，彼据建瓴之势，人非木石，焉能抵枪礮？是殃民也。不若觅他岭嶂贼所不守者，绕道攻其後。贼进退失险，我兵合击，狄武襄所以下崑仑也。」阿奇其言，与卒数百，竟歼贼殆尽。张芝元计除金川贼谍总兵张芝元，川中人。从明亮征大金川，有番僧某，为贼侦泄军中事，张进言於明曰：「军中机宜，动为贼觉，兵家大忌也。今番僧某受我封号，阴为贼谍，非翦除之，贼无灭日矣。」明韪其言。会大风雪，命张率数十人为出差状，宿寺中。张故通番语，自取囊中脯鮓，与僧煮酒痛饮，情甚欢洽。僧醉眠，张出寺聚柴焚之，僧皆爇死，贼谍乃断。

陆朗夫靖人心陆中丞燿，字朗夫，吴江人。乾隆壬申举京兆，补中书，入军机，傅文忠公倚为左右手。迁州郡，以廉直称。风骨秀整，静气迎人，虽恂恂谦谨，而临大事则屹不可动。甲午，寿张王伦作乱，距运河甚近，人情汹汹，争欲闭城。陆不可，曰：「寇未至，先闭城，是示怯也。且乡民争入城，何忍弃之？」乃募乡兵拒守，而身坐城闉，弹压稽察。贼知济南有备，乃不敢南向。

邹湘为年羹尧运筹山左邹湘，貌突兀，有韬略。初，读书别墅，某夕，闻门外有鼾声，出烛之，则一皤发叟方卧门侧。闻启门声，惊醒，谓夜深迷途，愿假宿於此，许之，延入耳舍。黎明，叟已逸，不知其从何出也。壁有题字，则约湘会於郊野之期。如期往，叟方据溪石坐，怒曰：「孺子何後期？当以後五日来。」又至期，夜半即往。少选，叟至，跽而求教，叟与以一书，曰：「子归而熟读之，王者师非异人任矣。第子非青紫中人，毋恋恋仕途也。」叟言讫而去。

书中所言，为奇门遁甲之方法，山川关塞之形势。於是思远游，挟策干当路，豫、晋、秦、蜀悉周历焉。先投岳锺琪，语不合，乃去而谒年羹尧。年礼贤下士，相得甚。一日，预宴，方拇战，湘亟索巨觥，吸尽，喷之地。年大诧，湘曰：「秦城火方炽，以此灭之。」年驰檄询之，果於是日火，有倾盆之雨，挟酒气，火遂熄。自是奇之。逾月，而年遣校运辎重赴边，首途久矣。一日，年坐厅事，议军务，湘侍坐，忽起立鞠躬，作蹇裳拯溺状。年大惑，意其骤得痴疾也。诘之，湘曰：「校归，当知其故。」未几而校至，言：「舟覆中流，彷佛若有神援之者，因得免於溺。」年咋舌称叹。时金川贼猖獗，王师屡败绩，求计於湘，湘曰：「贼虽飘忽善战，特多方以疲我耳。军无宿粮，势已穷蹙，惟当坚守堡塞，徐伺其敝而亟乘之，鲜不济矣。」年从其计，乃一鼓克之，金川於是遂平。湘运筹帏幄，灼知敌情，殆亦天眼通之流亚欤？年以湘有功，欲奖以官，湘固辞不受。时乾隆丙申也。

阿文成能使部将用命乾隆辛丑夏，阿文成公方视浙江海塘，高宗遣和珅往代之，命其征撒拉尔之回。和至，语文成以诸将骄蹇不用命以至失机。旋问文成进兵状，文成默然，惟传令诸将，期以次日黎明集辕门。和坐其侧观之，每呼一将，授以方略，诸将皆唯唯。海兰察夙以权谋自负，独於文成受命惟谨，无敢忤也。

赵翼知城不可弃乾隆丙午，阳湖赵云松观察翼乞养归，值台湾林爽文作乱，浙闽总督李侍尧自浙赴闽，治军事，赵偕往。台湾镇总兵柴大纪以易子析骸入告，谕镇臣以护遗民内渡，命李拆阅，仍封发。李示赵，赵曰：「柴总兵久欲内渡，畏国法，故不敢。一弃城，则鹿耳门为贼所有，全台休矣。且以快艇追败兵，澎湖其可守乎？大兵至，无路可入，东南将不可问。宜封还此旨，某已代缮摺矣。」李悟，从之。翊日，接追还前旨之谕，及批摺回，李膺殊赏。福康安能用海兰察乾隆丁未，台匪林爽文平，高示召见德少司空成，以福康安视阿桂何如询之。德奏云：「阿桂能指撝海兰察，福康安则极力周旋之，方得海兰察之力，以此不如阿桂。」上云：「汝所言亦是。但阿桂出师西域，海兰察系末弁，夙感阿桂拂拭之恩，故愿效驱策。海兰察为金川参赞，福康安尚系领队，一旦骤临其上，不能不谦谦自下，倚为干城。两人境地不同，福善周旋，是以平贼。」

和琳济军食乾隆庚戌，用兵廓尔喀，制府和琳督粮饷。以久战荒徼，艰於转运，乃命驱羊负米以济军食。

海兰察用兵善思海兰察生有神力，矢无虚发，中者辄死。用兵由天授，善以少击众。乾隆壬子，从征西藏科尔喀时，至吉龙，两大山间阻深溪，溪岸可容一足。驾桥，则敌争之，石礧雨下，声若雷鸣。将军福康安计无所出，问策於海，海笑曰：「此易攻耳！予我人五百，八日粮，勿问我所往。」乃嘱翼长某速备桥材，八日後驾之，当无一人敢争者。海令故严。及驾桥，敌争如故，皆曰：「不意海兰察今乃妄语，贼满山来，何谓无一人？」正疑虑间，敌乱，左右奔。山上火发，见我兵矣，羣指曰：「彼岩间端坐者，非海耶？」急渡，合而歼之。福康安设酒问其故，曰：「用兵无他，在善思耳！此涧水也，非江非河，源近，发源之山必相连。沿涧行，流渐细，百里外果得山梁。踰梁行两山，望见贼营，众伏草间待期，如兽遇猎，不敢动。戒士卒勿语，恐逻者闻。五百人块然如木石，顾度长日如年耳。粮尽而期至，贼空营以争，吾据其营，斩守营贼，以上攻下，虽贲育不敢抗，况惊蛇乱窜乎！」福叹服。

海貌恂恂，讷於言。然负气好胜，与权贵龃龉。和珅尝讦其在陇西收受皮毛等物，高宗笑曰：「海兰察能杀贼，收皮物以御寒，何必诘责？汝辈不能杀贼，亦岂能谢绝人情耶？」和大惭沮。

陶世凤安反侧乾隆中，陶世凤知新兴县，监生赵简祥合七邑匪徒，歃盟为不轨。世凤躬率壮勇，猝擒其魁，获逆名簿，佯笑曰：「封官授职，是优伶演剧所为，讵可呈上官耶？」当众焚之，反侧乃安。

杨芳善谋杨诚斋军门芳，贵州人。入行伍，藉军饷赡家。乾隆乙卯，楚苗窃发，毗连黔境铜仁诸苗，亦乘时蠢动，攻铜仁寨。游击孙清元欲弃寨避之，杨奋然曰：「芳闻尺地寸土，莫非为天子所守，奈何委於贼？」孙壮其言，战败。

时福文襄王督师，命诸将移寨。闻败，怒，欲置孙於法。孙叩首曰：「非卑将之过，皆杨芳一人意。」王召杨至，诘曰：「汝何人？敢抗吾法！」杨大声曰：「芳幼读圣贤书，惟知忠孝。今寨虽小，天子所付畀，若轻弃，是违君命也，故芳欲一战以扬士气。其胜与否，自有主之者，非芳之罪。如使芳执殳效命，早马革裹屍矣！」王异之，命为亲军，日见委任，不数载，官至专阃。芳与杨时斋军门遇春为布衣交，遂通谱。芳善谋，时斋善战，二人如左右手，不可须臾离。镇陕安，政令宽洽，民感其惠。尝陛见，署篆者暴虐，激变营兵，乱军蒲大芳揭竿起。然感杨旧德，曰：「杨夫人在镇，勿杀害。」乃共舁夫人轿送出南山，叩拜去。

刘清降川贼刘清，贵州抚顺人。以拔贡起家，官蜀，有「青天」之名。嘉庆丙辰，教匪王三槐倡乱，刘方由县丞迁知县，贼知其名，遇战辄逃。川督宜绵尝命招抚三槐，三槐随至总督营，约率所部出降，然实诡觇虚实，无降意，还营复叛。丁巳，刘复至罗其清营，其清故部民，甚德刘，刘望之大哭，其清亦哭，即请罪，留宿其营，奉牛酒，听约束惟谨。复遣卒导之徧入徐冉、王冷各贼营，皆开垒列队，迎送如礼，惟孙士凤戎服踞坐，刘望之拱手，亦即下座，语多桀骜，然终不加害。翼日，檄使乡勇罗思举持谕其清，其清恃其众，终无降意。及戊午，川督勒保攻三槐於安乐坪，数日不下，策无所出，乃复令刘赴贼营招抚。时刘已由南充令骤迁建昌道，三槐恃前此出入大营无忌，约重质，始出。勒乃令前随刘至贼营之贡生刘星渠及都司某质贼营，三槐遂诣军门。後俘至京，廷讯，供「官逼民反」。上曰：「四川一省，官皆不善耶？」三槐曰：「善者惟刘青天一人耳！」自三槐被擒，他贼首疑惮不敢出，故功不时就。而贼卒深信刘，前後招降川东贼二万，皆遣散归农。百菊溪降张保百菊溪尚书龄再任粤督，时海盗充斥，遣臬使温承志、朱白泉入盗舰，说匪首张保降，保观望未决。朱觇知其妻郑一嫂颇勇健，为保所畏，乃设法说之。郑慨然曰：「同辈中几见有白首贼耶？」遂谓保曰：「向来海上诸雄所以能肆掠者，因督臣懦弱。今百公健吏，反前所为，必欲尽殄党类，以报天子，若不及早稽首军门，其兵朝暮下，妾不欲与君同为虀粉也。请断袂，各行其志。」保惧，遂降。

龙么妹有将略龙么妹者，贵州水典土司龙跃妹也。文襄公勒保征仲苗，檄调土兵，跃病，命么妹驰抵军门。么妹年十八，长身白晳，有将略，出入矢石间，每战必捷。时大兴舒位为勒记室，勒为么妹执柯，将归舒，舒婉辞，因作诗以纪其事。

强忠烈首破李文成逆谋嘉庆癸酉，有天理教匪林清之乱，滑县令强忠烈公克捷实有社稷功。强初莅滑，有退吏方颂系，白其诬，出之。吏感激，思自效，詗逆谋以白强。强密申太守，请调兵为备而後擒之，太守不应，且属毋张皇生事端。再申，又不应。九月，匪载兵二车入滑，强知事急，又以申於守，答如前。强曰：「兵不得调矣。」顾其下，「吾欲遂擒之，何如」？吏役多感强，愿尽力。遂突入李文成舍，絷而归。文成，贼中渠恶，主滑事者也。强坐堂皇，严诘谋叛状，暴笞，断其胫。文成及其党二十四人皆具服，乃鐍之狱。贼夜刼文成出，遂举事，强闻变，率吏役御贼。巷战良久，贼益众，吏役争拥强出城，将奔开封，求扰兵。旦至封邱，封邱令全福劝少休，飞骑白太守。守曰：「吾闻滑破，谓令死矣。已申省，强君义当死。」全福匿郡檄，从容语强：「闻贼据滑，势张甚，非厚集兵力不能击。滑旦夕不得复，奈何？」强大恸曰：「城不得复耶？吾死後矣！」起立，问：「有朝服乎？」曰：「有。」朝服至，乃望阙北面再拜讫，为书致其同年席元榜，属善教二子。谕二子事席如父，赋诗一章，谓吾必为厉鬼杀贼，乃缢。时後城破三日也。

杨忠武用兵心术专一杨忠武公遇春，髯长三尺许，经大小二百八十余战，无不身先士卒，未尝受创。尝云用兵须心术专一。平张格尔凯旋，兵初过州县，横甚，殴知县。报闻，反见责。杨意不谓然，比至，捆责带兵官各四十，受责者五十余人，斩殴官者以徇，兵不敢复譁。在固原任二十余年，每营简练精壮三百名，以擡礮列前，继以鸟枪，十人一长，习进步连环枪，以次弓箭刀矛，喷筒火弹，层层护之，用马队翼於左右，曰「速战阵」，称劲旅焉。

杨严於训子，其谕大儿国佐云：「现在川中永北，倮夷不靖，将来制军必然前往边界，督兵剿办。如有此信，我举家大小受恩深重，尔自应告请带兵，跟随前往。尔此时年正强壮，正可操练本事，学习见识，万不可赋闲。即如带兵打仗，全在鼓励士卒，驾驭得宜；筹粮散饷，时时调剂；赏罚公正，同受甘苦，方能收揽其心。对敌打仗时，旋探旋进，切不可大意。若能平日恤兵，兵亦顾将，同心协力，自然所向无敌。至於打仗之法，务在迅速，随机应变，不可迟疑。为将领者，首以地利为重，次要眼力照料得准，脚跟跕立得定，切不可少有畏怯。必须身先士卒，人人自必奋勇直前，一鼓作气，断无不制胜之理。若一味自恃勇敢，敌一人者也。此中机宜，要尔审度，切不可看奇门及行军宝镜，拘定时日，坐失事机，关系甚重。吾一生全不讲究此等学术，全靠心术专一，上可以对天，下可以对家，此系我平生得力之要法，未尝不屡战而屡胜也。要尔领略诸事，谨慎而行，方可以仰报圣恩，并可以副我期望之苦心，尔亦不枉作将门之子也，尔其勉之！」

王廷赞以石子掷回回人苏四十三之乱，攻兰州城甚急。西门外即黄河滩，多石子，布政使王廷赞预令运城上，回至，掷之，故不得近。回又於西门外关帝庙神座下掘地道，已至城内矣，实火药其中。方燃药线，忽大雨如注，线湿不能发，遂止。於是恨神不佑，尽拔其须而去。

长龄勾摄张格尔回匪张格尔作乱，陷四城，以大学士长龄为扬威将军，率兵征之，收复四城，擒获张格尔时，适为道光丁亥除夕。长奏凯，有句云：「开九重之阊阖，欢传凤阁椒花；听万里之铙歌，喜溢鳌山灯火。银旛彩胜，祥光争耀於红旗；玉烛金瓯，瑞气常凝於紫陛。」

先生，格尔潜逃，有议请割弃四城者，有议屠戮叛众者。长以四城失守，援兵未至，且出卡即外夷部落，脱使羣起疑惧，是为张添羽翼，而与四城为劲敌矣。於是胁从者使出卡，眷属得免缘坐，藉以勾摄张，卒入卡就擒，人莫不服筹画之善。

王廷兰献策鸦片之役，哄於广州，英船乘潮进港，搁浅数日，不能动。王廉访廷兰请以快蟹艇四面围烧，必无所逃命，大吏韪之而不从。他日，义律乘舆出入廛市间，王曰：「及此，遣敢死士十数辈，直前擒之，特囊中物耳。」当事以时方议和，止之。英人之趋乌浦猎德也，列舰六十有九，香港毡帐，去其大半。王欲乘香港空虚，以一军袭其巢穴，而别用重兵守泥城，俟其进省河，游兵与战。急选精锐，由花地断其後路，使其四面受敌，首尾不相顾，可一战而破也。大吏复斥为书生之见，不听。

王有寄闽督颜制军书云：「提库中之黄镪，惟有心酸；树城上之白旗，能无发指！廷兰承乏此地，想亦在众人清议之中。然实有不可活、不得死、不敢病、不能去之苦衷，袖手扪心，可为痛哭。所虑者，一蹶不振，从此为外夷所轻。更恐无赖匪徒，渐生内地，侧身四望，天下当重任者更有几人？」後数年，竟有粤西之变。

葛壮节缉贼神算葛壮节公云飞治水师时， 捕海贼最力， 以海为家。 某年岁除， 将士方休， 忽下命巡海。 扬帆掩旗鼓， 直捣某山， 围其岛， 盗方酣饮， 尽缚之以归。岁旦，僚属集署贺岁， 闻入海捕盗， 皆大惊。 已而葛至， 马前系大盗数十， 付有司诘问， 斩之， 而以所得器用财货散士卒， 皆叩头辕门， 欢声雷动而去。或请其故， 则曰：「海鱼最细者出某山下， 近吾访诸市而无之， 此勿贼薮， 故渔舶不敢前。 异时捕之， 徒多苦我将士， 又散走， 难尽获。 岁暮， 海贼必聚窟中， 且料我必不出， 不设备， 故可揜而尽也。 」

葛尝伪作商舟以诱海贼，擒刈极多。贼中为之谣曰：「莫逢葛，必不活。」子以敦，征粤寇有功，能以匹马出入贼阵，贼屡披靡，呼之曰「银枪小葛」。後亦殉难。葛壮节妾有胆略葛壮节公多姬侍，其一亦山阴人，貌尤美，容止闲雅，有胆略。闻壮节阵亡，集诸妾，率残兵，乘夜入英垒，夺尸还，葬之。

齐慎为将帅才嘉、道名将，杨忠武而外，必推新野齐勇毅公慎。回部之役，回人讋杨齐威名，称忠武曰「哈萨谙班」，而称齐曰「齩龙谙班」。「哈萨」，汉言美须髯，「齩龙」，汉言虎也。忠武请老，宣宗从容问异日如有军务，武臣中谁可继卿者。忠武奏：「齐慎，将帅材也。」道光辛丑，为参赞大臣。闻命，即率亲兵驰赴广东。比抚夷议成，他将多以军士积劳呈请奖励，独自憾无功，不为麾下请一钱赏。其得勇号也，御笔亲改为谦勇巴图鲁，世以为谦字尤不媿焉。

琦善用兵有神算粤寇之役，琦善以勳贵督师，而颇能用兵，有神算。一日将战，夜召一将至，授以函，曰：「率兵五百赴五里外某地古庙中开看，限三鼓必到！」将如其令，至庙开视，则片纸书庙後有火箭数箱，运至某地即回，不得久停。将如令，事竣而回。又召数将，各授以函，均限以时地开看。最後，召一将至，令曰：「汝明日率兵五百赴某地， 与敌战， 惟宜败， 不宜胜。 俟退至某地， 闻炮声起， 方许奋勇杀贼。 」将亦承命去。 明日午前， 琦令亲军差弁数十人擕铜炮一， 赴距营数里外之一高阜， 支胡而坐， 旁列铜炮， 军弁随其後， 琦时以远镜窥视。 日将午， 众遥见一将率数百人与寇战已败而退， 距高阜且不远， 群至一洼处， 兵乃立定， 寇围之数重， 渐逼渐聚， 众咸栗栗。 琦乃徐下命曰：「开炮！ 」众应之， 迨铜炮轰发， 忽见洼处烟火突起， 火箭四发， 围中将卒勇气百倍， 突围欲出。 寇围外伏兵尽起， 内外夹攻， 寇遂大溃， 官军获全胜。

江忠烈主截击新宁江忠烈公忠源，初知浙江秀水县事，卓着循声。丁忧归里，会粤寇势日张，江出，参副都统乌兰泰军事。所率团练兵皆散募，激以大义，咸奋勇愿死敌。时朝命协剿广西，诸将怯懦，皆主尾追，虽向忠武公荣亦如是。江独曰：「随贼东西，将无已时，此非截击不可。」诸帅皆曰：「寇势盛，不宜藐视。」皆不愿行。江再三言之，乃曰：「君等既如是言，请自为之。」惟乌深韪江说，遂与之同绕出寇前，截诸蓑衣渡。时兵仅数百，乌兵亦不多，而寇势方盛，一战，乌殁於阵，江为铁杆伤腕，坠马，两亲兵掖之去。江复追扼道州，道州已陷。又至省助守，俄而寇又至。时城外石马铺，有河南、陕西兵各数百，寇掩至，不及战，悉降，咸被屠。前队至，城中犹未觉，罗绕典乘肩舆出城，数十武，始觉，乃倒抬而入。时城中大帅多而不一，江请於诸帅曰：「南城外有小山，尚可守，宜速扼之，则西北角运粮犹可通。如被合围，则难守矣。」众帅相顾，莫肯往，因即委江。江率所部兵三营前往，城由是得固守。

某学使运石填城咸丰壬子，粤寇围长沙，令矿丁掘地道，道成，轰坍城十余丈。邓某时率镇筸兵六百人驰往堵御，屡遏退之。缺处近学使署，署中积钱可数千缗，学使急募人运石填城。运石一块，给钱千文，於是人争运石前往。时邓军与寇抵拒，兵寇扭合持战，猝不可分，或陷入缺中，筑城者不暇问为兵为寇，即并筑其中，卒不得逞。後修城，得骨甚多，乃并葬一坟。

温壮勇能用民团咸丰癸丑，粤寇陷金陵，分党攻六合，知县温绍源徇於民曰：「吾闻粤贼所至，杀掠甚惨，与其束手受屠，不如杀贼而死。今与诸君约：能杀贼者，夺得贼所掠物，任自分之。」六合民素悍，一呼而集者万人，是为民团。寇以六合下邑，不设备，大败而去，温以所获辎重颁之於民团。团既获利，又知寇伎俩，气益壮，每至，民团辄败之。一日，偃旗息鼓，乘黑夜薄城，而民团未之知。竖云梯，将登城矣，居民登城视之，始知有寇。出追之，大得所弃财物军仗。前後六犯六合，皆不克。温擢至道员，加布政使衔，仍权六合县事。既而托明阿忌温威名，疏劾温纵民团肆掠，坐革职，发往军台。何桂清方督两江，疏言温实有功，请免发遣，仍令守六合。

李素贞谙兵法唐县李方伯孟羣有女弟素贞，知书工骑射，熟谙孙吴兵法，穷究天文占验之学。咸丰乙卯，方伯以知府奉楚抚胡文忠公檄，督师讨粤寇，招素贞至军，画策决胜，累建奇功，杀贼踰万。方伯常剿寇失利，被围十数重，他将瞠目束手，不能相救，素贞怒马独出，突围而入，手斩数十人，护方伯归，甲裳尽赤，羣寇注视，惊为天神。後某中丞攻汉阳，城坚不能下，素贞与方伯谋，欲夜袭之。孤军深入，中伏，救兵不至，遂战死，年二十余耳。後二年，方伯亦战殁於安徽。

塔忠武论兵事塔忠武公齐布初官湖南守备，以粤寇北犯，知湖南必首受其祸，上书骆文忠公秉章，论兵事。文诘倔，几不可句读，骆不解，挥之去。明日又上之，适曾文正公国藩至，亦不解，异而呼问之，则言之了了。曾知其可大任，乃劝骆，姑付以一军。既奉命，即赴校场，植四旗於地，令曰：「有能先夺此旗者为哨官！」果有四人起夺之，即授哨官。又植八小旗，令曰：「夺此者为队长！」顷刻而布署定，遂於是日率其众，就校场操之。不逾月，寇至，出战，即报捷。骆赏其功，延饮於节署，亲为执控以谢过，自是而塔名遂振。

周天爵为真将军东河周天爵以县令起家，洊至湖广总督。缘事镌级，再起漕督。辞皖抚，以兵部侍郎衔专办团防，积劳卒於颍州途次，予諡文忠。

陵遐林之变，省垣失守，全皖摇动。周不动声色，四面兜围，未十日，渠魁授首。尝使主簿包曜升、游击刘玉豹往东南一带会剿，包奉檄，不俟刘，领百余兵先行，甫半途，猝遇贼伏，大骇，弃舆奔，乡兵阵亡二十余人。周闻，大怒，立缚包至，命正法。包叩头乞哀，周怒不解，命人弛包裩，重责五十，逐之。时侍立文武员弁数十，咸股栗舌挢，曰真将军。

张忠武用兵神化张忠武公国梁在军日久，其用兵神化处，遵古而不泥古，虽老将莫测。当金陵长围初成之时，兵多调援在外，不敷防护。围东角为粤寇所必争，以副将马得昭守之，马又赴援扬州，大帅以此地为忧。张笑曰：「某往驻三日，可无虞矣。」即率亲健五百人往，别遣将驰太平，声言调大礮，令诸将三日毋见，以大黑布帏里许。四日，帏撤。及返，羣视之，乃於帏中又濬一深沟，架以竹浮桥。距沟十余步内，筑一高土台，上设万余斤大礮三尊，旁罗数百斤礮十尊，覆以草屋，蔽以草帘，令心腹将守之，授疲卒三千，凡伤老者，须归此营。旗帜亦敝，寇瞷之，疑而返。及大军溃，四围皆破，此地独全，寇仍不敢近。久之，黠者自礮後撼之，随手而落，始知其为土炮也，大叹服。

包立身避实击虚咸丰庚申，绍兴全郡悉为粤寇所据，而诸暨之包村，独坚守不破，则包立身守之也。初，包既被困，求救於苏松太道应宝时，应谋於属，谁可使者，冯某自白，与包有雅故，愿受命。时粤寇围包村者十重，冯历数险达包所，包甚喜，留之，为言「大兵急至可救，吾力可十日守耳」。乃导冯观其营垒，略似八阵图，为指画攻守。方语未毕，急勒冯倒地，则飞弹簌簌掠面而过。包曰：「是敌中某酋号神枪者也，谋吾者数矣，惟吾能避之。」冯宿其营，一夜凡数徙。一夕倏起，令军中急备，谓西北有非常。俄寇果冲西北，有备而返。其营外环之以濠，设机穽其上，有采者入，辄觉，往往杀其人。择面似者教以术，即使探敌情，得其虚实，避实击虚，无不得利。一日召冯，泣曰：「吾事不济矣！寇尝啗我重利，欲我不为梗，吾不许。兹空绍兴一府众来，决一战，吾力已疲，且不忍重伤我乡人。吾去矣，兄欲去，则请今日即出。」冯效寇装，指其途而别，遂不知包所往。

洋将亦为我用咸， 同间， 粤寇扰江浙， 大军有参用西法训练兵士者， 如常胜军等是也。 戈登， 华尔， 口 丢乐德， 买忒勒等， 皆战功卓着， 有声於时。 华尔阵亡， 遗命以我国官服入殓。 买忒勒颇读我国古书， 同治壬戌， 攻绍兴，亦殒於阵。买在营时，一日，寒甚，某牧冒雪访之。入门，买循西例，与之握手而言曰：「北风其凉，雨雪其雱，惠而好我，携手同行。」

刘忠壮从军十八年咸、同间，湖湘多将才，顾求其结发从戎，转战十四行省，平粤、捻、回与乱事相终始而功尤独伟者，则湘乡刘忠壮公松山无与比矣。

刘自隶老湘营，百战江皖，及保垂危之秦，救不支之晋，又宿衞畿甸，以步当马，为天下先。凡从军十有八年，仅归省亲一次。年逾三十聘妇，二十余年未娶。妇家议送女至军中，而又驰驱无定所，妻父乃携女历西江皖楚，居二年，皆弗值。及後，侨中州以待。刘既平捻贼，以回乱援陕，道出洛阳，始成礼。会羽檄日数至，居旬日，即投袂行。自是遂靖节西陲，不复与家人相见矣。

僧忠亲王行军得民心忠亲王僧格林沁本蒙古科尔沁郡王，以功晋爵。军行所至，深得民心。咸、同间，捻匪为乱，驻兵山东数年，捻所至，必追踪及之。首令保护百姓，故民皆仰之如父母。中丞某设筵飨之，甫入座，忽喧声沸於门外。命视之，云：「某村因捻至，赴诉於王。」王自座起，呼马，中丞请稍餐，王不及待，即於席次怀馒首数枚而去。

欧阳小岑主移营东流湘潭欧阳小岑与曾文正公同年至契，以文章干略，闻於当代，着有《兵要辑览》。文正困於祁门，强请小岑至营，商搉要政。小岑间道访之，适朝旨切责文正劳师糜饷，致休宁久不能下。文正愧奋，将自攻之，而以大营事属小岑管摄。已而文正被围，募人賷密书乞援。小岑为急调鲍超兵救之，遂主张移营东流，俾可遥制安庆，文正从之，得奏大捷。

王壮武善以少击众王壮武公鑫精通战略，屡以数百人破湘、粤间之粤寇数万，寇号为「王老虎」，望见王帜，即惊呼曰：「王老虎至矣！」咸散去。

其治军，以训练为急。所部壮丁，习刀矛火器之暇，以《孝经》、《四书》转相传诵。每营门夜扃，书声琅琅出壕外，不知者疑为村塾也。部勒营阵，皆用己意。点名时，辄鼓吹升座，军麾所至，恒以忠义风动其民，能使顽懦感悟。江西抚、建各属士民，称为恩人，呼为青天。临战则自相纠集，负荷裹粮，候指撝。每当敌至，先一日，传各将弁席地坐，出舆图指示：某路宜迎，某路宜伏，某路宜守，某路宜抄，各听其意自任之。明日无一违者，往往获胜。军行岭峤间，仄径崎岖，王喜乘二人肩舆，每疾行出寇前。登山岭，手一旗以指挥，分路进攻，无不如志。尝曰：「舁吾之四大轿夫，亲见吾之指挥应变，日久遂习知战略，他日此四轿夫，必为一代名将。」後果如其言。四人，即张忠毅公运兰、蒋果敏公益澧、刘忠壮公松山也，其一则佚其名。

王为罗忠节公泽南门下士，罗尝讲学湘乡山中，专言性理，聚生徒数十人，暇则教以战术，及技击、剑术、超距之属，整队为战阵，以时演习。时人咸讶为狂，罗曰：「不然，不出数年必大乱，不可不先修武备。」王时年少，而性最刚猛，习之尤勤。罗曰：「吾门下能为名将者，其王生乎！」曾文正公治团练於湘乡，湘军大兴。罗率王及李忠武公续宾、李勇毅公续宜诸人出，部勒军伍，始议东下。王时在军中负气，好大言，文正惧其浮夸偾事，不欲多予兵。而曾所拔用者，争自请隶门生籍，文正尤欲得王为弟子，王独不肯，曰：「吾师惟罗山一人耳！」文正大恚。王初出，轻敌军，又不素练，独率千余人，先进屯岳州。会粤寇前军大举上犯，众至数万，王接战不利，援兵又不至，不得已，弃城去。中途遇伏，大败，部卒略尽，仅以身免。文正大怒，欲戮之，左文襄、郭筠仙力救，乃止。

岳州屡失守，文正未措意。王独奋然曰：「岳州为湖南门户，何得置之？」遂毅然以二营兵驻守其中。俄而寇大至，兵少粮绝，几濒於危。文正遣礮船往，欲援之使出，营哨官欲请迁避，而惮王不敢发，兵众稍稍移就东城。王怪询故，部下白言兵众饥疲，欲就船状。王知不能强，而耻於前说，急拔刀欲自刎，部下救之，得不死，遂登船去。後文正督师出征，王请从，不允，曰：「是好为大言者，必无用。」因汰王军，王曰：「渠以我未隶门生籍也，故齮齕至此！」左文襄言於湘抚，以王别领一军，讨土寇。每战必捷，左欲增其军为万人。王笑曰：「吾得三千人，可横行天下矣！焉用多为？」王用兵，善以少击众，所向克捷，声施赫然，出文正军上。文正方困於江西，前後被重围，急召王赴援。王辞不往，以书报之曰：「吾不复为公所属。」文正叹曰：「有良将而不知用，吾之过也。」

黎太守母指授方略同治初，粤寇扰江右，南安戒严，知府黎兆棠请其母冯氏出城暂避，冯怒叱之，出簪环犒士，并指授方略，命兆棠登陴死守，寇攻益急，则率乡兵开城出击之。屡挫狂寇，郡城获全，冯力也。巡抚沈葆桢以闻，得旨旌奖。

胡文忠论捻胡文忠密陈河南捻匪情形一疏，有云：「计近二年来，每年春仲秋季，两次出巢，大掠河南。本年秋冬，将及湖北之襄阳、汉阳、德安等府，又必扰入陕西、山东、山西等省，再一二年駸駸而及於附畿州县矣。腹心之患，此为最大。」又云：「臣非仅为襄汉等府作自保之计，为忧危之词也。臣极知所言越分，特以臣今日言之，已无救於河南，臣再默而不言，则五省均将受害。使臣言而不中，则固北路五省之福也。」

胡文忠用多隆阿胡文忠公权谋机警。当楚、皖危急，粤寇陈玉成纠合捻首张洛行等十余万人围扰太湖诸军，念前敌无统率，号令不齐，而自驻英山後路，兼筹粮运，势难前行，特奏派都统多隆阿为总统。曾文正公时驻宿松，甚不然之，以书力争者，日凡三四，文忠卒持之。严饬诸军统领，遵多调度，违者有功亦罪。时统领鲍超尤骁悍，唐训方、金国琛才望亦不相上下，卒赖多四面经营，大破粤捻於太湖潜山一带，追至安庆、桐城，两路分驻重兵，皖事大定，楚边始得稍息，文正亦甚服焉。文忠尝笑谓僚友曰：「涤帅之意，恐骄多而失众心，实则事定後，行止在吾，吾假此济急耳。」其後多驻桐城，仍统所部，与诸军绝不相关，然感文忠特甚。

孙绍襄以兵法部勒枪船孙金彪，字绍襄，吴江之盛泽镇人，张勤果公曜部将也，少以勇侠称。父曰孙七，精拳技，恃博为生，有枪船四五十艘。七死，奉金彪为主，能以兵法部勒其众。咸丰庚申四月，粤寇踞苏城，盛泽镇有富人黄某者，虑寇掠镇，密款嘉兴之酋，得檄保民。时江浙商贩自上海出入寇中者，辄以盛泽为中枢，镇益富。邻镇有巨猾名法大者，闻盛泽繁盛，率枪船百艘至，冀大掠。黄大恐，沈玉叔谓黄曰：「欲除法大，非金彪不可。」黄设筵款金彪，金彪诺。会有巢湖帮千人，以避乱至镇，金彪得其助，以与法大战，擒而磔之，尽夺其舟，於是设保衞局，集枪船团练为战守计。金彪势大盛，在苏之粤寇亦莫敢犯。同治壬戌，李文忠公克吴江，金彪以保衞功授千总。旋从张勤果至陕，积战功擢提督，授陕西汉中镇总兵。

程忠烈用兵能相地势得士心同治癸亥十月，程忠烈公学启攻围苏城时，所部三十余营，人数不足二万，而粤寇在城者二十余万。忠烈於城外诸山联翩立营，树以旌旗，令各营将士分番出入，或分日移驻，时见竈烟突火，寇了望，不知多寡，震慑，约降。往来其间者，提督郑国魁也。寇必欲要忠烈面议，忠烈慨然往。要以三事，亦允之，降计始定。李文忠公期以五日後纳忠烈所部龚副将营中，至期，忠烈密布方略，逮寇魁六人至营，文忠接以温语。将入宴矣，左右报有廷寄，文忠起曰：「速请程军门陪客。」文忠起，忠烈入，麾勇士直前擒斩。其一纵步出帐，追至濠边，始获之。忠烈旋鸣鼓统师入城，驻守各门，派诸卒分走街衢，大呼曰：「逆首诈降，已伏诛！胁从无罪，各闭门守，出即杀！」令下，无一人探首出声者。旋呼男子投器械，分门出，各以将士监之，留营者入伍，归籍者资遣，悉听其便。未踰三日，城中无一寇踪，所余者妇女五六万而已。当寇魁五人之伏诛也，计甚秘，国魁亦不知。

忠烈初隶曾文正公部下，从克庐江、三河，声绩已着。一日，文忠将援上海，议招忠烈同行，属孙云锦探之，忠烈慨然曰：「某受曾公厚恩，义当终始。然下游亦国事，且熟习下游情形无如某者，曾若允行，愿从之。吾辈皖人，入湘军，终难自立。丈夫当别成一旅，岂可俯仰因人？」孙颔之。文忠遂商於文正，举为前锋。文忠问入吴方略，答曰：「下游水乡多桥，有一河即须一营，有一桥即须一将。得营得将，何事不成？」及功绩大着，或问其学何兵法，答曰：「先有事，後有法。何今何古，在相地势得士心而已。」

忠烈军法极严，入苏时，禁当街驰马，犯者立斩，即文忠亲军亦不恕之。其谋斩苏城降寇，文忠踟躇三昼夜，不能决。忠烈以去要之，始定。惟性嗜杀，论者少之。然苏城降寇所约三事，曰留半城屯其余众；曰编定百营照给饷；曰受翎不薙发。此何可从？盖寇自有取死之道也。

鲍超善用游勇鲍超，四川人，短小精悍，胆略过人。咸丰初，入礮船为兵，一日，某抚军失利，危急，偪江干，负而渡之，抚军记其姓名。又一日，巡水营，招之曰：「谁是鲍超者？」鲍对曰：「小卒是。」始知前所渡者抚军也。保以营官带陆路兵，临大战，身先士卒，所向无前。自楚皖达三江，复城池及诸隘口以百数，粤寇闻风披靡。他军假其旗号，隔数百里即逃矣。

鲍本胡文忠部曲，其乡人李申甫，曾文正门人也，为荐之於文正。未几，由文忠给咨，诣文正大营。初进见，文正以两营相属，鲍少之，退而言於李曰：「曩胡帅之遇我也，推心置腹，视诸将佐有加。兵若干，饷若干，凡吾陈乞，不吾稍靳也。吾兵有功，则赏赉随之；有疾，则医药立至。吾乏衣甲，帅解衣衣我；吾阙鞍马，帅易骑骑我，以是感激，遂许吾帅以驰驱，而所向亦往往克捷。今曾帅，未若胡帅之待人以诚也。且两营，何能为役？君爱我，速为我办咨文，愿仍归胡帅。」李温语慰劝之，为言於文正。文正曰：「鲍某未有尺寸功，何遽嫌兵少？姑先率两营。傥稍着成效，虽十倍之，吾何吝？」李再三言之，乃得加一营。覆於鲍，且语之曰：「吾师待人，未遽不如胡公，特初至，未款洽耳。姑少安，观其後。」鲍意未慊也。

明日，文正招鲍饮，延之上座。文正嗜猪脾，讌客则设之，而佐以鷄鹜。席间，鲍屡言兵少，文正辄曰：「今日但鬯饮，且食猪脾，勿言兵。」於是举杯相属，殷勤劝进，鲍竟不得复言。退而又谓李曰：「曩胡帅讌我，皆盛馔。宁为口腹之欲？礼重也！今顾以猪脾佐酌，此固养贤之大烹耶？幸赐晤对，又不令尽言，仆武夫，安能郁郁久居此？君速为吾办咨文，愿仍归胡帅！」李又慰劝之。俄警报至，粤寇扑某城急，文正檄鲍赴援，大胜而归。文正亟奖藉之，立加数营，礼貌优异。自是始绝口不言去，而文正亦甚倚重之矣。

蒋果敏军用五色帜同治甲子，蒋果敏公益澧之复杭州也，其驻师，西南则清波门外翁家山，东北则钱塘门外宝石山。时城中粤寇尚十万，蒋仅二万人，亦号十万。为五色帜，衣亦异色。使二万人绕苏堤，自北而南，日二番，番必易衣帜，若为有十万人者。粤寇不审虚实，且日忧无给，遂溃。

唐忠壮日巡诸营唐忠壮公殿魁身长八尺余，威棱可畏，终日不言笑，坐帐中，所部出入，无敢直行者。与部将议事，是则温言慰之，非则怒目斥之，顷刻而恩威互变。然洞悉艰苦，体恤隐微，人以是畏而感之。日巡视诸营，或马或步，无定时。至则与将弁勇夫杂坐同餐，有如家人。见枪礮刀矛器械，必反覆省视，损者立修补，不齐者立责斥，或自为磨治以导之。将弁有临阵勇往者，立言於主帅，超拔之。暇日与谈家事，时有缓急，别资之，不留私财。

唐初充营官，李文忠督诸军围常州时，值程忠烈初亡，粤寇悍党麕聚，则分数营奔牛以遏其援。忠壮任其事，而洋将白齐文忽反助寇，以轮船入内河攻奔牛营，忠壮固守十数日，粮米子药几尽。募健卒，泅水乞救，文忠派营将黄桂兰裹粮携药，与忠壮会合，亦入围，不得出。忠壮悬重赏，得死士，乘夜怀巨钉，潜赴轮船钉礮眼，即大出队，以火箭喷筒环烧之。白齐文不知所为，弃轮舟而遁，寇惊退。不数日，常州克矣，时同治甲子四月也。文忠奏褒其功，以唐、黄百战之将并称。然黄非唐比，略与多隆阿相似耳。

陈国瑞以少击众陈国瑞战术，善於以少胜众。每率数百人击寇，寇见其寡也，围之数重，国瑞乃号於众曰：「拉起来！」所部遂列成一长方式，人各向外，己居中，指挥刺击。使围渐逼紧，复号於众曰：「冲！」於是数百人面面突围而前，悍不能御，寇每溃败。

陈每战，则短衣草履手械，与所部同。手自杀寇，寇从不知其所在。惟喜以红色临敌，辄令士卒多掣红旗。寇与战久，见红旗，即辨为陈军，恒有未战先却者。

郑绍宗方曜勇悍善战光绪初，粤有两福将之称，一谓陆路提督郑绍宗，一谓水师提督方曜也。郑初从粤寇，为陈金刚部下之健将。有军师孙某，诡谲多智术，至为陈所信任， 「 陈破广西贺县後，以李氏宗祠为王府，门前署联云：「王者命自天，谁敢化蛇当道；英雄居此地，何妨扪蝨谈兵。」即孙所撰。」 与绍宗素不睦。城破後，争一女子，卒为绍宗所有，愈不能平，时媒孽之。绍宗屡立功，不得赏，心已怏怏。会因言事争执，孙嗾陈鞭之，绍宗益愤，遂乘间刺杀陈，并杀孙，以降於官军，隶金统领麾下。主将爱之甚，乃易从主将姓。积功，官至提督，始奏请归宗。

郑居官久，立功甚多，尤长於捕盗。尝练兵一营，曰组靖营，约束极严，尤能与士卒同甘苦，故士卒乐为所用。时水师提督方曜之部下多潮勇，无纪律，时出肆扰。然其勇悍善战，乃与绥靖营同。

冯子材谙悉边事冯萃亭宫保子材，嚄唶宿将，谙悉边事。自平李扬材之乱，久镇边关，众心积附。张靖达公抚桂省时，奏令回提督本任，与提督黄桂兰代统防营。光绪甲申、乙酉间，法、越事起，冯告病回籍，黄补提督缺，而边事益不可问，黄亦坐罪自毙矣。

吴大澂抚韩边外吴大澂尝以奉吉林平寇之命，至吉林，以单骑入韩边外寨中，晓以大义。晚宿韩所，约同至官军营，韩有难色。吴曰：「吾孤孑一身，入君寨不惧，君独惧我，是疑我也，请尝白刃！」韩感其诚，许之。又越日，偕至官军营，遂释怨息兵。在吉久，见宁古塔草深丈许，向不产五谷，吴曰：「谷，草木类也。草木蕃殖，五谷当亦然。」招河朔老农，搂其农具而垦荒焉。

李文忠论以毒攻毒李文忠之将薨也，尝言曰：「俄之伸势於满洲，不妨袖手观之，盖日本必不甘默视此封豕长蛇之侵略者。时机既至，势必起而相战。两虎争鬬，彼此皆疲，是即可乘之会也。宜借欧美之力以恢复之，此即以毒攻毒之妙法也。」

马玉崑论外兵马玉崑尝与於光绪甲午中、日之战，遂习知外人坚脆。尝曰：「列国军士之有智慧有法纪，虽其将死而指麾自如者，以德、法为最，英、日次之，俄乃最下。俄之军士，其能力无以加於我国，惟将校稍胜耳。仓猝遇伏，将校既歼，行列自乱。又克城以後，往往四出掳掠，大将本营或空虚无人，出不意袭之，往往转败为胜。日本之兵，果锐为诸国最，其耐久战之力，德、法、英、俄皆不及也。而器械之锐利，动作之敏捷，远不如德人。故论列国之兵，法人诎於体，久战先倦；俄人诎於智，失将先乱，皆非不可胜者也。今日我师虽非甚精，然以抗俄人，尚足取胜，惟俄人兵数多而铁道便，彼以众来而我以寡当之，此其所当踌躇者耳。」马尝以此言力陈於当道，皆不省。後卒有日、俄之战，其胜败，一如马所预料。

黑丫头负殊勇齐王氏有先锋曰黑丫头，负殊勇，每战必先。某监司之从仆皖人裴某，能手举五百斤，常以自豪。一日，川督勒保议出队，裴出，跪帐前，愿杀贼自效。勒壮其胆，令带百人往，及获胜而归，则赏六品顶带。越月，方出队，遥见一女子单骑持枪至，裴以其女子也，漫视之，策马直前，举矛刺之。女略一举手，裴已堕沟，见女下骑搜觅，亟跃起，以矛刺其喉，女乃仆地死，旋斩其首以归。同列见之，惊曰：「此即一日手斩两总兵之黑丫头也！乃为若所斩！」献首於勒，勒大喜，超擢参将。

萧三娘能马上指挥射粤寇军中有萧三娘，号女元帅，或云即朝贵妹也。年二十余，长身猿臂，能於马上指挥其众，且能左右射。咸丰癸丑三月，陷镇江时，尝率女兵数百登城，勇悍过男军，当者无不披靡。洪秀全妹宣娇，亦尝骑马临阵，与三娘同，惟从壁上指挥，不能交锋。清稗类钞