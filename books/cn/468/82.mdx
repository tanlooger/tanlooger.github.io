---
---
---
title: 荐举类
---



荐举类

命举贤才顺治初，顺天巡抚宋权献治平三策，首言致贤才以佐上理，荐明蓟辽总督王永吉，因诏廷臣各举所知。嗣以知举多明季故吏废员，无肥遯逃名之士，定举主之法，得人者赏，缪滥连坐，禁不得以杂流黜革之人充数，缄默不言者罪之。顺治末，停差巡按，定直省巡抚应荐方面有司佐贰教官员额。康熙己未，都御史魏象枢举清廉十人，上谕「张沐、陆陇其系廉能之员，畀以直隶、江南繁剧之地，庶其才可以表见」。旋令部臣保关差，咸以操守难知对。上曰：「清操如何可废，如郝浴居官甚好，犹侵蚀钱粮，魏象枢尝荐之，此事安能豫知，但将有守之人举出，自能効力。」寻九卿疏荐苏赫、范承勳、赵伦、崔华、张鹏翮数人，而陆陇其复与焉。之数人者，皆以廉惠爱民，有声於时。康熙中，尚书赵申乔举张应诏能耐清贫，可为两淮运使，疏内有「为知府不制衣服随从数人」之语。上谕：「清官不系贫富，张伯行家道甚饶，任所日用，皆取诸其家，随从四五十人，今以不清可乎？操守虽清，不能办事，何裨於国！」

世宗即位，大开贤路，谕京外大臣各举贤才，同乡、同年、门生、亲戚子弟，俱准保奏，勿避嫌疑，而得人称盛。晚近弹章惯语，罔不曰任用私人，实则用人之道，仅有贤不肖，而无所谓公私，不问其称职与否，斤斤於公私之间，亦已过矣。世宗尝因鄂藩开缺，思之数日，不得其人，始令九卿密保。盖明保为扬於王庭与众共之之义，至於党援声气，又不得不豫防其微，乃有密上封事之例，则古大臣宠利不居之意也。乾隆时，以道府要职，令督抚藩臬各举一二人。厥後，诏大学士举编检堪任知府者，寻又令侍郎以上举堪任三品京堂者，尚书以上举堪任侍郎者，明荐密保，更进迭用，未尝失之宽滥。嘉、道间，禀承家法，荐举之路，犹极谨严。咸、同军兴以後，需才孔亟，始有破格用人之典矣。

薛所蕴荐孙奇逢顺治初，祭酒薛所蕴荐容城孙奇逢，称为许衡、吴澄，请以奇逢长成均。奇逢固辞。汤文正荐徐文敬钱塘徐文敬公潮官翰林日，睢阳汤文正公斌方侍讲东宫，独深器之，尝荐於圣祖曰：「臣老矣，受恩至重，无可报称，荐徐某，所以报也。」因命书文正语於起居注。文正去，文敬遂继为讲官。

格尔古德荐衞立鼎陆陇其文清公格尔古德继于清端公抚直隶，疏荐卢龙令衞立鼎、灵寿令陆陇其，众论翕然；及诏举贤能，九卿交推其清廉莫及焉。

帅颜保荐吴兴祚康熙间，无锡知县吴兴祚以漕督帅颜保保荐，特擢福建按察使。

圣祖谕臣僚举所知康熙戊午，圣祖御懋勤殿，召郎中王士祯赋诗，赐讌，特授翰林侍读，遂谕中外臣僚各举所知。

年羹尧荐蔡文勤漳浦蔡文勤公之以庶吉士入都也，宝应乔教谕某遇诸逆旅，见其举止而异之，闻诸外舅甘抚胡期恒，胡以闻之年羹尧，遂荐诸世宗，至大用，然文勤实不知也。

札某以荐人受刑雍正时，礼部侍郎札某以保举人才，摺中引孔明不识马谡事。世宗大怒，杖四十，复枷示以辱之。

祁鹤皋荐刘澄斋自代祁文端公之父鹤皋，名韵生，邃於舆地掌故之学，所着《皇朝藩部要略》、《西陲要略、》《西域释地》诸书，纲领秩然，甄采有法。尝提调史馆，举介休刘澄斋锡五自代。总裁阿文成公问曰：「此非某耶？骨气如此，可胜提调任矣。」

讷亲荐兆惠阿桂乾隆中叶，讷亲以恃宠骄倨，复贻误金川军务，致罹重谴。其操守颇廉介，当隆赫时，门无苞苴，部院司员以公事关白，必反复驳诘，见有才器出众者，荐引惟恐後人。赞枢垣时，武毅谋勇公兆惠、诚谋英勇公阿桂，均为庶僚，讷即密保二人内堪尚书，外堪督抚，无一知者。迨讷身後，高宗将原摺发出，人始服其论荐之公。

来保荐兆惠文端公来保善相马，一时有九方皋之目，而亦有知人之明。文襄公兆惠，微时贫甚，生未逾月，父母亡，育於姑家。七八岁，长大如成人，力敌百夫，入营，就步粮为街卒。时文端兼摄步军统领，见诸卒泼水，水所及不过寻丈，兆独远及数十丈外，异之，呼与语，甚戆，命鞭之，如击石焉，大呼曰：「性耐刀锯耳，不堪鞭箠也！」文端闻言，益大异，令明日至府面试，挽强命中，挥刀运石，力大无穷。与谈行军纪律，侃侃而言，动中窾要，文端益喜。次日入朝，见高宗，叩首贺曰：「臣为国家得一奇士。街卒兆惠，真大将才也。」即日召见，命之射，九发皆中，即授一等侍衞。後平定西域，数建大功。

阿文成荐松文清相国松文清公筠年十二时，父母穷困失养，流转至吉林商贩家，为之饲马。年虽幼，能解马性，历一年，繁豢异恒，主人异之。及蒙古某赴吉林将军任，过其地，觉其状貌魁异，不类常儿，召马主人，还以身价，携归，抚为己子。读书习射，皆冠其曹。及冠，得阿文成公赏识，奏拔之，遂大用。阿疾革，仁宗临问：「卿後谁当大任？」阿以松及庆相国对之。後松任封疆，勳业卓卓，为一代名臣。

以保荐期年至开府宣宗即位，贤俊之沈沦下僚者，率超擢。如郑裕官郎中，以蒋攸銛荐，期年至直隶布政使。董鄂阿麟官郧阳知府，以那彦成荐，期年至江西巡抚。唐仲冕官知府，左辅官接察使，以英和荐，期年皆至开府。

大臣合荐罗绕典安化罗文僖公绕典，生而有文在手，曰典，因以为名。在词馆，即究心经世之学。湖南瑶变，宣宗询军事，图形势扼塞以进。曹文正公振镛言於上曰：「有用才也。」未几，上书房员阙，上询於潘文恭公，文恭举文僖及杜文正以对。上复以二人询王文恪公，对曰：「罗某，良吏才也。」会召对，垂询良久，谕近臣曰：「此人精神满腹，可外任。」遂自平阳府知府洊督云贵，历官秦、晋、湘、楚、滇、黔六行省。 「 湖南为本籍，曾奉办理团防之命，力解长沙城围。」 其乡人称其少读书岳麓，凡十二年，岁再归省，必徒行，曰：「吾以习劳也。」

孙文靖荐陶文毅安化陶文毅公澍，丰裁峻整，好议论人物，惟恐不尽，虽廷对亦然。开藩皖中，循例觐见，论某官溺职状，至声色俱厉，须髯翕张。宣宗疑之，密谕孙文靖公尔准，察其为人，时文靖方抚安徽也。文靖密疏荐引。朱批曰：「卿不可为其所愚。」复具疏，条列善政，力保其无他。文毅遂获大用。

肃顺荐胡文忠曾文正肃顺於咸丰年间始为御前大臣，贵宠用事。入军机，屡兴大狱，窃弄威福，大小臣工被其贼害，怨毒繁兴，卒以骄横僭儗，获罪伏法。然是时粤寇势甚张，而将帅之有功者皆在湖南，朝臣如祁文端公、彭文敬公尚瞢焉不察，惟肃知之深，颇能倾心推服。平时以座客谈论，常心折曾文正公之识量，胡文忠公之才略。苏、常既陷，何桂清以弃城获咎，文宗欲用文忠督两江，肃曰：「胡林翼在湖北，措置尽善，未可移动，不如用曾国藩督两江，则上下游俱得人矣。」上曰：「善。」遂如其议。穆彰阿荐曾文正穆彰阿尝汲引曾文正公国藩，每於御前奏称曾某遇事留心，可大用。一日，文正忽奉翌日召见之谕。是夕，宿穆邸，及入内，内监引至一室，则非平时候起处。踰亭午矣，未获入对。俄内传谕：「明日再来可也。」文正退至穆宅。穆问奏对若何，文正述後命以对，并及候起处所。穆稍凝思，问曰：「汝见壁间所悬字幅否？」文正未及对。穆怅然曰：「机缘可惜。」因踌躇久之，则召干仆某，谕之曰：「汝亟以银四百两往贻某内监，属其将某处壁间字幅，炳烛代录，此金为酬也。」因顾谓文正，仍下榻於此，明晨入内可。洎得觐，则玉音垂询，皆壁间所悬历朝圣训也。以是奏对称旨。并谕穆曰：「汝言曾某遇事留心，诚然。」而文正自是駸駸向用矣。

左宗植荐江忠烈湘阴左舍人宗植，文襄公宗棠兄也。少豁达，好谈时务，历赞大府帅戎幕，与文襄齐名。咸丰初年，粤寇起事，文宗命故相赛尚阿经略粤西军务。时左官京师，以赛参佐非人，亟草牍，力荐江忠烈公忠源於相国祁隽藻，祁遂上达天听。忠烈之转战数省，丰功劲节，实自左识拔始。

潘文勤胡文忠保左文襄左文襄公宗棠为官文恭公文所劾，後得潘文勤公祖荫奏保获免，其中委曲甚多。当文恭参摺之上已奉密谕：「左某如果有不法情事，即行就地正法。」肃顺知之，语其幕客高心夔，高转语王闓运，王又转语郭嵩焘，郭使王偕高求肃营救。肃允之，第云仍须别有人奏保，上如问及，可从而解释之，其势顺而言亦易入；若凭空陈奏，恐上见疑。王以告郭，郭乃撰具保摺，并怀三百金往觅潘。既相见，郭卒然指潘而问曰：「伯寅，何久不宴我於莲芬家也？」 「 莲芬姓朱，为尔时名伶，工生旦剧，潘所眷也。」 潘曰：「近者所入甚窘，何暇及此。」郭强嬲之，偕赴莲芬家。既至，郭又问曰：「今者具奏保举人，肯为之乎？」潘询保何人，郭曰：「姑勿问，摺已代撰，且缮就，第能具奏者，当以三百金为寿。」言次，即出三百金置潘前，连问曰：「如何如何？」潘既夙信郭，又见多金，足以应急，不能无动，即取金纳怀中，曰：「吾辈姑饮酒，再商。」因命莲芬置酒，相与痛饮。既，郭要潘同往递摺，潘於路，复以所保何人为问，郭虑其中变，仍枝梧之。至奏事处，潘曰：「事已至此，必无悔理。惟所保何人，摺中所言云何，必先令我知，否则万一叫起。 「 叫起即召见也。」 将何词以对？」郭乃出摺与观，潘无异言。摺上，果叫起，上问曰：「汝从何识左宗棠而知其为人？」潘仓卒间未筹及此，乃饰词对曰：「左宗棠是臣业师。」上颔之。未几，而胡文忠保左之摺亦至，上乃顾肃曰：「官文劾左宗棠，潘祖荫、胡林翼又保举左宗棠。方今多事，用人之际，人才难得，左宗棠果为不法，固应严惩，如有大才，亦应重用，不知究竟何若？」肃曰：「闻左宗棠为湖南巡抚骆秉章所信用，一切皆归其主持。官文劾之，亦颇以其揽权为言。然骆秉章之在湖南，功绩昭着，即左宗棠之才可知矣。」上恍然，於是谕官再行确查。及官覆奏，亦为左洗雪，即奉命以三品京卿用。

曾文正荐李文忠李文忠公鸿章初以优贡客都中，受知於曾文正公国藩，师事之，日与讲求经世之学。及入翰林，未三年，而粤寇难起，李适在籍，佐巡抚福济幕。时庐州已失，福欲复之，不得手，李乃建议先取含山、巢县以绝其援，福授以兵，克之，由是有知兵名。福疏荐，道员郑魁士沮之，遂不得志，而谤言日起。後授福建延建邵道，拥虚名，无官守。咸丰戊午，文正移师建昌，往谒，留焉。旋文正派湘军新旧九营，使其弟国荃统之，赴景德镇助剿，以李同往。江西告捷，又随文正大营两年有奇。庚申，文正议兴淮阳水师，荐李补两淮运使。疏上，值文宗北狩，不省。李时年三十八岁也。

胡文忠荐举人才之法益阳胡文忠公关心时事，遇四方之使，虽小吏末弁，引坐与谈，举所述闻见，随笔记之，以备参考。若稍有志意者，则必问所见人才，所学何方，已效安在，且令指实事一二证之，兼注考语。故几席所在，手摺数十。或不知其故，以为何厚我而殷勤若是，盖文忠荐举人才，往往非宿昔相知，博采慎取，实默具权衡也。

陈国瑞荐段得胜陈国瑞枭勇，为咸、同间诸将之冠，而秀美若处子，後与李世忠互殴落职，锢於家。生平爱才若渴，曾保荐段得胜於湖广总督谭廷襄，书云：「部民有发僧天元道人顿首再拜，谨奉书於竹岩督帅大公祖阁下：杜老云：「炎风朔雪天王地，只在忠良翊圣朝。」其君之来督吾楚救民水火之谓欤？武侯曰：「「鞠躬尽瘁，死而後已。」其仆昔日之愚忠，可以质诸天地鬼神而不能剖以示人之苦心欤？五祖曰：「心心相印。」非仆与君未谋面之神交欤？语曰：「飞鸟尽，良弓藏。」其千古将帅之定论欤？嗟嗟，「栈石星饭，结荷水宿」，是仆罢兵後间道取归景况。「近乡情更怯，不敢问来人」，是仆初入里门景况。「世乱遭飘荡，生还偶然遂」，是仆与家人老弱终夜共话刺剌不休景况。「伤心不忍问耆旧，复恐初从乱离说」，是与邻人酬酢景况。「在山泉水清，出山泉水浊」，是仆思渴多饮以清肺肝景况。「磨刀呜咽水，水赤刃伤手」，是回思辛苦贼中来景况。「积屍草木腥，流血川原丹」，是今日之《无家别》、《垂老别》景况。呜呼！手无斧柯，奈龟山何？惟有日夜焚香默祷，以祝吾帅指挥能事回天地，训练强兵动鬼神，使死者尽雪耻，生者皆衔恩而已。仆买山以来，旧部士卒生还者，惟千总段得胜一人。昨来相见，仆久居深山，闻足音，则欣然以喜。仆怜其转徙无成，今幸得归隶麾下，伏惟鞭策，使尽其犬马之劳，不胜大幸。」文词郁勃可诵，书法亦浑劲腾踔。

郭嵩焘荐熊天保郭嵩焘字筠仙，有致江督刘文诚公坤一书，保荐熊天保。盖自粤抚落职後内召授闽臬时作，词意固极侘傺也。书云：「去腊入都，敬闻荣督两江之命，以手加额，颂朝廷之明，贤者得位乘时，名业之流传方盛也。江南吏民相谓以稳实精链，度越前型。嵩焘闻而忻快飞扬，不自知其身之沦贱也。自分家居养疾，读书自娱，无进取仕宦之心。去岁蒙恩内召，踌躇数月，乃始成行，实以滥承疆寄，未一叩谒天颜，臣子之心，有不能自己者。意谓京师小住月余，尚可告归，甫及一月，而有闽臬之命，欲遂决然以去，虑有不安贫贱之嫌，勉强扶病一行。三数月後，病体或不能支，仍即乞归耳。月之十三日，由天津航海抵沪，守候福建轮船。船价昂贵，数倍他处，以闽地穷瘠，仅一船来往，运载货物，用以居奇，耽延多日，耗费滋甚。闽官之不可为，随事皆然，足为一慨。都司熊天保，向在李伯相处充当护衞，嵩焘曾识之，为言於梅小岩方伯，求一小差使。顷至沪相候，求随赴闽，岂非怪诞。幸隶麾下，恩施磅礴，尚能荫及，因以一书代其恳求。」

恭王荐人得体光绪癸未春，豫抚李鹤年以王树汶案革职，孝钦后召见枢臣，谋代者。李文正公鸿藻举定兴鹿传霖，宝鋆举觉罗成孚，二人皆藩司，资望相埒。孝钦疑未决，顾问恭忠亲王，当与何人恭对曰：「成孚亦甚好，但满员，恐不谙民间利病。豫省吏治甚颓敝，不可不简授清望之员以矫之，用成不如用鹿。」议遂定。会河督梅启照亦缘是案罢斥，乃命成孚署理河督。

李文忠保电报学生李文忠公鸿章督直时，尝保奏电报学生谢某，中有云：「有民胞物与之量，体国经野之才。」

张百熙荐陈璧光绪庚子前御史陈璧巡视中城。时京师路政不修，行人遗矢，触目皆是，居民率以秽物倾门外，累累如小阜。陈视事後，於所辖境严禁之。京师畏巡城御史过天子，令出，果有效。更捐廉雇人，平其如小阜者，使皆成坦途，以是舆论德之。壬寅，两宫回銮，张文达公百熙由广东学使任满，自行在授总宪，随扈返京，僦居中城境，闻人追述陈事，乃疏保陈办事勤能。时陈已转给谏，不数年，即长邮部。

徐郙荐广东人光绪中，徐协揆郙保举经济特科之摺上，或有谓其受贿者，某相语人曰：「颂老保举经济特科之摺，总觉粤人太多。」盖粤人喜用钱，迷信神鬼之外，於科名仕宦尤为迷信，每不惜以巨金冒险运动也。而此次实不然。

刚毅荐龙殿扬总兵龙殿扬魁梧多力，刚毅所识拔者也。刚於孝钦后训政时，宠颇固。孝钦尝问之曰：「尔夹袋中储有良才乎？」刚曰：「有一黄天霸。」问为谁，以龙殿扬对，笑颔之。盖刚於满臣中自命忠清，故欲以施公自比，而不自知其辞之陋也。然龙後出镇曹州，卒赖刚所荐引。光绪乙巳，曹匪起，时刚已死，杨文敬公士骧方抚鲁，以龙酿乱，劾去之。

光宣间保举之滥光、宣间，保举滥，仕途杂，朝输金帛，暮晋升阶。各省大员子弟，每有年未及岁，而祖若父即为之预捐升阶，丐人保举，以为日後登进之地者。

以父举子康熙初，陕西提督王进宝保奏其子王用予材武可令剿贼。嗣大军进规汉中，进宝遣用予前驱，绕出武关後，与大军夹攻，夺险而前，所向无敌，遂抵保宁，擒渠歼敌。诏擢用予松潘镇总兵，父子同建节钺。雍正癸卯，云南总兵赵坤擢贵州提督，陛辞日，请以其子候补参将赵秉铎补贵州提标参将，世宗允之。乙巳冬，调湖广提督，丙午二月，复特命秉铎调湖广提标参将。

以子举父雍正戊申，世宗命内外诸臣各保举一人。衡永郴桂道汪榯乃保举其父原任刑部司官汪澐，学问优裕，政事练达，忠爱之性，出於至诚。奉旨，汪澐补授四川叙州府知府。

以兄举弟孙文定公嘉淦官祭酒时，尝举其弟扬淦为国子监学正，而同时侍郎陈树萱奏保族弟盐大使陈大芳，则大为高宗谯责。