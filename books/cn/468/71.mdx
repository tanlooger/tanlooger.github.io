---
---
---
title: 时令类
---



时令类

整理太宗用大统法以推时宪

崇德丁丑十月朔，太宗以汉文历书颁行满洲、蒙古，初用大统法也。大统法创於明，即元之授时，本西域扎玛里鼎所撰，而郭守敬等参改者也。

世祖颁新法时宪书顺治甲申七月，礼部言钦天监改用新法，推注已成，请易名颁行。睿亲王曰：「宜名时宪，藉昭朝廷宪天乂民至意。」汤若望言：「敬授民时，全以节气交宫，与太阳出入昼夜时刻为重，若节气之时日不真，则太阳出入昼夜刻分俱谬矣。大统、回回旧法所用节气，专泥一方，且北直之节气，春分秋分，前後俱差一二日，况诸方乎。新法之推太阳出入地平环也，则有此昼而彼夜、此入而彼出之理，旧法以一处而概诸方，故日月多应食而不食，当食而失推，五星当疾而反迟，应伏而反见，差讹难以枚举。今以臣局新法所有诸方节气及太阳出入昼夜时刻，俱照道里远近推算，请刊列时宪书。」从之。至是告成，颁行。整理世祖圣祖命以西法推时宪推步之术，递改递密。世祖定鼎燕京，考验西法最善，即用以推时宪。顺治甲申十月朔，颁乙酉时宪书，用西洋新法，以太宗天聪二年戊辰天正冬至为法元，定周天三百六十度，度法六十分，每日九十六刻。康熙初，习大统、回回法者咸觝排之，圣祖博访廷臣，屡命会同测验，惟西法所推一一符合，於是交相让能焉。自御纂数理诸书拆衷指归，阐晰奥窔，而浑圆椭圆之旨，岁差里差之说，既不悖於古，而有验於今，西法之善弥显。其日躔月离恒星经纬诸表，俱以实测为凭，随时修改，故占候无违，而协纪授时，益用精密。整理圣祖授时废西洋新法康熙乙巳三月，徽州府新安衞官生杨光先进《摘谬论》、《选择议》各一篇，言汤若望新法十谬及选择不用正五行之误，下议政王大臣等集议。将汤若望及所属各员罢黜治罪，於是废西洋新法，用大统旧法。

圣祖授时改回回法康熙戊申八月，圣祖以旧法不密，用回回法。时钦天监监副吴明烜疏言：「现用旧法，不无差谬，与五官正戈继文等所进书暨回回科七政书三本互有不同，宜令四科详加校正以求至精。」下礼部议。寻议：「五官正戈继文等推算七政金、水二星差误，监副吴明烜之七政书与天象相近，理应颁行。主簿陈聿新推算己酉年时宪，已颁各省，止於本年暂用。其七政经纬躔度月五星凌犯等书，及日月交食，自康熙庚戌以後，俱交吴明烜推算。」从之。整理圣祖仍用西法以推时康熙己酉三月，复用西洋新法。先是，戊申十一月，命大臣传集西洋人与监官质辩，至午门测验正午日景。西洋人南怀仁言监副吴明烜所造康熙己酉七政时宪闰十二月，应是康熙庚戌正月。又有一年两春分、两秋分之误。命大学士图海、李霨等赴观象台测验。己西正月丁酉，是日立春。南怀仁预推午正太阳：依象限仪，在地平上三十三度四十二分；依纪限仪，离天顶正南五十六度十八分；依黄道经纬仪，在黄道线正中，在冬至後四十五度零六分，在春分前四十四度五十四分；依赤道经纬仪，在冬至後四十七度三十四分，在春分前四十二度二十六分，在赤道南十六度二十一分；依天体仪，於立春度分所立直表，则表对太阳而全无影；依地平仪，所立八尺有五寸表，则太阳之影长一丈三尺七寸四分五厘。於是六仪并测，一一符合。图海等言：「测验南怀仁所指皆然，吴明烜所指不实。应将康熙庚戌时宪交南怀仁推算。」得旨：「前时议政王大臣以杨光先何处为是议行，汤若望何处为非议废，及今日议复之故，向马佑、杨光先、吴明烜问明再议。」寻议：「传问监正马佑等，所指皆合天象，每日百刻，虽前代行之已久，但南怀仁推算九十六刻之法既合，应将九十六刻推行。又南怀仁言罗喉、计都、月孛星系推算所用，其紫炁星无象，不关推算，应自康熙庚戌始，将紫炁星不入七政书。至候气系古法，现今推算，亦无用处，俱应停止。」从之。三月，南怀仁言：「雨水为正月中气，吴明烜於康熙己酉十二月置闰，是月二十九日值雨水，即为康熙庚戌之正月，置闰当在庚戌二月。」从之。

圣祖以康熙永年表授时整理康熙戊午八月，预推七政交食表告成。掌钦天监事南怀仁接推汤若望所推法，为书三十二卷，名曰《康熙永年表》。

圣祖御定七政四余万年书以授时康熙戊戌四月，御定七政四余万年书告成，始顺治甲申至康熙辛丑，按排列节气日时日月五星交宫入宿度分，自後准式续增。

高宗御定万年书以授时乾隆辛酉十二月，御定万年书告成，始天命九年下元甲子，按年排列节气时刻，冠以前代三元甲子编年，自黄帝上元甲子始。

进历颁历整理钦天监岁有定期进呈次年历样，十一月初一日颁历於百官。其进呈御用者，有上位历、七政历、月令历。又上吉日十二纸，每月粘一纸於宫门。御赐诸王有中历，各布政司则皆礼部所颁钦天监印造历，遍及民间。无钦天监印者，为伪造，律处斩。

御用时宪书御用时宪书写本名曰《上书》。首页节气，次页年神方位，三页六十花甲子，四页六合，末二页纪年，与颁行本同。每日於五行下注明阴阳，於除危後添注「宝义专制伐」五字，盖五行生克之谓也。上生下为宝，如甲午木生火；下生上为义，如辛丑土生金；上下同宫为专，如戊戌同属土；上克下为制，如庚寅金克木；下克上为伐，如壬辰土克水之类，其义不过阴阳刚柔之理耳，於用事宜忌无关。每日但注吉神，不注恶煞，每日宜忌及款式，俱与颁行本不同，因列其式於左。上弦某时某刻角吉神　岁德月德母仓天德　月恩四相时阳兵吉宜祭祀祈福求嗣上册进表章颁诏覃恩肆赦施恩封拜诏命公卿招贤举正直施恩惠恤生气不将续世明堂　益後青龙天赦三合　兵福要安五合官日孤寡布政事行惠爱雪冤枉缓刑狱庆赐赏　贺宴会入学行幸遣使上官赴任监政亲民某某日甲子水阳开玉宇吉期兵宝寺日　天巫福德六仪金堂　金匮天恩岁德合月德合结婚姻纳采问名嫁娶搬移解除沐浴裁制　营建宫室缮城郭兴造动土竖柱上粱开市相日三合天医天马　宝光临日敬安普护　五富天喜时德馹马纳财立券交易修置产室开渠穿井安碓磑　栽种牧养纳畜整容剃头整手足甲求医疗整理义天后时阳福生圣心　阴神司命候　东风解冻病埽舍宇平治道涂行幸进人口经络捕捉针刺整理书高一尺二寸，宽约七寸，每四页为一月，分四层，写阴阳字，用朱书。吉神一层，全用朱书。每日，推其所应有之吉神，注之。五日注候，半月注气，一月注节，节气候三字朱书，某节某气亦朱书。墨注某时某刻，其某候则墨书。如其日应注日出日入时刻，则朱书於吉神之後，分作两行，又墨书昼若干刻，夜若干刻。於日出日入之後，分作两行，若是日应书躔及某将，亦注於吉神之後，朱书。此日二字下，云某时某刻日躔某某在某宫，为某月将，某月将三字复朱书。其每日所宜宜字朱书，其宜用何时，亦双行注於下，与颁行本同，但朱书耳。其日不宜者，亦注明不宜某某，不宜字则墨书矣。但其日注宜，则不注不宜；注不宜，则不注宜。宜与不宜，不同日注也。遇上下弦，则书於上格日辰之右，朱书上弦及下弦二字，墨注时刻。遇日干与皇上景命同者，则亦朱书。

卑州不奉正朔整理雍正丁未，曹亮畴权知浙江安吉州事。某年冬，藩司发下时宪书数百本，令散卖缴价。礼房吏虑其难售，议弗受，拟稿详覆，呈上判行。中有「卑州僻在山陬，从来不奉正朔」云云，亮畴大駴，呼入责之，不任咎。

春分秋分之祭春分前後，京师之官中祠庙，皆有大臣致祭，世家大族亦於是日致祭宗祠。秋分亦然。

宫中五祀宫中五祀。每岁正月，祭司户之神於宫门外道左，南向；四月，祭司竈之神於大内大庖前中道，南向；六月，祭中溜之神於文楼前，西向；七月，祭司门之神於午门前西角楼，东向；十月，祭司井之神於大内大庖井前，南向。中溜门二祀，太常寺掌之；户竈井三祀，内务府掌之。而每岁十二月二十三日，皇帝又自於宫中祀竈以为常。

每月荐新奉先殿每月荐新，仍沿明制。而列圣秋猕木兰，凡亲射之鹿獐，必驿传至京，荐新於奉先殿。

善月恶月京师谚曰：「善正月，恶五月。」

京师逛庙日期整理京都各庙，辄有市集，百货充盈，游人纷沓，俗谓之逛庙。逛，游也。逛庙有定期。京师广宁门外财神庙，庙貌巍焕，报赛最盛，每岁正月初二日，「 九月十七日亦然。」 倾城往祀，商贾妓女尤夥。庙祝更神其说，谓借神前纸锭怀归，俟得财，当十倍以酬神，故皆趋之若鹜也。初三日，看旃檀寺打鬼。自初一日至十五日，游大钟寺。十九日，游白云观。观，元之长春宫也，为城外巨刹，花木甚多。俗称正月十九日为燕九，亦称阉九，又称会神仙。前数日，游人已多，而阉人夥，以元代邱长春乃自宫者也。二十日，看雍和宫打鬼。三月初三日，游蟠桃宫。十五日至二十八日，游东岳庙。清明，游南城城隍庙厉坛。四月初一日，游西山。

「 亦名妙高峯。」山有天仙圣母庙，同治间，孝钦后曾为穆宗祈痘於此。先期预诏庙祝，必俟宫中进香後，始行开庙，谓之头香。初一日至十五日，蓝靛厂广仁宫进香，游西直门外万寿寺。二十八日，游北顶。

「 北方多山庙，必在山极顶，连类而及，故谓庙亦曰顶。」五月初一日至十五日，游南顶。

「 即碧霞元君庙，在永定门外。」旧有九龙冈，环植桃柳，南邻草桥河。是日，游人辄就河上苇棚小饮，且有歌者侑酒。初一日至初五日，游崇文门外卧佛寺。初一日至初十日，游都城隍庙。十三日，十里河关帝庙进香，游月檀外瓜市，至立秋止。六月初一日，草桥中顶进香。初六日，观善果寺晾经会。二十四日，关帝庙赛会。七月十五日，城隍庙赦孤，钓鱼台看河灯，各寺烧法船，观阜城门内荷花灯市，儿童点蒿灯荷叶灯。八月初三日，游崇文门外竈君庙。九月初九日。游法藏寺，登塔，齐化门外土城登高。十月初一日，游城隍庙厉坛。

满洲岁时纪略整理上元夜，好事者辄唱秧歌。唱者，以三四童子扮妇女，别有三四人扮参军，各持尺许两圆木戛击，相对舞，有一持伞灯卖膏药者前导，以锣鼓和之，舞毕乃歌，歌毕更舞，达旦始已。正月十六日，妇女步平沙，曰走百病；或连袂打滚，曰脱晦气，入夜尤多。正二月内，有女之家，多架木打秋千，曰打油千。十月，少年臂鹰走狗，逐捕禽兽，名打围。按定旗分，不论平原山谷，圈占一处，曰围场。无论人数多寡，必分两翼，由远而近，渐次相逼，曰合围。或日一合再合，所得禽兽，必饷戚友。

西藏岁时纪略西番不识天干，以地支纪年，亦以十二月为一岁。岁首，商民停市三日，互以茶酒果食为礼。元旦，达赖喇嘛设宴於布达拉，延汉、番官员会饮，选幼童十余人，作跳钺斧戏。初二日会饮如元日，以数十丈皮绳系於布达拉山，童女猱升而上，以木板护胸，手足四舒，如矢离弦，应声而下。初三日，有翻杆之戏，於谛穆佛寺前立一高杆，自鸣锣鼓，唱歌曲，而上下於高杆，其轻捷不让猕猴。自初六日至二十一日，於拉萨宫殿为大布施。是日，甘丹、别蚌、色拉、桑鸢四大寺及各处喇嘛悉来诵经。其在内者曰内招，在外者曰外招，众跏趺坐於地，行列整肃。内招日得三餐，或数人与以银钱一枚，外招则半。时或散给衣帽布疋木碗，出入之喇嘛不下十余万。布施之费，大抵为蒙古及各方信徒所捐助者，若无施主，达赖自舍之。其费，岁需数十万金。十八日，集唐古忒步骑兵三千，戎装而执械，绕大昭三匝，至琉璃桥南，发巨礮驱鬼。礮大小不一，最大者，铸於唐时，镌有「威剿除叛逆」五字。演毕，出金银紬缎布茶劳之。各寺喇嘛集於大招，拥达赖下山，谒佛登台，讲《大乘经》，谓之放朝。土民越数千里而来者，踵相接，以金珠宝玩陈列炫奇，举首跪而献之达赖。达赖受之，以尘尾拂其首，或以手摩其顶三度，其人必自夸得活佛之降福。上元日，悬灯於大招，立木架数层，设大灯万余盏，缀五色油面，面作人物龙蛇鸟兽状，自夜达旦。视天之阴晴雨雪，及灯焰之晦明，以占年岁丰歉。二十四日，有扬武之式，即观兵也。是日，达赖坐宝殿之侧楼，驻藏办事大臣坐於正楼同阅之。文武诸官皆衣礼服，集楼下。兵皆戎衣，所骑之马亦铁叶甲，露两眼，手持金炉，中一人操大铃。两旁列喇嘛六十余，击大鼓、持大铙银笳者各四人，各色旗旛数十对，持之者，皆白袍白帽。次则魔像，喇嘛抬之。次有童子五六十人，从行，皆作鬼装。次有护法神者，披白袍铠，盔插鷄毛，口流涎沫，为痴愚状。若有凭附之者，送至市外。番兵放铳焚草而始毕事。二十五日，为竞马竞走之戏。其距离凡二里余，马皆骏逸，十余岁之童骑之，举动活泼，扬鞭疾驱，按其先後，以判胜负。胜者，达赖赏以紬缎手帕。而首至之马，例当献於达赖，达赖偿以五十金。供此役者，家免一年差役。竞走亦如竞马，远近大小不一，赏亦从同，捷足者先得之。二月二十九日，送瘟神，又名打牛魔王。相传西藏为瘟神托足之地，达赖坐牀，乃始逐之。故历年预雇一人扮瘟神，向番官商民敛钱，可得千金。自大招逐出，即起解，营官护送，悉以王爷称之。解至山南，安置之於桑叶寺石洞。洞在寺之大殿旁，幽深而寒栗，体健者，年余辄死。然瘟神入洞数日即潜回，不至丧命。是日，大招前之官兵，均如扬武状，一人扮达赖喇嘛，与瘟神先後至招。旛帜不一色，击鼓吹笳，亦如前状。有花衣黑帽者十数人，帽各插鬼头，衣之前後悉绣鬼形，在招前跳舞诵经。扮达赖者，铺垫坐招前，与一戴鬼头之法师对坐。须臾，瘟神出，面涂黑白，与达赖相诘难，词屈。复掷骰以赌胜负，达赖之骰以象牙为之，面面皆六，三掷皆卢；瘟神之骰以木为之，面面皆枭，三掷皆枭，负而色赧，意欲别鬬法术。达赖与法师及揭谛神明斥其非，瘟神负隅不行，即遣五雷逐之，众喇嘛诵经送至河下，焚草堆如前。三月初一日，挂大佛亮宝於布达拉山上，凡各宝玩及御赐物件，均陈於大招。喇嘛分列成行，衣绣花袈裟，扮种种神鬼，余执旗旛宝品，自大招徐行上山。达赖坐楼前黄繖下俯视，汉、番各官均在盛宝房前向北支帐房游观，男妇阗咽，山坡无隙地。有紬画大佛像，悬於山上第五层楼，垂至山麓，约长三十余丈。中有达赖袈裟一袭，乃历代相传之物，以珍珠缀成，珠之大者如指。四月十五日，有龙王塘大会。庙在水中央，须以舟渡，内多神像。正殿旁有一大秘戏像焉，即欢喜佛是也。喇嘛指为佛公佛母，四壁所画，亦皆此式。五月十五日，有工布塘蛮家大会，噶布伦之柳林附近数处，以此为最胜。绿阴满地，藏江之水映带左右，楼台亭榭，可憩游人。是日也，妇女临水袚濯，歌饮竟日。六月初七日，唱蛮戏。以後藏之娃为之，乔装男女，头戴纸扇面两枚，手执竹弓一，以跳舞，所唱为唐公主时事。噶布伦家各唱一二日，大会亲朋，日耗数百金。三十日，别蚌寺及色拉寺挂大佛，亦装神鬼，男女皆艳服，或唱或歌，为翻杆子跌打各种跳舞。七月十五日，别以故牒一人司农事，其地头目牒巴，伴之游市郊，佩弓挟矢，导以旗旛，射饮一日，庆丰年也。七月十三日至八月五日，人携天幕至河岸，招邀戚友浴於河，男女皆有之，俗谓可除疾病也。七月二十五日，为宗喀巴成圣之日，各寺窗户墙壁间皆燃灯，观其灯焰之色，以卜岁之吉凶。十月十五日，为唐文成公主诞辰，士女盛妆参贺，比户皆饮酒。十二月二十九日，木鹿寺有跳神逐鬼戏。喇嘛饰各种神佛鬼怪，薄暮至大招，放铳呐喊，谓以驱逐邪鬼。游观之男女，皆盛服聚歌，饮醉而归。整理宫禁之岁暮新年乾清宫每岁封宝後，工部内府进灯竿二，盘龙楠木柱，高与宫檐齐，上街五色八角圆灯，树於东西墀中。封宝日，宫中驾幸之所，以爆竹前导。腊日，内廷翰林题椒屏进上，谓之椒屏岁祝，皆桃符遗制也。封宝前一日，例进门联。立春日，南斋翰林进春帖子词三章，五言一首，七言二首，用硬黄矮纸小摺细书，拜笔墨牋纸之赐。御笔福字赐近臣，旧例也。道光初年，加赐寿字。新正二日，重华宫茶宴，联句。

岁暮新春之打莽式整理岁暮将祭享，选内大臣打莽式。例演习於礼曹，其气象发扬蹈厉，盖公廷万舞之变态也。王公贵戚於新正竞引之，以相戏乐，其态婉变柔媚，或令妇女为之，此又莽式之一变耳。

孝钦后宫中之岁暮新年孝钦后命宫人清理年事，辄以十二月十三日始，妃嫔各有所司，如洗佛像易幔帐之类是也，余令太监为之。事毕，孝钦开辞岁名单，列名之人得预於辞岁。孝钦命制新衣赏妃嫔。妃嫔平日所衣，为灰鼠裘，年终则赏白狐。新年供神之饼饵，皆妃嫔所亲制者，孝钦必先制一方以为之倡。制糕有专室，太监预以米粉白糖酵和为团，制法与馒首略同，蒸之即坟起。宫中以此卜各人之年运。二十三日，装各种乾鲜果碟，上插长青枝，陈之神前。宫眷皆随孝钦入厨，以糖果置玻璃碟，陈竈神前。二十四日，孝钦写福寿字，为新年赏赐京外王大臣者。纸色有红黄淡绿之别。书久而倦，则命人代之。年终，各省督抚进呈贡物，孝钦一一审视，择所爱者留置左右，余皆庋之於库。某年，直隶总督进黄缎衣一袭，以珍宝缀成大牡丹花，叶以翡翠制之，光彩夺目，孝钦大喜，元旦曾一衣之。两广总督所进为珍珠四囊，囊各数千粒，大小如一，光色相同。妃嫔进手巾香皂，以孝钦极爱妆饰也。太监宫女进饼饵。礼物既多，陈列数屋皆满，必俟孝钦有命始可移动。祀竈节前後，孝钦即命停止召见。除夕之晨，孝钦徧礼神佛祖宗。礼毕，入宫者络绎不绝，计有孝钦之嗣女固伦公主，醇王、恭王、庆王之福晋，洵、涛二贝勒之夫人，又有非近支而先世得有封号者及满洲大员之妻女。既见孝钦，退至他室休息。午後二时，咸集於殿，以次序立，由皇后率领行礼，即辞岁也。礼毕，各赏红缎平金荷包一个，中装小银锞一锭，以押岁。除夕奏乐，达旦始已。孝钦召集来宾，掷骰为戏，宫眷各得犒银，多者银二百元。孝钦坐久而倦，乃以银元掷之地，宫眷欲博其欢也，尽力夺之。夜半，陈炭於铜盘，炽以取暖。盘以铜为之，置房中，内燃板炭，孝钦取松枝少许，投之盘，宫眷亦各折小枝及大块松香以入之。顷刻，满室氤氲，盖取吉羊之意也。是时，宫眷或裹饺、剥莲实，以充元旦之食品，盖元旦不食饭也。天将明，孝钦略睡。及醒，宫眷进食品数盘，分盛苹果、青果、莲子。苹果者，取其平安；青果者，取其长青。孝钦受之，以「汝等平安」之吉语为答。梳洗毕，羣向之贺年，次及於德宗隆裕后。宫眷无事，侍孝钦观剧，晚戏既毕，则命太监奏乐，孝钦自唱，宫眷和之。又命太监唱，唱不成声者，众皆笑，孝钦顾而乐之，惟德宗讫无笑容。一日，宫眷德菱询以何故不乐，德宗但以英语之祝新年佳胜一语为答。正月初二日之晨，孝钦上殿礼财神，宫眷亦随叩。新年五日，宫眷日侍孝钦博。初十日为隆裕后万寿，是日礼节，略与德宗万寿礼同：宫眷先递如意，继叩头，隆裕立而受之，盖以宫眷皆随侍孝钦，故示谦也。向例，帝后妃不同食，惟万寿日则会餐。孝钦命宫眷二人至德宗宫，承候设席。食时，不及在孝钦宫中之肃静，宫眷在侧可谈话，食酒肴。坐席之始，妃斟酒奉德宗、隆裕，席终，宫眷复命。众知孝钦派往，不过监视之意，故亦无可报告也。十五日为灯节，夜悬各灯，或如鸟兽，或如花果，悉以白纱制之，上加彩绘。有一灯为龙形，约长十五尺，支以十竿，太监十人执之，又一监在前，执一灯球，取龙戏珠之意。各处音乐齐奏，灯光月色交相辉映，并放花炮。以夜间露重，则有木屋，可移动，孝钦率宫眷坐於中观之。放数小时，夹以鞭炮。此夜乃新年之结局也，次日，来宾皆出宫。整理除夕元旦之风景除夕元旦风景，凡繁盛处所，大略相同。除夕之日，街市商店交易辄至天明，游者采办年货者，至是更拥挤。及夜，寺庙之礼神者车马往来，几弗能过，而乞丐之集於道旁者尤夥。至买卖之盛者为香烛店、年画铺、风筝纸鸢店、玩物摊，其他如茶食店、广货铺、杂货铺、茶叶店、首饰店、典质铺，人亦拥挤。惟戏园，则先数日而已辍演。时至中夜，多爆竹声，盖比户已迎竈君下界矣。元旦，虽极繁盛之街衢，皆闭门息业，惟见有妇女进香於寺庙游行於通衢而已。午後，则茶馆戏园游人甚多。

黄陂之岁暮新年黄陂居民，以十二月二十四日为小除夕，凡耕具织具均置空室，祀送竈神。至除夕之日，老幼男女，五鼓即起梳洗，手持香至祖墓，名曰标山，请祖先回家度岁吃年饭。或家有新丧者，其戚友於是日必携肴烛冥镪，叩灵辞岁。至夕，接竈出行，即行拜年礼：首为天地君亲师，次祖先，次父母，拜毕燃爆竹，开门上庙。初一日谒宗族，初二日谒舅氏，初三日谒外舅外姑。年前有新丧者，孝子白袍墨套，冠无纬空梁冠，以有服兄弟二人衣白袍者作陪，至戚族家叩首谢孝，曰管新灵。整理宫廷新年玩具宣宗之孝全后，为承恩公颐龄女。幼时随宦苏州，明慧冠时，曾仿世俗所谓乞巧板者，斲木片若干方，排成六合同春四字，以为宫中新年玩具。

立春日打春立春日，迎春东郊，省城府城由知府主政，县城由县令主政。先期，礼房吏呈红单，开列礼节。前一日，将事各官咸朝服乘显轿，列全副仪仗出东门，行迎春礼。且或借优伶冠服，招雇贫人乞丐，令衣之以随行。时东郭外之坛庙中，供设纸紮之勾芒神，即俗呼太岁者。又土牛纸牛各一，土牛之制，以板凳一条，涂以烂泥，裹以芦蓆而已；纸牛，则依钦天监所颁，以五色纸紮成，空其中实以五谷，即翼日各官所鞭打者也。官莅坛庙，先祭，一跪三叩首，乃迎神与牛以归。立春既届，各官又朝服将事，重行祭礼。礼毕，各执丝鞭打牛，五谷纷堕於地，则谓丰登有兆，相率称贺而散。

立春日之春色迎春之典，各省惟府县官衣朝服，坐显轿，陈设仪仗、万民伞、德政牌，行城中一周而已。广州则由商店敛赀，雇妓或小家女子之有姿首者，扮演故事，坐方榻，以二人舁之，随官舆後，游城市，谓之春色。次日，又舁往各官署乞赏，所费亦不赀。庚子西安行宫之立春光绪庚子十二月立春，先一日迎春，祀勾芒神。京都旧例，是日，应由顺天府进春牛及春山宝座，庚子虽在行在，亦与顺天无异。特选画工依钦天监颁行之式，写《春牛图》进呈，而顺天府亦写图由驿驰至，同於是日呈进。立春日，宫中以大盘二，各盛生萝卜二条，镂字为联，分呈两宫，谓之咬春。内监有善镂字者，刻画甚精，沿明制也。整理元旦立春谚云：「百年难遇岁朝春。」青浦诸联於乾隆壬辰、辛亥，嘉庆庚午，三遇之。

元旦上元曲宴宗室嘉庆以前，每岁元旦及上元日，钦点皇子皇孙及近支王贝勒公，曲宴於乾清宫及奉三无私殿，皆用高椅盛馔，每二人一席，赋诗饮酒，行家人礼。祭堂子整理京谚有三不问，堂子祭典其一也。顺治甲申，建堂子於长安左门外玉河桥东；祭神殿五间南向，上覆黄琉璃瓦，前为拜天圜殿，八面棂扇北向；东南土神殿三间南向，即古之国社也，所以祀土谷而诸神祔焉。中植神杆，以为社主，诸王亦皆有陪祭之位，神杆为大社惟松东社惟柏之制。光绪庚子之变，八国联军入京师，为日本人圈入使馆界内，殿宇皆废，仅余视牲亭，上盖黄琉璃瓦风剥雨沥，颓败不堪矣。或谓堂子之神曰武笃，本贝子，或曰非也，乃明将军刘綎。刘以勇闻天下，死之日，口啮一卒，胁挟二卒，足践二卒，见者犹檩檩也。定鼎後，刘屡在宫中作祟，故太祖设堂子之祭以禳之。刘为明桂王部下大将，所部尝持鹿角，遇敌则布为方阵，虽有万马，不能前矣。太祖以计擒之，刘至死犹挥刀杀数十人，太祖遥望见之，诧为天神下降。或曰，此为明之邓将军。邓尝隶岛帅毛文龙部下，善战，没而有灵，立庙岛上。太祖起兵时，战急甚危，祷之，显灵，脱於难，立庙辽阳，每祭必先之，元旦亦先必谒庙，躬奠致敬，否则宫中时时为厉。或曰将军为明之有功将帅，战没海上者也。然明将之死於辽事，无邓将军其人者。万历间征朝鲜，副将邓子龙数有功，战死海上，岂其神邪？或曰开国初，太祖常微服至辽东，以觇形势，为逻者所疑，子龙知非常人，阴送出境，太祖笃於旧谊，遂祔祀於社以祀之。堂子墙外，松柏成林，满人欲请神杆者具呈礼部，任择其一，仍以稚者补之。祭堂子时，皇太后在慈宁宫，亲令妃嫔煮肉以进。祭毕，撤赐诸大学士，邸抄所载某某谢赏神肉恩是也。旗员亦祭堂子，祭毕，家人席地而坐，拔刀切肉大肆饮啖，所谓吃跳神肉是也。间亦馈送朋友，然非莫逆者不能得。至其典礼，则每岁正月初一日，皇帝率王公、满洲一品文武各官诣堂子，行拜天礼。前期十二月二十六日，内务府官诣坤宁宫请神，送往堂子。至除夕，内务府派员於圜殿内焚旧纸钱，钦派总管大臣一人，率诸王长史或一等护衞，於圜殿内挂新纸钱，总管大臣於殿内高案下所立杉柱上挂纸钱二十七张，诸王长史护衞等，依次各挂纸钱二十七张。初二日奉神还宫。正月初三日、每月初一日，司俎官一人、司俎一人，於堂子圜殿内高案下杉柱上挂纸钱二十七张，陈时食一盘、醴酒一盏於案。别设小案，陈椀二，一实酒一虚设。司香上香，奏三弦琵琶之内监二人，坐於圜殿外角路西东向；鸣拍板拊掌之守堂子人，坐於东西向；司俎官立於圜殿外阶下之东。司祝进跪，司香授盏，司祝接盏献酒，司俎官赞鸣拍板，即奏三弦琵琶，鸣拍板拊掌，举盏以献。凡六献，每献，司俎官赞歌鄂罗罗，守堂子人歌鄂罗罗。献毕，以盏授司香，司祝一叩兴，合掌致敬，司俎官赞停拍板，三弦琵琶拍板暂止。司香授神刀，司祝接神刀进，司俎官赞鸣拍板，即奏三弦琵琶，鸣拍板拊掌，司祝一叩兴，司俎官赞歌鄂罗罗，众歌鄂罗罗。司祝擎神刀祷祝时，则歌鄂罗罗诵神歌，祝祷三次如前仪。如是九次毕，司祝一叩兴後，祷祝三次，以神刀授司香，司俎官赞停拍板，三弦琵琶拍板皆止。司祝跪祝，一叩兴，合掌致敬退。所供酒食，给守堂子人。春秋立杆大祭，豫於延庆州山取径五寸长二丈之松，梢留枝叶九节，制为神杆，立於圜殿前石上。悬神旛挂楮，圜殿杉柱亦挂楮，司祝於两处擎神刀诵神歌，致祝如仪。每岁四月初八日佛诞前期，内务府於堂子飨殿中间悬挂神幔，於觉罗妻内拟定正副赞礼二人。

「 即司祝。」 届时，由坤宁宫恭请佛亭，并贮菩萨、关帝神像二木筒，舁送於堂子。至时，奉神位於祭神殿，谨将大内所备红蜜及诸王所备之蜜，各取多许，贮黄瓷浴池内，以净水搅匀。司香启亭门，司祝请佛於黄瓷浴池内，浴毕後，以新棉垫座安奉亭中，仍请入宫。坤宁宫广九楹，内西大坑供朝祭神位，北坑供夕祭神位，朝夕则祭，皆设香碟净水并糕。朝则司祝擎神刀诵神歌，三弦琶琶和之，以致祝，遂进牲。夕则司祝束腰铃，执手鼓，蹡步，诵神歌以祷，鼓拍板和之，亦进牲。撤香竈灯火，展背灯青幕，众退出，阖户。司祝振铃，诵歌四次，致祷，乃卷幕，开户，明灯撤内贮像。朝祭神，为释迦牟尼佛、观世音菩萨、关圣帝君。夕祭神，为穆哩罕神画像神蒙古神。而祝辞所称，乃有阿珲、年锡、安泰阿雅喇、穆哩穆哩哈、纳丹岱珲、纳尔珲轩初、恩都哩僧固、拜满章京、纳丹延瑚哩、恩都蒙鄂乐、喀屯诺延。诸号中惟「纳丹岱珲」为七星之祀，「喀屯诺延」即蒙古神，以先世有德而祀，其余均无可考。正月初二日、每月初一日，月祭仪略同。月祭之翼日，卸神杆，斜仰倚柱上，乃祭天。洒米致祝，解牲颈骨及胆，陈熟肉并米，贮於杆之斗，乃立杆。四季献神，上驷院白马二，庆丰司牛二，广储库金银缎布多件，由乾清右门至坤宁宫陈之，奉金银缎布等，至朝祭夕祭，神前祝如仪。以马牛出三日，乃留银备牲，金缎布马牛交牺牲所。又背灯祭，有四时献鲜之礼，春雏鸡，夏鹅，秋鱼，冬雉。凡皇城内风、云、雷、雨庙之祀，以及各祀庙之岁供，皆内务府掌之；大内祭所用萨满衣，衣库掌之。又挂柳枝求福之神，称为佛立佛多鄂谟锡玛。玛者，祈福则祭，为保婴而已。

辛丑西安行宫之元旦光绪辛丑，孝钦后、德宗在西安行在。元旦，百官朝贺，德宗御前殿正坐，王公班在阶上，枢臣及各部院秩一品者在阶下，侍郎以下各官皆在二门外。

都人之元旦京语谓元旦为大年初一，届日，於子初焚香接神，燃爆竹以致敬。接神後，王公百官入朝朝贺，复谒亲友，谓之道新喜。亲者登堂，疏者投刺而已。是日，无论贫富贵贱，皆以白面作角而食之，谓之煮饽饽。富贵之家，潜以金银小锞及宝石等藏之饽饽中，以卜顺利，食得之者，终岁大吉。又陈几於庭，上列素殽乾果之属，名天地桌，或五日或半月而彻，内城比户如是，殆即辽金拜天礼欤。青海蒙番之元旦元旦贺年，俗尚红。染朱红於牲畜之背，纵放山巅。客至其帐，主人以红布覆客骑，延之入，男妇鲜衣持哈达，以次接见。然见其人，必视其牲畜，礼也。马驼牛羊，则用红布结球以投之，每羣一球。帐前有犬，则独投一球。

正月初二祭财神正月初二日，京外致祭财神，燃放鞭炮，昼夜不休，商店尤盛。

正月初五为破五正月初五日，京师谓之破五。破五之内，不得以生米为炊，妇女不得出门。至初六日，则王妃公主及命妇冠帔往来，互相道贺，亦於是日归宁。而闤闠诸商，亦渐次开市矣。

正月之顺星散灯花正月初八日黄昏之後，京师居人以纸蘸油，燃灯一百有八盏，焚香而祀之，谓之顺星。十三日至十六日，由堂奥以至大门，燃灯而照之，谓之散灯花，又谓之散小人，亦辟除不祥之意也。

上元惊蛰归安闵峙庭中丞鹗元，九岁时，其外舅毛尚书於元宵宴客，闵以旧姻与焉。毛作对属客曰：「元宵不见客，点几盏灯，为河山生色。」是日适届惊蛰，闵对曰：「惊蛰未闻雷，击三挝鼓，代天地宣威。」

上元调将嘉、道以前，京师每遇上元节，五城各设灯棚，宝马香车，极承平岁华之丽。是夕三鼓後，步军统领於正阳门城上，以灯绳曳取城外武营官名帖，谓之调将。

上元放和合嘉、道以前，圆明园正月十五日放和合，例也。和合即烟火盒子。大架高悬，一盒三层，一层为天下太平四大字，二层为鸽雀无数羣飞，取放生之意，三层为四小儿击秧鼓唱秧歌，唱「太平天子朝元日，五色云车驾六龙」一首。

上元廷臣宴嘉庆以前，每岁上元後一日，钦点大学士九卿之有勳勩者宴於奉三无私殿，名廷臣宴。如曲宴宗室礼，蒙古王公皆预焉。

康熙两上元盛典康熙壬戍元夕前一日，圣祖飨群臣於乾清宫，作昇华旁嘉宴诗，人各一句，七字同韵，仿柏梁体。上首唱曰：「丽日和风被万方。」以次而及满大学士勒德洪、明珠，皆拜辞不能。上为代二句曰：「卿云烂漫弥紫闾，一堂喜起歌明良。」且戏曰：「二卿当各釂一觞以酹朕劳。」勒德洪果捧觞叩首谢。次日，颁御制序一首。乙丑元夕，圣祖命於南海子大放灯火，使臣民纵观，仿大酺之意。先於行殿外治场里许，周植杙木，而络以红绳，中建四棚，悬火箱其中。平树八杆，即八旗也，旗人认旗色分驻，而当前四绿旗，则汉人所驻之地。官民老穉男妇皆许进观。初设卤簿，及驾奉两宫从永定门赴行殿，诸王羣臣次第至。赐官厨肴馔，人酒三瓯，能饮者不计。於是彻仗张灯，有宫眷五十人出，皆虹裳霓衣，被以杂彩，人担两灯，各踞方位，高低盘舞，若星芒撒天，珠光爚海，真异观也。既，则火发於筩，以五为耦，耦具五花，抡升递进。乃举巨礮三，火线层层，由下而上，其四箱套数，若珠帘焰塔，葡萄蜂蝶，雷电车鞭，川奔轴裂，不一而足。又既，则九石之灯，中藏小灯万，一声迸散，则万灯齐明，流苏葩瑵，纷纶四重。箱中鼓吹并起，&#62694；&#63139；秦靴&#62694；&#63139；觱篥，次第作响，火械所及，节奏随之，霹雳数声，烟飞云散。最後一箱，有四小儿从火中相搏坠地，礮声连发，别有四小儿衣花裲裆，杖皷拍版，作秧歌小队，穿星戴焰，破箱而出。翕倏变幻，难以举似。然後徐辟广场，有所谓万国乐春台者，象四征九伐万国咸宾之状，纷纶挥霍，极尽震炫而後已。次日校猎，圣祖亲御弓矢，九发皆中，於是诏进百戏，都卢寻橦，拍张觳觝，毕陈於前，羣臣从观者皆有诗。

孝钦后上元撒金屑孝钦后尝於元夕取金叶屑二升临高撒之，飘扬可观，谓之金屑满天飞。屑堕宫人头额，谓之金花点额，凡受点者皆得赐食。

辛丑西安行宫之上元光绪辛丑，孝钦后、德宗在西安，西安元夜灯火最盛，两宫以年岁荒歉，宵旰忧劳，不许民间放灯。宫中惟以纸糊数灯悬於门楣，至十六夜後，即命撤之。

正月开印官署开印之期，必於正月十九、二十、二十一三日之内，由钦天监选择吉日吉时，先行知照，朝服行礼，开印之後，则照常办事矣。

正月送子淮安有送子之俗，恒在元宵後二月初二日前。凡老年无子，及成婚多年而未育者，戚友咸送以纸糊之小红灯，间有用砖代者，此砖须取自东门外之麒麟桥堍，否则无效，盖取麒麟送子意也。由送者先期择日，备柬通知受者之家，临时，约集十余人，鼓乐大作，持灯或砖送往。受者则远迓门外，以所送之灯或砖悬於望子者之床中，并以酒筵款待送者，他日得子，则有重酬。整理二月朔之太阳糕二月朔，京师市人以米麪团成小饼，五枚一层，上贯以寸余小鸡，谓之太阳糕。都人祭日者买而供之，三五具不等。

二月二日龙擡头二月二日，古之中和节也，都人呼为龙擡头。有食饼者，谓之龙鳞饼；有食麪者，谓之龙须麪。妇女亦停止针线，意恐伤龙目也。

孝钦后宫中之花朝整理二月十二日为花朝，孝钦后至颐和园观翦彩。时有太监预备黄红各绸，由宫眷翦之成条，条约阔二寸，长三尺。孝钦自取红黄者各一，系於牡丹花，宫眷太监则取红者系各树，於是满园皆红绸飞扬，而宫眷亦盛服往来，五光十色，宛似穿花蛱蝶。系毕，即侍孝钦观剧。演花神庆寿事，树为男仙，花为女仙，凡扮某树某花之神者，衣即肖其色而制之。扮荷花仙子者，衣粉红绸衫，以肖荷花，外加绿绸短衫，以肖荷叶。余仿此。布景为山林，四周山石围绕，石中有洞，洞有持酒尊之小仙无数。小仙者，即各小花，如金银花、石榴花是也。久之，羣仙聚饮，饮毕而歌，丝竹侑酒，声极柔曼。最後，有虹自天而降，落於山石，羣仙跨之，虹复腾起，上升於天。

吴兴尚黄明浙江吴兴风俗，清明後一日，谓之黄明。鲍西冈鉁令吴兴日，有诗曰：「喜见柔桑开雀口，清明明日又黄明。」又曰：「冷风疏雨过黄明。」整理禅房送春青浦城西南真静禅寺，水木清华，花竹掩映，胜境也。道光某年，陈东桥、潘溢塘、顾培真、庄茶村、蔡得砚於立夏前一日至寺作饯春会，寺僧若愚、脱尘亦与焉。酒酣，蔡成送春诗，情绪凄怆，合座为之不欢。脱尘援笔和之，有「自此春心更寂寥」句，陈曰：「阿师得大解脱矣。」

浴佛节之缘豆四月初八日为浴佛节，宫中煮青豆，分赐宫女内监及内廷大臣，谓之吃缘豆，以为有缘者方得啖之也。光绪间，驻京各使眷属订期四月初九日，觐见孝钦后於宁寿宫。外部侍郎联芳奉派为翻译，先一日入宫，察看布置之是否合法。是日适为浴佛节，孝钦与诸宫女方作投琼之戏，大啖缘豆。联芳趋经宫外，低首疾驰。孝钦遥望见之，大声呼其名，联惊而趋入，赐以缘豆一小碟，联就阶下跪啖，叩首谢恩而退。整理端午龙舟乾隆初，高宗於端午日命内侍习竞渡於福海。画船箫鼓，飞龙鷁首，络绎於波浪间，颇有江乡竞渡之意，召近侍王公同观。仁宗亲政，亦屡循旧制。後以雨泽愆期，辄命罢演。

孝钦后宫中之端午自五月初一日起，军机大臣、尚书、侍郎，以及近支宗室、妃嫔、太监，均献孝钦后以礼物，开列黄纸礼单进呈。中以洋货为多，太监辄以大盒盛之而入，孝钦留洋货而已。初三日，为全宫献礼期，均盛以黄盒，置大院中。隆裕后进自制之鞋及手巾荷包，陈设第一排，妃嫔宫眷所献种类甚多。初四日，为孝钦回赏之期，视献物之厚薄以答之。若宫眷，则人各一衣，银数百两。初五日，大内演剧，所演为屈原沈江故事。而宫眷所蹑之履，则如小儿之虎头鞋，且簪绸制之小虎於冠，孝钦所命也。王公福晋亦皆入宫贺节。

京师端午京师谓端午为五月节，初五日为五月单五，盖端字之转音也。端午以前，世家大族，皆以粽相馈贻，副以樱桃、桑椹、荸荠、桃杏及五毒饼、玫瑰饼。其供佛祀先者，则以粽、樱桃、桑椹为正供，亦荐其时食之义也。

五月二十三日分龙兵京师谓五月二十三日为分龙兵，盖五月以後，大雨时行，隔辙有雨，故须将龙兵分之也。

展端阳青浦朱香泾有月宁侯水神庙，每年端午将届，衙署胥役辄敛赀赛会，迎其入城，备物斋之。水中赛龙舟，且有饰成凤形虎形之船，船中有台阁，有秋千，自初一至初五，无日不然。某年闰五月，好事者又为展端阳之举，复迓神入城，张灯演剧，士女填咽，盖道光以前事也。

七月喇嘛放头会蒙人奉达赖喇嘛为神明，每年七月中有放头会，与盂兰胜会、水陆胜会略同。入会男女必输金钱，多者，达赖为之摩顶，或以木槌击之，虽肤肉坟起，大如鷄卵，不敢言痛，且引为庆幸，谓是年万事如意，可免灾害，且藉以称雄於闾里焉。

七月初三日袚斋七月初三至八月初三，为回教袚斋之期，俗曰过年。期内日仅一餐，盖日夜诵经持戒，直至中夜而始一食。七月杪，各家悬灯结彩，以志庆贺。宫廷七夕七夕，宫中设果桌祭牛女，皇后亲行拜祭礼，其神牌曰「牵牛河鼓天贵星君」，「天孙织女福德星君」。孝钦后尝命以盆盛水置日光中，取小针数枚投之，针浮水面，则观盆底影，以验人性之巧拙。

广州七夕整理七月初七日，牛郎会织女之佳期也。广州人尤重视之，凡家有闺女者，必拜七夕，所费颇不资，以物品陈设多者为贵，任人游览。陈炜卿七夕诗整理余杭女史陈炜卿，名尔士，为嘉兴给事中钱仪吉之妇，尝赋七夕诗，命意最高。诗云：「梧桐金井露华秋，瓜果聊因节物酬。却语中庭小儿女，人间何事可干求。」整理中秋泥塑兔神中秋日，京师以泥塑兔神，兔面人身，面贴金泥，身施彩绘，巨者高三四尺，值近万钱。贵家巨室多购归，以香花饼果供养之，禁中亦然。

中秋後迷童子广州有迷童子之俗，多行於中秋节後之数夕，以其时月明如画也。其法，先择一童子，令合眼危坐，作法者乃先烧符一度。

「 其咒语极简。」令数人手持香火，向童子前後画圈摇拂。久之，童子即喃喃自语，众乃呼曰：「师傅至矣。」复问曰：「师傅喜用刀耶，抑剑耶？」问至童子点首，即为合意。众乃以器械授童子，即能飞扬起舞，若有家法。及演毕，童子复卧倒，呼其名，即醒。或曰，是殆野鬼游神所凭藉也，愿精於精神学者一研究之。

八月二十六日为宫中节日八月二十六日，为宫中节日，盖太祖未入关时，转战甚苦，一日粮绝，太祖及军士皆以树皮充饥，即是日也。故满人以为纪念日，屏除豪华，宫中尤重之，皆不食肉，以生菜裹饭而食，亦不用箸，以手代之，孝钦后亦然。盖专制君主，每以土地人民为私产，欲其子孙追念祖宗创业之艰难也。

京师九月九京师谓重阳为九月九，届日，都人士辄提壶携榼，出郭登高。南则在天宁寺、陶然亭、龙爪槐等处，北则在蓟门烟树、清净化城等处，远则在西山八刹等处。

展重阳道光某年十月初九日，青浦诸联招友集横云山下，作展重阳会。丹枫乌桕间，清吟浅酌，俗客屏迹。归舟泊小赤壁，以「复游於赤壁之下」七字分体拈韵，题名石上，拍手曰：「此小小《燕然铭》也。」

十月朔十月朔，南人有名之曰十月朝者，俗又谓之鬼时节，与清明同，有家祭，有墓祭，第非若清明之比户皆然耳。京都人民之祭扫也，所焚者，冥镪之外，尚有以纸翦成之衣，故亦谓为送寒衣。

大内之十一月十二月年事十一月初一日，宫中始烧煖炕，设围炉，旧谓之开炉节。十二月初八日，为一大节，俗所谓腊八是也。宫廷极重此节，雍和宫熬腊八粥，则派王公大臣监视，而大员且有拜腊八粥之赐者，又必须以清晨觐见，碰响头谢恩。二十四日，乾清宫庭中设万寿灯八仙望子四架。二十六日，各宫殿挂门神对联。二十八日，宫中及甬道东西两廊设五色羊角灯。

十一月月当头十一月十五日，为月当头之期，小儿女恒彻夜不睡，以俟月之临阶，取影验之。

冬至郊天整理每岁冬至，太常寺预先知照各衙门，皇上亲诣圜丘，举行郊天大祭。前一日，御驾宿斋宫，午夜将事，坛上帟幄皆蓝色，执事者衣青衣，王大臣服貂蟒。坛旁有天灯竿三，高十丈，灯高七尺，内可容人，以为夜间骏奔助祭者之准望。届期，正阳门列肆悬灯彩，上辛常雩亦如是，附近庙宇，不准鸣钟擂鼓，亦不准居民施放鞭炮，以昭敬慎。

冬至胙肉纳於怀整理皇帝祀天圜邱，所受福胙，必纳之怀，携回斋宫，以示祗承天庥帝赉之意。亦以长至令节，北方隆寒，胙肉冰凌坚结，不至沾渍衮衣也。

冬至庆贺光绪朝某年冬至，百官庆贺孝钦后表文一道，其文如下：「臣等诫懽诚忭，稽首顿首上贺。伏以淑则昭垂，尊飬惬万方之愿；繁厘茂介，炽昌开百世之基。钦惟慈禧端佑康颐昭豫庄诚寿恭钦献崇熙皇太后陛下，德协坤元，道隆豫顺。椒闱式礼，宏燕翼之诒谋；兰殿敷仁，衍鸿庞而启运。普天鍚庆，薄海胪欢。臣幸际熙朝，欣逢长至，伏愿慈晖普荫，四时和而玉烛长调；寿※禹延洪，五福备而金瓯永固。臣等无任瞻天仰圣懽（亻卞）之至，谨奉表称贺以闻。」

九九销寒宣宗御制词，有「亭前垂柳珍重待春风」二句，句各九言，言各九画，其後双钩之，装潢成幅，曰《九九销寒图》。题「管城春色」四字於其端。南书房翰林日以阴晴风雪注之，自冬至始，日填一画，凡八十一日而毕事。

十二月封印京师大小官署，例於每年十二月之十九、二十、二十一三日之内，由钦天监选择吉期吉时，照例封印，颁示天下，一体遵行。

十二月打竈十二月，礼部举行打竈典礼。二尚书四侍郎咸升座，堂下盔甲手八人，佩箭上堂，见堂官行礼，与剧中演《四郎探母》番邦公主见驸马爷之礼无异，礼毕，侍立左右。又有四人有顶戴者抬一簸箕，置堂上，又有以长筷击簸箕者。

祀竈唱访贤曲整理乾隆一朝，大内祀竈，在坤宁宫行之。室有正炕，设鼓板，后先上至，驾临，坐炕，自击鼓板，唱访贤一曲，唱毕，送神，乃还宫。至嘉庆时始罢。庚子西安行宫之除夕光绪庚子，德宗奉孝钦后西狩，即於西安度岁。除夕前数日，召行在官员有内廷差使者各赐绸缎数端。至除夕，德宗御便服小冠，冠顶缀红绒结，垂肩黄丝穗，长尺有咫。内监皆服蟒袍，外罩青色半臂，而以蓝布裹头，如营兵。整理清稗类钞