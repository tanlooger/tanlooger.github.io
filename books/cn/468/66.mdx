---
---
---
title: 种族类
---



种族类

华人为黄种

我国合汉、满、蒙、回、藏五大族及番族、苗族、黎族而称华人，泰西人种学家谓利蒙古利亚种，与日本同为黄种。自有历史以来，即因种种之关系组合，组成亚洲最大之强族，混合同化，历数千年，本无种派之可言。惟区域至广，交通未畅，四方风气，往往不同，其习尚遂有殊异，至其性质，则泰半为勤俭、忍耐、保守。

汉满蒙回藏五族同源汉、满、蒙、回、藏五族人民之血统，同出於一。何以言之？满洲起自东方，原即古之肃慎氏。肃慎系出颛顼，见《路史》。蒙古起自北方，乃秦、汉以来之匈奴。匈奴为夏禹之子淳维之裔，载在《汉书&#8231；匈奴传》。回疆、藏衞，确为商、周以来之氐羌。羌戎姚弋仲，乃舜少子之裔。略阳氐酋西凉王吕光，系出单父，为齐太公裔，并见《晋书&#8231；载记》。盖四千余年前居住各省之汉族，本自西北高原，循黄河流域而东来，及既入中原，其圣帝明王之子孙，北渡沙漠，西踰崑仑，东移辽海，别为一族者，又不知凡几，此上古五族同原之始也。

秦、汉以後，匈奴、鲜卑、突厥、 「 今蒙古。」 高句骊、 「 今满洲。」 契丹、 「 今满、蒙之间。」 吐鲁番、吐番 「 今回疆、西藏。」 诸族，不时入边，所掠汉族，动以万计，而东西北三方汉民，历代逃亡入各部落者，又不知凡几。至两晋之交，五姓并起，金、元迭兴，南北通道，其民族之遗留中原，而中原汉民相随出边者，又不知凡几，此近代五族浑合之蹟也。

又如以民族言之，爱新觉罗氏译文为金赵，爱新译金，觉罗 「 觉字北音近交。」 译赵，言居金之赵氏。说者谓北宋靖康之难，太宗之裔举族北迁，分置辽左各城，故金为地名，赵为旧姓。爱新觉罗实为赵宋之後裔居金京者。而新疆之土尔扈特王，确为宋理宗之裔，尤为近而有徵。故以民族言，五族之万派一源，班班可考，不必致疑也。

又如以地理言之，汉族原循黄河流域而东来。上古之世，较现今疆域，西北有余，东南不足，南不踰大江，东不及东海，而北包沙漠，西极喜马拉雅山。藏衞即三危故地，辽东乃营州旧区，足徵满、蒙、回、藏各方隅，固与汉土同一区域。四千余年以来，东南日辟榛芜，西北转形收缩，然秦城故址，尚及辽阳， 「 後之长城乃高齐改筑。」 王母瑶池，可徵崑顶，人皇陵在波斯之域，女娲墓在沙碛以西，海志山经及历史地志，固彰彰可考也。

又如以宗教言之，宗教流传，以道教为最古。黄帝访道於广成子，说者谓为崆峒之山，实在西域。盖宗教之传，固自西而东，其来远矣。儒教发原，实从道家推演以出而撷其神。 「 上古有道无儒，中古道、儒始分而道家日衰。」 孔子不称宗教，《论语》、《孝经》多言人事，然《易》之《十翼》，为孔教微言大义所在，实与道宗佛理息息相通。仪徵周大谷演三教同原学派，一传为泰州学说。姚伯兰相与倡和於江淮间，迄今东南学者颇守师说。将来其学大昌，可收宗教大同之效。老子入函谷，度流沙西行，时正佛教萌芽，说者谓释迦牟尼佛与老子殆一人异名，衍於东土者为老氏祖，昌於西方者为释氏宗。回教之兴最晚，谟罕默德生隋开皇时，唐初，随波斯人东游我国，精研孔、释遗文，归而入山着书。书成，服从者众，悉扫火祆，犹太诸教，遂为阿拉伯国王，载在西史。试考其创世记，根据耶稣天堂地狱诸说，博采释氏，一画开天之旨，则本诸大《易》，金陵刘智译其书，名曰《天方性理》。左文襄西疆奏议有云「回教明心见性，微言不出吾书」，此见天方学派之阐明心性，尚在我国宋儒之先，盖无论为儒，为佛，为回，其不同者仪式，所同者本原。凡宇宙间成一宗教，无不有根据所在，流衍所由，始祖之先，更有太祖。上世文明乍启，心性之原理，殆发源於四千年以前高原之地，其後种族迁移，遂齎其文明哲理，分注东西，於是宗教仪式之分以此，宗教原质之同亦以此。窃尝谓儒家宗《周易》，佛理本《归藏》，回教近《连山》，其不祧之祖，原诸教所同。特子既生孙，孙又生子，遂若枝分派别，各不相谋，不知溯厥由来，固初无二本也。

全国户口我国人口，自雍正以来，永停编审，以丁粮摊入地税曰地丁，全国户口遂无确数。地方官造报户- 1897 -部，类多意为增减，不足依据。迨宣统庚戌，民政部始汇各省所报，编纂户数清册，其地方区域，为京师内外城，为顺天府四厅，为奉天二十八属，为吉林全省，为黑龙江全省，为直隶全省，为江宁各属，为苏州各属，为山东全省，为山西全省，为河南全省，为陕西全省，为甘肃全省，为新疆全省，为福建全省，为浙江全省，为江西全省，为湖北全省，为湖南全省，为四川五十五属，为广东全省，为广西全省，为云南全省，为贵州全省，为京城二十四旗，为内务府三旗，为京营四郊，为左翼四处，为右翼五处，为东陵所属各旗营，为西陵所属各旗营，为马兰镇各营，为泰宁镇各营，为热河蒙旗，为直隶提督所属驿站，为察哈尔所属，为密云驻防，为山海关驻防，为江宁驻防，为青州驻防，为绥远城驻防，为西安驻防，为深州驻防，为伊犁驻防，为福州驻防，为荆州驻防，为成都驻防，为广州驻防，为乌里雅苏台所属，为塔尔巴哈台所属，为科布多所属，为西宁所属，为库伦所属，为川滇边防所属。

以上各区域，都凡正户四千九百九十三万二千八百三十三户，附户一千二百五十五万一千四百三十二户。其未经列入者，尚有奉天之二十七属，四川之八十九属，及热河之各府州县，杭州、乍浦、京口之驻防。此户数之大略也。至於人口，则大多数固未查报，度其总数，必在四五亿之间，大抵占世界人口三分之一，得亚细亚洲人口之半。 「 人口之数三倍於俄，八倍於德，七倍於法，十一倍於义，六倍於美，十倍於日本，四十倍於朝鲜。较之英吉利全国尚多一亿。」 以全国平均计之，每一英方里有九十五人，本部为十八省，居民尤稠，每一英方里，平均计之，为三百有七人。

人口密度，以内地为占多数，内地又以江苏、浙江、山东、安徽、福建为尤多。

人口速率之增加，不可思议，今姑举江苏之青浦一邑以为比例。顺治朝，仅三万一千五百二十五口，时方在有明鼎革生民荡析流离之後也。乾隆丁未，已增至五十四万六千二百三十九口，其中有男丁三十万一千四百二十六口，妇女二十四万四千八百十有二口。顺治至乾隆，百数十年耳，而户口增进之速率已如此，若由嘉、道至光、宣，其递进之率，自更不可胜数。一邑且然，合各省计之，则如何。

归化各族归化人种错杂，五族具备，商贾为汉人，喇嘛为满洲人、蒙古人，亦有西藏人厕其列，而回人亦颇众。

新疆各族新疆广袤二万余里，人类纷庬，各为礼俗，今别其族，曰汉，曰蒙古，曰缠回，曰布鲁特，曰哈萨克，曰甘回。其宗教，则曰回，曰佛而已。

青海各族青海之东部，汉、回、蒙、番杂处，以通婚媾，血统泰半混杂，几难以人种分析之。番族之羌浑种、北蕃种，蒙古之和硕特种、土尔扈特、绰罗斯等种，更不必论。即以南部言之，有蒙，有番，有藏，亦不能一一析之也。惟柴达木之土着，悉为蒙古和硕特一种，汉、回、番、藏、缠回及土耳其人之流寓者，无不有其固有之眷属，其种今尚未淆也。

青海各族中，汉、回容貌语言最易辨别。其睛淡黑，额削，颧骨突起，髭须疏而微鬈，肤黄者，为蒙人。其睛黑而突，浓眉，须连於鬓，颧骨突起，鼻平，口广，唇薄，肤黄而粗者，为番人。其睛小而黑，须疏，颧骨阔，鼻平，口广，唇薄，肤黄而粗者，为藏人。其鼻高而眉低，目深睛大，须连於鬓，肤苍粗，而男身长腹大，女身短眉连者，为新疆之回人。 「 俗呼缠头回回。」 其隆准深眶，身量颇伟，肤色黄白相间者，为土耳其人。

太祖太宗之於满蒙汉天命乙丑，太祖谕诸贝勒，有「满、蒙、汉人今如同室，然惟和洽，乃各得其所」之训。太宗则云：「朕於满、蒙、汉人视同一体，譬诸五味调和，贵得其宜。」

上谕谓满汉非同族吏、户、礼、兵、刑、工各部各署皆有匾，上书某年谕满大臣等，宜时至大内某宫敬谨阅看某朝所立御碑。後各部多失去，其存者，亦大率以纸糊之。光绪时，某部尚书某以其署翻造大堂，乃见之。旋知宫中所立碑，乃专谕满大臣，略谓本朝君临汉土，汉人虽悉为臣仆，而究非同族，今虽有汉人为大臣，然不过用以羁縻之而已。我子孙须时时省记此意，不可轻授汉人以大权，但可使供奔走之役而已。

蛮子鞑子河套工人皆春出冬归，其留居者，乃地主大户也。冬时，则集其佣人，以胡麻榨油，入关而贩之。其佣人中，有蛮子，有鞑子，通力合作，耦俱无猜。蛮子者，汉人之通称也。鞑子者，满、蒙人之通称也。蛮子与鞑子，汉、蒙语言皆能互通。有时亦往往自称为蛮子、鞑子，犹之各称其乡贯，畧不含有他意也。

蒙人相语，尝呼汉人为喀特拉，为契丹之转音。盖蒙古初兴，尝分汉人为八种，而灭宋所得者，犹不在内。契丹本为八种之一，後乃举以被诸全体耳。

旗人徙居内地之旗人，有满洲、蒙古、汉军三大别，世皆知之。且知属於满洲、蒙古者，为其各本部落之人民，属於汉军者，为归附之汉人。然有以满洲改汉军而後仍为满洲者，王国光是也。国光先世为满洲完颜氏，曾隶汉军正红旗，乾隆癸酉，高宗命其子孙及同族仍入满洲正红、镶白二旗。有以满洲改汉军而以一支仍为满洲者，佟国纲是也。国纲先世为满洲，曾隶汉军，国纲以仍隶满洲为请。部议谓佟氏官多，应仍留汉军，惟令国纲一支改归满洲。有以蒙古而改满洲者，莽鹄立是也。莽本蒙古正蓝旗，其後擢入满洲镶黄旗。有以蒙古而改汉军者，和济格尔是也。和本蒙古乌鲁特人，後隶汉军正白旗，为何氏。

旗人擡旗徙居内地之旗人，有以建立功勳或上承恩眷而由内务府旗擡入满洲八旗，或由满洲下五旗擡入上三旗者，皆谓之擡旗。然仅限其本支子孙，虽胞兄弟不得与。皇太后、皇后之丹阐在下五旗者，皆擡旗。丹阐，满语谓母家也。

汉族汉族，一称巴克族，就古史略考之，其最初根据地似在崑仑山。 「 即巴颜喀刺山。」 五千年前，循江河之源游牧而至，以渐拓殖，居内地之西部北部，战胜三苗、九黎种人，辟其地而有之。盖先在黄河两岸，渐盛於江淮之间，以至南海滨。黄帝以後，秦、汉及唐最强，明初，武勇亦盛。 「 兵力直至黑龙江入海之口。」 惟右文之习太深，故积弱至此。其人头颅圆，额颧平，眉目斜秀，颇有美须髯者。

其人居所，以十八省为主要地，延布於满洲、新疆及境外之印度支那半岛、马来羣岛、台湾岛一带，占全国人数之十九，代握文化之中枢。衣食习尚大都相似，惟南北风土异宜，性情亦不无差别。河域人民，躯体伟硕，勤俭耐苦，纯朴质直，耻为欺诈苟且之事。其在上游高原者，穴居俭啬，在下游平原者，强悍好鬬。河，黄河也。

江域人民，躯干稍小，思想缜密，通达事理，善於仿效，学术工艺，颇能深造有得。三峡以西，偏於保守，少活泼气象，三峡以东，则为商业通衢，贸易既繁，奢靡亦甚。江，扬子江，即长江也。

闽、粤人民刚健活泼，脑力充锐，滨海之区，习於波涛，勇於冒险，移殖海外，势力甚强。上游高原，民贫地瘠，交通未便，风气较塞。

语言独立，河域多用京师语，即杂居开封之少数犹太族亦操此语，盖二千年来，已为汉族所同化矣，江域多用江宁语。皆与文字相近，可通情意，而京师语尤为正音，通用於上级社会。至若方言，则几於十里小异，百里大异，惟河域之大平原可称千里一致。闽、粤则因山岭丛杂，通晓最难。文字始於仓颉，用孳乳相生法。正俗文字殆有五万，常用之字不过十一。字体则由篆而隶，由隶而楷，而楷而草，益趋捷速。然皆上下通行，绝无歧异，故方言虽甚错杂，而仍於文字收统一之效，合羣之道，端赖此也。

至汉人二字，则自典午不纲，九州鼎沸，刘元海奋起晋阳、汾涧之滨，思绍汉业，以孚人望，乃始有此称谓。及五季之乱，契丹强盛，汉族之势甚微，当时乃以汉子为贱者之称，南宋时犹相沿不改。元时又以宋人为南人，其所谓汉人者，皆辽、金遗族也。

汉族之混合於苗族者亦有之。其故，则或入赘，或冒充也。

海外华侨人数我国以生齿之繁，生计之窘，濒海人民，遂多有移住国外者，而以美为最多，世称之为海外华侨，皆汉族也，满、蒙、回、藏、苗、黎之人殆无一焉。自咸丰乙卯至同治丁卯，岁有六千人，自同治戊辰至光绪辛巳，岁有一二万人，壬午，则达三万三千六百十四人之多。於是美国禁阻之议起，而重课以人口税，壬午，遂减为三百八十一人，丙戌，仅有十七人，戊子亦然。此二十年间，美於华侨，专施强暴之阻力。又英属之科伦比亚及澳洲，亦课以荷重之人口税。我国虽有公使、领事，不能力任保护，滋可嘅也。

宣统辛亥所调查在外之华侨人数如下：台湾，二百五十万有奇。香港，二十七万九千四百有奇。澳门，七万四千五百八十有奇。日本，一万八千有奇。朝鲜，三万七千二百有奇。安南，十二万二千有奇。暹罗，二百四十六万一千有奇。南北美洲，二十六万九千有奇。澳洲，二万九千有奇。非律宾，八万六千四百有奇。爪哇，九万七千有奇。欧洲各国及俄属西伯利亚，四万三千一百有奇。其余各小岛，一百八十四万五千有奇。

华侨以在台湾者为最多，暹罗次之，南洋羣岛、马来半岛及俄属西伯利亚又次之。省籍以隶广东、福建者为最多，浙江、江苏次之。

巴巴新客南洋羣岛之华侨约分二种：一称巴巴，自其先人即已移住，中有能操马来语而不解汉语者，然仍汉装，其性情则已大变；一称新客，为新自内国移殖者。

沟民沟民居黑龙江，杂处於黑津鞑子之中，盖皆汉族之掘人参者及内地逃人也。中有老大哥为之长，羣听令焉。

小姓徽州有小姓。小姓者，别於大姓之称。大姓为齐民，小姓为世族所蓄家僮之裔，已脱奴籍而自立门户者也。间或出外为贾，若与大姓同肆，亦平等视之；及回乡，则不与抗行矣。

九姓渔船子孙九姓渔船，惟浙东有之，人有谓为陈友谅部曲之子孙者。凡九姓，不与齐民结婚。始以渔为业，继而饰女应客，使为妓，仍居舟中，间有购自良家者。盖友谅败於鄱阳，其部曲九姓悉远窜，至严州之建德，而拏舟往来於杭州、严州、金华、衢州也。

堕民堕民者，宁波、绍兴、金华皆有之，不与齐民齿，执贱役。齐民家有婚丧大事，辄往供应，间有作小贸易者，惟不许考试。光绪季年，弛其禁，自为婚姻，所居别有村落。或谓为元蒙古人之後，或谓为张士诚部将之後，而浙人心目中，则皆以汉族视之也。

蜑人蜑人，惟闽、粤有之，俗呼为曲蹄，以其常处舟中，曲其膝，故以名状之也。一说曲蹄作乞黎，谓不齿齐民，类於丐也。其人常水居，以舟为家，以渔为业，姓多翁、欧、池、浦、江、海之属，盖取渔翁、鸥鸟及所居之地之义也。间有置宅於陆者，然亦不业商贾，不事工作，习於贱役，异於平民，而娼寮多有假托其名者，俗呼白面厝为曲蹄婆厝，是也。

或谓蜑族为色目人种。元末时，闽人斥之不使践土者。或又谓元末闽人约於除夕烧火柴为号，杀尽鞑子，中有一家被酒忘其事，而鞑子之郭、倪二姓遂乘间逃水滨，欲借舟而遁，事为人所觉，欲杀之，以其力求免死，遂许其在水中讨生活，终身不得登岸，後遂成为蜑族者。或又谓蜑族为李自成旧部，流入闽中而自侪於奴隶者。或又谓蜑人采海物为生，且生食之，能入水睁视。合浦珠池蚌蛤，惟蜑人能没水探取，旁人以绳系其腰，绳动摇则引而上，先灼毳衲，使极热，俟出水，急覆之，否则寒栗而死。或遇大鱼蛟鼍诸海物，为其鬐鬣所触，往往溃腹折支，人见血一缕浮水面，知其死矣。盖即古之所谓鲛人者，然世人皆以汉族视之也。

光、宣间，闽人呈递说帖於福建谘议局，请准与平民平等，谘议局以不平等乃习惯之相沿，非法律所规定，置否决。客族四川成都多广东嘉应人，其入蜀也，始於粤寇石达开之率众西行。石败，众溃散，石军多嘉应人，遂旅蜀不返，娶妻生子，比於土着矣。惟其语言则数十年来沿用不改，故成都人羣称之曰「客族」。然嘉应人在其本州所操之语，粤人谓为客家话，盖亦非嘉应土着也。

满族满族，一称通古斯族，亦称秃忽思， 「 义为凉。」 又称东胡族。其先出於女真，女真出於靺鞨，靺鞨出於挹娄，挹娄出於肃慎，肃慎与鲜卑同种，鲜卑出於东胡，东胡即通古斯。故泰西人种学家谓满洲、蒙古同出於通古斯。其人额微削而颧起，髭须不多。

其人起於长白山、松花江之间，夙以射猎为生，与虫蛇猛兽相角逐，风餐露宿而无苦，故世祖挈之以驰驱中原，遂成大业。语言别为一种，为双音语根。文字直下而右行，盖就蒙古文加以圈点，以满洲音读之者也。字体整齐，凡十有二字头。 「 俗呼字母为字头。」 及定鼎，遂分布各省，使其驻防，膏粱豢养，寖且惰弱，言文习惯，多与汉族同化矣。

满族有混合之他族泰西人种学家不言血统，盖以世界固无纯一不杂之人种也。自世人视之，凡占有满洲旗籍得享同一权利者，皆为满族，然实有别族焉。满洲在昔已分数部，秦、汉以後分国尤多，土着之留遗是否出於一系，殊难稽考。就其所列档册者论之，舍本族外，尚有多族集合，而以汉与蒙古及鲜卑人为最夥，印度回族 「 波斯亚刺伯人及内地回族。」 亦颇有之，究其实，固非纯一血统也。

蒙古族之杂入满洲旗籍者约二十余，如巴尔呼人、鄂勒特人皆是也。其非着族而姓氏无闻者，尚不可胜计，而蒙古旗所编制者亦不与焉。

鲜卑族，本即东胡遗裔， 「 东胡虽出自高辛，亦为黄帝之後，然谓满洲有其遗种则可，谓本族为通古斯种，则非也。」 与满洲境地相连，转徙错杂，混入满洲旗籍者，则有达瑚尔人、锡伯人、索伦人 「 索伦人中又杂有各族。」 诸族。 「 」

印度及回族之居满洲者，则始自新罗盛时，当我国唐代。或由传布宗教而来，或自海道互市而至，人民因之移住，後遂占有旗籍。且广州驻防之满人中，本有回族羼入，马领事廷亮 「 马即广州驻防旗人。」 尝为人言之。故无论号为伊彻满洲者，有他族之混合，即号称为佛满洲者，亦决非纯粹之满族，国初赐姓之觉罗称民觉罗者，亦不尽满族也。

东北边小部落之人东北边有小部落，曰拏耶勒，曰革依克勒，曰裕什克哩，均住虎尔哈河及松花江两岸，谓之异齐满洲。异齐，汉言新也。曰穆连连，住乌苏里江两岸。曰欺牙喀刺，住伊瞒河源。曰剃发黑金喀喇，住松花江，黑龙江两岸。曰不剃发黑金喀喇，住乌苏里、松花、黑龙江三江会流左右。曰飞牙喀，在其东北。曰欺勒尔，滨大东海。

鱼皮鞑子赫哲族为鱼皮鞑子，盖以鱼皮为衣履，故有此称。俄语谓之高尔的，犹言土人也。为女真之支裔。一名黑津鞑子，或曰徽钦鞑子。以「黑津」乃「徽钦」二字之讹音也。乾隆朝，始入旗籍，属於三姓副都统，故称三姓为京师。後多聚处伯力、双城子、拉哈苏苏、三姓一带，貌似蒙古，皆垂辫，有已剪发者，有蓄发如朝鲜人者，如拉哈苏苏等处，皆已立学校，教其子弟。其人男女皆嗜烟，昔年以兽肉及鱼为粮，近亦兼食黍麦。崇信巫觋，不知医术，人口因之日减。所食之鱼，曰达布哈鱼，牙最利。食小鱼，类内地之乌鱼。或以为脯，或以为麪。煮熟，先盛以大碗奉之入内，则人知其有亲也。食时，狗蹲於左右，骨出，即以饲狗。狗有时急欲食，则攫於其人口边。其人爱蟒衣，悬而不着。得蟒衣，则张於其门，多者以为富。其水曰戊子江，盖海汊也。冬时水冻，坐扒犁，驾狗而行。五日或七日、十一日、十三日，行可六七百里。狗之领而前行者曰狗头。狗头一，可值银四五十两。盖行时，头前行，知有虎豹则回。其知也，以闻气而知也，人视以为备，故贵之。

业渔之外为业猎，人体极健，尤善击射，虽妇女孺子，亦能乘骖马， 「 即无鞍之马。」 驰骋山谷，与猛兽战。其根据地，在索伦山北内兴安岭一带，与俄属仅隔一江。性嗜饮而健啖，所需酒品，皆以所采桦树皮及猎得之禽兽乞俄人换之。故皆能操俄语，而汉语则格格不通，汉文更无论矣。惟其弹击之精，膂力之强，不惟汉族罕有其匹，即俄国着名之哥萨克骑兵遇之，亦当退避三舍。

蒙族蒙古族，一称蒙兀，或有称之曰鞑靼者，本室韦之别部也。室韦出於鲜卑，鲜卑出於东胡，东胡声转通古斯。我国西伯利亚有通古斯河，西流入叶尼塞河，其初地盖在於此。当南宋时，有成吉思汗、斡歌歹汗、忽必烈汗父祖孙相继而起，世界为之大震，舍日本及阿剌比亚半岛外，几全据亚洲而有之。又役属东部欧洲，且尝侵入欧洲之中部。 「 今之德意志、义大利皆尝被蒙古兵。」 自明兴而内地蒙古之迹绝，自俄罗斯崛起而钦察王国亡，自波斯复兴而哈烈王国亦亡，自英吉利商会占夺五印度而蒙兀儿帝国亦亡。中亚细亚遂仅存布哈尔、机洼两汗国， 「 皆成吉思长子术赤之後。」 在俄人保护之下，旦夕待灭。漠南北之部落，则二百年前已合并於我。其别种之准噶尔，虽尝崛起於天山北路，侵入南路及青海、西藏，且掠有漠北，然不旋踵而溃败。於是蒙族政治上之团结，欧、亚两洲间，先後土崩瓦解矣。

其人目睛灰色，额微削而颧起，髭须不多，面作古铜色，身之肤色较白，然因成吉思汗之子孙分藩远征移徙地方者甚多，故与汉族、满族及外国之突厥、波斯、俄罗斯等族，血统已有少半之混合，惟漠南北之喀尔喀族及贺兰山之一部，青海之和硕特部，犹具本族之特质焉。躯干虽不甚长，而力体之强健，往往为欧人所不及。既以游牧为本业，故无论男女，皆善骑，且最好竞马，各部落常举行之。惟以久处专制政体之下，并为喇嘛所感化，其独立不羁、自由平等及宽以容众，勇於战鬬之特性，渐已变迁，徒以迷信蓐食、怠惰不洁等习，使近世人种学家据为口实，良可慨矣。

元亡，其遗族分二派。南徙者即察哈尔支，为敖汉、奈曼、巴林、札鲁特、克什克腾、乌珠穆沁、浩齐特、苏尼特、鄂尔多斯等九部，所谓内蒙古也。在漠南，其留故地者，总称其部落曰喀尔喀，分建七旗，以左右翼统之。右翼为土谢图，左翼为车臣、萨克图，所谓外蒙古也。在漠北，此外又有额鲁特蒙古。其在漠南者，曰河西额鲁特，在漠北者，曰金山额鲁特。若在昔日，则额鲁特蒙古本分四部：一曰和硕特， 「 和硕特，有福之谓。」 博尔济吉特氏，成吉思汗弟哈撒儿之後，为纯粹之蒙族；一曰准噶尔；一曰杜尔伯特，皆绰罗斯氏， 「 即赤那思，义为狼。」 为蒙之分族；一曰土尔扈特，为突厥种。蒙族以内外蒙古为根据地，延及新疆东部、青海北部，皆以游牧为生，耐饥寒，善驰逐，故成吉思汗挈之以蹂躏欧亚，所向披靡，其勇悍善战之风，实为吾国历史之特色。语言别为一种，文字有字头十五，出於畏兀儿， 「 即回纥。」 每一字头有七音，书法自左而右。散居各省者，多与汉族同化。

蒙人生殖力蒙古各旗掌户籍之官曰掌盖。一掌盖辖五十人。凡有掌盖之部落，鄂托八十三，乌审四十二，达拉特四十，准噶尔四十五，杭锦三十七，郡王二十四，加萨十五，此犹其最初编制也。宣统辛亥，人口消耗，一掌盖所辖，或不及三四十人。依此核计，伊克昭全盟不过一万四五千人。乌兰察布盟人口尤少，计其全旗仅五六千人，亦足骇人听闻矣。盖蒙古妇人之生殖力不甚繁硕，一母所孕不过一二，如汉族之蕃衍至三四者，则甚少也。

蒙族之生殖既不及汉族矣，而喇嘛教又从而耗之，是以人之消减愈速。惟土默特、准噶尔、达拉特三旗以近於汉地，婚葬多用汉礼，故喇嘛教之迷信以减，而人口以渐繁。然夫妇之伦常不确定，女子尤多习於淫乱，故汉、蒙之通婚嫁者，犹不多觏也。

乌兰察布伊克昭两盟之人东蒙古，即内蒙古之乌兰察布盟、伊克昭盟，属於喀尔喀族。虽非所谓躯干长大者，而体强壮，面扁平，肤带赭色，勇悍耐劳，幼即薙发，其人口实无可据之统计，而综合中、俄人士之传说，乃知其中尚有汉、满人之混合种也。且沙漠及游牧地带，人烟颇稀，惟隣接内地者，则较密耳。

准噶尔自讳为蒙族准噶尔，本蒙古厄鲁特人，元时尝置驼、马、牛、羊四部，分驻西北边。准，其牧马部也。至本朝，则外藩有四十九家，中多元之後裔，其语言文字皆同蒙古，然尝自讳为蒙古人。

伊克明安公旗氏族之微齐齐哈尔有伊克明安公一旗，为额鲁特蒙古，不置札萨克，直辖於黑龙江将军，与归化城之土默特部同。伊为厄鲁特种辉特部之别派，最微弱，夙役属於其同种之准噶尔汗。仁和龚定庵谓其移徙於乾隆甲申， 「 即平定准夷之岁。」 当时未有编旗明文，宜行文查补。其实此旗终亦未设佐领，未编旗，移牧东来。在雍正时，准部方强，特畏其侵逼，乃叩关来庭，遂安置之於此，惟公爵犹承袭未替耳。光绪某年，曾呈靖江抚颂铸印文，朝廷抚御羣藩，编管建置之法，隆杀有差，独此部错居别处於满洲，若赘疣然。或谓朝廷殆以其氏族本微，又出於厄鲁特降虏，而故杀其礼欤？

新疆之蒙古人额鲁特、察哈尔、土尔扈特、和硕特四者，皆新疆之蒙族也。游牧於伊犁天山南北，及塔尔巴哈台、阿尔泰山诸境，逐水草，迁徙靡定所。冬窝曰玉木种，夏窝曰锡林。 「 牧所谓之窝。」

潜哈哈萨克本为蒙古族，元之後裔分封於其地者也。初本不奉宗教，分封以後，子孙蕃衍，有徙居天山北路者，久之，与回族同化，则奉回教；有徙居东土耳其斯坦境内者，则奉基督教；其在外蒙者，则又相习而奉佛教。雍正丁未，恰克图界约及咸丰庚申中俄续约定，乃划归於俄。哈人以其地严寒，常潜行南来，在科布多、乌梁海、塔尔巴哈台等处，借地游牧，此潜哈之名所由昉也。

蒙族有汉族回族羼入同治癸亥，有临隆阿者，尝从忠亲王僧格林沁剿捻於雉河集，擒张洛行，以功，洊擢至副都统，赏穿黄马褂，编入蒙古旗籍。然其人实为湖北咸宁之裴元。少时，从其父贾於锺祥，咸丰时，为粤寇所掳，辗转投僧军，供刈刍拾马通诸杂役。一日，为僧所见，喜其貌秀，令给事左右，及擒洛行，益契重之，为命名临隆阿，以义子畜之。其後，僧督师至光山，有捻乞降，诸将虑其蹈降捻宋景诗复判之故辙也，持不可，临抗议纳之。乙丑，僧自剿捻於曹州，时军中有降捻，潜与外捻约，为内应，不战而溃，僧战殁於阵。穆宗闻之，追原祸始，临遂奉旨革职拏问，大惧，乃变姓名，遁归锺祥。又驮毛达子有因犯法而逃青海者，则变回为蒙矣。

回族回族，一称土耳其族，源出突厥，其先本平凉杂胡，後魏太武帝灭沮渠氏，有阿史那者，以五百家奔茹茹，居金山。 「 今阿尔泰山。」 金山之形似兜牟，彼土方言，谓兜牟曰突厥，因以名其部。当隋、唐之际，奄有漠北，其地东西万里，後分东西二部，自回纥兴而突厥亡，科布多、新疆、青海、额济纳等处之土尔扈特皆遗裔也。其余众西徙者，至明景泰朝，灭东罗马而有其地，即欧洲之奥拓蛮帝国也。 「 其人曰突而克，汉文译之譌为土耳其。」 　泰西地学家犹称天山南路曰东突厥斯单，葱岭以西曰西突厥斯单，而我国向称之曰回回。其散居内地者亦然。其人头形端而广，面带长卵形，间亦有蒙眼者，须多，颧骨隆起，唇厚，鼻直而略高。

其人以宗教为联合之具，自西亚而来，初蕃衍於内外蒙古，後则新疆南部最多，陕甘次之，川滇又次之。语言别为一派，为连结语。文字则横衍右行，有字头二十八。生业兼耕牧，其散居黄河上游东南各省者，已与汉族同化久矣。所得知识，则东取华夏，西取犹太，兼袭古西域遗风，惟恃其团体坚固，辄与他族有竞争。

甘回甘回者， 「 汉装回多从河湟迁徙，故别之曰甘回。」 突厥种人也。鼻高而眼微陷，男剔首，女缠足，居食衣服，皆从汉俗。惟入寺礼拜寺，戴六棱冠，上锐下圆，五色皆备，嘉峪关东西道上，往来者不绝於道。或谓回多聚居山岭，其妇女之强悍者，尝赤足裸上身，隐於小坳，伺汉族男子之清俊者，辄撺负以去，不如其意，即击杀之，弃尸於路隅。

伯德尔格喀什噶尔之回民，中有伯尔德格一种，夙以贩运为生，绝无恒产，岁例税金十两，金丝缎二疋。初仅八十余户，乾隆庚子，增至四百余户。

汉装回汉装回，泰半为回鹘之裔。回鹘者，唐书谓匈奴部落，故杂有匈奴、氐、羌诸种也。唐时回纥内乱，其众有入居陕甘等省者，汉族以其衣服语言皆与汉同，故呼曰汉装回，一曰汉回，亦称之曰小教。间有逃回入汉者，彼族谓之反教。

缠头回回缠头回回，因以白布缠头而得此称。居新疆，实羌人也。

驮毛达子青海柴达木西部之缠回，其改从青海蒙古籍者，谓之驮毛达子。

布鲁特有鲁特者，汉乌孙、休循、捐毒诸族人也， 「 东布鲁特为乌孙西鄙地，西布鲁特为休循、捐毒二国地。」 散处於喀什噶尔、英吉沙尔、蒲犁、叶城、乌什诸边境。其人好利喜争，尚牧畜，事耕种，与缠回同教，颇畏法。

番族河西所在多番族，回纥种也，久居内地者，号熟番。大族蓄马牛羊至千百蹄，织毛毯为屋，弥漫山谷，远望若鱼网然。妇女面目多狞恶可憎，常受佣於汉族，计其工资，日仅可购升粟而已。其服亦多毛织，首饰杂白金为之，缀以车渠，编发如欧人。处女以发数十根为一辫，细腻整齐，离离可数。

青海番族青海之番族本汉时鲜水诸羌也。唐以前为吐谷浑，唐末并入吐蕃，繇是佞佛成俗。始隶衞藏，有巴海、临蕃、巴哇等十三番族。明初，置西宁、河州诸衞，领以茜，给印敕。以其崇尚佛教也，授以国师、禅师名号。以其强大易乱也，使分部不相统属。时北沿甘凉，西接回部，南界川滇，番族衍至二三百部，皆吐蕃种。正德以後，厄鲁特自北边横越侵之，番民多为所戕灭，余皆远徙散落。其附之者不能自存，反为所役，陷於奴隶之境，蒙古则变为地主，番民纳租供牧，但知有蒙古，不知有中朝也。

国初，青海蒙古尤专横，与西套西域诸部声息相通，胁制番族，犯边无已时。雍正初，和硕特罗卜藏丹津败，内地大军深入青海，追各寺所藏明代国师、禅师印敕，限其庙舍毋过二百楹，每寺喇嘛毋过三百人，并禁藏兵器。盖以前酋均喇嘛，寺院之主，各辖番人如土司，番族多削发，寺僧无定额，遂致僧民混淆，良莠不齐，寺院即为逋逃薮矣。自是仿土司，设番目，改隶道厅衞所，以分厄鲁特之势。定其贡市之期与地，三年一贡，分三班，九年一周，定互市於日月山。厄鲁特遂不敢窥青海，其势亦日就孱弱，而数十年间，番族以生养休聚，渡河而北，大肆刦掠，蒙古不能御，至畏西番如虎狼矣。

道光朝，经边吏派兵剿办，河北肃清，又除汉奸，断粮茶，而番势遂蹙，投诚乞命，乃编户口，责成头目定贸易之所，限粮茶之数，而番患始息，此河南八族投诚之由来也。然当初受羁縻时，尚知遵守法令，後复扰及沿边。咸丰间，又将河南八族野番招安，移近青海一带住牧，派员清查荒地，又割分蒙古旷土，与八族番均分地界。赏其头目千户、百户等职，钤束其众。岁在青海大臣处请票，在丹噶尔采买粮茶，岁给千百户青稞仓斗一千零二十石，石例价五钱，合银五百两有奇。且於归附之野番所办口粮，每石日给市量青稞一合，每户月给茶一封，每岁运粮三次，每次限以四个月粮，地方文武官会同验明人数粮数放行，择要设卡稽查。其後人口蕃，生番渐熟，率皆富少贫多，亦无力能办大宗粮茶，其请票亦虚应故事，沿卡稽查禁物而已。综计投诚番子八大族，管四十小族。盖汪什代克族，管小族十二；刚咱族，管小族十；千布彔族，管小族十一；都受族，管小族二；完受族，管小族一；曲加洋冲族，管小族一，公洼他尔代族，管小族一；拉安族，管小族一。 「 後又分上下拉安二族。」 又刚咱族、千布彔族、完受族、公洼他尔代族，拉安族等，置千户五，别有总管二。刚咱族曰剌麻拉夫炭，汪什代克族曰完托，百户入册者十六，百总 「 亦称副百户。」 三十五，什长一百六十八。番族凡七千八百三十二户，男女大小一万八千四百二十口。其副千户、百户、百总、散百总等，由疆吏随时赏给，不入部册者不与焉。以上八族，皆已编为熟番，迁居河北。而其族之留於河南者，散而复聚，河北番又稍稍归附之，户口遂数倍於昔，蜂拥狼突，变为野番。千户势不能聚其民为一处，有仍归故土收聚旧族而不复北还者，则河北番族无主统驭，又变为野番矣。若河北郭密九族及阿里克族，河南鲁本科十七族及果洛族，皆世称西宁番者也，耕牧兼业，差同於汉族。

千布彔族之分地最近，地名倒淌河，原为蒙古陀莫公遗地。其旧地在黄河南萨莫楞地方，本管小族十有一，移居於此。逾六十年，族众散处河南者尚夥，大半流为匪徒。河北一部，户口稀少，正副千户以下，仅设百户一人，安居乐业，已历数世，而人称之曰哈目番，译之乃为野番，盖为河南同族所累也。千户秀氏名班玛，副千户名盆巴，百户名丹科。其人睛黑而突，浓眉，须连於鬓，颧骨突起，鼻平，口广，唇薄，皮肤黄色，身量中等，似吐蕃人，与内地之番异。盖内地之番与汉族杂处，久服水土，私通婚媾，血统混淆，形貌已难辨别。外番则不同，然亦择汉男为偶，抚汉孩为嗣矣。语为西藏语，亦杂蒙古音，文为唐古忒文，书页为梵经贝叶形，外用木板夹之。

青海之库车库尔，居大山中，汉番或耕或牧，其前後有番三大族，故其地之土着，番占十之八九。三族者，北为公洼他尔代族，中为都受族，南为曲加洋冲族，皆河南投诚八族之番安插於此，仅数十年。惟公洼他尔代有世袭千户，都受、曲加二族仅有百户，皆受辖於公洼他尔代之千户，两族有应办之务，青海办事大臣必告之千户，如蒙旗之盟长然。三族分地，於蒙番中为最远，人丁最寥落，毘连河南土司，时虞强邻侵扰，械鬬之案岁有数起。千户名青阿零，常游牧於柴达木以避之。

郭密据黄河南北之关键，为青海全属精华所萃。番族归化最早，世称西宁番之一也。内分尕让族、江拉族、多剌族、登楞族、焕木族、质盖族、作什纳族、当加却呼族、贺尔加族等九种。 「 贺尔加族在黄河北岸，渡河南至贵德城十里近。今舆图均以此族载在贵德南境，尚在哈克河以南。然彼处番户有拉安、完受诸族，无贺尔加族也。」

中惟贺尔加族有地界，余八族混在一处，每族百户一人，总属於尕让千户。千户名吉亥买尔多吉，副千户名先巴。郭密分上下二境，中有却卜藏沟，北接叶隆山，南通黄河，上下以此分界。所谓下郭密者，有二十余庄，大者曰尕让庄、贺尔加庄，北至索罗格山，接千布彔界，地瘠民贫，土人半以游猎为生，村庄约有四十余，大者曰郭密香卡，郭密大庄，膏腴之地不下数千顷，汉番且耕且牧，沿河一带，树木成林，可樵可猎，南与千格和蒙古地相连。大抵下郭密地段居十之三，居民重牧不重耕，上郭密地段居十之七，居民耕牧并重，西宁府属及四川民人争往垦荒，河南无主之番亦往投之。风俗介乎汉番者，为熟番，衣冠语言虽异，与汉族耦居无猜。若散处游牧忽来忽去者为生番，其人眼突多须，身短，皮肤苍而粗，半系川滇保罗种，贪狠嗜杀，无一不匪。所谓番匪者，此种最多。千百户不敢收纳其众，间有收纳者，必得番族公认而後可。汉族居其乡者，悉从其俗。又有赘於番族者，生子即为番，不复还汉籍矣，惟回民绝迹其境，间有之，土番亦必百出其计以驱之。

藏族藏族，一称唐古忒族，亦称番族，即吐蕃人。西藏为古三危，康、衞、藏也也。汉称西羌，在魏为秃发，唐为吐蕃，西人称曰图伯特。吐蕃出於党项，党项出於鲜卑， 「 党项为鲜卑八部之一。」 鲜卑谓后土曰拓跋，故北魏、西夏，均以拓跋为氏。晋时，河西鲜卑秃发利鹿孤，实为西藏吐蕃之祖。秃发、吐蕃，皆拓跋二字之声转。唐时有都播国，在今俄属西伯利亚之托波儿斯克，是则托波儿克实为吐蕃之初地也，明矣。吐蕃、蒙古同出鲜卑，故蒙古人记载，自谓与吐蕃同族，而欧人亦谓藏人乃蒙古种中特别之族。然据希由克所记，则其人眼小而黑，须疏，颧骨突出，鼻平，口广，唇薄，上流社会之肤色似欧人，常人则黄色，身量中等。其人常快乐而甚慈惠，勇於战鬬，惟迷信甚深。畜牧者为犂牛、驴、马、绵羊、山羊，工纺织，善陶埴，并树艺各种农产物之与土地相宜者，又知采掘贵金属。至其人口，或谓仅百五十万，或谓当过五百万，生齿之少，实因地味瘠薄，气候不和，喇嘛太多，及一妻多夫之习，有以致之也。

其人以西藏为根据地，分布於西康一带，间有入居云南、甘肃者。体质强，性情朴，兼营耕牧两业，在昔亦称强族。语言杂梵音，汉语、蒙语、印度言皆有羼入。文字有字母三十，亦曰唐古忒文，出於希伯来，与畏兀儿文同。畏兀儿，即古之回纥也。

甘巴甘巴为藏中着名之族，其性活泼，喜游戏，他人所不忍居之惨境，彼怡然居之，不以为意。且事佛之心较藏人浅薄，未尝有遣子弟入佛寺之事。此族初自喀木移此，专事旅行，转徙四方，不惮跋涉，且远至克什米尔，然亦有从事农业之人。

苗族黎族苗族， 黎族在湘， 蜀， 黔， 滇， 两粤之间， 曰蛮人， 曰夷人， 曰瑶人， 曰（上棘下火） 人， 曰仡佬， 曰倮倮， 曰倮罗， 曰倮罗夷， 曰俅夷， 曰仡僮， 曰佯僮， 曰佯僙， 曰僚， 曰峒人， 曰 革姥， 名称不一， 皆古三苗， 九黎之遗裔也。 泰西人种学家以其所居在山谷溪洞， 故目之为高地族， 而实我国内地最古之土着。 自黄帝战胜其大酋蚩尤於涿鹿， 乃退居黄河以南。 陶唐之世， 苗民逆命， 尧征而克之於丹水之南， 「 河南淅川厅之丹江。」 则又驱诸江汉之间。舜窜三苗於三危，即喀木衞藏也。然其遗种保守江南，控彭蠡而扼洞庭，恃险以抗汉族。至殷高宗伐鬼方，三年克之。周公旦惩荆舒，周宣王命召虎平荆蛮。春秋之世，楚启山林。汉开西南夷，三国吴平山越， 「 在黟山中。」 大江南北之平地巢穴於是尽失，乃窜入岭南一带之深山穷谷，终古不振矣。

其人被服缯纩，好歌舞，挟巫蛊之术，好铸铜鼓，所用兵器为弓矢刀矛剑盾之属。贵人一娶数女，常人结婚时，男女择地跳舞，相悦，则遂为夫妇焉。

至南条西部苗、瑶诸土司所辖人民，实皆汉族之别支，以格於地势，遂与汉族隔阂，未能同时进化，其真为上古苗黎之裔者，绝少矣。

黎之种，旧无所考。或曰，黎母山有女自卵中诞生，适外来番男与之配，遂为黎种所自出，故名其山曰黎母。或曰，有女航海而来，入山中，与狗为配，生长子孙，名曰狗尾王，遂为黎祖，其子孙即以王为姓，故凡生黎皆王姓。或曰，黎即後汉之俚人，粤俗呼山岭为黎，俚人居其中，因譌为黎，居广东琼州之五指山，其在广西者亦称俚。或曰，唐李德裕贬崖州，其後有遗海外者，入居崖，遂为黎人。其一村皆李姓，貌颇与别黎殊，唐时旧衣冠今尚有藏之者。

黎有生熟两种。熟黎之类三，黎岐、孝黎、黎鬃是也。生黎之类六，花脚黎、大厂黎、小厂黎、岐黎、霞黎、生岐是也。其号花脚者，男女皆於足胫刺纹数行。

黎头辖一峒者为总管，辖一村或数村者为哨官。大抵父死子承，世世相传，或间有无子，以妻或弟代之者，则为众所归而公立之也。小事听哨官判断，大事投总管理处，总管不能理处，始出而控於州县。生黎之地不属官，亦各有地主，间有典卖授受者，以竹片为券。盖黎族无文字，用竹批为三，计邱段价值，划文其上，双方面及居间者，各执之以为信，无敢欺冒。

琼州之黎，族类繁，亦有生熟之分。自文昌县外，散处於十二县境，熟黎略近城市，语言服食无异汉族，性情亦狡黠。生黎蜷伏深山，巢居野处，茹毛饮血，绘面椎髻，气质粗暴。至愚顽凶狠，则生熟黎皆同。睚眦必报，以杀人越货为事。向无专官抚治，仅举总管牌甲，令自约束。政曾设抚黎局於定安、临高、陵水三县，以县令为承审官。惟皆玩视职务，以黎愚而易欺，遇事辄婪索偏袒，以致积莫伸，时或酿成仇杀，激为暴动。光绪中叶，陵崖黎乱，冯萃亭宫保子材督师剿之，两年始平。勒令薙发着衣，始准与汉族通往来。

苗族土司之由来苗族风俗语言异於汉族。治之之法，自元、明以来，每用羁縻政策，官其酋长，仍其旧俗，设宣慰、宣抚、招讨、安抚长官等诸土司，及土府、土州县，并令其世袭，掌自治权。

湖南诸苗湖南苗族有生熟之分，其苗疆边墙旧址，自亭子关起，东北绕浪中江至盛华哨，过长坪，转北，过牛岩芦塘，至高楼哨得胜营，再北至木林湾溪，绕乾州城镇溪所，又西北至良章营喜鹊营止。其居边墙以外者为生苗，在边墙之内，与汉族杂居，或佃耕汉族之地，供赋当差，与内地人民无异者，则熟苗也。汉族亦狎视之，无猜嫌。

黑苗所居，则自松桃之长冲卡落，乃折东至新寨亢金，东南至黄瓜寨、上下西梁苏麻寨，折东至鸭酉栗林，入镇筸右营所辖鸭保、只喇隆朋廓家大田杨管，南上至得胜营，北入乾州左营所辖平隆、石陇地母劳神鬼猴鬼冲之属，皆是也。其地绝险，人绝悍。至打郎坡望溪狗儿山一带，在平隆鸭保之中，则又生苗中之生苗矣。盖鸭保、天星强虎岑头之属，虽生苗，与汉族之客民相习，犹有能操客话者。诸处为人迹所不到，言语侏离，性情乖异，生苗且勾结滋事，而离巢窵远，不能久居。若边墙以内出没之苗，非此类也。

红苗所居，则自乾州高岩河西与永溪相接者，皆是也。地险陡，人凶悍，与镇筸左营、右营所管黑苗相似，但其地与汉境差远，中既隔以熟苗，外复环以汉族，不若镇筸右营、得胜营、西门江、晒金塘、筸子坪之属。生苗寨落即与汉村相连，故攘窃之患，犹不多见。乾州吕洞山东北至良章营、喜鹊营、马颈坳一带苗寨，虽生苗，而东北与永保苗毘连，东与六保仡佬各寨为隣，虽悍，而汉族与仡佬力足以御之，故其患视他处为稍辑。

花苗所居，为凤凰厅乌巢河东岸，马鞍山、黄茅坡附近，司门前、太平关、酿水沱、上下猨猴寨、梁项毛都塘、七兜树、两头洋等大小百余寨，地险恶，而性犷悍，东出则过清溪哨、靖疆营各汉地。南出则通廖家桥、永保各汉地。汉、苗毘连，其间无甚藩蔽，而近在镇筸城上下，视左右两营生苗，实居肘腋之间也。

小凤凰营、鸡公寨等处，与铜仁正大营接界，旧为镇筸中营所辖，熟苗与汉族杂居，风俗与黔苗相类，通汉话，畏官府，在镇筸所辖诸苗之中，此为较驯。贵州诸苗黔於汉， 属西南夷， 明始设府州县， 苗族乃日渐繁， 後有自粤迁至者， 亦隶属之。 白苗在定龙里， 低头黄晴， 躯短小， 红苗在铜仁府， 青苗在贵阳， 镇宁， 黔西， 修文， 黑苗在都匀八寨， 镇远， 清江， 古州， 箐苗亦黑苗别种， 在平远州， 爷头苗为黑苗类， 洞寨苗与爷头苗分寨居， 花苗在贵阳， 大定， 广顺， 黎平， 九股苗在施秉徃凯里， 黑楼苗在清江八寨， 黑生苗在台拱， 古州， 黑脚苗在清江， 台拱， 车寨苗在黎平， 古州， 西溪苗在天柱县， 紫姜苗在清平，都匀， 平伐苗在贵定， 谷蔺苗在定番， 九名九姓苗在独山， 克孟估羊苗在广顺州金筑衑司， 东苗在龙里， 清平， 贵筑， 西苗在平越， 清平， 贵筑， 尖顶苗， 宋家苗均在贵阳府， 夭苗在陈蒙烂土夭坝， 罗汉苗， 楼居苗均在八寨丹江， 阳洞罗汉苗在黎平， 短裙苗在思州葛彰， 杨保苗在天柱锦屏， 葫芦苗在定番罗斛， 鸦雀苗在贵阳， 郎慈苗在威宁州， 仡僮， 佯僮， 白仲家苗， 伶家苗， 侗家苗， 家苗均在荔波县， 侬苗在永丰萝斛册亨， 黑罗罗在平远， 大定， 黔西， 威宁， 白倮罗在永宁慕役司及水西， 八番在定定番州， 打牙仡佬在平越， 黔西， 翦头仡佬在贵定新添街， 水仡佬在余庆， 木仡佬在贵定， 都匀， 黔西， 锅圈仡佬在平远州， 披袍仡佬在平远， 施秉， 清平， 猪屎仡佬在石阡， 黎平， 古州， 仡兜在黄平， 施秉， 镇远， 佯僙在都匀， 石阡， 施秉龙泉提溪， 黎平， 卡尤仲家苗在贵阳， 都匀， 镇宁， 普安，补笼仲家苗在定番、广顺，青仲家苗在古州、清江、丹江，黑仲家苗在清江，清江仲家苗在台拱，曾竹龙家苗在安顺府，大头龙家苗在镇宁、普定，狗耳龙家苗在广顺，白龙家苗在大定、平远，蔡家苗在贵筑、清平、威宁、大定、修文、清镇。僰在普安州，瑶在贵定，峒人在石阡、郎溪永从洪州，蛮在贵定新添街丹行二司，冉家蛮在思南府沿河司，六洞夷在黎平府，六额子在大定威宁，白额子在永丰罗斛，白儿子在威宁州，黑民子在清镇大定黔西。

黑生苗改土归流贵州黑生苗性悍甚，长镖短剑，常结党访富户，夜执火行。雍正乙卯，改土归流，其患少息。

雕题之民葱岭附近山中，有雕题之民，盖苗类也。

（女革）姥横暴（女革）姥风俗言语自为一种，与他苗大异，敏慧不如红苗，平和勤勉不如白苗，嗜酒吸烟， 「 白苗亦嗜酒吸鸦片者，百千之一而已。」 蓬头垢面， 「 白苗妇女以梳绾发，行路遇清流则散发梳洗，濯足浴身，日至数次不厌。」 体力不如青黑等苗，而横暴过之。

巴补凉山蛮人巴补凉山为滇、蜀间一部落，素为蛮人所居，其地绵亘数千里，与滇之巧家、昭通及川之宁远、越隽接壤，气候温和，土腴物茂，惟其人不通文化，时刦汉族。兹以宣统辛亥所调查之人数，详述如下：一、都土司所辖者二十四支：隘箕五百人，甲博六千人，兵补一万人，已你四千人，甲迭七千人，染脸一千人，耿无五百人，妈黑六百人，阿流六百人，折支三百人，拿吉一千人，阿立不详，黑三百人，的瓦不详，阿流苦姓五百人，噜补不详，阿大马五千人，迭使一千人，丙资马一千人，必谷不详，神以六百人，姓黑不详，莫石一千人，模洗不详。

二、安土司所辖者三十三支：苦姓三千人，花姓七千人，梢姓八百人，苏姓二千人，熊姓一千人，五举一百人，五母二百人，徐姓一千人，底洗一百人，洗马溪马三百人，米西马三百人，立使一百人，立侯马不详，王姓八千人，不易马五百人，很黑一百人，补西马不详，九口马二百人，要马五百人，毋颇六百人，很口一百人，甲拉三百人，阿架四百人，体口八百人，平头马不详，五苦三千人，模红马五百人，补以二百人，阿六马三千人，甘宋五百人，麻结一百人，焦脚五百人，黄姓七百人。

三、杨土司所辖者十四支：阿着一千人，吾奇二千人，不及七百人，莫石五百人，鸡取三百人，鲁姓二千人，阿六马三千人，恩展七千人，丁姓六百人，卢姓四百人，胡姓一千人，韩姓五百人，阿侯二万人，暑干一万人。

四、冷土司所辖者九支：阿侯二万人，暑干一万人，能红五千人，哇屠三千人，石展三千人，入欠五千人，黑你七千人，瓦说五千人，阿你马三千人。

峨马夷人乾、嘉盛时，留意边防，云南峨马各边土练常三四千。道光中叶，边兵外调，夷人乘虚侵略，汉地之抛荒者，遂数十里。 「 峨边南之化林坪三四十里，东北之蔴柳坝、北沙河八九十里，马边西北之大竹堡，雪口山、三河口、楠木坪等地皆百余里，西南之油榨坪、烟峰泛各数十里，雷波西北之中山坪处亦各数十里。」 故汉族旧壤，竟至数十里中求一汉族而不得。偶遇旧时汛防地址，有一二被裁之绿营兵丁欲归无所，惟向夷人承佃耕种，按年纳租，颗粒不足，折银交付，纯仰夷人之鼻息以为生活。

边备空虚，兵不能衞民，民乃托凉山夷人以自衞，岁议包谷若干石，盐若干斤，布若干疋，钱若干钏。谓之曰保费。保护者或至被保护者家，则必杀鸡出酒，强与为懽。稍忤夷意，夷或以虚词恫喝，被保护者曲意承迎，必得其欢而後止。不独零星散户偪近夷巢者然，即内地场市汉族，亦必按户摊钱，求保护於某支黑夷，谓之曰包山费，又曰看路费。毛坪场之年纳雅札支钱一百钏，永安场之年纳胄扭支钱六十钏，皆是此例。既纳保费矣，而汉族彼往此来，不携一物，路程仅二三十里，必出盐一二斤或钱一二百文以与夷人，令其同行，方能到达地点，否则夷人相遇，谓为傥来之物，掠卖凉山，终身不返。至商人道经其地之按照货物以纳金求保者，更无论矣。 「 凡至夷地贸易者，先於汉地觅一黑夷，按照所带货物值十抽一，即如展转交保，任其所之，苟遇危险，皆由承保者担负赔偿。然偿者八之三，骗者则十之七也。」

粤瑶两粤之地，瑶居半，皆祖盘古而宗狗头王。王，即盘瓠也。瑶之祀祖，辄以十月朔，令男女既冠笄者，连襟而舞，谓之踏瑶。两相悦，祀毕，男遂负女去。粤东则更以七月望日，俾两髻男、三髻女衣五彩裾，歌且舞以妥侑焉。在粤西者，种凡三，曰高山，曰花肚，曰平地。高山最犷悍，花肚次之，平地又次之。向设瑶目一、瑶甲六以辖之，中又分瑶与狼。狼，客户也。明万历时，调狼兵征罗旁溪瑶，其族类遂蒸於曲江以北，东绕罗旁，面连山，聚族而居，惟连之八排，子姓繁衍，桀骜难驯，地广七百余里。轮倍之，率为盘姓。其他赵、冯、邓、唐诸氏皆汉人，以避瑶赋诛求，举家窜入，日濡月染，而饮食衣服器用皆与真瑶无异。自四姓窜身瑶中，教制军器，教挠边疆，教肆掠刦，蠢而凶者，日浸悍而黠矣。

山官者，瑶总也，总之下，有瑶目八人，辖诸瑶。约岁九月入诚谒县尹，投邨落安靖结，无跪拜礼，间携野珍一二献，或兔或獐，官则赏之以银若布。时署中盛陈仪仗，示威以慑之。瑶从者归，语其侪偶，云不畏中间端坐者，只怕两旁鸡毛官，谓隶卒也。纳粮，则委之里长，交好者倍其赋以付，予取予求，不汝瑕疵也。少欺谩，立加以刃，否则要诸路而歼之。

广东连州直隶州，界连湖南蓝山、临武等县，又与连山、绥瑶厅界毘连，时有汉、瑶互讼之案。绥瑶同知署距州城七十里，山城斗大，居民不及五十家，别有行署在三江城，乃审讯汉、瑶讼案之所，三江协驻焉。瑶人赴州署完纳钱粮，除赏给银牌外，复给以盐酒豆腐诸物，瑶人即於大堂下炊爨，欢饮而去，其性则甚驯也。

湘瑶酃瑶有二种， 一曰高山瑶， 一曰平地瑶。 高山瑶蓬头跣足， 言语侏 离， 衣服理斓， 登高涉险， 捷若猿猱。 平地瑶饮食衣服与汉族同， 其佃种力作营作置产皆然， 惟与瑶人言则瑶语， 汉族言则汉语。 女多赘壻於家， 弃其姓而从之， 生子後乃去。

桂杨州北界常宁大山，曰洋泉洞，白水洞，盘纡数百里，深林密箐，有瑶居之。汉族垦田傍山下，瑶则垦山种作，自云瑶耕山，汉耕田。凡山，皆羣瑶世业也。高山瑶依山为食，一二岁辄弃去，更治他山。平地瑶为熟瑶，颇与汉族相比狎，语言亦同。

永明县境，三面接粤，诸瑶错处，有真贋二种。以盘、李、周、赵、沈、郑、邓、唐八姓为真瑶，他姓为贋瑶。

軬客軬客，亦瑶也，本为古八蛮之种。五溪以南之岭，迤逦巴蜀，有蓝、胡、盘、侯四姓，盘姓为多，相传皆高辛狗王之後，以犬戎奇功，尚帝少女，封於南山，种落遂繁衍，今其族犹以岁时祀之。

麽些麽些，即《唐书》所载麽些兵是也。在云南维西。明土知府木氏攻取吐番六村康普叶枝、其宗喇普地，屠其民，徙麽些，令戍之，後渐蕃衍，倚山而居，覆板为屋，檐低仅容人。

头目所辖为二三百户，或百余户，或数十户。建设时，地大户繁者为土千总把总，为头人，次为乡约，次为火头，皆各子其民，子继弟及，世守莫易，称为木瓜，犹汉言官也。对之称为那哈，犹汉言主也。所属麽些见之，皆跪拜奉物，发言时，屈一膝，讼亦赴愬。有不率，头目鞭笞之。农时助头目工三日，榖将熟，取其青者蒸而舂脱粟，曰扁米，家献二三升，腊奉鸡米。元日，头目以酒饭劳之。火头见头人士官，则拜而侍坐。火头，乃头人之所属也。

估倧过澜沧江百里有部落曰估倧，有二种，皆无姓氏。近城及其宗喇普，明木氏之所屠未尽者，散处麽些之间，谓之麽些估倧，奔子栏柯墩子者，谓之臭估倧。语言虽同，习俗性情，与麽些迥别。那马那马，本民家，僰人也，澜沧、弓笼皆有之。地界兰州，多不能自记其姓氏，麽些谓之那马，遂以那马名之。语言实与民家无异，男女衣服之饰，杂用估倧、麽些之制，而受制於麽头人。

仡佬能扞红苗仡佬湖南泸溪之上下五都、大章、小章、洞庭山等处，及乾州厅东南各寨落，凡百数十处。亦有散居永顺、保靖、永绥间者，居汉村，则遂为汉人；居苗寨，则遂为苗人，而言语亦与苗异。其人耐劳习俭，不为乱，能扞红苗。乾、嘉间平苗之役，颇得其力。

倮倮倮倮者，自西藏东部至西川、云南边境，金沙江流域皆其所居，构屋於山间崖腹，从事耕牧，湘、黔、两粤亦有之，名称因所在而异，倮倮特其一也。其人往来於山间巢窟者，如履平地，时出刦掠邻近诸部，而藏族被害尤甚。躯干较内地人为长大，身体正直不屈，四肢细长，筋骨强壮。惟性怠惰，耽安逸，压操作，故肥满而大。面椭圆，带褐色，眼大，颊骨突出，鼻弓形而稍广，口之上唇稍薄，俗有拔须髯之风，齿白而整齐，虽年老不脱，盖不食熬肉故也。然面生皱纹甚早，其纹满面，且达於额。额甚大而高，发橙黄色，总为一束，集於额上，覆以绵布，状如犀角，长及九寸。

倮倮有阶级，白种者，历代土酋相传之血统也。乾倮倮如庶族。别有所谓上马奴、下马奴者，古昔蔡家等种人充之，後皆脱离而自主矣。 「 上马奴、下马奴者，土酋上下马时，此奴伏地以足踏其背而上。」 酋为卢、陇、安、阳四姓， 「 此冒汉姓，其真姓则安曰纳子波，阳曰侧波。」 其巨室尚拥数十百里之地，人民数万，田租万千右，羊豕万头，曾与巴布、 「 在川、滇、黔之间，大河环绕，森林重叠，外人除种痘师外不能入。常出侵略邻近州县，躯格极强大。」 大木干 「 酋长之称。」 通婚，酋有子若干，皆裂土地人民而均分之，品位亦齐等，惟其势则日分日微矣。

黑罗罗倮倮亦曰黑罗罗，又曰乌蛮，本名卢鹿，讹为今名，在贵州之平远、大定、黔西、威宁。俗尚鬼，故又曰罗鬼。性愚而恋主。

绿觚滇中倮罗有黑白二种，皆多寿，一百八九十岁乃死，至二百岁者。子孙不敢同居，舁之深谷大箐中，留四五年粮。此倮不省人事，但知炊卧而已。遍体生绿毛，如笞，尻突成尾，久之长於身。朱发金睛，钩牙銛爪。其攀陟岩壑往来如飞，攫虎豹獐鹿为食，象亦畏之。汉族见之，呼之曰绿觚。

宁远倮夷湖南宁远倮夷分二种，一黑骨头，相传为孟获遗种，肤粗不洁，不蓄发须，男以尚义无外遇为重，女以有节不苟合为荣。其人如山林不广，使娃不多，则终身不得娶。至於生女，则无论贫富，人争求婚。

一白骨头，即使娃，为黑骨头所掳之汉男女。在汉族视之，则均呼之为倮夷耳。其宗族，各袭其始祖之名字以为支，犹汉人之某姓某家，若生齿过繁，或子孙有着名凶恶者，则就中叶着名之祖名别为一支。支名虽异，本姓则一。至各支使娃，则从其主人之支名，其婣党仅本支中黑白相属亲疏相伴。此外则结为婚婣，以厚党援，曰祖父母姑党，曰姊妹妻党，曰儿女婚党，有事则使其相助，各党亦必相助，以责後日之报。

爨人爨人，居云南曲靖府山中，为垢夷之後。

畲客畲客产於处州，或称其为盘瓠之遗种，与福建之狗头蛮实同一族。其至处州，当在顺治朝，盖由交趾迁琼州，由琼州迁处州也。

对於官长，自称畲客，汉族亦称之曰畲客，或曰客家。若见面相称，则曰我边人，忌用畲字。於妇人亦然，称彼女 「 第三人称。」

人亦曰畲客女，牧牛马，伐薪，担而卖於市，与男子同处，勤耕作，善歌，汉族称曰畲客歌。温州、金华亦有之，类居深山，金华人则谓其为回人，殆非也。在金华者皆业耕种，间有入伍为兵与制造首饰者。妇女面目姣好，不缠足，蹑花鞋。

或曰，畲客即社民，在闽、浙间，俗讹为佘民，而又讹为畲客，盖汉时所谓山越者是也。

台湾番人台湾土人，不知所自昉，俗谓之番人。闻自海外迁来，及宋末零丁洋师败，遁归。其种类甚多，南自加六堂至崇爻七十二社，北自崇爻至鸡笼番社尤不可胜数。自康熙癸亥开台以来，渐次归顺。台湾被割，等於日本之虾夷矣。

台湾内山有社， 曰嘟嘓， 其人翦发， 突晴， 大耳， 状甚恶， 足指楂（木丫）如鸡爪， 升树如猿猕， 善射好杀， 俗称之曰鸡距番。 食息皆在树间， 非种植不至平地。 深夜辄独出， 至海滨取水， 遇土番， 往往窃其首去， 土番亦追杀不遗余力。 盖其足趾楂（木丫）， 不利平地， 多为土番追及。 既登树， 则穿林度棘， 不可复制矣。 其巢与鸡笼山相近， 无路可通， 土人扳藤上下， 与之交易， 一月一次， 虽生番亦慑焉。 惟惧礮火， 闻声即逃遁。

淡水熟番台湾之淡水县熟番极多，男子肤略黑，眉宇间似有杰骜状。妇女则面目姣好，明艳动人。

德番孟番广西边境高地一带，有越南一种部落名德番者，聚族居焉，旁近田亩皆其所有。惟人口不众，地皆荒芜，故招集附近一种部落名孟番者，代耕其田。孟番耕种地亩既久，乃有久假不归之意，惟德番则始终以佃户视之。孟番终岁勤劳，安居乐业，性质极优美，德番游手好闲，大半吸食鸦片。

黄毛人山东烟台深山之樵者，恒见毛人，形似小儿，苍色红目，长不盈尺，男女老幼，一一皆备。薄暮时，辄三五成羣而出，跳跃舞蹈，互相扑跌以为戏。音鸣呜如蚓笛，不可辨，身轻如蝉翼。近之，即越涧度岭而去，不知其栖止何处也。

俄人归化乾隆癸卯，有俄罗斯人四十余户，由科布多投诚，求内附。奉谕抚慰，按户赐予口粮，令其回国。

韩人归化宣统庚戌，日本灭韩，韩人求内附，多有入籍於吉林各县者。