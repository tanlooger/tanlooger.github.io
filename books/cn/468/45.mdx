---
---
---
title: 容止类
---



举人大挑取状貌举人三科会试不中进士，可於榜後应大挑，授以官职。不考文字，专取状貌。伟丈夫列一等，授知县；小丈夫列二等，授教职；再次则无授矣。

黄大宗风神超逸黄大宗状貌奇伟，黄冈王昊庐少詹泽宏见之，叹曰：「风神超逸，卓有父风。」

韦六象神朗貌癯武康韦六象，名人凤，神朗貌癯，衣布，不肉食。长夜拥絮被，危坐不寐，读书至旦以为常。高简淡泊，彷佛如枯岩禅客。与人言，肺腑倾尽，不事表襮。尘俗人望之，颓然自远。梁苍岩大类坡仙梁苍岩襟期潇洒，意度廓落，大类坡仙。

柏嶷山高风秀骨柏嶷山过涉园，嘉善魏青城少参学渠称其高风秀骨，英采惠姿，照映泉石。

李戒庵美风仪鄞县李戒庵，名文纯，美风仪，尝於上元夜着绦衣，与郡中名士集贺监祠，乘月上湖桥长啸，观者谓为神仙。

王丹麓神致萧散稽淑子谓王丹麓神致萧散，超然物外。

周芮公冲怀秀骨晋江周芮公进士廷鑨，冲怀秀骨，与之晤对，如揖广成，如瞻水镜。介公风仪萧散介公，名元堂，字明介，鄞县天童寺西堂僧。风仪萧散，寡言笑，体羸若不胜衣，而神鉴渊然。与诸名士接，但以目会，四坐尽通，退相品题，不失分寸。

钱础石神姿崖异吴六益尝谓钱础石神姿崖异，有壁立万仞之概。

纳兰容若仪态似王逸少纳兰容若，名成德，明珠子也。十七为诸生，十八举乡试，十九成进士，二十二授侍衞。天姿英绝，萧然若寒素。拥书数万卷，弹琴歌曲，评书画以自娱，书学褚河南。幼善骑射，自入环衞，益便习，发无不中。扈跸塞垣，琱弓牙箭，环列罽帐，以意制器，多巧倕所不能到。尝读赵松雪自写照诗有感，即绘小像，仿其衣装。座客或期许太过，皆不应。徐乾学曰：「尔仪态何酷似王逸少！」乃大喜。

丁大声躯材拔起萧山丁大声，名克振，躯材拔起，咳如挺钟，言同奔河。

赵恭毅仪状奇古武进赵恭毅公申乔，仪状奇古，圭角岸然。长户部时，人呼曰冷庙龙王。

王&#62673；&#63140；符在坐酣睡康熙朝，试武进士骑射，赵恭毅方以兵部尚书偕诸臣坐班，不觉酣睡。圣祖以其笃老，但训诲之。雍正时，成都知府王&#62673；&#63140；符年七旬，侍巡抚宪德考验武弁，在坐酣睡。经宪德奏参，世宗援引赵事，宽其处分，令改京秩。

史文靖风度端凝史文靖公贻直，器量宏大，风度端凝。尝有不时宣召，辄雅步如常，或促之，则曰：「天下安有奔迫宰相耶！」

钱黼堂貌似赵荣禄嘉善钱黼堂少宰樾为翰林时，其貌绝似赵荣禄画像。年逾五十，两耳下忽添长须。七十余，须发俱白，惟两耳下须尚墨，亦罕见也。

龚定庵有异表仁和龚定庵礼部自珍有异表，顶棱起而四分，如十字形，额凹下而颏仰上，目炯炯如岩下电。眇小精悍，作止无常则，语非滑稽不以出诸口也。

田兴恕美秀而文贵州提督田兴恕美秀而文，一时有玉人之目。每临阵，则又雷奋飙举，横厉无前。年十八即握兵符，所至之处，万人空巷环绕而观之，田羞涩如处子。幕友中有张太守者，貌与田相若，而喜作狭邪游取给於田者累万。田三十余即卒，时貌昳丽犹如二十许也。

德宗仪表德宗貌清刚，面瘦，终日无笑容。大口白齿，高准黑睛，身长五尺强。

着人容貌曾文正公国藩器宇凝重，面如满月，须髯甚伟，殆韩子所云「如高山深林钜谷，龙虎变化不测」者，当代钜公无其匹也。知府张沣翰尝谓其端坐注视，张爪刮须，似癞龙也。惟眉发略低，故生平劳苦多而逸豫少。忠襄公国荃体貌颇似文正，而修硕稍逊。李文忠公鸿章长身鹤立，瞻瞩高远，识敏辞爽，胸无城府，人谓其似仙鹤。胡文忠公林翼精神四溢，威棱慑人，目光闪闪如岩下电，而面微似皋陶之削瓜。骆文忠公秉章如乡里老儒，粥粥无能，而外朴内明，能辨贤否。左文襄公宗棠貌亦如老儒，而倜傥好奇，议论风生，若适与骆相反。罗忠节公泽南貌不扬，又短视。彭刚直公玉麟恂恂儒者，和气蔼然。杨勇恪公载福貌儒雅。鲍武襄公超躯干不逾中人，弱不胜衣。阎文介公敬铭短小精健，不改关中敦朴气象。丁文诚公葆桢状貌修伟，绰有威风。岑襄勤公毓英雄姿沈毅，而黧黑。倭文端公仁体不逾中人，而洒然出尘，清气可挹。霍邱吴竹如侍郎学养完粹，道味盎然。巴陵吴南屏广文敏树貌朴野，而气韵高洁。此皆咸丰、同治、光绪三朝之着人也。

曾文正仪表有於同治壬戌、癸亥间见曾文正於江宁者，时文正年逾花甲矣，精神奕然。身长约五尺，躯格雄伟，肢体大小咸相称。方肩阔胸，首大而正，额阔且高，眼三角有棱，目眦平如直綫。凡常人眼必斜，颧骨必高，而文正独无此。两颊平直，髭髯甚多，鬖鬖直连颏下，披覆於宽博之胸，益增威严。目不巨而光极锐利，眸子作榛色，口阔唇薄，是皆足为其有宗旨、有决断之表证也。

曾文正肤如蛇皮曾文正有皮肤病，肤如蛇皮，时时爬搔之，鳞屑簌簌散於地，虽见客亦不辍也。而宋人王安石亦有斯疾。王为进贤饶氏甥，其舅党以其肤理如蛇皮，目之曰：「此行货亦欲求售耶？」王寻举进士，以诗寄之曰：「世人莫笑老蛇皮，已化龙鳞衣锦归。传语进贤饶八舅，如今行货正当时。」

陆祥貌似刘文懿陆祥，粤西故家子也。及祥而家稍稍败，年长，喜从无赖饮博。既丧父母，不能自活，乃出关。有设肆於越南边祥州者，从之为夥，月得钱十余千，供烟酒资而已。边祥巡抚为刘文懿。时法教士恃其国力，骄甚，数侵地方官权，独於边祥则不敢。文懿长身晳面，年三十余，蓄须鬑鬑，祥貌似之。光绪壬午，法越衅起，法攻越南诸州甚亟。文懿守边祥，屡出奇兵却敌。及法定北圻，乃悉众攻边祥，声言将屠城。州人惧，力请於文懿，文懿叹曰：「事不可为矣。然士可杀不可辱，我岂能为降将军哉！」拔剑自刎，左右力持之，即解印绶悬帐前，自跨马从间道去。

前此，文懿尝诈降，设伏城中，诱杀法人数千。至是，众请降，且以文懿已去告法人。法人不可，曰：「必得巡抚亲来。不然，屠无赦。」时祥在围城中，闻屠城之说，窘甚，方求出不得，一人见之，忽呼曰：「使君在是矣。」众皆和之，哄如雷。祥不知所为，听众拥入。至抚署，有戎服佩剑者坐堂上，望见祥，即招以上，出一纸令签押，中皆法文。踌躇间，法将按短枪睨之，祥大惧，草草挥讫。法将忽作越语曰：「君自号健者，誓死与我师角，乃有今日耶？」祥唯唯。须臾，法将上马，亦别以一马令乘之，至法营，法人待以宾礼，见其衣敝，争指之曰：「若一巡抚，乃衣贫人衣，矫饰如此！将谓奇智，今日究能逃吾辈面否耶？」祥不觉赧颜。三日释归，寻返粤西。

周老人为丈夫老人姓周氏，名霞，字华国，籍滇西太和县，近世称东亚老人者是也。老人躯雄伟，额广，颧高，颊丰，目炯炯如箕，长眉美须髯，强饭健步，壮者不之及。年六十二，游学日本，发秃，服西式学生冠服，气益豪，日人咸颂之曰：「丈夫，丈夫！」强健之意也。日本明治天皇者，自信老而壮，异其名，延见之，谢不如，曰：「此真亚东仅有之老人矣，而万里越国求学，难哉！」於是报章艳传老人名，东西学子争得其小影以策後进。光绪甲辰，日人胜俄军，东京市大祝捷，观者如堵。老人有《感事》诗，其一联云：「十五万人齐祝捷，他人含笑我吞声。」外人因见老人，亦不敢以病夫目我，此老人之声名所以啧啧人口也。

初，周氏世业医，传数世，至其父鸿雪，名益震，治病罔弗起。数年，积资万余金，忽散之，徙居於琼岳山，若避难然。未几，难果作，州城陷，鸿雪家独获免，其後遂生老人於此山中。老人生而颖异，甫能言，自述其最初所见，则堕地三日内，身旁之人物，证之历历不爽，父母於是益奇之。髫龄通灵素书，手种杏树，随手都活。成童後，遭回乱，弃而学剑，好侠行。咸、同间，杜文秀据大理，黠者走，怯者死，云南已无汉人立足地，老人出入花门，无惧色。尝挟医术走寇营中，游说机宜，汉兵得老人力居多，时人称之曰「鸿门宴之子房」，其魄力足也。

巡捕官身长一丈徐树人中丞宗干，有一巡捕官，通州人，长约一丈，衣用呢羽。每行，则数十小儿随之。祠庙演剧以颏挂台上观之。台下有售水菸者，仰而举，长人则俯而吸之。从中丞出行，为前导，无马可乘，易以健骡，为压毙者七，自此即步行矣。左文襄督闽时，从者多提镇，左右侍立者动以百计，中丞侍者仅一人，见者无不骇慴。旋以私通武闱关节被斥，遂饿死。

詹五身暴长长人詹五，徽州农家子，年十五，家中仅一妹同居，甫十三。一日，五於田甽中得一大鳝，短而粗，归与妹烹食之。卧至夜半，五忽觉其身暴长，头足皆抵墙，知有异。黎明起，取镜自照，见己身长约一丈，而极瘦，头大如斗，大惊。趋视其妹，亦如之。二人偕出，村人咸目为妖，相与骇走。妹恚甚，是夜即自鸩死。五自是食量极宏，而家赤贫，终日不能获一饱。有族叔客汉口，开詹大有墨庄，因往依之。适一西人见五，异焉，出重资雇之出洋，观者人索金钱一枚。五徧历各国，获资綦厚。如是者十余年，粗习英语，改装娶英妇归。光绪庚辰六月，自筑钜宅於上海老闸，极富丽，往来多西人。辛巳三月某日，乘人力车出，二人推挽之。行至跑马场，身重车小，自车中坠地死，妇乃席卷其资以去。

侏儒四川卓某，相国秉怡孙也。光绪时，居京师，体短，人呼为卓矮子。性甚暴，每怒妻妾，辄呼令前，自立於桌，以杖打之。若不受，则暴更甚，必逞始已。後其妻密购高四五尺之装谷桶，见卓盛怒，与妾共抱之置桶中，卓因竟日不得出，自责乃已。

梁成福头若箕斗粤寇之酋有号启王者，为梁成福。尝由荆襄窜扰汉中一带，洎势蹙，以其余力陷阶州，据焉。官军合三省兵数万，围匝月，乃擒之，磔於益州市曹。其头巨若箕斗，眉间杀气棱棱，张目怒，人皆辟易不敢近。

周氏子三头宣统庚戌，黄坡农人周立茂妻产一男，有三头，在中者较巨，一头吸乳，则二头皆泣。立茂挈其妻抱之至汉口，美人卡立脱欲出三百金购之以送纽约博物院，不允。

李氏女绣面黎女将字人，辄於面涅花卉昆虫之属，曰绣面。夫家给花样以为识，盖使之不得再嫁也。康熙时，有李氏女者为之独工，既嫁，夫以其花样悉符也，甚悦之。

旧字面孔雍正时，有江位初者，面长方而黧黑，棱层版摺，人呼为旧字面孔。凡识江面者，每读书，遇旧字，辄念及江，无不失笑。

卢抱经以手摩面卢抱经学士文弨精於考索，每朋辈小集谈艺，学士仰而沈思，辄以手频摩其面。

施世纶兽面人心乾隆时，漕督施世纶貌奇丑，人号为缺不全。初为县尹，谒上官，上官或掩口而笑，施正色而言曰：「公以某貌丑耶？人面兽心者，可恶耳。若某，则兽面人心，何害焉！」

三圣不薙发满俗薙发，自世祖入关定鼎，汉人亦遵行之，有不从者，辄置重典。然热河行宫所藏世祖、圣祖、世宗三代御容皆不薙发，诚可异矣。

黄陶庵不薙发国初薙发令下，檄至上海，上海之士绅期会於邑之学宫，众以俟巨绅曹某至，决从违。曹盖邑之望族也。及曹至，众趋前问意，则徐脱其风帽示众曰：「某已表顺从矣。」於是众皆薙发。檄至嘉定，嘉定之士绅亦期会於学宫，众以俟黄陶庵至，决从违。陶庵至，则慷慨激烈，对众宣言，谓头可断，发不可断，於是众皆涕泣，愿共守城誓死。

许德溥不薙发许元博，名德溥，如皋人。生而有过人至性，事父与继母承欢竭旨，孝闻於乡。薙发令下，元博不从，以父在，恐罹祸，为亲忧，乃截发如头陀，誓不入城。幼慕岳鄂王为人，刺字左臂，曰「生为明人」，右臂曰「死为明鬼」，刺胸曰「不媿本朝」，墨瘢黯然，终不灭也。既壮，训蒙双店吴氏家。吴有仇人欲借元博以倾吴，遂首之於官。逮至，挺立堂上，令曰：「尔何业？」抗声曰：「布衣。」令曰：「何不跪？」曰：「我何罪？」令曰：「尔不薙发何也？」曰：「不忍忘前朝。」令曰：「若独不畏功令乎？」曰：「昔谢叠山之在元时，愿为顽民，窃愿效之。」令曰：「叠山何为迟迟不死？」曰：「以有老母在。我更以父母俱在也。」往复辩不休。令强使人为薙发，德溥大呼曰：「斫头便斫头耳，何薙发为！」且袒臂示之，更曰：「吾久拚一死矣。」遂论死。逮系扬州，不食者数日。狱吏恐其毙也，且感其义，泣以请。德溥曰：「吾求速死耳。吾不爱头颅宁畏刀锯耶！」自是复进食如平日。刑日，出狱门，因腰间余金授所亲曰：「急偕老父游红桥，勿使之闻也。」慷慨赴西市，无怖色。

钱仙上不薙发钱应金，字而介，号仙上，一字上士，嘉兴人，以诗文名於时，谙声律。诗酒余暇，辄邀集宾侣，吹箫，歌自度曲。晚年自称是公，精禅学。居春波里，尝自署春波词人钱点雁。顺治乙酉，城将破，招同邑高承埏避竹林里，不至，遂居嘉会都。既而游兵掠郊野，钱犹服明衣冠，发未薙，威胁之，不屈，乃就捕。钱大骂其众，众怒，刃毙之。

叶尚高披发佯狂叶尚高，字而立，乐清人，温州府学生。披发佯狂，幅巾大袖，行於市，官吏见而执之。赋诗云：「北风袖大惹寒凉，恼杀温州刺史肠。何似蜉蝣易生死，得全楚楚好衣裳。」吏释之不问。顺治丁亥二月，上丁，携水一杯，采芹一束，乘吏未奠时，哭於圣庙之庭曰：「吾师乎，吾师乎！纵泰山之已颓，而林放之不如乎？」吏怒，系之狱。迨五月四日，语狱卒曰：「诘朝为屈大夫沈湘之日，吾其死夫！」令具汤沐。至明，自缢。发作金钱式董志学为江西巡按，按部吉安，饬守令礼请缙绅子弟及举贡监生饮宴。酒酣，起而言曰：「当朝重薙发，式当如金钱，请脱帽验之。」因尽去其帽，则皆略去鬓发，余顶结如故，惟一人如式，得放出，余悉系之於狱。福康安剃发九江剃发者素着名，福康安过九江时，偶呼待诏至，其奏刀簌簌如风，令人如不觉。剃毕，命赏五十金去。剃发者出告人曰：「吾生平为人剃发多矣，无如此之难者。」盖福既卧坐任意，又倏忽转侧，一不留意，即易致伤损，深惧获罪也。

程穆倩眉宇深古歙县程穆倩，名邃，眉宇深古，视下而念沈，处治不媒进，处乱不易方。

黄之骖眉听田少司寇漪亭雯巡抚贵州时，有一孝廉，黄姓名之骖，耳不能听，以眉听。古谓龙以角听，牛以鼻听，乃人亦有之。

丁文博眉目明秀嘉善丁文博水部彦眉目明秀，如碧梧翠竹。

沈沧雨长须顺治初，浦江有诸生沈沧雨者，貌奇陋，一目既眇，须长一丈有余，自胸以下连绾三大结，尚有尺余拂地，综而计之，殆逾一身有半也。其人固小有才，恃符妄作，後为巡按者因事拘杖，折股而毙。

陈其年短而髯王西樵常语子弟曰：「陈其年短而髯，不修边幅，吾对之，只觉其妩媚可爱，以其胸中有数千卷书耳。」其年，字迦陵，宜兴人。

吴锦雯张祖望有修髯吴锦雯、张祖望并有修髯，夏日，尝促膝吟咏，意思萧旷。毛稚黄赠以诗云：「吴公美髯不易得，张也于思亦自奇。长日吟诗相对坐，南风吹动万茎丝。」相与大笑。

宁秀生而有髭纳兰侍衞宁秀为明珠曾孙，生时有髭数十茎，罗罗颐下。年弱冠，貌苍老如四五十岁人。未三十，即下世，家因之日替。

高宗捋黄龙眉长髯长髯翁者，黄其姓，龙眉其名，锦棠其别字也。弱冠後，即蓄须，以长髯称，其长委地。乾隆初，上自王公贵人，下逮厮养走卒，偶举锦棠名，识与不识辄曰：「嘻，此长髯翁也。」於是有艳其遇之奇者，有惋其数之奇者。然翁惟髯奇，故遇奇，其遇愈奇，故其数亦愈奇，荣枯得丧，翁不得自主，而髯主之。

翁少习懋迁术，随估客往返江淮间。一夕，泊京口，羣盗连舸至，跃上估客舟，势汹汹，投众商於江而掠其货。翁被缚，生命在呼吸间。盗魁伟其髯，嚄唶曰：「是鬔鬔者，殊不类市井儿，可释之。」而翁乃庆更生。因弃商，入县中吏舍佣书，殚心於文例卷牍，勤奋逾他吏。积资数年，遂以掾吏起家，得官县尉於古北口。

古北口，邻木兰，为皇帝校猎地，秋猕之场在焉。每岁，法驾启行，羽林、期门、鶡冠、虎贲之士，歕山欱野，扈从甚盛，咸以是口为出入要道。高宗秋幸滦阳，翁以尉给事供帐，跪迎道旁，上目摄之。既至避暑山庄，召翁入行殿。翁以疏远小臣，忽被清问，虑上意叵测，奏对殊觳觫。上温语劳之，命翁起立，趋近御座，以手捋视其髯，啧啧叹赏。又令翁绕行殿上一周，益大笑，称奇不置，赐江绸一疋、大荷包一双。已而皇太后悉其异，思一覩为快，促召赴都。翁应诏，乘传至辇下，一再展觐，大获赏赉。越翼日，上询部臣有县令缺乎，部臣以房山县对，遂降旨特授翁为房山县，盖旷世之遇也。

翁素率真，未尝为贵人低颜色。抵县後，上官亦貌敬之，不责以僚属仪注。敬翁者，敬其髯也。时制府长白某，忮刻人也，衙参日，属员俛首屈膝，率不敢仰视，而翁独掀髯而前，作刘桢平视状。制府怫然，谓夫夫也，挟髯贵而骄，我当有以制之。不数月，即毛举细故，登翁於白简，劾之去职。翁闻之，殊坦然，谓人曰：「以髯得之，复以髯失之，夫何尤！」即日襥被出县署，驱骡车，过武胜关，骡惊而车覆，翁遂颠，髯萦於轴，而骡奔不已，辗转胶附不得脱，竟死车下。

乞须免须桃源薛怀，号小凤，苇间居士边髯甥也。诗词书画皆酷似其舅，而须则童然不如也，乃为乞须词以自祷。金坛史梧冈为反其旨，转其语为免须词，命小伶歌以贺之。苇间居士掀髯而笑曰：「是贬须也，将使渭阳成不毛之地乎？」史谢曰：「佞须惟我固善，至於须之轶羣而绝伦者，殆将褒之矣。」

乞须词云：「松窗棘院消磨处，无端三十虚度。七尺休夸，二毛已赋，不道须偏迟暮。牋天乞与，便几缕风前，代将吟麈，曲径捻时，应添多少好诗句，于思不敢请耳。但臣之壮也，一婆甚惧，漫把菱花，寸田尺宅，盼断浑无头绪。山妻笑语，问於意云何，躁心如许，且制罗囊，异时留满贮。」免须词云：「青衫彩管风流处，几曾三十虚度。七尺堪夸，二毛虽赋，犹喜须偏迟暮。愿天勿与，恐髯愧羣羊，尾惭仙麈，捻断休烦，自添多少好诗句，于思徒取诮耳。有婆心一片，婆颜何惧？最厌蓬松，寸长尺短，欲理竟无头绪。佳人笑语，免双梦同时，刺人如许，省却罗囊，睡时难尽贮。」

髯仙程鱼门见之，叹曰：「世无郭忠恕，谁肯薙须以效颦者？当为吾须作解嘲，编以五色丝，妒煞薛郎可耳。」程研民曰：「余家有竹实山房，小凤所来仪也。凤比灵於龙，龙有髯，天奈何独吝凤哉？余亦鬑鬑有须者，假须而可赠，余固不吝此於小凤也。」

李惺长髯乾隆辛丑进士李惺，以钱唐令起家，洊升顺庆寺。告养起复，年七十余矣，长髯髟髟，华采炤铄。陛辞日，高宗大为叹赏，令赴政事堂，使诸大臣观之。

割须平夷滇南某营，汉苗杂处，有生苗时出滋扰。都司梅某体伟岸，长髯多智。一日，苗出巢抢掠，率兵剿捕之。苗潜伏老林，伺其深入，大吼，兵遂溃，梅被擒。苗曰：「尔非梅胡子乎？平日颇耳威名，今安在哉？」割其须，命服役。梅潜取须纳怀中，苗笑曰：「尔身首不保，尚爱须耶？」曰：「生杀之权，出自尊裁，吾须受诸父母，不敢毁弃。」苗笑而置之。数月後，乘隙逃出，请罪於滇抚。抚怒，责之曰：「尔今被擒，须眉已改，尚有面目来见我耶？」梅曰：「不入虎穴，焉得虎子。苗扰汉地有年矣，有防御之方，无征讨之力。某自诈败後，深入其境，彼之谿迳巢穴，略知梗概。若得劲卒千人，可入其窟，使其略知警惧，不敢时出滋害，於疆场亦有裨也。」抚曰：「尔以割须受辱，故巧言塞责耳。」曰：「某须乃自割也。某守边久，与苗人素相识，若不稍改面目，则彼众我寡，犯疆场而丧躯命，辱孰甚焉！」抚曰：「人割与自割奚殊？」梅从容自怀出须呈验，抚乃信，拨精兵千人，以梅为前驱，直捣其巢。苗大惊，溃窜不敢抗，前所被获者悉数出之，自後边患乃息。

陈六笙还须贵县陈六笙方伯璚，尝随蒋果敏公澧至浙，以论事不合，怒而去。归粤後，翦其须，函寄果敏，曰：「吾从军以来，无负於公，惟此须乃军中所长，谨以还公。」蒋大怒。其後，陈简放杭嘉湖道，蒋乃白之左文襄公宗棠降为知府，仍留浙。陈遂沈滞，积十数年，始为湖南之岳常澧道，後为四川布政使，终老於浙。

朱文端河目海口高安朱文端公轼，字若瞻，生而宏声广颡，双颧插髩，大口长目，步阔二尺。二十三岁入学，二十九中乡试，主司宋大业见之，即曰：「河目海口，惟吾先公。今复见子。」大业，文恪子也。

章霖为独眼翰林顺治乙未，华亭章霖以进士登第，时年已六十矣，貌不扬，一目复眇。自维面目不全，恐引见时以体貌残毁，不获木天之选，因盛修其服饰，冠佩甚都，且翦纸为睛，贴眼眶中，望之非不双眸炯然也。及面圣，假睛忽脱，见者咸匿笑。然卒邀馆选，时人乃以独眼翰林呼之。

齐次风瞳小天台齐次风，名召南，眼中之瞳极小，能远视。尝与友登山，见江船如叶许大，齐能辨舟中人数及其服色，即杯斝壶觞之属亦历历可数。下山至泊所，则舟甚大，所视皆不爽也。

应潜斋重瞳仁和应潜斋，名撝谦，两目皆重瞳。

黄淳余重瞳武进黄仲则之孙曰淳余，小仲之子也。生而重瞳，双眸炯炯，谛视之，眶有瞳神二。时方周晬，头颅至魁伟。至七龄，家人抱往武庙，覩关壮缪像，忽盛怒，戟手大骂。家人大骇，抱归，是夜即殇。

朱修庐短视青浦朱修庐，名桐森，短於视。一日薄暮，至友人赵一新家。赵方置寿棺，竖立门侧。朱以为户开也，亟走入，东西扪摸而无径，心急足违，棺被推遽仆，大声疾呼。隣人咸集，始扶之以出。

吴趼人短视南海吴趼人徵君沃尧，自号我佛山人，神宇轩然，望而知为高明之士，惟绌於目力，必增镜助光。有所着述，下笔万言，不加点窜。然恒以静夜为之，昧爽乃少休，日出更趋治事。以酒为粮，或逾月不一饭。

骆文忠瞽能辨人骆文忠公秉章督川时，蜀民见其摧陷廓清，用兵神速，谓为诸葛复生。其後双目失明；僚属来谒者，或以手扪其面目，或以耳听其声音，辄辨识为某人，与之谈论公事，百不失一。

朱竹石瞽能辨人平湖朱之榛，字竹石，中年目失明，然以道员久次江苏，主持通省牙厘局，应官治事，亦如常人。尝於光绪朝权江苏按察使者十次。晚年，奏补淮扬徐道，其进谒大吏，访问寮寀，进退周旋，毫无所误。盖瞽而辨人，亦如骆文忠也。

瞽者能叶子戏沈青斋之子宾谷，双目皆瞽，不能行。然或与之为叶子戏，摸其牌而配合去取之，虽巧者莫能胜也。

徐武令辞艰於口徐武令为人朴讷，辞艰於口，平居辄好书写，不知棋局，每以自方葛洪。

陆德恭四乳独肾青浦增广生陆馥蓉，名德恭，幼颖慧，总角时能背诵《十三经》。有异禀，四乳独肾。陈忠愍腰大道光壬寅，英兵逼吴淞，陈忠愍公化成帅舟师驻於黄浦。会天暑，触热，乃率亲随二人登岸，至某商店，乞假片地以涤烦燥。商诺之，并以酒食进。啖鸡子数十，食肉无算，下以火酒，约三斤许。少选，商请进浴，偕两亲随入室，商窥之於窗隙，见其腰膊间缠青布两幅，即令从人去之，其腰围大逾常人。浴罢，挺立如前，裹腰以出，谢商，登舟去。

曲膝虚坐张文襄督粤时，一日，见诸州县官，入见者八客，而客座仅八椅，除主位外仅七座，仆忘未增椅。有一客曲膝顿股，虚作坐形。久之，倦忘，略一转动，即仰倒於地，四座愕然。

应潜斋手有文应潜斋生而有文在手，如八卦。有欲试其操守者，藏妓於馆，夜醉而归之，诵书达旦，卒不为动。

手指长甲高宗南巡时，有献诗者，手指爪甚长，特异於众。内有数爪，以过长，屈曲绕其掌。故露其爪於外，若有得色。退後，上顾侍者曰：「是人必甚懒，否则何指爪之长也。」

纤手剥芡实道、咸间，段光清令鄞县，察察为明，曾以琐事邀盛誉。下车初，辄乘夜微行，过某家，闻呜呜作响，内有灯光，自门隙窥之，乃豆腐店也。见一男子袒而推磨，灯光下有一少妇，貌殊可人，以纤指剥芡实，亲纳於男子口中，如喂小孩，且嬉笑，与男子接吻，状甚狎。段见之，疑或有奸情也。回署，即遣役拘男妇至，诘之，始知其实为夫妇也。段大嘉许，称为梁孟复见，饬吏取钱二十千赏之，俾善营生业，别赏妇以绸布数端，为妇人敬夫者劝。夫妇皆叩谢而出。

养手指爪光绪间，有女子杨贞媛者，喜养爪，蓄之十余稔，爪长二尺余，复折至数寸。自记其养爪之法凡四：一，指宜常屈，勿使伸，护以银甲，其甲必长於爪一寸，岁易之。一，盥漱时，以巾揩渍胰子沫，频拭之，则明透如通犀。一，夏日宜卸甲，免指肉腐败。冬日藏甲於油中，使不失温和，免风拆。卸甲时宜伸，护甲时宜屈，盥时宜伸，浴时卧时皆宜屈。一，爪不可为挖耳及搔痒之用，偶有损，见甲边露白痕，亟翦之，勿稍惜。若气候燥烈，甲边卷曲，宜置温汤中。其效应亦四：一，蓄爪可弭强暴之气，盖以护惜指爪为重，不复有燥烈之性矣。一，占候可以预知。天将雨，爪纹间黄白；天将晴，爪色尽白；天热，则护甲内有气水；天冷，则护甲之根肤色燥白。一，蓄爪可以验病。将病，则爪色渐枯；既病，则爪根洁白，无血色；病将愈，爪根现粉红色；健康时，则爪色莹润；病後，则爪根现出一节，大病节显，小病节微。一，可以占祸福。偶或断折，即有祸徵。某年，贞媛之无名指爪折，而幼子逝。又一日，中指爪折，而遇盗。似此中亦有蓍蔡之意也。

章氏子孙足指有歧浙中章姓，有特别之标识，盖其家先代有节妇，小足而趾有歧，於是子孙之足莫不有六指，惟其女之出嫁者，则仅传其子而止，至於孙即如常矣。

徐三痶脚饿死徐三痶脚，农家子也。传者不详为何县人。童时有痘疔生足底，遂不良於行。俗谓企踵行曰痶，而其人於兄弟行居三，故里人呼之曰徐三痶脚。痶脚不识字，然自幼恶释氏，有僧至门，必持椎逐之，遇於途，则詈曰：「懒奴，懒奴。」

时世祖初定鼎，民犹未亲附，痶脚闻四方有起义兵者，乃谓其父曰：「我家何不起义？」父曰：「痴儿子，我乡农也，何义之起！」於是疾走村学究所，求书「忠义」二字，学究书与之。归，即裂白布一幅，依学究所书点画，大书二字於布，揭竿，标之门前。父大惊，取布裂之，唾其面曰：「我一家为尔死矣。」痶脚愤懑不能语，入其室，引被自覆而卧。呼之不起，与之食，覆诸被中。积五日，母往探之，僵矣。询其父曰：「痴子胡以死？」发其被，五日所饷之饭粒皆在。

陈清恪左足赤痣陈清恪公诜左足下有赤痣，每自诩为贵徵。查夫人侍婢黄氏尝为濯足，手捧足而视其痣，陈笑曰：「我所以官极品者，此痣之相也。」婢亦笑曰：「公欺我。公足仅一痣，已贵为公卿，何以我两足心均有赤痣而为婢？」陈惊，使跣而视之，信，遂纳为簉室，即黄夫人也。生二子，长文勤公世倌官宰相，次誾斋名世侃，官翰林。

厉樊榭曳步缓行钱塘厉樊榭徵君鹗，意制拙率，不修威仪。尝曳步缓行，仰天摇首，虽在衢巷，时见吟咏意。市人望见，辄呼曰：「诗魔来矣。」

孙氏子四足宣统辛亥三月，奉贤孙某妻孕年余而产一男，头有二角，面若虎，四足，足三指，爪尖利，能行，能攫物以食。不乳不啼，月余而饿毙。

妇女本多天足光绪戊戌，沪上有天足会之设，盖以劝导妇女使不缠足也。然天足亦固有之，第不能见诸富贵之家耳。顺天所属大兴宛平之土着，除旗人向为天足外，小家妇女亦皆不缠。直隶之卢龙、丰润、易州、承德、宣化，其满、蒙妇女为天足。奉、吉、黑三省以汉、满、蒙杂居，天足甚多。山东则德州、益都有满、蒙二族之天足。河南之开封、山西之太原亦如之。江苏则大江南北皆有之，所业为耕桑渔樵畜牧及杂役。江宁并有满洲之天足。丹徒并有蒙古之天足。江浦、六合、丹阳、上海、松江、青浦、奉贤、金山、太仓、嘉定、宝山、长洲、元和、吴县、常熟、崑山、吴江、武进、无锡、江阴、靖江、通州、淮安、江都、仪徵、兴化、泰州、高邮、宝应亦皆多天足。安徽则合肥、庐江、巢县、无为、芜湖、天长多天足，以耕樵渔牧为业。江西之莲花厅、赣县、雩都、信丰、兴国、会昌、安远、长宁、龙南、定南、虔南、南康、上犹、崇义、宁都亦多天足，皆力田。福建各县多天足。江西、福建且有肩挑贸易以食男子者，而男子则事携抱主炊汲焉。浙江则浙西时有所见，仁和、钱塘之满、蒙二族为天足，海宁、嘉兴、嘉善、海盐、平湖、乌程、归安、安吉、孝丰亦间有之。湖北则襄阳有天足，业农。江陵则有满、蒙二族之天足。湖南之浏阳、宝庆、祁阳、东安、道州、宁远、永明、江华、郴川、汝城、嘉禾、常德、沅陵、辰谿、漵浦、芷江、黔阳、麻阳、永顺、靖州、会同、凤凰多天足，业耕樵。陕西则西安有满、蒙二族之天足。甘肃则回族与宁夏武成、庄浪之满、蒙二族有天足。新疆天足颇多。四川则成都之满洲、蒙古二族与冕宁、邛崃、大邑、西充南部有之。广东、广西各县多天足，所业为耕樵渔牧及舁舆。贵州则苗女外，亦间有天足。蒙古、西藏、青海则皆天足也。自天足会设立後，而中流社会以上之女不缠者益多，且有已缠而放者矣。

广州赤脚粤省妇女多天足，而潮州则以小足为贵，凡纳妾，惟缠足者入门即称姨，否则以赤脚呼之，必待生子娶妇，始得着袜拖屐，至大妇死而後着履，若无所出，则终身跣足而已。

粤女日必濯足一二次，洁白无垢。或谓濯时以粉擦其足跟，腻而且滑，则传闻之讹也。

粤东谓船娘曰蛋家婆，其年少而有姿者则谓之蛋家妹，以艇为家，不登岸，不操他业，即不入民籍之蛋户也。间亦有操神女生涯者。顾无不赤足，冬时亦然，而下着茛绸褌两层，上则披絮袄也。

广潮妾足广州男子多置妾，小康之家辄有姬侍七八人，皆天足也。大妇辄纤趾。潮州俗异是，大妇之天足者十常得九，妾则无不纤足也。

妇女缠足各省妇女，除满、蒙、回、藏及苗类外，向以缠足为文明各国所诟病，而人民懵懵焉不以为耻。推厥原因，实由富贵贫贱阶级之见深入人心，缙绅之家转斥原野农妇之天足者谓犹未进化。人怀此见，遂成风会，不特不平等之已极，亦大有害於国民之生理与生计也。

缠足者以矫揉造作为能事，所传有七字诀：曰瘦、曰小，曰尖，曰弯，曰香，曰软，曰正。然惟江苏之扬州稍能近是，自余各省则适相反，肥大团直臭硬歪，虽益阳女子以小足着称於湘，而亦不免。

粤女缠足粤女之缠足，在未倡天足以前，富贵人家则必缠之以表示其为巨室。而足之形式，贵短圆而不贵尖瘦，大约直径二三寸者，横径亦如之。相传粤中最上之纤足，能立於小碟内，故缠足者需人而行，苟无人扶掖，虽一步亦不能行也。

好色不好弓足袁子才好色，而不好弓足。杭州赵钧台买妾苏州，有李姓女，貌绝佳，而嫌其足未裹。媒谓女能诗，赵即戏以弓鞋为题，面试之。女即书云：「三寸弓鞋自古无，观音大士赤双趺。不知裹足从何起，起自人间贱丈夫。」赵大惭。袁闻之曰：「此君非真好色也，亦可为小人之下达者矣。」贻书责之曰：「眉目发肤，先天也。足，後天也。」又云：「女贵娉婷，其所以娉婷者，为其领如蝤蛴，腰如约素耳，非谓其站立不稳也。倘弓足三寸而缩颈麤腰，可能望其凌波微步珊珊来迟否？」赵得书，无以答。说者曰：「湖楼诸弟子亦有肤圆致致者，袁欲作蹇修，而人颇以此为嫌，故不禁慨乎其言之也。」

姚美人足嘉、道间，临平姚氏有一妇，生前姣丽无双，且双足纤小，每制履，倦则以鍼线插髻上，帮帛垂耳後，才如一叶，人不见也。以故不良於行，行必以婢媪扶掖之。姚美人之名，闻於乡里。临平有地曰美人埭，以此妇名也。其子妇悍甚，恒与其姑立而谇语，妇懦，不能与争，郁郁久之，竟雉经死。妇工翰墨，临死自书一纸，详述其子妇勃谿之状，置怀中。其子搜得，燔之。其子妇曰：「凡缢死者下有遗魄，不掘出且为祟。」乃掘地深数尺，果得如炭者一段，亦燔之。

小脚会直隶宣化有小脚会，岁必五月十三日举行於城隍庙。庙前长街数里，两旁民居稠密，先会数日，其戚友之靓妆炫服而至者，络绎不绝。届期，庙中演剧酬神，百戏竞集，游人杂遝，与士女之进香者肩相摩，踵相接也。妇女不往游及既游而归者，大率列坐门前，多或十余人，少亦五六人，日必易着新鞵，其富厚者日凡四五易，游人指视，赞其纤小，则以为荣。是日，乃俗所谓汉寿亭侯关羽之诞日，会本在汉寿祠。侯故有甲，是日出而晾之，故名晾甲。某年，庙欲圮，庙祝鸠工庀材，葺而新之，未落成而诞日届，乃借城隍庙以举斯会，而城隍庙祝艳其利，百计笼络。至明年，复为斯会，纷纷者已不复为故步之循矣。然晾甲之名犹在人口，久之，遂误而为此。或作四断句记其事云：「榴花红映鬓边钗，午日才过节更佳。晓起妆楼梳洗罢，开箱先检凤头鞋。」「绿阴如幄覆茅檐，团坐门前笑语添。惹得游人偷眼看，裙边一样露纤纤。」「花底谁家昼掩门，早携女伴去前村。最怜一路香尘细，行过莲钩尽有痕。」「神祠游罢兴偏饶，归路斜阳满柳条。为语邻家诸姊妹，耍青时节再相邀。」 「 六月初六日有耍青会。」

陕女三足陕西女子咸缠足家居，足小，须扶杖而行，故陕人称女子有三足，言其行路无时可离木杖也。河南、甘肃、山西及广东之缠足者亦类是。







着述类 性理类 经术类