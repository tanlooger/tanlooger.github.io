---
---
---
title: 称谓类
---



满蒙二族呼汉族为蛮子

康熙丙辰，武定李文襄公之芳任浙闽总督，有德政，闽人感之，呼为蛮子佛。盖其时靖南王耿精忠叛，康亲王率师南征，满、蒙兵士四出，满、蒙二族本呼汉族为蛮子，闽人或袭满、蒙之口吻而称之也。

汉族呼满蒙二族为鞑子汉族对於满、蒙二族辄呼之为鞑子。盖元代汉族所以呼蒙族者，至本朝而更扩其范围矣。鞑靼，本靺輵之别部，唐末始见其名，後乃为蒙古之称。元亡，其宗族走漠北，去国号，称鞑靼，其可汗本雅失里，为明及亚剌所攻，势大衰。达延汗以後复起，屡扰明边。及本朝兴，诸部相继降附。又为地名，则以中古时，鞑靼族侵入中亚细亚，故名。近世学者分为支那鞑靼、 「 即东土耳其斯坦。」 独立鞑靼 「 即土耳其斯坦。」 二部。或更用广义，自满洲、蒙古至欧洲之顿河、尼瓦河间，概与以此称。以是之故，汉族之对於旗人，除确知其为汉军不复称以鞑子外，其他则不问其为满洲，为蒙古，辄以鞑 「 鞑一作达。」 子呼之。且以下流社会之人，但知有满洲，而不知有蒙古耳。

汉满蒙三族呼回族为回子回回，古国名，宋时据有中亚，为元太祖所灭，即花剌子模朝也。然其种人於陈、隋间已入我国，金、元以後，蔓延滋甚。所至，辄相亲，笃守其世传之天方教，陕、甘、新疆最多。居甘肃撒拉尔等处者，曰回户，设土司辖之。其散居各省者，则列於民户，无所区别。然汉、满、蒙三族之人对於回族，固皆称之曰回子也。

满洲之称谓满语以天子为憨，即古称克汗，憨、汗音相近。贝勒为王，昂邦为臣，哈番为官，马德为祖。译以汉音，文义无他异。院子为花，花、鰕同音，为禁衞之称，当即院子近身奉侍之义也。

新疆蒙古家属之称谓新疆蒙古不讲宗法，曾祖以上无称，祖父曰阿布苦，祖母曰阿布苦哀吉，父曰阿博，母曰哀吉，伯父曰阿博喀阿卜，叔父曰阿博喀阿噶，兄曰阿哈，嫂曰毕里肯，姊曰阿格启，弟曰底吕，弟妇曰底摆哩，子曰库本，媳日摆哩，女曰扣肯，孙曰阿奇库本。

缠回之称谓新疆缠回之家族称谓，有名无姓氏，父曰达旦手，母曰阿浪子，祖父、祖母则曰穹达旦子、穹阿浪子。穹者，大也。犹言大父、大母也。兄曰阿干子，弟曰伏干子，夫曰伊引子，妻曰和通。其伯叔舅姊皆以呼兄者呼之，甥壻妹侄皆以呼弟者呼之，余则无尊卑长幼，概呼以名而已。

仲家苗之称童男童女卡尤仲家在贵阳、都匀、镇宁、普安，随处皆有，妇人多美好，谓处女曰囊，男未娶者曰罗汉。僚伶侗之称谓诸蛮有僚， 伶， 侗， 瑶， 僮， 俍数种。 僚人， 俗称山僚， 推其魁曰郎火， 犹汉语夥伴也。 伶， 侗称食曰饘 於， 或曰哽餲， 衣曰登革， 谓父曰扶， 自称曰留， 男谓女曰有助， 女谓男曰友友， 男女相属意曰眉心眉意。 然所作歌词文字， 则与汉族无异。

皇帝称臣冬至郊天，例有表文，焚表时，有汉大学士一人侍帝侧。皇帝称总理山河臣某，汉大学士称协理山河臣某。

皇帝老爷高宗南巡江浙，耆老妇女道左瞻仰，有称皇帝老爷者，前驱衞士将执而治之。高宗亦惊讶，询之江督尹文端公继善。尹奏南方愚民，不明大体，往往呼天为天老爷，天神地只，无不得老爷之称者。高宗大笑，扈从诸臣遂不复言。

阿哥诸皇子皆称阿哥，以行列之大二三四等数目冠之於上。皇帝与人言及，亦称之为阿哥，且有见之於谕旨者。

奴才满洲大臣奏事，同有称臣或奴才者。乾隆戊子下谕：「嗣後颁行公事摺奏称臣，请安谢恩寻常摺奏仍称奴才。」所以存满洲旧俗也。乃久之，满臣奏摺无论公事私事，俱称奴才，以为媚矣。

当未入关以前，满洲曾贡献於高丽，其表文，自称後金国奴才。可见奴才二字之来历，实为对於上国所通用，其後逐相沿成习耳。

然不独满洲也，蒙古、汉军亦同此称，惟与汉人会衔之章奏，则一律称臣。

汉人之为提督总兵者，称奴才，虽与督抚会衔，而称奴才如故，不能与督抚一律称臣也。

王公府邸之属员奴仆，对於其主，亦自称奴才。

笔帖黑答满语称翰林院为笔帖黑衙门，称侍读学士为笔帖黑答，翰林院之长也。

文官上下之称谓属僚对於上官之称谓，称人与自称，京外不同。对於管理各部院之亲郡王，称之为王爷。对於部院之尚书、侍郎，则称之为大人，而冠以姓，以尚、侍不止一人也。其自称，则不论郎中、员外、主事，均称司官，亦有称章京者。 「 章京初为将军之满洲称谓，世祖入关时盛京将军自称章京是也。继而转为委员之满洲称谓，如军机处，总理各国事务衙门之属员皆称章京是也。」 虽京堂道府为章京，亦自称章京。尚、侍对於司官、章京之无戚友私谊者，则曰某老爷，某，姓也。此就京曹官言之也。若在外官，则藩、臬、学各司对於督抚，自称本司或司里，巡、守、河、粮、盐、警各道对於督抚自称职道，候补者亦如之。知府自称卑府，直州，散州之知州以及同、通、教佐，下至从九未入，则皆自称卑职，无区别矣，现任、候补，皆从同。

先生大人老先生明时，京官自阁臣以至大少九卿皆称老先生，门生称座主，亦如之，盖称谓之最尊者也。外省，则佥、宪以上悉以此称巡抚。若称按部使者，则止曰先生大人而已。康熙时，京官犹沿明旧称，如内阁部堂，彼此曰老先生，翰、詹亦然。给事曰掌科，御史曰道长，吏部曰印君，曰长官。至同治初，所谓掌科、道长、长官者，绝无如此称谓。惟印君，则六部掌印者皆然，不独吏部也。而老先生三字，则贵贱上下，满朝无一人称之矣。

大人大人之称，始於雍正初，然惟督抚有之，康熙末，则施之於钦差大臣矣。嘉、道以降，京官四品以上，外官司道以上，无不称大人。翰林开坊，六品亦大人。编、检得差，七品亦大人。至光绪末，则未得差之编、检及庶吉士，并郎中、员外郎、主事、内阁中书，皆称大人矣。外官加三品衔或道衔者，无不大人。久之，而知府、直隶州同知亦大人矣。

张叔未称人奴为大人嘉兴张叔未名廷济，精赏鉴，工篆隶，求书者踵相接。润例甚苛，扇、对每件须银若干，如署款欲称大人者，必加银若干。有友某，偶持对联乞书，未加署款之润，张遂不署大人。一日，张诣友，忽见友之仆侍侧，手持一扇，甚精雅。友故问曰：「汝此扇，是何人为汝书？」仆云：「是求张老爷书者。」友掣观之，谓张曰：「汝亦太自亵矣，何至贪润银，乃称奴辈为大人？」张骇视之，果有某某仁兄大人等字，始知为友所算也。

老师先生弟子之於师，凡受知者称老师，受业者称先生，非若笔札之必称夫子也。若後进之於先进，非父执，非平行，而不易加以称谓者，亦曰先生，或加以其人之字，曰某某先生。

普通侪辈相呼，彼此亦各有以先生相称者。

商业中，奴婢之於主人，称先生。

光绪中，上海高等妓女，世俗所称之书寓长三是也，亦称先生而不称小姐。

曾文正称刘瑲林为瑲林先生咸豊辛酉春，曾忠襄公国荃围攻安庆，粤寇陈玉成部下刘瑲林方据集贤关，为城中犄角，曾文正致书忠襄有云：「勿使瑲翁逸去。」又称之曰「瑲林先生」。继闻鲍超攻破其垒，杀之，则大喜。文正素持正，不轻假人以辞，於玉成则直斥曰狗，於瑲林则尊之曰瑲翁，曰先生。瑲林殆亦当时粤寇之健者也。

大老爷老爷明时缙绅，惟九卿称老爷，词林称老爷，外任司道以上称老爷，余止称爷，称老爹而已。乾隆时，内而九卿，外而司道以上，俱称大老爷。自知府至知县，亦称大老爷。咸、同以降，至光、宣间，知府无加衔者，以至知县，皆称大老爷。佐贰六品以上，即大老爷，举贡生监无不老爷，甚至市侩捐六品衔，亦大老爷矣。

老爷之称，又最为普通，凡文武官吏之家中奴婢无不称其主曰老爷，中堂且然，不若门外之人之须一一分别也。又俗以举、贡为有授官之基础，故亦得受此称。光绪末，老爷更多，偏僻之地，乡人且称生监为老爷，即非生监，两家居平日着长衣者，亦皆称之为老爷矣。

太爷太老爷太爷之称，次於大老爷及老爷，以称外官之佐杂，县丞以下是也。函牍中有称之为大老爷者，则略尊矣。而乾隆时之举人、贡生，亦称太爷。

老大人老太爷自身有官职，其封翁，大者称老大人，小者称老太爷。

爷北人侪辈相呼辄曰爷，以其姓氏加於上，曰赵爷，曰钱爷；以其行列加於上，曰大爷，曰二爷。光绪朝；都人每称恭忠亲王为六爷，醇贤亲王为七爷。

少爷孙少爷少爷、孙少爷者，官之子孙也。自身为大人，子可称少大人，孙可称孙少大人。自身为大老爷，子可称少老爷，孙可称孙少老爷。若自身为太爷，则子孙亦仅称少爷、孙少爷而已。晚近以来，富室固沿是称，即稍有体面者亦然。

某官凡年未及冠之男子，尊长及奴仆，或以其行列别之，曰大官、二官；或以其咳名 「 即乳名，亦即小名。」 冠之，曰某官。此亦可见社会之热心仕宦也。十龄以外，辄改称少爷。

相公咸丰以前，奴仆之於未仕者，如监生、诸生，皆称以相公。以其姓或名或号或行列冠於上，曰某某相公。

大帅老帅大帅之称，初惟施之於大将军或经略也，後且及於督抚。咸、同军兴，卿贰总军务者，亦悉有此称。光绪以来，督抚非军务省分，亦称大帅，其年老资深者或称为老帅，久之而实缺提督亦受此称矣。

总爷副爷将爷都爷爷大人、大老爷之称谓，武官亦有之。就绿营而论，提督、总兵、副将、参将皆称大人，游击、都司皆称大老爷，守备初称总爷，後亦称大老爷矣，千总、把总则皆称副爷。

平民於兵士称之曰将爷，祝其由兵而将也。在国初，则称都爷爷。

标下沐恩武官对於受辖之官称之为大帅大人，其自称则曰标下。标者，军标、督标、抚标、提标、镇标，言在其标下供职也。又有称沐恩者，谓劾力军中，官职之迁擢皆受恩於上官也。

晚生侍生京官有晚生、侍生之称，军机处、内阁、翰林院、都察院、吏部、礼部皆有之。大抵用之於同署科分或到署年分月分在前之人，间有用之於外官者，则督抚也。

范忠贞耿精忠互称眷生晚生范文肃公文程，耿精忠至戚也。先是，耿之祖归顺辽左，受封为王，实文肃力也。时文肃官内院，方枋国，与耿交谊最厚，誓为婚姻，至袭王，已第三辈矣。而忠贞公承谟为文肃之子，耿之妹又嫁忠贞之侄，姻娅中於辈行为长。凡书函往来，耿称晚生，范称眷生，无相间也。忠贞在浙久，念耿辈虽卑而爵已尊，同列封疆，受其晚生之称似太过，因逊谢再四，自後耿称侍生，范称弟，亦无间也。

旧例，各省督抚移文，与平西、定南、靖南三王俱平行，衔封表面，仅书某官姓，公文递至某王军前开拆，来文亦如之。一日，耿公文至浙，传鼓投进，衔封已变常式，表面大书年月黑签，某日旁写右照会浙江巡抚，背有靖南王封四大字。忠贞愕然，及启私函，则耿仍称晚生，札云：「新奉则例，王移文至督抚，俱改照会，故於私函仍用晚生帖。」忠贞怫然，答柬仍改书眷生，两晚生帖竟不璧还，函外仅写王爷，书面授来使，而不用印信函封，以後来往悉然，嫌隙始於此矣。

吴陈炎自称眷同学康熙中，仁和吴陈炎宝崖以国子生供奉内廷，凡与京官往来名刺，书眷同学某，而无弟与晚之称谓，都人乃呼为吴同学。老查少查查初白编修，先以泽州相国荐起，命直南书房。明年，始赐出身，由庶常授编修。其族子昇，方以宫坊久侍直，宫监无以别之，乃呼初白为老查，声山为少查。

称谓避庄有恭嫌名属吏上大宪书，向用「恭惟大人」四字。乾隆朝，庄滋圃相国有恭总督南河，僚属具禀，改为「仰维」，或作「辰维」，避恭字也。

称谓避左文襄嫌名定例称大学士曰中堂，左文襄公宗棠自陕甘总督入相，两省官吏避宗棠二字之嫌名，皆称伯相，比晋封二等侯，又称为侯相。

书札封面称家大人严君有京官某者，凡致信於同姓者，辄书曰家老爷、家少爷。有某某者，官某道，某不辨，而书曰家大人。又一日，致信与姓严者，书之曰严君。严阅之，走谢曰：「尊称实不敢当。」

召见时称兄曰家兄粤寇之役，军事繁兴，各路将帅战功卓着，保案大开，於是幕府中人多膺荐剡，而依草附木者不可胜数。湖北王某，有兄统兵屡立奇勳，某亦以随营参赞功，历保至道员，加花翎二品顶戴，赏巴图鲁勇号，时某年仅二十余也。光绪初年，复以某督明保，送部引见，孝贞、孝钦两后垂帘，孝贞间曰：「观尔履历，以随营功保至道员，尔究随何人立功得保此职？」王年幼，又在军久，不知仪注，率尔对曰：「家兄营中所保。」孝贞闻之一笑，遂不复问。某既退，两后谓军机大臣曰：「此人年轻有功，似尚聪明能办事，惟少阅历，恐未能任地方官，可不必记名，姑照例发往，俟其历练数年，可用也。」寻分发江西。

董文恭令人称老表兄董文恭公诰以詹事府右中允於乾隆己丑丁外艰回籍，每舆出，小儿譁曰：「董诰来矣。」一日，有所闻，呼而告之曰：「我之姓名，惟我父母君师得呼之，哉与尔辈有戚谊，此後相见，呼老表兄可也。」

自称弟为令弟海盐陈子庄广文为金华教官时，有诸生数人请见，自称其弟为令弟，同座均目笑之，其人亦自忸怩。陈解之曰：「古人自称其弟，本有令字，诸君特未留意耳。」众咸求教，陈因诵谢灵运《酬从弟惠连》诗云：「末路值令弟，开颜披心胸。」杜少陵《送弟韶》诗云：「令弟尚为苍水使，名家莫出杜陵人。」是称己之弟为令者，亦犹行古之道也。言罢，众俱粲然。

圣祖禁称社弟盟弟明季时，文杜行，往来投刺者无不称社弟。国初，盟会盛行，凡投刺无不称盟弟。甚而豪胥市狙能翕张为气势者，搢绅蹑屐问讯，亦无不以盟弟自附。康熙初，朝廷以法律驭下，严行禁革，遂不称同盟而称同学矣。

粤人以契弟二字骂人契弟之称，初惟师之於弟有之，言其衣钵相传，两两相契也。继而避嫌不用，则以闽、粤之好男风者，每以此二字称其所欢耳。粤中骂人辄曰契弟，其音略同开怠，盖以龙阳譬之也。

丘丈勇爷俗称妇翁曰岳丈，妇之兄弟曰舅爷。而富贵人家得宠之妾亦有许其家属往来者。或曰是宜去岳字之出而称妾父为丘丈，以勇字形似舅字而称妾之兄弟曰勇爷。

太后之称谓光绪朝，宫廷自皇帝以次及於宫眷，均呼孝钦后以男称，有时亦呼老祖宗，又或称之为老佛爷，德宗则称之曰亲爸爸。

至老佛爷之称，则以孝钦时作观音大士妆，以李莲英为善财童子，莲英之姊为龙女，用西法照一大像悬於寝殿，於是宫人均呼孝钦为老佛爷。

皇室皇族之女称谓本朝公主有二称，皇后所生曰固伦公主，妃嫔所生曰和硕公主。亲王之女称郡主，郡王及贝子、贝勒、辅国公之女称县主。然除公主外，虽有郡主、县主资格，如未奉有正式封号者，皆统称格格。大抵称格格者，以次女以下之处子为多。若其长女，未得正式之封号者亦罕。驸马都尉称额驸，亦因所尚主，加固伦、和硕等字。若宗室， 「 俗称黄带子。」 若觉罗， 「 俗称红带子。」 若闲散八旗，若内府三旗，凡对於未嫁之幼女，皆称妞妞。

福晋本朝初入关时，一切称谓悉随汉族之音，例如福晋二字，即夫人二字之音。盖初用满文，而後从满文改译汉文，至有福晋二字也。

蒙古室号《北史》，蠕蠕 「 即突厥。」 号其正室曰可贺敦，《辽史》呼皇后为忒里蹇。国朝之外藩蒙古，其汗之正室曰哈屯可贺敦。

太太命妇称太太，其夫自一品以至未入流皆然，无所别也。久之，则富人亦称之。又久之，则凡为人妇之可以家居坐食者，亦无不称之矣。

老太太妇之姑称老太太，以别於己之称太太也。进而上之，祖姑称祖老太太。

少太太妇有翁姑者，称少奶奶，固已。然以其夫之显贵而欲表示其尊，则称少太太。若此者，其姑则称太太，其子妇则称少奶奶。

奶奶妇人之称奶奶，南北均有之，而作用不同。南方之称奶奶者，其初大率为中流社会不敢自比於宦族而称太太，因以奶奶替之。北方不然，自王公以至士庶，妇年少壮而成上有翁姑者，均称奶奶，惟以行列冠於上，曰大奶奶，二奶奶。

少奶奶富贵家之子妇，翁姑及奴婢皆称之曰少奶奶。或以其夫之行列别之，或以其夫之乳名冠之，曰某少奶奶。

孙少奶奶孙少奶奶者，以妇之夫有祖父母在堂，而姑犹称少奶扔，遂得此称。姨太太姨奶奶富室贵家之妾称姨太太。粤人类多姬侍，辄称之以大姨太太、二姨太太，或仅一太字。其有为大妇所抑而不得此称，或年龄太稚者，均曰姨奶奶。下焉者，则但以本人之姓或名冠於姑娘二字之上，曰某姑娘。

凡姨太大、姨奶奶之称，大率为已有子女或崇尚体面者而设。老姨太太老姨奶奶尊长之妾，无论有无子女，均可称老姨太太，或老姨奶奶，亦不问其卑幼之有无姬侍也。

姨少太太姨少奶奶卑幼之妾，称姨少太太或姨少奶奶者，以其家尊长之妾，称姨太太或姨奶奶故也。

小姐姑娘姐，姐儿也，轻之之辞也。而富贵家之女乃有此称，且又从而小之，曰小姐。巨室闺秀反以此称为荣，大奇。

北方有称姑娘者，旗人尤多，揣其意义，实较小姐为尊也。然南方之妓女亦称小姐，北方之妓女亦称姑娘。既嫁，则称姑太太，或姑奶奶。

太小姐富贵家有在室处女，不嫁而年迈，其兄弟之女已称小姐，而己之行辈已较高，遂得此称。然不能改称老小姐，盖於此而称老，一若有讥其老大不嫁之意也。

姑小姐室女已无父母，两家长为其兄弟，虽已字人尚未于归，且年龄在三十以下者，辄称之曰姑小姐，不必称太小姐也。

孙小姐孙小姐者，本人之父尚在室姊妹称小姐，奴婢对之，则称之曰孙小姐，以示别也。