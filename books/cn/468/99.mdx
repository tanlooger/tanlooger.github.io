---
---
---
title: 谏诤类
---



石廷柱谏逮讯大臣太宗尝与大臣论边事，谓当以吕尚为法。忠勇公石廷柱对曰：「吕尚能专制阃外生杀，故所向有功，今大臣若有过，即下所司逮讯，虽佐领以下，亦当与之比肩对簿，其何以堪！」或以其言过戆，请议处，上特宥之。

阿什坦谏止译杂书满洲完颜给谏阿什坦，通经学，笃於践履。顺治初，翻译《大学》、《中庸》、《孝经》诸书，刊行之，以教旗人，皆出其手，时稗官小说盛行，满人多翻译，给谏上言学者宜以圣贤为期，经史为导，此外无益杂书当屏绝；又请严旗人男女之别，定部院九品之制，俱报可。

冯铨谏废后世祖之后，为科尔泌部亲王吴克善女，顺治辛卯册立，十月初八日幽废之。

初，睿亲王多尔衮祖世祖如子，为之定婚，世祖渐长，耻王所为，托言谋叛，削其封，且迁怒於吴女，请其为王之戚，不欲纳。寻以吴既送女至，姑妠之，然终不悦也。谪冷宫者凡三载，旋指为失德，宣诏废之。大学士冯铨乃争之曰：「前代如汉光武帝、宋仁宗、明宣宗，皆称贤主，俱以废后一节，终为盛德之累。望皇上深思详虑，慎重举动，万世瞻仰，将在今日。」疏上，严饬。於是礼部仪制司员外郎孔允樾等复争之曰：「臣考往古，如汉之马后，康之长孙后，敦仆俭素，皆能养和平之福。至於吕后、武后，非不聪明颖利，然倾危社稷，终作乱阶。今皇后不以才能表着，自是天姿笃厚，亦何害为中宫，而乃议变易邪？」继之者御史宗敦一等十四人，奏入，皆不听。亲王济尔哈朗等附之，废后之议遂决。世祖旋悔之，越五年，仍令皇后位号册宝等悉如旧。言官劾冯铨睿亲王多尔衮摄政，凡言官劾大学士冯铨者，多降革。壬辰十一月，范文肃公汇原疏进呈，世祖览毕，问曰：「诸臣所劾诚当，何为以此罢？」范对曰：「诸臣疏劾大臣，无非为君为国，皇上当思所以爱惜之。」遂命俱原官起用。

周曾发谏止造乾清宫顺治癸巳，恒雨为灾。给事中周曾发请停造乾清宫，以钱粮赈济军民。诏从其请。

郑献亲王遗言劝统一四海和硕郑献亲王为太祖弟之子，世祖嗣位，与睿亲王多尔衮同辅政，功亦相埒。扈驾入关，封信义辅政叔王。顺治乙未，上疏推述太祖、太宗遗烈，以为平治天下，在信诏令，顺人心，前方降诏恤满洲官兵疾苦，已复令修乾清宫，诏令不信，何以服人；又请设起居注官，垂信万世。世祖善之，夏，薨於位，遗言劝上以统一四海为念。上哀恸，诏图像宫中。

魏文毅借史事进谏柏乡魏文毅公裔介寿侍直中和殿，泛论史鉴。世祖偶称唐太宗英主，文毅曰：「晚年无魏徵苦谏，遂穷兵高丽，贻後悔矣。」世祖颔之。

杨雍建谏阻游畋海宁杨少司马雍建初入兵垣时，驾数巡幸南海子，首上书请养圣躬，慎出入，毋勤於原兽。世祖震怒，谓国家以武定祸乱，顺时于田，示不忘战，乃宣杨跪范庭，面数其罪，令免冠谢。杨对曰：「臣惟知忠爱皇上，无他罪。」上益怒，色变，往返数数，过其前，谯让不已。诸臣侍直者咸股栗，杨神色不动。上乃曰：「而讵不闻善则归君、过则归己乎？奈何翘翘然沽直声，将谓朕盘於游畋，欲方何代主？」於是杨始一顿首曰：「此则臣罪。」时世祖固已心重之，後凡有章奏，无不霁颜听纳矣。

索尼述顾命索尼最老成忠鲠，太宗不豫，以世祖托之。世祖逸游，索尼强谏，世祖或不堪其怒，索尼伏地引颈，称述顾命，至於涕泣。世祖往往泣下，掷刀回跸而止。知其忠直，复以圣祖托之，盖两朝顾命之臣也。

熊一潇疏请停改授并关卡康熙初，投诚武职，许自请改文职，以参议、佥事、同知、通判等官用。南昌熊一潇时官台谏，心非之，乃疏言：「巡道寄方伯连帅之任，同知、通判分兵刑钱榖之司，此等不文不武之辈，一经改授，罔知爱惜功名，觊觎营私，情未可定。请停改授之例。」从之。又其时榷关林立，部曹奉使监税，亦无定员，熊奏：「关税原有定例，一时筹记策之人，自可胜任，今员数繁多，恐新员差出、旧员未归之时，将有一司无一官者，且一城数关，亦应酌并。至京师左右两翼，较在外各关钱粮更少，今满、汉兼差，亦可裁汰一员，俾综部务。」部议不准行。得旨：「各省相近之关，应否一处兼管，由督抚察奏，两翼税差着再议。」寻议，两翼应裁汉缺，江宁西新关并入龙江关，芜湖工关并入户关，广东遇仙桥浛光厂并入太平关，俱如一潇所议。杨雍建封还红本康熙甲辰，有星孛於翼轸，抵降娄，占验者以为含誉星。侍郎杨雍建时官给事中，独疏请修省。圣祖优诏答之，遂赦天下。宣赦後，红本下，二狱囚当决，杨封还红本。有旨，三法司再议，二囚乃得不死。

李文勤谏阻营建三藩未变以前，圣祖偶思营建。时相国李文勤公掌邦计，询以有款项可动否，奏云：「户部无可动之项。」事遂止。未几，吴三桂叛，上以帑项空虚为忧。又奏云：「户部存项敷用。」上诘以前语，乃正色对曰：「部帑原备缓急之需，若平日耗於土木，缓急将何以支？」上颔之。

魏文毅建言多裨国是魏文毅官谏垣最久，顺治时，首劾张缙彦为明思宗复仇，後又屡劾大学士刘正宗、成克巩欺罔附会，陈之遴等植党营私，颇为世祖所引重。圣祖御极之始，辅政大臣议加练饷五百万，复力争之，遂止。

文毅在朝，每以单辞片语解纷决策，先後所上凡二百余疏，多裨於国是，以是敢谏之名震天下。

韩文懿对策上疏韩文懿公菼廷试日，吴三桂逆衅已萌，其对策力言三藩当撤，无稍顾忌。祭酒阿理瑚请以故相达海从祀两庑，韩谓海造国书，一艺耳，未合从祀之典。御史郑惟孜请令国子监生回籍应试，韩疏言太学一空，非京师首善之义。张螺浮嘉猷入告海盐张惟赤字螺浮，顺治甲午通籍，丙申、丁酉间入谏垣，直言敢谏。康熙初，有先朝谏臣之褒礼，及官工科给事中，时三藩不靖，军需孔亟，计臣或有履亩加赋之议，张力争以为不可，由是浙赋得循旧额。谏草曰《入告编》，其九世孙菊生副大臣元济为梓行之，见於《涉园丛刻》。谨严剀切，能纠官吏非违，达人民疾苦，绝无晚明台谏诡激嚣凌之习。《恭请皇上亲政》一疏，霜严日烈，出辞乃不溢锱黍。则以圣祖践阼，方在冲龄，权奸柄政，盈廷结舌，张独侃侃言之。至本朝入关之始，满、汉不无歧视，而张乃有「刑部审鞫录供，不宜但凭满官执笔，及人民投充满洲，余地拨给壮丁，不许复圈民地」之奏，真能言人所不敢言者也。

圣祖不禁科道风闻言事黄陂姚抚部缔虞，康熙戊午以礼科给事中主考江西还，奏免江西逋赋二百十余万。初，宪臣艾元徵请禁科道风闻言事，进言者日少。姚抗疏，请圣祖检阅世祖朝言官章奏如何謇谔，令相率以輭熟为风，恐平时无以作其敢言之气，临事必无肯为皇上尽忠者。顷之，圣祖御乾清门，召谕曰：「朕亲政以来，诸臣何尝以言获罪？」对曰：「上即不谴言官，但有此处分条例，诸臣方局蹐畏罪，谁复肯发奸指佞者？」圣祖色霁，因曰：「人臣论事，当择其大者远者，如魏象枢弹程汝璞，亦是风闻，已而鞫问得实，盖本朝原未有风闻之禁也。」将退，诏以所言宣付史馆。寻出抚四川，请罢蜀中采木之役。

蒋伊绘十二图进呈常熟河南学道蒋莘田为文肃父，康熙己未，滇、闽方用兵，征调四出，又广开捐纳事例，时蒋官御史，绘十二图以进，一曰《难民妻女图》，二曰《刑狱图》，三曰《寒窗读书图》，四曰《春耕夏耘图》，五曰《催科图》，六曰《鬻儿图》，七曰《水灾图》，八曰《旱灾图》，九曰《观榜图》，十曰《废书图》，十一曰《暴关图》，十二曰《疲驿图》。复为疏，极言其状。圣祖动容嗟叹，置诸左右。又尝为五疏救荒之策，言切而哀。逾年，驾东巡，道多饥民，圣祖顾近臣曰：「此蒋伊所绘《流民图》也。」及为学道，以经术造士，屏绝干请。居乡好施予，多所全活。

曹末任千之谏封禅巡狩康熙壬癸间，三藩削平，诏以词臣曹末请封禅疏，付廷议。相国张文贞公秉笔，迳请停止。萧山任冏卿千之方官六科，亦上言封禅仅见司马相如书，不足慕效。又云：「巡狩载《虞典》，古诸侯各君其国，天子巡所守以协同议礼制度。今天下一家，巡狩之礼亦不可举。」

徐立斋谏止鬻官国初崑山三徐，名位资均相埒，文学称健庵尚书，而风节操持，当首数立斋相国。立斋官修撰时，世祖常召见，讨论经义，赐鞍马、御膳，恩如家人。上晏驾，哀痛哭泣，羸瘠不胜。康熙庚申，从谒孝陵，犹悲恸不止。捐例初开，但令得官後三年称职，上官保举，否则罢。既又令输银免保举，即听迁转。其初为祭酒时，即请免纳粟入监之例，及是又言国家大体所关，惟贤不肖之辨而已，若捐银得免保举，是金多者与称职同科也，因坚请停止捐例。後事例既罢，而府部寺院笔帖式近三千人，复求开例，出知州县。其以哀察大计被议者，亦复谋官，廷议时争之三日，卒从其言。癸亥大计，一切馈遗无敢及门，其所弹劾亦不避权贵也。

徐立斋谏止简巡按康熙间，圣祖欲差满洲三品以上大臣巡按各省，徐立斋相国独力争不可。上曰：「明时故有御史巡按旧例， 「 是时停止御史巡按未久。」 今何为独不可耶？」立斋曰：「明时虽有巡按，然御史秩卑，虽许其参劾督抚，然巡按果有不职，督抚亦得参劾，相维相制，故无大害。今三品以上大员，与督抚爵秩相等，又有满、汉亲疏之见为之先入，督抚岂敢贸然弹劾？倘有贪婪之人，恣行无忌，则百姓之受害，将靡穷矣！」上勃然作色曰：「然则朕所差者，竟无一端人乎？」立斋顿首曰：「皇上简任时，自必妙极一时之选，然百密中，难保竟无一疏。且人情往往见利忘义，从前昕夕在上前，且未有地方尺寸柄，虽庸才亦能勉敦行检。一旦衔命出使，移气移体，非真有操守者，固不能始终如一。况所差数十人中，岂能人人皆有操守，使有一人，则一省已受害矣。」上默然良久，卒罢其议。是时廷臣皆震慑失次，立斋独侃侃如平时。奇奴有所谏奇奴者，不知其姓名。康熙甲子，圣祖幸塞外，还京，有人衣短後衣，无冠，跪道旁，呼万岁。上止辇问之，则对曰：「有所谏，今条奏时务十二事。」上问：「若何人也？」对曰：「刑部郎中某家奴。」当是时，时局已定，四海承平，上以为狂奴妄言得失，辱朝廷而羞当世之士，非盛世事也。遂执付所司，按冲突仪仗妄行奏诉律，发近边充军，杖而流之关外。奴仰天叹曰：「吾为人奴，虽劳苦，不废书，以今世之务，合吾书之说，所宜言者固多。意台省诸大官，此月不言，必他月也，他月无闻焉；意今年不言，必明年也，明年又无闻焉。吾不复能待，故冒昧言之，而孰意独罪一至於此耶！」未出关，杖疮发，死於路。

魏敏果藉天变言事魏敏果公象枢性骨鲠，敢言事，官刑科左给事中时，因灾变陈言，语侵权贵，会议时，又与诸大臣抗争是非，廷臣仄目。独大学士范文程公心识之，曰：「此我国家任事之臣也。」其後有构之者，辄於众中剖晰之，卒得白，已而收迁至左都御史。适逢地一日连震，上昼夜坐武帐中。魏直入，奏曰：「地，臣道也；臣失职，则地反常。臣不能肃风纪以修职业，请先罪臣以回天变。」上召魏入，魏伏地涕泣，请屏左右，语移时。极言天变若此，乃索额图、明珠二相植党市权，排斥忠良，引用佥壬以祸国家之应。及出，副都御史施维翰迎於後左门，见魏泪流颊未乾也。明日，上以六条宣廷臣集议，大略如魏恉，於是朝士咸知魏造膝所请，用事大臣皆为之股栗。明年，索额图免官；戊辰，明珠为郭琇劾罢。至丙戌春，圣祖始以其面对语谕羣臣。

李文贞直对康熙癸巳，方望溪侍郎苞供奉南书房。一日，圣祖召编修沈宗敬至，命作大小行楷。日晡，内侍至，传谕李文贞公光地曰：「朕初学书，宗敬之父荃实侍，每下笔，即指其病，兼析所由。至於今，每作书，未尝不思荃之勤也。」文贞因奏对曰：「此即成汤改过不吝之心，苟自是而恶直言，则无由自镜矣。」

李文贞疏请甄别归休学使各省黉序，皆隶提学道。康熙癸未，始设学政。越十余年，部议令学使归休者，悉赴城工效力。时李文贞公方家居，曰：「贤否同辜，非所以示激厉也。」密疏清公之臣若而人，请加甄别，藉是多免役者。

张贞生谏阻大臣巡察康熙中，议遣大臣巡察各省，庐陵张学士贞生上书切谏，被诏引见，以所言过戆，下考功议，免官，诏贬二秩。其自为诗云：「圣明岂是诚难格，臣戆还应术未全。」可知其所养矣。後奉特旨，复原官。

韩菼谏诛阿山康熙中，江南布政司张万禄亏库金三十余万，制府阿山上言费由南巡，非侵牟。或谓张於阿为姻家，上震怒，下九卿议。众议阿大辟，宗伯韩文懿公菼正色曰：「果有连，其情私而语则公也，且斯言得上达，所益不细。」忌者增语上闻，韩由是恩眷日替。

阮应商疏论铨曹之弊康熙朝，阮应商官吏科给事中。时吏部选人，或违例压缺，改易文凭，駮选停放，除授不公。给谏上书极论，纚纚数百言，指斥无隐。铨曹多被议者，直声大震，一日，圣祖御门，有所咨访，特指名命对。给谏从容敷奏，众皆属目。嗣是连次御门，辄垂问阮应商在否。嗣以疾告归，遽卒。

龚翔麟劾权贵康熙朝，龚蘅圃侍御翔麟劲直敢言，屡击权贵。劾靖逆侯子张云翮，劾滇黔督部赵良栋，皆拜御书之赐，旌其敢言。其劾熊赐履弟黩货，并纠赐履，圣祖亦韪之。

图尔泰劾满臣权重康熙中，满洲某科给事中图尔泰，与明珠同族，不善其所为。尝劾奏满臣权重，汉六部九卿奉行文书而已，满人謦欬，无敢违者，殊非立政之体。以此忤权臣，谪黑龙江。图素尚理学，於戍所自置周程四先生祠，朝夕礼拜，人笑之，不顾也。

郭琇劾明珠康熙间，山左名臣，自李之芳、董讷而下，实以郭瑞卿为最刚正。瑞卿名琇。当明珠柄政时，行为专恣，朝野多侧目。郭刚直性成，尝於明珠寿日，胪举其劣迹，列入弹章上之。旋复袖所草疏，乘车至明邸，踵门投刺，明以其素倔强，来谒不易，肃冠带迎之。及入，长揖不拜，坐移时，故频频作引袖状。明喜问曰：「御史公近来兴致不浅，岂亦有寿诗见赐乎？」郭曰：「否否。」探袖出视，乃一弹章。明取读未毕，郭忽拍按起曰：「郭琇无礼，劾及故人，应受罚。」连引巨觥狂吸之，疾趋而出，座客大骇愕。未几而廷讯明珠之旨下矣。

笪重光屡有谏诤句容笪侍御重光直声震朝野，屡有谏诤，且尝劾明珠、余国柱，弃官去，不知所终。或称其隐甘肃汉龙山，为道士，年九十余犹在，自称绣发真人。

高层云谏止旗屯康熙时，旗军屯田江淮，所至驿骚，华亭太常少卿高层云奏请停罢。议政王大臣阅其奏，皆大怒，将请旨治罪，上纳其言，立命停止。层云字菰村，工诗，善画山水，澹宁居御座侧之屏风四幅，其所绘也。

任葵尊章数十上康熙中，御史之敢言者，为荆元实、任葵尊二人。葵尊名弘嘉，入台垣，直声大振，章数十上。

娄德纳谲谏圣祖既废理王，揆叙、王鸿绪辈恐其复立，造诸蜚语以闻，上怒，欲置王重典，众莫敢谏。领侍衞内大臣娄德纳年已耄，善解人主意。时上自畅春园还宫，欲明颁诏旨，娄先日燕见曰：「闻护军统领某得暴疾，肉尽消，骨立矣。」某固素以体胖着者。次早，上入宫，则见某佩刀侍神武门，丰伟如故。上结娄，娄笑曰：「可知人言未可信也。体之丰瘠，乃现於外者，尚讹传至此，况暧昧事哉！」上首肯其言，立罢宣诏。朱天保谏废储检讨朱天保字鹤田，满洲人，中康熙癸巳进士，入词林。父朱尔讷，任兵部侍郎。时理密亲王既废，储位久虚，廉亲王允禩觊其位，揆叙、王鸿绪等复左右之，欲阴害理密亲王。天保深忧之，疏言曰：「皇太子虽以疾废，然其失，良由左右非人，习於骄抗。若遣硕儒名臣，如赵申乔等辅导之，潜德日彰，犹可复问安视膳之事。储位重大，未可轻移，徒启藩臣觊觎，则天家骨肉之祸，有不可胜言者。」疏成欲上，以父在，徘徊久之。父察其情，曰：「忠孝未可两全，汝舍孝全忠可也。」趣入告。时圣祖幸汤山，疏上，上欷歔久之。近臣阿灵阿素为允禩党，曰：「朱某之疏，为希异日宠荣耳。」上大怒，置之於法，父荷校死，而理密得以寿终。张廷枢直谏韩城张司寇廷枢自擢九列，即以直谏任事着声。其始长刑部而罢也，以提督九门陶和气势焰方炽，司寇齐世武阿附之，摭其雠人，死刑狱，张持不可，因此谮张。踰年，圣祖烛其奸，诛和气，投世武於荒，乃思张，以司空徵，既至，改司寇。张感上灼知，益以国是自任，而众亦知上信张，凡部事，主断者十之七九；廷议待决者，亦过半焉。

圣祖春秋高，诸王门下人或因缘诡法，有以负债讼淮商及吏民者，命关逮。张正言折将命者，合堂变容，张意色愈坚，事竟罢。诚王属长史以文学信任，朝夕侍上侧，王府孟尚曾毙甘肃平民，事达部，王再三切谕，不得上闻，而张具以实奏，众皆危之，张坦如也。河南州县困於岁徵黄粮，中家以下，鲜不破产鬻子，供挽赁。巡抚杨宗义疏请改折，而仓督及有司阴祖之，户部九卿皆曰毋庸议，圣祖方犹豫。会张自阀乡鞫狱还，使事毕，慷慨陈民艰，退又具疏，圣祖立斥羣议，特改诸州县之远水次者，民困大苏。刘荫枢敢谏韩城刘中丞荫枢，以知县行取，为吏刑户三科给事中，称直言敢谏，前後疏十上。论连捐速陞之弊，又请试捐员、停保举、开言路、核名实，又言藩臬宜入觐奏事，又陈豫秦两省事宜，皆报可。又论楚省摊粮病民，下九卿议，刘陈述公卿间，遂蠲其赋。外转赣南道，署按察使，以争疑狱，失巡抚意，劾罢之。康熙甲申，圣祖南巡，刘迎见於潼关。上曰：「此刘胡子也，何衣民服？」以被劾对。诏复其官。刘广颡丰赜，美须髯，官科垣，屡蒙召见，上故识之。旋擢贵州巡抚。

会额鲁特数扰边，上使尚书富宁安等往征之，已击走矣，领兵大臣尚拟进剿，各省捐饟捐马者皆起。刘上封事曰：「泽旺阿刺蒲坦，小丑也。侵扰哈密，小警也。请无用兵。」又密陈六事，略言：「臣老人也，报皇上之日无几，敢冒死以陈。从来与庸主言，非发露其详不可；与圣主言，则引其端而已悟。皇上，圣主也。臣不敢多言，敢以六事进：重内地勿勤远略；谨喜怒而慎用人；核名实以重国本。」寻以年垂八十请老，上令赴大军驻所周阅，详议具奏。刘抵营，仍疏请屯哈密以东，兵毋轻出。又以病乞休，诏责其惮远涉，令还巡抚任。後数月，休致入京，下刑部议，以阻挠军务当绞，命发往博尔丹处种地，时年八十一矣。子炽，请随侍。刘笑止之，曰：「人死道路，与家庭何异？汝自归，耕田读书，无我虑。」居喀尔三年，上谕廷臣曰：「刘荫枢，忠臣也，但书生，不知兵耳。」诏还京，复其官，与千叟宴。雍正癸卯，世宗召见慰问，赐金，遗之归。旋卒於家。

孙文定以检讨上封事世宗行政，以猛鸷着称，大臣无敢直言者。太原孙文定公嘉淦，乃以检讨上封事，曰亲骨肉，曰停捐纳，曰罢西兵。世宗召诸大臣示之，责掌院学士曰：「尔翰林院乃容此狂士。」掌院叩头谢罪。朱文端适在侧，徐对曰：「此生诚狂，然臣服其有胆。」良久，世宗亦大笑曰：「朕亦不能不服其有胆。」即召对，授国子监司业，并手指之以示九卿曰：「朕即位以来，孙嘉淦每事直言极谏，朕不惟不怒，且嘉悦焉，尔等当以为法也。」

金溶因谏落职孙文定公在楚督任内获谴，罚修顺义城。御史金溶奏以孙嘉淦之操守，不免议罚，恐天下督抚闻而自危，无以为他日地步。金即文定所取士也，坐是落职，後卒起用。

沈端恪谏耗羡归公沈端恪公近思性恪谨，每上封事，先期简阅衣冠，键户密书，书毕，蒲伏再拜而起。家人问何事？辄答以他语。雍正朝，耗羡归公之议，自山西大吏发之，谕旨令九卿会议。沈廷诤谔谔，同列震悚，世宗嘉其诚剀，不以为非。

沈端恪李绂谏阻逃禅沈端恪公少时尝在灵隐寺为僧，世宗喜逃禅，一日，沈独对，上问之曰：「汝於宗门必多精诣，试言之。」沈对曰：「臣少年潦倒，偶逃於此，幸得通籍，方留心经世之学，以报国家，日惧不给，不复更念及此。亦知皇上圣明天纵，早悟大乘，然万几为重，臣愿陛下为尧舜，不愿陛下为释迦，臣即有所记，安敢妄言以分睿虑。」世宗改容颔之。

临川李穆堂侍郎绂在官日，世宗尝语之曰：「汝於书无所不读，则二氏经典，当亦尽通。」李曰：「臣向亦谛观之，然无补於天下国家。」世宗曰：「汝言是也。」

李元直抗言无所避高密李元直官御史八月，章数十上，最後语侵诸大臣尤切。世宗召元直及诸廷臣入，历举中外大臣有名迹者诘之，元直抗言无所避。上徐谓诸臣曰：「彼言虽野，心实无他。」翼日，复召入，慰之，赐荔枝数枚，出。於是都人呼为戆李。

徐文定谏阻诛二王徐文定公元梦，舒穆禄氏扬武勳王裔。雍正中，廉王允禩、贝子允禟以觊觎大器，世宗命诸大臣议其罪。文定言二王之罪，诚不容诛，愿皇上念手足之情，暂免一时之死。情词肫挚，上为动容。

三张谏止捐赀运饟雍正间，西事方殷，急馈饟，大将军入觐，以为言。大臣定议，各途守选及迁补停止，专用捐赀运饟人，事可集。已得旨，始下外廷。韩城尚书张廷枢闻其事，谓同列曰：「此关国体，当以去就争。」时九卿会议数四，相视不言，乃昌言，惟捐纳所分员缺，可俾运饟人，其正途及迁补仍旧，因手奏定议。执政者大骇，使人谓少宰张廷玉曰：「闻举朝同议，独张君阻之，不识何张君也。」少宰曰：「首议者张廷枢，然余，吏部也，亦同此议。」少司寇张大有曰：「我亦同议者。」於是士论翕然归三张。遂宁张鹏鷊方长吏部，为不适者久之。

曹一士疏论文字荐举雍正乙卯，御史曹一士请宽比附妖言之狱，并挟仇诬告之文。疏云「比年以来，小人不识两朝所以诛殛大憝之故，往往挟睚眦之怨，借影响之词，攻讦诗书，指摘字句。有司见事生风，多方穷鞫，或致波累师友，株连亲故，破家亡命，甚可悯也。臣愚以为井田封建，不过迂儒之常谈，不可以为生今反古；述怀咏史，不过词人之习态，不可以为援古刺今。即有序跋偶遗纪年，亦或草茅一时失检，非必果怀悖逆，敢於明布篇章」云云。然则当时有言井田封建或感怀咏史者，乃至着述序跋不录时王年号者，皆科大逆不道罪矣。又言牧民之吏，有贤有能，不可偏废，今督抚荐举，往往舍贤而尚能，故明作有功之意多，惇大成裕之意少。

李绂谢济世劾田文镜雍正间，田文镜劾河南属吏黄振国、汪諴、邵言纶等，直督李绂言其冤，钦使往按验，还奏文镜所劾是。御史谢济世又劾文镜贪黩，奏入，与绂语多同，上疑焉，命九卿科道集刑部讯交关状。谢辨无有，而刑部尚书励杜讷曰：「是当刑讯。」御史永丰陈学海在班中，忽起走庭中，北向大言曰：「与谢某交通者，我也。」大臣皆愕然。陈故以部郎从钦使河南，得文镜欺罔状，又为奏争不能得，归尝发愤为同僚言之者也。大臣将以闻，请并讯。谢则曰：「文镜之恶，中外皆知。济世读孔孟书，粗识大义，不忍视奸人罔上，以冒死以闻，必欲究指使者，乃独有孔子、孟子耳。」拷掠急，复大呼圣祖仁皇帝，王大臣皆瞿然起立，乃罢讯。入告曰：「是狂生，妄欲为忠臣，口刺刺称孔孟不休，终不言指使者。」世宗意亦解，曰：「是欲为忠臣，且令从军。」遂命往阿尔泰军前效力。乾隆朝，复再起，再被劾，卒获超雪，放归。学海得无事，然明年，卒以告病验不实，亦遣戍去。

齐周华疏救吕晚村天台齐周华为召南犹子，以刊印吕留良书籍受极刑。其救吕疏稿中有云：「浙省吕留良，生於有明之季，延至我朝，着书立说，广播四方。其胸中胶於前代，敢妄为记撰，托桀犬以吠尧。夫尧不可吠而不吠尧，恐无以成为桀之犬，故偏见甘效顽民，而世论共推义士。又以其书能阐发圣贤精蕴，尊为理学者有之，实未知其有日记之说。伏读上谕，日以改过望天下之人，故宽曾静於法外。臣思吕留良、吕葆中逝世已久，即有归仁说，作於冥冥中，臣已不得而见。第其子孙以祖父余孽，一旦罹於狱中，其悔过迁善趋於自新之路，必有较曾静为尤激切者。夫曾静现在叛逆之徒，尚邀赦宥之典，岂吕留良以死後之空言，早为圣祖所赦宥者，独不可贷其一门之罪乎？」

吴炜疏请保护圣躬乾隆初，高宗下诏求言，一时台谏，以吴南溪为最。吴名炜，歙县人，面黧黑，寡言笑，尝劾讷钦，为世所称。曾有保护圣躬一摺，上切责之，召询张文和。文和读疏讫，口啧啧称羡，遂有欲於鞾中取物状，上询之，文和曰：「臣钦取笔附名於摺尾也。」上乃释然。

宫中尝演《鸣凤记》院本，孝圣后问朝中有如杨继盛之人否？上对曰：「惟吴炜差近之。」吴年八十余，无疾而终。李慎修谏阻观戏吟诗乾隆初，御史李慎修，德州人，身伛偻而敢言。高宗於上元夜赐诸王公大臣观火戏，李谏阻之，以为玩物丧志。上喜吟诗，李亦谏，恐以摛翰有妨政治。上韪其言，尝召见曰：「是何渺丈夫，乃能直言若此。」李奏曰：「臣面陋心善。」上大笑。又当时以钱贵故，诸大臣议变制，李上疏阻之。

邹一桂疏请罢许容乾隆壬戌，命许容巡抚湖北。时邹小山尚书一桂方转给事中，疏言：「许容诬奏谢济世，奉旨夺职，总督以下承审官皆罢斥，不特湖南得见天日，天下臣民，罔弗额手称庆。此彰瘅之公，吏治所由知戒也。昨有旨仍命抚湖北，中外闻之，莫不惊骇。乞降旨宣示臣民，俾晓然於黜陟之所以然。」疏入，事遂寝。

盛安谏止诛薙发者满州盛司寇安以科第起家，颀然蘁立，须眉苍然，以古大臣自命。乾隆戊辰春，孝贤后崩，时周中丞学健、塞制府楞额以违制薙发，交刑部治罪。又锦州守金文淳禀命於府尹薙发，事发，高宗震怒，立命诛之。盛叩首请曰：「金小臣，罔识国制，且请命大僚，然後薙发，情可矜恕，请宽之。」上怒曰：「汝为金某游说耶？」盛曰：「臣司寇，但知尽职，固不识金某为何如人。如枉法干君，何以为天下平也？」上大怒，命侍衞反接盛，赴市曹，与金文淳同正法。盛长笑，惟曰：「臣负朝廷恩而已。」上悔悟，命近臣驰骑，并金赦之。盛施然叩谢，如常时，市曹属目曰：「此真司寇也。」次日，上命入上书房，傅导诸皇子，曰：「盛安尚不畏朕，况诸皇子乎？」真师保之妙选也。

博尔奔察谲谏内大臣博尔奔察侍高宗最久，善嬉谑。乾隆辛未春，扈从南巡。舟至京口，放烟火，有被烟薰嗽考，博笑曰：「此乃素被黄烟薰，怕故望而生畏也。」时黄文襄公廷桂督责所属过严，故言之。及至苏州，见灵岩梅可合抱，博拔刀作欲砍状。上惊问，博曰：「恨其不生於圆明园，而使皇上跋涉江湖之险也。」及较射，有弓落地者，上震怒。博在旁日：「此皆因引见，昨日射箭多，致臂病，不能引弓也。」上乃释然。又一日，较射多不中侯，天颜不悦。有髯人至，博望而笑曰：「嘻，汪都统弟至矣。」都统汪扎尔修髯如戟，故谑及上，上为之抚掌大笑。上尝行窄巷，有步军校积石为山於厅侧，上问之，博曰：「此步兵花园也。」上大笑。又上书福字，博侍侧，上笑谓：「汝识此中佳否？」博应声曰：「知之，皇上所书福字，既黑且亮。」上大笑。

朱文端谏止诛舒文襄乾隆乙亥，阿睦尔撒纳投诚，舒文襄公赫德时任定边将军，请将其家属分置苏尼特等近地，以为羁质。高宗大怒，谓其分散骨肉，有伤远人心，命近侍封刀斩之。朱文端公轼闻命，推扉而入，力言人材难得，舒虽一时过虑，然平日办事勤谨，请援议能之典。上曰：「命下已踰日，恐难返。」朱曰：「即命臣子成麟追之。」上可其请。朱出，谓出子曰：「追不及，汝勿返也。」成麟故勇往，即於马前割袍前襟，驰骑往，至潼关，追前命归。傅文忠公恒告人曰：「朱公诚仁者之勇。是日，虽如恒者百辈，无济於事也。」

松文清谏东巡乾隆丁丑夏，几辅亢旱，下诏求言。相国松文清公筠上疏，谏阻东疏。上以其故违祖制，应置重典，念其平日廉直，以二品衔谪察哈尔都统。寻擢为首辅，仍兼摄伊犁事。

杭大宗抗论时事杭大宗世骏，钱塘人。抱经世才，以布衣召试鸿博，极言国家用人宜泯满、汉之见，以收士望云云。时宗室某相方用事，阅卷大怒，谮於高宗，几遭不测。其後官翰林院检讨，上疏抗论时事，谓用兵敛财及巡幸所至，有司一意奉行，其流弊皆及於百姓。疏凡十事，其言至戆激。部议当重辟，上仅令罢归田里，不之罪也。出京日，行李萧条，士夫惧召党祸，杭往话别，辄预戒阍者拒之，独刑部司狱某，相与徒步登陶然亭，痛饮竟日而别。三保谏止乘骑渡河三文敬公保，譒译进士，任两湖、浙闽总督，入拜东阁大学士。以不谙吏事，动为人欺，且屡任封疆，簠簋不饰，时以比李昭信。然幼读宋儒书，大节不苟。乾隆癸未夏，高宗巡幸承德，保时任直隶按察使。霖雨数日，潮水骤发，上欲乘骑渡河，保叩马谏曰：「千金之子，坐不垂堂；况万乘至尊，轻试波涛，使御驷有失，虽万段臣躯，何可追悔！」上以满洲旧俗宣劳示武为言。保曰：「皇上奉太后乘舆同至，即使上渡河安，不识太后之舆，安奉何所？」上乃动容回辔。三保劾王亶望三保督闽时，浙无王亶望丁艰，以督办海塘夺情视事，又不遣眷回籍，保恶其蔑伦，密疏劾之，王因获罪。後为上书房总师傅，集古今储贰事，曰《春华日览》，教授诸皇子，词虽质直，不失师保之体。卒，赐諡文敬，取责难於君意也。

傅文忠谏嗔怒过节高宗尝谕傅文忠公恒佛法清净，於身心亦有裨益，公余宜揅究内典。傅奏云：「佛法先戒贪嗔痴，皇上天亶聪明，尚有时嗔怒过节；如臣庸愚，恐学亦徒劳。」又一日进见，高宗偶论魏徵敢谏。傅云：「魏徵每陈谏牍，唐太宗不但不怒，并有褒赏。魏徵是见敢谏之便宜，故不惮直言也。」上颔之。

尹会一言民间疾苦高宗六次南巡，尹会一视学江苏，还奏云：「陛下数次南巡，民间疾苦，怨声载道。」高宗厉声诘之曰：「汝谓民间疾苦，试指出何人疾苦？怨声载道，试指明何人怨言？」会一至是，惟自伏妄奏，免冠叩首，乃谪戍远边。

方观承谏止诛犯跸者乾隆乙巳以後某年春，高宗巡畿甸，突有村民犯跸，手携兵器，为扈从侍衞所格，立被执。诘之，曰：「直隶人。」上震怒曰：「朕历年春秋雨巡，累及近畿百姓，固应怨我。然两次所免钱粮，积数十年计之，亦不为少，竟不足以生其感乎？是殆有主之者矣。」时总督方恪敏公观承方在卡伦门外接驾，闻之，飞骑追上，而乘舆已前行，方疾趋，伏道旁，大声呼曰：「臣方观承奏明，此人是保定村中一疯子也。」上闻稍回顾，乘舆已入宫门，甫降舆，即传军机大臣入对。上曰：「顷犯跸之人，据方观承奏为疯子，不知究如何？」军机大臣碰头奏：「方观承久於直隶，据所奏是疯子，自必不误。」上曰：「既如此，即交尔等会同刑部严讯，作疯子办理。」军机大臣碰头谢出，即日在行帐中定谳。

张问陶日上三疏遂宁张船山名问陶，性伉爽，无城府。由检讨迁御史，上官日，连上三疏：一劾六部九卿，一劾各督抚，一劾河漕盐政。或谓之曰：「子不虑结怨中外乎？」张笑曰：「我所责难者，皆大臣名臣事业，其思为大臣名臣者，方且感我为达其意；若无意於此者，吾将其身分抬高，至於如此，惭愧之不暇，又何暇怨我乎？」

舒超铎劾杜赖直恪公舒超铎，历任西安、凉州、安西、黑龙江诸将军，高宗笃任之，尝曰：「满洲世族未忘旧习者，惟某一人。」性直笃，在西安时，前将军杜赖贪鄙，屡侵粮饷，至自制饼饵，令军士重价购之，舒至三日，立劾之。金矿事发，牵连数百人，狱未决，命释之。僚属有请者则曰：「金矿窄不容足，安容数百人？盗者必获重宝以远扬，奚累及无辜为。」後盗果获於他境。

魁伦劾伍拉纳制府魁伦完颜氏，性勇，授福建将军。喜声伎，尝夜宿狭巷，为制府伍拉纳所觉，欲劾之。伍固贪吏，纳属员贿，动踰千百，不纳者，锁锢逼勒。又受海盗贿，不捕缉，本虎门外盗艇云集。魁慨然曰：「伍公以封疆大吏，举止同盗贼，不知愧悔，反欲劾人耶！」乃抗疏劾伍之贪纵，共闽省库藏亏绌事，高宗大怒，置伍於法，以魁代。

钱澧劾国泰昆明钱南园通政澧为御史时，劾东抚国泰。时刘文清公偕和珅奉高宗命往山东讯鞫，并谕御史同讯。方谳狱日，国泰忽起立，骂御史曰：「汝何物？敢劾我耶！」文清大怒曰：「御史奉诏治汝，汝敢骂天使耶！」立命隶人披其颊。国泰惧而伏，珅遂不敢曲芘。狱上，国泰伏诛。初，钱将奏国泰事，诣所善翰林邵南江曰：「家有事，需钱十千，可惜乎？」邵曰：「钱可移用，将何事也，盍告我乎？」钱曰：「子勿问何事，有事欲用此钱，当於吾子取之。」越三日而弹章宣矣。时国泰声势方盛，人皆为之危，幸高宗察其忠直，得擢通政司副使。邵於是叩之曰：「子前告我需钱十千，岂为此事耶？」曰：「然。吾自度劾国泰，必受严谴戍边，故预备资用耳。」邵曰：「若果有此行，十千钱亦不济事。」曰：「吾性喜食牛肉，在道可不用傔从，以五千钱市牛肉，日啖此，可无饥。其余钱，吾自负之，得达戍所，足矣。」

钱澧劾和珅钱南园既补通政司副使，复以事镌级，再补官言。时和珅擅权，直庐自立私寓，钱劾之，谓：「国家所以设立衙署，盖欲诸臣共集一堂，互相商搉，佞者既明目共视，难以挟私；贤者亦集思广益，以济其事。今和珅妄立私寓，不与诸大臣同堂办事，而命诸司员传语其间。即有私弊，诸臣不能共知；虽欲参议，无由而得，恐启揽权之渐，请皇上命珅拆毁其寓，遇事公同办理，无得私自处判。」疏入，命钱入军机之监之。逾年，钱暴卒，上大恸。曹锡宝劾和珅和珅在政府时，上海曹剑亭侍御锡宝上书论劾，同朝多咋舌者。侍御至热河待罪，高宗召入，谕之曰：「尔读书人，不读《易》欤？君不密，则失臣；臣不密，则失身。」侍御叩头流涕而出。

钱澧劾毕沅乾隆末，甘肃冒振一案，侵蚀公私款项至数百万，事发，总督司道以下伏者数十人。时毕沅方抚陕，具知其事，然以勒尔谨、王亶望皆和珅死党，毕亦奔走和门者，故明知之而不敢言。钱南园待御乃上疏劾之，略云「勒尔谨、王亶望、王廷赞虽已分别伏法，而现任陕西巡抚毕沅，前曾奉命署理督篆，以陕甘接壤，折捐冒振，瞻徇前任，畏避远嫌，明知积弊已深，不欲抉之自我，宁且隐忍以负朝廷，实非大臣居心之道，其罪较之捏结各员，尤觉有增无减。敬请敕下部臣，将毕沅比照诸人严加议处，以昭宪典之平。而各省督抚大吏，益知所警惕，不敢习为瞻徇，久致养痈」云云。疏上，毕终以有奥援故，竟免议处。

某侍衞谲谏游畋高宗晚岁，恣意游畋，特建避暑山庄於热河。一日，游至苍石，四顾茂林修竹，绿草如茵，清风习习，几不知监暑之至矣。顾谓某侍衞武员曰：「此间气候温淑，大胜京都，洵无愧避暑山庄也。」侍衞对曰：「诚是。此陛下就宫内言耳，若外间城市极狭，房屋亦低，小民半多蜗处其中，且户竈衔接，炎暾之盛，十倍京师，故民间有谚日「皇帝之庄真避暑，百姓仍是热河也。」」高宗不怿，亟挥之使出。

尹壮图遇事条奏尹阁学壮图，云南蒙化人，久任部曹，洊至内阁学士。时和珅专擅於内，福文襄豪纵於外，督抚习为奢侈，库藏空虚，民业凋敝，尹上疏弹之，高宗为动容。和忌之，请即命尹驰驿，普察各省府库亏空，而令侍郎庆成监之。庆固贪酷，每至省会，不急盘查，而先游讌。尹惟终日枯坐馆舍，举动辄掣肘，待库藏揶移满数，然後启之，枰对初无亏绌。庆劾尹妄言，降主事。尹即告终养，当草疏夜，秉烛危坐，竟夕钞录。弟英图屡闚其户，尹笑曰：「汝不必代兄忧，余之头，早悬都市矣。汝代养老亲可也。」仁宗即位，召人都，温谕至再，加给事中衔。以亲老，命乘传归，复给奏摺匣钥，命遇事条奏。久之，乃卒。

嘉庆初年谏臣仁宗即位， 首下求言诏， 满洲广泰与广兴首先应之， 劾和珅奸慝诸款， 即时伏法。 汉军蒋攸銛劾外省贪吏宜降革者， 李奉翰， 景安， 泰承恩诸人先後获罪。 瑚图灵阿为宜绵子， 陈关税盐务诸弊， 又请却贡献， 停捐纳。 仁和马履泰论鄂督景安畏缩偷安老师糜饷之罪， 安为之罢职， 又论湖北教匪奸民宜抚诸条， 上尽从之。 满洲继善虽为和所引， 无所依附。 时繙译科场皆近臣子弟。 藉以进身，顶传递之弊，多不胜言，善首论之，场务始肃。八旗士卒畜养马匹多有冒领军饷者，出牧时啗番使以金帛，为蒙人所哂，善犯众怒言之，弊遂清。满人恨入骨，至验马日，众误以戴菔塘璐为善，殴之，几毙，事闻，首谋者伏诛。礼部侍郎广西张鹏展任御史，奏出师八弊，皆中窾要。刑部郎中金光悌素便佞专擅，堂官多庇之，鹏展劾请离任，上允其请。满洲和靖额以繙译起家而素重文士。满洲举人旧例，三科後始选小京官，人多缺少，致多壅塞，非三十余年不能入仕版，不若汉人大挑之捷。和深悯之，陈请依汉人例，一体选授县令。济源衞谋，辛巳进士，年七十余始为谏官。福文襄王康安虽屡立战功，然苞苴广进，仁宗责那绎堂司空谕旨，有「福康安历任封疆簠簋不饬」之语，谋因备王诸贪婪状，不宜配享太庙。上虽未允其请，一时公论与之。宁夏周栻，论外省大吏所劾属员有初无劣迹者，恐悃愊无华之人，不得上司欢心，被劾者众。请自後得照大计例，许其给咨引见，则贤否自难逃圣明之洞鉴，使大吏专擅之习，为之稍减，上允其请。庚申夏，彭芸楣尚书策骑入内，坠地昏仆，朱石君司农以己舆载出。故事，大内无特旨，不容车轿出入。栻因劾之，略云：「朱珪无无君之心，而有无君之迹。」又藩司温承惠冒乡勇功为己功，依附罪抚秦承恩，致使武关有失，亦附劾之。当时虽奉严旨，未数月，石君舆夫闯入禁门殴伤守者，上切责之。尝曰：「周栻之言甚正，殊可嘉也。」归安沈琨於江苏生员之狱，巡抚宜兴庇护属员，信任家人，苞苴日进，特以非刑讯告者，有小夹棍、头箍诸名目，又於国丧中演剧，琨一一陈之，兴罢职。逾岁，上欲巡幸盛京，琨复上疏阻之。汉阳萧芝久淹词馆，及用御史，年已七十余。上疏言端正风俗，以天道人心为本，洋洋数千言，皆有关政治。山东王宁炜上疏言上之用人行政，宜习其素，不可因保举遽加升用，金光悌、黎兆登等非不有人荐用，然考核其实，殊有未称者。福建游光绎上疏言今大臣未尽和衷，武备未尽整饬，愿效魏元成十思疏，以裨治化，上奖之。後满洲某侍郎因公愤争，上曰：「游光绎之言，不为无见。」後以劾黄永沛罢职，人争惜之。

张进忠谏欹坐嘉庆初，有宫殿监督领侍张进忠者，驭下整肃，好批小内监之颊，人以嘴巴张呼之。然性忠鲠，尝奏事内廷，仁宗偶欹坐，张捧黄匣不入。询之，张曰：「焉有万乘之主卧览奏章者乎？」上即正襟危坐，张乃捧疏入。

朱文正谏弛禁书康熙以来屡以文字兴大狱，钱牧斋诗文亦在毁禁之列，长洲沈归愚乃选以冠别裁集，几获咎。嘉庆初，大兴朱文正公珪奏言：「诗文之诋谤本朝者，正如桀犬狂吠。圣人大公无私，何所不容，禁之，则秘藏愈甚。」仁宗然之，禁始弛。明末遗书，遂复有刑行者。

洪稚存以直谏戍伊犂洪稚稚名亮吉，长身火色，性超迈，歌呼饮酒，怡怡然。每兴至，凡朋侪所为，皆掣乱之为笑乐。至论当世大事，则目直视，颈发赤，以气加人，人不能堪。会有与稚存先後起官者，朱文正公珪并誉之，稚存大怒，以为轻己，遂悒悒不乐，复乞病，行有日矣。时川陕贼未靖，颇欲有所献替，顾编检例不奏事，乃上书成亲王暨当事大僚言时事，冀转奏。谓故贝子福康安所过繁费，州县吏以供亿致虚帑藏；故相和珅枋国时，达官清选，多屈膝门下，列官中外者四十余人。末复指斥乘舆，有羣小荧惑视朝稍晏语。成亲王以闻，有旨召问，军机大臣即日覆奏，落职，交刑部治罪，就逮西华门外部虞司。羣议汹汹，谓且以大不敬伏法。赵怀玉见其缧絏藉藁坐，大哭，投於地，不能言，稚存笑谓怀玉曰：「味辛，今见稚存死耶，何悲也。」顷之，承审大臣至，有旨，不用刑。稚存闻宣，感动大哭，自引罪。坐身列侍从用疑似语谤君父，大不敬，议斩立决。奏上，免死，戍伊犂。将军某妄测圣意，奏请俟其至毙以法，先发後闻。得旨严饬，不行。

稚存谪戍伊犂之明年，即奉旨释回。赦下之次日，朱文正公珪入见，仁宗手洪书示朱，朱跽捧以观，则见御笔署其首四字，曰：「座右良箴。」朱顿首泣曰：「臣所郁结於中，久而不敢言者，至今日而皇上乃自行之，臣负皇上多矣，尚何言！」伏地久之始起。

王麓园谏止番役授职北平王麓园，诗人平圃孙也。由翰林擢给谏，风节凛然。时步军统领衙门番役，多因缉匪授以官职，王以官职有关流品，奏罢之，仁宗遂有「持正可嘉」之旨。

汪如渊疏救杨世英汪如渊，秀水人，尝任御史。杨御史世英与满御史某互劾，杨语颇直，仁宗两黜之。汪上疏救杨，上以其蹈有明台谏陋习，令改刑曹。

海秀抗言厩马事海秀官正红旗参领，以廉能称。时和珅议以官厩马散兵丁饲养，会八旗大僚议，人皆应如响。海独曰：「国家不惜数百万金钱为刍牧费，良以天闲重务，备缓急之用也。今若散给兵丁，虽稍济其生计，傥一旦用之，恐侵冒者众，徒繁刑害众，无实济。」和岸然曰：「汝是何龌龊官，乃敢抗论。」卒如和议。仁宗复命立厩饲养，而海卒已数年矣。阆峰侍郎玉保夙与之善，尝曰：「使八旗参领皆如海君，安有疲玩兵卒哉！」将荐於朝，海力辞。吴熊光谏巡幸嘉庆辛未，仁宗返自关东，驻跸夷齐庙，吴熊光方与戴文端、董文恭同召见。上曰：「此行有言道路崎岖风景略无可观者，今则道路甚平，风景绝佳，人言可尽信哉！」吴越次对曰：「此非读书人语也。皇上此行，欲面稽太祖、太宗创业艰难之迹，以为万世子孙法，岂宜问道路风景耶？」有顷，上目吴曰：「朕少扈跸过苏州，风景诚无匹矣。」吴曰：「皇上前所见，翦彩为花，一望之顷耳。苏州城外惟虎邱称名胜，实则一坟墓之大者。城中街皆临河，河道隘，粪船坌集，午後辄臭不可耐，何足言风景。」上曰：「如若言，皇考何为六度至苏耶？」吴叩头曰：「臣前侍皇上谒太上皇帝，蒙谕曰：「朕临御天下六十年，尚无失德，惟六度南巡，劳民伤财，实为作无益害有益。将来皇帝如南巡，而汝不阻止，汝系朕特简之大臣，必无以对朕。」仁圣之所悔，言犹在耳，皇上宜谨佩勿谖。」时同列皆为挢舌。

绵亿请仁宗回銮荣恪郡王绵亿，荣纯亲王子也。纯王少聪迈，娴习骑射满言，高宗甚锺爱之。纯王早薨，而王孱弱，仁宗因令行走乾清门，以习劳勩，然其疾终不愈也。自幼喜读书，朗通经史，如瓶泻水，周秦诸子亦能背诵不遗。遇大节，尤侃侃。嘉庆癸酉天理教匪林清之变，王方扈从。闻变，泫然曰：「上为吾辈何人，即论亲谊，亦当代分其忧，况万乘之尊乎？」因请独对，劝上速回京师，以维人心。仁宗首肯，即日回銮，自此益重视王。尝曰：「朕诸侄中，惟绵亿骨肉情尤笃也。」逾年，以劳瘵卒。

董文恭请仁宗回銮董文恭、曹文正皆为嘉、道大臣。嘉庆癸酉，林清遣其徒党入宫为乱，时仁宗幸热河，闻变，近臣请暂驻跸，文恭力请回銮，继以涕泣。而文正在京，镇之以静，几甸遂安。时人有联云：「庸庸碌碌曹丞相，哭哭啼啼董太师。」其时文恭适加太子太师衔，文恭对人笑曰：「贱姓不佳之至。」

王文简谏圆明园增防事嘉庆癸酉，林清以七十七人入禁门，智勇亲王放铳却之。事既定，有议筑圆明园宫墙高厚者，有议增圆明园兵额者，高邮王文简公意不谓然，乃具疏上言。仁宗大动容，召对良久，乃罢。谕军机大臣曰：「王引之乃能言人之所不敢言。」

夏修恕请释无辜嘉庆癸酉，夏修恕官御史，时林清之乱已平，余党窜河南北，先後就诛。而州郡购捕疑似，牵引株连，多道死。夏因疏言，督限必获，有司逮系疏属，蔓引无穷，请下明诏，释省无辜。疏入，仁宗嘉纳，即降谕锾捕弛刑。当上疏时，同官怵以危语，夏艴然曰：「安有首鼠而居言者，遇圣主而不言，则终无言日矣。」修恕，字森圃，新建人。

谏垣三直宣宗时谏垣三直之目，盖即指晋江陈庆镛、临桂朱琦、高要苏廷魁而言也。

莫晋负气辩论莫宝斋晋任仓场侍郎时，因常州武弁旗丁与州县互控，牵涉多人，侍郎润祥议交刑部审讯，莫议咨交两江总督就近鞫之。润持不可，莫不为屈，遂各执奏陈辨上前，仁宗卒从莫议。通州仓场署，满、汉两寮各榜「和衷报国」四字，乃仁宗纶音，为莫立也。

莫视学江苏，劾署藩司鄙云布玩公护短。道光壬午，以通场盘米事，与户部互讦，连拜三疏，措词峻激，至以胡涂昏愦不通文义诋部臣，而以洞悉仓务无逾於臣自诩。时户部满、汉两尚书皆军机大臣，方向用，朝士皆为莫危。上竟不之罪，谕称「莫晋所论皆属因公，惟负气辩论，失敬事之道」。仅令降一级，为内阁学士。莫谢疏有云：「主圣则臣自直，仰钦厉世摩钝之精心；恩深而命转轻，弥坚报国忘身之素志。」

苏廷魁劾穆彰阿道光癸卯春，御史高要苏廷魁抗疏数千言，大旨以时政乖迕，归过枢相穆彰阿辈，立请罢黜，而劝宣宗下罪己之诏，开直谏之门。语切至，多所指斥。宣宗览奏动容，特旨嘉奖。

戴文节因谏不行而归宣宗末年为枢相穆彰阿壅蔽，略不省事。时盗已萌芽，督抚承穆风旨，莫敢奏闻。戴文节公熙为广东学政，期满还朝，召见。问：「汝一路由江西、安徽、江苏来，民情何如？」文节遽对曰：「盗贼蠭起，民不聊生。」宣宗大骇曰：「如汝言，尚复成何事体！」怒询穆，穆免冠谢曰：「戴某见皇上春秋高，欲以此撼皇上，沽直名，非实也。」宣宗遂恶文节。旧例，年终赐南书房翰林福字，文节不与焉，乃遂以病告归。陶文毅说正经话安化陶文毅公澍官台谏日，铮铮有声。奉命巡视南漕，翼日请训，甫入殿侧门，即谕曰：「放尔南漕矣！尔尚有良心，肯说几句正经话也。」

杜文正谏止废后杜文正公受田为文宗师傅，文宗四岁时，即从之读。登极後，敬礼弗衰，凡所敷陈，皆报可。历朝积习均重满轻汉，至咸丰朝独信任曾、左诸人，削平大难，文正之力也。文宗嬖孝钦后甚，欲废孝贞后而立之。故事，凡册封皇后，须六部尚书签押。时文正为某部尚书，帝惮之，先事商焉。文正力谏，援古证今，申言宠妾灭嫡之祸，帝默然。由是得罪孝钦，遂拜查办河工之命，盖远之也。文正陛辞时，抱帝膝，力陈废后之不可，至泣下，帝为感动，议遂寝。

文正抵东河，见河工废弛，将具摺劾之，自河督以下皆不免，河督惧，欲赂不得。适文正有疾，河督进医诊之，服药後病遂亟，不三日而薨。遗疏入，帝大恸，诏令柩入国门，铺御道，由正阳门入，亲临奠醊，三孙均赐举人。文宗崩，文正子翰为户部侍郎，会端华、肃顺乱作，孝钦以衔文正故，罗织翰罪，籍其家。

张鑅奏并大差凡恭上列圣列后册宝，必齎送盛京太庙尊藏，实录、玉牒修竟亦如之。其齎送也，除道千七百里，具警跸如仪，餐宿皆建芦殿，随扈官校数千人，例发帑金十四万，下各州县具供张。有司或阴以应领之帑贿上官，而自敛於民，数且倍蓗，上官为所饵，弗能禁也。於是上下交征，视大差为利薮，民用重困。咸丰壬子，宣宗升祔礼成，有诏以明年三月恭迓册宝入陪都，时南皮张太常鑅方以奉天丞兼督学政，适岁饥，奉旨煮粥赈之，所见饥民，仅存皮骨，乃太息曰：「是尚能供大差耶！且实录将告成，盍展典至秋，并为一次。」遂草疏约当道会奏，皆揜耳不乐闻，而筦尹事者且来力沮，愤甚。恐专疏多掣肘者，乃以摺稿寄门下士御史李鹤年，未两旬，特旨改期秋八月，与实录同送。当事心知张所为，不敢争也。後显庙实录成，亦援前案以行。

尹杏农谏和咸丰戊午，英舰侵天津，举朝仓惶，无所为计。桃源尹杏农侍御独疏陈战守机宜，先後八九上，谓万不宜和，而枢臣主和甚力，卒格不行。最後疏上，奉命随同王大臣会议，尹侃侃与郑亲王端华抗辨，不稍诎，由是权贵益侧目，卒藉科场案去之。同治时再起，治军河南，官河陕汝道，多惠政。殁後入祀名宦，治绩宣付国史馆，列循吏传。

某御史劾夺情咸丰中叶，某相丁艰，文宗诏令夺情，某未力辞，恐失宸眷也。有某御史参奏云：「朝廷旧例，除军务紧急，在营丁忧不准回籍，防开规避之端；此外即备员枢密，曾经降旨留任守制者，亦必再三沥陈大义，方可夺情。今某在京伴食，既未効力疆场，可以嫌於规避藉口；虽躬膺宰辅，亦非朝廷不可少之人，可以夺情顺旨为名。在皇上眷念大臣，不过偶尔优容。而某阿意曲从，节哀顺变，公然居之不疑，是开不孝之端，启名教之罪，何以表率羣伦，昭示後世乎？应请交部议处。」

王茂荫袁甲三劾权要王侍郎茂荫、袁端敏公甲三为言官时，皆侃侃论列，不避权要。端敏至劾及某邵王暨侍郎书元，虽文宗亦以为太甚，非所宜言，然犹抵某邵王以罚。宝文靖谏止运银承德宝文靖公鋆起家寒畯，知民间疾苦。当咸丰庚申之变，肃顺导文宗为秋猕之举，又惑文宗以土木音乐之玩。时度支存储无几，肃请悉数运至承德以备用，文宗从之。宝方为户部侍郎，奉命守城，既得严旨，且专官守取，骡纲已系於户部之仪门外，势不可少缓。宝抗疏持之，力言：「守城需饷，库无存储，是无京城也，臣敢以死争。」事得中辍。未几内务府失印，肃请降宝五品顶戴，开去守城之差。得旨时宝适在署，即手自免冠，易其帽顶，唶曰；「冠下之物且不顾，冠上者又何足道！」

李棠阶劾胜保李棠阶尚书正学名臣，存心极恕，嫉恶甚严。胜保以陕西军败逮问，中外大臣因发年历年贪污实迹，将置重典，而政府颇欲援议功之条，李无以难也。一日独对，据河南原籍所见实陈之，特旨赐胜自尽。马伯乐在武陟与李同主书院，偶宴集，座客新自皖、豫来者，叙及胜军。因言捻由光州西趋，劫官家两女，以老妇守之，禁勿犯，勒令具赎，议未及而胜军至，两女卒皆归胜。李勃然曰：「大臣乃盗贼之不若乎？」因中席不欢而散。

左文襄劾李元度左文襄公奏议，语其戆直。如奏查李元度摺，左既为李辨战败不得为罪，而後复申之曰：「惟李在湘不得意，复钻营江西，得有优保，实为无耻。」左与李为至交，而入告之言，何切言也。

余光倬劾何桂清武进余幼冰比部光倬，道光丁未进士，授主事，擢郎中，总办秋审处，虑囚详慎，不轻丽人於法。同治壬戌，江督何桂清就逮至京，光倬实司审谳，据《大清律》，地方大吏逃奔蹶事，比照守边将帅失守城寨斩监候律，拟斩监候，情罪重则拟斩立决，仍候上裁。时朝中大僚多为桂清故旧，谓不当加重，冀缓其死，而给事中郭祥瑞等复交章论劾，请速正典刊。大学士六部九卿翰詹科道议覆，刑部主稿。光倬疏奏曰：「已革两江总督何桂清身膺疆寄，受国厚恩，岂不知军旅之事，有进无退，守土之责，城存与存？况其时常州有兵有饷，并非不可固守，乃首先弃城逃避，致令全局溃散。望亭为无锡至苏州要冲，业经奏明截留长龙船，紮营於此，乃并未身经一战，命杀一贼，忽於苏州失陷之前一日，率师船退驻福山海口，是其撤兵远遁，纵寇殃民，尤罪迹之昭着者。至刑部历年审办军营失事成案，均视此为轻，惟余步云系由斩候加至斩决，情罪相等。虽带兵提督与统兵总督稍有不同，然论疆寄，则文臣视武臣为重；论军法，则逃官与逃将同诛；论情节，则闻警屡逃，非被攻被围变出不测者可比；论地方，则全省糜烂，非一城一寨偶致疏防屠可比。请仍照原拟，从重拟以斩立决。」六月十三日奏上，得旨，改为斩监候，秋後处决。十月，竟奉特旨立决。沈文肃抗疏三请沈文肃公督两江时，尝以水灾奏请豁免钱粮，发帑赈济。一请不得，再请之，乃奉严旨申饬，文肃仍抗疏三请，卒邀俞允。疏中警句有云：「朝捧雷霆之诏，自省愆尤；夜闻风雨之声，难安枕席。」

广安请立铁券自择立德宗之策定，朝臣纷纷窃议，有责李鸿藻之缩朒畏葸者，有责李鸿章阿附取容者，顾事已至此，遂亦相忍不言。内阁侍读学士广安以为今日之举，太后不立孙而立子，实开爱新觉罗氏未有之奇，此後必有变局，乃抗疏言之。其略曰「大行皇帝冲龄御极，蒙两宫垂帘励治十有三载，天下底定。讵意皇嗣未举，一旦龙驭上宾，幸赖两宫择继咸宜，以皇上继文宗显皇帝为子，俟嗣皇帝生子，即继大行皇帝为嗣，计之万全，未有过此者。惟尝读《宋史》，窃有感焉。昔太祖遵母后命，传弟而不传子，厥後太宗偶因赵普一言，传子竟未传侄，是废母后成命，遂启无穷驳斥。使当当日后以诏命铸成铁券，赵普安得一言间之。我皇上将来生有圣子，自必承继大行皇帝为嗣，第恐事久年湮，或有以普言引用，请颁立铁券作奕世良谟」云云。廷旨以其冒昧凟陈，斥之。

吴可读尸谏吴柳堂侍御名可读，甘肃人。道光戌进士，授主事，转御史，以劾成禄言激，左迁吏部主事。操行清洁，不附权。光绪己卯，穆宗梓宫永远奉安，吴乞派随扈行礼。至蓟州，遂密奏穆宗立後事，自尽於所居之寺中。摺上，孝钦后批云：「以死建言，孤忠可悯。」

刘恩溥以敢言称光绪初，吴桥刘博泉侍郎恩溥官御史，以敢言称，与邓铁香鸿胪齐名。其奏疏好为滑稽之辞，辞意抑扬，若嘲若讽，与邓之朴实无华者迥异。所参奉天将军府尹一疏，有云：「将军崇绮，除不贪贿外，别无所长；府尹松林，除贪贿外，亦别无所长。」

时宗室某甲设赌局於皇成内，有旗人某乙者，亦世家子，以饮博倾其家，贫无立锥。一日，博偶赢，往索博通，竟被殴死。其尸暴露城隅者二十余日，无为收敛者，官亦畏某甲势，不敢过问。刘乃上疏言其事，略谓：「某甲托体天家，势焰熏灼，某乙何人，而敢贸然往犯重威，攒殴致死，固由自取。某甲以天潢贵胄，区区杀一平人，理势应尔，臣亦不敢干预。惟念圣朝怙冒之仁，草木鸟兽，咸沾恩泽。而某乙尸骸暴露，日饱乌鸢，揆以先王泽及枯骨之义，似非盛世所宜。合无饬下地方官检视掩埋，似亦仁政之丁端也。」

梁经先疏劾陕抚光绪丁丑秋，秦、豫、晋大旱，赤地数千里，死者枕藉。朝廷颁内帑，截留南漕米至百万，以振晋、豫饥民，宜派大臣督办。朝邑阎文介公督山西振事，尤峻整，至斩吞噬振款者吉州牧段鼎耀以警婪吏，官绅肃然，无敢相比周以侵官帑，故全活甚众，惟秦独向隅。先是，丙子夏，渭北诸郡县小麦已歉收，仅二三成，秋禾亦未种，民固苦已饥矣。及秋而雨泽又甚歉，渭南诸郡县亦被其害，麦皆草草下种，有甫茁苗而已槁者。丁丑夏秋，遂不及二成，民有掘草根剥榆皮以餬口者。自四月至九月，未得点滴雨，禾麦悉未种，大祲遂成。时抚陕者为湘人某也，左文襄方锐意恢复新疆，转饷庀械，日不暇给。李文忠独深忧之，尝贻书力争，谓：「西北连年荒歉，民食犹苦不足，何忍更夺之以充兵饷？万一如明末造酿成流寇之变，惟尸其咎！」文襄得书，怫然不悦，遂恶人言陕灾旱事。陕抚，其两湖之乡人也，则一意附和之，禁属吏毋得以灾情上闻。有旨询陕旱情形，巡抚覆奏，犹言全省麦田仅有三成未播种者，余皆连得透雨，一律下种，虽有偏灾，不至成巨祲也。陕人柏子俊、刘古愚约诸绅上书陕抚，请以灾状上闻，且设局省城，派官绅会办赈务，陕抚不省。

众始别议致书京中言路，乞援手。於时陕人官西台者称极盛，南郑王炳、朝邑刘锡金、清涧王宪曾、平利余上华、三原梁经先，凡五人。梁於咸丰时为礼部郎，庚申之变，弃官潜逃回籍，乡人皆薄之，及是，公函遍致四人而不及梁。上华者，其先固鄂人，与巡抚论乡谊，交颇昵，得书则语诸人曰：「绅士与大吏讧，言官更劾大吏，是愈激之怒也。万一击之不中，彼将更肆虐，如之何？宁少缓焉，吾先以私书为之调停，苟彼知惧而悔，又何必深责乎。」众韪其言，从之，而不知上华之别有阴谋也。上华既以言慰诸人，则亟驰书陕抚，并钞寄陕绅原函。陕抚得书，疏参疏绅把持公事，胁制官吏，移熟作荒，阴图冒赈。疏奏，陕民大譁，几暴动。陕抚亦惧，檄防营兵三千衞抚署，夜二鼓，即禁署前行人往来，日伏居内室，不敢出宅门一步，然梁经先参劾陕抚之摺已上矣。

初，经先闻陕绅之遍贻书言路而不及己也，则大惭。自念为六十余老人，而为乡里所不齿，将来退归林下，何以自安，乃谋所以晚盖者。因抗疏劾巡抚骄蹇暴戾状，罗列多款，皆实有证据，且微及余上华事。疏上之次日，陕抚疏亦至，廷议以经先疏中有上华潜通消息语，而陕抚疏适与符合，且微知陕灾之钜也。两疏皆留中不下，廷寄询灾状甚悉。会丰润张幼樵庶子佩纶闻其事，勃然曰：「陕灾如是，而巡抚尚沮绅民呼吁，是真欲剿绝陕民矣！」亟上疏，严劾陕抚，并详及上华事。宫廷得此疏，始具知陕灾，乃寄谕申饬陕，令明白回奏。陕抚奉谕大恐，立撤退环署衞兵，饬各州县同时办赈，且自知已不为陕人所容也。赈事毕，旋移疾调他省以去。

李文忠谏止征日光绪己卯，日本收琉球为县。当事初起时，祭酒王先谦奏请征日。事下，李文忠公鸿章议覆，疏言：「征日之志不可无，征日之事不必有。」

张文襄陈宝琛谏诛护军统领光绪庚辰、辛巳间，张文襄公之洞方官庶子，有中官率小阉两人，奉旨担食物八盒，赐醇王。出午门之东左门，与护军统领及门兵口角，遂毁弃食物，回宫，以殴抢告。德宗震怒，命褫护军统领职，门兵交刑部，将置重典。枢臣莫能解，刑部不敢讯，乃与陈宝琛上疏切论之，护军统领兵及门遂得免。时又有两御史言事琐屑，不合政体，被责议处。恭王手张、陈两疏示同列曰：「两御史摺真笑柄，若此，真可谓为奏疏矣。」

光绪诸臣应诏直言光绪戊寅，晋、豫亢旱，下诏罪己，有「天降鞠凶，何不移於宫廷」之语，因下诏求直言。侍讲张佩纶请杀四川提督张有恒，又与司业宝廷、编修何金寿请训责枢臣；学士黄体芳参尚书董恂；洗马廖寿恒参大学士李鸿章侈泰因循，左右无一正人。朝臣台谏，封奏联翩，多所采纳。其後，孝钦后亦厌倦之。比甲申之役，张佩纶等并得罪谴去，当时清流党大受掊击，几於尽绝。朝臣皆以言事为戒，相与酒食徵逐，其上者为诗文金石之玩而已。

延树南争谒陵礼光绪丙戌三月，孝钦后率德宗谒定东陵，盖即孝皇后之陵也。銮舆甫至，未行礼，先诣配殿小憩。所司以礼单呈进，孝钦不怿，掷之地，命别议以进。盖照例拈香进酒，须跪拜也。时李文正鸿藻为汉尚书，闻命，战栗不敢出一语。满尚书延树南宗伯煦曰：「此不能争，国家何用礼臣？」肃衣冠入，跪殿门外，大言曰：「太后今日至此，两宫垂帘听政之礼节，无所用之，唯当依显皇帝在时仪注行之耳。」孝钦闻奏失色，命之起。延对曰：「太后不以臣不肖，使待罪礼曹，见太后失礼而不敢争，臣死无以对祖宗，不得请，誓不敢起。」孝钦始允之，卒成礼而归。屠仁守吴兆泰因谏去官光绪己丑，孝钦撤帘之令既下，御史屠仁守知孝钦后之必不遽释政柄也，乃上疏，谓：「皇上春秋方富，正宜专心典学，请太后勿遂撤帘，再训政三年。」疏中且微及李莲英事。后得疏，立褫仁守职，永不叙用。先一岁，御史吴兆泰抗疏请停条颐和园工，亦触后怒，革职。时有湖北两御史之称，盖仁守、兆泰皆鄂人也。

朱一新劾醇王义乌朱鼎甫侍御一新， 以劾李莲英去官， 主广东端溪书院， 旋移广雅书院， 卒於院， 年甫五十也。 当醇王当国， 初设海军， 盛用满人之时， 朱抗章极言非是， 醇大怒， 钞摺寄示李文忠。 文忠就幕僚汪宗沂商之， （口矍）然大声曰： 「写白摺子作八股之翰林， 乃亦参海军， 子谓亦可恶乎？ 」汪阅毕， 置案上， 默炙无语。 文忠曰： 「何如？ 」汪曰：「鄙见亦以朱言为是， 故不敢遽答。 」文忠曰： 「醇王不答应， 终须回复。 」汪曰： 「暂缓。 醇王徐思之， 其气自平， 中堂再为缓颊， 朱可以免。 」文忠如其言， 事遂寝。

寇连才直言被诛寇连才，直隶昌平州人。年十五，以阉入宫，事孝钦后，为梳头房太监，颇得宠，遂掌会计。稍长，见孝钦淫纵，屡谏，孝钦虽呵斥之，亦不加罪。已而为奏事处太监，年余，复为会计房太监。光绪乙未十月，孝钦杖瑾、珍二妃，蓄志废立。迫德宗为樗蒱戏，劝吸鸦片，别令太监李莲英及内务府人员在外造谣，诬德宗失德，为废立之地。又将修圆明园，寇忧之。丙申二月初十日晨起，孝钦方垂帐卧，寇流涕长跪，孝钦揭帐叱问。寇哭曰：「国危至此，老佛爷即不为祖宗天下计，独不自为计乎？何忍更纵游乐，生内变也。」孝钦以为狂，叱之去。寇乃请假五日归，诀其父母兄弟，出其所记宫中事一册，授之弟，还宫，则分所蓄与小璫。至十五日，乃上疏，条陈十则：请归政皇上；请勿修圆明园以幽皇上；请止演戏；请废颐和园；请罢修铁路；请革李鸿章职；请续修战备与日本战。余数条，亦人所不敢言者。其末一条，则言皇上今尚无子，请择天下之贤者立为皇太子，效尧舜之事。奏上，孝钦疑有指使，旋见其文理不通，且多别体字，命之背诵，乃无甚舛，始信之。即亲讯之曰：「尔不知祖制，内监不准言政事乎？」曰：「知之。然事有缓急，不敢拘成例也。」孝钦曰：「尔知此有死罪乎？」曰：「知之，拚死而止也。」孝钦太息曰：「既如此，不怪我太忍心矣！」乃命囚於内务府慎刑司。十七日，移交刑部照例办理。至菜市，寇脱一碧玉搬指赠刽子曰：「费心从速。」又以玉佩一、金表一赠同事内监之来文者。神色不变，从容就死，年甫十八也。

王鹏运谏驻跸颐和园孝钦后幸颐和园，驻跸三日，而王鹏运之巯上。时恭王、李文正方同直，李谓恭曰：「此事大臣不言而外廷小臣言之，吾曹滋愧矣！此人不可予处分，少迟人对，当保全之。」恭唯唯。及入对，德宗欲加严谴，恭婉切陈论。德宗曰：「寇连才何为而杀也？」恭奏：「寇某内臣，不应干事，御史乃谏官，未可一例而论。」德宗意稍解，徐曰：「朕亦何意督过言官，恐圣慈或不怿耳。汝曹好为之地，但此後不许再言此事可矣！」於是枢臣於原摺内片陈，略谓「该给事中冒昧渎奏，亦属忠爱微忱，臣等公同阅看，尚无悖谬字样，可否吁恩免究」云云。疏留中。旋闻车驾恭诣请安，面奉懿旨，御史职司言事，予何责焉。王大臣面奉谕旨，此後如再有人妄言，侥佯尝试，即将王鹏运一并治罪，王大臣钦遵传谕知悉。自是以後，虽驻跸颐和园，而慈驾还宫，亦较早矣。

荣文忠谏止木瓜款荣文忠公禄尝为内务府大臣，一日，德宗命提库帑五百两市木瓜。荣奏各宫陈设木瓜，所司悉已供进，即欲添购，何须如此巨款。上怒曰：「汝欲靳吾用钱耶？」荣顿首曰：「内府度支出入，毫厘皆须簿记，未便无名提拨也。」上为之霁颜，寝其命。

奕誴谲谏孝钦后淳郡王奕誴为宣宗之子，喜滑稽。孝钦后训政，王欲有所献，而二内侍索贿，无则阻之。王怒，乃手持黄花鱼一盘，献诸孝钦。孝钦问：「何自携来？」王曰：「二内侍索贿，臣无有，故手持以来耳。」孝钦大怒，乃罪二内侍。

孝钦喜听说书，说者语渐不驯雅，王恶之。乃袒背盘辫於顶，口唱《十不闲》而入，内侍大骇。《十不闲》，京师里巷小儿所歌之曲也。孝钦曰：「醉矣。」命人扶出，後遂辍听。

某学士劾徐用仪某学士有陈奏，摺皆封口。旧例，凡封口摺，虽军机大臣亦不得私窥一字。学士偶捧章，怱怱入，为徐用仪所见。徐诘之曰：「汝今日又是封口摺，果劾谁？」学士厉声曰：「汝不须问，总有汝在其中。」未几，徐奉指出军机，乃知学士前言，非虚语也。

昌寿公主婉谏匡正恭王女昌寿公主，当孝钦后训政时，恒出入禁闼，颇能以婉谏匡正。一日，公主侦知孝钦制一艳色衣，从容言曰：「曾在某处见一织品，材料颜色均绝佳，拟制衣进御，以非祖制而罢。」孝钦默然。

德宗即位，恭王家人皆嫉之，公主力顾大局，时左右德宗。说者谓德宗不被废，公主之力也。且以时与裕庚之女德龄游，故得稍习外事焉。

刘赶三谲谏京伶赶三儿，刘姓也，善谲谏。光绪戊戌垂帘後，一日，饰皇帝，将据座，忽吊场而言曰：「汝看吾为假皇帝，尚得坐，彼为真皇帝者，长日侍立，又何尝坐耶？」自是以後，德宗觐孝钦，不植立矣。

宓昌墀奏陈毋忘在莒汉阳宓孑公，名昌墀，光绪丙子举人。大挑知县，分发山西，署某县篆，直隶入山西境之第一站也。庚子拳匪之变，德宗奉孝钦后仓卒西巡，两宫入境，宓仅以白饭黄鸡进献，孝钦颇不悦。次日召见，将痛斥之，而宓先伏地大哭，历言近年种种政治之不良，又信任乱民，致酿巨变，以後求皇太后、皇上须励精图治，屏绝奢华，以示毋忘在莒之意。后以其言戆直，怒甚，立命革职，将予以重惩，德宗婉言解之，乃驱逐回籍。帝又潜赐白银三百两，始踉跄逃归。王先谦劾李莲英王益吾祭酒先谦之督学江苏也，名与黄漱兰侍郎齐，外间传其实贿李莲英而得此差。既瓜代，虑名为李污，乃疏劾之，并谓并非真阉，词颇秽亵。孝钦后览奏，震怒，解李衣而众示之。遂以是罢归，然王之直声，动天下矣。既出京，李尝语人曰：「吾阅人多，从未见如王之狡者，昏暮而乞吾怜，明白而攻吾短，彼谓可以掩其过，吾谓适以彰其丑耳。南人多诈，王其表表者乎！」知之者则曰：「李既衔王，故以是损其誉也。」

赵尔巽尚欲有言川督赵尔巽为御史时，戆直敢言，後以石阡府知府外府，请训。孝钦后曰：「汝今後尚欲有言否？」赵对曰：「奴才尚欲有言，当请都察院代奏。」临行，果由都察院代呈封奏二件：一言时政；一谏孝钦。光绪辛丑回銮，擢山西巡抚，入对，孝钦曰：「此次之变，是我用人不当，皇上本欲殉社稷，亦因我牵累未决，如天之福，不意我君臣复得相见於此。」言罢大恸，赵亦叩头呜咽良久。孝钦曰：「此次到山西，当如何办法？」赵曰：「奴才当先办理交涉事件，使民教相安，一面练兵防匪，保卫地方。」孝钦称善。最後复问曰：「汝从前屡次具奏参我，是受何人指使？」赵对曰：「奴才从前误采风闻，不知我太后圣明如此。」孝钦大笑。

安维峻劾李文忠御史安维峻在都，有殿上苍鹰之目，尝列款纠参李文忠公鸿章，留中不发。李久在天津，未尝识安面，一日陛见，在朝房小憩，适安从容入，李私问苏拉曰：「此何人？」安闻之遽曰：「我即参君二十款之安维峻也。」李唯唯。

边宝泉劾李文忠光绪中，李文忠督直隶时，以麦秀两歧入告，御史边宝泉劾之，有「阳为归美於朝廷，阴实自誉其政绩」之语，文忠致函谢过焉。

徐致祥痛论时事德宗於臣工奏疏，有足为国家法者，辄置案头，以时展玩。嘉定徐箖季和侍郎致祥言事颇戆直，孝钦后外优容而内忌之，德宗眷之独厚。当徐简浙江学政时，濒行陛辞，召对至三时之久，谓徐曰：「尔所奏事，朕无日不展阅一过，真名言也。」及痛论时事，至府库空虚、内外交迫等语，徐泣，德宗亦泣。徐曰：「臣去後，愿皇上珍重圣躬。」德宗曰：「卿亦须珍重。」盖德宗时厄於孝钦，而徐为当道所忌，故君臣之际，彼此相喻於微言也。时军机各大臣伫立门外，见徐久不出，恐被劾，莫不仓皇失色，及徐出而无事，始各相安。

七御史一日七奏光绪庚子西巡，孝钦后与德宗下诏罪己，实出荣禄之意，樊增祥为之起草者也。朝臣稍稍趋行在，每召见，孝钦必哭，羣臣条奏自强之计，多所采纳。迨辛丑回銮後，惊尘既定，陈大计者多束之阁矣。德宗宾天，醇天监国，虚怀采纳，召见江春霖、赵炳麟两侍御。谏垣入对，绝对迹已三十年，一旦复见之，台谏风生，海内动色。尝有七御史同日各递封奏，称极盛焉。其後陈事者摭拾肤词，弹劾过多，亦未能悉当，封章遂十九留中。即有措词激烈者，欲求步赵启霖、江春霖之後，亦不可得矣。

台谏三霖当庆王奕匡柄国时，举朝莫敢撄其锋，时台谏中有矫矫不阿之三霖焉。三霖者：湘赵启霖，闽江春霖，桂赵炳麟是也。启霖首揭其奸，革职；春霖继之，回原衙门，未久，皆归矣。惟炳麟未忤巨奸，幸而得保。时又有蒋侍御式瑆以劾庆贪秽，回原衙门。江春霖劾奕匡光、宣间，凡军机处及海陆军、财政、外交诸任，均以亲贵掌之。诸王贝勒皆少年寡学，徧树党援，排斥异己，勾通阉寺，广行贿赂。宣统初，闽县江侍御春霖特疏纠参交匡，疏中所谓江苏巡抚宝棻，陕西巡抚恩寿，山东巡抚孙宝琦为其亲家；山西布政使志森为其侄壻；浙江盐运使衡吉为其邸内旧人；直隶总督陈夔龙为其乾女壻；女徽巡抚朱家宝之子朱纶为其子载振之乾儿，悉实事也。疏上，都下喧传，争为春霖危，谓恐蹈赵御史启霖覆辙，缘赵亦以劾庆而削职者，故羣彦啧啧称二霖也。果奉旨命其明白回奏。及覆奏，乃历数诸故实，谓：「人言藉藉，事非传疑，本可按图以索也。」末更谓：「臣非不知赵启霖劾奕匡罢官，仗马一鸣，三品料去，只以枢垣重地，汲引私人，恐或贻误大局，激於忠悃，冒死直陈。」旋仍奉旨切责，命回原衙门行走。御史陈田、赵炳麟、胡思敬等先後吁请收回成收，均不省。於是全台大愤，由御史忠廉领衔，连署者五十八人，公上「言路无所遵循，请明降谕旨」一摺。自有御史台以来，固未有众情一致，争尚风节如斯之甚者。春霖既被放，即奉母返闽，绘《梅阳归隐图》以见志。

永辉绝粒上书颐和园八品苑副永辉，上书监国摄政王，痛陈四事，切中时弊。先六日绝粒，宣统己酉六月十六日，卒，书由《爱国报》宣布，见者无不堕泪。後经赵炳麟、崇兴两侍御奏请褎嘉。永之汉姓为白，字竹君。

张传楷上书自戕张传楷，顺天人，字睿斌，本宗人府供事，积劳保至知州。其平居沈默寡言，任事勤恳，不辞劳怨。宣统辛亥九月，武昌革命事起，各省响应，举朝震恐，上至宗室达官，下至郎曹黎庶，均日以迁徙眷属为事，无一人上封奏者。张独草条陈千余言，诣都察院，乞院长代奏。时院中人已星散，张悲愤填膺，伏也痛哭，不去者三日，遂怀刃自戕。役人亟扶送医院，为之调治，卒以伤重毙命。