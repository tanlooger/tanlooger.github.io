---
---
---
title: 外交类
---



外交类

外人讥吾外交外人恒讥吾国之外交，为儿戏之外交。英使威妥马尝曰：「总理衙门大臣，皆喃喃学语之小儿耳，击之则号哭，抚之又骄惯。左手打之，右手摩之，乃对中国外交家之善法也。」某为驻日公使时，各国公使玩弄之，弹某之面曰：「贵公使福人福相，尊面之滑润，尚如婴儿。」又牵其朝珠曰：「贵公使有此奇宝，宜终日玩不释手，如小儿之得食物也。」驻华俄使与总署王大臣往还，每投赠金钱为礼物，语人则曰：「今日又投若干钱，与小儿买饝饝 「 馒头也。」 矣。」

各国与上海之关系上海为吾国通商巨埠。然在乾隆时，已有东印度公司代理人英人名比谷者，至上海察看形势。道光壬寅，复有林德赛、葛劳甫二人，以广东禁止开舱， 「 此别一事，非道光戊戌因鸦片而禁止开舱者。」 乃北航至上海，亦极称之为通商善地。此为鸦片开战前英人垂涎上海之始。及白门订约，五口开埠，时为道光壬寅八月也，其关系则中英两国间也。至道光甲辰，法人、美人继英而起，要求按照英约，缔结《中法黄埔约》、《中美望厦约》，此为法、美人後至上海之证。误以赔款为抚恤国际赔款，始於道光壬寅《中英江宁条约》。该约第四款以洋银六百万元偿补鸦片原价，第六款偿补兵费洋银一千二百万元，此为国际赔款之始。厥後咸丰戊午中英法之役，光绪甲申中法、甲午中日之两役，至辛丑十二国和约之赔款四万五千万为极矣。无战不败，败必偿款，此为国耻，宁不彰彰。然吾国公私文书，则每每讳赔偿为抚恤。中日甲午开战，吴大澂奉命督师，书生言兵，檄文中历叙天朝深仁厚泽，柔远有经，而於道光壬寅、光绪甲申两次战事之赔款，谓系中国战胜外夷，抚恤远人，恩威并用之至意。此文传至沪，《申报》首先登载，继由各西报译登。英、法领事即致书诘问，谓赔款约章俱在，何得肆为侮讦。卒由苏松太道复书道歉而事始寝。

张文襄与各国领事立约光绪庚子拳匪初起，甫自涞水扰定兴。南皮张文襄公之洞方督鄂，五月初四日，电总署请电禁剿捕。嗣後於五日内叠次电奏，斥为邪教乱民，请保护使馆，力剿各匪，勿召回出使大臣。单衔径电各国外部及在华水师提督，与约保护东南，勿扰京城，勿惊乘舆，并联合各省督抚十余人电各国外部。与刘忠诚会同驻沪各国领事立约，不得犯长江。圣驾西幸，与各国坚明约束，勿扰襄樊，以通东南贡赋之道。庚子西狩以後，和局将定，朝廷斟酌回銮之举，外人来言：诸祸首虽已治罪，然大阿哥溥餔儶事未办，名位如故，两宫到京後，各国必力要之，得请乃已。文襄因密电枢廷，劝其面奏，乘两宫未到京之先，出自慈断，以全国体。此议遂定。时乘舆尚在汴也。及回銮时，外人以为言，乃撤去大阿哥名号，命即日出宫。癸卯冬，文襄以述职在京，时日俄将开衅，政府令往劝日本驻使勿与俄战，拒之，并述西国公使之言曰：「日俄开战，此於中国有益之事，何为见阻？」因请政府据以上闻，以後遂不复有劝阻日俄用兵之说。或曰：东南保守之约，荣禄实阴主之，且阻董福祥之攻各国使馆。然荣之阴持匪类，使不得逞，乃用其门人樊增祥之言。

王某某畏葸误国光绪庚子之变，至召外侮。孝钦后曾命军机大臣王某某往东交民巷使馆解释其事，而王畏葸不敢前。是日适大雨，次晨入见，乃以雨阻对，孝钦默然。

赛金花保全都人苏妓赛金花，即傅新宝，亦即曹梦兰，尝嫁洪钧，有状元夫人之称。洪奉命使德，从之往，遂能操德语。洪卒，傅行，乃重入女闾，辗转至京师。庚子拳匪之祸，时八国联军统领德帅瓦德西入城，数数招傅往，备极绸缪，惟傅言是听。乃请保护大内，并约束诸将，勿使任意劫掠，瓦从其言，都人因之多所保全。

庚子和议光绪庚子和议，以奕匡、李鸿章为全权大臣，与八国开议条款。又命外省督抚於条款利弊论列奏闻。李文忠公主张疏节阔目，於事之可许者，慨然许之，不稍留难；不可许者，断然绝之，毋於字句之间，齗齗驳辨。而张文襄公颇持其後，往往於字句间争论得失。李叹曰：「不谓香涛作官数十年，仍是书生之见。」

八国开议条款时，先请惩办祸首，乃酌办载澜、董福祥、启秀等数人。仍要索未已，李文忠奏闻。政府覆电有云：「此次肇事诸臣，俱已惩办，各国素敦睦谊，谅不至强人所难。」

八国联军入京时，各划界而治，日本最平靖，英、美次之，而德、法最骚扰。日人之用心深哉。

展拓使馆界址各国公使馆本在京都东交民巷一带。光绪庚子，拳匪肇衅，八国联军入都，两宫西狩。辛丑，和议成，各国强迫展拓使馆界址，划兵、工两部衙门於界内，且许其永驻重兵，以为防守。

京师使馆界内之防疫宣统庚、辛之交，东三省鼠疫发生，蔓延津沽，几及京师。官厅从事於扑灭防备之术，成绩优美，然实出於旅华外人之强迫也。某日，领袖公使奥使以事至外部，谈毕，偶及防疫。奥使谓：「设北京果有传染，使馆界内，儗与外间隔断交通，届时请就近设立电报分局，以期消息灵便。」奥使所云，仅系儗议将来之词，并未加以敦促也。外部诺之，即移知邮部，请迅设分局，并有「限三日竣工，事关交涉，切勿迟误，致干未便」等语。邮部转饬电局照办，局员即至使馆界内，勘择地点。但交民巷仅方隅之限，苦无余屋可租。後得数楹，又因隔断之期，久暂无定，炊具食品，必备必丰，而室小不能容，事迄无成。辗转间，限期仅一日矣。外部、邮部时有电话督责，局员乃迳袖公文谒奥使，语以故。奥使哑然曰：「吾第与外部偶尔谈及，乃虚拟之语，交通隔断一事，各使尚未议决，实行无期，何急遽乃尔。吾即致函贵外部，後如实行有期，当迳与贵局接洽也。」

文祥与外使议觐见礼节同治朝，有各国公使六人请觐见，总理衙门大臣文祥与议礼节极严，至有掷碎茶杯之事。初，公使欲佩刀，并欲多带从人，文皆不可。届时，诸使入觐竟带多人，文命每门截留数人，至紫光阁，仅余繙译而已。

去酒果光绪丁酉，李文忠公鸿章以两广总督入总理各国事务衙门。总署故事，外使至，辄款以酒果，不问其是否一日数至也。文忠命去之，曰：「外宾始至，乃有此礼，再至则无之。」诸使皆不懽，然无与争者。

海宴堂宴外宾光绪戊戌以後，驻华各使眷属每以岁时入觐，厚加讌赉。辛丑回銮，以旧时瀛秀门内仪鸾殿址改建海宴堂，专为接见外宾之地。

宫廷燕享外宾席为满式，与汉式异。汉俗，置菜於桌，随意食之，满式略同欧洲，客各一份，每座各置桃式银碟，中储杏仁、瓜子、蜜饯、果子，每客计有二十四品，箸之外尚有刀叉。某日，孝钦后饭毕，太监请宫眷陪外宾密司卡尔用饍，桌旁设椅，为从来未有之举，宫人皆大惊。既而探知孝钦之意，恐外人不知中国宫廷礼节，将笑我为野蛮，故令宫眷坐食也。

重阳宴各国公使夫人光绪某年九月初九日，孝钦后颁赐各国公使参赞夫人菊花，以应重阳佳节。客为法国慕文琦之夫人，法国苏馨之夫人，法国安刺伯之夫人，英国梅尔思之夫人，英国景某之夫人，英国焘纳理之夫人，俄国璞科第之夫人，俄国特太太，日本新国之夫人，日本小池张造之夫人，日本牧田之夫人，美国某太太。或四盆，或二盆，大约黄菊最多，以上等瓷盆栽植。闻孝钦预操西语，令梁诚侧听，问得其似否。梁奏曰：「太后音甚正，并不影响模糊。」已而公使夫人齐集，乃特离宝坐，握手为欢。然有一二临期不到者。筵终，赐桂花及糕果，亦有设词逊谢者。

各使恭送孝钦德宗梓宫宣统己酉九月二十七日，孝钦后梓宫奉移。前三日， 「 二十四日。」 由外务部派弁导引，各国公使乘马车至东华门外下车，换乘椅轿，参随等皆步从。进东华门，至御箭亭後棚前下椅轿，入棚少坐。九时四十五分，外务部大臣带领，按排定次序，分班进锡庆门、皇极门、宁寿门。至皇极殿前一鞠躬，至孝钦后几筵前一鞠躬，侧向监国摄政王一鞠躬。监国摄政王答礼致谢，各使退後一鞠躬。礼毕，仍至御箭亭後布棚内少坐。乘椅轿出东华门，换乘马车，至景山东门外帐房内少坐候。届十一时，外务部大臣带领，按排定次序，分班进景山东门。至观德殿前一鞠躬，至德宗几筵前一鞠躬，侧向监国摄政王一鞠躬。监国摄政王答礼致谢，各使退後一鞠躬。礼毕，出景山东门回馆。二十七日晨五时，各使至皇极殿恭送梓宫，至东直门而返。

陈其元折服英美商人同治丁卯九月，海宁陈其元令南汇。有英商某，以船载煤赴沪，舟胶於沙而沈，煤浮海面，海滨居民捞而藏诸家，固不知有洋船也。未几，一英人偕译人来，悬言船为南汇民所焚，煤悉被掠，索偿五万金。陈拒之。继思若不查还其煤，必且肇衅，闻诸总署，所伤尤多，是不赔而赔矣；且庸知总署不饬令赔偿者。方自赴乡查勘，而英领事已照会江海关道，委员暨繙译官偕英商来矣。海面又时有兵舰，往来鸣礮，南汇民大震。陈力与争辩曰：「吾民果掠尔船，自应治罪。今船自搁浅沈没，民仅捞取水面之煤，何罪之有？藉曰煤不应取，而乞我为代查，我体两国交谊，自当竭力查办。尔所失者煤，安得赔银？今言银，是讹诈也。讹诈安有交情。我官可去，银不可得。」委员亦以大义责之。英商气沮。陈因与约，煤船既搁沈，必不能复得全数，将来查得若干，即以若干还之。英商亦首肯。陈翌日赴乡，召集村民，告以此案颠末，又以拚一官保衞百姓之意，反复申喻数千言。民皆感泣，均愿以所捞者送还之。数日间，缴煤十八万斤，事乃已。又美商运货赴沪，遭风，滞於沙，不能行，乃雇沪上渔船为转运，议定每人日给银二元，往返十余日，始竣事。向索工资，则尽缚其十六人送江海关道，谓系海贼抢劫者。道发上海县研讯，俱不承。十六人者，中有南汇人七，乃发南汇。陈询悉始末，知其冤，乃具禀昭雪。美领事执不肯，复提往沪讯，仍不承。则再移解南汇，而七人中已死其一矣。陈直陈其本末於苏抚丁日昌，丁得禀而震怒，亟札知江海关道，命立释此十五人。道悚息受命，而美领事亦不复过问矣。

高宗敕英王谕乾隆癸丑八月，高宗有敕谕英吉利国王文一道。文曰：「尔国王远慕声教，向化维殷，遣使恭齎表贡，航海祝厘，朕见尔国王恭顺之诚，令大臣带领使臣瞻觐，锡之筵宴，赉予骈蕃，业已据给敕谕，赐尔国王文绮珍玩，用示怀柔。昨据尔使臣以尔国贸易之事，咨请大臣等转奏，皆系更张定制，不便准行。向来西洋各国及尔国夷商赴天朝贸易，悉於澳门互市，历久相沿，已非一日。天朝物产丰盈，无所不有，原不藉外夷货物以通有无。特因天朝所产茶叶、瓷器、丝斤为西洋各国及尔国必需之物，是以加恩体恤，在澳门开设洋行，俾得日用有资，并沾雨润。今尔国使臣於定例之外多有陈乞，大乖仰体天朝加惠远人、抚育四夷之道。且天朝统驭万国，一视同仁，即在广东贸易者，亦不仅尔英吉利一国，若俱纷纷效尤，以难行之事妄行干凟，岂能曲徇所请。念尔国僻居荒远，间隔重瀛，於天朝体制原未谙悉，是以命大臣等向使臣等详加开导，遣令回国。恐尔使臣等回国後，禀达未能明晰，复将所请各条，缮敕逐一晓谕，想能领悉。」

鲍鹏与英领事义律议款鲍鹏，原名聪，香山人，英商颠地嬖童也。时道光戊戌，林文忠公来粤，事事严密，且有水陆侦探四十人，分布省城内外，及黄埔、澳门裙带路，逐日有报，奸宄无从窥探消息也。由是英领事义律密令鹏携十万金入都。时琦善官直隶总督，适有南海举人招子庸官直隶某县令，琦讯及粤人有能通洋语来京者，招以鹏对。洋人为易其姓名曰白如鹏。 「 三字急读即鲍鹏二字音。」 鹏固黠，自入琦幕，寡言语，少出入，布衣淡食，月得薪水五十两，而应酬幕府官亲、巡捕、门印，投赠百数十金，物品亦不惜，言及洋人，即愤懑不平，现於辞色，琦深信之。随来粤，琦力主和议，尽反文忠所为，使鹏与义律议款。

琦善受欺於英道光庚子，琦善以大学士任直隶总督。英人义律猝至大沽口，以书献琦善，谓焚毁鸦片之衅，起自林则徐、邓廷桢二人，向索偿不与，反遭诟逐，故入浙江，递书与总兵，不受，再递书与浙抚，又不受，故越浙而至此。琦遽信其说，据以奏闻，与英人议和之说，遂肇端於是。时天津道陆建瀛谓英兵尚踞定海，而来此托词请抚，是据邑以要我也，宜与战，俟夺其舰，俘其人，俾之还我定海，然後议和，方为善策。琦执不可。旋宴其舰中军士十余人，且以温语慰藉之，谓已乞恩朝廷，将特遣重臣驰赴广东，平反焚毁鸦片事，义大喜。未几，朝命下，即以琦为钦差，令赴广东查办。寻又命为两广总督。时苏抚裕谦方任江督，闻之，抚髀流涕，叹琦之误国。琦抵粤，先撤虎门之防。义遂索赔款，要求割香港全岛。琦不遽答，义乃遣人挑战，琦欲止之，义曰：「战而後商，未为晚也。」而广州之战衅开。於是攻虎门，先陷口外大角、沙角两礮台及靖远礮舰。水师提督关天培告急於琦，请增兵以固省城门户，琦仍执和议。天培固请，仅予兵二百，令暗渡助之，天培卒战死。

唐景星折英使威妥马香山唐景星，名廷枢，有干才，洞悉欧洲情势。同治初，奉旨在总理衙门行走。时诸大臣未谙欧洲交涉之术，每欧使盛气相凌，诸大臣辄辄噤缩相顾，不敢发一语，於是外人玩侮益甚。一日，驻华英使威妥马争一事未得，辄拍案厉声。唐忽奋拳起曰：「威妥马，汝何得如此！」威怒曰：「汝何故无礼，敢直呼我名！」唐曰：「此何地，而汝敢拍案，吾何得复有礼於汝！」威出不意，闻是言，遂稍戢其威。後有人询唐以何敢开罪於大使，唐曰：「吾在欧久，熟知彼中事，在公堂拍案，彼已有过，故彼无以罪我也。」然诸大臣终以唐在衙门，恐启衅端，遂出之。

英使翻辰州教案光绪壬寅秋，驻华德使宴庆王於东交民巷之馆，饮次，德使突谓庆曰：「上海将议退兵，君意何如？」庆曰：「固所愿也。」德使曰：「吾甚虑贵国不能保守长江利权，必将设法使他人不得干与扬子江利权方可。」庆曰：「甚善。」谈饮至洽。次日，德使函致庆曰：「昨夕之言，贵邸若以为然者，请覆函有以教之。」庆不觉，乃函覆，谓：「昨聆贵大臣议论，甚为钦佩。」已而语为英外部所闻，电其驻使，使速詗探。英使廉得其实，乃函问庆有无此事，而庆答以无。於时辰州教案将结，英使怒庆，以为待华人非取严厉手段不可，深悔辰州教案办理太轻，因翻前议，论斩者数人。

与英重订藏约罗卜藏丹津以崇德壬午，表贡方物，上曼殊师利大皇帝徽号，输诚内属，垂之百年，与青海蒙古各部汗王世为臣仆，屏翰皇室。中更第巴、桑结之乱，朱尔墨特之变，胥藉大兵竭力敉定。以驻藏大臣镇抚其地，设吏置戍，藏官自戴琫、噶布伦以至达赖，除授必请朝旨。职贡隶理藩院，赐租税疆宇自治，弗给，发内帑济之。光绪朝，藏人启边衅，唐绍仪与英使萨道义重订藏约於京师。丙午四月，张荫棠奉命自印度入藏，循约辟埠，议善厥後，发善後二十四条，谕商上三大寺议之。

云南勘界光绪间，广西周德润至云南勘界，携会典为凭，会勘者亦以此为凭。既而有水，观其源流高低之势，合归我国，而官书不载，外人遂欲拦去。据形势再三争之，逾月始允。洋使曰：「我固知此水合归贵国，然会典为贵国钦定之书，固将昭示中外，何独不载此水？」

天津焚法国教堂案曾文正一生憾事为天津教案，辄以「外惭清议、内疚神明」八字以自责。有知其事者，为言此案发见，文正以一身当其冲。时同治壬申，粤捻余孽未平，开衅外人，绝非得计，固惟和平了结之一法耳。然外人於此，欲望甚奢，不重惩乱民，无以塞其口。而乱事初起，又实皆千人一手，首从无所分，尽诛之，则其势不能；姑宽焉，则又苦无术。其进退维谷，殆百倍於祁门督兵时矣。有张某者， 「 回教人。」 时为天津四门千总，小有才，富於赀，既知己责之难逃，且审文正艰苦状，思迎其意而解焉。乃贿买贫民十六，使伏罪。十六人者，人得津钱五百千，初许其不杀者也。及案定，而十六人竟骈首死。罔民之罪虽在张，而文正实操纵之，其所以惭疚者在此。

李文忠语法使光绪丁酉，李文忠在总署时，法使为施阿兰，其人狡甚。一日，谒文忠，骤询曰：「尔年几何？」西人不喜人问年，然慑於文忠之威望，不能不答。文忠笑曰：「是与吾第几孙同年耳。尔知吾在巴黎，曾与尔祖剧谈数日乎？」施踧踖无地。

德拒我使初与欧美诸国通聘，仅设三公使驻其国：一英、法、义、比，一俄、德、奥、和，一美、日、比。额缺之增，自光绪乙亥、丙子间始。时中日和议甫定，俄、德、法有迫还辽东之举，政府以法国交涉事，乃设专使驻巴黎。由是英法分为两使。未几，德人亦援例以请。会驻英公使龚照瑗、驻美公使杨儒均期满，当受代，於是诸大臣会保使才，以黄遵宪、罗丰禄、伍廷芳名上。廷议将以黄使英，罗使德，伍使美。议早定，适某大臣检交涉旧案，知黄前为新嘉坡领事时，曾被英人某以债务事诬控有案，事虽辨明，恐或以是为英廷所轻视，遂议黄改使德，罗改使英。命既下，循例钞录谕旨，照会各国驻华公使。时德人以三国迫还辽东之举，俄、法皆得厚酬，德独向隅，意甚不平。其驻使海靖，性极骄暴，方自南非量移至华，公牍往来，往往於一字一句间，索垢寻瘢，稍有疑似，辄驳回改缮，其蓄意伺隙也久矣。新使命下，海靖乃大愤，谓中国尊英而卑德，英之所不欲，始令赴德也。立具文，照会总署，声明决不接待，并请於三日内收回黄使成命，其言极慢。不得已，乃改命许景澄为德使。许时方使俄，以杨儒易之，而授黄长宝盐法道。又二年，戊戌夏，日本使裕庚期满，日政府预以黄请，始命黄使日。

莱阳中德之交涉光绪辛丑春，莱阳有教民唐宾庆者，其父入耶稣教。一日，勾通洋工程师哈司台而致函於县，谓家被大刀会匪刼掠，恳求赔款。县令即覆书曰：「莱邑上年并无大刀会匪，该教民家被窃，应按例饬差勒缉，无赔赃明文，贵工程师毋得凟请勒赔。」宾庆又请德国教士卢威廉函乞偿恤。适有县民李某者，宾庆诬指为窃贼，捕送至县，教唆李某妄扳修洛五等人为贼，意欲藉此罗织多人，偪勒赔赃。县令察知其妄，痛斥宾庆，函致卢威廉，令查明宾庆恣纵不法各节，照约应由中国官长自行严办。卢威廉遂不干涉。

日本利用毛昶熙之讆言武陟毛文达公昶熙，当咸丰时，由翰林起家，洊至冢宰，与河内李棠阶以道义文章相砥砺。李薨，朝列清望，遂独归毛一人。穆宗亲政後，数出微行，遨游妓寮、剧园间，每夜出不归，臣工皆私忧窃叹，无敢言者，毛独犯颜苦谏。每独对，未尝不反覆侃侃言之，穆宗虽不能用，然终不以为忤也。其为河南团练大臣督办河北三府河防，措置亦悉中机宜，独其为总理各国事务衙门大臣时，尝有一言之失，遂造祸於後来。同治中，有琉球商船驶行太平洋，遇飓风，漂至台湾後山，为生番所掠，死者五十四人，日本商民四人亦与焉。癸酉四月，日使副岛种臣来，换约於天津。事既竣，入都，呈递国书，使其副使柳原前光至总署，言其事，要偿恤，且发兵剿生番。时恭王筦总署事，不常至署，文祥为大臣领班，方有疾，在告，毛以吏部尚书班最居前，遂延见前光。告以台湾生番，本属化外，犹贵国之虾夷，王化所不能服，贵国商船被戕情事，至可矜恤，然中国实无从办理。前光曰：「敝国本拟发兵问罪生番，徒以两国盟好，故不得不要求中国自行惩办，若中国竟舍而不治，则敝国将自行出兵矣。」毛又答以生番既属化外，则出师与否，惟贵国自裁之。前光归，以此语报日本，翌年，遂有征台之役。时李鹤年为闽浙总督，令台厦道移书往诘日帅西乡从道。覆书曰：「敝国兴师问罪於贵国化外之地，非境内地可比，且此固受命於贵总署也。」鹤年无以难，急报之总理衙门。朝命沈葆桢为钦差大臣，赴台查办。沈抵台，布置防务，与日本议定抚恤。七月，日本遣大久保利通至京，受偿款五十万，始遵约退师。然光绪甲午之役，终以全台割让於日。

日人诱降丁汝昌光绪甲午一役，北洋水师提督丁汝昌以兵舰降日，而自戕於威海衞，实日本大山元帅致书诱之降也。书曰：「公座前：今两国不幸以兵戎相见，然一时之争战，实不必举全国之友谊而牺牲之。中日之交，夙称敦睦，吾为此故，敢陈书左右，若以寻常诱降书目之，则殊未悉吾人之苦衷也。吾作此书，筹思至再，计为益於贵国，与有利於明公，非此莫可。默尔而息，非善邻之谊，特吾言之真理，或为战云所掩，明公不必见之甚莹耳。贵国海陆两军，连战连北，其故安在？旁观者清，想亦无所逃於明公之鉴也。盖贵国之统治者类皆文臣，惟长於文者足以致高官，掌军国，数千年来，事同一辙。吾亦不敢谓此法不良，然使中国仍得闭关自守，其法可与终古，或未可知。而今非其时矣，世界大通，已不容有何国深闭而固拒。三十年前，日本胡以缔造艰难，幸免亡国之惨，明公谅熟闻之。舍其旧而新是谋，乃保有国威之第一要素。此要素，今日之於中国，犹前日之於日本，万不容忽者也。如或忽之，则国家之亡，亦迟速异耳。中日之冲突，出於偶然，自兹以往，何在不足与他国开衅。当是时也，在真能爱国者，自重其仔肩，留此身以有待，而顾为事势所缚，取小节而不顾大义乎？明公试思之，苟能再造中国，使世界最古之国，崭然露其头角，则区区一舰队之见降，一军团之覆没，又奚足云。明公如诚忠於王事，则请垂听鄙夫之言，须知吾言乃出自交战国之代表，而又寄满腔之同情者也。吾言之意，乃乞明公辱临日本，养晦待时，俟中国翻然变计，明公自计得行其志，然後遄返。古之英雄，恒不惜一时之屈辱，求得当以报於汉，中国国史，例不绝书，此岂待鄙夫相凟。吾今之欲为明公进者，则如法兰西元帅麦马韩，曾为质於敌国，卒归而改造政府，举国不以为辱，且奉为共主焉；土耳其大将奥期们帕沙见辱於俄，终得改造陆师，以一雪其耻。前例若此，明公何疑焉。至明公抵日，礼遇何似，亦请为明公言之。吾天皇之豁达大度，旷世无俦，凡臣民之悖乱者，不独恕之，而且量才而授以位，日臣夏本及枢密院员大岛，其前事也。况明公乃非日本臣民，而勳名复满四海，则吾皇之仁厚，万万有加。吾言至此，请以一问题直捷陈於明公之前：明公其宁以国家为孤注，而自牺牲一身，以致一败而不可收拾乎？抑将暂纾国难，留为将来改革之地乎？吾知贵国吏习，夙尚浮夸，雅不欲以真相示人，己则无力，而讳之惟恐不深，幸明公勿坚执此见。吾作此书，非漫无省察者，首陈利害之论，继以忠诚之词，惟明公实图利之。」汝昌受书未即答，已而闻东抚退兵电讯，乃大沮丧。至十二月十二日晨八时，汝昌报书降，旋自裁於舰上，舰揭白旗。十三日，日军入刘公岛收船械，复以康济一舰送汝昌榇南归。总署论中日和约光绪甲午，中日开衅时， 灌阳唐景崧方署台湾巡抚， 统领福军刘渊亭永福督师台湾， 绅民拟举义旗， 不甘沦陷。 彼时总理衙门大臣有唐书一通， 书云：「来电均已进陈， 和议一事， 现已於十八日定约。 台湾久 版图， 感激朝廷恩泽， 一归他属， 忠愤勃发， 自在意中。 但时势所迫， 勉从其议者， 大要约有两端：一则战不可恃，虑其进逼京师，利害所关，视台尤重；一则台无接济，一拂所请，势必全力并攻，徒损生灵，终归沦陷。查自三月起屡次来电，有云台无兵轮，坐困绝地，其危可知；有云台营分布则少，防不胜防，勇难急到；有云一二仗後，无营接替，勉强久支，难操胜算。此皆贵署抚体察情形，不可因一时义激，遂置前电所陈患害於不顾也。现在定约：由日本声称本约批准交换後，限两月之内，地方人民愿迁居，准变卖所有田地，退去界外；但限满之後，未能迁徙者，宜视为日本臣民云云。是彼虽得地，而百姓之不愿居台者，仍有迁、卖两途，似尚不致坐困。贵署抚须念朝廷爱护台民不忍涂炭之意，并以上定约所云，劝全台绅民勿得一时执意，致罹祸害。以後办法，当随时电知。有所约，於定议後限二十日互换，再限两个月交接台地。余与华官无涉。此时务当妥为抚字，免滋事端，致碍大局。至来电所称台民集义勇万人袭澎，商月内起程，此时和议已定，奉旨禁止勿发，即速办理毋误。」

李文忠主与日和光绪甲午之役，丧师失地，我以朝鲜内乱事与日本失和而战，海陆军皆败，割台湾以和。然李文忠公老成持重，了然於势之不可为，故发难之始，即主持和议。当时交口非之，後出师果不胜利。迨李奉使议和，尝因宴会，伊藤博文口占一联曰：「内无相，外无将，不得已玉帛相将。」索李属对。李知讽己，思有以报之，顾久索不得，归语其参随，咸默然。浙人某，有隽才，而不为李所重，至是，独慨然曰：「是不难，何不云「天难度，地难量，这馋是帝王度量」。」李叹息称善。

日本少佐干预词讼光绪甲辰，日俄战事亟，莱阳在德国胶澳环界左近，与烟台、旅顺各海口毗连，日本间谍改服华装者日必数至，俄谍间亦有之，莱阳遂有日本陆军步兵少佐干预词讼案。盖县民张绪显以坟茔细故，与同族讼，被告张文成匿不到案。莱阳令饬差勒缉张文成，乃延张清勾出日本兵坂本与之助。至县谒见，县令告以词讼案件，地方官自有权衡，非外国人所能干预。张文成如果被诬，自有县官秉公作主，日人身服华装，潜踪内地，当此严守中立之际，亦不便任其逗遛。即派差护送烟台监督衙门，交日领事管束，不准复入内地，致违中立条约。嗣日本陆军步兵少佐又与关道交涉，县令仍据理力争，日领事乃将案注销。李文忠不慊於日李文忠公使俄，在马关议约之後，道出日本，当易舶，日本为供张行馆，文忠不就。且以舢板之为日本舟也，不欲乘，令於两舟间架飞梁，始履之以往新船。

德宗联日光绪戊戌夏，命黄遵宪为出使日本大臣，时方有联日之议，总署撰国书，依故事拟草上。德宗阅之，殊不惬意，因於大日本国皇帝之上，亲加「同洲同种同文最亲爱」九字，其他词意，亦多所改定。

太宗自称金国汗天聪、崇德间，我与朝鲜来往公文，太宗自称金国汗。

洪秀全亦知外交咸、同间，洪秀全据金陵，一日，忽有汽船一艘驶至，疑为官军也，将举礮轰之。船主亟升白旗，时军中有曾至香港者，识升旗例，爰以小艇抵汽船，问来意。船将答曰：「我国商人云集上海，江宁既下，恐君逼近，此来两不相助，只为保护计耳。」兵士以告杨秀清，秀清转达秀全。秀全乃遣使延船将，与之历览各营，且曰：「彼此通商，理所当然，将来事定，惟有洋烟勿再来华，其余贸易无禁。」後船将归上海，秀全使弟仁玕同行报聘，晤英、法、美各领事。美领事曰：「敝国正以解放黑奴有南北洲之战，天王为人民自由，实东方大革命也。天王曷遣使敝国，一通交好。」仁玕反江宁，呈美领事书，即遣仁玕使美。时美领事归国，齎秀全书同行，书曰：「太平天国天王告美国大民主：前上海贵国领事以民主意上书，书达金陵，经东王阅过，呈朕览。以贵民主远居海外，音问不通，翩然肯来，实洽朕意，特遣朕弟仁玕远使贵国。朕闻贵国重人民，事皆平等，以自由为主，男女交际，无所轩轾，实与我朝立国相合，朕甚嘉赏。一切交涉事件，可与朕弟仁玕往还。凡贵国人民来我国者，皆上帝之子孙，必以兄弟相待。以後两国永久和好，朕有厚望焉。」仁玕承命使美，二年而归，着有《使美日记》。