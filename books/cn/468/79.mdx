---
---
---
title: 恩遇类
---



恩遇类

亲郡王配享太庙亲郡王配享太庙者，皆祀於东庑。通达郡王雅尔噶齐、武功郡王礼敦巴图鲁、 「 此巴图鲁三字即其名，非勇号也。」 慧哲郡王额尔衮、宣献郡王界堪、礼烈亲王代善、睿忠亲王多尔衮、郑献亲王济尔哈朗、豫通亲王多铎、肃武亲王豪格、克勤郡王岳托、怡贤亲王允祥、蒙古超勇襄亲王策凌，及同治丙寅奉旨之科尔沁忠亲王僧格林沁，凡十三人。

满汉文武大臣配享太庙满、汉文武大臣配享者，皆祀於西庑。英诚武勳王扬古利、信勇直义公费英东、宏毅公额亦都、忠义公图尔格、昭勳公图赖、 「 昭勳即直义子，忠义即宏毅子，父子皆得配侑，允为极荣。」 文襄公图海、文端公鄂尔泰、文和公张廷玉、文襄公兆惠、文忠公傅恒、文成公阿桂、文襄公福康安，凡十二人。

瀛台赐宴翰林赐宴瀛台，定在暑节。辄乘早凉，入西苑门，大柳星稀，高槐露下，宫墙缘岸间，安步徐行。菰蒲四面，水禽啁晰，与江南水乡无异。渡板桥，则荷香袭衣，牐流滴耳。复从内苑墙入小红门，划然大湖，有红板长桥，横跨水面，桥夹朱栏。其外杂列鱼罾，朝士渡桥者均许抽罾捉鱼，得即携归。於是迤逦达瀛台门。惟赐燕时，则从牐口北上，直西浮道通梁，中有层亭，两面帐房，列如号舍。上命登舟泛太液池，即从过船亭登舟，芰荷十里，望如蕃锦，北望金色摇曳，则别一境矣。

派吃祭肉及听戏王大臣大内於元旦次日及仲春秋朔，行大祭神於坤宁官。钦派内外藩王贝勒辅臣六部正卿，吃祭神肉。上面北坐，诸臣各蟒袍补服入，西向神幄，行一叩首礼毕，复向上行一叩首礼，合班席坐，以南为上，视御座为尊也。膳房大臣捧御用俎盘跪进，行髀体为贵。司俎官以臂肩腰骼各盘列诸臣座前，上自用御刀割折，诸臣皆自脔割。食毕赐茶，各行一叩首礼，上还官，诸臣以次退出。是晚各赐糕资酏酱，携归邸。至上元日及万寿节，召诸臣於同乐园听戏，分翼入座，特赐盘餐肴馔。礼毕，各赐锦绮如意及古玩一二器，以示宠眷。

宴外藩年终，诸藩王贝勒更番入朝，尽执瑞礼。除夕日，宴於保和殿，一二品武臣咸侍座；元旦後三日，宴於紫光阁；上元日，宴於正大光明殿，一品文武大臣亦入座。

冬至赐貂冬至赐貂，唐例也，国朝亦仿行之。南书房、如意馆、昇平署供奉诸人，各得数张不等。

赐荷包镫盏诸物岁暮，诸王公大臣皆有赐予，御前王大臣所赐为岁岁平安荷包一，镫盏数对，及福橘、广柑、辽东鹿尾猪鱼诸珍物；外廷大臣亦间有赐荷包一者，皆佩於貂裘衿领间，泥首宫门，以谢宠眷。

会亲公主、福晋、格格及外戚眷属，岁时有赐，入内谢恩，谓之会亲。宫门外施以黄幂，谓之关防。

克勤郡王墓开隧道克勤郡王岳托，礼烈王长子。崇德壬午冬，从征山东，薨於途。丧返，太宗痛甚，及葬，命开其隧道，以便岁时赐奠，抚柩而哭。高宗东幸，亦亲往赐奠。

范文程以生员受知太祖国初，范文程出关葬亲，宿一牛彔庄，问：「此有游憩所乎？」牛彔云：「咫尺间为查孝廉学诗之居，书室楚楚。」乃与二牛彔三骑往，查迎坐书室。范欣然曰：「可下榻乎？」查曰：「不鄙荒陋，幸甚。」鸡豚雉兔，略具盘飧。范饮噉至饱，遂借宿。晨兴，语查曰：「独行无侣，苦岑寂，能从我游乎？」则借马从之。至墓所，范曰：「太祖定辽阳，壮者配营中，杀老弱，已而渐及拥厚资者，虑有力为乱也。」及行，又指一地曰：「此将就戮处也。十七人皆将就刑，太祖忽问我识字乎，以生员对。太祖大喜，尽十七人录用，我至今职，始望岂及此乎？」葬地回抱山林，堪舆家言，此地贵不可言，将相不足道也。文程与江浙诸范通谱，称为文正公後，尝捐金买田吴中，修文正祠。

范文程脱包衣籍凡隶牛彔下人曰包衣。牛彔包衣者，犹人之投胎也。范文程历相三朝，世祖为捐金一万，赎之本旗牛彔，始脱籍。

列圣呼范文程官而不名范文程在盛京时，列圣皆呼其官而不名，以其形貌硕伟，是以御赐衣冠，皆出特制。世祖赐宋荦食於中和殿世祖御极之初，命公卿大臣子弟入衞。时商邱宋文康公长子荦年甫十四，仪观俊伟，冠侍从冠，蟒衣袴褶，带刀侍左右。上爱重之，恒赐食中和殿。一日，荦对食逊避，私出带间斜幅，裹饼饵枣栗，将怀之。上怪问，荦前跪谢曰：「臣有祖母，老甚，爱臣。臣怀以献，荣上之赐也。」上喜，自是每赐食，必书敕以归。吴绮以传奇受知世祖顺治壬辰，江都吴园次绮以拔贡授中书舍人，奉诏谱《杨继盛传奇》，称旨，即以杨继盛之官官之。

世祖擢胡学士山阴胡学士为庶常时，一日，同官皆出院，学士独留。世祖微行入院，屏息立其後，良久。学士方习满文，回顾，见世祖，惊起俯伏。世祖笑曰：「若误矣。」学士曰：「小臣不得近天颜，然朝谒瞻仰久矣。」问诸庶吉士安在，若何独留此。学士奏：「诸臣习清书，幸已成，各有事归私寓。臣钝劣，每後於人，私习以补其拙。」世祖曰：「诸臣何事，惟博弈耳！今已分曹他适饮酒矣。」即日传旨，超擢为侍读。世祖赞誉慎交社世祖召修撰徐元文、编修张若霭、华亦祥入乾清宫。世祖科跣，单纱暑衫禅裙，曳吴中草鞵，命三臣升殿，赐观殿中书数十架，经史子集、稗官小说、传奇时艺，无不有之。中列长几，商彝周鼎、哥窰宣炉、印章画册毕具，庑下珠兰、建兰、茉莉百十盆。赐席地坐，从容问羣臣贤否，时政得失，皆谢以初进小臣，不能备知。因及书史古文，又问及近来名流社会，且云：「慎交社可谓极盛，前状元孙承恩，亦慎交中人也。」良久，始遣出。

张宸以祭文受知世祖顺治时，后丧，词臣撰拟祭文，三奏草，不称旨。最後内阁中书张宸撰，中有句云：「眇兹五夜之箴，永巷之闻何日？去我十臣之佐，邑姜之後何人？」世祖阅之堕泪，寻迁张兵部车驾司主事。

世职知县加东昌府通判衔顺治朝，曲阜世职知县孔允醇以居官廉能，加东昌府通判衔，仍任知县事。

世祖赞王熙为公辅器王文靖公熙，宛平人，文简公崇简子，少年登第。世祖喜曰：「公辅器也。」命供奉内廷，亲教以满文，兼习释典，与孙学士承恩、麻文僖公勒吉日侍西清。世祖升遐时，命与文僖同撰遗诏，受顾命。康熙中正首揆，继命专管密本。前此汉官不与闻军机，异数也。

圣祖诏绘觉罗武默讷像康熙庚申，特召内大臣觉罗武默讷入养心殿，命工绘其像，即以赐之，谕曰：「将此像给尔子孙世世供享，以昭加恩之意。」

韩文懿以时文受知圣祖长洲韩文懿公菼，康熙癸丑科会试殿试皆第一。撤闱後，上取墨卷览之，称主司得人。是年冬，召至起居注，命将平日窗稿进呈，遂以刻本五十篇进。复召至弘德殿，问平日所作必多，馆师熊文端公代奏曰：「尚有三十二篇，以题目小，不敢进呈。」上曰：「不妨，都进来。」其三篇，即乡试墨卷也。某年，词臣进表，有用「岂弟君子属之臣」者，圣祖摘其讹，将加谴责。奏曰：「属之臣固误，然古人断章取义，亦有君臣两属者，如《礼经》所云「岂弟君子，求福不回」，其舜、禹、文王、周公之谓与是也。」

圣祖呼尤侗为老名士长洲尤侗，字悔庵，官侍讲。世祖尝称为真才子，圣祖亦称为老名士。

杜立德入殿赐宴宝坻杜文端公立德，以荐授内阁中书，寻登揆席，居相位十余年。尝赐宴内廷，特命列坐殿中。汉大学士入殿坐，盖自立德始也。後以疾未预宴，上特遣中使齎酒馔赐之，谕曰：「卿弼亮老臣，久任机密。兹海宇荡平，时当令序，赐宴羣臣，念卿卧病，故遣使慰问，且赐醴馔。卿其加餐珍摄，副朕惓惓至意。」

杜立德乞归赐诗杜文端公屡疏乞归，圣祖慰留至再，其後请益力，乃颁宸翰云：「内阁大学士杜立德，弼亮老臣，纶扉久重，引年请归，陈乞至再。遐心既固，未可勉留，诗以送之。十载资贤佐，劳深致太平。訏谟留紫闼，风度重丹楹。方倚盐梅略，难违邱壑情。餐芝黄绮伴，轩冕有余清。康熙二十三年八月初九日御笔。」又赐「洛社怡情」图书一方，御书唐诗三轴，墨刻二册。

圣祖加恩范承勋汉军镶黄旗范大司马承勋，开国名相文肃公第三子，殉难闽督忠贞公弟也。康熙癸酉冬，以云贵总督陛见至京师，值上谒孝陵，因迎至米峪口。上见范，天颜和霁，谕曰：「尔盛京旧人，尔父兄累朝効力，尔兄又为国尽节。朕见尔，思及尔兄，心为惨切。不见尔几八九年矣，尔须发皓白如此。郊外寒冷，今将貂帽、貂褂、白狐腋袍赐尔。此时更换，恐受风寒，明日可服之来谢恩。」并赐御书「世济其美」额。圣祖宠任张文贞康熙丙子，圣祖亲征噶尔丹，至科图，诏汉臣皆止，丹徒相国张文贞公玉书独坚请扈从深入；噶尔丹已破走，复请从至归化城受降。圣祖赐所御衣帽御寒，戒毋露宿，轸恤甚至。嗣是宠任益专，为汉臣冠。

圣祖优礼陈廷敬圣祖南巡，泽州相国陈廷敬方扈从。既至杭州，乞假游西湖一日，奉旨免朝，且云：「廷敬老臣，遇宫眷车不须避路。」

圣祖赐宋荦豆腐法圣祖南巡，宋牧仲在苏抚任内迎銮。某日，有内臣颁赐食品，并传谕云：「宋荦是老臣，与众巡抚不同，着照将军、总督一样颁赐。」计活羊四只，糟鸡八只，糟鹿尾八个，糟鹿舌六个，鹿肉乾二十四束，鲟鳇鱼乾四束，野鸡乾一束。又传旨云：「朕有日用豆腐一品，与寻常不同。因巡抚是有年纪的人，可令御厨太监传授与巡抚厨子，为後半世受用。」

圣祖推恩于襄勤父汉军于襄勤公成龙之擢安徽按察使也，圣主方以巡狩还京师，特诏奖襄勤贤能廉介，赐其父原任参领于德水貂裘；又通谕八旗都统侍郎诸臣有子弟官外者，各贻书训勉，效于成龙洁己爱民。

圣祖赐曹寅母御书匾额康熙己卯夏四月，圣祖南巡回驭，驻跸於江宁织造曹寅之署。曹世受国恩，与亲臣世臣之列，爰奉母孙氏朝谒。上见之色喜，且劳之曰：「此吾家老人也。」赏赉甚渥。会庭中萱花盛开，遂御书「萱瑞堂」三字以赐。圣祖矜恤翰林官属康熙庚辰，圣祖以翰林官及庶吉士有贫不能具衣服乘骑者，谕大学士查明候旨施恩，并於丁忧告假之庶吉士无力至京者，饬各省督抚酌量资助。

皇子临丧行拜奠礼康熙壬午，少傅王文靖公卒於家。圣祖谕皇子直郡王往奠，并谕之曰：「前此大臣病逝，间有命皇子临其丧者，从未施拜奠之礼。大学士王熙因系世祖旧臣，特令汝行礼举哀致奠。」

圣祖赐蔡升元葬亲银德清蔡升元，康熙壬戌一甲一名进士，方由修撰迁中允，即请终养。癸未，迎驾嘉兴，奏对御舟。翼日得旨：「蔡升元在讲筵甚久，家计甚贫，赐银六百两，为葬亲费，事竣即来京。」时行在侍臣有感泣者。

圣祖御书文恪二字赐励杜讷家大臣身後予諡，皆由礼部奏请，既得旨，内阁拟字进呈，候上圈出，此定例也。康熙癸未，侍郎励杜讷卒於官，已特赐祭葬矣。越二年，圣祖驻跸静海，追念其効力南书房二十余年，敬慎勤劳，特旨赐諡，并御书「文恪」二字赐其家。

圣祖赐胡胐明御书康熙甲申，圣祖南巡，德清胡胐明渭撰《平成颂》，并以所着《禹贡锥指》献诸行在。有诏嘉奖，召至南书房直庐，赐馔，御书「耆年笃学」四大字赐之。後阎潜邱垂老入都，谆谆以求御书为言，盖深羡胐明之遇也。

圣祖为张文端奏请多留江宁一日康熙乙酉南巡，驻跸江宁，将启驾矣，以在籍诸臣吁请，允留一日。时桐城张文端公英已以大学士致仕，迎辇淮南，随至金陵，亦以为请。得旨：「念老臣恳求谆切，准再留一日启行。」丁亥，文端迎於清江浦，仍随至金陵，上亦允其奏多留一日。初，文端予告时，濒行，御书「笃素堂」三字以赐；在淮安，则御书「谦益堂」及「葆静」匾额；在江宁，则御书对联及「世恩堂」匾额，他所赐赉，不可胜言。

圣祖追念李霨勳劳高阳相国李文勤公霨，以康熙癸亥薨於位。庚寅，上追念勳劳，特谕李霨任大学士时始终恪慎，懋着勤劳，其孙工部主事李敏启可超擢太常寺少卿，以示优礼旧臣至意。

圣祖称汤西厓为诗公浙江诗派，朱竹垞後，必以怀清堂为大宗。康熙癸巳，汤西厓右曾以少宰兼掌院，赴热河谢恩。满掌院揆叙适侍班，圣祖垂问曰：「汤右曾工於诗，有刻成者，可令进呈。」揆奏：「刻者未之见，右曾昨在臣寓，有所作《文光果》诗。」上命取阅，随御制一首赐和，中有「丛香密叶待诗公」之句，举朝传诵，羣然属和，世遂称西厓为诗公。

圣祖褒于清端永宁于清端公成龙，圣祖褒为真理学，又褒为古今廉吏第一。康良亲王，总督蔡毓荣，巡抚张朝珍、吴兴祚俱器重之，所举如于襄勤公成龙、董秉忠、陈大栋、邵嗣尧、王燮、孙宏业、衞济贤等，皆着闻於时。圣祖题徐湘苹画大士像陈素庵相国妻，即湘苹夫人也。夫人徐姓，工诗词，精绘事，尝以从宦不获供奉吴太夫人甘旨，手画大士像五千四十有八幅，以祈姑寿。圣祖曾取入内廷，宠以御题。傅腊塔受知圣祖清端公傅腊塔督两江，薨於位。圣祖命太仆卿杨舒往祭，传谕江南官民曰：「尔等悲伤感痛，朕闻之。」向来外官溘逝，从来未有此遣祭之例也。

编检得赐禁城骑马康熙朝，编检入直，亦有朝马之赏，朱竹垞尝得之。

圣祖加惠二程後嗣钱塘徐文敬公潮抚河南时，五经博士程延祀请给二程子祭田，格於部议。圣祖谕曰：「程子宋之大儒，祀典不可有缺，第恐祭田年久变鬻，其更筹久远策。」潮奏请於每年春秋致祭外，别给其後嗣银四十两，俾展时祀。从之。

圣祖加恩傅忠毅生母傅忠毅公巡抚广西，佩抚蛮灭寇大将军印。圣祖鉴其忠赤，特封傅生母但太君一品夫人，赐第会城，敕和硕简亲王、两江总督董衞国、巡抚佟国桢、总兵哲尔肯加意颐养。又念侍奉乏人，复命忠毅妹原适镶白旗骠骑将军汪宗宏者，驰驿归里，以代定省。

世宗宠待大臣世宗知大臣禄薄不足用，故定中外养廉银两，岁时赏上方珍物无算。鄂尔泰召入时，上特命海望为之起第於大市街北，凡器用无不备。张廷玉尝小疾，及痊，告近侍曰：「朕股肱不快，数日始愈。」众争来问安，上笑曰：「张廷玉有疾，岂非朕股肱耶？」陈时夏籍滇南，上因其母老，特命云贵有司置传送至任所。岳锺琪出征西域，上特命其子濬送至玉门关以慰之。

世宗加恩陈时夏生母雍正癸卯，阁学陈时夏以御史授河南开归道，仍带台衔。丙午，署江苏巡抚。世宗念时夏母老家居，以道远未迎养，特命云南督抚资送至苏州，复赐人蓡，以慰高年行役之劳。

世宗召高宗入养心殿赐食雍正癸卯，次辛祈谷礼成，为世宗登极初次大祀之典，特召高宗入养心殿，赐食一脔。赏花钓鱼世宗驭下严肃，然每假以词色。雍正丙午秋，特宴文武大僚於乾清宫，赋诗饮酒。每佳时今节，必赐诸王大臣游讌，泛舟福海，赏花钓鱼，竟日乃散。

世宗优礼蒋文肃雍正丙午秋，蒋文肃公主顺天乡试。时太夫人高年在堂，世宗恐其悬念，命枢府诸大臣索其家平安信，於降旨之便，传入闱中，以慰其心。

知州蒙世宗特赐雍正丁未，冯少寇以知州开复，蒙世宗超授庐州知府，并於请训之日，特赐貂裘、锦绮、端砚、法帖诸珍。

世宗慰留朱文端高安朱文端公轼晚岁多病，屡乞身，世宗嘉奖而慰留之。雍正辛亥，又具摺奏请。内阁传出上谕：「尔病如不可医，朕何忍留；如尚可医，尔亦何忍言去？」文端感激涕零，从此不复有退志。

蒋文肃屡受世宗赏赐蒋文肃官庶常，即蒙圣祖赐第西华门右，御题匾曰「揖翠堂」。雍正戊申，大拜後，复赐新第於得胜门。旧例，年终赏大臣福字皆用红笺。丁未冬，世宗以其母曹夫人服未除，特书金笺福字以赐；壬子，赐人参至十二斤。

世宗召见布衣方观承方恪敏公观承，少时爱楚词，自忏云：「爱读《离骚》便不祥。」後以《南山集》狱起，全家谪戍黑龙江，恪敏与兄观永往来南北，营塞外菽水之资，或日一食，或徒步百余里。及壮，归金陵，家无一椽，借居清凉山僧寺。雍正壬子，入京师，旅人某为荐入平郡王藩邸，王与语，奇之。癸丑，王为定边大将军，征准噶尔，奏恪敏为记室。世宗命以布衣召见，赐中书衔偕往。凯旋，以军功实授内阁中书。被荐词科，临试不赴。寻迁吏部主事，历文选司郎中，出观察清河，累迁至制府。虽贵，手不释卷，好吟诗，工书，善骑射。年六十一而卒。

张廷玉鄂尔泰受知世宗雍正时，满、汉大臣执政权而始终宠任者，汉人则张文和公廷玉，满人则鄂文端公尔泰。文和登朝五十年，长词林二十七年，主揆席二十四年，凡军国大事，承旨商榷，无不合庙堂意旨。身後配享太庙。汉人之有势力者，仅张一人。然颇树党，汪由敦其一也。当时有张、姚二姓占过半部缙绅之言。鄂则世宗暮年，寸步不离，恒留宿禁中，逾月不出。世宗尝曰：「朕有时自信，不如信鄂尔泰之专。」事无大小，必令鄂平章以闻。

世宗赐张廷玉联张文和公辅政时，世宗御书春联以赐曰：「天恩春浩荡，文治日光华。」传写者改「天」字为「皇」字。後此联遍天下，而无人知为御制矣。

高宗赐张廷玉诗张文和公於世宗时允其配享太庙，及予告将归，复面求高宗。高宗以其不赴宫门谢恩，降旨切责，且曰：「朕前旨原谓配飨大臣，不应归田终老，今怜其老而赐之归，是特恩也。既赐归而又曲从伊请，许其配飨，是特恩外之特恩也。乃在朕则有请必应，而彼则恬不知感，则朕又何为屡加此格外之恩！且何以示在朝之羣臣！试问其愿归老乎？愿承受配享恩典乎？令明白回奏。」张大惧。及事少解，入朝谢恩，高宗怜之，仍赐诗以归。世宗屡赐张廷玉金世宗朝，张文和公在政府，十数年间，六赐帑金，每赐辄以万计。屡恳辞，上谕云：「汝父清白传家，汝遵守家训，屏绝馈遗。朕不忍令汝以家事萦心也。」文和归，遂以赐金名其园。给还张廷玉家资张文和公有一姊，归姚氏，早寡，着《蠹窗诗集》，有智略。雍正间，文和告归在家，有两江总督查看家产之旨，先期得闻，亟归视文和，检书牍手录册子，携回夫家。文和家无长物，兄弟戚友恐启寄藏之疑，助成十万金，以待查看。迨两江总督复命，仍饬给还，文和亦未具领，存江宁藩库。

世宗呼阎百诗为先生阎百诗名璩，晚年名动九重，世宗在潜邸，手书延请，後至京师，执手赐坐，呼先生而不名。凡饮食、药饵、衣服及几研陈设诸物，罔不精腆。偶感疾，命太医院朝夕视。既病剧，求移馆，世宗固留不可，则命以大牀为舆，上施青纱帐，二十人轝之，至城外十五里，如卧牀，不觉其行也。殁後，亲撰文以祭，并赐挽章。

欢喜老人欢喜老人者，生海宁，居海盐，考察浙江海塘，垂六十年，扞御修培，坚守古法，当事极倚重之。老人陈氏，名訏，字言扬，尝官温州府学教授，年八十。时第三子存斋方伯世倕以河南按察使入觐，蒙世宗垂询年齿履历，御书「松柏堂」匾额，并赏人葠、貂皮、宁紬诸品，俾归遗其亲，谕云：「尔父有德有寿，给他老人家欢喜。」老人感激圣恩，遂有是号。

奉旨观剧巡抚李某，雍正时人，由军官转至巡抚者。性喜观剧，会有言官具疏劾之，世宗遂谕其明白回奏。李乃与幕府磋商，有谓此事无实据，可云并未演剧者，有谓可以托词酬神者。李闻之，皆以为不可，曰：「若等不知帝之为人，不可欺也。余意直认不讳。但余本系武夫，不知礼数，观剧可藉以习礼。余又未读书，於前代人物，茫然不知，观剧即可知某为善人，某为恶人，择其善者从之，恶者戒之。且余到任已久，并未尝因私废公，既蒙圣恩垂问，嗣後更不敢观剧。如此具覆，定可无事。」幕府乃本其意，为之拟稿。疏既上，世宗亲批准其观剧，但嘱其不可有误政务，一时遂传为奉旨观剧焉。

世宗信任李衞雍正一朝，疆臣最蒙恩眷者，莫如田文镜、李衞，而信任之专，似李尤在田上。李以康熙末年授云南驿盐道；雍正癸卯，管理铜厂；甲辰，擢云南布政使，仍兼理盐务；乙巳，抚浙江；丙午，管理两浙盐政；丁未，授浙江总督；戊申，命江苏所属七府五州一切盗案俱令管理。复因廷议筑松江石塘，上以江南督臣范时绎办理未协，令李查议具奏，奏上得旨，仍令会同江南督抚稽查办理。十二月，上以李留心营务，凡江南军政举劾，命同范时绎等办理。时适遣侍郎王玑、彭维新往江南清查积欠钱粮，亦令与闻。己酉，加兵部尚书衔。庚戌，江宁有张云如者，以符咒惑人，谋不轨。李遣弁密访，得其党甘凤池等私相煽诱状，令游击马空北齎文往缉。旋以范时绎及臬司马世烆回护失察咎，又曾与云如往来辗转关查不解，且贿空北禀饰，具疏劾之，命尚书李永昇赴浙会鞫得实。时绎解任，世烆以下论罪如律。壬子，调督直隶，命节制提督等官。乾隆丁巳，犹以奏诚亲王府侍衞库克於安州民争控淤地案赴州属托，谕嘉其执法秉公，特赐四团龙服。戊午，疏参直隶总河朱藻挟诈误工贪劣等款，及藻弟蘅干预赈务。奏入，命尚书讷亲、孙家淦会鞫得实，革藻职，拟杖流，蘅亦拟杖。

汉员赐宅在京汉员，皆侨寓南城外，地势湫隘，赁屋之值皆昂，汉员咸以为苦，列圣每加体恤，故汉阁臣多有赐第内城者。如张文和廷玉赐第护国寺胡同，蒋文肃廷锡李公桥，裘文达曰修石虎胡同，刘文定纶阜城门大街，刘文正统勳东四牌楼，汪文端由敦汪家胡同，梁文定国治拜斗殿，董太保诰新街口，皆荣遇也。

梁文庄墨渍袍袖雍正间，钱塘梁文庄公入直上书房，获侍高宗暨诚、和两亲王讲读，以旧学受知遇。晚年自言尝为高宗作擘窠大字，适世宗驾至，诸臣鹄立以竣，世宗命竟其书，以墨渍袍袖，复令高宗曳之。文庄藏此衣三十年，薨时服以就木，以存歾志君恩也。

梁文庄素衣入直梁文庄公官侍讲学士时，丁母忧归，诏赏藩库银五百两治丧。乾隆丙辰，谕曰：「向来翰林官丁忧有在京修书之例，梁诗正着来京在南书房行走。」诏以素服入直，照现任学士例给俸，兼直懋勤殿，与侍讲顾成天恭校御制《乐善堂全集》，赐第南城。

王兰生稽古之荣交河王少司寇兰生，起家秀才。康熙丙戌，李文贞荐，召直内廷。癸巳，赐举人，蒙养斋开局，与编纂事。後以母病请急，有旨将韵书携回，就家纂辑。服阕，复赴书局，日侍讲筵，承顾问，辰入酉归，无间寒暑，时犹未通籍也。辛丑，赐进士，以庶吉士充武英殿总裁，留馆。踰年，即署司业，典广东试，督浙学。历康熙、雍正、乾隆三朝，凡天禄秘书颁行海内者，靡不与点勘之役；乐律一门，尤专属焉。文柄屡握，赐赉无算。年仅中寿，蚤跻列卿。

山高水长楼看烟火乾隆初，历年於上元前後五日，观烟火於西苑西南门内之山高水长楼。楼五楹，不加丹垩，其前平圃数顷，地甚宽敞，远眺西山，如髻出苑墙间。申刻，内务府司员设御座於楼门外，宗室外藩王贝勒，及一品武大臣，南书房、上书房、军机大臣，以及外国使臣等，咸分翼入座。圃前设火树，棚外围以药栏。上入座，赐茶毕，各营角伎及僸佅兜离之戏，以次入奉毕，上命放瓶花，火树泙湃，异观也。膳房大臣跪进果盒，上亲颁赐，凡侍座者咸预。次乐部演舞镫伎，伎毕，命放烟火。火绳纷绕，俨如飞电，俄闻万礮齐作，轰雷震天，逾刻乃已。

赐田文镜入祀贤良祠田文镜，汉军正黄旗人，以福建长乐县丞起家，荐至总督。雍正癸卯，以内阁侍读学士告祭华岳，复命时，面奏山西荒歉情形，即命赴山西振济平定等四州县，并授山西藩司，旋调河南。久之，授河南、山东总督。卒諡端肃，於河南省城建立专祠，并入祀豫省贤良祠。乾隆庚申，河南巡抚雅尔图奏：「文镜在豫，百姓至今怨恨，豫省贤良祠不应列入。」奉谕：「此等事何须亟亟为之，若行撤去，岂不有悖前旨呼？使田文镜尚在，朕不难去之罪之，今已没矣，在祠不在祠，何碍於事。况今日在祠，将来应撤者，正不知几何也，何必亟亟於一田文镜。若出於识见之迂，尚可，若出於逢迎与彼不合之人之意，则朕所望於汝者，又成虚矣。朕观雅尔图此奏，并不从田文镜起见，伊见朕降旨令李衞入贤良祠，其意以为李衞与大学士鄂尔泰素不相合，特借田文镜之应撤，以见李衞之不应入耳。当日王士俊请将田文镜入贤良祠，系奉皇考谕旨允行，今若撤出，是翻从前之案矣。试思田文镜留於祠中，於国计民生有何关系，而此时必欲行此翻案事乎？又如前日查克旦奏请弘暲迎养嫡母一事，弘暲系获重罪之人，朕所以给与红带子者，诚恐日久之後，漫无分别，多有未便，乃事之不得不如此办理者。至於迎养伊母之奏，朕若允行，在伊一家，自必感激朕恩，然以今日之迎养为恩，必以从前之治罪为怨，似此市恩翻案之举，朕必不为也。当日鄂尔泰、田文镜、李衞，皆督抚中为皇考所最称许者，其实田文镜不及李衞，李衞又不及鄂尔泰，而彼时三人素不相合，亦众所共知。从前蒋炳条陈直隶裁兵一事，又有人条奏直隶总督应改为巡抚者，外间皆以为出於鄂尔泰之意。前日李衞之子李星垣初到京师，即具摺奏称伊父李衞平日孤身独立，恐不合之人，欲图报复。朕命讷亲严行申饬云：「汝不过一武职小臣，即有与汝父不合之人欲图报复者，朕乾纲独揽，洞察无遗，谁能施其报复之私心？汝系新进之人，即存此念，甚属糊涂，将来岂能上进？」李星垣陈奏虽未明言，朕即知其指大学士鄂尔泰也。从来臣工之弊，莫大於逢迎揣度。大学士鄂尔泰、张廷玉，乃皇考简用之大臣，为朕所倚任，自当思所以保全之，伊等谅亦不敢存党援庇护之念。而无知之辈，妄行揣摩，如满洲则思依附鄂尔泰，汉人则思依附张廷玉，不独微末之员，即侍郎、尚书中亦所不免。即如李衞身後，无一人奏请入贤良祠者，惟孙嘉淦素与鄂尔泰、张廷玉不合，故能直摅己意，如此陈奏耳。朕临御以来，用人之权，从不旁落。试问数年中，因二人之荐而用者为何人？因二人之劾而退者为何人？即如今日进见之杨超曾、田懋，皆朕亲加简拔，用至今职，亦何尝有人在朕前保荐之乎？若如众人揣摩之见，则以二臣为大有权势之人，可以操用舍之柄，其视朕为何如主乎？但人情好为揣摩，而返躬亦当慎密。即如忒古尔德尔因派出坐台，托故不往，朕加以处分。又刑部承审崔超潜一案，拟罪具题时，鄂尔泰曾为密奏，後朕降旨从宽，而外间即知为鄂尔泰所奏。若非鄂尔泰漏泄於人，人何由知之？是鄂尔泰慎密之处不如张廷玉矣。嗣後言语之间，当谨之又谨。又额驸策令到京，曾奏忒古尔德尔年老，请令回京。又法敏、富德、常安辈，策令亦曾在朕前奖以好语。又谓富德宜补随印侍读。此必鄂尔泰曾向伊言之，故伊如此陈奏也。今鄂尔泰奏辩，并未向伊言之。夫向伊言之而奏，固属不可，若未向伊言而伊揣摩鄂尔泰之意，即行陈奏，则势力更重。额驸且然，何况他人。鄂尔泰亦能当此语乎？朕於大臣视同一体，不但欲其保全始终，且於疑似之际，亦每为留意，以杜外人之议论。即如前日刑部侍郎缺员，朕原欲批用张照，因彼时鄂尔泰未曾入直，而张廷玉在内，朕恐人疑为张廷玉荐引，是以另用杨嗣璟。又如励宗万人不安静，钻营生事，朕因其小有才具，尚可驱策，令其在武英殿行走，亦足满其分量矣，而外人以为张廷玉所劾，不得起用。其实当日励宗万保举受贿一节，果亲王曾经奏闻，并非出於张廷玉也。朕之用舍，悉秉至公，继述期於至当。若谓皇考当日所用之人不应罢黜，所退之人不应登进，如大学士鄂尔泰，岂非告退闲居，而朕特用之大臣乎？又如前日吏部为恒德袭职事具摺请旨，朕因摺内奏称虽与销减之例相符，而与奉有特旨多颇罗之案似同一例等语，恒德系讷亲一族，不应如此措辞，朕不准行，且面加训谕。鄂尔泰、张廷玉乃皇考与朕久用之好大臣，众人当成全之，使之完名全节，永受国恩，岂不甚善。若必欲依附逢迎，日积月累，实所以陷害之也。朕是以将前後情节，彻底宣示，深欲保全之。二臣更当仰体朕心，益加敬谨，以成我君臣际遇之美。钦此。」

沈德潜校御制诗诗人遭际，唐、宋以来，以长洲沈德潜为第一。当进呈新诗时，中有《夜梦俞淑人》一首未删，高宗见之，谓：「汝既悼亡，何不假归料理。」因赐诗送行。还朝後，偕内直诸臣恭和悼孝贤皇后挽章，中有儿字亡字难於措词，沈独云：「普天同洒泪，老耄似童儿。」又云：「海外三山杳，宫中一监亡。」命即写卷後，传示诸臣。及告归，命大司马梁诗正奉御制诗十二本，令德潜逐日校阅。先缴进四本，上命之曰：「改几处，俱依汝。惟《大钟歌》中云「道衍俨被荣将命」，汝改「荣国」，因道衍封荣国公也。荣将本黄帝时铸钟人，汝偶然误会。然古书读不尽，有我知汝不知者，亦有汝知我不知者。余八本尽心校阅，不必依违。」至於赐序私集，俯和原韵，并称以老名士、老诗翁、江浙大老也。

高宗赐沈德潜诗沈德潜入词馆後，以悼亡假归。高宗赐诗，有「我爱德潜德」句，钱文敏公因赠诗云：「帝爱德潜德，我羡归愚归。」

高宗赐徐文穆诗钱塘徐文穆公本以东阁大学士入军机，乾隆甲子正月，以病请解任，上慰留。六月，具疏力请，得旨，加太子太傅，准解任。八月，谕曰：「大学士徐本老成谨慎，宣力有年，今以抱恙恳请回籍调理，朕心眷注，特赋诗篇以宠其行，并赐御用冠服及内府文绮貂皮等物，令御前侍衞都统永兴齎往，宣朕谕旨。朕於本月二十五日行幸南苑，当亲至大学士邸寓慰问之。」诗曰：「枚卜资贤辅，调元赞眇躬。摅忠一心切，论道八年同。绩茂台衡列，勤宣警跸中。百司方仰矩，二竖偶兴戎。遽尔辞荣禄，能毋遂退冲。青门名不减，黄阁惜何穷。别绪纷秋日，归舟急北风。尚期食履健，重入綍扉崇。」九月，疏请给其子内阁学士以烜假，送归。允之，命在籍食俸十年，复念其归里将一载，御制诗赐之，诗曰：「道义惬同好，衣冠崇老成。八年资襄赞，千里睽音声。宿疾今何似，秦医胡不灵。每怀故老凋，错落如晨星。临风瞻越云，惘惘心靡宁。长夏宜林居，山水秀且清。峯迎南北翠，月印三潭明。卿虽适江湖，岂不念朝廷。努力加餐饭，慰予跂望情。跂望情何极，频年共济人。爵禄非可私，义难阻归轮。常谓二疏去，於道昧致身。卿以谢病返，安忍责恝分。恝分亦已久，日历冬春夏。乃知白驹速，寸晷不相假。看禾新雨後，把卷万几暇。披薰对南风，心因到越下。所愿眠食佳，早整归朝驾。」

元旦恩锡筵宴乾隆庚午元旦，恩锡大廷筵宴，王大臣九卿而下，翰詹科道皆侍，庶吉士亦得与焉。

高宗以御题墨刻赐督抚高宗尝以御题《鸡雏待饲图》、《韩干试马图》、《太常仙蝶诗》诸墨刻，赐各省督抚，皆上骈文谢表，恶之，敕曰：「《试马图》之题，朕原因唐太宗以英武定天下，不数传而至天宝，躭於逸乐，罔念祖宗创业艰难，文恬武嬉，酿成渔阳之变，仓卒播迁，国势遂以不振。朕抚图增惕，形诸篇什，以为考镜得失之林。又如《鸡雏待饲图》之鉴切民依，凡有抚绥之责者，各应顾名思义。至於《仙蝶诗》，亦因太常署中，实有其物，朕曾目覩，於几余学咏，藉记事实，遂以分赏各督抚，何必纷纷用骈体铺张。玩物丧志，帝王所戒，朕岂肯以玩好禨祥，启导臣工，流传後世耶！」

方勤襄三大荣遇方勤襄公维甸初入京，赐举人、内阁中书、军机处行走。其始生时，父恪敏公方总制畿辅。弥月之辰，恪敏适扈从行在，面陈後，携抱入觐，赏赉骈蕃，一也。未弱冠，赐中书，所聘云南裴抚军女，犹未娶也，会引见，垂询，命金坛于相国传示裴中丞，早为毕姻；嗣裴夫人归宁滇南，又有旨下直隶制军，沿途促返，二也。勤襄督闽浙，以太夫人年逾八旬，拜疏归养，後有诏召赞枢务，勤襄奏称「臣母不能顷刻离臣，臣又不能奉母就道」，恳辞新命。上闻，悯而许之，乃辍诏，复加赐珍物，以遂其孝养之私，三也。

高宗释董文恭妇翁董文恭公诰夫人秦氏，为礼部郎雄褒女。雄褒先缘事遣戍，及秦夫人卒，高宗以文恭故释归里。雄褒至京，诣文恭言谢，门者述文恭语曰：「此恩出自上。」且谕令回籍，至京何为者，终不见。

陈杰以勤朴受知高宗乾隆己巳，高宗命工部侍郎三和修静漪园别馆，中有复道，可通西苑，万几之余，尝乘小舆，由复道往监工，外廷未知也。时陈提督杰为中营千总，日夕危坐宫门侧，督率工匠，初无怠容。上心识其人，谕传文忠公曰：「汝中营有伟髯千总，其人勤朴可任事。」因询其名姓，命文忠保荐之，不数载，至专阃。

任启运受研穷经学之褒荆溪任钓台宗丞，以雍正癸丑通籍，年六十四矣。殿试之明日，以能通性理八人奉旨引见，世宗反覆下询，奏对详尽，蒙恩奖人甚聪明，即授检讨，上书房行走。逾年抱疾，上廑圣怀，赐药赐医，院使院员，更迭前往，以口传天语。越月疾愈，趋谢，特谕绕廊而进，再四慰安，务自保爱，并命侍臣扶掖以出，凭御座遥望之。高宗登极，仍直上书房，充讲官，擢中允，由左佥都御史洊升卿贰。偶遭倾跌，赐药赐金，服食寝兴，时降清问，而且官翰詹，即免其考试，佐宪职，不责以纠弹。迨乾隆己巳，宗丞弃世久矣，诏举经学士，圣谕犹举以为劝，有「故宗人府府丞任启运研穷经学，整朴可嘉」之褒。

裘文达赐御衣冠裘曰修字叔度，江西新建人。乾隆丙辰，以廪生荐博学鸿词，己未，中进士，大考，迁侍读学士，任九卿者三十余年。貌清整，眉有浓翠，顾盼间精神渊映。居恒喜宾客，工谐谑，而遇事神解超释，每诣一曹，受一职，手文书，嘿然，数日後，判决如流。丙子，征伊犂，面奏军务机宜。高宗大悦，以其才似舒文襄公，赐御衣冠，乘传至巴里坤，传宣圣意。会逆酋莽阿里克遣其弟诡称押送诸番，探信卡伦，裘与哈密镇臣祖云龙缚畀总督，发其奸。哈密兵少，有赴巴里坤种地者七百人，裘请暂留为卫，拨河州五卫麦石，添备支放，余者分散各塘路站平粜之，上皆奖许。凡有事四方，与大学士刘文正公先後奔走，前命未复，後命又至，虽侍内廷领六部，而足迹常周全国，谳决无苛，亦无纵。尤善治水，常奏：「治水当先审其受病之由，再论治病之法，就一县一府而言，病有其处，合一省而言，则不然；就一省言，病有其处，合数省而言，则又不然。若仅於一处受病处治之，而下流之去路未清，则为患滋甚。」上深然之。所治黄、淮、淝、济、伊、洛、沁、泛等，凡九十三河，疏排濬瀹，贯穿原委，可为後法。遇事有犯无隐。上鉴其诚，虽忤旨，时加严训，不逾时，恩礼如初，亦与舒文襄公相似。年六十二，病噎。上赋诗存问，医药不绝於道，加太子少傅。薨，赐諡文达，入贤良祠。

高宗赐裘文达继母生母匾额裘文达自乾隆丁丑戊寅，周历山东、河南、安徽三省，疏濬修筑，河患粗已。高宗深嘉之，明年，特旨赐其继母郝氏「八旬衍庆」、生母王氏「七袠连祺」匾额。赐锦堂赵谷林徵君昱家藏侧理纸，盖南越人以海苔为之，质坚而腻，世不轻有。高宗南巡，献之行在，拜赐官锦四端，沈椒园观察以赐锦名其堂。

五徵君乾隆癸巳，四库馆初开，以翰林官纂辑不敷，刘文正公保进士邵晋涵、周永年，裘文达公保进士余集、举人戴震，王文庄公保举人杨昌霖，同典秘籍，後皆改入翰林，时称五徵君。

高宗奖江右两名士蒋心余初入京师，才名藉甚，裘文达以心余与彭文勤并荐。及文勤召见，高宗屡问蒋某何在，文勤以母老对。上赐文勤诗，兼及心余，有江右两名士之目。

高宗嘉惠梁诗正父梁芗林相国诗正为户部侍郎时，值封翁七十寿，高宗谕赐官诰，及五言近体一首，「传经介祉」四大字。相国兄蔎林，方以庶常侍养家居，特旨免其散馆，授编修。及相国参大政，一日，上忽语之曰：「汝父明年八十矣。」即日赐以阁部之封。乾隆辛巳南巡，封翁迎驾吴江。上停舟劳问，召见行幄，令二子扶掖上殿，称其多福，赐貂赐币赐资饵，及七言近体一首，「湖山养福」四大字。封翁既退，偕浙东西士大夫为太后祝厘於净慈寺，上复赐燕湖上。濒行，又赐相国「台阶爱日」四大字，及白金三百两，为封翁颐养之资。高宗赐陈文勤予告诗海宁陈文勤公世倌，乾隆丁丑以首揆予告，陛辞，赐银五千两，命在家食俸，并御制诗赐之，有「老成归告能无惜，皇祖朝臣有几人」之句。

高宗褒赏刘文正送行诗刘文正统勳不以诗名，然偶有作，必出人头地。乾隆中，桐城张文和公廷玉予告归里，奉敕撰送行诗，门下士如赵编修翼等旧客於文正，并令拟作，卒莫有称意者。文正在枢廷，自握管为之，中一联云：「住怜梦里云山绕，去惜天边雨露多。」恭缮进呈，高宗大加褒赏，一时送行诗，遂无有出文正右者。

阮文达以眼镜诗受知高宗仪徵阮文达公元以文学侍从受知於乾、嘉两朝，任封圻，正揆席，当时着述，蔚为一家。然当其进身之始，亦阿附权门也。初入史馆，适和坤掌院事，执弟子礼甚恭，和收之门下。未几，大考翰詹，高宗以眼镜命题。和知上高年不用镜，先泄意於元，故元诗云：「四目何须此，重瞳不用他。」高宗以押他字脱空，议论又暗合己意，遂置高等，寻开坊。

毕秋帆以廷对屯田事拔第一毕秋帆尚书为军机章京，代友直班，适陕督黄廷桂疏至，言新疆屯田事，熟读之。及廷对，问屯田，条对精核，高宗拔为第一。其侍藉田，亦代友值班，上询布谷、戴胜是二是一，毕言布谷即戴胜，上称善。

杨瑞莲以诚实受知高宗梁诗正有戚杨瑞莲者，工篆隶书。乾隆中，开西清古监馆，杨充写官。八月十三日午後，一伟人徐步至，杨漫揖之，既就坐，问馆中人何往，曰：「悉入闱就试矣。」问胡不往，曰：「所以留者，恐内廷有传写事件耳。」遂问姓名籍贯，杨具以对。索观所为书，极称赏。忽数内侍闻声至，方悟，亟蒲伏叩头。高宗笑颔之，明日，语梁曰：「汝戚杨瑞莲，甚诚实，篆隶亦佳，惜不得预试，可赏给举人。」梁顿首谢。杨旋以修书叙绩，选湘潭令。以自矜重其书，忤抚军，被劾。上曰：「杨瑞莲老实人，朕所深知，所参不准。」乃掷还原奏焉。

汉命妇荣遇乾隆庚寅，太后八旬万寿，凡六十以上齐眉命妇，均得邀彩缎珍品之赐。汉臣中同时受赏者，有吏部尚书程景伊妻金氏，礼部尚书蔡新妻何氏，吏部侍郎曹秀先妻刘氏三人。

香山九老乾隆辛巳，孝圣后七旬万寿，赐三班九老宴於香山。在朝王大臣九人，武职九人，致仕诸臣九人。有《香山九老图》，为贝子弘旿所绘。迨孝圣八旬万寿， 「 即乾隆辛卯。」 仍赐宴香山，命齐赴乾清门，令画苑艾启蒙绘图。文职九老为显亲王衍潢，恒亲王弘晊，大学士刘统勳，协办大学士官保，吏部尚书托庸，刑部尚书杨廷璋，理藩院尚书素尔讷，刑部侍郎吴绍诗，工部侍郎三和；武职九老为都统四格、曹瑞，散秩大臣国多、欢甘都，副都统伊松阿、萨哈岱、李生辉、福僧阿、色端察；致仕九老为刑部尚书钱陈羣，内大臣福禄，礼部尚书陈德华，兵部尚书彭启丰，礼部侍郎邹一桂，左都御史吕炽，内阁学士陆宗楷，詹事陈浩，国子监司业王世芳。

高宗目钱文端为江浙大老嘉兴钱文端公陈羣，幼贫甚，隆冬，早起读书，竈无宿薪，汲井水盥手，肤为之坼。未弱冠，依人京师，佣书餬口。冬无裘，入市，以三百钱买皮袖，自缀於袍，钞纂益力。踰数年，旋里，课两弟读书於南楼，去梯级，缒绳送饮食。岁除，始一下楼。如是者二年，学大进，遂以文字邀异遇。高宗南巡，扶杖迎銮，御制诗有江浙大老之目。

高宗赐王大臣曲宴乾隆中，元旦後三日，钦点王大臣之能诗者，曲宴於重华宫，演剧赐茶，命仿柏梁体联句，以纪其盛。复当席御制诗二章，命诸臣和之，岁以为常。

赐外官花翎定制，外任文臣无赐花翎者。乾隆中，方敏恪公观承官直隶总督，圣眷颇优，以古北口大阅，乞赐花翎，遂邀特赏。嗣後外任督抚屡有蒙恩赐者。惟刘文正公督陕时，特赐花翎，回京缴还，上亦优容，不加责也。

卢明楷以精乐律受知宁都卢詹事明楷，於乐律有宿悟，审辨律吕，清浊高下，不失絫黍。为贡生，已预内廷修书之役。会和硕庄亲王、尚书张文敏公奉诏编次《律吕正义》，即荐卢为纂修官，时犹未通籍也。乐部向以王大臣兼领，卢官侍读时，特旨令撰拟乐章，兼乐部行走。凡所撰进，皆播之管弦，列於法部。

高宗御题南楼老人画册钱文端公母陈太夫人，节艺双绝，鬻画养亲，世所称南楼老人也。文端既贵，尝以其画册十帧，进呈御览。一画一鱼一黑犬，一画一蜨未入花丛时，一画一虾一蟹一小鱼，一画花篮，一画大柏，一画梅花仙女，一画修篁茂林，一画杨梅枇杷二桃，一画喜雀，一画萝卜白菜，皆清华名贵，秀溢人寰。每帧有其夫纶光题诗二句。乾隆丁亥，高宗於每帧题七绝一首，并御题一跋於後发还。文端及其子侍郎汝诚，各作十诗，恭和元韵，而侍郎详跋於後，以详庆幸。逮乾隆壬寅，文端父子皆没，高宗因阅钱选所画犬鸟，偶忆陈太夫人原册，遣人至浙，取至京师，再呈乙览，复御制七律一首，长跋一帧，仍归钱氏。

陈文肃一日数召见祁阳陈文肃公大受未达时，家贫甚，耕於山麓，同舍渔者每夜出捕鱼，文肃为候门，则读书以为常。後以大考受上知，拜协揆，直军机。值金川用兵，高宗忧勤方略，军书如织，虽夜分必达，一日数召见。或夜宿直庐，倐卧倐起，出入常见星。偶归邸，则阁部公牍积数寸，刻烛披览，不觉其劳。

巴延三以直宿受知高宗巴延三制府初任军机司员，无他能，人鄙之。尝值宿，夜有西域用兵飞报至，大臣俱散出，高宗问值宿者，以巴对，因呼至窗下，立降机宜，凡数百语。巴小臣，初觐龙颜，战栗应命，出後，一字不复记忆。有小侍臣鄂罗哩，素聪黠，颇解上意，遂代起草。上阅之，称善者再，问其名，默志之。数日，语傅文忠公恒曰：「汝军机处有若等良材，奚不早登荐牍。」立放潼商道。不数岁，至两广总督，毫无建树，终以贪黩罢。惟感鄂切骨，常以恩人呼之。

宁寿宫赐宴功臣乾隆丙申，平定两金川，孝圣后御宁寿宫，高宗侍膳，赐将军阿桂、丰昇额等功绩最着者三十六人宴於阶下，为历来未有之盛典。

福文襄异数十三福文襄公康安， 初以领队大臣随征金川， 攻克得楞山， 赏嘉勇巴图鲁， 後即以嘉勇二字叠为封爵佳号， 异数一也。 索诺木就缚， 金川平， 封三等嘉勇男。 班师， 上幸良乡， 行郊劳礼， 赐御用鞍辔一。 旋御紫光阁， 饮至， 诏图形阁中， 上亲制赞， 异数二也。 甘肃逆回田五等滋事， 授参赞大臣， 擒贼首张文庆等， 晋封嘉勇侯， 异数三也。 台湾逆贼林爽文围嘉义， 诏以为将军， 驰驿往剿， 立解县围， 捷闻， 封一等嘉义公， 赐宝石顶四团龙服， 异数四也。 生擒林爽文槛送京师， 台湾平， 赐金黄带， 紫繮， 金黄辫， 珊瑚朝珠， 又命於台湾郡城及嘉义县各建生祠， 再图形紫光阁， 上制赞如初， 异数五也。 廓尔喀贼匪窜後藏， 诏以为将军， 叠克贼寨， 奏入， 御制《志喜》诗， 书箑以赐， 佐以御用佩囊， 异数六也。 甲尔古拉集寨之捷， 酋惧乞降， 诏许班师， 晋大学士， 加封忠锐嘉勇公。 会十五功臣图像成， 上复亲为制赞。 时大学士阿文成以未临行阵， 奏让首功， 异数七也。 寻赏一等轻车都尉， 命照王公亲军校例， 给六品蓝翎三缺， 赏其仆从， 异数八也。 由川督移云贵， 会黔苗石柳邓围大营， 嗅脑营， 松桃厅三城， 楚苗石三保围永绥厅， 逆渠吴半生附之， 有旨命督师进剿， 末月， 立解三围， 赏戴三眼花翎， 异数九也。 屡毁贼营， 夺贼卡， 降七十余寨， 诏晋封贝子衔， 仍帯四字佳号， 照宗室贝子例给护卫， 异数十也。 吴半生降， 赏其子德麟副都统衔，授御前侍衞，异数十一也。积功无可加，赏晋其父文忠公贝子爵，异数十二也。逮薨，特旨赏郡王衔，赏库银万两治丧，并於家庙旁特建专祠，以时致祭，其父傅恒追赠郡王衔，子德麟袭贝勒。丧入城，亲往赐奠，御制诗哭之，配飨太庙，并入祀贤良、昭忠二祠，复奉谕德麟承袭贝勒後，其子袭贝子，孙镇国公罔替，异数十三也。

尹均与千叟宴内阁典籍尹均，云南蒙自人，内阁学士壮图父也。乾隆乙巳，以就养京邸，特旨入千叟宴，赐赉珍异，与一品大臣列坐丹墀东。宗室公赐紫旧制，亲郡王用金黄舆服，贝勒贝子用紫色舆服，宗室公与大臣同。乾隆丁未，特赐宗室镇国公辅国公紫色舆服，其未入八分公者仍旧制。

绘功臣像三次乾隆间，诏绘功臣像，凡三次。一，丙申平金川五十功臣；一，戊申平台湾三十功臣；一，癸丑平廓尔喀十五功臣。高宗皆亲洒宸翰，制赞褒美。

高宗加恩百岁翁高宗八旬万寿，各省奏请加恩耆老，百岁者多至数百人，庆源蓝祥一百六十六岁，赏六品顶戴。

王文庄受二十四福之赐钱唐王文庄公，赐第在京城护国寺西。文庄内直二十四年，以除夕蒙赐福字二十四悬其间，曰二十四福堂，外无余地。其子请曰：「此後拜赐，何以置之？」文庄曰：「别置一轩，可名曰余福。」而文庄不久捐馆，语竟不遂。

邹小山以崑曲受知高宗无锡邹小山侍郎一桂，工画花卉，尝作百花卷，各赋诗一绝进呈。高宗亦赐题百首，并赐额四字，曰「黄华知己」。钱文端公陈羣尝游盘山，时杏花盛放，文端出藏纸，索写《盘山杏花图》，侍郎即於花下点染，屋宇颓垣，山岚花气，一一入妙。人皆知花草之工，而不知山水之佳着之也。侍郎有《题盘山天成山》诗云：「天遣垂虹挂作泉，更留盘石坐人便。平分远岫双蛾翠，独立孤峯一指弹。麂伏自来经座侧，鸽驯时下饭钟前。是花色相谁能辨，绕涧山花烂欲然。」侍郎微时，好狭邪游，喜擫篴。封翁性严正，屡戒勿悛，逐之出，不承为子。侍郎困甚，丐人哀其父，不为动。时已为诸生，因以携资应试请，封翁曰：「汝果贤，贫贱何害；不贤，即富且贵者，宁遂免若敖氏之馁耶！」乃只身北上，仅携一布被。途间，去被中絮，乘夜，实草根败叶於内，压背隆然，诣旅邸求宿。翌晨，倾被中物於地，置被怀袖间，悄然扃门出。邸中人意负物在室中，必无他虑，不知已得膳宿一夕，垂橐而去矣。长途转徙，悉用此术以抵都。维时崑曲盛行，好事者率自置鞠部。一日，高宗传旨进乐，酒酣，自演《李三郎羯鼓催花》剧。主器者苦不能称旨，侍郎独能随其意为节奏，抑扬顿挫，无不合拍。高宗大悦，亟使纳监入北闱，获隽，遂以一甲第三人及第。

钱维城以绘事受知高宗武进钱司寇维城画，与富阳董宗伯邦达齐名，皆以幽深兼沈厚。盖司寇秀骨天成，而通籍後又得力於东山者也，均为高宗所赏。尝扈游中盘，上顾司寇，使画盘山图。阅日进览，御制三十韵题图首，司寇作恭和诗，有句云：「绘图奉宸命，怵惕久未报。」乃知能事不受相促迫，以供奉内廷人奉旨绘图，犹久未报，不独王宰也。

赵秉冲以诸生入直上海赵谦士侍郎秉冲未达时，游京师，无所遇，意将旋南。其兄实君观察以荫官中书，将从高宗避暑热河，谦士请与偕，遂往。一日，上坐碧纱幮，谓某相国曰：「此处须书画各四帧。」相国出，商诸实君，仓猝无以应。谦士乃自请，为代写真草隶篆梅兰竹菊以进。上嘉赏，问谁作，相国对中书赵秉渊。召见，将有赐，秉渊以臣弟秉冲对。及热河回銮，适懋勤殿人员缺，急欲得人，相国以秉冲名上，然恐格於例，惴惴焉。上曰：「热河作书画之赵秉冲耶？可召之。」令以诸生挂朝珠入直，旋赐举人。值上七旬万寿诞期，献「古稀天子」宝；後十年，献「八臻耄念」玉印，俱悦圣心，遂自中书洊擢卿贰。高宗赐曹文埴父母寿高宗时，新安曹文敏公文埴以大司农归养，特赐藏佛於其家，为父母寿。

高宗赐段秀林黄马褂提督段秀林官古北口时，扈从热河。高宗召见，问：「尔年逾七十，尚能射否？」对曰：「骑射，武臣职也。臣虽老，尚能跨鞍弯弧，为将士先。」一日，上在宫门悬鹄，命秀林射，秀林一发中侯心。上大喜，赏穿黄马褂。

翁方纲清书牙拉赛音乾隆已前，新进士用馆职，例择年少者十数人学习满书，庶常馆课及次科散馆，皆以满书第甲乙。翁学士方纲散馆时，上以繙绎陶潜《桃花源记》命题。是日午刻，学士已脱稿，适闻驾出，上步自西阶，至其跪所，取卷阅之，问姓名至再，谕曰：「牙拉赛音。」汉语甚好也。次日，御定一等一名。嗣是纂修秘籍，掌握文衡，靡役不与，遂褒然为北学领袖矣。

福字备赏康熙间，圣祖御书大福字，赐编修查慎行。盖年例於嘉平朔日，开笔书福，王公大臣内直侍从皆得预赐。世宗每遇书福之辰，颁及直省将军督抚，朱批谕旨，於各省奏到恭谢颁赐福字之摺，时加训勉。诚以福乃天下之公，非一身一家之私，封疆大吏董率文武，必所辖地方家给人足，乐业安居，始足为一省之福，推而至於天下，莫不皆然。高宗自乾隆甲辰以後，每岁遂为常例。开笔之日，御重华宫，书第一福字，揭之乾清宫正殿。所用笔，镌正书四字曰「赐福苍生」，相传为圣祖御用留贻，管髹漆，色黝，字填以金。每开笔时，御用一次，即珍弆檀箧。各宫殿御园等处所用福字，亦亲书分贴。书福之笺，质以绢，傅以丹砂，绘以金云龙，宫廷所贴用者，及朱红对笺寿字笺，岁由江苏按照尺度制进，颁赐牋，则南省方物所陈也。自乾隆丙寅建阐福寺，壬申以後，每岁腊月朔日，先诣寺拈香，回宫书福。开笔时，爇香致敬，用朱漆雕云龙盘一，中盛古铜八吉祥鑪、古铜香盘二，握管薰於鑪上，始濡染挥翰。其预颁赐者，皇子以及内廷行走宗藩并在廷诸臣工，则命分进名牌，简派亲书以赐，及分赏余福，宣传给领，其各省将军督抚，则令摺使齎回，新疆将军参赞办事大臣，并付驿驰给。乾隆己巳，《书福》诗前序云：「岁暮书福，以赐廷臣，谨遵皇考成例，迓禧歛锡之义，於是为昭。」诗云：「近始藩屏逮百僚，临轩书福庆恩昭。九畴箕子畴书衍，一笔王家笔阵超。嘉与红笺迎介祉，相敷彩胜焕元朝。不徒弄翰钦敷锡，家法绳承仰圣尧。」自是每值开笔，纪以题咏。蒙古藩王缔姻天室，岁时趋直内廷及年班来觐在御前行走者，皆以得先赐为荣。书福之外，有五七言至十三言朱红云龙对联，长寿字，「宜春迓祥」、「宜入新年」、「一年康泰」等帖，不下百余幅，皆亲染宣毫。乙卯嘉平月朔，开笔，叠癸丑韵诗，有「六旬忽周纪，明岁合移畴」之句，注云：「明年为嗣皇帝嘉庆元年，值嘉平月朔，亦应书福赐天下。」仁宗开笔书福，则自辛酉以後，每岁亦必纪以诗。丙寅尝命题联句，用新韵。开笔之典，每岁元旦子刻，上御养心殿东暖阁，案设金瓯玉烛，御用笔曰万年青，管曰万年枝。先染朱毫，继宣墨翰，各书吉语数字。自乾隆甲子，每岁元旦，有试笔诗。庚辰以後，春帖子岁以五言绝句二首、七言绝句二首为率。内直词臣所制，则联书黄摺以进。椒屏之制，以绢素为质，内直诸臣拟古语吉字为标题，并拟所画景物音义相叶，缮写清单，於腊朔呈览，交内府工匠绘画人物器饰，而缀以椒。每帧署原拟吉字，复制颂一章，题其上，亦内廷翰林所书也。

仁宗存问谢墉疾嘉善谢金圃侍郎墉，乾隆辛未，以优贡应南巡召试，列第一，赐举人，授内阁中书。明年，赐进士出身，改翰林，因撰文错误落职。己卯，献《平定回部铙歌》，复原官，在上书房行走。尝馆大学士傅文忠公家，额驸尚书忠勇公暨文襄王皆冲龄受业。九掌文衡，而在江南，则典试督学，皆再任。己酉，降编修，偶病湿，上犹遣太医院堂官临视。乙卯，休致，时已疾笃，仁宗方在青宫，与诸皇子皇孙遣中使存问无虚日。

朱文正奉命侍仁宗读书朱文正公珪以侍读学士授福建驿粮道，擢按察司，调山西，升布政司。以按察使黄检奏「朱珪终日读书，於地方事无整顿」，旋入觐，复授翰林学士。回翔中外十四年，仍居原职，仕宦不可谓不钝。然在朝一载，即奉高宗命，侍仁宗读书，自此外而方伯连帅，内则宰相六官，实亦黄检所谓终日读书之效也。

五千余人与千叟宴康熙癸巳，圣祖六旬，开千叟宴於乾清宫，预宴者一千九百余人。乾隆乙巳，高宗五旬，开千叟宴於乾清宫，预宴者三千九百余人，各赐鸠杖。嘉庆丙辰春，圣寿八十六，内禅礼成，开千叟宴於皇极殿，六十以上预宴者五千九百余人，百岁老民以十数计，皆赐酒联句。

刺史与千叟宴千叟宴，外吏惟封疆大臣年齿及格者，或得恩旨召入，余皆弗预。嘉庆丙辰，奉新刘铁楼刺史适牧通州，获与京职一体入宴，刘因绘《恩宴胪欢图》以纪特恩。

仁宗亲视朱文端疾嘉庆丙辰冬，高安朱文端公轼病笃，仁宗亲临视疾。文端力疾朝服，令其子扶掖，拜户外。上嘉叹，称其知礼，後於《怀旧》诗中称之为可亭先生。

仁宗作诗贺董诰董文恭公诰居太夫人忧，常徘徊一室，若有所甚忧，或执象笏击几，笏为之裂。人疑其与和坤同居枢密，必有所甚不得已者。嘉庆初元，坤势益张，外而封疆大吏，领兵大员，内而掌铨选，理财赋，决狱讼，主谏议，持文柄之大小臣工，顺其意，则立荣显，稍露风采，折挫随之。太傅朱文正公以德行文学受两朝知遇，敭历中外，垂五十年，时以内禅礼成，例得进册，坤多方遏之；既上，坤又指摘之。高宗谕曰：「师傅之职，陈善纳诲，体制宜尔，非汝所知也。」旋召文恭以吏部尚书协办大学士。仁宗作诗寄贺，属稿未竟，坤取以白高宗曰：「嗣皇帝欲市恩於师傅耶。」高宗色动，顾董文恭曰：「汝在军机刑部之日久，是於律意云何？」董叩头曰：「圣主无过言。」高宗默然良久，曰：「卿大臣也，善为朕以礼辅导嗣皇帝。」乃降旨，朱珪仍留两广总督之任，旋又改巡抚安徽。是时直内廷者无不色变震恐，文恭独从容谢过，书旨而退。

李松云以麦浪诗受知仁宗乾隆某年，高宗谒陵，中途严寒。上廑念二麦，从官以麦宜寒凉对，上因叹为君之难。旋考试差，诗题「麦浪」得「难」字。时惟李松云太史尧栋独得其解，诗中「一天新雨露，万倾绿波澜」十字，极蒙宸赏。仁宗亲政，李已外任，陛见时，犹垂问及之，盖在潜邸时奉派读卷，实手定李卷第一也。

曹锡宝以劾和坤家人得追赠乾隆间，御史上海曹锡宝劾和坤家人刘全倚势营私，家赀丰厚，为同郡某侍郎漏言，和得部署掩蔽，奉旨勘查，无蹟，曹亦寻卒。仁宗亲政，珅下狱赐死，谕云：「当和珅声势熏灼，举朝无一人敢於纠劾，曹锡宝独能抗辞执奏，不愧诤臣。着加恩追赠副都御史，伊子照加赠官衔，给予荫生。」

雒昂乘传从军嘉庆己未，仁宗亲政，首下求言诏，九卿台谏纷纷言事，四方布衣亦有上书希进用者。惟雒太守昂以从九品上书言教匪事，上以其言中肯，命乘传从军。太守即短衣匹马，从诸大帅捕贼，以勇略见。额勒登保屡保荐之，数年，迁司马，後任荆州太守。

仁宗赐大挑举人葛纱嘉庆辛酉，例举大挑。时仁宗以畿辅久旱，盼雨甚殷，挑日，适甘雨应时，上大喜，传谕赏本日挑取一等举人葛纱各一匹。

宗室宴乾隆甲子，高宗宴王公及近支宗室百余人於丰泽园，乃更其殿名曰惇叙殿。壬寅，普宴宗室於乾清宫，凡三千余人。嘉庆甲子，仁宗遵旧制，宴近支宗室百余人於惇叙殿，赐酒赋诗，其联句诗为成亲王所书。

朝马肩舆之赐明制，朝臣皆自左右长安门步行至午门，从无赐禁城骑马者，故阁臣沈鲤扶病入掖垣，屡至颠仆。至国朝，则王贝勒贝子皆乘马入禁门，至景运门下骑，诸大臣一仍明制。乾隆庚戌，上念诸臣待漏入直，每遇风雪，徒步数里，甚为颠蹶，因降谕曰：「内外文武大臣，特恩赏在紫禁城骑马，用资代步。但年老足疾之人，上马亦觉艰难，嗣後已经赏马之大臣因有疾艰於步履者，仍加恩准令乘坐椅，旁缚短木，用两人舁行入直。」嘉庆己巳，仁宗特旨，诸大臣年逾七十者，赐肩舆入直，尤旷典也。

大庾戴氏叔侄之恩眷嘉庆朝，戴文端公在枢府，其季父可亭相国以学差还都，方掌京畿道，例改六部员外郎，仁宗命以科道应升之鸿胪少卿候补。及可亭相国督南河，积劳遘疢，假归里门。时河工未蒇，两江总督铁冶亭保请帑六百万。命文端偕觉罗长文敏公麟赴工审度，并论文端曰：「清江距江西才二千里，使事毕，卿可一归省卿叔父。」故文端纪恩诗有「此去竹林勤问讯，亲传天语到柴门」之句。

仁宗识拔戴文端雍正中设军机，张观斋相国实综其事，时谕旨尽出其手，後汪文端、于文襄等莫不衣钵相传。戴文端衢亨为于得意门生，诗文字法，悉效其师，纤发毕肖。和珅恶之，屡阻其陞阶。乾隆庚子秋，木兰射鹿，献之。高宗虽赐以诗，亦鄙其躁进，故回翔枢府者二十余年。仁宗知其才，骤进司空，机务皆与赞画，宠眷甚隆。因与商人查有圻连婣，及殿试读卷取中洪殿撰莹事，为花晓亭御史所劾，上皆优容之。嘉庆辛未春，扈从五台，道中遇寒疾，误服参而殁，上甚哀悼之。文端貌清癯，性聪敏，虽为于、梁之系，然颇伉爽，尽心国事。尝奏请承旨後有所见解，许其附牍以闻，仿古批驳之意，上允行之。当川楚用兵，文端拟书诏令，其奖励斥责处，动中窍要，诸大将皆讋服。

仁宗亲临戴文端丧次举哀戴文端公薨於位，嘉庆辛未四月朔日也。翼日，既命荣亲王奠醊矣，越六日，仁宗复亲临丧次举哀，奠爵者三。

仁宗因得雪加恩朝臣嘉庆壬申，稀雪。岁阑，仁宗斋祷深宫，除夕，始祥霙普沛，喜甚。元日，特降恩旨，大学士庆桂、董诰由太子太师衔晋赏太保，仪亲王、成亲王、庆郡王各赏银四千两，定亲王、荣郡王各三千两，且命分赏其下，以布春祺。是日，朝贺诸臣均加一级。

仁宗眷念吴堦林清之变，吴堦实为首功。嘉庆癸酉七月，金乡县邪教萌动，巡抚同兴以吴可任大事，属往捕，遂由泰安权金乡。时八卦教潜煽曹、衞间数十州郡，密订变期，倡言八九月有白阳大劫，诵八字诀可不死，愚民狂骛恐後。金乡教首崔士俊遥戴刘林为教主，刘林，即林清也。吴至，遽敛其迹，以计获士俊，并其徒党数十人，亟送省狱，悉斩之。大府始得以士俊等从林清谋逆内连宦竖状，飞章上奏，并以逆党之隶直隶者，驰告直督。贼由此惊惶，自乱其约，而凶渠林清又入禁闼，首尾失应，遂得旦夕歼灭。吴在金乡，运奇缚奸，完危城，保良弱，贼锋猝兴，累战皆靡，乡团助顺，缚送城下者凡斩馘五十，断胫斲筋者又十有奇，而金乡以靖。明年，曹、衞悉平。仁宗着《天人交感说》，亦以吴之竭忠济公为足多也，论功，赐花翎，擢署曹守。入都，上急欲见之，询大臣曰：「吴到京未？」大臣以告，特旨令即日入见。召对，询战守颠末，奖励优异。越三年，复朝京师，天颜霁和，深廑其病喉，慰谕至再。既而失察所属郓城单县狱，部依法，两议降调。仁宗始则优诏许留，继则召至阙下，予复秩。审喉音而知其未愈，圣情惓惓，命善自养。每遇山东大吏述职，必咨询及之。

康绍镛受知仁宗兴县康光禄绍镛值军机时，勤於趋职，专心掌故，以周知当世之务为急，大枢董文恭、戴文端、卢文肃诸公咸倚如左右手。嘉庆癸酉，林清倡乱畿南，山东、河南响应。康方随扈，即以各省应行防堵之处，及将弁姓名、曾否经历行阵、所辖兵数多寡，记之小册，以自随。会上询问各要隘将弁，当轴即以其册进，上由是知其才可大用，遂擢鸿胪卿，敭历封疆，於此兆矣。

明文襄养疾受全俸明文襄公亮出入将相五十余载，性豪迈，不积余财，又屡遭籍没，晚年贫甚，负券山积，居京城文庙小巷，破屋数椽，仅避风雨。应门惟老妪，二子又相继丧亡，益憔悴，故请致仕表有「担石无储，二子先逝」之语。仁宗为之动容，命给全俸养疾。逾年薨，仁宗亲赐奠，命入贤良祠，以侯世其长孙。在旗大臣赐紫国初诸勳臣以开创大功，赐紫者不乏人。乾隆中，阁臣则傅文忠公恒、福文襄王康安、阿文成公桂及和珅；勳戚则福额驸隆安、福尚书长安、超勇亲王拉旺多尔济、海兰察，悉赐紫色舆服。嘉庆中，庆文恪公桂、德楞泰、额尔登保，皆以平定三省教匪功，亦赐紫焉。

赐奠国朝宠待勳臣，饰终之典，倍极哀荣，有亲临赐奠者，有特遣皇子大臣代赐者。乾隆戊戌，高宗念礼亲王开创功，特往园寝赐奠。嘉庆丙子，仁宗念朱文正公辅导功，驻跸赵新店，犹命近臣代奠，有「哀我哲辅，松楸在望」之谕，後复亲往其莹赐奠，尤为一时荣遇。

汤文端受知三朝汤文端公金钊以公廉强正，受知三朝。宣宗在潜邸，夙敬礼之，登极後，言听计从，屡被命出使。道光丁亥九月，使山右；明年，使宣化；十月，使四川；明年四月，还至褒城，复奉命循汉而东，治狱於武昌；六月，抵京师；十月，又使八闽。其所陈奏，最为有裨国脉。嘉庆间，尚书英和请定州县陋规限制；道光初，总督孙玉庭请南漕浮收不准过八折，汤皆痛陈流弊，其事获寝，世多称之为小睢州。

松文清受知宣宗仁宗梓宫回京，宣宗步送，羣臣皆伏地哭。上忽趋至甬道边，扶一跪伏者之手，大哭失声，众惊察之，则蒙古松文清公筠也。时松谪骁骑校，上当哀痛之际，独於千万众中物色见之，非夙重其名，不及此。

宣宗宣慰黄勤敏之悼亡道光辛巳六月，黄勤敏公悼亡，越二日，宣宗即命军机章京户部郎中赵光禄賷朱笔宣慰，谕云：「伉俪之情，自难强抑。然卿已逾七旬，气质非十分强壮者可比，矧天时暑热，只可於无可如何之中，节之以礼，切勿有过哀伤。总之国事为重，倚任方深，务加意自重，永保康强，佐朕以襄上理。」勤敏北乡顿首，次日即入朝，内直如故。

宣宗赐黄勤敏人参黄勤敏公自道光丙戌七十七岁，蒙恩予告，戊戌，犹特赐人葠八两，饬其子祠祭司员外郎富民赴枢廷祗领，并降手谕云：「江湖阻隔，倐尔数年矣，想精力自必如常。知卿原不假葠苓之力，聊伸眷念耳。转瞬明秋，特颁庆赐，卿其善自静摄，朕欣待之也。」盖次年八月，为勤敏九十生辰，圣心已先计及之矣。

李文恭受知宣宗新进士引见，御笔注名单之朱圈者，得馆选，部曹则加尖角。世传李文恭公星沅通籍时，宣宗始角其名，垂视久之，涂以圈，盖简在自此始也。

鲍桂星闭门思过歙县鲍觉生侍郎桂星，仁宗时被口语，饬其闭门思过，不准回籍。宣宗初元，召见，询其近作，即占进一首曰：「二十年前旧史官，敝裘羸马怯春寒。阶前一片如霜月，曾在先皇殿上看。」即伏地大哭。宣宗亦哭，立授编修，旋擢詹事。

宣宗宴十五老臣道光癸未八月初七日，宣宗幸万寿山玉澜堂，锡宴十五老臣，踵乾隆乙巳正月初六日千叟宴故事，赓歌绘图。时与宴诸臣，以和硕仪亲王为首，若御前大臣赛冲阿、大学士托津、大学士军机大臣曹振镛、大学士戴均元、大学士两江总督孙玉庭、户部尚书军机大臣金钺、礼部尚书穆克登额、工部尚书初彭龄、礼藩院尚书富俊、左都御史松筠、郡王衔都统哈迪尔、都统阿那保、致仕大学士伯麟、致仕都统穆克登布，皆黄发番番，躬逢嘉会。宣宗尝赋七言古诗以纪其事。

宣宗特赐英和福字列圣每於年终御书福字，赐中外大臣及翰林之值两书房者，兼赐福寿字为异数，召入亲瞻御书即时受赏者，尤为异数。至於嘉平朔日，圣驾在重华宫，以康熙年间赐福苍生笔书福字斗方十幅，则用以张贴宫庭，从不颁赐臣下。道光癸未，宣宗御此笔，於十幅外，别书福字一幅，交总管太监梁宝，传旨赏协办大学士英和，实为非常恩遇也。

英和比翼朝天英和以道光癸未冬充册封佟雅皇后持节使，其夫人萨克达氏先奉谕旨径诣后宫行家庭礼。届期，偕英之夫人同入东华门。观者羡之，请英为《比翼朝天图》，以纪其盛。

特诏图像紫光阁道光戊子，平回疆张格尔之乱，特诏绘军机大臣曹振镛以下四人、功臣长龄以下四十人像於紫光阁，像各有赞，踵乾隆故事也。

老司员以报捷赏花翎方回疆张格尔之乱，宣宗锐意太平，望捷若渴。旧例，各省文报，由兵部转达奏事处，捷音至，兵部司员直班者奉檄进奏。一日，兵部办事毕，各员自公退食，有老司员某，性恬静，宦况清凉，衣冠闇淡，独乘驴车出入，行止皆居人後，众鄙为寒伧翁。日暮，犹在署办事，适擒张捷报至，不及派本部直班者，即檄老司员往，时道光戊子正月二十四日戌刻也。上闻捷音，大喜，诏曰：「报捷音者，赏戴花翎，着军机处行走。」逾年，即擢卿贰。澄怀园赋诗书扇道光戊戌四月二十四日，宣许乃普、龙瑛、龚文焕、徐经、朱兰、戴熙在澄怀园军机处赋诗书扇，各赐内纱一端。

戴文节以书画受知宣宗戴文节公熙以书画供奉南斋，道光戊戌，被命视广东学。陛辞日，宣宗谕之曰：「汝画笔清绝，然胸中目中，只是吴越间山水，此行获覩匡庐、罗浮之胜，巉岩演迤，雄丽奥曲，别有一种奇致，於画理当益进。汝品学，朕素知，公余游艺，兼可成全老画师也。」戴谢而出。途次遇名胜，辄研弄丹墨，自江右至岭南，一壑一邱，咸为写照。抵粤一载，装巨帙，进呈御览，上奇赏之。画家评戴作，谓粤游後笔墨超特，若有神助。

宣宗念师傅吴谷人之子钱唐吴清皋、清鹏，谷人祭酒之第六第七子也。清皋以孝廉授中书，晋阶侍读，考御史第一。未及补，擢守江西抚州。宣宗召见曰：「汝，师傅吴谷人之子耶？汝学问乃不得进士也。」世以为且大用，乃自抚州调南昌，仅一摄吉南赣宁道，再摄盐法道，举卓异。入都，道卒。清鹏以高第历职清旷，自放於诗酒，终顺天府府丞。

宣宗赐耆臣紫繮道光戊申正月初二日，宣宗以元日晴朗，年丰兆象，嘉奖耆臣，特赐大学士潘世恩太傅紫繮，时年八十，赐大学士宝兴太保，尚书保昌阿、勒清阿、李振佑、左都御史成刚均太子太保，时年皆七十以上。

宣宗推恩廉吏後裔固始吴瀹斋中丞其濬，气深识沈，操守贞白。抚山西时，裁革盐规，不以入告。道光己酉，已没矣，以整理山西盐务，因缘达天听，上大嘉叹，立赐其子承恩、洪恩、孙樽让举人，承恩并赐主事。

杨忠武殁後恩谕杨忠武公遇春歾後，袭昭勇侯海梁抚军服阕入都，宣宗召见，详询忠武染病原委，天颜惨怛，面谕云：「朕望尔父亲多活几年，如国家有事，他虽不能亲战陈，我问问他，也得主意。他歾时并无大病，这就算无疾而终。尔父亲忠勇，朕深信不疑，尔总要体贴尔父亲，实心报国，他在地下，也喜欢的。」谕毕，呜咽者久之。

黔中三奇男蒙特恩黔西李汉三世杰以巡检至本兵，谥恭勤，广顺刘松斋清以拔贡官总兵，松桃杨诚村芳以吏员取通侯。并天挺异才，兼资文武，皆不由科目进身，蒙特恩，时称黔中三奇男。

文宗亲赐杜文正奠醊杜受田侍学龙楼一十七载， 咸丰壬子， 薨於位。 文宗眷念旧学， 饰终典礼极优渥， 赠太师， 谥文正， 皆出特旨。 时文正父侍郎堮犹存， 特颁内府珍药， 遗官存问。 子（乔羽）翰， 皆由翰林晋阶坊局。 舆机之日， 车驾亲临， 洒泪奠醊。吴存义受黑貂之赐泰兴吴和甫少宰存义直南书房时，文宗偶临幸，见其貂褂黯敝，笑询之，叩首对曰：「臣自授编修至今，已二十年矣。」上太息。次日，即蒙黑貂之赐。後少宰督滇学还，奉命兼署顺天府丞，召对时，谕之曰：「朕闻顺天府丞，每逢考试，卖卷可得千金，聊偿汝在滇之清苦。」

文宗挽林文忠联林文忠在官日，尝自诵「苟利国家生死以，岂因祸福避趋之」二句。及薨，文宗制联挽之，曰：「答君恩清慎忠勤，数十年尽瘁不遑，解组归来，犹自心存军国；殚臣力崎岖险阻，六千里出师未捷，骑箕化去，空教泪洒英雄。」知臣莫若君，诚哉！

沈文肃超擢巡抚沈文肃公葆桢以御史典郡，咸丰丙辰，守广信。时粤寇杨辅清由吉安入寇，所过辄陷，文肃激厉兵民，登陴死守，城卒获完。当围城岌岌时，林夫人辄撤内署金帛犒士，列巨锅於大堂，亲职炊以饱饥卒。文肃卧起睥睨间，督士卒守御，幕僚星散，军火刍薪、文檄判牍，咸出夫人手。夫人，林文忠公女也，盖家教使然。文肃旋以知府告养，温旨慰留，擢吉南赣宁道，复申前请，许之。江皖军事棘，命赴曾文正营。未出境，特旨超擢江西巡抚。时明诏有云：「该抚虽系回籍养亲之员，第贼匪一日未平，则臣子之心一日不得自安。况移孝作忠，古有明训，该抚家有老亲，因择江西毗连省分，授以疆寄，风土不殊，迎养亦近。如此体恤，如此要任，谅不至再有渎请也。」文肃自此一出，累任封圻，剏举船政，武功焯耀，吏事修明，威惠滂敷，中外翕服，卓然为东南柱石者二十年。

骆文忠侄孙蒙荫花县骆文忠公秉章敭历封圻，不携眷，惟侄孙肇铨随侍。歾後，温谕轸恤，二子四孙均赏给科第官阶，肇铨亦蒙恩以知县选用。

厮养遇穆宗而至粤海关穆宗微行，偶避雨僧寮，遇一人，落拓殊甚，询其业，乃某姓厮养也，为主人所逐。又问尔辈何处出息最优，以粤海关对，遽假纸笔作函，令交步军统领衙门。时某亲贵执大金吾，得函，即予金治装，赴粤海关承役，其人遂以起家。

王景琦以二簧晋秩穆宗好微服冶游，从者仅一二内臣。尝至着名饭庄宣德楼，时王景琦太史适偕某部郎小酌，王工唱二簧，部郎长崑曲，乃以红牙檀板，各献所长。一曲终，忽隔座一客欣然至前，询太史等姓名官阶，曰：「所奏曲良佳，盍为我再奏一曲。」太史心知其异，乃如命为之再歌。歌未竟，蓦有二少年被服华服，立帘外探望，见客，则拱立肃然。俄而车马喧阗，轰传恭王至，行马数十，拥一朱轮车，停楼下，恭王从容下车，入与客耳语。久之，客始微颔，怏怏从之去。客登车，恭王为之跨辕，游龙流水，顷刻已渺。太史与部郎皆心惊，知遇皇帝也。不数日，上谕下，二人皆不次晋秩。部郎以枉道为耻，辞不拜，太史则以是迁至侍郎，宏德殿行走，所以鼓惑上者，无所不至。上竟以此得痼疾不起，所谓出痘者，医官饰词也。及崩，有撰挽联讽其事者云：「宏德殿，宣德楼，德业无疆，且喜词人工词曲；进春方，献春策，春光有限，可怜天子出天花。」王後为陈六舟中丞彝所劾，革职永不叙用。

宝文靖諡合素志宝鋆退闲後，常语门下士曰：「吾他日身後，得諡文靖，於愿足矣。」及其薨也，易名之典，适符素志，盖门下士具以宝意启枢臣，而枢臣为之乞恩也。

潘霨以医擢官苏州潘蔚如中丞霨初以巡检需次直隶，每衙参，恒以市车往，御者某辄受雇，习矣。某日，某他往，遂顾他车。越日，见而问之，御者言，以妻病，弗遑执鞭也。问何病，则绊恋愆期， 「 《羣碎录》云：绊恋，妇人有汗也，一作姅变。汉律云，见姅变，不得侍祠。田子艺云，幼女未通，老媪当绝，故字从半女。」 圜的不施 「 繁钦《弭愁赋》：点圜的之荧荧。一作元的。王粲《神女赋》：施元的兮结羽钗。《释名》以丹注面曰的的。子药切，灼也。天子、诸侯有羣妾者，以次奉御，有月事者，重以口说，故注此於面，灼然而识也。《艺文类聚》作华的。」 「 满大臣女奉懿旨指婚王公贝勒，谓之拴婚。」 嘉礼将届，乃婴病，与某御者之妻同，比历诸医，悉穷於术。适某御者执役督署，知潘之善医也，辄称道弗去口，辗转达於文诚，故亟札调。洎入诊，益复澄思研虑，竭尽所长，盖未几而霞侵鸟道，月满鸿沟，女公子当浣濯矣。 「 此语见《尧山堂外纪》，陶縠《谢韩熙载书》。」 及既为福晋，德潘甚。旋恭邸枋钧，潘蒙不次迁擢，遂开府贵州。

沈源深受知德宗光绪甲申春，恭忠亲王、宝文靖、李文正之出军机也，是日，方预备入对，忽奏事内监传旨，令王大臣皆毋庸入见，仅召领班章京沈源深进内独对。於是承谕拟旨述旨，皆沈一人为之。

孝钦后以陆元鼎办事为可放心仁和陆春江中丞元鼎初官上海县，任满，以道员召见。孝钦后问曰：「闻人言，汝在上海作官，名誉颇佳，外人交涉，措置合宜，究是何术？」对曰：「臣在上海，遇有外人交涉，臣不欺之，却亦不畏之。」孝钦大悦，尝告枢臣：「陆元鼎办事，可放心。」由是而监司方伯，不十年，遂抚三吴。

庆宽以画得二品顶戴庆宽姓赵，字小山，工画，尝绘颐和园全图，由醇贤亲王进献孝钦后，喜，赏二品顶戴以酬之。其後投旗，隶汉军，司柴炭库。故事，每交冬令，内监须向郎中索柴炭以御严寒，庆宽不予，羣谮之於德宗前，又授意某御史列款纠参。庆惧，浼人说项，内监必欲银三十万，庆无策，已自分入囹圄矣。世续知其隐，言於上，谓庆宽为醇贤亲王赏识之人，父功之，子罪之，恐未免贻人口实。上悟，置不问，庆遂免於危。

管劬安以画得宠於孝钦后阳湖管劬安面目姣好，善绘事，能唱小曲。父以其好游荡而屡耗赀也，逐之，遂孑身入都。会如意馆招考画工，应试，膺首选，遂入馆供奉。孝钦后召见，试之画，大称旨，内监且为之延誉，遂充如意馆首领。乃时以江南淫靡之曲为孝钦奏之，遂得出入宫禁，屡蒙赏赉。旋命近侍为置家室，赐第东华门外，且恒以吾儿呼之。或大内，或颐和园，随驾往来，十余年如一日也。

孝钦后赏福寿字故事，内外臣僚，除内廷供奉之南、上两斋及内务府外，非官至二品不得赐福字，非年至五十不得赐寿字。孝钦后不然。盖孝钦好观剧，嫌南苑伶工无歌喉， 「 南苑戏班皆由太监为之，故无嗓音也。」 遍传外班，如谭鑫培、孙菊仙、汪桂芬、杨小楼等，皆入宫演剧。晚年，尤喜观杨剧，杨入宫，必携幼女同往。一日演毕，特召杨携女入见，指案上所陈猪羊及一切餺飥之属，谓之曰：「皆以赐汝。」杨跪地碰头曰：「奴才受恩深重，此不敢领。」问何故。杨曰：「此等物已蒙赏赉不少，尚求老佛爷赏几个字。」孝钦曰：「联耶？扇耶？」杨曰：「求赏福寿字数幅。」因复碰头不已。孝钦立命以纸墨进，书大福字大寿字数方，并前所指案上各物赐之，云：「此赏小女孩可也。」及光绪辛丑回銮以後，兴致顿衰，偶传戏入座时，未半，则倦而思卧矣。时供奉诸伶，则为余庄儿、孙怡云诸人。

知府得赐福字光绪庚子十二月二十八日，孝钦后特赐西安府知府胡延、内务府郎中增崇、河南布政使端方、署陕西布政使胡湘林、按察使冯光遹、署督粮道李绍芬御书福字各一方，诸臣同诣前殿谢恩。后数目胡延，端方奏曰：「此西安知府胡延也。」后颔之。时委员汤志尹立门前，司启闭，闻后谓左右曰：「胡延较前清瘦，首郡政繁，劳苦可知也。」

袁树勳以一哭受知孝钦后袁海观制军之受知，实始於庚子。两宫既避联军之乱，狩於西安，袁以某省候补知府，率五营勤王，召见。孝钦后谕毕，袁不发一言，惟叩头大哭。后谓德宗曰：「知府，末秩耳，乃竟有此忠君爱国之心，真不可多得。」不久，即简为某省道员，嗣调苏松太道，擢某省按察使，转顺天府尹，迁民政部左侍郎，出为山东巡抚，敭历京外，遂至两广总督。海观，名树勳，湘潭人。

孙家鼐受赐茶饍光绪季年，孙相国家鼐於六月初十日寅初赴颐和园，入内，恭捧进皇上贺皇太后表文。时甫夜半，距行礼时尚早，相国坐殿外恭候，为内待所见，奏知孝钦后。后以相国年高，长夜辛苦，特遣内侍率茶膳房诸人赴前殿，备茶膳赏之，黎明始去。

孝钦后赐醇王福晋杏黄轿醇贤亲王福晋为承恩公惠徵女，孝钦后胞妹也。光绪间，曾奉懿旨赐坐杏黄轿。福晋秉性谦冲，至内廷，仍不用也。

孝钦后赐荣禄夫人福寿字荣禄夫人年终蒙孝钦后赏福寿字。其赏轴式样，中书福寿二大字，旁书「慈禧皇太后御赐敕封正一品夫人大学士荣禄之妻臣妾刘佳氏」。

荣禄妾得宠於孝钦后荣禄妾本某府中婢，生一子，年十七，光绪辛丑扈跸回京时，中途夭折。孝钦后温言慰藉，入侍宫内，遂以为常。孝钦曰：「吾欲赏荣禄以宫女，恐其将来受气，不如代觅一良家女为较便。」抵京，即赏银二万两，其余各物，所赐尤多。入宫朝见，均由其顶马戈什哈唐小山为护卫。每入宫一次，孝钦必赏银四两，遇听戏，则加赏二十两。

三星照内务府大臣福锟之妻、荣禄之刘夫人及大公主三人，俱能得孝钦后欢。孝钦尝以福儿、禄儿、寿儿呼之，赏赉无算。太监每见其联裾入，则曰三星照来矣。

孙多祺母以进素肴而得赏光绪庚子，两宫西狩，行在供支局委员孙多祺以夤缘李莲英，得邀孝钦后恩赏。一日，孙入内浇花，后问年几岁，有父母否？对曰：「有老母，年七十八岁。」后病，孙进素肴，云其母自制。后大喜，乃赏孙母福寿字，并金镯一对。孙之父闻而叹曰：「我尚在，而汝但云有母，吾其死矣！」遂自经。

织妇恃宠辱官孝钦后晚年，志存颐养，命疆吏选能书画琴棋之妇人入内供奉。又留心民事，命杭州织造选进能蚕织妇人数名入内，供顾问。织造因选之杭湖两府，然恐民间妇女不谙体制，乃令人教导之。入内供奉，颇蒙优眷。年余，给假令归省。而诸人以在大内久，承宠眷，多为诸大臣所未有，遂傲睨一切。至家，一湖州妇人见县令时，言语顶撞，令呵之，妇曰：「我在内廷，见大官无算，汝一知县，敢如此耶！」令大怒。次年，诸人入都，当由县起文，令乃不使此妇得行，以病详织造。後诸人入，孝钦询此妇何病，他妇诉称为令所遏，孝钦怒，令织造勘送入都。令不得已，乃遣妇。妇孺献果赐银牌光绪庚子九月，孝钦后率德宗西狩，由蒲津渡河，入潼关，妇孺跪迎道左，咸捧果物上献。孝钦后於舆中手取一二，亲赐银牌以为答。