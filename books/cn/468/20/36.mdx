---
---
---
title: 葫芦丐自呼曰李仙
---



葫芦丐，不知何名，自呼曰李仙。其衣甚博且诡。行乞于市，恒荷大葫芦。得钱，必就肆饮。既醉，散钱于路，令羣儿争拾之，以为笑乐。丐所至，儿童百十成羣尾其后。市人苦扰，辄多予钱，趣急去。以故丐所得，恒十倍于常丐。

丐甚信而能书，市人操百钱，令丐署券，约经年勿至，丐诺，则终不背约。每执笔向北叩首者三，大书「吾主光绪皇帝某年，乞食臣李仙书」。或问以颠顿至此，何由尚念皇帝？曰：「吾无功，日令百户之人供我醉饱，有司不以为罪，此皇帝宽典也。夫今之作邑者，取醉饱于一邑；作郡者，取醉饱于一郡，其无功，与我埒耳。吾惟无功而耻食于百户之人，乃愈不忘吾皇帝也。」识者曰：「丐其有道者也。」或曰：「丐尝为吏，愤其上之所为，务取利而无恤民隐，乃诡为此状以示讽也。」