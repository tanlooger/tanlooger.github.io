---
---
---
title: 毛瘫子为养济院长
---



毛瘫子者，天长人，胎而瘫者也，以两手拄地，坐以行乞。然虽乞人，而好义。顺治己亥，海贼陷江宁，天长亦为盐枭刘泽所据，县令自缢于里巷之门。数日，暴其尸，毛适过之，泣曰：「县爷耶？」乃殓之于演武厅。枭平，新令至，闻其事，义之，遂书一竹版，署毛为养济院长以旌之。于是毛出入，乘一丐之肩，若骑而行者，羣丐属目，甚荣之。毛既为丐长，而县岁有给，市月有钱，遂有草屋三楹，一妻一妾。而以瘫也，不设几榻，蓐草为席，妻卧上席，妾侧席。岁时，妻妾置，酒羣丐上寿，贱而尊，窭而乐也。