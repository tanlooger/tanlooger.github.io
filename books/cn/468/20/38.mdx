---
---
---
title: 胡涂叟乞于燕市
---



光绪丁酉，燕市有乞儿，人称之为胡涂叟。叟年六十许，须发皓然，沿街乞得钱，旋散去，或于爆竹店买爆竹燃之。冬夏一葛衣，不冠不履，若狂若痴，故人称之为胡涂也。而实不然。叟荷胡卢而行，凡食者、用者，悉纳之胡卢中，自称胡卢叟。或疑为仙，争向之求道，叟曰：「我非仙，且古无仙也，言仙者，率欺人之言耳。」或谓叟昔尝为山西某县令，以刚直遭大吏怒，屡辱之，欲置之死地，叟乃弃家而遁。叟自言则曰：「弃骨肉而图自全，我不为也。」或又谓叟为鲁之某邑人，少有才名，屡试不第，愤而为此。叟曰：「我固无才，即抱才不遇，亦常事，何愤为也。」或问曰：「喜燃爆竹何为？」曰：「聊以警醒睡人之梦耳。」问：「宿何许？」曰：「随处是家。」问：「胡卢重几何？」曰：「此闷胡卢，不可使汝等知也。」好事者多与之钱，叟曰：「多非我所欲也。」取数文，余悉还之，又或与他丐，或与路上儿童，举止不定。时朝政日非，叟慨然曰：「乱将作矣，此不可留。」未几，遂不复见，人莫知其所之。后三人，遂有庚子之变。