---
---
---
title: 徐州丐不与凡丐伍
---



丐马姓，逸其名，徐州人，流徙至阜宁。自云先世为富家，尝食廪饩，善音乐，狎妓嗜博，家以不戒于火而贫，久之，遂沦于丐。然衣履整洁，不与凡丐伍。入市求乞，不受饮食，但索钱，多则十数文，少亦须五文，否则拒而不受也。携一竹篮，置短笛一、酒壶一、杯二、筯二，又有侑酒之蔬藿三数事。偶遇相知，必共饮，饮毕，索厚值。遇丐之穉与髦者，必罄其所有以食之。春秋佳日，辄弄笛高歌。及与人言论，则视其人为何如人，即与之言何如事。或问之曰：「以子之为人，何所不可，而乃甘于为丐耶？」丐曰：「嘻！子虽知我，实不我知也，且食蛤蜊可耳。」以乞游于阜宁者七八年，一旦失其所在。

有知之者曰：「当其未为丐也，私某氏女，某氏举家赖以生活。中落后，里往依之，既至，则僮仆挥之门外，不令入，乃大愤，曰：「我所私者犹如是，亲戚故旧更可知矣。」遂发狂而走。」或曰：「否，丐尝周济好施与，及贫也，无顾而过问者，遂至是。」