---
---
---
title: 兴国人行乞至欧
---



光绪时，疆吏奏请移民实边，于是湖北之兴国州有贫民数万，挈其妻孥，至黑龙江。而当道于安置之法，寂焉无闻，耔种未具，庐舍未建，欲耕无地，欲归无资，乃流落而为丐。久之，闻外国之富，易于谋生也，遂沿西伯利亚铁道之轨线，步行以赴欧。俄人嫉之，要于路，以劣等之汽车，载之回华。然仍无所得食也，乃又往，俄人又以车运之返。返矣，数月而又往。自是至俄，寻辗转至法，盖皆有陆路之可遵也。宣统辛亥，徐新六留学欧洲时，尝至巴黎，一日，与法人偕游于市，见有行乞之我国男女，审其音，兴国州人也。中有持槌打鼓者，有飞刀使舞者，类皆衣服褴缕。其妇女则无不缠足。法人观之以为笑乐，辄与以佛郎。此亦国耻之一也。闻颇有积资近千金者。且若辈亦有领袖，畧如丐头，众醵资养之，衣西式，与警察相结纳，且已蓄数千金矣。