---
---
---
title: 孔氏子以丐终
---



嘉庆时，南汇周浦镇有孔某者，拥厚资。晚年得一子，溺爱之，虽延师课之读，恒不上课。师以虚糜饭谷为耻，尝作诗曰：「学堂如破寺，来作住持僧。白日三餐饭，黄昏一盏镫。经声原不起，佛号总无凭。虽有波罗蜜，伊谁志大乘？」一日，师见其戏于庭，迫使读书，愤而大詈，师嗔责之，乃诉于其母曰：「先生打我，我必还打之。」母慰之曰：「俟汝父归再议。」及孔归，乃邀师之契友赂师，劝令暂忍一击而止。既长，躭游荡，家业荡尽，遂行乞于市，以丐终。