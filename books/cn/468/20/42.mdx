---
---
---
title: 上海有外国乞儿
---



上海多丐，各省之丐皆有之。诚以贫贱之子，谋生于沪而不成，遂至流落行乞。然又有外国之丐，盖亦流落于沪者。或以能力薄弱，或以行止不端，其结果乃至于此。且不仅行乞于洋人，华人之第宅焕然者，亦辄往乞，且能长跽以请。而吾人媚外性成，一见碧眼黄发之乞人，即出银币与之，不稍吝，非若对于普通乞丐之一钱犹惜也。宝山路有圣母院所设之女校，有一女生，躯短，面扁圆，鼻高，眼碧，所衣为西服，亦不恶，晨夕挟书往来，盖从其父母居于宝兴路之沿街一屋也。然其父贝明生，实乞人，亦西装，终日徜徉市中。女生之貌酷肖之。

丐之父，英人而法籍，在华久，尝于咸、同时隶美人华尔部下，助剿粤寇。丐尝读书，以得神经病，无所事事，遂流落为丐。