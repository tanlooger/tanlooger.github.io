---
---
---
title: 断臂丐
---



光绪丁酉秋，绍兴水澄桥之巅，有一丐，箕踞坐，缺两臂，逼视之，肩下平滑如截。两足弄骨牌作赌博状，复以足趾夹瓦砾，掷数十步外。自言少时遇匪人诱为盗，尝盗闽省某富室，不知有备，甫跃登屋顶，有人蹑至，未及抵拒，而左臂已断，急踰墙走。距追者仅尺许，又断右臂。负痛疾走，竟不之追，得匿某寺。僧慈善，知医，医三月，创口始合。同伙三人，被擒者二，不得已流为丐。今虽无臂，然跳跃犹可。观者欲试其技，许以钱，丐自桥巅向下跃，落地无声，其身轻可知也。