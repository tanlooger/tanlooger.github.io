---
---
---
title: 张乞儿异于羣丐
---



张乞儿，谯陵人，雍正甲辰至周家口，跛一足，乞于市，弗强索，无乞怜态，人皆以异丐呼之。居常落落不与羣丐伍，惟于市西义冢之余地，掘地深尺许，至夜，辄坐卧其中，风雨寒暑不稍移。或日一行乞，或数日不出，亦不饥。一日，大雪深尺余，人以为异丐死矣。好事者掘雪视之，则方熟睡。由是远近争异之，各进食，不徧受，即受，仅食少许，遂谢去。有与以衣，或欲为之设棚者，辄曰：「吾以天地为室，何以棚为？野处而新衣，适为强暴资。」辞不受。处义冢者十三年，莫知所终。