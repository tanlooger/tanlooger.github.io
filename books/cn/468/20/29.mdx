---
---
---
title: 上海有粤籍之丐
---



上海有粤籍之丐，自光绪初年始。若辈行乞，率于公共租界之北四川路、天潼路一带。以其地之侨民，粤产为多，且有老举在也。然粤人亦有散居他处者，每遇宴会，招老举侑酒，老举乘车应召，辄蹑踪而往。往必四五人，人必索银币一角以为赏。老举者，粤妓也，盖粤丐与之常通声气也。北四川路之四周曰虹口，日之夕矣，粤丐伺行道者过，相其状貌，审为粤，闻其语言，审为粤，视其衣履，审为粤，即操粤语而向之行乞，辄曰：「吾为公之乡人也，失业于此，落魄无聊，盍一援手乎？」不与以数十钱，即相从不舍矣。