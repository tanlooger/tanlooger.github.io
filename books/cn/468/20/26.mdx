---
---
---
title: 郑七异于常丐
---



道光末，常州有丐曰郑七者，性殊特，异常丐。日坐卧于城南协桥之颠，发颁白，状伛偻，日上舂而过桥者见之，日下舂而过桥者亦见之。见之者与以钱物，受而谢，否则亦不索。薄暮，桥畔多儿童，习与七嬉，以七常出其余资市果饵以饲之也。儿童之与之嬉也，辄持其杖。儿童每随七而仆，随七而起。仆起者屡，皆无所伤，而欢声大作。至夜，则宿于桥东之土地祠。越数年，不知所之，而粤寇至矣。