---
---
---
title: 丐头
---



各县有管理乞丐之人，曰丐头，非公役而颇类似之，本地之丐，外来之丐，皆为所管理，出一葫芦式之纸，给商店，使揭于门，曰罩门。罩门所在，羣丐不至。其文有「一应兄弟不准滋扰」字样，或无文字而仅有符号。商店既揭此纸，丐见之，即望望然而去。盖商店所出之钱，即交丐头，由丐头俵分于诸丐。丐若径索之于商店，可召丐头，由其加以责罚。其于人家，则听丐自乞，间亦有揭罩门者。

商店人家或已有罩门，而丐偶有至者，非未入行之丐，即不同类之丐，盖丐头权力之所及，亦自有限制也。

丐头之收入有二。一，商店所给诸丐之钱，可提若干。二，年节之赏，庆吊之赏，无论商店、人家均有之。

新入行之丐，必以三日所入，悉数献之于丐头，名曰献果。献果愈多者，光彩愈甚，恒尽心竭力，以自顾门面，如官家之考成焉。此后则按彼中定制，抽若干成献于丐头。「其数大略不逾二成。」若有死亡、疾病，则由丐头酌量给恤，重者并由同辈分担义务。入行之初，丐头示以规则，并行乞之诀，然亦粗浅庸劣，无一毫进步思想也。

乞丐之有丐头，尽人知之，而不知丐头必有杆子以为证，如官吏之印信然。《鸿鸾禧》剧本中，乙云：「兄弟才疏学浅，不能当此重任。」甲云：「老弟你休谦让，就此拜了杆儿罢。」是其证也。丐头之有杆子，为其统治权之所在，彼中人违反法律，则以此杆惩治之，虽挞死，无怨言。杆不能于至辄携，乃代以旱烟管，故丐头外出，恒有极长极粗之烟管随之。

京师丐头，向分蓝杆子、黄杆子两种。蓝杆子者，辖治普通之丐；黄杆子者，辖治宗室八旗中之丐也。盖自入关以来，旗人向不事生计，而宗室中亦有游手好闲之徒，余威未杀，市井横行，故其党魁黄杆子一席，必以属之位尊势厚桀骜不驯之王公贝勒，方足以慑伏之。所辖均旗人，犹之寻常一族之族长，不足为耻，且资格权力足以雄长其曹，被推之后，虽欲辞而不得也。

黄杆子者，实为一种高等之流丐，非端午、中秋、年终不外出，且不走居户，不伸手索钱。每至各店时，必二人或四人，以一人唱曲，一人敲鼓板和之。唱时，以手背向上，执鼓板使平，即为索钱之暗号。店伙以所应给之钱，「至少不得逾大钱五枚。」举之使高，约出头部少许，置之鼓板上，若辈乃去而之他。然有特别规约，给钱时，不得在唱逾五句之后，若不谙此例，或靳而不与，或与而不如仪，则若辈即旋身而走。明日倍其数来，后日更倍其数来，自启市及闭市止，不索钱，亦不出恶声，往往围聚于店门，往来居民恒指而目之曰：「黄杆子今日与某店开交涉。」则惴惴然惟恐祸及，势必贸易停止。迨后店主托人和解，则数千数十千，视其时日之多寡、情节之轻重而定之。然有大力者请得黄杆子来，若辈亦帖然奉命。此其服从法令，实为彼团体存在之要素，所以能绵历二百余年之久也。