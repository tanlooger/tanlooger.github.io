---
---
---
title: 绍兴丐与羣丐异
---



杭州钱唐门外昭庆寺，香火甚盛，每至仲春，嘉、湖香客之往天竺者，便道拈香，络绎如织。故羣丐之乞施者，咸集于此。一日，有一丐至，越人也，人呼之为绍兴丐。貌清癯，善诙谐，通掌故，尤谙小学。顾其乞，与羣丐异。羣丐之乞施也，或匍匐于道，或号咷于市。丐则日与诸市人习，或言故事，或作戏言，或谭言微中，亦可解纷，有问以字音及字义者，丐如响斯应，未尝有不知者。以故市人多乐与之，或十文，或二十文。丐以所得资，除求饱外，余悉沽酒畅饮。饮已，酣卧。如是者半年，一日忽去，不知所终。