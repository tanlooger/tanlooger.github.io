---
---
---
title: 上海租界之丐
---



丐者行乞道路，舌敝口瘏，日不得一饱者常有之，然非所论于上海租界之丐。光、宣之交，租界警律渐弛，遂出现于通衢闹市，呼号之声，不绝于耳。其桀黠者，每日所获，有较之普通苦力多且逾倍者。光绪丙午仲春之五日，金奇中道经穿虹浜爱国女学校，见门侧有五丐，席地而饮，皆手持半烬之纸烟，地列鸡、火腿、豆腐三肴。初疑其享馂余也，旋见墙隅有炊具一，丐方事脔割，乃知其非残羹冷炙矣。闻其日入之丰者，可得银币一圆。故论沪丐之衣食住，惟衣住二端不能与齐民齿，而与普通之丐相等，至其食，则视中人之家犹或过之。盖所入既饶，仅消费于食之一途也。又闻桥畔之丐，伺车至而曳之上桥，有日获钱六七百文者，亦惟耗于纸烟与酒而已。