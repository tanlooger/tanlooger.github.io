---
---
---
title: 王得胜为担水夫
---



某宰承顺时，庖有担水夫，孔武有力，嗜酒，得钱辄沽饮，短褐不完，无妻子之累，一身以外无长物，晏如也。或问其姓名，辄支吾以对，屡易其辞。一日，与之酒一壶，喜甚，纵饮之尽，且醉。因询其出身，则自衣袋中摸索出数纸，视之，都司告身也，王其姓，得胜其名。问何以至此，曷不求官，则笑曰：「此薄薄一纸，不值拭秽，得之，寒不能衣，饥不能食，贫不能易钱。咸丰军兴以后，朝廷以此奔走天下豪杰，其捐顶踵冒万死而暴骨于沙场者，何可胜道。即幸而跻显秩专阃外者，固不乏人，然抱此一纸而老死于厮养者，亦车载斗量。吾今不得官，命也。然吾亦尝入仕途矣。区区一武夫，当世固视为无足重轻，而同僚又龌龊鄙陋，不足伍，视长官颜色，仰鼻息，屈膝稽首，有事则为供使令之役，与吾今日之担水，亦何异哉！担水以力，自食其力，吾心安之，荣辱得失，不萦于心也。」问何以得此，则曰：「吾尝从湘军转战舒、桐间，屡濒于死，徼天之幸，得生还。积功至都司，主将颐指气使，蹂躏无人道，吾故负气还家。今虽垂老，颇自得，无所怨也。」乃出示背上创痕，班驳重叠，犹想见其肉薄血战时也。遇阴雨，辄呼号，痛裂欲死。翌年，果以创发而歾，无以敛，某捐廉市棺衾，埋之署侧。