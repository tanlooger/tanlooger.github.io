---
---
---
title: 京师阍人之恶习
---



达官贵人之仆役，其司阍者，谓之门上，侪辈尊之曰门政，客至则通报，不仅司启闭也。惟客之徒行者，或衣履朴素者，薄其穷酸，竟不传刺。又或客称有事欲面语，怠于伺候，主人在家，亦饰言外出。至修门生、属吏之礼者，必先餍所欲，而后为通，使得见。士子入京，初亦未尝不苦之，及自为达官，倚之为心腹耳目，容忍故纵，顿忘前苦矣。又有喧嚣于门者，主人虽达官，叱之亦不避，惟司阍者一挥便退。又凡有兴作及购物等事，多由司阍之手，司阍必先得贿，使昂其价值，然后引之进门。倘主人斥去，令其改招他人，虽易数家，其价递倍，主人无奈何，卒依初价，盖有折扣也，俗名之曰底儿钱。