---
---
---
title: 曾文正荐仆于某监司
---



曾文正督两江日，署有一亭甚高，凭栏远眺，可窥内外情景。一日，徘徊亭中，见有翎顶辉煌者，持手版，向司阍人作哀恳状。阍人挥手止之，状甚倨，其人怏怏去。明日登亭，又见之，状如前。又明日，见其人摸索袖中，得一裹物，鞠躬以献，阍人色骤霁，心疑焉。有顷，入签押房，阍者持手版入，谓有新补某监司求谒。立命延入，乃即连日在亭所见向阍哀恳之人也。询以何日来省，答来已三日。问何不进见，则支吾不能对。文正语之曰：「兄新莅任，得毋缺纪纲乎？」监司答以署中虽有人满之患，公若有赏荐者，敢不如命。文正曰：「大佳。惟此仆狡诈实甚，断不可派要差，但令其得一噉饭地足矣。」监司唯唯。遂唤阍者进，正色谓之曰：「此间已无用汝处，顷特荐之某大人，其善事新主人，毋怠。」阍者不得已，屈一膝以谢。及退，大忿，携行李他去，不知所之。