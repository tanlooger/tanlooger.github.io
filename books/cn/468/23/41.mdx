---
---
---
title: 章铁拳受典为奴
---



章铁拳，江湖卖技者也，张两拳如铁，刀斧不能伤，因以为号。章本山左农家子，父为富人佃，岁歉，租无所出，富人追之急，则以二十千钱被典为富家奴。入其门，待之酷，日使舂米。舂必以杵，富人厌其迟，则令去其杵，以拳代之，而日必责米一斗，稻芒刺肤，不敢言痛，苟米不成，则笞挞更甚于是也。初典以二年为期，及期，其父不能赎，于是遂废契，永为之奴。而拳亦肌肉尽削，骨瘦如铁，盖日与稻臼磨炼而然也。某夜，入富人室，哀以情，不可，反举杖痛挞。格拒间，挥拳中其胸，富人倒。乃急奔至家，放火焚庐，扶父母，匿山谷间竟夕。明日，易乞丐装出境，道闻富人受伤死，愈不敢归，自此遂漂泊江湖，附于卖技之流，博钱米以养父母矣。