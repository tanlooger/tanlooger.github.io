---
---
---
title: 任筱棠之待仆
---



山阴任筱棠观察之龄初治申、韩家言，久幕于湘，郡邑幕僚大率为其门徒。幕例，师荐徒于人，月必以所得馆谷分润于师，习以为常，贤者不免。以故任之岁入殊钜，遂积资数十万，蓄田宅，置姬妾，享用豪侈，拟于素封。而能体贴下情，待遇僮仆，备极优厚。所佣纪纲，多至十数人，人给屋三间，俾栖其孥，月俸钱十缗，年谷二石，岁时复有所犒，惟于有非分婪索者，必严惩之不稍贷。