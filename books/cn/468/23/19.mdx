---
---
---
title: 世宗诏除乐户等籍
---



雍正丁未，世宗谕内阁转知晋、浙、皖督抚曰：「山西之乐户，浙江之惰民，皆除其贱籍，使为良民。近闻江南徽州府则有伴当，宁国府则有世仆，本地呼为细民，几与乐户、惰民相等。又其甚者，如二姓丁户村庄相等，而此姓乃系彼姓伴当世仆，凡彼姓有婚丧之事，此姓即往服役，稍有不合，加以棰楚。及讯其仆役起自何时，则皆茫然无考，非有上下之分，不过相沿恶习耳。着该督查明，定议具奏。」寻由礼部议准安庆巡抚魏廷珍遵旨议奏：「江南徽、宁等处，向有伴当世仆名色，请嗣后绅衿之家，典买奴仆，有文契可考，未经购身者，本身及子孙俱听从伊主役使。至年代久远，文契无存，不受主家豢养者，概不得以世仆名之，永行严禁。」从之。