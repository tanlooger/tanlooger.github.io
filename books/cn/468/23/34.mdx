---
---
---
title: 赵绳先为黠仆所绐
---



湘乡赵绳先以岁贡生在左文襄幕，性迂谨，左亦泛泛待之。同幕惜其遇，醵金使捐佐贰，赵从之，果得签发江南。同幕又为请于左，为致函苏藩，旋得大通掣验局差。是差就额搜取，岁获三万金。其仆欺其迂谬，请于赵曰：「上宪耳目多，稍获赢余，必受指摘，拟请将旧有陋规汰之。」赵从之，每月于额薪外不苟取。留差六年，所得薪不足支用，借款累累，不得已鬻家中所有田以清夙累。仆闻之，托言有某将置产，价昂贱不计，惟不愿见主人面，但求主人书券予之，便能取价归。赵垂涕，书券与仆，仆惟以半价缴呈，自是而仆遂有赵田矣。