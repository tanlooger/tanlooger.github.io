---
---
---
title: 周得标弃官为佣
---



杭人阮端之大令达元以随宦于湘，居长沙。光绪庚辰，计偕入都，挈一仆，曰周得标，长沙人也，同居逆旅中。端之好饮博，辄从旁诫之曰：「主人即日捷南宫，青云在望矣，何自暴弃为！主人幸文阶，非若吾辈之博得告身，不值一醉也。前程远大，其努力焉。」阮駴而诘之，乃备言昔从楚军积功至游击，发标学习三年而无事，故弃官而为佣也。阮为之扼腕太息，自是而优礼有加焉。