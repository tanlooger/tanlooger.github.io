---
---
---
title: 苏抚司阍侮褚筠心
---



吴中褚筠心学士居忧在籍，一日，乘舆出答客，经阊门隘巷，止容一舆，对面有一华舆突来，从以豪仆三四，高声喝令让道。褚舆夫不退，两舆遂对立，彼此互詈。舆中人大怒，嗾仆殴之，将褚舆击毁，曳之出，则无顶带之布素老人也，益肆拳脚，衣冠尽裂，须去其半，怒骂而去。问之，则抚署中人。时抚军为褚之小门生，褚大愤，径诣抚署。抚军出见之，大骇。褚告以故，抚军惶悚请罪，责问何人出署，则某司阍赴妓席未回，众不敢隐。抚军益愧怒，立出殊签，锁系而至，传令巡捕，即在厅前阶下痛杖，无庸计数，以无声息方止。未四十，已毙杖下。即登门负荆。自是而各署仆役，相戒敛迹，无敢肆横矣。