---
---
---
title: 文武贺抚署阍人生子
---



嘉、道以降，外省督抚信任门丁，吏治之坏，廉耻之牿，半由于此。道光丙午，清苑王晓林侍郎抚皖，有陈七，其门丁也，小有才，王信任之，倚势弄权，属官多奔走其门。有仇恩荣者，任池州守。一日，宴僚属，座客都司某方自省归，仇问曰：「足下在省，何久留？」某曰：「以往贺王抚军诞子之故，而不意抚署门公陈七亦生子，亦不得不往贺，故回署稍迟。」仇正色曰：「中丞生子可贺，其门丁生子亦贺，不畏人笑骂乎？」某曰：「阖城文武无不往贺，未赴省者亦专使送礼，岂独我一人，能人人而骂乎？」仇顾坐客曰：「且食蛤蜊。」

王在皖久，陈所入甚厚。咸丰初，潜入京华，冒捐官职。癸亥正月，侍郎王发桂方在乡人家庆贺，见同席一人，蓝顶貂褂，询之，有告者曰：「此陈小山，君不识耶？」盖七自号小山，俨以观察使者自居矣。后为御史孟传金所劾，遂被斥。