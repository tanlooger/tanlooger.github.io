---
---
---
title: 皖抚司阍索门包
---



某为皖臬时，以新莅任，谒中丞，至官厅，阍人索门包费，问需若干，答言一百。某因命仆至怀宁县令处，借银一百圆。怀宁县亲送银至官厅，某谢之曰：「此小事耳，何劳亲至！」因与阍人。阍人曰：「一百者，非一百圆之谓，乃一百两之谓也。」某因以还怀宁令，曰：「请更借银一百两，慎勿亲来，令仆携来可矣。」怀宁令还，如命，令仆人送银一百两至，复与阍人。阍人曰：「尚有小门包之例。」某曰：「当需若干？」答曰：「十分之一。」因大声斥之，责其需索无已。旁有阍人为之转圜曰：「请大人勿怒，此人新至不解事，手版已投矣。」少顷，中丞传见，送茶就坐，某即作色而言曰：「大人门包，请明定章程，并须体恤属员而后可。本司旅费艰窘，更无余资能充门包。乃阍人初索一百，及向怀宁县借银一百圆，至则又索一百两，及复借一百两至，则又索小门包，似此种种刁难，将何以堪！本司自清晨至是，已十余小时，上下方砖，实已数百次矣。待本司如此，则其需索于府州县佐贰，必更十倍于此可想见也。若不明定章程，恐大人声名为若辈所坏矣。」中丞谢过曰：「请无怒，当惩之。」明日答谒，并袖还其门包一百两。故事，上宪答谒属员，必挡驾不敢当。至是，某竟请见，受其还银，中丞大惭。