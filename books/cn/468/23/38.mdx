---
---
---
title: 陈冠生有长揖仆
---



每届乡试之年，京曹典试各直省，命下之日，乡年寅好，荐仆从者，纷至沓来，而尤以师门函属为谊不可却，且录用之后，驾驭匪易，盖隐有所挟以为重也。光绪己丑恩科，宛平陈冠生修撰冕拜湖南主考之命，适同年某来贺，谈次，出名条于夹袋，自言深知人浮于事，缘某友转托，弗获辞，幸损覆寸椾，俾报命前途耳。陈亦极言竿牍填委，重以情貌，即简言善辞，亦笔舌俱困。语未终，门者以缄进，启视之，则南皮张文达公之万荐仆之书也。文达于陈为座师兼同乡，不可却之尤者也。陈蹙额久之，勉令进见，则衣屦朴野，长揖而外，木立不知所云。陈殊忻慰，亟奖藉之，因留侍左右。