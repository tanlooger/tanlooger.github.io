---
---
---
title: 奴盗主妾
---



安化陶文毅公澍督两江时，姬妾多，奴仆亦多。或告以阃内人杂，恐不尽妥，因留意察之。一日，方自内室出，遽回某妾房，惟闻妾叱人曰：「老爷方出，而汝即来，何如此大胆！」陶遂潜出，告人曰：「吾妾尚知规矩，还是好人。」

山左刘燕庭方伯喜海尝为浙江布政，姬侍极伙，而检束颇严，以高年媪守中门，男仆均不得入，甚至子女同母者，皆令隔绝，惟年节始得一见。诸女咸分院居，四时之首，令老仆领裁缝，持剪尺，问衣裙长短，各制时服一称，平时，虽父母，不得一见也。一日，在某妾房，忽闻院中石板有声，则见有人随板而起，近视之，乃随身之仆。拘讯之，词连婢媪无算，次日乃大加沙汰焉。