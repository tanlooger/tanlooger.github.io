---
---
---
title: 招姐精烹饪
---



袁子才家有灶婢曰招姐者，年少貌秀，服役甚勤，裁缝澣濯之外，兼精烹饪，凡袁不时之需，先已预备，诚能听于无声视于无形也。其姬人方聪娘，本审袁之嗜好，招姐更左之右之，袁常自诩其口福也。有不速之客来，摘园蔬，烹池鱼，筵席可咄嗟办，具馔供客，有络秀风。年二十三而嫁，袁曰：「鄙人口腹，被夫己氏平分强半去矣。」闻者笑之。盖袁以招姐赠刘霞裳也。