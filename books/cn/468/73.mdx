---
---
---
title: 巡幸类
---



巡幸类

圣祖六巡江浙

圣祖南巡，始於康熙甲子十月二十六日，御舟抵浒墅关。先於二十四日过扬州，将由仪徵幸江宁，忽遇顺风，可以速达京口，遂乘沙船顺流而下。次早幸金山，晚登舟扬帆，过丹阳、常州、无锡，俱未及泊，一昼夜，行三百六十余里。时汤斌为巡抚，务俭约，戒纷华，御舟已入邑境，县令犹坐堂皇决事也。上骑而入阊门，士庶夹道，辄缓辔，命勿跪，访求民间疾苦。至接驾桥，南行，幸瑞光寺，巡抚前导，由盘门登城，从齐门而下，幸拙政园。晚达葑门，驻跸织造署。

第二次南巡为己巳二月初三日，御舟抵浒墅关，苏州在籍诸臣汪琬、韩菼、归允肃、缪彤等接驾。日晡时，入城，衢巷始结灯彩。次日幸虎邱，登万岁楼。时楼前有玉蝶梅一株，盛开，注目良久，以手抚之。出至二山门，有苏州士民刘廷栋、松江士民张三才等伏地进疏，请减苏松浮粮，命侍衞收进，谕九卿科道会议。第三次南巡为己卯，奉慈圣太后以行。三月十四日驾抵苏州，在籍绅耆接驾，俱有黄绸旛，旛上标明都贯姓名恭迎圣驾字样。於姑苏驿前虎邱山麓，凡驻跸之所，皆建锦亭，联以画廊，架以灯彩，结以绮罗，备极壮丽，视甲子已逾十倍矣。十八日，恭逢万寿，诗若干帙，分天地人和四册，以祝万年之觞。又於诸山及城中名刹普设祝圣道场。十九日，召苏州在籍官员翁叔元、缪日藻、顾汧、王原祁、慕琛、徐树谷、徐升入见，赏赐各有差，又赐彭孙遹、尤侗、盛苻升御书匾额。二十日辰刻，御驾出葑门，登舟，幸浙江。时两江总督为遂宁张鹏翮，江苏巡抚为商邱宋荦也。上问云：「闻吴人每日必五餐，得毋以口腹累人乎？」鹏翮奏云：「此习俗使然。」上笑云：「此事恐尔等亦未能劝化也。」四月朔，驾由浙江回苏。初二日，传旨：「明日欲往洞庭东山。」初三日晨出胥口，行十余里，渔人献鲫鱼、银鱼二筐。又亲自下网，获大鲤二尾。上色喜，命赏渔人元宝。时巡抚已先候於山，少顷，有独木船二拨桨前行。御舟近岸，而从者未至，巡抚备大竹山轿一乘，伺候升舆，笑曰：「亦颇轻巧。」有山中耆老百姓等三百余人执香跪接，又有比邱尼艳妆跪而奏乐。上云：「可惜太后未来。」先驱引导者，倪巡检、陈千总也。在山士民老幼妇女，观者云集。上谕众百姓：「你们不要踹坏了田中麦子。」是时菜花结实成角，命取一枝细看，问巡抚何用。奏云：「打油。」上曰：「凡事必亲见也。」是日，有水东民人告菱湖坍田赔粮，收纸，付巡抚。上问扈驾守备牛斗云：「太湖广狭若干？」奏云：「八百里。」上云：「何以《具区志》止称五百里？」奏云：「积年风浪冲坍堤岸，故今有八百里。」上云：「去了许多地方，何不奏闻开除粮税乎？」奏云：「非但水东一处，即如乌程之湖漊，长兴之白茅嘴，宜兴之东塘，武进之新村，无锡之沙潡口，长洲之贡湖，吴江之七里港，处处有之。」上云：「朕不到江南，民间疾苦利弊，焉得而知耶。」初四日，由苏起銮回京。

第四次南巡为癸未二月十一日，驾抵苏州。时巡抚宋荦在任，一切行宫彩亭，俱照旧例。荦扈从时，见上逢名胜必有御制诗或写唐人诗句，荦从容奏云：「臣家有别业在西陂，乞御笔二字，不令宋臣范成大石湖独有千古。」上笑曰：「此二字颇不易书。」荦再奏云：「臣曾求善书者书此二字，多不能工，倘蒙出自天恩，乃为不朽盛事。」上即书二字颁赐。顷之，又命侍衞取入，重书赐之。

第五次南巡为乙酉三月十八日，驾抵苏州。是日为万寿圣诞，奉上谕：「江南上下两江举监生员人等，有书法精熟，愿赴内廷供奉钞写者，着报名齐集江宁、苏州两处，俟朕回銮日，亲加考试。」四月十四日，命掌院学士揆叙赴府学考进呈册页，取中汪泰来等五十一人，同前考过郭元钎等十人，俱赴行宫引见，各蒙赐御书石刻《孝经》一部。是年，驾又幸崑山县，登马鞍山，旋往松江，阅提标兵水操。

第六次南巡为丁亥二月二十六日，上幸虎邱山。三十日，幸邓尉山。圣恩寺僧际志恭迎圣驾。午後传旨宫门伺候，御赐人参二筋，哈密瓜、松子、榛子、频婆果、葡萄等十二盘。上云：「吾见和尚年老也。」初，无锡惠山寄畅园有樟树一株，其大数抱，千年物也，圣祖每幸园，尝抚玩不置，回銮後，犹忆及之，问无恙否。查慎行诗云：「合抱凌云势不孤，名材得并豫章无。平安上报天颜喜，此树江南只一株。」

圣祖南巡赋诗康熙己卯，圣祖第三次南巡视河工回跸，有御制诗云：「行徧江南水与山，柳舒花放鸟绵蛮。明朝又入邳徐路，凤阙龙楼计日还。」

圣祖赐青浦孔宅匾联衢州孔氏，世称圣裔南宗，而江苏青浦县城北亦有孔宅。考孔宅志，孔子二十二代孙潜，字景微，先居梁国，为汉太子太傅，避地会稽，遂为郡人。至三十四代正，为苏州长史，隋末乱离，奉先圣衣冠宝玉葬於大盈浦上，立家庙以祀，子孙家焉。康熙乙酉三月，巡幸江浙，涂经青浦，贡监生员孙鋐等吁请御书，匾云「圣蹟遗徽」，联云：「泽衍鲁邦，四海人均化育；裔分吴会，千秋世永蒸尝。」雍正甲寅，诏立五代王祠。乾隆丙寅，礼部题准奉祀生。己亥，巡抚杨魁疏奏估修，嗣後多请帑重修，沿为故事。

高宗六巡江浙高宗南巡亦六次，始於乾隆辛未，终於甲辰，其间奉皇太后以行者四，仅率诸皇子以行者二，然辛未、丁丑两度，不过令河臣慎守修防，无多指示，至壬午，始有定清口水志之说。丙午，乃有改迁陶庄河流之为；庚子，遂有改筑浙江石塘之工；甲辰，更有接筑浙江石塘之谕。余如高堰之增卑易甎，徐州之接筑石堤，类皆迟之又久，始底於成者也。其时所过郡邑，恒减免租税，增广学额，优礼耆年，以志盛举。高宗南巡供应之盛高宗第五次南巡时，御舟将至镇江，相距约十余里，遥望岸上着大桃一枚，硕大无朋，颜色红翠可爱。御舟将近，忽烟火大发，光焰四射，蛇掣霞腾，几眩人目。俄顷之间，桃砉然开裂，则桃内剧场中峙，上有数百人，方演寿山福海新戏。彼时各处绅商，争炫奇巧，而两淮盐商为尤甚，凡有一技一艺之长者，莫不重值延致。又揣知上喜谈禅理，缁流迎谒，多荷垂询，然寺院中实无如许名僧，故文人稍通内典者，辄令髠剃，充作僧人迎驾。并与约，倘蒙恩旨，即永为僧人，当酬以万余金，否则任听还俗，亦可得数千金。故其时士子稍读书者，即可不忧贫矣。又南巡时须演新剧，而时已匆促，乃延名流数十辈，使撰《雷峰塔传奇》，然又恐伶人之不习也，乃即用旧曲腔拍，以取唱演之便利，若歌者偶忘曲文，亦可因依旧曲，含混歌之，不至与笛板相迕。当御舟开行时，二舟前导，戏台即架於二舟之上，向御舟演唱，高宗辄顾而乐之。

高宗南巡禁衞之严高宗南巡之经扬州也，地方官办皇差者，每於运河两岸之支港汊河，桥头村口，各设卡兵，禁止民船出入。御舟行时，塘河两岸，左右打纤，曰龙须纤。每纤道一里，设站兵三，惟许村镇民妇跪伏瞻仰，於应回避时，令男子退出，而不禁妇女。一日，御舟过平望，两岸市廛栉比鳞次，适一女子将炊，於楼头钻石取火，火光熠烁不定。御前侍衞见之，以为潜蓄逆谋，将危及卤簿也，遽从舟中发一箭，女遂应弦死。

高宗命对烧酒高宗南巡，舟至横塘，以横塘之向出烧酒也，乃以「横塘镇烧酒」五字命随銮诸臣对。诸臣瞠目苦思，皆辞不能。盖此五字，初视之无甚难，而其偏旁适按木土金火水五行，故不易也。

高宗南巡赋诗沈文悫公尝扈从高宗游幸西湖，严冬大雪，高宗戏吟曰：「一片一片又一片，三片四片五六片，七片八片九十片。」沈鞠跽而前曰：「请皇上赏与臣续。」高宗许之。沈吟曰：「飞入梅花都不见。」高宗击节称赏，且解貂裘赐之。

高宗止幸浙东天台雁宕之胜，甲於东南。高宗南巡时，一日，召见齐召南，询两山古蹟，齐以未游对。上曰：「卿籍隶台州，以何不到？」齐云：「山势岝峉，谿流深险，臣有老母，不忘「孝子不登高不临深」之古训，是以不敢往游。」时上适奉孝圣皇后南来，闻齐言，遂不复巡幸浙东。顾栋高不以高宗南巡为然无锡顾栋高举经学入都，蒙召见，面谕云：「看汝年衰，是以准令回籍颐养，将来朕巡幸江南，尚可见汝。」顾奏云：「皇上尚须南巡乎？」高宗默然。旋赐国子监司业衔放归。程文恭奏止高宗巡幸湖州高宗将南巡，浙藩徐澍调补山东，陛觐，面奏湖州山水清远，请翠华临幸，得旨回浙办理。徐抵任，先开城南碧浪湖，大兴工役。一日，召问武进相国程景伊，对以湖州春季蚕忙，恐妨民事，立奉停止之诏，徐仍调山左。

高宗幸安澜园海宁陈氏有安澜园，高宗南巡时，驻跸园中，流连久之。

高宗阅冰嬉水围年例，十二月於西苑三海阅冰嬉，御前侍衞率八旗兵队奔驰，张弓挟矢，分树五色旗，以为次第。乾隆间，高宗岁奉孝圣后阅视於三海中。冬令乘坐冰牀，亦谓之拖牀，上用者以黄缎为幄，如轿式然，以八人推挽之，罽帱貂座。

淀园旧有水围，其後停罢，而水亦涸，总督高斌复濬之。乾隆甲戌，高宗尝奉孝圣后观水猎於昆明湖，嘉、道以还不复踵行矣。

向导处勘程途定制，上巡狩时，豫遣大臣率各营将校之深明舆图者往勘程途，凡御跸尖营，相去几许之桥梁道涂，皆令有司修葺，名曰向导处。获是差者，皆为美选，沿路苞苴，肆意徵索，稍不满意，则以修治道涂为名，坟墓陇亩，任其蹂践。有司畏之，罔敢拂其意。高宗知之，惩数人，其风稍敛。

奏飞燕捉天鹅曲高宗巡幸木兰，每秋猕行围，辄歌《飞燕捉天鹅》之曲。

御枪处导引侍衞章京中选火器精熟者数十人为御枪处，巡狩日相导引。其长服黄缘红马褂，余红缘白马褂。上合围时，皆下骑执火器，翼列扈从，以防猛兽奔突。上御火枪，则争相贰副。旧时郊行免从，自嘉庆癸酉变後，凡郊社大祀，皆服蟒袍从焉。

咏文宗秋驾诗咸丰庚申，文宗驾幸热河，变起仓卒，诏天下勤王，讫无应者。汉阳黄文琛《秋驾》诗云：「秋驾崑仑疾景斜，盘空辇道莽风沙。檀车好马诸王宅，翠褥团龙上相家。賸有残磷流愤血，寂无哀泪落高牙。玉坷声断城西路，槐柳荒凉怨暮鸦。」

德宗西狩手携小匣光绪庚子拳匪之乱，八国联军入京，孝钦后挟德宗出走，皆单衣也。德宗捧小匣一以从，日夕不去手。至怀来县，某贝子接之，启视，则其中藏南枣五枚、烧饼一枚而已。县令出迎，孝钦入署，令其妻为之理发，进面食，即命庖人从以赴陕。

庚子西巡琐记光绪庚子两宫西巡，後宫从者惟隆裕后、瑾妃二人，同居德宗寝宫後小屋三楹。德宗每晨梳栉，隆裕亲往侍之。

近支王公随扈者，惟贝子溥伦，王公福晋及外戚夫人随扈者，仅庆王之二侧福晋及桂公夫人。每逢令节颁赐，入宫谢恩，平日未尝召入。

庆王之女三人，亦随驾。其一少寡，宫中呼为元大奶奶，葛帔练衣，不施朱粉，居於孝钦后寝宫西偏。

孝钦后将至太原，某夕，梦中惊啼。适岑春煊自甘肃率勤王师至，是夜，立寝门外，闻惊啼声，亟呼曰：「臣春煊在此保驾，请太后毋恐。」於是后醒。

孝钦后在太原时，一日，小有不豫，晋抚荐县丞叶嗣高请脉，立和胃舒肝之方，煎膏以进。既至西安，大臣复荐知府吴观乐、知县徐本麟与太医庄守和，於视朝後入内请脉，以为常。

两宫在太原，下诏巡幸西安，护抚臣端方奏明设局，恭备供奉事宜，饰南北两院为行宫，北院巡抚所居，南院则总督行馆也。圣驾莅止，居於北院，以其屋舍较多也；然草草修葺，仅蔽风雨而已。

太原启銮时，有二内侍病不能从，遂留於太原，无何，死其一。冀宁道许涵度为营棺殓，寄榇兰若，作佛事三日。其一扶病行，间关至长安，两宫以涵度能恤旅客也，颁江绸数卷赏之。

陕西护抚端方，以保护教堂最力，两宫深奖其能，擢任湖北巡抚，旋加头品顶戴尚书衔。陛辞日，召对奖勉，时逾六刻之久。濒行，复赉宸翰殊珍以宠异之。

孝钦后寝宫有老妇二人侍奉，皆自京都随至者，宫中呼为妈妈，月钱在粮台支给。圣驾初至，宫门委员陈官韶每晨入内视洒扫。一日，孝钦后见之，谓陈曰：「汝何官？」陈跪奏曰：「臣大挑知县也。」蹙然曰：「汝举人耶？」

夜有内监数人於寝宫外更番坐守，卧者，即於阶上陈茵褥焉。

孝钦寝宫之阶窄而长，夏令日光偪射，殊苦炎热，特命制竹帘数挂，垂於檐际。寝宫无晷漏，孝钦后命於院东置小土台，上设木晷，以测日景。

孝钦后每晨於寝宫院内设案置鑪，烧藏香一枝，妆罢传膳，香亦烬矣。

行在膳房极简率，以生鱼难求，故传单不用鱼。行宫大门内外、二门内宿衞，皆岑春煊部下甘军，以金造、林泰清、马福祥三人分统之。两宫将行，乃命固原提督邓增率所部随扈。

行宫内夜无报更者，两重门内，逻者各二十人，皆岑春煊所部甘军。殿上惟虎神营兵四五人，秉烛守夜而已。

孝钦后入长安时，任民间妇女瞻仰。某家妇年二十许，在宅门内，銮舆至，少妇出跪门外，见其补服，知为命妇，嘉其有礼，命以银牌赏之。回銮时，跸路左右有老幼废疾跪送者，悉赏银牌，命芬车等按名发给，牌由前路粮台先期铸进。长安苦热，求冰不可得，巡抚升允购青瓷大缸二，分进两宫，日注清泉，以代冰桶。

行宫惟终南仙馆植花木，德宗寝宫在焉。东有楼，颜曰：「悠然见南山」，巡抚毕沅笔也。视朝之暇，时往登眺。

终南仙馆池水久涸，德宗命汲井水灌之。新种芙蕖，以水性过暖，不能开花，惟翠叶翩翻而已。

行宫之茶膳，月需三四千金，厨房百余人，茶饭皆在此数。每晨支应局进生菜，悉依传单购备，鸡三四只，猪肉十余斤而已。如膳房添进时鲜，或多用鸡肉，则在内司房领价，不得於支应局常供有所增益。

行宫极陕隘，膳房在东，炭房在西，内监惟御前供奉者在宫中，余俱在宫门外东街箭道，谓之大坦坦。两宫太监数千人，其奏事首领称为宽尔达，余亦各有品秩。此次随扈者不及百人，在御前给事者，数人而已。

两宫传膳，内监十数人，来往传递杯盘，极严肃。供此役者，冠皆无顶，盖新进无秩者也。间有供奉勤慎者，超出侪辈，冠始有顶矣。

长安果品少，无可进御，惟同州瓜、渭南桃较佳，抚藩每购数百枚以进。两宫辄增凄感，再三慰劳，并止後毋进呈，虑费财力。其实每贡一次，不过费钱十数千而已。

御膳房制乳酪，买牛最难，盖秦中年荒牛少故也。数月之间，仅购得七八头。回銮後，命西安府豢养，刍秣取给公家，於府署马厩侧，树木栅以养之。

隆裕后晨诣孝钦后寝宫问安，恒立於殿後祗候，平日但梳平髻，御便服长袍，外罩绣花半臂。

隆裕后出都，仓皇未携匳具，至太原，始稍稍增置。冬月在长安，命中官出购瓷合木箧以盛脂粉，皆民间常用至粗之品也。

行宫院中少花木，由某局月进盆花数种，修莳皆不如法。惟端方进石榴数盆，老根蟠结如石，孝钦后爱之，常临阶赏玩。

德宗寝宫凉棚，由巡抚升允入内带匠，上见而避於东园小方壶，内监捧书卷茶铫以随。小方壶者，池上堂名，巡抚毕沅所题也。

德宗每日寅初必起，盥栉後，天犹未明，俟孝钦后兴，即入寝宫问安，同览章奏。少选，出御便殿，召见臣工，日以为常。所居东院北室，本名四来堂。後改四喜。两宫每出，凡遇晴雨，两内监擎黄繖荫之，天阴则否。

西巡仓猝，德宗定十日一薙发，时宫监执此役者，均未从行。届日，特命侍郎溥兴觅工，出入由侍郎带领，每请发一次，赏工银四两。半年後，始有内监擅此艺者自都至行在。

旧制，内廷设内外奏事官，外奏事以满部员充之，内奏事则太监也。行宫无外奏事，惟内奏事一辛姓太监，递摺宣旨，往来两宫间。各部院司员领批摺者，悉集前殿东室，而军机大臣内直庐，亦假此室。辛丑夏，外奏事官始至行在。

慈驾幸陕未久，即值万寿，当事者欲选梨园子弟以进，两宫闻之，严斥不许。嗣後每遇佳节，一切典礼筵宴，均先期降诏停止。

每晨两宫披览奏章，俱在寝宫窗下，奏事太监呈摺讫，即跪於案前，臣工有事入内，辄立牕外。

扈从诸臣，平日俱行装，惟万寿、元日着蟒袍补服。某相以数金买一朝珠，两宫见而问之，相国具以实对，君臣感喟之余，转以为笑。德宗言出宫时未携烟壶，适相国囊中贮有二壶，乃自都携出者，立以进御。

长安诸工皆劣，貂皮又远莫能致。德宗冬日犹御绒檐秋帽，岑春煊请易貂檐，亲手捧出，徧觅丰貂不得，仅以敝貂羃之。

行在书籍绝少，两宫时遣人在坊间购石印《三通》、《九朝圣训》、《御批通监辑览》、《渊监类函》诸书。当事者欲求善本以进，竟不可得。

吏部尚书敬信自京师至行在，召对移时，面奏仪鸾殿被焚及都中近事，两宫惨然不悦。

两宫至长安，谴责肇祸诸臣。命下之日，由胡延率缇骑诣载澜、英年、赵舒翘行馆宣诏，即逮澜、英入狱。次日，复以官车遣澜就道，澜以宗室近支，得从议亲之条，发遣新疆。

孝钦后虑长安粮台支应局不免有内监求索，特召主者，谓宫中支一钱，必以朱文小印为信，以是两局月费不及万金，始终无求索之弊。印文曰「凤沼恩波」，孝钦所常佩者也。

胡延守西安日，充行在内廷支应局提调，每日辰初入内，午初散值。听差委员汤志尹、马荫梧、舒鋆、陈官韶等八人，朝夕在宫门应候。遇有传办之事，内监辄语委员曰：「有旨传尔堂官胡延来。」盖不知中外官秩之分，竟以堂司为长官属吏之通称也。

有织妇挈一子，居宫中，五龄矣，能言能笑，请安跪拜如仪。孝钦后甚爱之，每膳投以果饵，必跪谢而後食。冬月在行宫，骤感寒疾，一夕而夭。孝钦不怿者累日。

行在两宫侍女不及十人，年皆二十许。其月钱在前路粮台支给，谓之女子口分。

行宫铺地以极薄旧毡，官吏欲易以新者，孝钦后不许。寝宫门槅之玻璃已破，命以红纸翦如钱式连缀黏之。

光绪辛丑四月，命将行在寝宫窗格改糊冷布。东西配殿，三格格所居，壁黏小幅寿星像，纯用朱笔钩勒，笔意超妙，乃孝钦后御笔，以赐格格者。

长安汉、唐古蹟久湮，伽蓝名园，百无一存，存者亦不堪临览。缁流羽士，日望临幸。顾两宫不肯轻出，惟启銮时道经东城八仙庵，因内务府大臣继禄之请，暂憩片刻而去。

长安碑林多古刻，两宫命秦抚各拓一本呈览。拓本百余种，惟命将唐开成石经精搨数十本，车载以归，余则选阁帖数种而已。

西藏、蒙古屡贡佛於行在，两宫以无地供奉，先後命胡湘林、李绍芬等赉至省城卧龙寺，设龛以祀。

广东贡雷州葛，质细而色黄，两宫以为佳，特颁内廷行走诸臣，抚藩亦得与焉。

两宫将回銮，或进蒙古包十余座。制如行帐，以布为之，有窗有门，可容十许人。敛之，一马可驮。命在行宫东院张之，亲临验视。

七月杪，孝钦后命勘视东路行宫跸路，饬各州县官不得妄事供张，一切务从俭约。早晚两膳，仍依传单备进，由膳房烹饪。惟庚子西幸，沿途井水味劣，此次命汲本地山泉以供御茗。临潼无山泉，特自长安载西关井水一车，足一日之用。渭南以下，皆有山泉，不复用西关水矣。

辛丑回銮，当起跸时，城中街道均盖黄色土，两旁店铺更结彩悬灯，设立香案，以糖果饼饵置其上。黎明，行李车先发。辰刻，观者塞途，一路有兵弹压。少选，前导马兵出城，次为各太监及衣黄马褂官员。太监见桌上果饵，择佳者攫食。中有乘车者，乘马者，又次黄轿数乘，则驾至矣。沿途肃静无譁，并由禁衞军令百姓分跪道左，不许仰视。有一人状类痴狂，奔至轿前跳跃，曳而斩之道旁。孝钦后轿以三十六人舁之，人均衣团龙褂。後为皇后妃嫔，最後为大阿哥，末为亲王军机大臣及扈从诸臣。

銮舆将启行，秦中祠宇悉颁匾额，凡四十余所。是时南斋供奉，惟尚书陆润庠一人，奉召一日毕书。德宗以银绢赉之。

回銮过华阴，驻跸二日。华山下固有玉泉院，县官略加修饰，以备宸游。两宫於召见臣工後，亲往临览。是日微雨，大臣骑马秉盖以从。

孝钦后又拟幸华山，胡延面奏华山险巇偪仄状，游幸之意乃辍。清稗类钞