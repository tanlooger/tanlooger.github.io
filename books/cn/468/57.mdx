---
---
---
title: 技勇类
---



技勇类

世祖驰马如飞

顺治某年八月十九日，世祖幸南海子校猎，学士范承谟、陈敳永从。海子纵横各四十里，上驰马如飞。顾问陈安在，近臣对马劣不能及，上乃命选天闲之骏使学士骑之。学士驰及驾，上问曰：「若知马良否？」学士曰：「马脊劲而蹄锐，驰而若无动，良马也。」上笑颔之。又问：「习骑乎？」曰：「少而习之，终不如八旗诸臣之娴习也。」上笑以为然。每日合围四五，奔逐必十余里，草深及马腹，上不以为劳。举火读奏章，命学士批答，一更乃已。

惠顺王与喀使角觝国初诸王披坚执锐，抚定辽渖，礼烈亲王诸子中，如克勤郡王、颖毅王，平定山左，各着劳绩。惟惠王以年幼未从军，然天授神勇，众罕与匹。生有髭须数十茎，人咸异之。顺治中，有喀尔喀使臣至，与近臣角觝，俱莫能撄。王闻之，请於烈王，饰为护衞，入与使臣鬬，应手而仆。世祖大悦，赏赉无算，时年甫弱冠也。後尝告人曰：「此间殊寂寞恼人，未若诸天乐。」烈王方讶为不祥，未逾年，薨。

舒穆禄射中太和门豫德亲王下江南，王铎、钱谦益等迎降，王未察其诚伪，命都统舒穆禄、谭泰往侦之。舒至太和门，门扉为生铁包裹，甚坚厚，舒射，洞之，明人惊为神。嘉、道间，其箭犹存，每值翠华南幸，有司辄饰其楛羽以示威德。

阿里玛掷巴图鲁占国初有骁将阿里玛，能自握其发足悬於地，又能举盛京实胜寺重踰千斤之石狮，战功甚钜。入京後，所为多不法，世祖欲置於法，恐其难制。有巴图鲁占者，勇亚於阿，命往擒之。占至阿邸，故与语，猝握其指。阿怒，以手拂占，掷於庭外数十武，曰：「汝何等人，敢与吾鬬？」占以上命告。阿笑曰：「好男儿安惜死为？何用绐也！」因受缚，乘车赴市曹。至宣武门，阿曰：「死则死耳。余满洲人，终不使汉儿见之，诛於门内可也。」以足絓城门瓮洞间，车不能行，行刑者从其言。阿延颈受戮，其颈如铁，刀不能下，阿自命占以佩刀割其筋，始毙。

褚库巴图鲁缝颈褚库巴图鲁，姓萨尔图氏，少为礼亲王牙将，勇冠一时。攻宣化府城，首登其堞，颈为明兵所刃。褚左手抚额，右手犹手刃数人，僵於城侧，气仅属，城因以破。医云其喉未断，使妇女抚吸其气，犹可生。乃命妓如法治之，缝其颈，果复生。顺治中，从世祖幸南苑，弯弓逐兽，马蹶，颈复断，遂卒。

胡迩光用铜箸无锡胡迩光，顺治时秀才。精武艺，善用铜箸，时号无敌，异人授也。其铜箸有大有小，大者长二尺，粗一指许，临大敌用之；小者长尺余，细不盈指，平时应急用之，半藏於袖，半出指端。一日游市，见僧索钱某店，迩光谓僧貌非良，店遂无所予，僧齗齗，迩光不措意也。後往武当礼佛，中途寓一庵，庵僧出款，貌似相识，意殷殷。晚餐毕，忽闻砺刀声，心动，视户已锁，始忆似某店丐钱僧也。礼佛例不得携械，仓卒无所得铜箸。适见案间餐具未收，有饭箸二搁甑上，取藏於袖以待之。僧启门持刀入，叫骂曰：「尔犹忆某年事乎？」挺刀直砍。迩光以饭箸抵之，少顷，中僧手腕，刀落堕地，僧反跪顿地乞命。迩光曰：「从此释怨，可乎？」僧叩首听命，明晨厚款而别。陆桴亭梅花枪法太仓陆桴亭深晓兵律，通武艺，其梅花枪法为峨嵋山僧指授。僧得两弟子，一为某总制，一即陆。相传陆家居时，忽来一远方人，执弟子礼入谒，请留授业，纳之，时与讲诵，其人亦能了了。久之渐谂，乃以技勇炫，陆喜，遂以枪法授之。数月辞去，不复至。未几，邻境典铺被盗，其主翁罪保守者曰：「若受千金之聘，而失御以齎盗，是技之劣也。赃盗无获，奈何？」答曰：「余生平恃以无敌者，一铁杆耳，独峨嵋僧梅花枪能胜余。是法传派在太仓陆某，诘之，盗有在矣。」主翁以所言为证，请当道问陆。牒至，州人力辨其诬，事乃寝。然盗终未获，保守者以主人不悦去。陆亦颇疑请业之远方人，适有所往，舟行晚泊，夜半，忽有人破篷挺枪入，陆起，夺枪倒刺之，其人负痛遁，烛之，不知所在。或曰失事家仇陆，故使贼谋害。或曰即请业之盗，效逢蒙之杀羿也。

煎海僧用铁刀江阴有煎海僧，初为名诸生，所用铁刀重八十斤，力能举之。大兵围江阴，率壮士五百人守城。其妇亦能诗画，至是，乃自杀，曰：「不贻君内顾忧也。」典史阎应元命其率五百人突围求救，往返数四，少三十人，独提刀引之出。城破，披剃居小岛，五百人从之，煮盐自给，因以煎海僧自号。尝担盐出卖，盐重四百余斤。大吏遣使招抚不降，遂自杀，五百人皆从死。

三山和尚勇力绝人和尚，铜仁人，姓吴，名以幻，明故将军无锡何以培家将也。勇力绝人，豪侠尚义，避雠袭僧服，顺治初栖止无锡之三山，故人字之曰三山和尚。

三山在太湖中，为羣盗出没地。有盗夥刼其衣囊，和尚疾避下山，手挈盗舟上，覆丰草中，隐身舟下，匍匐伺之。盗下，猝觅舟不得，心骇，欲舍舟遁，又无他途可通陆，惶遽甚。和尚两手掀舟起，奋呼曰：「舟在此。」盗视舟倒覆草间，负矗立者赫然一和尚也。大惊，叩首乞哀，曰：「师，神人也。後弗敢犯矣。」乃携舟，从容置之湖，盗罗拜，谓和尚不可当也。

明总兵黄蜚屯军湖中，曾分兵攻无锡南门，与大兵战。和尚适以事过其地，仓猝无所得兵器，乃入民居，得切面刀及板扉各一，左手持扉作盾，扞刀矢，右手舞刀大呼，突阵助蜚兵，横截马足，马仆截人，所向披靡，大兵遂奔避入城。

僧普涛用手枪王兰臯，籍江宁。少游山左，值谢迁乱，避长山之醴泉寺，与王阮亭、西樵昆仲相友善。时阮亭未弱冠，诗才清妙，兰臯叹异之。寺有异僧曰普涛，自黄山文殊院来，茹荤酒，性伉爽，蔑视大众，於阮亭独敬礼有加。一日，普涛与兰臯携酒登长白峰纵饮，仰见羣雀翔飞，出手枪举手弹数雀陨地。兰臯问何术，亦不答。醉坐盘石，倚大树，方仰天发啸。忽神色变易，抖袖向空，见白光起如匹练，遂腾身跃地，风泠然，触人作噤，已不知所在。兰臯骇甚，亟返寺寝。夜半，推扉入，手皮囊，滴血涔涔，惧而匿走。普涛哑然曰：「子勿畏，我去救一方涂炭耳。」指囊曰：「此中贮巨寇首级，子盍一观。」出怀中小匣，取黑丸一，投囊，囊洞然声裂，泄水斗余，蹶然缩。越日，果有人来山，言贼犯淄川，将肆屠杀，若有神兵鼓风而至，贼首皆断，余众纷窜，又得官兵追殪，新城等处围已解矣。始信其有神术，密叩之。答谓：「今值太平，身当隐，与君有缘，故尔周旋，幸勿语阮亭。渠贵人，且为当世诗学正宗，不愿使形诸歌咏，致留後人口实也。然子亦当贵，我有秘字留赠，不有急难勿轻启。」出红纸裹，封甚紧，兰臯受而藏之，寻别去。

其後兰皐任两浙盐政， 闽耿精忠开藩， 檄取盐课助军， 时浙中被兵， 库存不继， 迟未应命。 耿怒， 劾逮来闽， 将加不利。 正惶惧间， 忆及僧所授秘字， 夜露祷於空， 发其封， 乃黄纸符二， 旁书焚咽之。 乃焚一， 吞其灰， 顷觉体足轻举， 似有人提之空中， 有风御之行， 直达耿寝室， 抽壁上剑， 飞舞帐前。 耿偕其妾裸跪牀下， 战噤惕息， 兰皐斮其须寸许， 掷剑而去， 仍飞行至寓， 案上灯荧荧， 疑为梦境。 翌日， 耿传帖令王旋任， 即乞休， 移家绍兴。褚复堂用四平枪褚复堂，名士宝。负膂力，好技击。及友毕昆阳武君卿，遂精枪法，横枪旋转，号曰四平枪。明末曾官伏波营游击。有独骨张擎者，横行市廛，众请褚除之，褚曰：「必先观其技而後可。」众乃设席宴张，并及褚。张自夸其勇，酒酣，攘臂而起舞，褚徐以箸向其胸点之，曰：「坐。」盖褚善用气，已运神功，中其要害矣，而张不知也，终席默坐。翼日，张死於亭桥，徧体色青如靛也。

李赛儿弄九连环磁州李甲，以同姓娼为妻，既入门，尽弃旧习，夫妻督耕为活。频年蝗旱，娼之父母相继殁，其妹年二十新寡，曰赛儿，有绝世姿，擅跑马踏绳之戏，尤善用九连环。盖以熟铜制环似钏，其数九，尝掷一环於空际，约三四丈，复掷一环迎而拼之，其声铿然，两环相套如连环式，连掷连拼，九环连络，诚绝技也。父母未亡时，蓄一僮，年十三，首双角，善筋斗扑跌，曰小三儿。甲以妻父母殁，招赛与小三同居。未几，以年谷不登，与妻谋江湖卖艺，甲固擅拳棒，娼有搬壜翻桌诸术，可假此以避饥馑也。娼虑赛无依，赛愿与俱，谓以薄技佐之，可无虑也。娼曰：「虑妹青年无偶耳。」赛曰：「人尽夫也。小三渐冠，当收为男妾，途中当意者商而择之，何虑为？」甲大喜，检点枪棒戏具，并召徒党数人，先赴郑州会场。

赛至郑州，鸣锣击鼓，作连环戏，观者赞叹。是夕，有旅郑之湖州贾，招赛饮，明日，赠绫锦数端，衣服为之一新。武生某复眷赛，以骏马绣鞍为缠头。於是赛衣新衣，薄施脂粉，献跑马之技，以一足立鞍上，鞭马急奔，蹁跹漫舞，略无喘息。数夕，赛以所得赀约数百缗尽交甲，曰：「妹闻南人好奇尚新，且多纨袴子，挥金如土，此行或可致富。」甲曰：「善。」即以所得为赛制衣衾，其他称是，凡所经水陆辐辏之所，获资无算。

旋由江淛入闽，至建宁一村，居民数千家，有贵人子某生，年二十许，喜拳勇，尚未娶。甲至，或以告，生具酒食邀至後园空隙处演其艺。甲与夥奏舞盘、使棒、接球诸剧毕，娼始登场，红袄青裤，乌绫束眉际及腰，持小花瓷缸通身环绕。复叠桌五层，高齐木末，盘旋而上，仰卧其间，以两小足承大瓮，重数十斤，舞弄久之。去其瓮易小木梯，直竪足底，使小三儿束发金冠，绿缎小袄，披四合云肩，大红绣裤，蹑登云履，直立梯上，翻穿梯空，忽大叫一声，自空下坠，旁立大汉，徐以两手擎小三两掌，作竪蜻蜓状。饭罢，赛着桃花色小袄，大红绣袴，弓鞵底系金铃，行步有声，外罩绿大呢合衫以出，向生欠身万福，生起身还以半礼。赛卸合衫，以手拍左右腿数下，掣钏作连环戏，歌九连环小曲。戏毕，赛谓生曰：「闻公子雅善拳法，能赐教否？」生诺。於是生与赛略走数围，曰：「同出少林，何分高下？」明日，生使人求婚於甲，愿以万金为聘，甲允之。

圣祖射获诸兽圣祖西巡，去台怀数十里，突有虎隐见丛薄间，亲御弧矢壹发殪之。父老皆欢呼曰：「是为害久矣。銮舆远临，猛兽用殛，殆天之除民害也。」因号为射虎川。

易州西南有北魏太武御射三碑，自夸飞矢逾崖，刊石赞功，至於再三。是役也圣祖御驾过此，勒马而射，连发三矢，直逾峯颠，居民遂呼其地曰三箭山。

圣祖尝以三眼神枪刺虎，又力能挽强，每用十二把长箭，围中射鹿，率贯腋洞胸。

圣祖晚年尝於行间幄次谕近御侍衞诸臣曰：「朕自幼至老，凡用鸟枪、弓矢获虎一百三十五，熊二十，豹二十五，猞猁狲十，麋鹿十四，狼九十六，野猪一百三十二，哨获之鹿凡数百，其余射获诸兽不胜记矣。又於一日内射兔三百一十八。」

许子逊发辫上指康熙时，王文简公有诗弟子许子逊，由进士官福建知县。虽文士，绝擅拳勇。尝补武平令，县境与粤东某县毗连，两县民以争山地械鬬，许驰赴填戢，粤民殊犷悍，羣起殴抶许，则败，皆讋服，弗敢肆。後以年老乞疾归，息影里闾，逾古稀矣。一日，有山东老僧踵门请角艺，许延见，从容语之曰：「若与仆皆老矣，心雄发短，胡竞胜为？矧两败必有一伤，夙非怨雠，即亦何忍出此？何如各奏尔能，以优劣为胜负也。」僧韪之。於是会射，则皆中的；较力，则举任相若，旁观者末由稍稍轩轾。许窥於微，知僧实有胜己处，乃与之约：「吾曹孰胜负，以翌日为期，视一事之能否为断。」则置酒召宾朋，席间，许忽默坐运气，令发辫上指，卓立若植竿然，其辫绳菿垂飘拂，若矛戟之繁饰也。僧无辫，谢不敏，竟伏退。此沛公所谓吾宁鬬智不能鬬力也。

吕尚义善枪康熙初，有吕尚义者，大庾人，世居南源山下。其地在大庾、崇义二县间，土田肥美，然毗连广东，层峦峻岭，为盗渊薮。山有锡鑛，羣盗嚣聚开采，峒老锡竭，则四出剽刦，人莫敢居。惟尚义结庐其下，数十年盗莫能害。尚义与妻俱善鸟枪，百步可三发，无不中。每盗至，夫妇双枪并放，若连珠然，岁杀盗无算。

广东万猴山有盗魁蓝姓者，率其党数百人，白日持枪炮过大庾岭，昌言往南源杀尚义。时尚义妻已死，一女亦能用鸟枪，父女二人共杀盗百数十，余盗皆走匿山谷。南赣镇总兵闻之，命两守备以兵来，尚义曰：「官兵来，甚善。盗在山谷，第随我来，可尽擒也。」两守备以林深箐密颇惮之，不得已，从尚义往。尚义鹰目，虽百步外，盗伏草莽中皆见之，发枪即中。盗惊起，踰山走，官兵莫敢捕也，得所遗器械以归。於是大庾、崇义两令争欲署尚义为捕头，悉谢之，曰：「农民不愿充役也。」县令闻於大吏，大吏召尚义欲官之，尚义曰：「小人不愿官也。苟有事，不敢辞死。南源有吾女在，可无忧矣。此外如有山盗入两县境，请从官兵捕之，盗闻吾至，即走耳。」大吏喜，厚赉而遣之。然山盗自是役大创，终尚义之身，不敢复涉其境。

三贤阁道士善竞走禾郡青镇三贤阁道院有「门外不泊江北船」之说，其事甚奇。相传康熙间之江北船来镇者，皆泊三贤阁下，舟中人之黠者往往盗院中物，道士得其故，逐之。江北人怒，纠众与道士角。道士精拳勇，善竞走，一腾跃间，数十人俱颠扑，众无如何，乃解维去。越一载，道士方倚扉闲眺，忽见水次来一小舟，已近岸，道士叱之。舱中突出一少妇，年二十余，貌中姿，双趺纤瘦，手指道士慢骂。道士怒甚，势将用武，妇忽跃起，以双足拟道士肩，道士接而掷之舰首。妇既踣，默不一语，掉舟竟去。二年後，阁下又有一舟来泊，道士知为江北船也，又叱之。中一女郎出，年可十五六，貌美丽，身材袅娜，弱不胜衣，其双钩较前妇益瘦削，见道士亦跃登其肩。道士念此易与耳，思更掷之。手甫举，觉来势猛捷，一瞥眼间，足趾已及肩窝。道士知受伤重，即逃归，女亦不追，一跃登舟，扬帆自去。道士令徒辈解衣视之，见足趾所着处伤痕晕黑如墨，旋死。自是以後，奉官命禁止江北船泊三贤阁，着为例。

刘千斤行及奔马宁国刘千斤多力，能运四十斤铁锥，故名。貌魁梧，行及奔马，日可五百里。尝仰天而叹，里有宁某过之，曰：「孺子何叹？」曰：「吾负奇技於天下，而食不饱，故叹耳。」宁曰：「孰使若负奇技者。然志在一饱是不难，亦闻有刘将军乎？」千斤曰：「闻之。」宁曰：「此吾故人，好奇士，其幕有十友，皆天下之至勇。近亡其一，孺子可往也。」千斤遂以宁之介绍书见刘。刘阅其技，谓可作第十人。千斤自以天下之豪无出其右，今乃作第十人，颇怏怏。

刘治宴定坐次，千斤居末，视第一坐为一白晳少年，柔弱如处女，阴念曰：「此书生不能胜匹雏者，叱之可倒，乌足以言至勇？」意愈不平。值烽火起，刘厉兵以待将战，军门戒严，无敢动。少年乘小驹出千斤前，语曰：「将军战，当以子为前驱。君姑待，视电光所指，乃摧拉之。」千斤讶其言。兵接，少年突围，果见电光长丈余，绕敌军，噪而进，溃其师。千斤十荡十决皆如意，斩首以百数，献馘至刘前。刘坐帐上，方与少年弈，大骇，方知为非常人。饱食年余，忽军中传少年遁去，遗一书，中无所云，书项羽垓下歌，将军恶之。数日军覆，将军殁於阵，千斤幸以身免，以为天下无复有用之者，归乡里为老农。康熙间，人尚见之，年八十余。退让不类武夫，间谈及往事，辄欷歔流涕，谓人曰：「天下清平，诸君无尚勇也。」

秦光甫手出大车沈邱秦光甫，伟丈夫也，有侨狄之长，其足尺有四寸。尝入市，遇有驾三牛之大车陷泥淖中不能出，御者知其担稭之可四十捆，而绝有力也，哀之，则脱三牛於轭，徒手出其车。康熙乙卯，安亲王伐吴三桂，求武士，或荐之，遂为稗将。以躯干肥硕，驴马之健者不能胜载，刀矛入其手轻僄不能用，王乃为铸三十斤之铁枪，并以驼为其坐骑焉。

僧定因用铁钯康熙庚辛间，泉州有僧定因者，膂力绝人，精拳棍，弟子数百人。每远行，辄煮米数斗尽食之，途中可数日不食。时漳州有虎，食人畜无算，太守必欲殪之，集兵丁持械往，虎负嵎眈眈，无敢近者。定因适以事至，众望见之，噪曰：「事济矣。」羣走告之。定因曰：「杀虎，易耳。顾须铁钯五十斤者乃足制之。」遍择无当意者，一才十五六斤，曰：「此稍可用，然恐钯折，不能制其死，须命弟子持枪同行。」未至十步外，虎怒，腾起数丈，直扑定因者三。定因待虎扑落未起时，急以钯击虎首，虎哮吼，钯折，弟子直以枪刺之，自喉达尻，虎立毙。官重赏之，曰：「吾为民除害耳，非求赏也。」不受而去。时郑成功方据台湾，定因弟子精拳勇者多渡海从之。或劝定因往，定因曰：「老僧闲散久矣，此诸少年事也。且吾在此，为之训练勇士，所得顾不多耶？」

宋牧仲精骑射宋牧仲尚书荦精骑射，百步穿皷子，百发百中。十岁随其父文康公於喜峯口，飞骑逐黑白兔，至塞外，得兔而返。判黄州时，率健卒出猎，一日射三虎，後连杀十余虎，黄州遂无虎患。

姚启圣全家武勇会稽姚尚书启圣，生而倜傥，以豪闻。甫冠，以诸生游通州，得权知州事，杖土豪，杀之。寻弃官去。游萧山，遇二健儿掠二女子行，有老父随之哭，持牵汹汹。姚怒，夺佩刀杀二健儿，纵女去。乃亡命，隶汉军。康熙辛酉，平台一役功独多。夫人何氏亦绝有力，举石臼如无物，姚奇之，娶焉。长子仪，雄伟与尚书埒。尝驱驷马驾奔车，自後掣之，马为之却。挽强弓百步外，可洞四札。人望见前锋，曰：「此姚公子旗也。」以功授知县，擢部郎，出知开封府。圣祖谕以京堂用，自请効力从戎，改总兵，终云南鹤庆总兵官。国朝文臣自请改武自此始。

沈学仙以摺扇却盗康、雍间，有沈学仙者，生平慕项学仙之为人，以学仙自号，两人居相比，膂力又相亚。而沈独文弱如书生，有犯之者，辄趋避恐後，故人莫知其技。一夕，舟泊洞庭，时际秋仲，月色水光，交相映射。上流忽来二巨舰，人语嘈杂，门窗深闭，离二丈许，亦系缆。沈见之，戒舟子曰：「此盗舰也，毋酣睡，试观其变。」三更，盗果麕至，沈起，以摺叠扇挥之，且曰：「行箧无长物，毋徒劳，不堪持赠也。」言未毕，盗尽仆，沈一一叱之去。盗或不能起，则掷之岸上。旋脱衣而卧，迨天明，盗舰已不知所往。

马和尚屈铁担年羹尧幕中有江宁严星标、常熟徐芝仙二叟，雍正癸卯，从年征青海，旋以年骄抗，恐为所累，辞归，年厚赠金送还。宿蒲州，有两骑客来，状虓猛，心悸之。又逢二僧，皆獧黠少年，二叟益惧，不敢按站行，十余里即宿。僧来，扬其目而视之曰：「我疑若，书生也，乃亦盗耶？橐内赤金二千从何来？」严、徐骇曰：「财必为盗而後得耶？朋友赠，何妨？」僧曰：「若然，二君必年大将军客也。」曰：「然。」曰：「几杀好人。」起，挟女尼走东厢。抵暮，两骑客亦来，解鞍宿西舍。入夜，严、徐闭门卧，僧独步檐外，啧啧曰：「好马，好马。」亡何，两骑客去，僧闯然叩门。严窘，挺身出曰：「事至此，尚何言？行李头颅，都可将去。」僧笑曰：「我不杀汝，先去之两骑客，乃杀汝者也。」诘其故，曰：「凡绿林豪测客囊，皆视马蹄尘。两盗，雏耳，虽相伺而眼眯，误赤金为钱镪，故不值一下手。然非我在此，二君殆矣。」问僧何来，曰：「余亦从年大将军处来也。今将赴中州，行经此，苦无马，逢两盗骑善，故夺之。」因拉严、徐出，视厩，则已将盗所肩铁担屈而圆之，束二马首於内矣。言毕，挟女尼牵马拱手作别曰：「二君有戒心，可南去，毋忧也。」越三十余年，严之孙用晦过河南登封县，遇少林僧，论拳法，曰：「雍正中有异僧来，传技尤精。後总督田文镜严禁，僧转授永泰寺环师，及环师之亡，其徒曰惠来者能传其术。」用晦心知其大父所遇之僧即马和尚，环师者即僧所昵之金环妓也。

段七与颠和尚混战雍正时，石门有段七者，以拳勇闻。妹名珠，从之学，年十六七时艺更过於七，顾韶丽秀媚，见者不知其能武也。七常以事往豫，日暮投僧寺止宿，一僧出迎曰：「师他出，不留客也。」七曰：「一宵何妨？段七非盗贼，何拒之甚也？」僧曰：「尔段七与？师恒言段七武勇，尔即是耶？尔既为段七，今晚宿此，当与我辈一角。」七曰：「诺。」夜共僧饭。僧三十余，七问贵师何名，僧曰：「颠和尚。」七夙闻颠名，思其技出己上，其徒必不弱，三十余人，恐非一己所能胜，忽生一计，语僧曰：「混战，可乎？」僧曰：「何谓混战？」七曰：「混战者，地铺石灰，猝灭火，暗中互相扑鬬，或撕碎衣服，或颠仆在地，口号一声，彼此即罢手，然後验衣服之破碎、石灰之有无以为胜负。」众应曰：「甚妙。」饭後，引至一殿，众铺石灰如法。时值月晦，且阴雨，火灭後黑暗不见手掌，半晌鬬息，三十余僧无不身沾石灰，衣服破碎，七则点灰不染，寸丝未裂。明日，七去，颠回，僧言七之勇，并述昨日鬬状。颠入殿视之，笑曰：「尔辈受其愚矣。试看梁上之尘，何以有手指印也？」盖七乘火灭，即跃上屋梁，俟鬬息始下。众仰视，果然。颠曰：「此辱不可不报也。」间二年，颠访七於石门，七适不在家，妹在楼上应之。颠和尚曰：「往年尔兄访我，适他出，尔兄与我徒灭烛混战。今日我访尔兄，尔兄亦他出，夜间亦灭烛与尔混战，岂不胜与乃兄鬬耶？」珠知谑己，大怒，自楼跃下，以鞋尖蹴颠之两太阳穴，洞入寸余，目珠突出而死。

僧大岩膂力过人雍正间，蜀僧大岩膂力过人，年四十，黥其身，自顶至腹为一串肉菩提子。自置铁香炉一，烛台二，重百数十斤，一肩担之。遇里閈不平事，辄挺身解围，四方勇士投赠金帛无算。大将军岳锺琪深赏之，大岩欲往江南，将军给札十通，所过舟车行赆迎送不绝。大岩不识字，而供奉仓颉圣像，及去蜀，迎像於舟，铁香炉、烛台亦载之行。居天台山十年，移扬州天宁寺，爱天心墩绎经台，遂即其址为仓圣殿。其旁有吴园，荒亭花树，整而新之，复华严堂，建山门於姜家墩路西，门内层折石级上，二山门额曰「乐善庵」。然自来是庵渐富，技勇亦疏。里有武生三人，一曰魏五，善骑射，通马语，狼山总兵阅兵过扬州营，时营马齐鸣，魏谓人曰：「三月後总戎当死。」已而果然。一曰张饮源，善双刀。一曰薛三，能挽五十石弓。人称之为魏马、张刀、薛硬弓。时与大岩谈艺，常不及，而受其睚眦，由是怨之，逡巡二十年。一日，薛至庵，擎铁鑪掷之，大岩接以手，薛呕血死。数日後张来，又与之鬬，亦不能胜。魏五曰：「是非阴谋不能得也。」大岩多癣疥，日必入浴池浴，魏俟其入，乘不备，踣而殴之。大岩膝断，勇渐退，後死於庵。秋红使铁丸雍正间，浙江学使蔡仕舢尚气节，总督李衞雅敬之，遇事必与商搉。时总河朱藻与李声气相持，各不肯下，李欲伺隙中伤之。会蔡任满归京，赠李一婢曰秋红，能捷走，如猿猱，为李探访阴事。尝劝李和辑上下，勿近名，李不听，果败。秋红後为山左豪家侍妾。主知有异术，令押银驮至江南，路有犯者，即中标枪毙。手常使铁丸抛击如飞。人见其密藏一画轴，有红眼兽白毛葺葺然。或云白猿公，剑术之祖也，所祀毋乃是欤？

智海掷铜钱环秀庵在无锡北关之蓉湖尖，司香火者为僧智海，即年羹尧部下之材官也。材官非勇者不得与，而智海实为其曹偶长。及年败，散之四方，往往走江湖，为商旅护行，作镖客。惟智海为僧，不与俱，以自别於侪辈。而侪辈护赀货行，不殊水陆，舟若车，辄插帜以旌，既知智海为僧是庵，载舟出其地，无敢不下帜以示敬者。一日，日将夕，有镖者舟过此，其人非智海徒，不知下帜，智海登小楼见之，取铜钱一掷舟中灯，中之，熄其火。镖者大惊，止舟登岸谢，智海笑曰：「老僧与子戏耳。」镖者则言曰：「师戏，小子心胆堕矣。」智海慰遣之去。

智海既应无锡邹翁招居环秀庵，邹氏子姓乃多请受业为弟子。初，邹氏子姓居蓉湖尖者世业售窰器，百廛鳞次，望衡接宇，皆窰器店也，故土称其地曰缸尖。尖滨运河，每岁运漕艘出其地者以千计，争购窰器贩他方，岁赢利不下万金，邹氏业此致富者不可以计算。惟漕卒性蛮横，往往有意滋事，邹氏子姓得智海传者既多，辄亦有以制之。尝有漕卒登岸购货，双手擎五石缸置计柜，缸巨，重数百斤，微得五六壮夫者不得举，而卒取携如桉盂然。询夥曰：「此缸值几何？」夥应曰几何。卒怒曰：「此缸有疵，价乃昂如许，予不欲购矣。」愤，舍缸计柜去，声隆然，压柜几碎。内一人出，擎缸如卒，呼曰：「客来客来，疵在何所？客示予。」卒猝无以应。其人乃曰：「客不能言疵所在，又恶值昂，予亦不售客矣。」擎缸跃柜出，仍置原处，卒慑不敢肆。其人率智海弟子也。

楚二技精力大无锡环秀庵僧人智海之徒党甚众，而尤以楚二为最着。楚技精而力大，其家在无锡北乡之前洲。尝偕友入城，适邑城隍庙演剧，其友欲往观，恐众拥挤，不入。楚曰：「无害，吾翼子往。」至，则推其友在前，张两臂居後为衞，观者杂进挤楚，屹不动。终剧人散，友视楚足践所履砖，陷入地深没胫矣。楚丛髯没颐，故人亦谓之楚二胡子。後传弟子顾二嬷嬷，再传而为邹蕙塘。蕙塘，或谓即年羹尧女所出也。

甘凤池拳勇雍、乾时，武勇之士最着者为江宁甘凤池。凤池具绝大神力，於拳法，通内外二家秘奥，以故莫与敌。偶出行，见二牛鬬於路，势汹汹，不可近，乃以手徐推之，两牛皆陷入田中数尺，展转不能出。牛主固求凤池为之出，凤池复提出之。夏日被酒，行至岭上，倦憩於山石。忽腥风骤起，林木怒号，有白额虎自林间跃出，直扑凤池。凤池举臂迎击，仅一拳，虎已涔涔血出而就毙。

汴有无赖子，多勇力，见富家圉人牵马出，曰：「此马甚高大，暂借吾乘之。」圉人曰：「此马善踢人，勿轻近。」无赖曰：「如吾者，乃畏马踢耶？」直牵之，果被马踢而伤股。亟起，告其师胡某，胡至富家，索医金。富人曰：「彼自乘吾马，马自怒踢之。」胡曰：「然则罪在马，不给医金，当踢汝之马。」富人见其强悍，知不可理喻，曰：「此任汝。」胡踢马股，马果亦受伤，遂扬扬自得。适报凤池至，富人喜，亟延入，因谓胡曰：「汝踢马股，不为勇，能踢甘老爷肾囊，吾始服汝矣。」具以前事语凤池，凤池曰：「吾与彼无仇，何必然？」胡亦曰：「吾与彼无仇，何必然！」富人激之曰：「甘老爷如许汝，汝敢踢之乎？」胡虽闻凤池名，遂曰：「彼见允，吾焉有不敢？」富人固请，凤池笑允之。於是奋衣当阶立，胡果怒踢，凤池毫不觉，而胡仰跌於地，大呼痛不止，须臾，股肿如斗矣。凤池曰：「此乃汝自愿，不得怨吾。但汝受伤已深，吾出药与汝服，静养两月当愈。」由是胡某师弟不敢为横暴，而凤池之名益着。

凤池尝寓太仓张氏，时梅花盛开，众酌酒讌赏，求献技，则曰：「诸君皆文士，奚用武为？无已，作落梅之戏何如？」使人暗志花朵，索棉花一团，摘少许，圆如钮大，立百步外掷之，梅朵朵坠，无稍差。

凤池尝游济宁，有李公子者，其地之豪族，且高手也。知其至，盛筵招饮，初见相揖，凤池方折腰，李揖之还，於其低首时，以一足由其头上闪过。凤池若不觉者，周旋而退，李方笑其徒负虚名，而自诩也。凤池旋遣人送一纸裹至，启之，见寸许大青白绸二小块，再四思索，忽悟己所衣夹裩亦此二色，急视之，裆穿一洞。盖李举足时，凤池已手撮其裆矣。李遂款留之，请受业焉。

凤池徧游全国，未遇其敌，或曰尚系第七手也，第一手为日食人脑三枚之僧也。

僧运大铁杖雍、乾间，与甘凤池同时善技击者九人，第一手为僧，第十手为白太官。太官艺不及人，而能腾踔空中。九人者，以僧淫凶已极，乡里备受荼毒，思除其害，约日共往。僧即日食人脑三枚者也，亦不惧，持大铁杖重三四百斤，运动如飞。众悉力接战，鬬方酣，不防太官自空中飞下，直劈其首，自顶至项，析为半，犹苦鬬半时也。

白太官误死其儿白太官腾踔空中，一跃可数十丈，然性刻，忌胜己。出门数载归，将及家，途见一稚儿年不盈十岁，坚握小拳，猛击道旁人家石狮，火星爆射者数尺。太官心骇之，曰：「此儿幼小如此，长大不可制矣。」遂与之角。小儿不胜，创且死，大号曰：「吾父白太官何不归，儿被人殴死矣。」太官大惊，然创重，无能救，泣负其尸而归。其妇怒诟曰：「虎豹不食子，若乃过於虎耶？」

金飞以剑斫豆雍、乾间，蜀有剑客金飞，学於甘陇，得不传之秘。既归蜀，开门授徒，至者千人，惟授链目链臂之法，日一审视，课其勤惰而已。三年，徒皆怨，纷纷且散，留者仅数十人，亦疑师之无技也，请试以示。飞令各握豆盈把，涂以朱墨，掷之，飞斫以剑，豆尽而身无痕，乃命拾豆视之，豆皆着剑痕，於是始服其术之工也。争请益，飞曰：「此岂可躐进者？汝曹腕力未灵，目光未聚，虽教汝，不能为也。」众力请，乃授以蛱蝶双飞势。众试之，疾，则人剑相纠而伤；徐，则人剑相妨而滞，知不可猝就也，乃去。飞叹曰：「千古奇术，岂绝於斯耶？吾得之，岂可轻弃。」乃衍剑术为八母、九势、七十二步、三百五十手，精思三月乃成书，藏之小阁。飞之邻有秀才郑树者，亦稍学武，慕飞术，纳交焉，乃请学剑，飞仍以教诸弟子者教之。树受教不懈，三年终不变，飞乃以剑术授之。月余，飞自郊外来，遥见城关有鬬者，勇捷特甚，马上瞩之，树也。策骑自他道返，由是疏树。树侦知其故，度飞必不更授，亦不复至。数日後，飞他出，树复来，不遇而去。是日飞归，检阁上书，亡矣，怒，往招树，树不知所往。盖已挈飞书匿山中读之矣，年余尽究其技，遂去之京、津。

京， 津旱道多伏莽， 树挟枝游其间，要挟婪索，无所不至，有不顺者，剑戕之乃已。群盗皆恶之，欲害树，而树蹻捷甚，往来如风，仓猝不可近。尝宿妓家，伏盗自下出，砍以刀，不中，中妓，妓殪而树已破屋腾去。明日，三盗方饮肆中，忽有刀自窗入，断一人头，则即前宵牀下人也。

居京、津十数年而南归，过济南，见一妇人年近四十，携幼女甫十三四，操南音。女立广场中，把剑舞，作种种形式。妇号於众曰：「妾不幸，夫死，只身无所依，不得已，携幼女走天涯，将以此技为吾女求雀屏之选。诸君能垂青者，幸当场一试好男儿身手，何如？」树视女美，而绕场观者多人，皆莫敢前，乃横剑入。往还数合，妇忽呼曰：「止，君技不凡，奈何不通姓名耶？」树以告。妇曰：「郑君耶，若尔，此地非角技所，东城後有隙地，明日盍往一较。」树见其技非劲敌，且疑有意，即应曰：「诺。」明日，结束即往，女已先在，一纵剑，乃非昨比。树悉技御之，差得相当，良久，气急汗如雨。女迫益紧，方着力，忽人丛中一叟呼曰：「妙哉剑乎！」叟者，金飞也。树一闻其声，略错愕，女剑下，右腕解矣。旋见武士数十，各操刀奔而前，争呼曰：「报仇报仇。」树知不得免。叟前，向众拱揖曰：「承诸君命，已折之矣，幸恕之。」树见叟愧甚，叟更为傅以药，创愈，竟不死。寻始知树去後，飞纳妾生女，羣盗既久怨树，访得飞，招以制之。妾若女，亦皆具绝技也。树所盗书，飞复搜以去。

达某足踢拳打六合达某，雍、乾时人，以拳勇与甘凤池齐名。会邑中来一拳师鬻艺於市，场中竪旗一，大书曰：「足踢黄河两岸，拳打南北二京。」达思败之，而虑不胜，乃密计以绫为袜而着靴，靴亦以绫为之。既往，求较艺，其人拳法精甚，竟不得间。移时，达腾一足去，其人接之以手，达亟收足，则绫袜着於绫靴，足滑出，仅空靴在其人手中。还足一踢，而其人死矣，由是名益噪。

达尝乘马出山东道，遇一小儿辇少妇行其前，少妇叱儿曰：「达爷来矣，胡不趣让？」儿随手以车端起，移避路旁，达大惊异。比暮，宿茅店，其主人出，即昼中所遇少妇也，各默会不言。翌晨，达取钱偿店值，数钱桌上，以手按覆，钱皆嵌入桌中。少妇前，以手掌拍案，钱皆迸出，徐取而一一数入竹筒，则皆立钉於筒底矣，达大服而去。

达在山东为捕十余年，後以盲归里。尝自云奉命至某寨捕盗，寨之前峭壁双峙，仅一谷可通，谷中守猘犬百头，入者无幸。乃纵连环步，以掌击杀九十余头，余始散去。复前进，见石级百数十矗其前，最高处有人相招，达耸身上，则寨中人已设筵相待矣。席次进肴，皆以匕首，即受之以口，而断其刃。更进糕，糕裹铁钉无数，则衔糕而喷之壁，钉皆着壁上。主席乃首肯，命厨下火夫随去覆命。达无奈，从之。自後门出，後门以石为之，重可千筋，所谓火夫者，以双手取移，达乃得过。既覆命，遂自将两目揉盲，不敢再执此役矣。顾威名犹震於乡里。一日，偕其幼侄至城外茶肆品茗，闻道上有铃铎声，命其侄出视，曰：「若但向驱骡人乞其鞭，可耳，他勿受也。」侄如言，驱骡人怒曰：「若何人？」曰：「吾达某侄也。」惊曰：「达某犹在乎？吾固愿见。」侄乃导见达，谈移时，语多不能解。别时，解背上草履一赠达。既去，解视之，则草履中瑟瑟者皆金叶，驱骡人盖大盗也。

高宗习射乾隆初，高宗每月朝孝圣后於畅春园者九，因於讨源书室听政。己巳秋，上习射苑门侧，发二十矢，中者十九，侍班诸臣无不悦服。齐召南曾纪以诗，上赐和其韵，即命镌诸壁上，以示武焉。

汉文臣射鹿每岁射布靶时，汉文臣有能射者亦许与及，特赐花翎以旌之。赵谦士侍郎每岁贯侯，屡为文员冠，高宗甚嘉之。戴文端公衢亨任修撰时，随从木兰，射鹿以献，高宗大悦，曾赋天章以纪焉。惟江畹香中丞兰甫弯弓，其鞢忽坏，弓矢尽落於地，上大笑，时谓之江三丢。虎枪处将校递头枪选各营将校精锐者习虎枪，此定例也。上巡狩日任导引，大猎时，其部长率有技勇者十人，入深林密箐中觅虎踪迹，列枪以伺。虎跃至猛，先以枪刺其胸，仆之，谓之递头枪，然後羣抢攒刺。其中头枪者赏赉优渥。高宗朝，凡杀虎为虎啮毙及被创者，照军营殉难受伤例赐恤。善扑营兵角觝选八旗精练勇士为角觝之戏，名善扑营。凡大燕享，皆呈其伎。或与藩部之角觝者较优劣，胜者赐茶缯以旌之。高宗最喜其伎。着名者为大五格海秀，其名皆上所呼。有自士卒拔至专阃者，以其勇鸷有素也。和珅当轴，令巡捕营将士亦选是伎，及文远皋金吾宁莅任，奏罢之。

河卒角觝河督顾琮所部河上兵卒，皆文弱少年，教以兵法技艺。尝与李敏达公衞遇，李素以知兵自负，其亲随率关西壮伟之士，笑谓顾曰：「若此，何以御敌？」顾笑曰：「狄武襄以少俊为西夏所轻，故制渗金面具，接战辄多奇捷，安用外貌伟哉？」命与角觝，李兵应声而倒，李慙而谢之。

汪瑚曳三十余人从水中行宜都汪瑚，幼时卖菜为业，晨兴，辄荷担寄萧寺，疾走还家，而後鬻菜於市。寺僧讯之，为市饼饵啖母也。僧曰：「孝哉！孺子可教。」於是教以技击、丁甲、壬遁诸秘术。及术成，尝乘舟渡河，笠为风落水，汪踏水而取之。

有舅氏宦成而归，富甲乡里，汪往省，见急装客徘徊门外，汪曰：「此非孔道，客殆为舅来耶？」舅恐，问计，汪难之。舅曰：「甥能识客，必能御客，毋辞。」汪不得已，应之，曰：「此特侦者耳，後当大至。可备白金千，盛筵二，至时，烹茗待之。」後三夕，闭从者於室，舅从隙瞷汪。时夜将半，汪独在中庭，忽一人自空而下，汪呼茗，茗自牖出，已而累累者十余人相继下，汪连呼茗，举箑向牖，茗置於箑，累十余椀不坠，因徧饷客。汪曰：「公等来，仆已喻指。顾主人非他，仆舅也，仆非他，某师弟子也。虽然，主人已治具饷客，且奉千金为寿。」众唯唯，饮食既，取金去。盖素讋服某寺僧，而隐知有汪者也。由是舅大宠异之，为纳粟作令，数岁，解组归，遂闭门谢客。

乾隆初，汪年踰六十矣。川督某眷属道出宜都，被盗丧重赀，污其妇女，督闻之，大怒，檄县令克期捕盗，否则罪。令惶惧，计无所出，或谓汪可办盗，乃急踵门求汪。汪始托辞他出，既而察令为廉吏，卒许之，语令曰：「此去入蜀境，巫山中羣盗在焉。请具大舶在彼俟我。」汪乃乘小舟昼夜达，则巍峯峻岭中，羣盗结砦自衞。汪上及半阪，遇逻者，大呼曰：「速告尔酋，汪瑚来也。」盗魁闻之，跪迓於砦口，请曰：「兹事重大，愿公终贷此三十余人。」汪曰：「攫不义金，本不足问，淫恶者不可宥也。」羣盗意汪只身来，可攒毙之，方动念，手足已如絷，乃皆大惊异失色。魁曰：「止。」汪徐徐出袖中缏，悉绾之而去。还至水次，汪先登小舟，系三十余人於舟尾，曳之。从水中行，过大舶，始加桎梏，遂按治如律。

金陵樵者能神行静安舒四，长好拳勇，阅数师矣，顾自谓不善，去之金陵，登甘凤池之门而学焉，居数年，略尽其技。一日，甘率诸徒游於市，舒与焉。樵者负薪过，误裂徒某衣，樵惶恐谢过，甘怒，掴其面。樵愠曰：「误而谢焉，亦足矣，何遽掴我？」甘以己平素掴人无不仆者，樵乃不仆，且抗言，愈怒，遂拳之。手未及樵，反仆，其徒皆骇，相顾莫敢近。樵责让数言，徐徐负薪去。

舒异而潜尾之，出城数里，有荒村，茅屋一区，樵者入焉。舒拜於门外，乞为弟子。樵反顾，讶曰：「子何为者？」舒曰：「公适所仆者，吾师也。知公神勇，故舍而从公，请为弟子。」樵辞以无能，径入不出。舒徘徊门外，询其隣，隣曰：「是不久徙此，莫知姓名。有母焉，老矣。日给於樵，甚孝也。」舒遂归，旦日复往，伺樵既出，登堂拜其母，出百金为寿。母大诧，不肯纳，舒具陈己意，欲母语樵，使卒为弟子。母许之。樵归，得母命，且感其诚意，谓舒曰：「苟有薄长，敢不以相授？然请兄我，毋师我。」舒从之。樵引至屋後，有石坡甚峻，轨辙如绳，下有铠，重三四百斤，使舒掇之，仅能举。樵以足蹴铠辘而上，及於坡顶，复辘於下，又蹴之，如是者十数，无困色，曰：「筋力久弛，聊以当运甓耳。」饮舒以药，使日习之，久而能焉。遂教以练形摄气之法，周身如铁，巨梃扑之，皆反跃。以腹贴墙壁及梁柱，能行而不坠。积数年，乃辞归，卖浆豫章城，遇人谦谨，若无能者。或言舒若无敌矣，闻者多不信，羣不逞诣之，请与角。舒谢曰：「诸公皆壮士，予何能？」请不已，乃曰：「虽尝学之，然甚劣，窃欲博观诸公技勇，使习而进焉，幸甚。」众许之，相与之野外，各呈其能。舒观而哂曰：「甚善。」众欲试舒，舒曰：「若欲试我者，则殴我。」一少年应声殴之，甫引拳，忽反扑，少年羞怒，出铁杵悉力击之，舒挟持其杵，作色曰：「大恶作剧，是欲死我乎？」乃弛衣裸而立，曰：「来，来。共攻我，我不畏。」於是手足器械交至如雨，舒屹然受之，众纷纷颠踬，黠者乘虚力击其外肾，如击石焉，众始惧，罗拜，请长其曹，乞勿扬於人，以败其誉。舒笑曰：「吾以自娱耳，岂欲与诸君竞短长哉？幸毋虑此。」众益服其量，由是舒名噪一时。尝曰：「吾能气行耳。樵乃能神行，不可及也。」樵盖秦人，尝为盗，已乃改行，变姓名，遁居金陵，奉其母终身。

飞蝴蝶善走飞蝴蝶，乾隆时大盗也。善走，往来飘倏，人莫测其踪迹，故以飞蝴蝶名之，当时江湖大盗无出其右者。王老虎，捕役也，力能举数千斤，精武艺，以善舞铁鞭闻，飞慑之。时大内失玉环，牒捕甚急，侦者知为飞所窃，然莫敢谁何，官吏令王追之。飞知事急，逃至琼州岛，佣於僧寺为伙夫，人不知其为飞也。有石生，读书其中，偶散步郊外，见其以巨担担水，远望之，担齐於耳，非以肩承之者，至近，则仍着於肩，心惑之。初以为目眩也，於是日往侦之，皆如是，知非目眩也。一日，先伏井旁伺之，见其来，伏手向井一捺，复桶倾之，水随手出，注满桶中，然後置肩上，即悬与耳齐。潜踪之，至寺门，则又着於肩。生知为异人，次日，乃具酒食邀之。食有间，徐谓之曰：「子何技之神耶？汲水不以绳，担水不以肩，子盍以教我乎？」飞遽失色，曰：「子侦知之乎？」生曰：「然，非一日矣。」曰：「实告君，我飞蝴蝶也。君请无泄，否则死无地矣。」生力矢不泄，且坚请受教。飞曰：「吾老矣，不能授汝，且捕者将至，欲转至他处。子，富贵中人也，学之何为？」生力请不已，曰：「无已，吾之技尽传吾女，子愿壻我，当以女妻汝，可授汝以技也。」生诺之。於是出一卷书授生，曰：「读此，则吾毕生之技胥於是可得。」生安之，日读其书，暇则请益於飞。又月余矣，一日，忽谓生曰：「王老虎不日将至此。」生诘之曰：「何以知之？」曰：「吾昨晚於广州市上见之，吾欲行矣，尚当与老虎一试也，子可为我备大钱数十枚。」生从之。飞乃以钱横叠之，成二串。又三日，谓生曰：「今晚王当至，子可伏於暗处窥之。吾去後，当使吾女至也。」生诺。夜三更，月明如昼，飞促生起曰：「王至矣，汝潜窥之。」生起，飞乃辟寺门，一手执钱一串，贴身於寺门墙上。无何，见一老者偕一少年踏月而至，将及寺门，飞以两手作翅形，向上一闪，於是腾起空中数丈。老者见之，以鞭向空掷去，鞭及跨下，以两足钳之，随堕於地。少年向前欲执，老者止之，不听，乃以两手捺飞两足趾。须臾，飞忽腾空而去，砉然一声，少年手中尚捺住鞋底一两，乃与老者太息而去。生住月余，果有女郎来访，偕住数日，遂同返广州。生後举孝廉，亦未尝以技闻，生一子，能传母业。打人王被掷於甘凤池打人王，泰州黄桥农家子，膂力绝伦，能飞身踰重屋，履数丈官河若平地，屐不沾湿。好勇者与鬬多被创，远近震其名，遂真以为天下无与敌矣。然拳法无师传，性又蠢，不可以情理喻，识者不屑与之搏也。甘凤池以拳勇闻江湖间，一日，过黄桥，行囊告乏，售技於市东，观者云集。王闻之大愤，黎明，奔甘寓，叱曰：「何物狂奴，目无余子，独不闻黄桥有打人王耶？」甘曰：「初经上国，实出不知，乞宥疏忽。」王不答，遽触以首，甘退身避，且曰：「穷途行乞，非得已也，容竭诚负荆，可乎？」王摇首，复力触之，甘犹退让。既见触不已，乃腹御之，徐曰：「得罪得罪。」王踉跄，踣败墙侧，墙坏，颠粪窖中，力挣，乃得出，抱首遁。晌午，见一四十许人须发如蝟，持酒榼入门，问姓名，则王之兄也。甘大骇，疑必负绝技为其弟报复者，耸身跃数十步外俟之。其兄笑曰：「勿尔，予非角力者。劣弟屡戒勿悛，今受创，始知天下尚有伟人，从此当不敢萌故智矣。今特以斗酒酬大德也。」甘始释然，与为礼。明日，诣其家谢罪，王惭弗见。

周振国膂力过人思州千总周振国膂力过人，能负五百斤之物。胁有六骨。尝遇虎，张口欲噬，周以两手力开其颐颔使不得合，乃令兵卒猛戳其臀孔而毙，背负以归，且行且歌，略不喘息也。

戚某为力所苦戚某，乾隆时人，河间农家子也。幼尩弱，与羣儿戏，恒不胜，恨之，乃锐意习武。河间故多剑客，得间，辄从之游，及壮，遂以拳勇闻。

一日，戚遇游方僧手鉢乞食，扬臂过之，触鉢坠地，反骂僧无目犯行客，不知趋避，僧微笑不答。怒击之，僧不动，自仆数步外，於是知技未足。询知僧自少林来，乃走少林，学之数年，以为成矣。

他日，戚游塞外，见有徒手格熊者，皆应手断头折胁，讶之，试与角，乃被提掷涧中。归复游少林，问於师，师曰：「凡力，有人有天，吾教子链力至千数百斤，人术尽矣。若有过此者，如古称拔山扛鼎，乃得天独厚者，非人人所能也。」曰：「若然，则竟无术以处此乎？」曰：「此外有能讲求服食链气者，宜可更进，然非吾所知也。子欲求之，当遍游名山大泽，或一遇异人耳。」戚於是决然去，先游於襄、汉，下夔巫，历衡湘九疑，又从罗浮，历滇、黔，入巴蜀，皆无所得。乃出陇右至甘、凉，闻人言大青山某喇嘛者，曾在内廷，独与侍衞数十人竞技，任意提挈之如婴儿，称神力，遂往访之，具述来意。喇嘛辞不出，谒数次不得见，乃即寓寺中不去，喇嘛始召入见。喇嘛年耄矣，坐石台上，发鬖髿被其肩，皓如银丝，容古朴，行步蹒跚，如欲仆者。弟子进饮食，举手接之，状至漫缓，类有羸疾，戚甚疑焉。喇嘛问来意，具以对。曰：「此细事耳，术至易，然得之，适以自病，不可为也。吾方悔之，子求之何为？」戚疑喇嘛故为大言，乃曰：「弟子千里来此，愿得一覩大师龙象之力，并求以相授。大师倘不吝教者，虽死无恨。」喇嘛曰：「汝意决耶，吾迩来枯槁岑寂，守此不动，即惧以力贻祸之故。汝果获此，他日虽欲解之，不可得也。」戚矢言不悔。喇嘛乃徐起，环室行数步，所踏砖石皆碎，又以指剌石壁，如以锥画沙，深且数寸，戚大惊。喇嘛指山下绿草一丛曰：「拔之，服此三七日，虽蛟龙虎豹不足当一挥也。然须慎之，尤宜绝房事，不然，祸不救。」戚取草如法服之，觉通体火出，身手坚壮如铁石，数日後渐和畅，步以归。行及陕，偶背痒，引手隔衣搔之，衣顿碎裂如败纸。乘壮骡行，股稍着力，骡腰斩如剪，不觉大骇。骡夫失骡，挽之索赔，一拂袖，立坠十丈外，众不敢近，遂去。一日行七八百里，所践木石辄破裂，食，辄碎器皿，折匕箸。比抵家，衣裤皆尽，心懊甚，知喇嘛言验矣。叩家门，门墙俱颓，家人骇绝。戚自惩其力，自知为力所苦，亦不敢与家人近，但遥立，语以故，家人亦惘然。戚夜独寝一室，偶侧身，炕为之毁。比明，向父母妻子痛哭流涕，辞去，将更乞喇嘛解之，一去数载竟不归。儿既长，颇知思父，乃求之於大青山中，见戚已披剃为喇嘛，仍从大喇嘛居。盖既不能解，又明知尘世不可近也。其子度父不能归，乃自返。

才伯伯精技击乾隆时，有才伯伯者，姓冯，年六十余，龙锺伛偻，若不胜惫，而故精技击，勇猛绝伦。里中来一配犯陈三，以脑门发白，又呼为白脑门，亦以勇武自诩，藐视冯，积不相能。偶以事口角，冯挥陈仆地，陈衔之愈深。一夕，迹冯出门未归，伏桥畔伺之。二更後冯还，行抵伏所，陈歘起，提手中铁尺猛击之。冯知有人暗算，即腾一足起，中陈腕，铁尺脱手飞去数十丈，直堕於某质肆三层更楼瓦上。冯心知为陈，遥语曰：「黔驴伎俩，欲与而翁角，须更精而艺。」陈闻之，殊愤恨，自归，闭门习练，无间寒暑。三年，技大精，自谓足以胜冯矣。一日天雨，冯足屐手伞，复托面一盘，偃蹇度茅桥。适与陈值，疾击冯，冯掷盘空中，挥陈仆，仍从容接盘过桥去。陈自此不复反矣。

唐阶元运气唐阶元者，才伯伯徒也，乾隆时人。年五十许，短小精悍。巨室夜遇盗刦，汹汹数十人，明火执械，将破门入。唐闻之，疾起，一跃登屋，飞瓦击盗，盗被创，如鸟兽散，因赖以全。唐能运气，运气处，有硬块坟起，如桃核，刀石不能伤。或见其运功时，出利七首用尖锋指其喉，使壮健者力拍刀柄，铿然有声，旁观者咸股栗，而唐之喉无恙。

张兴德用双刀少林宗法，以洪家为刚，孔家为柔，介於其间者为俞家，其法甚秘。乾隆初，颍、凤之间，时有传者，宿州张兴德即以俞法号专家，尤善双刀，故有「双刀张」之称，亦侠士也。里尝被火，有友人在火中不得出，张跃而入，直上危楼，挟其人自窗腾出，火燎其须发皆尽，卧月余始愈。天马山多狼，数患行旅，张拂刀往伺之，三日获其九。乡里子弟艳其技，多从学者，张虽指授，然未尝尽其技也。

张之徒有邓某者，以事诣邻邑，与一少年遘逆旅中，与之语，少年自称汤姓，笑言甚洽。翼日，邓归，又与遇於途，两人乘骡相先後，复共语，因及张，少年愿习拳，於是邓为之介绍。少年就学甚勤，顾张则落寞待之，少年时以酒食飨张，并馈诸同学，张间一受之而已。邓甚不平，尝因事餂张所以疏之之故，张终不言。少年於学殊猛进，同侪皆不及，数请益，张颇难之，顾少年殊厚於邓，邓学技时有未至，少年时从而指点焉。张有健骡，一日走五百里。一夕，少年与邓谈技击，少年曰：「闻俞派以罗汉拳为精，然否？」邓曰：「然，师最精此。」少年曰：「此技第八解第十一手作何形式，吾有疑焉，烦君问之。」邓曰：「此易事耳。」少年曰：「不然，师善疑，无端问之，必疑而穷其究竟，将不吾答，宜俟其饮酒微酣时，举以问之。且云外间人议论，谓此解失真已久，今无传者，此语是否。师倘见告，必审听之，毋多问以启其疑。」邓如言，张醉中侈口答之，邓以告少年，少年称谢再三。明日晨起，少年忽失所在，以告张，张顿足曰：「果然，吾所度不谬。」急使视厩中，骡亡矣。张召邓责曰：「昨何故为盗侦？」邓谢实不知。张曰：「我故疑之，欲徐观其变，不意乃为鼠辈先觉。此人必曾为绵张家手法所困者。彼审知此技惟俞家能破之，而学之不全，故展转窃取，其情尚可原。惟窃骡以往，有意相陷，则殊可恨。然吾亦度其必为此也。」亟命邓速诣州控追，诸弟子以骡行疾，虑不相及，张敦迫曰：「速往速往，不尔，将有祸。」邓如言行。越日，无消息，张又倩人诣官，请为追比，众闻之，皆笑张以镖师而遇盗，犹不自閟而张之也。

月余，归德以缉捕公文至，云有贵官南归，为盗戕於野，尽劫贵重物以去，惟遗其骡，骡身有烙印，有识之者，谓张某物也。州官以张控追状移归德，张遂得免。因以金取骡归，聚邻里为别，奋曰：「吾走江湖二十年，未尝失手，今乃败於竖子，誓必得之，不然者，吾不返矣。」跨骡迳去。张故好交游，江湖豪杰多与往还，年余，审知少年真姓名为毕五，嵩山大盗也。求其巢不得，问山中人，则曰：「旧固有之，春间自毁其巢而去。」张益愤，所过，辄变姓名杂屠沽中，虽所亲，亦不觉也。

张有子，绝仁孝，张之出也，年方幼，哭求其父不得，欲往，则其母禁之。年十四，自塾逃，遗书於案，视之，则诀别辞也，言不得父誓不归。母大惊，或慰之曰：「渠虽年幼，颇习父技，且道途间多与翁相识者，但言翁名，皆可得人提撕。」母心少安，父子杳无消息者复十年。

一日，忽有军官数人直入村，以马箠遍叩门户，问张家所在，出张子手书，则已任海州参将，遣人来迎其母也。盖寻父数年，日以卖技餬口，久之，有识张者，云在南阳，踪迹之，则又西去，遂展转至宁夏。一日，方炫技於市，总兵适出，走辟道周，总兵马上熟视之，遽呼以前。张子惊疑，不知所为，总兵徐笑曰：「无虑，受汝年少而有此奇技耳。虽然，犹有未至，吾为汝指点之。」张子遂从以归。越数日，求去，以情告。总兵笑曰：「是何难？汝但居此十日，吾令汝见父，且令汝父获盗，如何？」张子乃留。又数日，总兵使标下守备某告张子，愿妻以女，张子不可，曰：「未请命焉。」某笑曰：「若堂堂男子，何迂腐乃尔？实告君，总兵之意，尊翁即在此，但必君娶其女，然後令君得见尊翁耳。」张子乃许之。总兵女颇敦厚温顺，於武技亦稍知一二，云总兵所亲教也。越日，总兵将大阅，漏尽，召张子，付以兜鍪铠甲令着之，更予一锦囊使佩胸前，曰：「今日吾不能不出，然当有异人相刦，彼见为汝，必惊去，汝急以囊书示之，勿忘勿误，误者，汝父不得见矣。」别召心腹四人，拥马前後。张子身材与总兵相若，时方昧爽，策骑行道中，晨雾模糊，不辨人面。将及校场，忽风声飒然，雾中一黑影若巨鵰，直扑马上人，从者大惊，张子已坠骑，视捽己者立释手，欲转身去，急呼曰：「勿行勿行，吾为总兵送信者。」其人取囊中书视之，方踌躇，从人忽呼曰：「张公子不识若父耶？」张子顿悟，急抱持痛哭，视总兵者已於从骑中趋出伏地请罪矣。张至此已无如何，则曳以起曰：「汝智真神矣，吾老匹夫，不意竟坠汝手，已矣何言！」於是父子并辔归，总兵隆礼以待。寻署张子百夫长。戊寅，回部叛，即使张父子往讨平之，总兵尽归功张子，得海州参将。总兵以曩所学犹未至，亟叩张请益，张掀髯笑曰：「老夫十数年来再败於君，君之智至矣。区区之勇，尚欲得之，以擅双绝耶？老夫今固无靳此。」乃悉授之。

虬髯汉弄铁扁拐某公子，逸其姓名，素奔走某相门。从京师持三千金归，道遇一僧，貌狰狞，所肩行李有铁扁拐，光黑而甚重，伺公子信宿，公子初未介意也。会抵一旅舍，公子先驱入，止左厢，僧继至，就右厢炕上卧。逆旅主人密呼公子告曰：「客从京师来，囊必有重金，否则若奚俱至？」公子始心动，仓皇失措。主人劝公子勿恋金，第饮酒。坐甫定，忽一虬髯汉身长七尺余，腰大十围，须尽赤，激张如蝟，即座上，掷弓刀，呼酒食甚急，叱咤作雷声。公子益惊怖，股栗欲仆。髯微顾曰：「君神色俱殊，度有急，盍言之。」公子屏息若瘖，主人乃为述持金遇僧状。髯曰：「僧今安在？」则指右厢卧炕上者。髯顾公子毋动，直提刀排闼入，骂曰：「钝贼，胡不拾粪道上，而行劫耶？」因弄其铁扁拐屈之成环，掷炕上，曰：「若直此，听若取客金，不直，则亟引领就刃。」僧僵卧不动，良久，始匍匐下地请死。顾视扁拐成环，泣下，请益哀。髯笑曰：「固料若不能直此，聊为若直之去，毋污乃公刃。」公子、主人皆咋舌，从门外观。已复趋前罗拜，请姓名，髯笑不答，令俱就寝。旦日，请护公子行，公子大喜。至扬州，谓公子曰：「今但去，无患，吾行矣。」公子叩头谢曰：「某受客大恩，无以报，愿进三百金为寿。且自此抵某家计四日耳，盍俱渡江而南？」髯笑曰：「吾起家行阵，今只身来，为幕府标官，设贪金，岂止三百哉？吾凭限迫，不能从，或缘公事过江，则访君，幸为我具面十五斤，生彘二口，酒一石。」公子不得已，与别。居数月，髯果至，呼公子曰：「饥甚。」公子亟进面、生彘、酒，如前约。髯立饮酒至尽，即所佩刀刺杀生彘，而手自揉面作饼，且炙且啖，尽其半。公子曰：「参军力可拔山，度可举几百钧？」髯曰：「吾亦不自知举几百钧，虽然，姑试之。」乃站庭石上，而令数十人撞之，屹立不少动，曰：「未尽也。」复竖二指，中开一寸，以绳绕一匝，数健儿并力曳两端，倔强如铁，不能动毫末。於是公子进曰：「今天下盗贼蠭起，外患内忧，讫无宁晷，朝廷方亟用兵，以参军威武，杀贼中原，如拉朽耳。今首相某，吾师也。吾驰一纸书，旦夕且挂大将军印，乌用隶人麾下为？」髯瞠目而视，仰天大笑，徐谓公子曰：「君顾某相国门下士耶？吾行矣。」

罗台山徒手御捕罗台山，名有高，尝学於赣邓元昌，修儒者业，於书无所不窥，精思入微，遂喜佛法。自京师归，忽登楼纵火自焚，救之得不死，狂走入山，衣沙门服，不薙发，趺坐，与人言孝弟，而歌哭无时。下扬子，渡钱塘，过甬东，多托迹佛寺中。奉化快手怪其服，令侪辈纂台山，台山力大，徒手御之，不可近。因诣县，趺坐县庭，为禅语。主事邵洪时家居，识台山，乃释之。遂游普陀，寓西湖。已复走京师，及归而卒。

罗台山以石击舟子罗台山好蓄奇石，有米南宫癖，独行数千里外，无仆从。尝慕蜀中瞿塘灩澦、峨眉剑阁山水之雄险，束装独游，比返，载石盈舟，压舟欲沈。石皆置於囊，上者裹以缣帛，坐舟中，终日摩挲。舟子窃窥视以为金也，夜相与谋，议杀之而分其有。舟子四，一老翁，其二为翁子，一为佣。二子及佣窃窃语，翁入问，初皆秘之，翁诘不已，始以所谋告。翁惊曰：「乌乎可？」二子曰：「厚利也，且易而无祸，何葸焉？」翁不能止，叹息去。时罗已寝，忽惊觉，潜起属耳，察之审，还就枕。越数日，薄暮，舟泊荒江丛苇间，其侪请曰：「今者享神介福，愿以餕余为客寿，客毋辞。」罗曰：「甚善。」舟子喜，以酒肴进。罗知其酒，鸩也，置不饮。舟子阴异之，然欺其独，夜必无所辟匿，亦不之强。罗自出绍兴酒一瓮，倾盃大嚼，瓮几罄，佯醉据榻，灭烛寝。顷之，三人各秉炬持刀入，一人举刀，就枕下悉力斫之，觉有异，验之非人，盖卷被为之，如酣卧状。相与大骇，搜索，闻罗在别舱呼曰：「余在此。」一人犇之，忽飞一石起，中腕，腕伤刀落，二人次至亦如之。遂突起，击三人，俱仆，拽而叠之，拾刀，拟其项，笑曰：「余能前知，安能犯余？余无金，亦无点金术，尔曹何利焉？姑与尔暂戏，故不泄也。亦藉以歼厥败类，聊逞余志。」三人哀呼乞命，翁亦来跪请。罗麾之起，曰：「翁无罪，毋恐。」翁泣曰：「三人者，罪固不宥，然老朽之嗣斩於是矣。幸仁人宽假之。」罗从容掷刀，曰：「为翁故，贷尔曹死，亟革乃心，脱萌故态，必血吾刃矣。且孤踪远涉者，类能自保，如某，犹其季指耳。遇之，悉当善视，毋自取戾，摇尾态不足常恃也。」众唯唯。

卢虎儿受教於叟卢虎儿，临淮无赖子也，以健鬬横於市。市之椎埋恶少以千数，莫不下之，虎儿自以为一世之雄也。尝夜饮，大醉而归，踉跄与一老叟相触，遽握拳大骂。叟笑曰：「若醉矣，我不与若较。吾居此东五里之桃村，若仇我者，其明日来。」拂袖去。虎儿归，酒醒，亦忘之矣。翼日过市，复与叟遇，肩排之，叟不动，虎儿乃倒却寻丈外，惭且愤，复大骂。叟笑曰：「我岂又犯汝耶？纤儿，欲索鬬，则鬬耳，汹汹者何为？」虎儿度不能胜，然以在稠人广众中不甘退让，则奋身前搏之。叟但举手一挥，虎儿颠数步外，然不伤也。益愤，出死力觝之，叟三挥，虎儿三仆，仍直进不止。叟徐步去，虎儿则追而殴之，叟蹙额曰：「竖子何冥顽乃尔？」适过一短栅，叟一挥，虎儿遽落栅内。栅内，豕圈也。虎儿坠其中，周身为淤泥溲勃涂几满，亟起立跃出，视叟已不知所往。趋归沐浴，易衣履，愈愤，忆叟前言，乃怀刃东出求之。虎儿行数里，不见有村，黄叶纷纷，积地逾寸，穿林而行，簌簌有声。林尽处有茅庵，类有人居，意桃村当不远，可问讯。自墙隙窥之，则庵中二人对弈，其一，十二三岁之小儿，其一，即叟也。幸其未见，急趋伏林间，夜静，度童叟皆眠矣，乃出。时室中孤灯荧荧，摇曳欲灭，虎儿疾入，扬刃，向东壁一榻悉力劈之，寂无一声，揭衾视之，故无人也。方欲出，忽黑影若鵰鹗然，拂窗直入。虎儿方迎以刃，不觉身已自仆，刃亦遥掷数步外，盖日间对弈之童至矣。叱曰：「若何人，乘吾师不在，欲何为耶？」虎儿支吾，以迷途乞火对。童指破衾曰：「此何故，汝速自陈。不尔，便杀却。」仓卒间，叟亦至，见虎儿，即令童释手。虎儿度不能脱，伏地自陈请死。叟笑曰：「何至是？」援之起，令去。虎儿出行数步，思之甚奇，复还伏叟前，请为徒，叟不许，再三请，叟曰：「吾术以退让为主者也。汝求学此，以欺人耳，得此术，亦何为？」虎儿再三自陈，愿悔改，叟始许之。自是城市中不见虎儿踪迹，盖已随叟去矣。

蔡三受书於落木翁椎埋之徒有蔡三者，其勇亚卢虎儿，虎儿既去，蔡三遂长其羣。居数年，蔡三北游燕、赵，道遇一客，被服甚华侈，控骏骢四蹄，一骡车载箱箧从之，视其人，若曾相识者。夜同宿一驿，客呼逆旅主人治酒肴，理行榻，若有待者。蔡三怪之，佯早眠，侦客起溲，潜入其室，伏梁上。客至，若不觉者，据案独酌，饮啖甚豪，夜分乃罢，犹秉烛观书，不遽寐。已而有物泠然若流星，穿窗直入，客亦距跃而起，烛光下风声飒飒，星影散乱。久之，有虬髯人自空而踣，客端坐如故，虬髯垂手立，若甚惧者。客指旁椅令坐，复仰首曰：「梁上君子倦乎？可以下矣。」蔡三大骇，亦跃而下，三人对坐。客曰：「故人不识我乎？其少思之。」蔡三聆客音，俨然虎儿也，察其貌，亦十得五六，默识之。客与虬髯人语刺刺不休，语皆不可晓。已而出一函，授虬髯人曰：「为我送之鸡足山某师处，限五日内得覆音，毋误。」虬髯人唯唯，起辞出门，遂不见。客始谓蔡三曰：「吾，当日卢虎儿也。幸从师去，今稍稍有得耳。」蔡三深致欣羡，问师何人，曰：「落木翁也。」蔡欲从之学，虎儿曰：「吾师规律，门人不得擅收弟子，须禀命焉。三日後待我於黄河堤畔，必有以报。」天明，遂别去。至期，虎儿来曰：「吾师言子血勇非神勇，不能学也。今授子一卷书，当不失富贵。」视之，皆射御格鬬之术。习之三年，中武科，官副将。乾隆丁亥，有缅甸之难，从明瑞击缅，没於阵。

黄标善泅水福文襄王督粤时，简练水师，募奇材异能之士。有守备黄标者，以善泅水着，能於海洋中出没月余，视波中鱼鼈历历可数。王奇其才，立擢参将，洊至总兵，捕海盗多伟绩。

啸马善射马金，乾隆时人。身长八尺，双目有棱，富膂力，性戆直，善书能文，由翰林擢御史，以敢言闻。时朝政多秕，权奸用事，卒以直言被黜。既放归，习武艺，改名马金，应武试，以侍衞洊至苏松镇总兵。然豪放逾平昔，人因呼之为啸马也。尤善射，百步外能穿杨贯蝨。一日，有薙发匠挥刀劈飞蚊，迎刃坠膝上，啸马拾视之，两断矣。乃笑谓匠曰：「技精矣，盍一观吾技乎？」乃叱左右缚匠於辕门，发一矢，中匠之左耳，弦声又响，则中右耳焉，然匠人肤肉均未伤。乃令解缚而笑谓之曰：「我技较若技何如？」

其在官时，署畜飞枪手五十人，饮食居处，悉与己等，号曰小岳军。工飞剑袭击，善矛槊，尝率之出东郭，演技於大校场，而自乘肥马，舞长矛，独立高冈。小岳军俱衣黑衣，披红缨，左持盾，右手或枪或剑，呼啸成羣。众槊并进，或飞舞云雾中，摩盘於上；或跳跃马前後，冲击於下。烟尘蔽天，不可辨识，军笛一声，截然各止，其整肃如此。

宣宗连中三矢乾隆己酉，高宗秋猕木兰，宣宗以诸皇孙随扈，时圣龄方十岁。一日，至张家湾行宫，上亲率诸王校射，宣宗侍侧，俟诸王射毕，亦御小弓矢，连发中其二。上大喜，拊其顶曰：「儿能连中三矢，当以黄马褂为赉。」果三中之，即置弓矢，跪上前，上问所欲，不对，亦不起。上大笑曰：「吾知之矣。」因命侍臣取黄褂衣之，仓卒间不得小者，即以成人之衣被之。及谢恩起，而裾长拂地，不能行，乃命侍衞抱以归。高宗御制诗有「老我策骢尚武服，幼孙中鹿赐花翎。是宜志事成七律，所喜争先早二龄」之句。盖高宗以十二岁时，从猕木兰，初围得熊，宣宗则初围得鹿，年十龄也。

高双凤三射三中乾隆末，吴妓高双凤寓扬州小秦淮畔。天长林道源方与人校射净香园，高旁观久，揎袖前，请射，三发而三中。

镖师女以碎杯屑毙盗乾、嘉之际，行北道者咸苦盗贼。有京宦川人某，欲运银数十万旋蜀，往某镖师行延镖师，则均他往，惟一十龄丫角女在焉，行主令应召。届期，女跨黑衞来，不持寸铁，宦惴惴。抵潼关犹未暮也，女命停车，指道旁一大逆旅曰：「可止此。」及入店，则已有伟丈夫十数人，耽目视银车。宦大骇，女坦然若未覩，命将银车入。女年稚，沿途皆独宿一室。是夕，饭毕，命众睡，自索茶壶及杯阖门而寝，宦率众执械，守女室外。漏三下，微闻屋瓦有声，自庭隙窥之，盗已满女室之顶，宦再窥女，方秉烛观书。少选，屋瓦移故址，盗注目下窥，女斟茶徐饮，饮尽，覆杯碎之，成细块一堆，一手执书以阅，一手拈杯屑弹之。及杯屑尽，灭烛睡。黎明，女启扉，命众登屋收尸，验之，则盗双目中微有血点耳。其死也，盖杯屑弹入目而贯脑耳。

逆旅老人发矢殪骑周少谷曾官山东高密县，世称三闾大夫者是也。其行县，挟一吏一仆，控三驴，驴鞍置板，可位置笔墨。吏抱牍前行，民之讼者即驴前伸理，命讼者招其所被讼之人至，为定曲直，就鞍上了之，故有是称，以闾与驴声通也。子辛仲，十九领乡荐，省之於高密，不挈仆，恒单车，逆旅中有人言盗杀人，行客因之相戒，辛仲亦悚然。时见同舍中有老人与少年同饭，少年眉宇英特，老人长眉而伛偻。辛仲请同行，老人似可，然未之答，少年则慨诺无拒。迟明，车同发，晓色初起，沙碛之上，有人影蠕蠕然联缀而行，御者语辛仲曰：「盗也。」辛仲驰告老人，老人夷然无动，而少年已起戒备。语未竟，尘土涨天，七骑同来，横刀马上作霜气，少年立下，言曰：「七骑敌一步，非勇。能下马与我地鬬者，始男子。」骑中一髯丈夫曰：「此奚不可！」遂下。少年出刀如柳叶，上下腾踔，髯丈夫已失其耳。六骑大呼，出刃剚少年，老人忽即车发矢，殪其一骑，一骑更上，复殪，乃皆奔逸。老人谓辛仲曰：「吾此去殊险，郎君与我同行，且相累，不如别从广队行，盗或以郎君文士而免之。」辛仲大骇不能答，老人竟挟少年驰去。

定恭王猿臂善射定恭王绵恩，定安亲王次子。貌颀秀，猿臂善射，驰马趫捷如飞。举止安详，趋跄有节，高宗爱之。弱冠即充火器营统领，凡五十余年，年七十六，薨。仁宗震悼，亲往奠醊。卞铁拳击断巨碑潍县城北有玉清宫，当乾、嘉之际，道侣繁盛。铁工卞某见道侣演技，慕之。一日，遇方丈於山门，求授业。笑诺之，使以拳击扉曰：「人之练技，当专於一，勿徒求多。尔可击坚硬物百遍，以练腕力。腕力足，始授以其他。」数月後，又遇之，即於方丈前试其技，有小树一，挥拳击之，立折。方丈嘉其纯，仍使练拳。年余，以内家法授之，又年余，技大进。忽有求谒方丈者，三十余岁伟丈夫也。方丈惧，辞不见，来人固请之云：「夙闻大名，愿一交手。」方丈不得已，招卞至，授以意。卞出见，曰：「壮士不远千里而来，当有惊人技，求一赐教。」其人以非方丈，笑不答。卞曰：「如某者，第吾师之新徒耳，且无长技，愿献一得之愚於壮士前。倘壮士亦能如某之练习，则吾师必出而受教矣。」其人曰：「诺。」乃踌躇曰：「他亦无须，且试其易者，聊博一笑，可也。」於是择一巨碑，作势运气，击之，轰然一声，碑已中断，来者惊谢去。由是玉清宫拳术远迩咸闻，而卞尤以铁拳称於时。齐二寡妇用铁鞭齐二寡妇者，工技击，恒用一铁鞭，所向无敌。佚其夫之名，母家为王，世称齐王氏者是也。魏默深误以为教首王林妻，乃据当时奏报耳。齐既倡乱於嘉庆初年，蜀督勒保亟欲致之，桂涵、罗思举方投効军前，因以都司劄付二张、元宝二锭给之，限七日斩齐首级，迟则军法从事。桂、罗易服往探，时齐拥众屯大寺，夜卧纱帐，翘一足帐外，室燃巨烛，露刃侍室外者四十人。桂、罗登树伺之，竟夕不得间。继思逾限必死，欲以性命博之，乃各执巨斧跳下，护衞者惧而窜。齐闻变，自榻上飞出铁鞭，几为所中。桂、罗仓猝中以斧斫其一足，疾上树而遁，持足以献。齐王氏既受伤，越日遂死，勒乃优赏桂、罗。绦绡女较剑陇右剑客金树云矫捷精悍，能日行五百里，佩双剑，长不及三尺，其柔可卷为带，而能削坚石为片。尝独行出嘉峪关，绕柴达木，走青海，窥河源。复出崑仑，下岷峨，自蜀归。途中三遇猛兽皆殪之，无留刃，其剑术盖得之崆峒道士也。

金负其勇，数犯险，好以气上人。尝至登封，前一日，有盗投书登封某富人索金十万，逾三日不应者毁其家。富人惧，闻金来，奉厚币以聘。金至，谓富人曰：「使盗不我知而来，将不免决鬬。盍榜我名於门，使彼见之，自不敢来，不亦善乎。」富人如言，逾限，盗不至。

居月余，忽有扣门求谒者，金见之，伧也，手一函曰：「顷采樵山中，见女子，嘱我致书。」金发之，约与较剑也，期於少室。如期往，遍觅不见，东峯最高，绝攀援，猿鸟不能上。闻其巅有笑声，仰视，见三女子皆衣轻绡，一绦色，一浅碧色，一藕色，皆不施脂粉，而天然明冶。方仰视，女俯招曰：「君乃在此，胡不登眺耶？」金即出生平绝技，斜趁而上。女笑曰：「君洵可人。」金登山巅，乃平坦如镜面，出剑请试。女笑曰：「君倦矣，少息何如？」金固请，二女者推绦衣女子曰：「妹当之，足矣。」女遂出，手一剑，长可二尺许，然不先动，惟俯首视剑跗，若羞怯者。金亦不动。旁二女曰：「金君请先举，无妨也。」金把剑，狙伏而入，绦绡者视其将近，徐举剑一拂，白光出剑芒，若秋月荡水，须臾，光四合，如流冰围雪，金骇绝，几不能措手。须臾，女自收剑，金亦不敢再试。绦绡者笑曰：「君之技止此耶？向者本无意迕君，见君揭榜，度必有异，不图君乃仅视流俗高一筹耳。」金心折，愿受教，绦绡女不许。旁二女怂恿之曰：「妹收之，何妨？」绦绡者诺。山巅有草屋数楹，蔬数畦，诸女夜不宿於此，昼亦时不知所之，惟间数日或来一指点，或月夜坐峯前鼓琴一阕，琴声既终，不知所往矣。金居少室二年，一日，诸女谓曰：「汝技即此已足，於人世可无敌，不必更求矣。」挥之下山。年余，金忽念世有所谓剑仙者，此岂是耶？方更求之，草舍如昨，居三月余，不一见，始惘然返。

红娥舞双剑红娥者，荆溪周济妾也。济字保绪，嘉庆朝人。善古文词，与张皋文齐名。又娴技击，辟易百人。性任侠，好作不平鸣，往来齐、鲁间，杀盗以百计，盗憾焉。一日，道出山东，遇剧盗二，阴蹑其後，将甘心於济，济不知也。夜宿逆旅，月光斜射入室，明见纤屑。方灭灯欲寐，户骤辟，有二盗跃入室，猛扑济榻，疾若风。济惊起，觉二盗艺出己上，且仓卒无刃，势不敌，皇遽间，一女子自窗外飞入，径奔二盗。时盗刃将及济，间不容发，突觉有人袭其後，大惊，急还刃，返身迎鬬。女舞双剑敌二盗，夭矫若长虹。刀光闪倏中，一盗丧其元，立仆，其一知不敌，欲夺门遁，女挥剑击之，亦毙。乃从容拭剑入鞘，顾谓济曰：「仓卒不及豫告，致鼠辈惊君子矣。妾红娥，逆旅主人女也。方君入室时，妾见二盗尾君後，徘徊门外，此故剧盗，夙谂之。察其意，似将不利於君，君仪表不凡，非横死盗手者，故来救也。」方女鬬时，济错愕，惟袖手观。见女艺远胜己，大惊异，至是，女与语，始恍然觉。月光中注视女，则窄袖蛮靴，仪态万方，一十七八丽人也。因急揖，谢相援德。女又曰：「虽然，妾以一念不忍，夜入君室，非礼孰甚，人其谓我何？事已至此，不可别字，请从君。」济谢曰：「卿言良是，顾仆有室矣，奈何？」女毅然曰：「无伤，妾我亦可。」济大感，许之，女遂去。

翌日，见女母，解佩为贽。及娶之，偕返，济妻素悍妒，见夫挟美妾归，大怒，旦夕诟谇，待女尤酷，日鞭挞之。然女性和顺，未尝有怨言。或讽以略显技勇藉警妒妇，女正色曰：「恶是何言！庶之事嫡，礼固宜是。虽受谴责，顾皆有以自取，何与夫人事而仇之耶？」

草庵和尚用铁杖嘉庆己未和珅之败，忽有僧至无锡，驻锡某乡草庵中。庵故荒僻，四周皆丛塚，无僧尼居住者已数十年。

和尚初来时，仅铁杖一，革囊一，既至，即圬其墁，除其荆棘，辟庵後地数亩自种植之。时年五十余，而精神奕奕，殆如二十许。平时不茹素，不念经，亦不诣檀越求布施，然香积厨中，未尝匮乏。性又嗜酒，一引数十觥，酒酣耳热，则解衣磅礴，舞铁杖以为戏，盘旋上下，观者目为之眩。

一夕，盗入室。和尚觅铁杖不得，徒手奋鬬，盗尽仆。一盗持刃入，砍和尚首，铿然有声，刃跃出数丈外。盗大惊，罗拜而去。居久之，会朝廷捕和党急，缇骑四出，和尚闻之，叹曰：「此间不可久居矣。」遂去，不知所终。李有山用枣木棍新会李有山习拳棒，少林派也。游都门，在豫邸数年。有某师者，禅杖重数十斤，有山持枣木棍，与较胜负，竟败之，名噪甚。中岁归里，隐居授徒。偶值乡中赛神演剧，往观，其徒旁侍，徒之徒又旁侍，列其旁者殆数百人。一日，有一人年约二十，衣服华美，神采焕发，从一翦发奚童，年十三四，盖外来人也。乡人尊有山称为师傅，凡师傅过处，辄相避成路，而外来人未之知也，望望然，柴立其中央。其徒辈讶其不避，厉声叱之，其人仰首应曰：「是官也耶？」则又叱之曰：「尔盲耶，不识李师傅耶？」其人逡巡欲避，翦发奴曰：「是尚可忍，主人不动手，奴亦不能恕之矣。」有山门人皆少年喜事，蜂拥而前，主仆二人举手提人，掷诸数十步外。有山不得已，亲往交手，一迎拒间，其人喝曰：「止，尔少林派也。尔师为谁？」有山告之，其人袒臂示有山，贴金刺字一行，则少林传授世系也，盖与有山之师同出一门焉。

眇僧用五毒功嘉庆时，湖州练市镇有拳师濮焕章，名甚着，尝应聘四方，後年老倦游，乃家居。邻有鱼牙沈大，孔武有力，能以一手断奔牛脊骨，亦粗通拳脚。性横，好鬬。所居近塘为南北孔道，一日，有商载巨资泊舟河下，二少年保镖，登岸市鱼，偶与沈忤而相竞，为沈击败，天明解维去。

越岁余，镇忽来一眇僧，折臀跛足，若不胜衰迈者。日乞於市，经沈门，沈呵叱不去，不与，强索。或劝之行，僧曰：「余索钱，以时之久暂论数之多寡，此间居士当厚我偿。久立，庸何伤？」沈闻，大怒，骂曰：「秃贼将诈我耶？」直前批其颊。僧闪过，骈二指捺沈臂，曳之。沈被曳，遽出槛外，复腾一足起，未及中僧，反颠仆数尺外。僧乃疾趋而去。濮时适倚门闲眺，覩状大疑，追及僧，揖而问曰：「老和尚何来，与沈何仇？」僧笑谢无他。濮曰：「是必有故，愿无深讳。」僧始自言从少林寺来。因转诘姓氏，濮告之。僧拱手致敬曰：「慕盛名久矣，既承下问，焉敢固秘？烦代寄声沈某，曩年遭击之二镖师，小徒也，彼如欲活，须於明日往龙翔寺方丈觅余，过午，则行矣。」濮骇问何功，曰：「此名五毒功，异人传授，不在寻常武艺之中。学此术者，平日搜罗虺蝮等最毒之物和药啖之，使毒气深入肌里，功行既足，凡以一指着人肤者，其人七昼夜後皮肉悉化脓血，无药可治。然余有秘方，可愈也。」濮亟为沈详述之。沈初不信，既而渐觉僧所捺处微痒，搔之，觉甚适。而创痕渐阔，皮肉应指腐落，血流衣袖，作深黑色，始大怖。乘夜奔至龙翔寺，果得僧，即长跪乞命。僧诮让良久，然後徐徐出药一丸，如龙眼大，令调水服之，笑曰：「愈矣。」沈拜谢而返，臂创果愈，但痒处黑毛丛生，剪去复茁。

杨老光与盗独身鬬杨老光，湘人。嘉庆末，以技击闻。时川、陕之寇，湖、广之苗，虽先後平定，而绿林豪客纠合逋匿，因山泽林箐之形势，探丸鸣镝，阻截要隘者，所在多有。鸦片之市，亦於是时始盛。其中枢为广州，自广而北，或取道大庾，出钞关，下赣水，以入三吴；或泛舟湘、漓，道衡、永间，西通滇、黔、巴、蜀，岁几数千万。以盗故，率以重金雇勇士为衞，犹时时被侵掠，独杨所护货，盗犯者辄创之，终不稍失。

晚年辍业为技师於陈氏，陈氏子弟多从之游。其左股有创瘢一，阔三寸许，深见骨，尝举以示弟子，谓此为平生失败之迹，当引为鉴。盖年三十余岁时事也。当是时，湘、粤间有盗踞山而砦，商旅患之。杨亦知其丑类之繁也，率徒数十人以行。盗果至，杨挥众鬬，山迳荦确，蓬蒿荆棘长冒人，彼此错杂，相为起伏。良久，盗大败走，殪其三，杨之徒亦伤其一。夜宿兰若，有投刺求见者，一壮士也。体修伟，髯丛其颊，见杨，遽按剑语曰：「昼间之战，我徒冒犯，殒君手者三。我殊不服，今特来一角，请各屏羣从，以独身鬬。君胜则我死，我胜则君死，不惊客人，不动财物。君如不愿，即以众鬬，亦可。但吾此来，率众二百，君徒之众尚不及其半也。」杨曰：「诺。」同趣出，即草地试手搏，杨蹈厉奋发，虎跃蛟腾，来者但左右避且应，若不胜支拄者。杨益喜，数捣其虚，俄而一跃丈余，直蹴其首，其人遽俯首一避，即自足下斜趁而入。杨急迫，不及返顾，股被创，几折，忍痛却立，张拳以待。壮士笑曰：「君败矣，然亦好汉。吾固不忍堕君名，戕君命，胜败，君自知之。」按剑长啸。顷刻，其众自四山出，皆黑衣手刀，插标枪，甚严，月光下数之，可二百人，环来者分两队徐立。来者缓步去，二队合为一列，蜿蜒从之行。杨目送之，去且远，乃归，视创处，肉尽着衣如糜，白骨显露。其徒皆惊，药封之，越数日竟无恙，惟肉终不复生。

张立松善技击力士张立松，字孟如，太仓人。短而髯，善技撃，尝从撃蔡牵。既平，闻南海盗张保，乌石二等未灭，投曾宾谷方伯。比至，困於逆旅，遇武进汤贞愍公贻汾，遂相过从。饮酒微醉後喜舞刀，又善画松，贞愍尝赠以诗云：「襆被天南壮士饥，楼船十万见君奇。谁知猿臂黄熊掌，能敌颜弓朱亥椎。笔底蛟龙松十丈，胸中块磊酒千盅。市楼歌哭无人问，一剑如飞去几时。」

周保绪习易筋经卷帘术荆谿周保绪教授济，嘉庆乙丑进士，为淮安府教授。少工词章，与张翰风、李申耆善。又习易筋经、卷帘诸术，拳勇技击一时无两。初客宝山县署，县令钜野田钧敬礼之为上客。田丁忧，以交代未清，羁苏州，时李文成之乱连及山东，田念母柩未葬，虑毁於贼，北望号泣。周慨然，与武举任子田往视，两人单马持矛出入贼薮，凡刺杀百数十人，葬田母毕，复并骑反，历十八日以报田，田泣拜之。

官淮安日，与漕督周文忠公天爵、知府周听松焘并以勇力闻，号淮有三洲，以洲之音同於周也。城守营参将某以剿川、陕教匪立功，自矜武力，周曰：「姑至敝署一较，何如？」翌日往，共赌跃大成殿，周十上十下，如飞鸟濯翼，超过檐际，某仅得其六，微侧，遽堕，折其右足，医数月，卒跛而行。

山阳有豪胥，士绅多折辈行与交，见周，唱喏而已。一日，周散步署前，胥适过，呼之来，以所吸烟筒铜斗徧击其首，叱曰：「速去。」胥至家，首暴痛，肿几如斗，呼謈求死。胥妻子知胥罪，泣跪阶下求救，命舁至，又以铜斗微击数周，痛立时止。

两江总督孙寄圃制军重其才，属统江淮缉私之任，资以厚糈。乃招置奇材剑客，辟园亭於扬州，日夕训练，先後捕获枭匪数辈报孙，凡累致数万金。当其盛时，妖姬曼舞，迭侍左右，醉则使矛如风，或纵笔为巨幅山水，一时尽十数纸，下款署介存。久而厌之，散遣壮士，斥财立尽，一意闭关着书，遂成《晋略》。周文忠督鄂日，犹招其一往，未几卒。

白和尚踏砖使平拳勇之技，即唐、宋所谓白打，其传以三峯为内家，少林为外家，大旨以眼明手快为要。松江白和尚有徒永嘉、石岩，均习手搏，以伤科为业，能自赡。一日，白偏袒右肩，纳凉殿中，或谓其年已八十，余勇可贾，数十雕面少年非其敌也。好事者请小试其技，白辞，曰：「垂死之人，气血衰耗，无以博诸公一粲。」请於客曰：「晷已将午，荒厨蔬笋，能共饭乎？」众诺之。白供净馔。时盛暑，多蝇，侍者挥扇。旁午，白令别取一盋，与客且谈且饭，饭已，则盋中之蝇亦满矣。众大诧，白曰：「不过指头活泼耳。」众益嬲之，曰：「此师妙法，更愿一观神勇。」白曰：「本无勇也，安所得神？惟旧曾学一小技。」乃引入一精舍，舍中新铺方砖，胶以灰沙，殊坚致，白方跣，着椶鞋，自南至北，倚墙微步一周，则阖室之砖皆起矣。谓客曰：「此砖本未铺匀，下多轩轾，不必呼匠而需一日工资也。」众皆吐舌。

南禅寺僧蹴櫈足陷土破钵者，闽县人，忘其姓名，人恒称之曰破钵。一日，行经戚南塘纪功坊下，道狭，左右夹池沼，有少年怒马趣坊下，马首抵钵胸臆，钵以手举马足，马人立。少年善骑，幸不坠，然蹄铁则力蹴破钵之胸，钵若无事者，少年卑词哀之，始释去。又明日，以柬至，言将延南中壮士置酒高会於南涧，请钵较艺。钵行江湖久，知江淮多异人流寓闽中，计众集，必非己艺所任，则就南禅寺僧商所可。

僧年三十许，颇温文，有诗名，亦未闻其能武者，不审钵何由知之。力陈情於僧求助，僧自言入山久，不与人间事，必不得已者，寺门之限高二尺许，当卧其上，钵能以拳中吾胸者，吾力助汝。僧起，钵随出山门，如僧言，累击，乃不中。钵益神僧之所为，长跪力请。僧许诺，曰：「明日裹首为恒人，钵先与会，席半，吾至，易汝归。胜负均吾事，无与汝矣。」至期，钵至南涧，列长筵十数，首座为老媪，白发被颡，神至坚定。酒数行，僧入言师家有人病急，趣归。座客大譁，僧曰：「师家得剧患，吾留此献技，乃不可耶？」闽人制长櫈，恒斫巨杉可丈许，自颠及末，安八足，可列坐二十人。僧举櫈置广场，力蹴其上，八足均深陷入土，尽没。媪曰：「此猘儿，未易当也。」释令去。

冯克善夺门以出冯克善为林清之党，後亦被逮。初授徒献县，精技击。尝自入一室，使数徒守门，手利刃而向内刺之。冯忽大声曰：「我出矣。」则已立徒之後，不知其何策以夺门而出也。

七额驸两手抱成德嘉庆时，成德行刺，伺仁宗驾幸圆明园时，猝发一袖箭。一侍衞见箭来，不及御，辄以身覆御座，箭洞胸而死。时七额驸在旁，急以两手抱成德，众侍衞羣趋持之，乃就擒。相传成德武艺，侍衞中无有敌者。或於地中钉短柱一行，成德腾一足扫去，柱皆扳起，时七额驸亦能之。然额驸仅能扫七柱，而成德可扫至十二柱焉。

七额驸擒熊仁宗驾幸木兰打围，羣臣方驰逐，有一熊突至御前，连伤侍衞数人。七额驸直前，与熊持良久，为熊所擒，坐身下不得脱。额驸急屈右足竭力跌熊，熊仆於山麓，糜烂而死，然其足自是跛矣。

谢福魁一手举石道光朝，王刚节公锡朋为固原游击，举行冬防。一日，刚节出巡，有谢福魁者，方习技广场，场故有巨石，无一能举者，福魁挥众人而前曰：「走，走。」一手举之。刚节见而大喜，曰：「健儿也。」遂录为亲兵，後官把总。

某少年力持船篙萧春台，杭人。道光乙酉春，有事袁江，道出徒阳运河。时漕艘搁浅，候潮乃行，民船皆为所阻，遂偕一小舟同泊岸旁。而漕船水手横甚，一篙工持篙误破其邻船之窗扉，篙之入者尺许，拔不能出，聚数人拔之，亦然。呼其舵工下视之，则见小舟有一老仆坐船头，懵腾欲睡，一少年在舱中，左手执书，右手以两指持其篙，篙遂不出也。舵工大骇，力戒其水手弗生事，自登小舟，告之曰：「舟人无知，误有触犯，乞恕之，弗与较。」少年未及答，其舟人自後突出曰：「吾扉为所破，须偿也。」舵工与之青蚨千，少年乃一笑释手。

公子夫妇用斧剑有九江公子者，省其父於长沙太守任。及归，夫妇时年俱二十余，子尚襁褓，启行日，服御鲜华，舆从赫奕。盗见而心动，驾小舟随其後，中途将行刼。而公子颇老成，天明始解缆，未晚即泊，必於人烟稠密之区。时距九江仅数日程，盗知前无可下手处，议欲回。一盗曰：「彼长途辛苦，归必倦。伺其倦而刦之，是失之於途而取偿於家也。数千里相随，乃徒手反乎？」众以为然，复随之。

公子既归，一日，盗怀器械，踰垣进，历屋数重，直抵卧室。见左屋内一灯荧然，俯听之，则公子夫妇方弄其儿以为乐。凡盗入人家，必先探主人之勇怯以为进退。一盗乃振其手中叉作声，以观室中张皇与否，而公子闻之，即灭其灯，寂无声，似未尝闻者然。盗疑，逡巡不敢下。少顷，忽见中室扉豁然开，公子与其妻先後出。公子黑布裹头，身被一短袄，袄与褌相属之际束以黑绫，左手执炬，右手操两斧。其妻妆束略同，惟裙则曳起两前幅，拴腰际，以红绫束之，左手执炬，右手持双剑。既出，公子置其炬於左，分执两斧，面东立，妻置其炬於右，分执双剑，面西立，背与背相抵。立既定，公子乃以斧指屋上曰：「下。」盗大骇，一先下。妻闻其堕地声，回顾公子曰：「雏耳，君一人足了之，无俟我为矣。」即收其手中剑，携炬入。公子正立，俟羣盗次第下，乃哂曰：「汝辈伎俩如此，诚不足膏我斧。今且问，来此奚为？」盗魁觳觫前对曰：「公子之能如此，更何奢望？惟念数千里从公子来，欲归无资，倘赐以小资斧，俾不至流落他乡，幸矣。」公子曰：「此细事，吾当给汝。然须静俟庭中，无稍动，动，则吾不汝宥也。」乃亦收其双斧，携炬入。少间，手千金自室内遥掷庭中曰：「得此，可归矣。虽然，宜小心，毋惊吾役人也。」言已，阖扉进。初，羣盗空手来，故能踰垣，及手携千金，势不得不由扉出，迤逦而达最外一重门，突闻旁屋有人诘为谁。盗念出此，即天空任飞矣，复何惧？且听其声，年亦甚少，乃不之顾，而争前拔关。其人已手一梃，启户出，见羣盗，即持梃奋击，须臾，连扑数盗於地，呻吟不绝，余盗震慑，罗拜乞哀，兼述公子言。其人笑曰：「此门，吾所司。既公子意若此，姑不留汝。虽然，尔翁连日缺杖头资，手中物可留下，勿将去也。」盗唯唯从命。乃俟其启门，扶起扑地者鼠窜去。

书院肄业生用剑道光朝，杭州祟文书院有肄业生某者，貌清癯，若不胜衣，来时，无长物，一敝簏而已。每晨即他去，不知所往，午夜，则闻其鼾声雷动矣。与人殊落落。众疑之，私启其簏，无余物，一剑仅尺余，光芒照室成白，乃知剑仙，惧而覆盖，安置如常。一日薄暮，数生散步柳阴，某忽至，众讶其归之早，敂之，某曰：「仆久溷羣公侧，明日，当归省老母，是以早归，一点检敝簏耳。」众曰：「与君聚首，良复寡时。归修温凊，奚敢尼君？簏中一剑，何畏人耶？」某笑谢曰：「仆固知某日某时公等曾发吾簏，然向所以不言者，恐致疑耳。仆少学剑术，觕明击刺，爱此山水，蹔息萍踪，乃亦为羣公所知。」众曰：「君果仙矣。然人生蓬转，交臂易失，幸托同舍，敢求一观仙术，可乎？」某谢术浅，众强之，乃出剑曰：「聊以杨枝为戏，幸择欲中者。」众指第三树，高殆十丈许，曰：「中其杪之某枝，可乎？」某曰：「诺。」即见剑飞而上，斩某枝，枝未抵地，剑已入手。某即别众自归卧舍，是夜不闻鼾声，微明，视之，户阖如故，人簏俱杳。

老者舞铁练徒阳运河，每年漕艘归次後，煞坝兴挑，限期四十日而毕。当煞坝时，南北之路不通，行旅苦之，然为运道计，势不能已也。道光癸巳，会试之公车北上，坝犹未开，皆纡道越河闸，出江而前。有一巨舟亘闸口，挽不能出，问其人，本贯山左也。问其所载，豆也。众恐误试期，羣起催逐，闸官某亦恐滋事，自至其船，劝令出江。比至，则有一老者出，年约七十余，须发如银，速闸官入而告之曰：「吾非故与众为难也。昨已起豆之半上岸，并集多人挽之，无如水浅船胶，人力难施。今官来，极善。但有法挽吾舟出口，需费若干，吾不靳也。」闸官无如何，乃出。

时有江快某者，平时集无赖数百人横行於江。至此，见闸官出而其舟不动也，乃聚众噪骂於其侧，其意非为众计，盖意老者必将出资贿己以灭其口耳。老者初若不闻，已而骂者益众，语益秽，乃顾其舟中人曰：「若辈如是无礼，势非用武不可矣。」即起，持一铁练长丈余，粗若小儿臂，从船头一跃上岸。众见其势猛，各反奔，持械而往。而老者舞练如舞棍然，但闻空中有声，如析竹，如裂帛，殆半时许，而众人手中所持皆成哥舒翰半段枪矣。於是大骇而散，老者亦一笑归舟，众不复迫。次日，有人至舟，愿从之学艺。老者笑曰：「吾束发学此，今数十年矣，始得小试其技，诸君又安所用之？不如其已也。」

楚二胡子捋腰带楚二胡子，无锡北乡人，习术於江南某镖客。三年，术成，恒为客商保卫辎重，往来齐，楚，燕，赵间。盖保镖辄悬旗为标识，绿林客见之，纵垂涎，勿与校。楚自以为能，擕旗而勿悬。一日，为某商保二万金，由京至苏，道山左，宿逆旅，店主人以客满辞，谓无已，有小厢，已容一客，如可联牀，请擕行李来。楚颔之，下车入，曲折达一室。室小於斗，置两榻，一榻有老者趺坐，年七十许。寒暄中，知老人实贩枣者。时已薄暮，店主人入室，饷客晚餐。餐毕，携烛一，茶壶一，置榻前小桌，阖门迳去。楚与客谈次甚懽，几忘寝。天寒，楚已御裘，忽觉温煖，以为室小无风，且近烛，不之怪。三更许，室益煖，以手扪壁如沸，烛油倒泻如注。楚大惧，目炯炯视老者，老者冁然曰：「君有何能，敢携二万金长驱来此？此乃着名黑店，来此，无或免。君亦知四壁皆铁铸，上有椽，木质者三，能从此出，则得生。余枕函中尚有黄金三千两，筹已熟，君毋虑。虽然，君果何能？」楚曰：「实无所能，惟有湖绉束腰带一条，捋之，坚逾棍。」老者曰：「可矣。」遂纵身腾起，及椽，椽断，身已置屋顶。楚急捋带授老者，老者挈之出，跃墙外，叩店门。店主人启视之，固厢间客也，含笑延入，启精舍三楹，安榻焉。黎明，楚与客分道去，客亦不言姓氏。楚归，不复保镖，以伤科悬壶自给。其子若孙，世守其业勿替。

石达开碎碑道光中，石达开游衡阳，以拳术教授弟子数百人。其拳术，高曰弓箭装，低曰悬狮装，九面应敌每决鬬，矗立敌前，骈五指蔽其眼，即反跳百步外，俟敌踵至，疾转踢其腹脐下，如敌劲，则数转环踢之，敌随足飞起，跌出数丈外，甚有跌出数十丈外者，曰连环鸳鸯步，少林寺、武当山两派所无也。教授於古寺中，前幢有丰碑，高二丈，厚三尺。一日，石将远去，酒後，言：「吾门以陈邦森为最能，应一较艺吾身紧贴碑，任汝击三拳，吾还击汝，亦如之。」邦森拳石，石腹软如绵，邦森拳如着碑，拳启而腹平。还击邦森，邦森知不可敌，侧身避，石拳下，碑裂为数段。

罗家三展之拳罗守仁湛古学，困於场屋，改习拳。年四十，因事如广西，至梧州，宿古寺。遇一僧，年耄矣，尚矍铄，与语甚洽，因及技击，言时颇露矜色。僧请一试，罗遂起舞。僧斜睨，微笑曰：「美则美矣，然不能胜老僧也。」因起作势，使罗扑之。罗旋舞而进，僧挥以手，罗退盈丈而颠。笑曰：「何如？」罗知技未进，请执弟子礼，凡三年，学成而归，设馆於羊城以授徒。

山东有某甲，富人子也。勇而好鬬，漫游燕、赵、梁、楚间，所遇未尝败，自谓勇盖一世。至广州，闻罗名，往访之。时罗生徒如市，而以技击称者亦多，与搏，皆败。某必欲见罗，罗适外出，及归，闻此事，乃穴壁置烟具，以巨石塞之。明日，某乘马来，束武装，罗有惧色，乃佯为徒，招待之曰：「予师适他出。」言次，以一手插石，指没石中，如入淤泥。取石置他处，奉烟具以进，乘势按其手，以试某力。力逊於己，知能敌，因曰：「予师尚未归，弟子请得与长者先角可乎？」某慨然允之。遂交手，回旋数次，某知不敌，遂拱手曰：「某阅技多矣，所遇未尝败。今乃值君，天下之大，固自有人哉。」上马辞去。临别，罗阴以手按马脊，脊骨断，马蹶而死。

罗寝室覆厚石於地，石破碎如捣，盖习技时所践破也。榻高二丈，寝时耸身上，下亦如之。生徒有试其技者，夜纠七八人，各携武器待诸途，羣械并进，罗一一按而夺之。或至夜横系巨缆於巷，待其过，罗缓步行，若无物，缆断若枯。及晚年，乃综所学，择尤者演为七十二首，每首凡三变，名曰三展。而学者每苦其难，至三十六首辄止，未能概尽其妙。後其技仍见称於人，号曰罗家三展。

某妇以针刺毙人丹徒武举文某善拳术，力举数百斤，气不喘，面不頳，道光时人也。一日，过广陵，口渴，欲得杯水，苦无茶肆。逡巡入破寺，则见一老僧趺坐蒲团，文乞饮，不答，击之，拳着其胸如棉，而手大痛，亟长跪求恕。僧始张目曰：「何卤莽乃尔？吾，峨眉十八郎也。尝事一师，吾与同学凡十八人，皆擅绝技，余次十八。一日，次十二、次十三者告於师，谓有夫妇二人南下，保镖银数百万，南下欲刼之，虑勿胜。诸人争欲助之，跪於师前，求下山，师许之，余亦与焉。余既行，止潼关外某山以俟之。旋知镖抵关内一逆旅，众议即夜刦之，漏初下，命余先往探。既至，跃登其卧室之屋顶，窥知其夫醉卧，妇方倚灯制履，银车列榻後。余惴惴，方恨诸人不至。惟见妇时以针抹头上油，或就窗上刺之，既而妇忽仰首曰：「十八郎可下。」余心知不可逃，揭瓦而下。妇启窗，指庭中曰：「速移之返，否则余夫醒，汝亦危矣。」盖庭中有十七人之尸也。余乃肩十七尸越关出，检视各尸，仅眉心有一刺痕，盖妇以针刺窗时，即十七人中针而殒矣。葬事毕，余披剃为僧，今七十矣。子其猛省乎！」文汗流浃背，即辞归。陶先生以伞柄拨人陶先生者，青浦诸生，课徒为业。一日，途遇粮艘舟子执一卖饼儿挞之，询之，则以选钱故。陶睨而笑曰：「如此鹅眼榆筴，乃以易如盘大饼，曲即在汝。」舟子怒曰：「何与汝事，竖儒强判曲直，且试老拳。」方一举拳，而身已蓦然倒，蹶起，大慙而去。薄暮，过桥，有十余恶少环而骂之。时微雨，陶手盖足屐，身着斗袚，擕一油瓶，将买油以继晷。乃笑曰：「鸡肋不足以供尊拳，以油瓶寄店家，碎此，将妨我半宵课。」语未毕，则见一恶少已掷对岸。众愈忿，如墙而进，陶以伞柄拨之，纷纷而倒，半掷滩外，半坠河中。粮艘旗丁闻而趋赴，呵曰：「若辈无目，奈何犯陶先生？」陶曰：「幸我早知君部，无伤也。传吾语戒之，此後慎勿惊吓儿曹。」一笑而去。时馆僮二，一曰文荣，一曰永禄，问陶何以不举手而人仆，陶笑曰：「汝等试撃吾。」文荣固孱，随撃而仆。永禄负其壮，猛撃之，则身掷数步外矣。

陶先生以笔管制犬陶先生在塾中，以败笔管削其两头，置於袖，行村中，遇狞犬，向之一掷，无不张口狂奔而遁。盖剡竹支其两齶，不能合，不能吠也。

叶鸿驹精内家拳吾国拳术，自达摩东来後而益精，达摩之後，间有名家，而以宋艺祖为最。艺祖性猜刻，秘其术，不欲传之人，故人罕知者。後值大宴，艺祖被酒，偶泄之，且云将绘图附注，俾人传其术，大臣在旁怂恿之。及旦，艺祖悔，然恐失信於大臣，乃立庙於少林，藏其拳术秘本，又故严其规，使人不易知，虽知，而难出庙以传之人。此少林秘奥之所以难窥也。

叶鸿驹者，嘉定人。少孤，然多力异常儿。有游方僧见而奇之，度为徒，携之入少林。鸿驹入其中，十年，尽得其秘。而思归，询之同侪，佥云：「庙规本有艺成准出之条，然大门有大师严守，不得出，欲出者，须自庙後夹弄出，惟险甚。弄中有机百数，艺稍疏者，辄死於机，非一人矣。」鸿驹恃其艺，且归家心切，不为沮，乃破机出。归後，馆於某富室，出其艺以授人，受其教者，咸能十人敌，於是鸿驹之名大噪。一日，信步河滨，有牵舟者过其前，厉声命让道，不服，大声曰：「我叶鸿驹也。」其人不声，取肩上牵板掷地，悉陷入，即曰：「吾特访汝而来，请一较。」许之。鬬良久，牵舟者负，陨入河。後三年，复来较，仍不敌，为鸿驹所败。其人去後，鸿驹告人，谓：「彼技已大进，特以疏故，为我败耳。再三年，我不能敌之矣。」後三年果复来，鸿驹避他出，设棺於堂，诡云已死，其人信之，乃行吊祭礼。奠毕，以指插入棺中，取石灰一握而去。鸿驹归，视其插处，如利锥所凿，叹曰：「彼已入武当内家宗矣。」乃遍访诸内客之有名者而尽习其术，於是鸿驹以外客而精内家，而性亦彬彬如儒者矣。

鸿驹尝言学拳须先练筋骨，初入少林，无术以学，惟命挑水於山腰之涧边，肩水一担，须步行梅花桩以达寺。挑水三月乃习烧火，火突有数十，须距跃乃可，练筋骨也。鸿驹子无名，早卒。其孙春伯，亦以拳勇着。

罗思举走峻超阻罗思举幼嗜武艺，家窭甚，博弈善饮酒，益窘困，无以自赡，遂为盗，或行乞，不之苦也。罗宅邻某寺，古寺也，诸无赖时出没其间。有绰号包子大王者，横尤甚，设博於寺，罗所盗乞而得者，屡为大王所攫，村人之以博负而丧其家者更多，恨之甚，罗尤恨之。值端阳，村人酌酒为乐，罗得饱食，且多得金，则往寺。大王见罗，微哂之曰：「吾知今朝令节，人乐与子金。子以多得，复来此耶？」言毕，抚髯大笑。罗曰：「诺。」顷，金罄。大王曰：「尽是耶？」曰：「然。」大王曰：「无伤也，速行，多乞金来。」罗怒其侵己甚，欲殴之，畏其徒，则归，尽出其数日所窃得之米烹为粥，烂熟之，裹以荷叶，携入寺。潜立大王後，举粥倾於其首，直达踵，头糜烂无完肤。罗乘隙遁，知弗容於村，遂之陕。

至陕，初为佣，寻弃之，仍其前业。陕人相惊以蜀盗上之吏，控牍盈尺矣。吏以久不得罗，闻诸抚，抚大怒，饬捕罗，罗遁入华山。一日，逼罗，几得矣，大恐，忽见幽岩一古寺，欲奔入，惧弗测；欲弗前，恐被逮，犹疑间，遽闻呼声，骇绝，将遁矣，谛视之，则一小道也。曰：「师待君久矣，速来。不然，追者及，且见杀。」罗曰：「子毋我谎，吾戴吾头来，束手以待君取。」小道嗤之以鼻，复曰：「速入。」促愈急，罗遂入，导入一幽室。一老道中室坐，须发皓白，呼罗曰：「思举，来何迟？吾令小道导子，复趦趄，何也？」罗闻呼己名，复大惊，伏地请释。老道曰：「毋若此。子兴，吾语汝。饭乎？」曰：「未。」命小道取饭来。食毕，老道曰：「子来此，吾将有以教子也。寺侧南山多荆棘，可束为薪，自明日始，子其日与二三小道荛采於是，毋怠也。」罗曰：「谨奉教。」

南山者，华山绝峰也。无道，缘草行。老道阴嘱小道，日授罗以跃岩超涧走峻越阻之术，罗习久，履险若飞，虽绝阻者视之如夷。若斯者四年余，足重茧，肤胼裂，处之怡然也。

未几，蜀大乱，边烽日棘。老道谓罗曰：「蜀今乱，正健儿用武之时，以子材艺迈轶羣伦，建绩树勳，若俯手拾草芥耳。吾欲命子归蜀，子意云何？」罗请行。老道赠以旅钱数贯，并偕日与罗荛采者饯之。既出而从戎，未几，迭以功擢至提督。

吴小将军夺梃击盗某自汴梁入京，僦居樱桃斜街旅店，旁舍有客，彻夜吚唔，继以歌啸，翌晨觇之，方箕踞坑上，劈豚肩而食，连举巨觥，旁若无人。时朔风怒号，彤云酿雪，舆夫、卖菜佣且反披羊裘若渔蓑，犹耸肩缩脰，作觳觫状。客衣单帢，脱帽露肘，额汗津津也。坑无衾褥，而书籍纵横，几榻皆满。因入室与之接谈，客笑曰：「仆，饮食之人也。风尘劳悴，寂寞枯槁，无当世用。不祥姓字，何足为足下告。」揣其年二十许，语音类吴下，因私询逆旅主人，客何为者。主人曰：「客来匝月矣，至之日，时方夜半，叩门甚急，启之，两健儿负箱箧置之而去。问其姓氏里居，皆不答，视其行李萧条，而书籍甚富，必非暴客，故任其居处而不疑。然一月来无交游往还，日用饮食过侈，而白金累累。日者有乡人自塞外归云：「昨岁严冬，遇客於榆关道上，轻裘肥马，行李甚都。其夜同居逆旅，有绿林豪客十余辈，持白梃，弯弓彀矢，思刧其赀装。客夺梃，纵横挥击，中者，辄颠掷十数武外不能起，余皆伏地乞命。客曰：「鼠辈不足污吴小将军刃，急舁去，毋缓。」於是盗皆扶掖背负而散。」其为系出延陵，而鸷勇趫健，将军之称，非夸语也。」会某有保阳之役，返逾旬而客去，主人谓某曰：「吴小将军於前夕款段出都门矣。」

某夫人击周伯脑周伯以武技神一州，林勿邨中丞曾从而师之。尝与乳下儿同寝，妻起旋，儿啼，周以手微抚儿，令寝，儿无声，视之，死矣。妻大骂恨，自是名益噪。其友人某恒造之问艺，伯时时语之以势，及狙击跳跃之能。然友归语其妻，恒弗善，友遂白周伯，言吾妻不善先生技。伯大骇，乃请面夫人。夫人方治具款伯，但传语：「请先生试艺於庭，吾居厨次，自别善否。」伯笑，略试之，夫人传语曰：「未尽所长，请更试。」伯始骇，果悉其所长於庭中，屋柱为之震震作声，夫人曰：「可矣。但未足为吾夫师也。」伯微愠，坚请面夫人，夫人出，则轻盈瘦弱，一良家姝也。礼竟，伯请较艺，夫人不可。固请，乃曰：「略具形势，勿交以手。」伯佯诺，猱进，瞥然不见夫人，乃觉脑後奇痛，发际之骨已微陷，眩且仆。夫人笑曰：「名闻一州者，艺乃如是？」出刀圭药令服。伯自是见妇人辄中慑，不敢逞。

彭半人提石狮苏州西乡荷花荡有老叟，曰彭半人，半人本越产，以贫遁於外。一日，至报恩寺，假寐弥陀佛座下，忽有人促之云：「起，起。此间有大缘事可做。」醒而异之，视身上骨（月加）中俱生小节，节布神力。行至抚署前，有石狮，其重至千斤，半人乃指而告人曰：「吾能提此而掷之。」众不之信。遂提石狮投之丈余，众大骇，後数十人不能动，遂以赂请，半人复提而致之故地。寻居觅渡桥，饥则采野果食之，虽毒草猛蛇，噉之无事。

某年四月，粤寇至苏，乡民谋自衞，厚币延半人，半人慨然曰：「此其大缘事乎？」遂负囊至村中待寇来。李秀成闻而欲生致之，而半人持械相向，众为辟易，杀人数百，手提头，累累若贯珠。秀成不得已，手书劝之，许官以总制。半人心动，夜半，易服逃，村人不知也。半人至秀成府，秀成下阶劳问，请试技，遂负一石碾，置二丈方木於碾上，木上又安一床，床上坐歌妓四人，奏曲，半人仰瞰微笑，若不知有重物在身者。曲终而下，绝无痛苦。秀成甚宠眷，立补木二总制前军先锋。以摸钱掷石习拳法少林寺拳法着於世，学者先存赀若干，拜一僧为师，衣食之费皆取给於赀之息。学成将行，从庙後夹弄出。门有土木偶，设机焉，触之，即拳杖交下，能敌之而无恙，可安然行矣。行时，僧设饯於门，反其赀，不然，仍返而受业，有数年不成者，则越墙逸去，赀亦不可得矣。

一日，有瞽者来请业，僧视其瞳有膜障，以铜钱五百枚掷山上下，俾觅之，曰：「尽得，当传技。」瞽乃　日於两餐外踯躅山上下，暗中摸索，渐有所得，年余，积四百九十九枚，遂大索其一。一日，忽得之，狂喜，目亦顿明，乃受其技去。又有患痿症者，两股不能动，亦持赀来学。僧以石子一筐，置其坐处，於山上一石，画大小墨圈，命之击，久辄中，乃命击飞鸟，鸟应手下。後以石子小於芥者掷鸟目，目穿而坠，前後左右，无不如志。僧曰：「技成矣。」後辄以护水标为业，每坐船首，身旁置石一器，剧盗不敢近。

老妪用铁拐枝江卢生，有族兄官狄道州，往依之，而兄已於两月前擢守镇西，遂流寓沙尼驿，以幼习武事，权教拳棒为活。驿前二枣树，围可合抱，时当果熟，打枣者日以百计。卢笑曰：「装钩削梃，毋乃太纡？吾为若辈计之。」乃袒衣趋左树下，抱而撼焉，柔若蓬植，枣簌簌堕地，众奇之。旁有一髯笑曰：「是何足奇？」亦袒衣而趋右树下，以两手对抱，则枝叶殊不少动，卢哂之。髯者曰：「汝所习者，外功也。仆习内功，此树一着手，转瞬憔悴死矣。」卢疑其妄。亡何，叶黄枝脱，纷纷带枣而堕。卢大骇。髯者曰：「孺子亦可教。」询其家世，并问婚未。卢曰：「予贫薄，未授室。」髯者曰：「仆有女，可纳之否？」卢曰：「一身萍梗，得丈人行覆翼之，固所愿也。」髯喜，挈之同归，妆女出见，即夕成嘉礼。明日谒其内党，有老妪跛而杖者为女之祖母，蛮衿秃袖颀而长者为女之嫡母，短衣窄袴足巨如箩者为女之生母，野花堆鬓而粉黛不施者则女之寡姊也。卢以女柔婉，颇安之。

卢居半载，见髯形踪诡秘，乘其出游未反，谓女曰：「卿家行事，吾已谂知。但杀人夺货，终至灭亡，一旦火焚玉石，卿将何以处我？」女曰：「行止随君，妾何敢决。」卢曰：「为今之计，惟与卿同归乡里，庶无贻後日之悔。」女曰：「君姑言之。」卢以己意白妪，妪沈吟久之，曰：「外舅未归，宜静候。既有去志，明日即当祖饯。」卢喜，述诸女，女蹙然曰：「吾家制度与君处不同。所谓祖饯者，自房而室而堂而门，各持器械以守，能处处夺门而出，方许脱身，否则刀剑下无骨肉情也。」卢大窘。女曰：「妾筹之已熟。姊短小精悍，然非妾敌手，嫡母近日病臂，亦可勉力支撑，生母力敌万夫，而妾实为其所出，不至逼人太甚。惟祖母一枝铁拐，如泰山压顶，稍一疏虞，头颅糜烂矣。妾当尽心保护，但未卜天命何如耳。」晨起束装，潜藏兵器而出，姊持斧直前曰：「妹丈行矣，请吃此银刀脍去。」女曰：「姊休恶作剧，记姊丈去世，寒夜孤衾，替阿姊三年拥背。今日之事，幸为妹稍留薄面。」姊叱曰：「痴婢背父而逃，尚强颜作说客耶？」取斧直砍其面。女出腰间鎚抵之，甫三交，姊汗淫气喘，掷斧而遁。至外室，嫡母迎而笑曰：「娇客远行，无以奉赠，一枝竹节鞭，权当压装。」女跪请曰：「母向以姊氏丧夫，终年悲悼，儿虽异母，亦当为儿筹之。」嫡母怒曰：「妖婢多言，先当及汝。」举鞭一掣，而女手中鎚起矣。格鬬移时，嫡母弃鞭骂曰：「刻毒儿，欺娘病臂，只把沙家流星法咄咄逼人。」呵之去。遥望中堂，生母垂涕而俟，女亦含泪出见，曳卢偕跪。生母曰：「儿太忍心，竟欲抛娘去耶？」两语後，哽不成声。卢曳女欲行，女牵衣大泣，生母曰：「妇人从夫为正，吾不汝留。然饯行旧例，不可废也。」就架上取绿沈枪，枪上挑金钱数枚，明珠一挂，故刺入女怀。女随手接取，砉然解脱，盖银样蜡枪头耳。佯呼曰：「儿郎太跋扈，竟逃出夫人城矣。」女会其意，曳卢急走。将及门，铁拐一枝，当头飞下。女极生平伎俩，取双鎚急架，卢从拐下冲出，夺门而奔。女长跪请罪，妪掷拐叹曰：「女心外向，今信然矣。速随去，勿作此假惺惺态也。」

女随卢归里，鬻其金珠，小作负贩，颇能自给。後髯者事败见执，一家尽斩於市，惟女之生母孑身远遁，祝发於药草尼庵，年八十而终。有遗书寄女，女偕卢迹至尼庵，见床头横禅杖一枝，犹是昔年枪杆也。女与卢皆大哭，瘗其柩於东山之阳，庐墓三年，然後同反。

俞大年善运气施明擅跳踔乐平俞、施二姓聚族而居，相去不一里，互相婚姻，大年之父与明之父姻娅也。咸丰末造，粤寇起，时大年年二十余，明尚总角也。二人父母相继亡，辗转兵间，大年为僧，明为道。大年精运气术，力大如虎，竖二指，以绳缚之，数十人不能屈也；明身轻，二三丈之高且广者能越之。洪秀全据金陵，大年欲投之，行至皖，道阻不得行，寓望江塔，尝出技以谋食，一市哄传。时明亦寓某观，顾二人皆不相知，以僧道名行，明不知僧即大年，大年亦不知道即明也。明欲访大年，畏其多力，伺其出，投刺谒焉。一僮应门，明曰：「师既不在，请留刺於塔。」遂一跃登塔而留刺焉。大年归，僮告之故，大年不语，亦伺其亡也而谒明。明所寓之观颇巨，大年以一手抱柱，一手置刺於柱隙，诸道士皆咋舌。明归，亦不敢再访。僧念亮用铁鞭念亮者，无锡嵩山寺僧也。粤寇黄和锦陷无锡，遣兵徇堠山，居民邀念亮往御之。念亮持铁鞭奋身独出，适一骁酋握大旗驰马挥众来迎敌，念亮迈步窜入所乘马腹下贴卧，马惊而跃，倒撞其人下马，挥鞭疾击，碎其首而搴其旗，和锦兵夺气，众噪而前，大败之。念亮，俗姓杨，四川人。或曰其人故大盗也，殆以捕急，避官中人眼目，削发变貌为僧耳。

德州尼用剑海道未通前，中原行客往往自德州入燕。仁和丁某以事入都，所挟颇丰，惟从二纲纪，道上二骑客尾之。丁中慑，适道左有茅庵，乃径叩其扉，尼也，拒勿纳。丁曰：「暮景已逼，且雨，前途无逆旅。乞阿师便我，得大雄殿次，容一蒲团危坐达晓已足。愿上十金，为香火资。」尼曰：「衲尚有大师，容告之，取进止。」而大师诺。丁上其金弗受，除左厢，以脱粟款客。食已，忽传大师语曰：「来客似挟重装，夜中幸慎重，防有暴客。」丁固疑途次两骑客矣，即曰：「道中逢二骑士，容止颇异，师言得毋指是？」有顷，又传大师语曰：「盗固皆骑，客所见，未必确，防之良是。」夜深而雨，忽闻檐际有声曰：「幸未中。」又闻有声曰：「已中吾耳。」已而寂然。明日侵晨，侍者已起，趣客行，且曰：「夜来大师出殿墀，已发遣二盗矣。大师读内典十年，万缘已空，不欲死贼，故一剑但逾其发际，一中其耳，小创之。去此十五里有寺，中有驼背行者，汝将大师命，与之同行，逾山东界，即无盗矣。」时丁必求见大师，入方丈，丛花盛开，湘帘下垂花际。师，三十许丽人也，不图其艺如此。去城十五里，果得行者，述大师谕，行者即引蹇驴从行。行不挟兵，但悬一囊於驴背，满实小刃，自云发无不中，为大师高足。叩以大师踪迹，行者但笑不答，於是尽山东境，乃不遇一盗。蒋志善枪术无锡陶某精武术，号内家，善用枪，世有陶家枪之目。武官莅是土者，必先谒其庐，无敢慢。有蒋志善者，咸丰间，尝官无锡守备者也，独不礼焉。陶怒，盛气往谒，见蒋长身皤腹，肌肉坟起，知必孔武有力，内怯，气颇慑，不敢轻发怒，归。蒋乃报谒，请曰：「闻陶家枪精妙无敌，某驽，不敢请枪法，愿赐君枪观之。」陶素以枪法自负，出枪眎，不觉摆舞作势。蒋亟止之曰：「君枪法，自是猛无匹，惜枪干劣，不任舞，稍用力折矣，奈何？」陶不信，曰：「此干良材，乃不任舞耶？」蒋索枪，握其梢，力摆动，干砉然断，笑曰：「何如？某藏数枪，似不劣。」陶惭，必欲一视其枪，乞随蒋返署，索视枪，实胜己所用者。蒋又请曰：「此枪可用，幸得一觇君伎。」陶唯，竭力飞舞，驱拨空中，气呼呼有声。蒋睨视久，曰：「止止，君用枪，乃不任刺人。」陶大骇曰：「薄伎至不足道，然天下乃有用枪之不任刺人者乎？」蒋拍其胸，曰：「不予信，君试刺我。」陶怒，斥曰：「君胡予戏，死君，且论抵。」蒋又激之曰：「君殊自多，予信君伎，必不任相死。」陶愤，曳枪回走十数步，远舞作刺势，迳前，洞蒋胸，蒋疾解巾，挥格之，巾缠枪尖，不得脱，向後倒掖之，陶失枪，不觉拜伏地曰：「愿有以教之。」蒋呼取盂水与陶，曰：「视予急舞，即持泼予体。」乃起持枪舞，闪闪成白光，大若径四五丈车轮。瞥忽耀陶目，至不能张视，疾取盂泼之水，水点纷纷反泼，下若雨，淋漓满己身，无一点着蒋体者。

尝有鬻拳者，强占崇安寺废址，寺邑古刹也，邑人欲驱之而无术，走告蒋。蒋微服往觇，伎颇高，恐不可强力制，归取枪驰马，绕所占地舞一匝，威之。明日，其人遁矣。相传此即固始李世忠也。

罗汉武力长乡曲有童子，痘瘢积於额颊，力能任百斤，奇童也。赵孔修言其师李某精武技，顾和蔼，未尝忤人。村有恶少十八人，号罗汉，以武力长乡曲，顾不乐李有能名，则张筵，延李较艺。李至，命列榻十八於堂上，面所谓罗汉者曰：「余必令君辈同时列坐，果如罗汉坐者。」十八人者皆曰：「勿空言。」於是杂扑李，咄嗟间，此十八人者果皆为李拳所中，咸据榻坐，独一人侧耳。十八人咸服李，延之首席，然犹思所以胜之。

十八人中，有三人同师一僧，因挟其侣谒僧，言李语侵阿师，将进此，与阿师角技。僧怒，以柬招李随喜山门。李初不审僧之有隙也，径至。僧结束，着双铁屐迎李，李大骇。食既，僧请试艺，疾起仰跳，以手攀栋上垂絙，悬双屐空际，意李近其下，则屐铁适陷李肩井，法立死。顾李捷疾，未及其下践，则已仰握其胫，胫碎，僧立死。

陈国瑞犷悍多力陈国瑞，故农人子，数岁丧父母，依叔父母居。十二三岁即犷悍多力，叔父母使牧牛，辄聚羣儿为行列，跨牛奔驰，上下山坡如马，羣儿不从命者执而鞭以柳条，羣儿畏其力，不敢抗。牛多瘠，叔父母怪之，知其事，乃不令牧。

国瑞性嗜杀，日以屠狗为事，尝以片肉置掌中，犬来餂，执而曳之，皆折颈死，村邻日有责言。叔父问所志，曰：「好武。」使从技师於庐江，学手搏击剑，三日，不能通一技。师责之，国瑞请与师互殴数拳以较，一挥而仆其师，拂衣径去。时兵乱後，田野萧条，有物如人而锯牙虎爪，匿寿西山中，搏人为食，刀不能伤，村人号为夜叉。国瑞既横甚，众欲使膏其吻，故激以言，国瑞果踊跃往。授以兵，皆嫌轻甚，河干有舟人所寄铁锚重数百斤，握以往。搜林箐中，数日遇於岩下，物见人来搏，以铁锚击之，应手糜碎，荷死体归。会僧格林沁徵兵剿捻，众共资以往。僧初未之奇，见其有力，使为旗手。大纛长数丈，幅亦二丈余，国瑞舞之如风，临阵不俟命，辄麾以入，左右横击，捻人马皆倒仆，荡决数里，军以大胜。僧以其不守号令，先笞三十，次奖其勇，立授千总，於是积功至提督。

国瑞初不识字，後与幕宾讨论，遂能文，然纵情声色，勇力亦稍稍衰矣。至其与李世忠辈交哄，及在京师鞭寺僧事，固世所习知者也。

大头检点与塔齐布徒搏粤寇韦昌辉营检点王欣头颅甚大，较之常人殆逾数倍，故称大头检点，或即以王大头呼之。大头有殊力，勇悍善战，每战，必执长矛，骑而驰，至官军阵後，相度一周始回。既陷湖南之江华县，一日，乘马出北门，门悬巨木，大头自下骑，以两手攀木，两足力勾所乘之马，人马俱起，悬空际，片时始下。

大头至长沙，闻官军有都司曰塔齐布，以骁勇着。一日，与塔约，不乘马，不用械，徒手奋鬬，彼此不得有人助，必互分胜负而後已。至期，两人互搏击，至即晡，塔渐不支。塔有一亲兵疾趋而前，举枪向大头轰击，遂中弹而毙。塔斫其头权之，重十四斤有奇。

杨二姑为飞刀神手杨二姑，粤寇杨辅清之妹也，勇敢果决。夫江得胜，为辅清部下都指挥，亦甚骁勇。每战，二姑辄以黄巾裹首，系大红战裙，与其夫并辔而出，冲锋陷阵，人莫敢敌。能於马上掷刀刺人，百发百中，中者无不立倒。刀长七寸，锋厉无比，临阵时，胸前垂一革囊，囊中累累者，皆利刃也。自称为飞刀神手。且粗知文墨。江不识字，簿书皆委之二姑，所撰安民告示今录如下：「开造王勳右辅总裁顶天扶朝纲辅王威千岁杨殿下都指挥江，为封刀安民，不可恐怕逃亡。天兵到者，一天二天洗城，杀尽妖魔，止除天父天兄，暂息雷霆之怒。今日天兵到者，到有两天，妖魔杀尽。天父天兄不杀百姓，看顾小子。今日封刀安民，就此不许杀人，不听我言，强抢硬买，杀百姓，打先锋，斩首号令。不可恐怕逃亡，大家投降，信天父天兄圣教，大胆做生意，不许变妖，看看斩首号令，祷告天父，急急特示。」二姑自命通才，意谓不必有人相助也，凡被掳之能文者辄杀之。

刘三姑娘舞双刀张龙，宿州人，同治中捻首也。妻曰刘三姑娘，美而勇，尝披红锦袍，插双雉尾，乘骏马，舞双刀，所向无敌。张有外宠，刘衔之次骨，钦差大臣胜保知之，使人诱刘为义女。刘感胜，遂刺杀龙以众降。胜又虑人之多言也，以刘俪部将某。

刘汶用二剑李楳，岭南人，所用名刺则题曰李某，勇力武技冠一时。其徒刘汶，称曰先锋，佩二剑，长四尺许，运转如飞雪，数十人莫近。作横於番禺、香山诸县，刦掠无虚日。估船聚石步，月明中，楳驾小舟，投名刺，订时刻假金，随其人之丰啬索之，拒之，夜中辄亡其颅。有武弁李姓，勇健少年也。策诛楳非易，法当先翦其翼，乃怀小枪以侦汶。一夕，遇汶於狭巷中，弁引手出顶上。引手出顶上者，官中人捕盗，令盗跧伏之隐语也。汶素轻弁，曰：「汝何敢？」立负剑，剑长巷偪，不能即出，李枪已洞其胸，刘仆。楳闻耗，始震，然犹行剽於江上。前山刘姓族大，咸能武，地迩澳门，楳每行刼，辄隐澳门。前山之刘乃密布小舟海上，侦楳出没。一夕，厄之小渚间，楳轻身履水而行，如蜻蜓，刘姓子弟咸能枪，多命中，楳被三枪，始殊。起其尸，英气勃勃，目作精光射人也。

少妇用匕首常熟多拳师，同时有四庭柱、一正梁之目。正梁者，陶姓，最勇健。庭柱者，二文二武，均举人，其一曰仲家德，且以制艺着称於时。常熟滨海，多沙地，非有力者不能得，往往以争夺而械鬬。仲受人聘，敌请其技，适地有巨石，一拳下，石陷地三尺，众惧，不敢鬬。时有一异方少妇，肩一雨盖，日游於市。而貌美体弱，足纤小，有无赖戏之者，一指着身即仆，行踪又极诡秘。庭柱之党思困之，适妇过萧寺，一人直前扑妇，妇足略举，颠百步外，五人合力攻之，妇挥拳抵敌，操纵裕如，久不能胜。陶潜取手镖伤其眉际，遂败而遁。众追之，疾如飞鸟，瞬息已杳。所遗之雨盖，抽其柄，得匕首二，吹毛断铁，犀利无比，不知为何许人也。

谢伯麟掷镖左文襄幕中有谢伯麟太史与吴观礼齐名，每论事，意见辄相左。谢久客戎幄，习武技，能掷镖，百发百中，无虚掷。尝於墙上插香枝，密如星点，以镖遥掷之，相距百步，中处香悉坠。

欧三用枪闽人欧三业猎，善用枪，猛兽鸷鸟遇之无免。令人隔墙抛鸡卵，以枪弹之，卵立碎。或忮之，约羣盗於夜刼之，欧三枪发，中盗胫，凡五枪，中五盗，皆在其胫，子小如豆，不足死人。盗大惊，皆扶携以去。明日，欧以剑劈大树，书曰：「余居山殪虎，於尔等何害，乃必欲死我？死我者，纵虎乎？特示尔薄惩，俾自悔过，试自验其胫，弹所入处，不几同穴耶？量之，能起分寸否？此足知吾枪术矣。幸告渠魁，勿复来。」

某女掷钱江湖技击，有书详载其法。其言掷钱之法者，云有某生官知府，娶某提督女为妻。将到省，舟过某处，见有数人坐一小船掠过其旁，女乃谓生曰：「今夜有盗，当治之。汝第匿舱内，无恐。」生素不知女能技击，大骇，然无可如何，姑听之。夜半，果闻有小船三五飞桨而至，生伏不敢动，但闻有人跳跃过船声，数人落水声，一人倒入舱中声。俄闻桅上有人大呼缚盗，於是舱後篙工等始取火出，见一盗在舱中，因共缚之。俄见女自外入，指挥诸人令缚盗送官，且曰：「尚有一盗，惜被逸去。」生惊问曰：「卿操何技而能如是？」女曰：「吾少在吾父署中，刺绣之暇，每喜掷钱为戏。父曰：「汝好掷钱，盍即以此练技击。」因令缚草为人，置数丈外击之。已而人渐小，相距亦渐远，击之能中。遂於草人身上记要害处击之，乃曰：「可矣。」顷数盗过船，吾先猱升桅上，手中取钱一掬击之，一一中要害，故落水死。最後二盗未中要害，一逃去，一倒船中，今缚送官者是矣。」

其後，生官云南某府。有一同城武员与生颇相得，言次，因曰：「吾向故为盗，一日在某处，遇一官船，共谋刦之，不意先数人皆落水死。余过船时，觉有物相击，急退回，幸得免。後改行为官，得擢至今职。顾彼时觉船中寂无声息，不知是何神术也。」生省即前所遇，乃谓曰：「神术人今在此，汝欲见否？」曰：「甚愿。」生令请夫人出，武员大惊，伏拜称神人。并问何术，女告以故，武员乃大服。

朱寿得以颈断箸朱寿得者，楚二胡子之徒也，人谓其多艺，然颇自秘，不欲暴其能。一日，赴魏姓宴，座客必欲观其技，固却不可，乃以竹箸七，束之可盈把，先以一端接几缘，而後以颈承之，箸中断。自言少时可断十四箸，於时寿得年六十外矣。

驾长起大殿柱海宁有游方医王某者，奔走江湖间，获利渐丰，遂归乡，设肆货药。时有游僧来市，托紫石鉢，重百斤，入肆，宣佛号，婪索不遂，辄以鉢置於柜，张拱合掌拒门外，人无敢出入者。市人厌苦之，不得已，满其愿，则又过一家。次第至药肆，索百钱，王仅与三枚。僧怒，将举鉢压其柜，王接而掷之，石为之碎。僧恧颜，拾破鉢而遁。逾岁，王将赴苏购药材，雇吴江小舟，舟子二，其一驾长也。驾长力猛，非橹脱即篙折，夥怨骂之，恒忍受也。惟张帆时，则驾长右手执索，左手持柁，以足代篙，四体并用，无不当，夥得卧而观之，故相安焉。

越三日，晚泊城外寒山寺起爨，王登岸闲玩，有僧立寺门外，审视王，呼曰：「客非海宁药肆之王居士乎？」王曰：「唯，何以相识？」僧曰：「予前年托鉢贵乡，领教已深。今幸至此，实有天缘。予师慕客久矣，请至方丈一叙。」王曰：「诺，姑俟我返舟饭毕，而後会尊师也。」僧喜，反奔入内。王归舟，泣下。驾长见之，曰：「客何悲？」王语以故。驾长笑曰：「既能掷鉢，何惧乎秃？吾今请助客。」王曰：「我既犯僧，死由自取，子何为哉？」驾长曰：「吾乐此，死亦无怨，恐僧不吾较耳。请假衣冠，以师弟称。若角技时，必呼吾先，可无事。」王诺之，遂饱餐偕往。

二人入门，羣僧笑迎曰：「客，信人也。」报首座，接於庭，视其人，身高七尺有余，脸横腰阔，气概粗豪，已望而生畏。肃客入方丈坐，乃曰：「前者小徒蒙赐教，老僧夙夜在心，冀图一遇。今既垂顾，请至艺圃，仰瞻绝技。」王唯唯。於是羣拥入後圃，有地一区，高垣围绕，仅通一门，亦甚坚实，圃南包大殿之後檐为阅武厅，甚雄伟，柱壮两围，础高三尺，隔以石栏，有椅二，首座与王对坐，寮僧十余皆短褐，持仗站围矣，羣呼曰：「来，来，来。」王谓首座曰：「请徒与徒对，师与师对。我命弟子先戏，可乎？」首座目驾长，体貌清癯，漫应曰：「何不可？」驾长亦释服，曰：「秃有贼形，恐窃吾衣，必谨藏之。」乃蹲身抱大殿之後柱，起尺余，屋瓦震动，砖石齐鸣，以左足扫础倒，置衣其下，以右足扶直之，仍安柱，转身呼鬬，声若巨雷。於是首座及寮僧咸股栗膜拜曰：「我教中韦驮天尊，旋乾转坤之力，亦仅如是。僧辈肉体凡胎，何敢相角？若尊客一挥肱，则皆成糜粉，情甘降服，不敢再言技勇矣。」王与驾长相顾大笑。羣僧屏气肃候，延至方丈，侍茶毕，王告退，首座与寮僧尽易法衣，执旛幢以送。王返舟，谓驾长曰：「壮士之力，天下无敌，盍不入营为伍，则显职立至。请以资助，聊报大德。」驾长曰：「嘻，吾若不为显职，亦可小康，何至操贱业？客尚欲吾博显职耶？」王叩其旧职及里居姓氏，驾长不答。王凛然，报以百金亦不受。

赵孔修掌有吸力江右剑师赵孔修善运剑，且能斫竹片於地。以手去地三尺许，作势引之，竹片立起，附赵掌，是殆所谓吸力耶。

陆葆德随盗上屋陆葆德，河南人。精拳勇，曾中武举。入都与宗室某较技，某被殴死，论抵，遇赦免，乃为标客。一日，护某客货，道出某地，有来刦者，陆却之。俄引健儿数辈来苦鬬，又获胜。已而其酋至，尤猱捷，与陆持，亦未能胜，酋遂引之归，请与其女较。女素得父传，尽其技，且加精焉。是日，仅能相御。酋大喜，遂以女妻陆。

陆本能文，改试文，中进士，得庶吉士，散馆，为令於蜀，然好色，妾媵至十四人，精力大衰减，然与朋僚燕集时，犹自炫其技。夏日，院有凉棚，甚高，陆立阶前，拍手一呼，即腾立棚上，众咸失色。一日，演剧为母寿，偶至寝室，适见贼展袱括财物，遽前捉之。贼上屋，陆亦上屋，贼跃过屋数重，亦从之行。贼掷瓦击之，以手接取。俄而胥役麕集，贼适误踹坏墙，坠地被获。陆严刑，欲讯其不法事，贼大言曰：「我辈十三人，由齐至此，中途相失，否则岂为汝获？毙我可耳，安肯说平日事。」遂毙之杖下。

清江女子富足力德清俞桐园筮仕三吴，以解饷道出清江，将舍馆，及门，瞥睹一少年张两目直视，口涎流颐，左臂侧垂，而独伸右臂，反其掌下向，若有所取携状，骈其足植门外如僵，虽五六壮夫喧譁推挽，莫能动。旁有老人谇呵曰：「汝浮薄，强调人家女郎，非叩求此姑姑者，此子不得活矣。」桐园异之而就问焉，老人应曰：「顷有一行道男子，携女郎，载独轮轺车，女郎翘纤足车轼，足锐小，结束若锥。诸人道见之，乃羣激少年，谓能一握此粲者纤钩，当以酒食相寿。少年忻诺，意其必宿於此，乃随诸人绕道先立门侧。须臾，车止，男子负被装先下入门，女郎方欠伸欲起，少年猝出手，握其足。诸人正注视，欲出声讙笑，不意少年掌甫触女郎纤趾，而忽睹其体若寒噤，扬手不得下。女郎了若无觉，盈盈下车，而少年兀植如故。诸人心知有异，视之，僵矣。女郎盖富足力者。」语毕，顾诸人曰：「傥得官人好言相慰此姑姑，或贳此子生。」诸人闻言，羣乞桐园为缓颊。桐园许之，偕诸人入，见女郎方盥面，羣呼曰：「是矣。」乃环向叩首曰：「适有一少年犯姑姑，犹僵立不动。今已知罪，乞恕之。」男子在侧，骤睹状，大惊，询得故，咎女郎曰：「吾侪异地人，道此，何事伤人？ 」桐园从旁代请，女郎哂曰：「轻薄儿直须扑杀，官人为好言，当释之。」乃翩然出户外，轻掖少年右臂，少年忽出气，作嘘声，活矣。後少年视己右掌，见掌心黑点大如黍，则所触蹝履泥痕也。

某少女与盗角飞檐术燕、赵多任侠之士，巾帼中亦有之。有剧盗，矫捷如猿，足善走，百里外顷刻可至，横行燕、赵间。某夜，入一巨宅，则见其中图书刀剑，纷然杂列，一女子徘徊楼中，状颇惫。俄顷，据案坐，秉烛观书，目不旁瞬。乃破扉入，搜衣饰毕，将行，遽前，轻拍女肩曰：「略分尔金，异日当归偿。」女挺身起，大声曰：「咄咄鼠辈，欲窃物，则窃物耳，敢溷乃娘耶？」大怒。盗惶恐，继念余固横行燕、赵间者，此一弱女子何惧为，因曰：「予有绝技，请献。」遂向壁蹑足而上，如登梯然，及颠，翩然下。女嗤之曰：「技止此乎？」盗曰：「此飞檐术也。」女亦蹑足而上，较盗尤捷。及颠，复返身贴壁，徐步而下。顾谓盗曰：「较尔技如何？」盗大惊，屈膝求免，女掷诸窗外。厥後盗匿迹山林，而女亦不知所终。墨爷夫妇精拳术爱景，金匮人，佚其姓，饶於资。妻金氏，有拳术。爱景身黑如墨，乡人呼之曰墨爷。旋委家政於金，而自结庐鸿山之巅居之。山东麓有梁鸿寺，中供梁伯鸾夫妇像。寺僧觉空，少林弟子也，精拳棒，与墨善。墨朝暮往来，凡五年，尽得其术。一夕，羣盗入其家，金踰垣出告墨，墨闻警，与金各执械伏户外之深林中，度盗夥之必经此路也。须臾，二盗肩物踉跄至，既近，墨与金猛击之，二盗俱仆地，遂戮之。後来者见二盗死，遂弃物窜去，穷追之，一盗回身横刀相拒，格鬬不胜，被擒。夫妇二人曳之归，数盗罪，盗叩头哀求，誓不敢再犯。墨恻然，纵之去，命家人搬回盗刦物，检点无失，自後，遂无敢有觊觎者，里中亦无盗患。又一日，墨至苏，乘航船归，夜半，突来盗十数人，舟客哭呼救。墨跃起，觅木棍，击盗之先入者捽於河，余盗知不敌，遁去。舟客得无恙，深感墨功，於是名大噪。

林植斋为窭人所殴林植斋培基，闽县人，以武科第三人及第。挟其穉妾至山东，宿逆旅，林他出，有同舍窭人屡搴帷作平视，妾怒，诉之林。林径登寓楼，寻窭人，窭人蠢蠢，无所陈辩。林拳殴之无数，窭人一无声响。林既下，手足如病风痹，不能动。逆旅主人曰：「楼上人，老拳师也。哀之，尚可得生。」植斋颇以人示意，窭人曰：「必其姬氏哀我。」妾不得已，道歉衷。窭人下，为抚摩，旋愈。且戒之曰：「勿饮酒，勿近妇人，疾当已。不尔，亦殆。当时不敢以一指加君，尚委顿至是。然国家尚武，固以弓马之力为武耶，则老夫所不能深解矣。」

德宗习枪德宗知尚武，万几之暇，颇习枪法。所常御者为十三响枪，宫人呼为十三太保。

舞飞枪有善舞飞枪者，穴壁，置一杯，口向外出，掷枪中杯，杯随枪出，以手接之，百不一爽。武器以飞枪为难，然见有能舞双飞枪者，如二龙盘旋空际，羣以长戟刺之，皆不能中。

黎平民善马枪贵州黎平县初为苗疆，汉、夷杂处，地居黔之下游，风气闭塞。土民多以打猎务农为生，自幼练习马枪，技之精者百发百中，且能走击飞鸟，其枪约长五六尺也。

黄少春舞刀黄芍岩军门少春幼孤苦，为粤寇所掠，後降官军。骁勇善战，弱冠即积功官总戎，其提督浙江时，年未三十。一日，置酒觞客，酒酣，笑谓客曰：「予，武夫也，好武艺。今日兴不浅，敢献薄技？」佥曰：「善，幸寓目。」黄顾左右，少选，材官以大刀进，小校挽骏马待。黄起而引巨觥，目客曰：「饮。」则一饮而尽，客亦各尽一觞举以示。黄莞尔而笑，自易戎衣，提刀上马，起舞庭前，下抑上扬，左荡右决，惟见光芒闪烁，不复辨其人马所在。舞毕下马，气静神闲，笑顾客曰：「何如？」客羣贺曰：「公神武，真当代之英雄，绦、灌不足伍也。」

邱尊谦使大刀邱尊谦，徐州沛县人。能使大刀，重十许斤，人呼为邱大刀。少沦於盗。同治中，庐江吴武壮公长庆从李文忠公鸿章征捻，道出徐州，闻其壮烈，招降之。尝为先锋，驰驱齐鲁，多功绩，仕至副将。吴移军江浦登州，皆从。善诘盗，所至，辄召诸少年箕踞而饮，蹴踘为乐，少年有窘乏，辄周给之，以故捕盗无弗获，所在一方无盗。其生平不治生产，得金，辄挥手尽。光绪辛巳，卒於里，年五十许。石六郎刀法广州石翁产六子，皆英英壮人也。翁家富而患盗，则欲使六子皆武以备盗，延聘四方精於拳勇者主其家，分授六子艺。一日，有病叟造门，喘且急，言将以所学授公子。翁见状，愕然，以礼延集厅事，问师所以教余六子者，何操而来。叟趣命斫荆棘为地衣，命此六郎者赤足践过之。以次渐过，至第六郎，六郎不可，曰：「吾躯干，父母所授，胡必求艺以自残？」叟笑曰：「可矣。六郎不残其身，宁残人哉？吾学可授矣。」居石翁家八月，六郎乃尽有其师所授。一日，与师试艺，力偪师於壁衣间，师斗起一脚，六郎立毙。师匆匆卷单行，至村桥，遇石翁於桥上，翁曰：「先生胡挈囊以行？」叟曰：「六郎与老夫较力，老夫毙之矣。」翁曰：「吾尚有五子，师更择其一而授之。六郎，吾无惜也。」将叟复归，见六郎有微息，则出刀圭药纳其口，六郎顿苏，於是更六月留。叟曰：「吾学罄矣，六郎温润有养，必足以衞主翁之产，外侮不足虑矣。」

叟去近村三十里，复授徒，可三十人。然晨起，必有枣糕於案上，如是经月，始侦其人曰王新，村人称之曰酸糕新。叟问何求，新曰：「夜来窃观先生授艺，经月矣，顾不获自进。意纳糕为修脯，乞录於弟子门籍。」叟笑曰：「可。」新乃轻趫便利，不六月，艺出此三十人者上，履险骑危，如猿猱。遂谢叟去，为盗，剽掠於近郊间，郡人咸以为苦。寻侦得新为叟之高弟也，则并叟而讼之於吏。叟既见录，知年老不足以制新，则行三十里造六郎家，延六郎捕盗自赎。六郎逊谢，叟曰：「汝勿悸，新所能者，老夫知之。新每登屋，必倒其刀锋下向，追者踵上，则新刀必疾下，中追者肩井，立死。老夫今授汝趣登疾退之法，见新超而登瓦，汝则伪作声势，欲从之登者。新备汝，必疾以刀下，汝已狙伏。新不中，且更上，汝则鼓勇以刀锋上翘，中其股，新坠矣。」六郎习刀法可十日，遂从叟捕新，果遇之村店，六郎如叟言，新中创坠，卒捕得之，伏诛。某女郎用刀中州俗强悍，睚眦必报，又多禁忌，入境必问俗，非是，必屡受辱。某自汴赴汉，一日午，息茅店，制麦面作午餐。方食，有贩麦客来，约三十人，高声呼店主人备膳，嘈哓呼叱，各以扁担架两麦袋间而坐其上，出竹根短烟管而吸。忽有三竹轿至，轿中一老妪，一小女子，一童，女与童似姊也弟者，童年幼，约十二三岁，皆入室坐。有顷，车声辚辚，至店而止，车盖载三人行李者。童喜，奔出，有担适当门而亘，童跃过之。客大怒，欲批其颊，车夫劝止，命童对担叩首以禳之。盖汴俗以扁担被跨为不祥也。童、允，老妪出谓曰：「彼年幼，自外省归，不知礼，盍恕之。」继又令童揖担，童果揖，客仍躁，车夫怒，与客争。客恃众，羣捽车夫，复一拥入室欲执童。童依老妪肘下，女郎独含怒意，老妪掖女手，似掣之，令勿动者。女怒不可遏，超进，捽当先者如提婴儿，向众客掷去。客狂退，女随出，客悉取担遥立，作击势。女取童跨过之担掷空中，拔腰际佩刀，担下坠，乘势劈之，担断，向客飞去。女大呼曰：「敢犯吾弟者视此。」客惶恐，尽逃。女嘻笑入，饭毕，登轿去。

匕首杀人百步外某处有土豪，耄而好色，姬妾环侍犹不足。邻村有女美，百计求之，女不愿，以金噉女叔，叔贫，心动。女无父母，仅一弟，他出未归，叔逼女入豪家，豪大喜。女谓豪曰：「盍释我归。吾弟乃侠士，能飞匕首杀人百步外。」豪笑。女不言，但求十日限，豪不听。女大哭，觅死，豪计穷，姑待之。

先是，女家有老奴，至忠诚，见女叔逼女入豪门，怒甚，目眦尽裂。女乃告以其弟所在，奴诺，兼程去。十日之限既届，日已落，女失望，欣然靓妆，藏翦衣袋中。豪喜，大宴宾客。酒数巡，豪醉，起就镜，拂其须，自赞矍铄。突有怪风一阵，见一匕首铿然中己面，大惊而踣，以手摩面，不觉痛，详察之，则霜刃长三寸许，插玻璃镜上。入室，女不见矣。

末座少年用剑纪人龙者，善技击，慷慨任侠，尝客游湖湘间。有潘某，家饶於财，亦以侠闻，四方技勇之士多游其门。纪往访，款接甚至，宴之，座客几二十人。酒三巡，各述技击师承，谈论蜂起。末座有少年，敝衣露肘，短发突鬓，默不一语。纪问主人此客来几时矣，潘曰将半年。问何能，曰：「不闻所能，但随堂粥饭已耳。」众大笑，少年亦不语。後数日，复讌集，忽有铁面汉款门通谒，装束甚武，拱手向主人曰：「闻今日羣英雅集，敬来观光。」乃遍睨座中人，至少年曰：「汝亦在是乎？」少年但俯首不语。潘乃延客上座，饮啖兼人。既而曰：「今日之会，良非偶然，诸君曷各奏尔能，余亦有薄技当呈教也。」潘大喜，移席射圃，尽出其所用器械，诸人皆臂弓腰剑。其人笑曰：「诸君可云技矣，而未神也。」乃於衣底出二剑，盘旋腾跃，初如雪滚花翻，以後但觉白光周身，旋转如月。众观时，少年立最远，既而众亦渐渐远避，方愕眙间，其人忽举剑直击少年。少年急走避，袖中砉然有声，亦出二剑，疾如金蛇，左右腾击，与白光相激触，寒气森森，众皆却立十余步。久之，白光渐缩，渐歛至土墙边，戛然长啸一声，向东南而逝。众惊就视，惟见少年背手立墙阴而已。急罗拜问故，少年曰：「吾辈皆习剑术者，彼实与我同师，以我技出彼上，不相能，狭路较击者七次矣。始我闻主人名，意门下必多奇能之士，倘彼来时，可以相助，岂谓皆碌碌不足数。子固皮相者，不足与言，吾亦从此逝矣。」一跃登屋，遂不见。

吴戾晋与垂髫女较剑吴戾晋富而任侠，精剑术。尝客楚，一日，有垂髫女从一叟造门，请较剑，吴问姓名，不告，惟约於郎官湖上。及期，吴往，女已文服捧剑立。吴令更剑妆，曰：「无庸也。」语次，白光已及吴顶，吴亟出剑敌之。一剑又起，飒飒有声，女隐约白光中。吴益退，剑益迫，大惧，奋身跃八九步外，曰：「神技也。无过偪。」女乃止，微笑曰：「君能敌我，亦大不易，宜吾师之谓君为高足弟子也。」吴大愕，诘之，则授女术者，固即吴之师耳。

清霜襟剑武陟之木栾店寨，河北大镇也。寨有巨族宋氏，族绅某有女曰清霜，幼从女冠静玄习武艺，传其术，得襟剑真秘。襟剑者，襟袖一挥，能百步外取人首级也。女字庠生金某，光绪甲午七月某日为婚期。女将上舆，忽有白发翁褰裳入，举袖拂烛，烛光惨绿，入内，不见。女戒众勿喧。登楼迹之，出剑相较，但闻空中搏击声。众拾级窥之，剑光闪闪，冷气逼人，目不得视。久之，楼上裂帛一声，众大惊，女已冉冉下。众诘之，女曰：「仇人欲坏我术，不久且复来，姑俟之。」俄而翁又来，鬬益厉，至夜，终无胜负。明日又鬬，正酣际，一白祫少年仗剑来助翁，女歛手曰：「贤乔梓剑法诚高，顾以二丈夫欺一弱女子，胜亦不武，不愿鬬也。」翁乃叱去少年，挺剑再鬬，如是三日，不能嫁。众患之，请於其地之游击，以精兵围翁。陡见光芒万丈，自窗隙出，手足俱震，尖刃尽绝。游击大惭，率其伍而退。翌晨，鬬方猛，女忽收剑入匣，曰：「翁回剑露隙，一着之失，吾苟相怨见忍，翁无幸矣。且翁为父辈行，宜见怜，何相逼至是。」翁掀髯曰：「老夫昏瞶，沾沾於胜败之间。既降心以相从，吾复何求。但误尔十日琴瑟，奈何奈何！」遂出，乃成礼。刘王&#63140；盛挽弓击剑刘王&#63140；盛，字蜀生，湖南巴陵人。幼承母周氏教，周曾於长沙创办私立周氏女学者。读书之暇，复究心武事，能挽强弓，善击剑，长归林文钊。光绪甲申，文钊卒於应山县典史任所，扶榇返湘，行次汉口，适马江有中、法战事，乃改殡於汉阳十里铺，题一联曰：「五父而今原暂殡，百年以後愿同归。」殡事毕，挈三子赴南昌，依母族刘碧礽大令以居。湘省各校争聘女士为教员，授天算、舆地，继充奉天女师范监督。生徒体操之暇，又以挽弓击剑之术教之，兼及柔术。居未久，辞职南归。冯氏女发袖箭冯氏女，籍登州，流寓江浙间，嫁吴森祥。女美丰姿，工挟弹走马，及秋千、蹴踘、高縆诸技，所至，人遮道观，其家人即赖以餬口。一日，售技毕，将返舟，途遇羣少年方逐射，顾见一鹰盘旋树上，一人出时计一，约曰：「有中此鹰者，以此物相赠。否则罚如直。」少年皆不中。女笑而前曰：「妾请为君弹之。」一发而鹰坠，乃取时计以去。

逾十年，女卖技黄岩。黄岩故多盗，某夕，盗众二十人持械往刦某富室，森祥过其地，见之，大呼捕盗，为盗之侦者所闻，手利刃，刺杀之。女闻变，带刀出，大呼於市曰：「好男子，从我杀盗，护室家。」一时从者数十人。然苦无械，女又至竹行呼曰：「事急矣，人假一竿，直取诸我。」此数十人者直抵某富室，时盗犹在内搜括财物，女命众围若堵墙，己则往来其间。未几，盗饱掠以出，女急发袖箭，一矢出，辄殪一盗，盗连毙者十有二人，余盗气慑，伏地乞哀。女令众一一擒缚之，送之有司，置诸法。邑令嘉其功，赏二百金。女曰：「妾此举为地方除害，一也，为夫复仇，二也。今妾志已遂，安用金为？」乃悉散给诸从者。

女自森祥死後，即弃业，不复献技，遁迹尼庵，作女道士装，焚香礼佛，喃喃诵经，见者不能狎也。尝谓人曰：「妾所以流落江湖间者，以壻非此不活也。今壻死，奚必复操贱业以自取辱哉？」

剑伤後山林木合肥李瀚章抚湖北时，一日，为太夫人祝寿，宾乐甚盛。忽一人便衣至，年可四十许，言欲登堂祝寿。阍者拒之，其人汹汹欲入，为李所闻，乃命延入。入，即长揖曰：「君识我乎？」李记忆久之，不能省。其人乃曰：「君亦记君家有後园树林被削之事乎？」李愕然，亟改容加礼，请入座与燕。宾众咸莫测所以，争前问故。李怃然曰：「斯真大异事。余童时与诸弟读书塾中，一日散塾後，与诸弟嬉门前，见有一人若自他方至者，方蹲而大便。旁有小包袱，又一小纸裹，中似无物，而呺然若猪尿泡者。余等觉其怪，遽与诸弟取纸裹开视之，其人遽呼不可。已而见吾诸人已取纸裹，亟提裤前，欲夺回，则纸裹已开，瞥然有气冲出。其人顿足曰：「殆矣，殆矣。」即蜷缩地上，若甚畏悚困惫者。顷之，忽如有气回入纸中，其人亟以手握纸，则已如前状矣。余辈咸觉可怪，争问其故，其人悚然曰：「汝等真大福人，余故能剑术，纸裹之中，乃剑也，向出，必杀人始返。汝等前程远大，得无伤，已移於君家後山林木矣。」余辈咸怪其语不情。次日入塾，以语师，师曰：「是极可怪，殆异人耶？汝等何乃交臂失之。」亟偕诸童至後山，观林木，则树杪枝叶咸被削去，师及余等咸大惊异。其人微有须，若四十许人，今去尔时已二十余年，而省视容貌，若不异前，岂非真有道之士耶？」

舟中人矢无虚发舟中人，不知何许人，常驾小舟游於三吴间。金陵少年之豪者操弧矢，赌饮於燕子矶，舟中人从而观之。一少年引弓而射，矢破的，舟中人笑曰：「艺善矣，惜手平而骨未齐也。」又一少年进，曰：「骨齐矣，惜气不固也。」更一少年进，曰：「气固矣，惜神不完也。」诸少年譁曰：「尔善此乎？」曰：「幼习此艺，今老矣，恐为诸君笑。」乃令立十竿为的，於百步外引彀，呼曰：「中某节。」尽数十矢，无虚发，少年皆惊，邀上坐。请言姓名，曰：「吾舟中人耳，无姓名也。」取酒自酌，既酣，鼓枻而去。

旗人以习射为娱八旗以骑射为本务，而士夫家居，亦以习射为娱，家有射圃，良朋三五，约期为会。其射之法不一，曰射鹄子，高悬栖皮，送以响箭，鹄之层亦不一名，最小者名羊眼，然工者仍不事此，或一箭诸圈，皆开而不落，如花篮式，此为至难。曰射月子，满语名艾杭，即画布为正也。曰射绸，悬方寸之绸於空而射之，此亦难。又有於暮夜悬香火於空而射之，则更难。然皆巧也，非力也。闻之开国之初，其射也，弓用八力，箭长三尺，镞长五寸，名透甲锥，所中必洞，或连贯二人而有余力。

巴塘夷人柳林较射巴塘清真寺下有柳数百株，夷人於秋收後往往移居林内，终日较射赌酒以为乐。每值八月既望，夷人辄支布为鹄，於五十步外以木箭射之，连中三次者，羣具酒饮之。惜其箭过笨，不若内地所造巧也。然亦有连中三次者。

苗人善用弓弩苗人生子，俟其长大，练钢以为刀，终身用之。试刀，必仰刃牛项下，以肩负之，一肩即殊者，良刀也。弩名偏架，以一足蹶张，手背传矢，镞皆附毒，中人立毙，然非怨结者不轻发。枪名杆，长二丈余，用以护弩。有事则一弩一枪，相将而前，执弩者，口衔刀而手射人，或冒刃迫之，枪无所施，乃释弩，取口中刀奋击以救。

苗所居无城郭，三十家或五十家据险而居。每一处，合募一勇士，号曰老虎，饮食供奉有加焉。与人鬬，则老虎当先，指挥调度。合诸苗计之，为老虎者不知其几千百也。

黄芳輈用铁简流星鎚湖南黄芳輈工书画，能文章，而勇武过人，五十以後，遇人辄恂恂。光绪初，自北京应廷试，报罢，归途出山东，囊金三百余，盗觇知之，以黄附大商帮行，未敢动也。及临清，黄始别向东南行，盗三人尾之。黄坐车中，手一卷，意甚闲暇，乃放哨以惊之。黄不动，盗莫之测，袖手而已，然不能舍。

已而过济南，黄宿逆旅，出银币六，令仆曰：「门外有三人，方徙倚，汝往，以此犒之。第言主人云：「劳诸君相送，今当临别，特以备一夕刍秣之资。」」仆如言去。三盗笑曰：「若主识我耶？既如此，当面谈。」遂趋入，拱手曰：「黄君好眼力，仆等远道相从，岂为此区区者？君既相识，不得谓非一面之缘。今因此故，某等三人请君人犒六十金，当护君安抵湖南，不然，吾侪无因受此区区也。」黄佯谢，称实无之。盗笑曰：「君何必讳？」指一箱曰：「银在此中，计三百五十两有奇。虽给吾辈，君日用尚有余。生命为重，区区者何必计较？且吾侪走江湖数十年，岂受人言词欺饰者。」黄笑曰：「君果不能稍通融乎？」盗厉声曰：「然。」黄曰：「君既猎食江湖，应有尺寸可恃，倘能出以见示，果不谬，当如命。」盗踊跃而前，举手作势，黄略与支拒，出怀中简一击，仆二人，其一逃去。黄命絷之，将以送官。顷之，逃者复来，将三四人，入门而趋，升堂而跪，具言弟兄辈无知冒昧，务祈容恕，许予赦原，当自加罚。黄不可。盗恳至再，念不欲结怨若辈，乃许之。盗负以去。黄遂归，沿途数千里，无敢犯者。

後，复有广东之役。自广东附帆船北行，行数日，过南澳，舟人言更前有海盗窟，日过午未可行。黄必欲进，众亦惧，力止黄，黄笑曰：「汝辈怯耶？乃翁在，盗何能为？」舟人无如何，遂行。时後舱有客，敝衣槁项，若有阿芙蓉癖者，倚篷凝望，初无一言。久之，暮霭中忽有小舟傍左舷来，疾如箭，舟人惊曰：「海盗至矣。」黄生平绝技以铁简及流星鎚为最，至是，已戒备，即迎敌舱面。盗来者四人，不数合，悉殪简下，腾足蹴之，尸掷起数丈，陨於海，小舟早遁矣。黄泰然坐船头。是夕，船方欲收口，前小舟者已载一老翁至，翁诘黄曰：「吾辈江湖日久，乃不知有君，诚误犯。然君独不能少少留情耶，胡恃强，尽歼之？吾殊不服，今特来为弟子辈复仇。」黄不待言毕，即叱曰：「鼠辈敢尔？」一耸身，铁简即直压而下。讵翁微引其手，简已入翁手中。黄大惊，然势不能止，即更击翁，亦更夺之，黄发流星鎚，又为所接。翁大笑曰：「豪杰豪杰，如是如是。」黄窘甚，将自投於海。忽有拽之者，後舱客也。客谓翁曰：「为盗者死，古今通例，翁纵徒从为盗，乃嗔人不当伤害耶？而翁尤恃强，何得咎人？今吾在此，翁能一角，当听翁所为，不然，宜善思之，毋後悔。」翁闻言，大怒，跃而前，客蹈瑕一蹴，直坠翁海中。还顾黄曰：「天下奇人甚多，勇未可恃也。君异日宜戒之。」黄再拜，求指授，客不答，舟抵烟台，先登岸去。

张氏女用铁棒广州张氏女，家贫，年二十许，佣城中某富家，操杂役。一日，自市购物归，道经米市口，市数十户，皆米肆。舂米者多无赖少年，约三百余人，中有某，尤佻，见女色美，戏之。女正色曰：「幸勿尔，复尔者，将不利於子。」某不听。时女持一伞，即以伞尖挑其腹，甲果应手倒，於是舂米者羣哄至，谓女白昼杀人，欲甘心焉，各持短梃还攻。女略无惧色，但以一伞护其身，上下飞舞，众皆辟易。女从容退，归诉之主人。主人方惊叹，忽门外譁声大震，阍者入报，知舂米者欲复仇，前後门皆有伏，言必得张氏女自出与鬬。主人调停之，不获免，且谓再迟者将火尔居。主人无奈，商之女，女坦然曰：「吾视此辈如犬羊，乌足污吾刃。在势可不遗一矢脱此厄也。」言已，携一铁棒出，顾谓众曰：「欲何为者，便何为，何狺狺焉？」众见其铁棒略如酒杯大，而女乃绝不费力，运用如拾芥然，知非所敌，乃不鬬而走。

後女抵家，家有老母及妹，亦恶若辈之无状，思有以报之。一夕，二更向尽，母女尚未寝，有盗数十人攻其家。女阴念距城仅十数里，是必若辈无疑，於是母女各持一铁棒，启其门。盗蜂拥遽入，女当先御之，即连踣其十数人，复毙其五六。盗方欲散去，女故厉声止之曰：「勿尔，伤而能逃者，可即去，死於是者，亦悉听运归，不汝难也。」盗逡巡，女自篱内次第掷出之。於是母欲暂徙城中以避盗，女曰：「世果治也，山居与城郭何异？」母不能强。女终不为意，日往来市上不辍。一日，归抵山麓，距家仅数百武，时夕阳西下，林树苍茫，径少人迹，乍闻轰然一声，则铳弹已中女股，第二弹继至，复中其腹，遂倒地。母妹适采樵返，见之，急负归，女急怒目视曰：「杀儿者仍米佣也。」言已始逝。

垂髫女舞短木棍陈志三孝廉虬，乐清人，以会试在都。一日，宴於某所，席有一豪客，询以漫游南北亦遇劲敌否。客摇首曰：「难言也。余自谓余子碌碌，非我师，殆无出我右者。某年北上，以余师别十余年，将便道往省。一日，驱车出驿，有两童驾犊车迎面而来，余视之，一男一女，男甫胜衣，女亦垂髫耳。谓可戏也，阻其所之，女怒曰：「吾辈早行，干君甚事，阻之何意？」余笑谓之曰：「喜若辈可儿，能往者即往。」男捉女袖曰：「姊何絮絮是人，恶贼耳。」女谓余曰：「观君亦是豪客，殆欲鬬耶？」余曰：「幸甚。」女曰：「徒手耶，械耶？」余思不如械，女即持一短木棍，男持其稍长者，往还数合，竟逸去。明日抵师家，师喜甚，命子女出拜，乃即此两童也，一笑而入。余乃为师贺。平生所遇惟此耳。」志三亦能拳，且夙知客精技击也。

刘綎平举筵桌有秦某者，佚其名，无锡人也。好武略，两手能举八百斤，自以为力过人，无与敌。皖有武状元某，以力闻，秦慕皖中山水，裹粮往游，顺道访某。谈次，甚懽洽，夕设筵为秦洗尘。有刘姓客适至，某为秦绍介。坐既定，厅事陈柏木桌一，广方倍於常，设筵其上。某起立曰：「山肴野蔌，不足以敬嘉客，惟嘉客辱临，可各献其技。」皆曰：「诺。」某又曰：「桌四足，举其二，步行，物无动者胜。」秦技痒，不可耐，持两足蹲地，竭平生力举起，勉行，则杯盘狼藉，汗见於额。某继之，行不数武，而竭蹶如秦。及刘，两手平举，绕室巡行者三，物无纤毫动者。某与秦皆叹服。入席，尽欢而散。刘为谁？盖草堂刘綎也。

卞云西用铁钱平陆有巨盗劫富室，杀伤事主，踰月获盗，解省审讯，供不讳，论斩，而枭首於平陆。平陆距太原千余里，守备廖某押解盗首出省。廖负拳术，善超距，曾充毅军材官，颇自负，途中恃无恐。行至平遥，遇镳客五六人由京护饷回秦，中有二人，引廖为同乡，甚昵。其一姓卞，名云西，年老而无须，鬓苍白，辫联假发，粗盈握，盘於顶而裹以帕，大逾笠，鞋尖包铁叶，手持烟杆，长二尺，巨如杯口，扪之，铁也。廖以此乃镳客常态，未之奇。将抵赵城，卞忽谓廖曰：「君知近日之危乎？」廖愕然曰：「不知也。」曰：「盗首为洪洞人，其党沿途伺伏，将劫首级以葬，徒以有我辈在，未敢造次。君不信，明晨盍於墙外验之。」迨往验，果有迹。廖年少，殊勇往，曰：「今夜当俟其至。」卞曰：「盗能且众，君非其敌，来日，行至赵城、洪洞之交，必不能免。事已至此，请效臂指。」廖叩谢，曰：「虽然，长者为客，寇至，余当前驱。」卞曰：「若是则事当败。君但知战阵之事，礮火相见，无奇可用，未知短刃相接，其机间不容发，一转瞬间，敌乘我之瑕而枪机发矣。君第安睡，毋掣我肘。」廖唯唯。

次日晚抵丰店，乱山中盗窟也，店主亦狰狞可畏。廖惴惴，匿盗首於密室。众镳客先寝，卞就地设席。门窗尽启，剪灯吸阿芙蓉膏，铁烟杆在其旁，腰间出大铁钱二三十枚，其厚分许，置灯下，频频合眼，似倦极打盹状。夜半，店主与人嚷，渐至格鬬，大声呼救。众镳客齐起，置不理，屏息伏户内。卞息灯，横卧如前。时月弦初上，微见人影，廖伸首注视，突见卞奋臂飞一钱出，俄又连飞两钱，墙外訇然，火光迸裂，耸身起，捷如飞鸟，二镳客随之。旋闻墙土簌簌下落，墙外有声甚厉，久之寂然。卞入，复卧。东方微明，推廖急起，曰：「险哉，老夫几遭不测。当店主呼救时，吾料贼徒必乘间而登，先登者，吾以钱伤其目，其次手短枪踵至，吾急以一钱伤其手，一钱伤其目，手枪落地而机震，发其三，吾以杆击其脑而颠，不死，亦重伤矣。」遣同伴携廖踰墙迹之，血点狼藉，草中荧荧然，拾视之，乃铁钱也，血迹犹殷。卞乃曰：「店主人为虎作伥，罪在不赦，今且杀却此獠。」镳客领命，大索店中，店主不知何往。乃赴洪洞县报明，派差迎接。县令张小霞出郭亲迎，延廖及众镳客入署，饮以酒。酒半，强卞试技，卞命以生牛皮钉於木板，画人形，眉目毕具，相距三丈有奇。取腰间铁钱连环飞去，各中一目，近视之，铁钱穿牛皮深入木，露其半，健夫不能拔。卞略摇动，应手而落。喟然曰：「老迈之年，兼犯嗜好，无能为矣。」众俱咋舌。饮毕，张奉二百金出，坚请勿却，曰：「廖君莅敝邑，设有不幸，吾获重咎，不则与廖君二人同受严谴，微君，岂有今日？此区区者，曷足言报？」廖亦力劝，卞始受。自此与廖跬步不离，直送至平陆，珍重而别。廖率勇役不敢过洪洞，迂道还太原。

石信掷碎石石信，通州人，初姓李，名四郎。貌魁梧，孔武有力，能举数百斤物。家赤贫，不能自立，乃鬻身於石氏为奴，从其姓，改名信。鲠直而勤谨。某年，随主人入都，中途忽有盗至，拔刃相向，信叱曰：「何物小丑，胆大乃尔，敢在太岁头上动土耶？」语毕，拾道左碎石，望羣盗掷击，百发百中，盗乃鸟兽散。未几，主人为权阉李莲英所陷，将下狱，信请以身代，遂瘐死狱中。

村店小儿运钩文登县邓叟，年六十余。一日，策蹇驴至海阳，小饮於道旁酒家，隔座一小儿，年可十三四，尫羸如病，叟怜之。儿言不食竟日矣，叟推食与之，儿健啖，尽饼三斤，腹始果，遂相将同行。可十余里，地僻无人，忽尘起於前，儿曰：「止。」徐起当尘来处，出怀中红线可五尺许，上着小钩，作玉色，儿运钩如舞空拳，然马上人已着钩，立坠其骑。儿出小剑，断骑士首如断韭薤，剖腹纳其首，以刀挖穴瘗其尸，启襆，得黄金三百。叟大骇，几坠驴。儿曰：「此某令纲纪也。令坐赃，防挂白简，以金啗巡抚。吾恶其贪黩而草菅人命，除仆，所以示警。今当与公分此金，不义之财，尽吾辈取之，无害也。」邓逊谢不敢取，小儿囊金上马，拱揖，风驰而逝。

拳有大架子小架子二派光绪朝，马永贞以大力着名於沪。一日，有卖艺力士约武伶十余人与决鬬，皆辟易而退。马少时曾为松江正营教师，时副营中有窦教师，亦以拳法名家，惟躯短，年老，马藐视之，屡欲与之较艺。一日，谓窦曰：「老教师拳力精能，小子愿承教。」窦曰：「我辈均藉此餬口耳，何必较高低？」马自恃力大，再三强之，窦始应曰：「如必欲较一日之短长，则请君先动手，否则无以对君之师。」马於是短衣窄袖，运全力於腕而以拳击之，窦不改常态，略耸身躯，而马之拳已从窦之腕下穿过，击空而仆，且帽已为窦摘，而马犹不知，盖拳出腕下时所摘也。窦乃笑谓马曰：「君幸遇仆耳，否则摘帽时，以两指戳君顶，君即殆矣。尚其返而求之於师。」马赧然退。有知其事者，谓马之拳法为大架子，窦之拳法为小架子，家法不同，非马力之果不及窦也。马旋遁至沪，卒不改其性，为马贩子所算。

霍元甲七世善拳霍元甲，绰号黄面虎，直隶人，以拳鸣於时者七世矣。兄弟十人皆善拳，元甲为巨擘，以是名震南北。光绪朝，美有大力士方侨沪，绝有力，能载重百斤，闻元甲名，请来沪较艺，元甲应之。及至，而某惧，不果较。旋有赵某者亦申此请，不允。赵以其怯也，作书登报诮之，元甲乃命其徒赛於昧蒓园，胜之。不数日，赵又邀其友与元甲约赛，乃先令其徒角之，无胜负，然卒为元甲所辱。元甲乃太息而言曰：「余来沪者，与异族较短长耳，不欲自残同胞也。後此幸勿相扰。」

元甲旋创办精武学堂，尝曰：「欲使强国，非人人尚武不可。」久之，而为日本之擅柔术者某所忌，思有以倾之，乃约十人至沪，欲与元甲角，然皆惧死，要以勿用拳，元甲拒之，卒以手决胜负。元甲又使其徒先与赛，日人败者五，大恚，亟推一最有力者与赛，乘间出臂，欲中伤之，元甲徐格以手而臂折矣。

万春蕖以气不以力南昌万春蕖精技击，移家安义之西山，所遇南北棒师剑客皆出己下。性厌城市，不欲与江湖武士竞时名也。光绪时，德馨抚江西，幕客何某以标自负，并擅拳勇，徧识城中技师，举不当意。闻春蕖名，羡且妬之，乃遣使访之安邑，请入城论技。使者造其庐，白何意，请俱往，春蕖笑曰：「春蕖，山泽之癯也，不可入抚署，何君欲论技，来山中可乎？」使还，述春蕖语，何不悦，顾急欲一见试其勇，明日，呼使者与俱。既至，春蕖延之坐，从容叩所习，何以标示之，曰：「请於墙壁画细圈数十，自上至下，此标不能尽中，某不敢复言技矣。」春蕖如其言画讫，则次第悉中。已，乃揖春蕖而言曰：「君所善者何器耶？」春蕖示以十指，曰：「尽在是，无以器为也。」少顷，何请试技，婉谢之，再请，触则仆矣。何起，数数试之，或坠於近，或坠於远，或前或後，或左或右，应手辄坠，不能自主。何再拜请曰：「某平生未尝少挫於人，君技至此，神矣哉，愿受教。」春蕖曰：「君以力，予以气，力有尽而气无穷也。」何曰：「吾师乎！吾师乎！」既而曰：「君能从某谒府主，不愈於山居乎？」春蕖曰：「君意良厚，予性耽山涧，不欲见贵人矣。」

丁潜生潜气内运丁潜生廉访峻有神力，尝於退食之暇，在密室中盘膝坐铁椅，约半小时，舒两臂徐徐挈椅起，离地高而历时久，身不动摇，盖潜气内运也。

陈蓉酩能运气光绪时，有陈蓉酩孝廉者，幼嗜学，然多疾，读书数过即喘。友告以习《易筋经》疾可已，从之，百日，体顿肥，能运气矣。一日，方在厅事与客谈话，或叩其术，即骈二指於中设之大圆几，力按之，随意绕之行，则几亦旋转自如。少选，令人於厅事之东西两端各置一几，相距四五尺，置头於东几，置足於西几，其中空如桥，招三友使立於其腹而撼之，蓉酩仍安卧不动也。

李&#62556；子指劈空气光绪戊子、己丑间，鲁人李&#62556；子至常州售拳技，时於广场献艺，兔起鹘落，剽疾如风，其手指旋转伸缩之际，劈划空气，嗤然作响。郡有豪家子十余人，年少好事，聘李为师，授拳术。李虽恂恂儒雅，而性至暴烈，偶触其怒，则轩髯怒目，抶之无算，必哀恳求免乃已。然居常数年，虽日以拳术授弟子，而秘要之处不轻授也。其弟子某甲者，学技数年，以为尽得其师之秘，请较技，李笑而应之。既交手，李若不经意，俟其拳至，辄转侧避之，甲以为怯，屡攻其隙，且猱进搏之，欲揕其胸。李以二指轻点其腕，腕忽暴痛，手不能举，亟向李请罪。李笑，以手握其腕，痛良已。李乃呵之曰：「孺子恃勇，乃欲仆老夫耶？老夫苟为汝所仆者，三十年之名誉扫地尽矣。」李卒以夜饮醉归，为无赖所扼，醉甚，不能御，被箠，几毙，卧十日乃愈。往觅无赖之魁者，殴之，折其一股。无赖将质於官，李亡去，不知所之。

张童子以拳击井堠山有张童子者，农人子也。年十三，户外有井，童子幼无知，道井旁过，必虚拟拳下击。久之，拳下，井水辄大声澒洞若上腾。然井深及丈，童子短臂下拳必无能着水面之理，人皆异之。一日，有鬻拳者过，见而大惊曰：「此童拳着人体，必无救。」索童子父，谓之曰：「此匪若家子，宜与予，不且为若乡里菑。」父惧，许诺。後不知所终。石勇左右肩承石石勇，温州人。少失怙恃，双眸炯炯，虽黑夜，能远视数十里。力大於牛，食兼人食，家贫，不能得一饱。有戚奇其量，煮斗米佐以十肴使啖之，曰：「饱乎？」勇攒眉良久，曰：「否，否。」主人大窘，以索食厨已空也。

其舅某，墁工也。毘罗寺僧佣之造殿，乃邀勇往作役。役徒丛集，担者负者不下数百人，舅誓於众曰：「能运砖石一次重百斤者，每百斤，与钱二十，重倍，与亦倍之。卒役，受佣值仍如例。」众皆踊跃，然他人率为力所限，无能多负，而勇独左右肩承，往往数倍於众。顾必绕行避寺中菜畦，路迂远，而心嫌之，竟破篱率众横跨畦过，蹂践菜蔬，菜佣譁阻。勇怒，举肱一挥，仆者数人，余或辟易走。赴寺，告主僧，主僧者，曾为右职，亦勇有力者也。出视，见勇东西逐菜佣，众噪和之，叱曰：「汝曹何敢尔？」勇嗔目诟曰：「秃，方外人，乃与汝爷事耶？」疾飞担干击僧，僧笑避，伺勇益进，骈两指，扣勇肩，勇痛而颠，众窜避。勇伏地乞宥，僧曰：「竖子有几斤力，便目无人耶？盍起，随老僧来。」手扶勇臂，痛顿失。随至寺，僧询勇何便为此，勇以贫而谋得一饱餐对。僧曰：「余寺厨虽寡藏，当足汝啗。」方顾左右欲有言，勇亟曰：「傥得赐食，幸甚。奈不惯蔬食何？」僧睨之，笑曰：「寺中例不许食肉，此戒勉为汝破矣。老僧乃不意汝更馋肉。」遂命炊饭蒸肉，盛巨盂，佐以鸡鱼数品，可十人餐。勇狂喜，大啖，顷刻已尽，抚腹拱谢。僧命锢一室，三日无与食饮，至期瞰之，则神色自若，僧曰：「孺子可教，诚非碌碌者。」

时光绪甲午，中、日失和，某大帅备兵闽、浙。御日需人才，僧，故大帅僚吏也，作书予勇。辞其舅，賫往见大帅，得官把总，引卒千人，随副将张必胜守海口礮台。一夕夜半，诸将吏枕戈卧方酣，忽礮声轰然，副将遣人视，奔告石把总恇扰，擅发礮。副将怒，缚勇，欲斩之。申大帅，大帅知有异，传勇诘责，勇曰：「某岂病狂！适因守视时，远见数里外有敌船向台驶，某恐其乘不备袭我，往复禀报，辗转误机事耳。」副将在旁斥曰：「汝欲诳言欺大帅耶？」正驳诘间，俄海谍报至，言敌船二，驶口外，为礮台击沈其一，其一创而走。大帅知勇言信，喜，释其缚，谓副将曰：「汝徒高官，乃卤莽不明功罪若此，是汝才不足以莅勇也。今夺汝官与勇，而以勇官畀汝者，汝心甘乎？」副将惭伏不敢言。

韦得道力冠侪辈海昌陈侠君在岭南经理武缘鹾务时，有役夫韦得道者，力冠侪辈。廉州盐每篓重一百余斤，东关盐每包重一百五十六斤，盐艘至时，自水次运至盐仓，路若二里，例以二人舁之。然岸高途窄，舁夫必於中途暂停，以舒力，惟得道能独挑廉盐四篓，东盐二包，缚以长藤，柔木巨梃荷之，径至仓中，半途不息也。自馆运钱下船，健者挑至二十千止矣，得道挑必四十千，尚言恨无好扁担，否则五六十千易易也。

二牛鬭於狭路，四角相抵，不可解，人绕道行，得道手各执其一角，左右排之，中开四尺余，牧人始分驱而去。陈之卧室窗前有石峯，高可过寻，大可三人抱，欲徙诸墙角以广中庭，使石工视之，曰：「非用三十人力不可动也。更需　皮作巨绠，系而舁之，始有济。」得道在旁笑曰：「此石易徙，但以酒饮小人，方可独任。」陈喜甚，饮以汾酒，佐以豚肩。得道袒其衣，两手撼石，岌岌震动，遂曲腰徐步，且推且移，约四丈许，至墙角，安顿之，石工摇首咋舌去。

得道身不逾中人，每饭仅四五椀，饮酒过斤许辄醉而酣寝。同侪伺其睡，戏以绳絷其手足，比醒而欠伸，则所絷皆断。一日，方俛首劈柴，有戏披其颈者，举三指轻弹其额，崩然有声，其人额间忽肿起如鸡卵，血涔涔流，自是人不敢犯。

得道性温和缄默，凡用力之事，辄以身先，同辈咸喜之，莫与忤者。陈嘉其勇而勤，给与工值独倍。後病伤寒，不汗死。

卢幻山以力还人卢幻山，宜兴人。少习技击，走江湖，术益精。尝以事赴乡，行经田陇，见绿阴中有桔橰，三五少年据其上，皆裸裎。幻山亦就阴小憩，谓少年曰：「气候诚炎热，然此间近孔道，往来者众，曷以腰围布，可蔽其私。」少年怒，羣唾之，谓：「汝但知饱食，不知盘飱粒粒辛苦，尚敢来此说风凉话耶？」幻山不答。少年怒不可遏，一时拳足交加，幻山蹲地勿拒，少年尽力殴之而罢。幻山知不可以理喻，遂拂衣去。少年以为得计，相与戏谑。复上桔橰，则四肢无力，不能转其轴，惶急万状，踉跄归，以告村人。有老者沈思良久曰：「此必卢幻山也。」急入城，踵门请罪，幻山笑曰：「事诚有之，彼各举力以赠老夫，愧无以报，不图力已尽。今既来索，可令彼自来，还之可矣。」老者拏舟载少年至，幻山谓少年曰：「必欲还尔力者，其速来殴。」乃蹲地以待。少年相顾失色，谓胡敢蹈覆辙，且力竭，几不能握其拳。幻山促再四，少年跪而前，以掌摩挲其股。幻山曰：「勿怖，老夫宁肯作诳语？前日费几许力，今日亦如之，而後力可复。」少年强应，然心殊愧惧，姑轻击之，觉有气自指甲透入，须臾，周全身筋骨舒展，精神亦奋。幻山跃起曰：「既吝此区区力，则前日之奋勇胡为者？老夫言尚忆之否？」少年唯唯受命，泥首者三，幻山命之起。

刘胜能饭而多力武当山某寺僧悟心，方丈也。少习拳於少林，年六十余而精悍不减少壮，寺僧皆能拳，承其教也。山下农家子刘胜，有力，善饭，无以为生，叩寺门行乞，众僧殴之，刘若不觉。骇而告悟心，悟心问刘曰：「尔何求？」曰：「欲饭耳。」「尔何能？」曰：「能造饭耳。」「尔力几何？」曰：「不知。」「能食饭几何？」曰：「亦不知。」悟心笑之，命食之以饭，将尽二斗米矣。饭後，引至隙地，有巨石二，重各八百斤，刘以手左右挟之而舞，殊从容也。乃授以拳法，而蠢甚，茫然莫解，因置之香积厨，众藐视之。一日，来挂单僧，衣履极敝，而神气奕奕，众僧加以白眼，刘常私食之。悟心方教其徒以武艺，挂单僧视之，默不一语。或谓挂单僧曰：「尔能乎？」曰：「不能。」习罢，归食堂，挂单僧独立，众莫之顾，刘招其食。挂单僧谓刘曰：「尔何不学拳？」刘曰：「不知也。」挂单僧曰：「我教尔。」於是教以手势。夜半，挂单僧引刘对坐，久之，刘忽悟曰：「我知之矣。」乃尽教以奇正虚实之道，进退起伏之节，戒之曰：「尔由此熟练，无敌於天下。尔善用之，我去矣。」遂一跃而逝。自是，刘辄於夜静私习之。

越二年，悟心集众僧语之曰：「吾将往天台，有武艺超羣者，当授以方丈之位。」最後得一僧，名超凡，将以方丈授之，刘上前曰：「稍迟，我尚未试也。」众譁笑之。刘曰：「尔辈之拳，不过外家之粗浅者耳。」因解衣跳跃。悟心惊曰：「尔何能此？此等拳法，我尚不如也。」刘乃自道挂单僧所传授，遂为某寺方丈，改名天禅，於是武当之拳法得与少林齐名。

跛僧取棍如拾芥冯某性旷达，好作汗漫游。某年夏，避暑杭州，游某寺，见一僧跛一足，而行步仍自若，奇之，叩而问曰：「大僧足虽跛而精神矍铄，何术以得此耶？」僧笑曰：「余，徽人也。祖业猎，入山求鹿兔以为生。余生有武力，父兄爱余，授以拳棒，幼时遂通武术。忆十岁时，共诸兄戏，诸兄各持木梃拟余，余取柴一束，上下左右舞，诸兄十余辈不能近也。及诸兄袭父业，而近山之兽尽矣，乃裹糗粮，挟弓弹，觅兽於百里之外。余以年弱留家中，数日，诸兄归，所得兽倍於曩昔，皆甚喜，由此诸兄时猎於远处，出则数日方归。某岁春，诸兄尽往猎，家中仅余一人。而五日後，诸兄皆不归，心滋惑，往迹之。及中途，见一人卧地呻吟，视之，兄也。兄曰：「余等猎五日，大获，方欲归，遇羣虎，与鬬，而数日猎已疲极，不能复鬬，皆被害，我亦受伤。」余乃负之村，为之调治，伤重不得愈，三日而死。余痛甚，念一家尽丧於虎，誓必尽杀之，遂葬兄而归，悉售所有以为资，挟械入山，寻兄骨，不可得矣，愈恨。穷搜山谷，得虎，辄毙之，更往他山，亦如之，数年，毙虎数十矣。旋入某山，遇一虎，负矢而奔，即持铁棍击之，毙焉。方欲负以去，见一少年挟只弓，呵曰：「莽男子何得夺我虎？」余与之争，不相让，遂互鬬。余持棍左右挥，迄不得中，少年惟以弓拒之。逾时，余惫，少年伺余隙，以弓击余腿，遂倒地。少年去，余足折矣，不能起。卧地一日，有一长老过，怜余，携至此，削发皈依。今年五十矣，幸尚强健，然不敢自夸武力。」室有棍一，冯等四五人持之不能举，僧取之如拾芥，即当年毙虎之武器也。

小沙弥撮石桃杭州虎跑之胜，同於理安寺，山路愈入愈幽，竹柏交光，小径纯绿，所谓紫李黄瓜者，虽不多见，然乌纱白祫，道衣固已凉也。祖塔院有二泉，范之以石，厥状如井，水色清深，东坡七律尚镌之壁间。西向，则宋僧济颠师塔在焉，坊表尚存，然师塔洼下，塔上有积水，草木阴秽，似久弗治。院中列石桃五，重可五六斤，其最巨者殆二十余斤。顶尖而滑，若常经撮取者，尖上尚带汗渍。光绪时，闽人林纾之弟子陈某，恒自负多力，则力撮其小者，久撮莫起，寺僧微哂。林前请曰：「石桃滑如是，非日撮之者不得是形。大师设此，必精少林之学，幸试撮之，以广眼福。」僧逊谢不可。林再三请，乃出一小沙弥，令撮其小者，则从容如掇馒头，其力之大可想。沙弥指坚硬如铁，意此二十余斤之石桃，必此僧撮之，第对客不欲自炫其技耳。

载漪一手举百斤载漪粗鄙甚，本册立为瑞亲王，受命後，读瑞为端，孝钦后闻之，即仍其误，乃易瑞为端。嗜拳艺，孔武有力，能一手举百余斤物，凡花拳绣腿一流人物，悉以重金延致，间有萑苻余孽惧撄文网而出其门下以为护身符者。有一僧，得少林派真传，亡命江湖间十余年矣，後亦依附之，颇蒙倚任。光绪庚子，拳匪之变死於火。

曹大举千斤曹大，常州人，鬻南货为业，家可中资。好拳勇，两手能举千斤。有游僧过，闻其名，诣曹购胡桃，以二指捏碎，皆云不佳。曹乃出胡桃斗余，略拂以手，皆碎，僧颔之而去。

常城每九月，商人咸诣灵官庙报赛，演剧无虚日。曹往观，立台前，千人推挽，屹然不动，岁以为常。一日，有矮人，长不过三尺，微须窄面，迳立曹前，以背贴曹腹，曹推之，不觉，又力推之，仍不动。其人回首顾曹曰：「何为？」骈二指捺曹胁，从人丛中去。曹急以手按胁，面色如纸，口不能言。隣人见，立扶归，呕血数升而死。死後左肋青黑，按之，骨条条断，而矮人不知所往。

章中臂负三百斤章中，字受庸。幼负奇禀，体魁伟。初读书，鄙举子业，塾师强之，愤而走，因学将略。年十七，即善骑射，两臂能负重三百斤，乡人咸以章大力呼之。为人精细果劲，结束支架，无不骁骏。年十九，补武生，越五载，举於乡。尤善控悍马。尝骑入市，忽奔逸，人仆，揽缰逸过，力稍猛，颠，旋从尻尾跃而登。时马骋飙迅，卒坐是伤臂，屡延医治疗，创口不合，逾岁卒。

马如飞钩右手食指马如飞，北人，以力称於时。某岁游上海，西人闻其勇，与较辄败，英人乃请於马，欲选香港捕房之最有力者至沪相角，以决胜负。马允之，惟曰：「中西异术，防衞滋难，姑各以右手食指相钩，被钩直者为负。」方钩时，英人大号，遂止。越数年，马为众圉夫围击而毙，盖尝为所困以泄忿也。

杨某两指摄铁杠杨某，善钓，精拳术，骈五指能切砖石。或询所自学，曰：「吾父官都司，尝过苏州灵岩山，与化云道人较艺，结为异姓兄弟，从之学。期年，父以捕枭中弹死，予遂专心从道人。道人授徒有律，晨授解法，过午令汲水。庭列巨缸四十，同学者三，山无泉，井居山趺，上下无堦砌，初行，苦之，久亦不觉其惫。井有石盖，重莫测，但记初学时，四人掀之不起，师助，始动。水既汲，又盖之，缸受水几十担。师曰：「道人烹茗，瓯水足矣，何须缸，悉泼之。」尽四人力，缸始侧，水汨汨如瀑布，如是以为常。五六年後，则自能掀盖如摘帽，泼水如覆杯，上下如履坦。师又削园後铁竹为竿，令钓於山下溪。铁竹色黑质坚，以供钓着名，远近求者众，每空林焉。钓三月，师钻竹节，注入铁沙，竿渐重，得鱼不易，隆冬碎冰而钓，不以为苦。五年余，铁屑满竿，重莫埒，乃易铁竿，亦缕节纹，以掩人目。二指挟竿端，上下如意，钓得，互衡以轻重为殿最，或终日不得鱼，则罚以杯酒。居山十五年，道人死，徒四散，乃始作漫游。」

太湖剧盗大毛子以勇雄，访杨於野，拳杨颅，杨猱避，手轻拍盗股，盗蹶，医三月始愈，然犹蹩。某校铁杠重百斤，杨以两指摄一端，杠平，面色自若。

臂香苏俗赛神，舆神而游於市。 「 俗谓之出会。」 前导有臂香者，袒裼张两臂，以铜丝穿臂肉，仅参黍，悬铜锡香鑪，爇栴檀其中，或悬钜铜钲，皆重数十斤。数十人振臂而行，历远而弗坠。此盖梁僧智泉铁钩挂体然千灯之遗法也。

某少年撼树而断光绪朝，龚某自岳州东下，过洞庭，遇风，泊小港，时港中避风之舟以十数，岸上有茅屋数间，酒肆也，乃登岸河饮。时肆中已有三客在，一年可工十许，一二十以来，一可十七八。主人鞠跽奉觞，屏息旁立，若侍贵客。最少者独南面坐，二客东西坐，执礼殊下。龚顾而异之。见三客饮啖甚豪，酒两瓮，肉数斤，皆尽之，复索供馔，主人亦不敢辞，直出豕於牢，立宰以奉。时竈旁薪尽，主人挥斧伐门外巨柳，将析之，南面客忽起，顾二人曰：「主人劳甚，我为彼了之，可乎？」皆曰：「善。」客即趋出，手握树，左右撼之，磞然有声，数围之大树中断如劈。客更擘之践之，应手碎裂，如鎚斧所撃，木屑纷纷遍地。主人徐拾以焚之。自晨至日昃，客不停箸，不歇杯，尽酒五瓮豕全体乃罢。客濒行，召主人，絮絮语良久，手布包授主人，主人不受，客遽作色，受之乃去。龚初以船上客也，惊其大力，乃踪之，立岸畔，窥各船皆无是人。乃归问主人，时日暮，风不止，龚度舟不可行，即假宿主人家，以向客问。主人曰：「噫，此吾早岁一旧事也。今十年矣，不图於此相遇，更不图君窥见之也。」龚请其说，主人曰：「余二十岁时，亦一武士也，善用铁枪。尝猎兽山中，遇人熊三，挺枪力鬬，悉刺杀之，由是以武闻於时。东南武师有名者来角技，余数胜之，以是自满，授徒几千人，所过常恃武力，辄骚动乡里，淩慢主客。久之，闻甘肃有某技师者，为当世技击大家，立意访之。自汉口出襄、邓，行数千里至偃师，宿逆旅。对房有客，一白皙少年，即今日之东向坐者是也。时余既挟铁枪，少年则目余微哂。及晨，飱将发，少年又直据上坐不辞，余益忿之。早发，即策骑，尾以行。少年回顾问余：「君好武技否？」余曰：「然。」少年请一试。余出铁枪，少年曰：「此无用物耳。」取枪纠之，开合提拏数次，团团如玉轮吐彩，须臾，哔剥有声，而枪折矣。余大惊服。少年出铁胎弹弓曰：「吾习此，试之何如？」余力拽之，弓开不及半。时羣鸟噪而过，少年发五弹五中，鸟坠地，须臾复翔去，视地上五羽在焉，盖不欲伤之也。余心悸，欲挽辔就歧路。少年忽挽余臂，问余来意，余不及答，少年则拽余坠马，叱曰：「若非某某耶？平日作奸犯科，余知之已久，今日乃敢捋虎须，自寻死路？今姑赦汝归去，其改之，如不然，他日决不相容也。」时余怀中有金百七十两余，少年尽取之，乃见释。自是余不敢更西，乃归隐於此。岂意少年忽见临，饮毕，即以前金见还。余不敢受，彼力掷之始去。去时犹顾余曰：「汝能悔改，甚善甚善。不然，死矣。」余心为栗然，目送其出门，瞬即失之，不知何往。」龚俯视主人所用析薪之斧，亦巨大非常，问之，云重四十斤。

丁仲芳以指弹钵长安丁氏，望族也。有子曰仲芳，甚慧，嗜技击，日与江湖术士游。後得异师，潜心从之学，不数年技成，能赤手搏人於锋镝之下。一日在某肆，有丐僧托石钵来，钵重可百斤，入门，以钵置柜，肆中人以一钱投之，僧微哂曰：「贫衲非为一钱来，畀我二百，则当去，否则不足遣我。」肆中人虽怒而不敢言也。丁徐起，以指弹钵，钵堕地碎焉。僧扬目视丁曰：「公子解武事耶？其能与贫衲角？公子而胜，则埋首山林，终当不出。不然，则钵为贫衲传世宝，万金不可易，当请公之偿之。」丁怒，与之较，僧三起三仆，人尽笑之，而僧殊不惭，合掌对丁曰：「勇哉公子，贫衲拜下风矣。」遂去。丁意颇自得。隔月余，丁忽病肺，嗽甚，迁某寺养疴。寺僧年九十余，而神采飘然，好清洁。丁偶与谈，唾地，僧睨之良久，丁愧谢。僧曰：「非谓污我地也。视公子所唾，似有伤，公子得毋与人鬬勇乎？此内伤，将不救矣。」丁惧，具以告。僧曰：「公子千金之躯，何乃与丐僧鬬？败则可忧，胜亦何喜？」遂裹药投之，数剂而愈。自是丁绝口不言武事，从师读书，卒成名儒。

王遂拳铁块陷土山东王遂者，客京师，佣为人仆，力能擎大栅栏关帝庙前石狮，跃垣，高丈许，土人相传石狮重五六百斤，无不伏遂之神勇。

遂少时，为盗燕、赵，系铃於矢，去其镞，弢矢跃马郊外，伺行道者车载赀过，向空发，作锵鸣声，意止车毋行也。道行者遇之，无不倾橐献其赀。後以事与同辈龉，弃去不为，投京师万盛镖局。其主人年六十余矣，见遂，请艺，遂曰：「若何而可。」引视後院，有铁块一，纵横广三尺，高如之，主人曰：「拳之，拳之。」铁下陷土者寸许，颇自矜负。主人乃颔首曰：「可。」意似不甚隆异也。遂心愠，还请主人试之，铁没地，视遂三倍之又有奇，遂不觉气折。主人语之曰：「若新来，无任大事，兹有某宦者装赀八千金归济南，若其不嫌小试乎？」遂诺。主人乃酌酒饯别，与小旗，曰：「以此树车上，行无虞也。」遂行，自思己亦曾为响马，响马不必皆材武，大率虚声相讋骇以威客，倾其赀耳，今当觇之以尽其技也。怀小旗，不树，危坐车辕。中途，响马十余骑飈驰自後来，发响箭如例。遂佯为不知，车依旧行，觇所为。响马莫测，不敢逼，抽矢傅镞，彀弓射遂。遂闻矢来，锵鸣有声，以为仍响箭也，无镞，不之备，猝为所中，创肩，痛莫任，急探怀出小旗扬之。响马见，下骑曰：「误矣。何不树帜也？」乃为傅药裹创，护送至济南，归见主人。主人慰问创癒未，乃大惭，不敢出声。主人则语之曰：「吾辈走镖无偾事，岂诚勇绝人人哉？所恃者平昔与若辈有交谊耳。惟遇顽梗无可与语交者，不可不一儆之以震其余，是则匪材且武者莫任也。然若辈之材且武者，诚亦何限，何可徒恃其勇？若休矣。」却去不复用。

孙贡玉碎钱箸孙贡玉，以勇闻，习拳於少林寺，得内家法。艺既成，由寺後夹弄出。时日已暮，望前村有灯火光，一老者伛偻迓之曰：「汝非某僧高弟乎？此径无足音久矣。」曰：「然。」老者曰：「盍休此，我与汝师厚，明日汝师当顾我。」旦，僧果自外来，相见色喜，老者令幼子与孙角艺，僧高坐作壁上观。搏方酣，僧遽呼曰：「止，止。为汝易帽。」孙自顾帽已失，乃语请留，复三载，精其技。

孙归後，为镖师，商贾聘护囊箧。里有不逞子入北省为魁，素骁勇，号大刀柳，然知孙善弹击，戒其党勿犯，以故，望帜即驰去。孙性和易，虽妇孺皆与狎，有固请观技者，削箸作束，抵其项，以手击箸，箸折而项不伤。又指按铜钱数十枚立碎。有巨盗伺孙久，夜登楼扪之，加利刃，孙捷於飞猱，已自後捘其腕，盗投地痛甚。子躄，坚请习技，不许，曰：「生平见壮士多横死，汝足病废，天之爱汝者厚矣，我何忍以此技祸汝也？」晚年杜门韬晦，得以寿终。呼延通断铁尺海陵无赖子朱五能以头击人，当者皆披靡，人以其好抵触而多力，以独角兽称之。独角兽率其徒日横行闾里间，人莫敢谁何也。已而新任州牧至，其人平时以酷吏称，尝办省城巡防，得大盗巨猾，辄以巨棒抵其腹，一击毙之，一年中，屠人以数百计。及抵任，第一日，即有人呈诉，朱五觇之，知为己也，惧而逃，有友在山东，亦县胥也，将往依之。冬大雪，襥被冒寒出门，伏鞍急驰，夜行百数十里，天明出境，约计去安丰镇不远。忽闻有呻吟声，急察之，有少妇仆雪中，下骑扶持，妇言身为镇市某商妻，昨在舅家，闻夫病，乘驴急归，雪深冰滑，驴仆人坠。妇孕已三四月，因腹痛，不能起，驴则逸去。朱哀之，因解装中被令妇伏其上，裹而提之，叠骑急驰，须臾，至镇。妇之夫，粮食杂货铺主人也。见朱，甚感，询所来，朱以实告。其人留朱宿店中，月余乃去。至山东，住数年，州牧解任始归。朱既归，其旧日之徒党复来会，乃恣横如故。一日，又閧於市，市人见之，大惧，不敢问。有铃医，盖新至者，年可五十余，须发苍白矣。适入市，即力为排解，朱怒叱曰：「老不死，乃不识我独角兽耶？」医笑曰：「不识。」朱跃而触，医且语且左右避，搏之，终不中，愤愈甚。俄而步稍蹈空，市有新屠之猪，悬架上，朱首直撞入猪中，一市大笑，铃医徐徐去。朱惭甚，使其徒侦之，铃医寄迹城隍庙。及夜，朱短衣怀鐡尺而往，铃医宿庙东廊，趺坐不动，朱扪鐡尺，欲撃之，心怯，不敢下。医忽开目，曰：「独角兽来耶？」朱度不可中止，即挥鐡尺一撃，医接以手，折为数段，掷足下，哂曰：「此芒草茎，不足搔痒，乃以戏老人耶？」朱惊，欲退，医握其领，如挈匹雏，曰：「君既来，何必怱怱？」朱不能动，因听之。医曰：「君莫误会，我此来，特访君也。我女曩倒风雪中，非君，我女死矣。曩闻我女言，数年来感激不忘，何图今日市中幸得相遇。然君勇力，讲武不足，贾祸有余，前此幸脱酷吏之手，何尚不知悔耶？」因拍其项曰：「此太强矣。」应手如冷水淋背，体为之　，医出粉一瓶曰：「此良药，费数年精力配合成者。君以此治疡疽，但用寻常膏药，弹此一黍许於上，其灵效无比。君得一生吃着不尽，无须更为荒唐事矣。」朱谢而受之。天明，医负行囊自去，问所之，则曰：「海角天涯，行纵无定。」朱送出北门，医步履如飞，顷刻已远，乃惘然归。朱自是患颈僵，一转侧辄痛，无复早年勇气。安居於家，卖药果有奇效，（缺文）

僧碎某氏女胸前镜某教师以拳勇驰誉衡、湘间，一女微有姿，尽以其技授之。女有约，必得技如己者而後嫁焉。父没，遂以前约榜於门，远近至者不下数百人，皆非女敌。惟一少林僧技出众上，女以其僧也，恶之。翌日复交手，飞脚点其胸，履头故着铁，僧几毙。去而恚曰：「三年後当相报也。」後一江西武举亦以技投，技不如僧，然武举为美少年，女心属之，退避三舍，遂委禽焉。

居三年，女常戚戚，谓其夫曰：「曩以炫技之故，结怨一少林僧，彼云三年後当至。今其时矣，宜谨备之。」未几而僧至，女命夫出见，而己为仆妇装，胸前悬一大镜，重衣袭之，捧茶出。僧熟视之，默然无语。女退，以膀靠柱，柱离础尺许，以手正之，复如故。僧起立曰：「技至此乎，吾不敢较矣。」随以手抵其胸，女色变，少却，曰：「三年所学，亦只平平。」僧竦然退。女急解衣，镜已碎矣，着指处如椎凿然。

旗兵打滑挞禁中冬月打滑挞，先汲水浇地使冰，遂成冰山，高三四丈，莹滑无比。乃使勇健兵士着带毛猪皮履，其滑更甚，自其颠挺立而下，以到地不仆者为胜。

汴鲁儿童习走汴、鲁儿童类习飞檐走壁之技，童而习之，谓之上学，其时期，大抵为七岁。习之之法，缚铅於足，重者可三斤，乃掘地为深寸许之坑，一跃而过，递深至三尺。又习枪箭，则先画圈於壁，以链眼光，期於百发百中而止。

卢滋以手足贴壁行临清州民俗强悍，多盗。光绪初，其魁卢滋就降於州牧，党众亦皆慑伏，卢遂为鲁抚福润所知。一日传见，令试技。抚署墙至峻，卢乃以手足贴壁，横行丈许，往还者数次。旋蹲墙隅，耸身登屋顶，倒一足，钩於檐，逡巡沿壁下，福击节称善，厚赐遣归。江僮负石疾趋少林拳法有链工术，运气於筋肉，则脉络突起，筋如坚索，肉如靭革，刀击之不能伤也。黄用行为淮上豪客，行侠乡里，家蓄一僮，江姓，佚其名，砀人，年三十余，膂力异常，负巨石疾趋数百武如飞。室有车，殊笨重，挽以二牛始能行。江袒腹默坐车侧，徐徐呼吸，俄作欠伸状，凡五六次，运其臂，格格有声，鼓其腹，膨然隆起，历半小时乃起立。取一利刃，长三尺，刃尖锋锐，光芒逼目，持其柄支车端，以腹部承刃尖，徐以身向前倾，背其手奋力推之。轮转可七八周，始释刃而罢，腹部尚凸起，无伤痕。

陈叟挟双刀而走京师有巨屋，在化石桥左，刘四尝僦居之，蓄妻妾仆媪殊夥，赫然大家也。刘躯小面白，蔼然如儒者，而性慷慨好周急，邻人颂之。岁尝以秋至京东催租，谓有田数十顷，返以翌年春，则巨车运物至矣，如是者两年有奇。

刘时就门前馄饨担购馄饨啖之，鬻者为陈叟，久之与刘习。一日，笑而语之曰：「予蓟州陈某也，有父且有祖，祖年九十四，予有三子、五孙、二孙女，此十余口者，今悉在囹圄，皆以君耳。君果垂悯我全家者，盍从我行，以纾我难乎？」刘徐答曰：「子识我，无误欤？」陈曰：「无误。」刘曰：「无多言，可偕行耳。」乃陡自坡下跃上城，行如飞，陈自折其担，出二刀挟於胁际，亦一跃从之，瞬息杳矣。

朱文英掩肠捷走朱文英与俞菊笙同时为京师武旦，交莫逆，艺亦相埒。俞以武旦不足出人头地，改武生，朱实左右之。朱善走，尝以一日而走二百余里。俞既以武生噪一时，同业嫉之甚。一日，演剧庆乐园，将束装，突有人自外入，向俞疾驰，朱亟拦而诘之，其人不及刺俞，则迳投刃而窜。刃入朱腹左，急拔之，肠随出，然尚能捷走如平时也。遂左手掩肠，右手持刃，追及屋顶，掖之而下，始觉痛，延伤科治之，经月愈，复能舞跃如平时矣。

驿卒展足捷走台湾之驿卒曰　达，走递公文时，辄插雉尾於首，手背系萨鼓，鼓以鐡为之，状如卷荷，长三寸许。展足捷走，足掌去地尺余，扑及其臀，沙起风飞，手镯与萨鼓相撃，其声丁当，瞬息数十里。

苗人善履巉石荆棘苗人椎髻跣足，男子生甫行，烧铁石烙足，涂以桐膏，频岁如是，足渐厚，成重茧。女亦如之。履巉石荆棘如履平地，故五寨司狗扒岩诸峯石壁嶒嶙，仄径为人所罕至者，纵身上若飞，须臾，蹑其巅。浮水僧履水如履地僧，山东人，不知其何时入闽。闽里社演剧，人集道亘，僧不得过，绕而向小湫，僧蹑足履水如平地。乡人有李诺者，目送之，则大骇，揭水而追。至一破寺前，僧回顾，骇问何来，李膜拜於地，曰：「弟子嗜拳技，久不得良师。适见师履水如履地，度非少林宗派不复有此。」僧叹曰：「吾言技耶。且即荒庵，告居士以衲之身世。」因肃客入，瓶花茗椀，位置精洁。僧曰：「吾兄力能御奔马，飞行绝迹。衲其穉弟耳，艺皆受之吾兄。实不见讳，吾兄，剧盗耳。一日，凭山觇行客，见平原有少年驱马三十匹，衲将下要之，兄曰：「此少年独行无侣乃能驱马三十匹，非常人也，非汝所制。」兄瞥然如鹗，飞坠少年马前，尘土飞处，衲见红光一片，吾兄之躯中裂矣，遂瞑然若死，不敢下。少年去，始瘗尸於山次，削发云游。今居士就吾叩所学，即艺侪吾兄，又胡为者，矧乃不可即及。」诺废然，谢僧归。迟日，更叩其扃，虚无人矣。

郑大腹水面作蜻蜓点常熟西乡有郑姓者，失其名。殊健饭，食兼人犹不能果腹，每日抚其腹曰：「如此大腹何？」人因以大腹名之。多力，善技击，得少林宗派，能於水面作蜻蜓点，一跃数十丈，视城垣如门阈。时江湖多盗，行旅皆以壮士为衞。有汉口富商，以巨瓮纳白金万余两载舟南下，郑与偕行。行扬子江，日向夕，风利不泊，旋觉有异，泊焉，检瓮，则已失。遥望烟波中，隐约有人影奔窜，郑跃水迅追。稍近，微辨其为僧，手提两瓮，踏波如飞，郑点水尾之，僧登岸，郑亦登岸。

行里许，有兰若，四周石壁颇峻，僧耸身入，郑随之。僧至佛殿，置瓮廊下，顾郑笑曰：「劳汝追随，且止宿。」郑颔之。乃设酒食，恣饮啖，既毕，以灯导入禅房。房小而洁，中横石榻，左右列几，榻有衾褥，无帷帐，仰瞻屋梁，铺板作阁，板多隙，僧挂灯於壁，拱手请高枕，遂出户，反扃其门去。郑疑，不敢卧，假寐几侧。夜将半，闻板阁有声，簌簌如密雨，从隙中落榻上，郑惧，不敢一探首。逾时始寂。天明视之，则短矢蝟集，长三寸，聚刃盈榻下。郑知僧所为，乃蟠坐矢端，而矢不一折。及僧启扃入，笑谓郑曰：「夜间相戏，汝乃尔尔，不免大才小用。」郑曰：「我坐蒲团耳。」僧点首，挽郑出，盥栉讫，进以麦饼。郑请还瓮，僧曰：「必一角胜负，胜则许，负则否。」郑曰：「如何？」僧指石壁曰：「递相袒腹，背倚此壁，各击腹三拳，无伤者胜。」郑问孰先，僧曰：「子，客也，主不先客，请子先击。」言毕，慨然袒腹倚壁，曰：「来。」郑自恃其力，奋拳击僧腹，如击巨石，寂不动。郑骇极，拳再下，腹坚如前，僧但微笑，而郑力疲矣。及三击，僧鼓腹郑前，示无伤意，然後请还击。郑颇窘，然不能辞，乃逡巡效僧所为。僧从容进，左手揭衣袖，右手挺拳入，郑急以背缘壁上跃，避僧拳，此名壁虎游，盖少林秘传也。僧出不意，收拳不及，入於壁，没腕。郑骤落，力挫僧臂，臂砉如藕折。僧曰：「好，子可取瓮去，异日再相见也。」郑亟提两瓮返。

郑自此隐姓名，徙居远乡，无子，惟一女，亦以力称，得父传。家甚贫，郑每食不获饱。女嫁武弁某，常馈米肉，颇不乏，勤於省父，旬日一归宁，归必致父於醉饱，常佣於人以疗饥。一日，女归省，突有人排门入，视之，僧也。郑不及避，僧已至前，揖郑而言曰：「访君久矣，今始得晤，别来当无恙。」郑知其意，乘未备，起右脚蹴僧肾，僧让步，骤以左手接，变色责曰：「君殊孟浪，故人远来，不叙寒暄，而遽用武，岂我臂未痊，不能擒君足耶？君断我臂，我断君足，不亦可乎？」郑以足在僧手，窘甚。女从旁呼曰：「父亲何不作双飞蝶？」郑顿悟，左足又起，僧伤颐而仆，郑与女共杀之，瘗於後圃。所谓双飞蝶者，乃两足并起之名。凡少林派，虽一足为人所执，一足犹能平地疾起，力蹴敌人之颐，此固郑所素习，仓卒间忘之，微女之呼，几丧僧手。由是愈不轻出。

茶商堕桥耸身起福州南台有大桥，往来者日数千人。一年，有操北音者至，坐桥顶，张字於旁曰：「过者纳钱一文，有能与予角鬬者免，胜予者取钱以行。」期以一旬，凡数日，投钱数万矣。间有角者，皆未能胜。茶商粤人某旅其地，翩翩儒雅，未尝以技击鸣。偶经是处，北人索钱，甲探囊适空，曰：「予忘携钱，返取与子，何如？」北人曰：「至此，未可空去，请一角。不然，则纳衣为质，以钱来，乃取衣行。」某曰：「世焉有横暴如此者？吾本无缚鷄力，虽然，既如此相迫，吾亦当一领教。」伫立待之。北人挥拳进，仅一交手，北人曰：「此少林正宗也。」鬬有顷，北人腾一足起，中某，某佯堕桥下。桥去水丈余，某堕桥下，离水面尺许，耸身起，立桥上，面不改色。方某堕时，北人以为胜，有矜色，至是，色顿变。某随曰：「子技尚未也。世间异人多，速改尔业，不然，吾见子之必败也。」北人乃弃钱遁。

王趡蹴杉人於寻丈外福州有菜佣王趡者，年七十许矣。长日寡言笑，伛而长髯，负殊勇，精内家拳，然颇自敛，不欲以技自炫也。一日，行於道，有负巨杉者，蹑趡後，以杉末抵趡，趡却立，则又抵之。趡曰：「汝将何为？」杉人曰：「我生平咸如是，汝如何者！」趡曰：「奴子敢尔？」杉人下其杉，扑趡，趡骤起一足，蹴杉人於寻丈之外。杉人起，跪谢曰：「十年步先生後，今日乃得此法，此少林的髓也。」拜已，负杉去，趡惘然如有失。

番人鬬走台湾番人自幼习走，辄以轻捷较胜负。练习既久，及长，一日能驰三百余里，虽快马不能及。臂带钏，手持铜瓦，走则以瓦扣钏，声如鸣钟，一步一击，不疾不徐，辄声闻数里。

蒙人贯跤驰马新疆蒙人尝於每岁四月祀鄂博，祀毕，年壮子弟相与贯跤驰马，以角胜负。贯跤者，分东西列，二人跃出场，抗空拳相持搏，格手蹘足，牛尚　虎　，胜者扶负人起，以靥相抚掩。官长高座监鬭，连胜十人者为上，以次至五等，其赏皆有差。驰马者，群年少子，各选善走名马，集於预定之处，近则二三十里，远或百余里，待命鬭胜负。整橛饰，齐月题，治鞍筴。恐其蹶於蹏也，为之刻其甲；防其愊於力也，为之剔毛；虑其笃於行也，为之饿其腹。缓之骤，之控之纵之。闻角声起，争叱马鞭其後，疾驰趋鄂博。先至者谓之夺彩，其赏亦列五等，各得银布有差。

胜者固有赠彩，惟必须将负者按捺於地，其负者不能挣持再起，乃分胜负。

蒙人不论男女老幼，未有不能骑马者。其男女孩童自五六岁即能骑马驰驱於野，故虽悍劣已极之马，一经蒙人控驭，辄能驯良。遇有异闻，则骏马四驰，传布旷野，亦至速也。

蒙人鬬牛驼蒙人有鬬牛鬬驼之戏，然不以驰驱为优劣，而以踢咬别胜负，胜者有赠彩。其鬬时，只以童牛两头相鬬，或雄驼两者相鬬，非以多数混鬬也。

藏人跑人跑马西藏有跑马跑人之举，多在夏季。凌晨，御弥勒佛像以出巡，护法随以旛旗，杂扮各色奇鬼者数十人，各官均在门楼俯阅。导一象至大昭楼前，朝贺，引鼻三舞，郭家哇赤身短中衣以吹献布库之戏，即相扑也。有大石一块，重可六七十斤，圆滑如卵，能举起者赏哈达。跑马，白磨盘山西纵辔飞驰，至工布塘止，约二十余里。是日，献技者着鲜衣，佩剑，肩拖叉子枪，驾快马，由马道飞驰，或马上射箭，或马上放枪。道左置的，射箭放枪之中的者，众皆齐声喝彩。或於飞驰时由马上倒身拾地上物，有好事者往往杂置烟草、纸、银元、铜元等於马道之旁，藏民飞驰时，倒身俯拾，从无一堕马者。跑至工布塘，按先後给以木签，执回昭前受赏。达赖又遣官分赏绸缎、哈达，其跑第一者，马即送献布达拉山上，达赖给银五十两，六七岁小儿或十余岁能服此役，即免其家一年差徭，亦尚武之俗也。跑人亦如跑马，远近大小不一，赏亦如之，捷足者先得也。

青海头目跑马青海产良马，头人所乘，尤极上选。最良者之速率日可行千里，性质干仗毛色筋力足程数者，无一不全，珍爱倍至，千金不易。富者鞍鞯鞭镫以赤金缕之，次则以银。会盟典礼，蒙、番原名跑马大会，藉此习练马足，尽马力之所及兼程而至。事後又会集於海岸，择旷野纵辔绝驰，以角胜负。惟不赌彩，胜者，众以红布覆马首为别。万军四习落地生根法有陈四者，其父叔皆精技击，遂稍习拳勇，父死，叔常凌之。一日，语母曰：「儿以艺未精，为叔所欺，愿访名师，学万人敌。」母许之。四乃改姓名为万军四，取百万军中之义也。游学数月，至桂林，闻某乡酒米店有蒸酒匠高某者，精拳艺，为少林宗派，亟往述来意。高许之，日令军四以单手五指执酒壜口倾出其中所盛者，复使立马作势，至一年，方授拳艺，三年学成。高曰：「可去矣。」高送至海旁，举足踏舟几覆，故令舟子羣撑以篙，舟不稍动。军四复上岸，高问其故，军四曰：「求毕授此技。」高曰：「此为落地生根，虽百数十人不能动。」复留数月始去。

潘五先生精搏击同、光间，虞山有潘五先生者，於兄弟次居五，为姁妪长者，乡里之人咸重之，尊之曰潘五先生而不名。精超距搏击之术，秘不授人。

同里有丁元生者，武师也。自知伎不如潘能，必欲有以倾其秘焉。每於稠人广座中遇潘，辄以言激之曰：「人皆谓五先生能，天下岂有能而不欲与人见者？此必先生无所能，故示人以不可测，自掩其技之拙耳。」众或和之，潘惟唯唯不与辨。元生百计不能得潘怒，猝不能忍，乃起，高跃丈许自堕下拳击其脑，於法，受者无不殆，意潘至是必疾避也。不意潘昂首引颈受元生拳，无纤毫楚容，笑曰：「天下惟中实者，势重下，捷不可当。若五指不能迸力，虽握拳，指不靠掌心，故中虚不实。其着体也浮匪沈，虽猛，不足以楚予也。」元生惭伏，乞受教，曰：「若之何而实？」潘曰：「易耳。若置一缸於卧室，中盛水，水性柔而面凝，猛着拳，必格不使得下。若旦暮下拳击之，引臂务直，必使水浸没腕，臂指及掌，靡丝毫不受水抵力，如此，治瘉久，臂力瘉劲，指一一挤靠掌心，拳自实，不虚矣。」元生谨受教，久之，觉駸駸乎若与曩者异矣。

一日，元生遇潘於市，潘谓之曰：「若今试拳予。」元生反走数步作势，而乃直前拳潘胸，潘挺立自若，而元生外仆，逾所反走之路。潘笑而扶之起，曰：「若今拳中实，匪昔矣。然欲搏人，必先自虚其躯，若运周身之力聚拳，气不觉上浮而步下虚，步虚，上重下轻，立必不稳。自立不能稳而猛力扑敌，敌劲，反藉力以蹈吾虚，其力瘉劲，反仆者瘉远，此言搏术者之所以不可不审步法也。若心精力果，予不恤尽与子言，其识之。」

某令与皇族决鬬某县令为余姚邵中丞友濂妹壻，幼跅弛不羁，精技击，力能敌数十人。年十七寓京师，偶涉足平康，与一皇族冲突，约日择旷地决战。届期，皇族率臧获十数至，某仅一人。以一足扫之，十数人者皆伏地，呻吟不能起。更捽皇族倒地，拳击几毙，因是系刑部狱者数月。及释，折节读书，足不出户，未三年，联捷入词林。夏日尝纳凉庭中，强其妇使并肩坐，突以左手揽其臂，右手把椅，耸身一跃，直登屋脊，人椅曾不少欹，俄复挟与俱下。中年，知鄂省某县，遇缉捕大盗必躬亲其役，以故靡勿获，长官皆称之曰能。然好色殊甚，偶外出，见民家有美妇，辄默识其门户，夤夜踰垣，用强，因而被污者不少。一日，又悦一小家妇，即夕就之，妇惊而大呼。隔院有石工十余人，闻声持械至，卒被获，士绅控之省，遂镌职。

老僧与黎某竞鬬南海黎某家钜富，幼失怙恃，慕技勇，延教师於家，尽其术。比中年而家渐落，乃授徒为生，旁近无赖辈咸乐与游。一日，忽有少林宗派之某僧挈一徒至乡，卖拳棒，黎与遇，欲窘之，命之去，僧乞饶，黎不许，僧逡巡避之。黎复率其徒觅僧，大喝曰：「尔诈欺取财，当以半为吾侪酒资。」僧解囊献百钱，黎掷还之，僧曰：「行囊仅此耳。」黎怒，欲搜其囊，僧亦大怒，谓当以竞鬬决胜负。乃择广场以鬬，黎挺巨戟刺僧胸，僧举左腕拨之，戟堕。黎拔剑乱麾，一时许，僧侧身，疾出黎腋上，反掌搏其背，复以趾蹴之颠。复再鬬，僧以指削黎手，手若断，剑飞数武外，仆地矣，僧从容去。

武良与盗徒搏琼州武良，父为标客，以拳勇着。良幼时，父以药链其筋骨，肤坚如铁，兵革不能入。稍长，与羣儿游，以泅为戏，良艺独精，步水面如平地，又能伏水中一昼夜。体小而敏捷，年十八，裁如童，膂力犹人，与人徒手搏辄胜。又善飞腾，能作旋风舞，城垣高数丈，跃而登，若履阈焉。

良母早卒，父每出必与俱。尝随父为某商保标至太原，中途父病，道出济南，突有盗数十辈要刦之，良父病不任战，盗伤其目。良大怒，操刃一跃，距地七八丈，出盗不意，疾下，挥其颅，脑裂而毙，羣盗惊窜。父负伤剧，旋殒，良仍保商抵晋，始扶榇返琼。鉴於父之善骑而堕也，弃故业，藉小负贩以谋生，深自晦矣。

良有表姑，适吴某，吴才而贫，良恒资助之。其女日售针黹以助家用，吴爱逾掌珍，年及笄，犹未字也。邻居张绅尝官侍御，以贿免职，家居，为暴乡里，有司不敢问。子曰缙，眇而无文，年及冠，不能辨之无，惟以狎妓为乐，世家大族无与论婚。会有议吴女美者，缙羡之，归告张，使委禽於吴。张不忍拂缙意，且意吴故寒士，怵於威权，当无不谐，遣人往说吴。吴鄙张，不许，张怒，乘吴出，刦女归，幽之楼而要之。女固称须待父命，张方邀吴，而吴已至，即迫令草婚书。吴益大骂，张忿甚，嗾家人杖毙之，女堕楼卒，而良之表姑亦雉经以死。良闻，诣宰讼冤，宰畏张，袒焉。良恚，语侵宰，宰不理，麾隶逐之。良怒，中夜，怀刃越张垣，张家七口悉手戕之。翌晨，宰往验，疑必良所为，飞牒捕良，不可得。更定後，宰已寝，觉有物堕胸际，时方酣梦，惊而视之，良也。大骇欲呼，良示以刃，叱曰：「勿尔，汝为亲民官，任势豪怙威作恶，不惩而反庇之，本当杀却。念汝惕於权势，速解任，犹可免，脱再恋栈，须问汝头颅有几也。」宰大惧，急诺之，不三日，挂冠遁，而良亦他适。良自是投身入行伍，隶某总镇麾下。从征数有功，擢官至游击。总镇忌之，而无隙可乘也。会有巨匪寇境，守戎往剿失利，飞书告急，总镇檄良驰援之。匪魁殊善战，阵亡士卒二十余人，擒副将一，良出与鬬，久之，匪与良战益酣，俱弃械徒手搏，匪力渐懈，将就缚矣。旁有深堑，匪忽跃入其中，良方惊疑，突觉有物击脑後，颠仆入堑，乘势扼匪吭，因擒以献，受上赏焉。途次，匪私语良曰：「君濒死而获功，因祸得福，是殆天授，非人力也。」良疑其言，固诘之，匪笑曰：「狡兔死，走狗烹，高鸟尽，良弓藏。君功益显，君身益危矣。余不入堑，亦且为君所擒，然入堑而复为君擒，此余所不料也。总镇未遇时，亦我党人耳，有绝技，善飞弹，百发百中，当之，无不毙者。余鬬君时，遥望总镇取弹拽弓，跃跃欲试，余心忐忑，力因以懈。方弹发时，余避入堑，甫跃下，覩弹中君脑，余始知总镇之弹为君发而非为余发。余方幸君之死，而不虞犹为君擒也。然君果何术，顾能当此一击乎？」良始悟，以手探创痕，肿如鹅卵矣。奏凯而归，宵遁入海，不知所终。後总镇率水师剿海盗，发弹毙十余人，忽舟覆，溺以死，或云良为之也。

洪峻与三等羯鬬粤西洪峻业医，与田子安皆以勇闻，尤善鐡弹。一日，偕至野外试技，洪丸入木三寸，田三发，两丸裂甲，一入寸许。旁有西（上棘下火）僧睨之，笑而言曰：「指力犹弱，恐不能伤人。」田怒，撃僧，连发数丸，皆不中。洪请僧试其技，僧以左手大指抵丸，以右二指捺而出之，一发洞树。洪大惭，请从学，僧悉授其术。临别，赠以蛟虹剑，语之曰：「此剑须秘之，能於百步外取首级也。」

田至桂林，为巨盗马半汉所杀，洪得耗，亟至桂，詗知其窟，夜纵火焚之，则於火光中见一伟丈夫，知为半汉，飞剑斩之，割其首，归以祭田，自是名震两粤。复游秦、蜀、三楚，无敌手。时有巨商贸贩外国，苦海盗，聘洪护镳。及出洋，即见一小舟逆流而上，船唇立癯叟，盖即绰号伏狮佛及云鼎叟者是也。飞剑击之，不中。俄羣盗已及，各掣刃相向，叟喝曰：「此獠须生缚以见。」众缚田去。至一岛，有大厦，门外甲士数百人，夹刃列侍。洪进，伏堦下，叟略诘之，即传头等羯十余人进见。羯者，力士也。俄有二等羯二十余人、三等羯数十人鱼贯而入，西棘&#63139；火僧与焉。未数语，叟命斩僧，僧哀号乞命，众请赦，乃免。

旋拥洪至前，叟命隶僧部下，洪无事，辄与诸伴较力，僧悉心指示，业益精。

刘远以耕地法败游僧乐平刘远精拳艺，乐人习械鬬，远常为之魁。且家世习拳，远祖某初学於少林，後更从业於浙之张松溪，合内外两家而融化之，自成一派，至远尤精。远又尚侠，其助鬬也，必其事之大不平者，否则人虽有求，必却之，甚且助求者之敌，故乐邑无赖，皆深恨之。会某寺来一僧，自言至自天台，众不知其能武，僧亦未尝自言也。一日，某某两姓约百余人私鬬，僧视之而笑，或曰：「能助乎？」僧曰：「惟有解之耳。」遂驰入众中，以手左右麾之，众皆避，不能前。无赖某见之，喜曰：「是可得之以敌远也。」设计与远善，故以激远怒，远应之，请结束上场，僧亦凝气以待之。未交臂，僧曰：「众鬬无谓，不知吾二人相角，以胜负定曲直也。」远曰：「甚善。」遂各麾其众以退。而僧左手虚映远之面，乃分两手，遽以左足加远之下部，远趁僧足势，屈右足盘於地，以左足遽加僧之右足，俟僧左足方落，远全身偕右足并起，随进一步，遂仆焉。明日僧去。远乃语人曰：「此僧实健，使非用耕地法，扑其脚跟，吾必败於其手矣。」

璞琢之夫人杀盗光绪中，满洲璞琢之观察玉观察荆州，家属侨鄂垣。某夕，有剧盗夜登其寓屋，时夫人尚未寝，盗闻户中有人声，静琚屋顶，以俟人静後窃发。一盗琚屋脊，吸潮烟，烟烬自屋檐下坠，夫人在室中了见火星落庭中，知有异，默取手枪移步入暗陬，向屋上斜放之。一盗应声坠，落邻家门外，余盗亦自屋顶狂奔，瓴甓棱棱作声。家人咸集，隣众合力擒六盗，无一脱者。时张文襄督两湖，命武昌府陈树屏鞫诸盗，知系某巨案逸盗，因电璞云：「以尊阃之威，手斩剧盗，积案因之悉破，宜纪录一次。」

邓剑娥掷俄将於地光绪初，张家口有镖师邓魁者，能传其始祖鸣谦之业，善剑术枪法。有女曰剑娥，年十四，魁以逐马贼中伏枪死，乃代其业，有年矣，矢志不嫁，能立马上击空中鵰鹗，枪无虚发，皆贯其目，他无伤也。一日，忽告母曰：「火器盛行，武技渐绌矣。盗之器械皆视我为精，今惟以情谊名誉羁之耳。父果以何而殒命乎？生活之资今已粗具，不如改业之为愈也。」母诺。乃买田奉天西关外，闭门以居。

庚子，娥年二十余矣，俄军南下，奉母避田野。母旋卒，未及葬，一日，俄将入其家，见娥，将拥之以行。娥微笑曰：「能抱我起，当从汝。」俄将竭其力，迄不能撼。须臾，娥稍振其衣，俄将顿颠出十步外，大怒，叱之，从卒争趋而前，娥植立如故，卒皆仆。俄将出小枪将发，娥亟夺之，握之於右手，而左手则挟俄将，力掷之於地，使跪，复蹈其背，俄将方哀免之。从卒已回营，告其伍，须臾，众至，俄将伏地呼曰：「若曹今惟乞和耳，否则吾先不免。」俄将之妻方为看护妇，亦在军，因随众而至，为之再三乞哀，娥令立誓，旋释之。

滕亚珍善拳艺宝山滕亚珍女士，名学琴，光、宣间，以拳艺着称於江左，尝有女子从之学。嫔於朱，夫曰阜山。

杨叟除假鬼皖省某县，山邑也。地瘠水寒，不宜谷，而产药材，苍术、黄精之属甚多，居民采至他邑卖之，得重值。自邑至西邻某县，约百里，道经狼山。狼山者，山径崎岖，老树阴翳，数十里不见天日，相传狼虎之外，更有鬼物出没，薄暮辄攫行人，遇者不免，或力奔而脱，亦必胆破魂落，终身不敢再往。然要道不可避也，居民患之。

杨叟者，邻邑老农也，以胆大称。邑人往求为除鬼，叟慷慨应之。问何须，曰：「一斧。」问何报，曰：「苍术三百斤。」叟只身至狼山，日方午，入丛林，阴黑惨黯，不类人境，凄风刺骨，松涛簌簌而鸣，隐约闻鬼啼，声细欲杳，渐引而近。叟知鬼至，大声而啸，若洪钟。俄而有怪声学叟啸，声凄而尖，丛莽中跳一鬼出，躶其体，肌黑如漆，双目炯炯有光，直扑叟，张口欲噬之，齿长寸许。叟挥斧击之，不中，鬼亦抝树枝格之。鬬良久，鬼不敌，啸而奔，叟追之。约里许，至山麓，忽巨鬼在前，长数丈，叟力斫之，随手而颠。此时黑鬼已逸，又一白鬼来迎鬬，鬬久之，双手被叟执，拟以斧，鬼忽号曰：「我非鬼，人也，装鬼刧人财耳。」叟曰：「人装鬼，尤可杀。」斧其头而毙。回视巨鬼，则缚草为人形，披以衣也。一笑而还，以语邑人，邑人报以苍术三百斤，而狼山之鬼遂绝。後邑人入山搜得一茅屋，盖当日鬼穴，石灰炭墨乱发之属，用以装鬼者，犹存也。

王铁头撞头陀六安王某，骈指能削巨砖，匏落如腐，额能受巨棒而无损伤，乡党中皆以王铁头称之。初亦无盛名。适某乡来一头陀，设场较拳勇，莫之能敌，王往与较。头陀勇甚，王伺间撞之以头，头陀避，还足一踢，王仰跌，乃乘头陀不备，疾起，出其脇下，爪去头陀乳傍肉一片。头陀大怒，飞锡杖掷王，王知其必将致命，已预为备，不得中。头陀负伤遁，王之名遂大噪。

冯允昌以头撞人嘉兴新市镇西庙前有冯允昌者，以卖腐为业。勇力兼人，头甚劲，与人鬬，以头撞之，罔弗披靡。偶与西庙道士忤，冯於五更磨腐时，挟庙前石狮置庙门外。明日，道士见而异之，雇人舁置原所。不数日，冯又如之。如是者五六次，道士耗佣费不赀，心疑焉，夜潜卧庙门侧觇其异。一日五更，闻冯店开门声，见其挟狮而来，始悟由於前次开罪之故，遂启户出，向冯谢罪恳求。冯大笑，复以狮安於原所而罢。其邻有与昵者，谓之曰：「子头诚有力，倘以石击之，恐亦不能当也。」冯拾一石，大如椀，掷空中，以头承之，磞然有声，石迸去而头不伤，至是，遂以铁头着。一日，冯泼水於衢，适陕西贩皮客张姓者过，误溅其衣，张微骂之，冯恶声相应而出，挥之以拳，张不与较，冯自後趋至，以头撞之，张不回顾，而略侧其身，冯头适入於肋间，为所挟，竭力摇拔不可脱。张笑曰：「吾知汝为冯铁头，然果是铁否？吾当试之。」於是骈两指就肋间擦之，冯痛不可忍，失声而号。张曰：「若然，则非铁头矣。且去，再加纯钢铸链，吾当复来相较也。」遂释之，缓步而去。冯之头红肿者旬余，於是深自歛抑，不敢滥用其头矣。

秃者敲头桐城张已振游京师，见一秃者，手承双铁鎚，大若鉢，自敲其头，左右环下，起落如风雨，每下，辄隆然作响，头不为碎。其颅顶当鎚下处，瘉光亮若磨镜矣，观者或疑其鎚非铁，索视，质重，莫任举其一者。

何元龙掴少年颊何元龙精拳勇，偶以事至湖州之南浔，夜宿舟次，遇民舍失火，披衣往救。见喧譁中，有一少年，手两巨桶注水令满，跃登屋瓦，从上灌之，往复奔腾如掷梭。何亦取桶之尤巨者，注水跃救，一如某状。少年怒其不逊，乘何方下地立未稳，出不意，以双手按何肩曰：「好，好。」何大骇，亦举一掌力掴其颊曰：「好，好。」火熄各散。何归舟解视，肩头肿赤，药之，始愈。少年则口中上下十余齿皆摇摇欲脱矣。

康飞骽用足踢人乔公子以豪勇名，有友康飞骽，以用足称无敌。一日，有僧造焉，请角力，乔揣僧技实胜己，因假近游，约以数日归後试较。僧复大言曰：「不问谁，能挥我一拳，蹴我一足，即推为牛耳。若缩朒者，非夫也。」因与康谋，乘僧闲坐，於隔墙飞骽击之，僧壁同倾数十步外。僧起笑曰：「郎君何必壁後置人？今已矣，会有相见日耳。」後年余，乔与康同游天台，於石梁旁遇僧，曰：「此间无人，正可一决雌雄也。当互殴三拳以判胜负。」乔方踟蹰间，康目之，佯云：「君素习《易筋经》，今何怯也？请师先之。」乔乃袒衣立石壁下，僧数步取势，鼓勇击之，康立其旁，飞蹴乔肩，乔倏然横倒，而僧之臂已击於石壁上，成三折肱矣。

卖拳女击少年肩无锡之有崇安寺，犹苏州之有玄妙观。寺前有广场，每届新年，男女纷沓，江湖卖技者莫不利市三倍。尝有卖拳者，挈家人妇子，择隙地，围布幔，中竖刀枪剑戟之属，金革杂作，镗然阗然，游人如蚁聚，如蜂屯，循幔一周几无容足地。及演技，技果精，半日获钱无算。

某少年性放诞，偶逐队往观，卖拳者有女，貌楚楚，而结束谨严，若顾盼自雄者。少年慕之，正凝想间，女手藤盘一，翩然来索钱。少年曰：「钱在囊中，可自取之。」女不以为戏，如其言。既取出，少年以为悦己，不觉举手探胸际。女正色曰：「勿尔。」遂以手轻击其肩，少年陡觉自肩背及踵，痛楚莫可名状，遽坐於地，旁人扶之不能起，於是众大譁。有识者，谓系铃解铃，可延女来。卖拳者知之，笑谓少年曰：「小女无状，开罪先生。然卖技卖身，亦自有别，小女亦胡可戏者。」语竟，强扶少年起，执其手，屈伸之，未几，行动如常，急遁去。

赵仲妻踢其夫楚人赵仲躭饮博，好技击，妻幼卿美而艳，初流寓於杭，父没，嫁赵，每劝其勿与博徒游，遂时时反目矣。

有鲁某者，拳师也，自言力能举鼎，精拳术，门徒百余人，赵与焉。一日，赵复以细故挞其妻，妻善走，捷於猿猱，俄越窗遁。赵追之急，妻侧身自後推其背，赵仆地。妻入室阖户，赵自地跃起，始以石挝户，不得入。继思己为鲁之高足弟子，拳技独有心得，不意为弱女子跌踣，且惭且怯，反身出外，走诉於师。鲁问曰：「汝妻平日曾习拳艺乎？」赵曰：「否，否，操井臼而已，未从事也。」鲁大笑曰：「然则汝自失足耳，何怯为？」赵曰：「弟子亟返家，欲消此一踣之耻，敢乞师临舍，脱有失败，仗师援手，可乎？」鲁曰：「可。」於是率徒十余人造其室，门启，其妻立於阈。赵盛气欲击之，恐弗敌，不敢举手，逡巡复却。其妻举目见鲁，怒曰：「若何预人家事，岂以拳教师吓人乎？」鲁闻言，忿然作色，骂曰：「婢子无状，敢在太岁头上动土耶？」奔之，合双拳搏女面，女蹑锐屣踢其膝，鲁跌丈余，仰卧堦下，徒急舁而去。入其室，目左右顾，问无外人否，其徒曰：「无有。」大号曰：「痛甚痛甚。」速觅药敷伤处。继又痛，顾曰：「吾虞其手而不虞其足也，偶败耳。」

小儿碎王魁睾丸山阴指月庵有僧，善武艺，然能守清规。王魁师之，僧遂日与讲武事，数年，王自为尽羿之道。忌僧之愈己也，一日，问僧曰：「设睡时有人行刺，师能知而避之乎？」僧曰：「刀剑之来也有风，风离刀约尺余，能者遇风即觉，避之何难。」越数日，僧午睡板上，王持刀刺僧，僧忽转身落下，刀穿睡板。僧骽踢王出门外，驱之曰：「吾误授匪人，恨不杀汝以除患。今悔之晚矣。」又谓庵众曰：「王心不正，将来必作邪事。作邪事必忌我，忌我必杀我，我不若去此以避害。」僧遂去。

王自是益横行不法，日肆淫掠，尝欲奸一孀妇，妇有儿，年约十三四，知其事，衔之。时从村塾归，早晚以手搦石子，如练弹状，年余，搦瓦砾成粉，私喜曰：「可矣。」乃於黑夜伪作乞丐，横卧狭路中，以伺王。王适往妇家，见卧者当道，乃於儿身跨而过，儿即一手撮其睾丸，王毙。儿握双丸投案，诉之官，官以其年幼有志，义而壮之，案寝不问。

金魁殪熊湘人金魁躯伟有力，光绪丁丑，从左文襄公宗棠平伊犂。伊犂多熊，一日会餐，文襄语诸将曰：「取熊心为羹，美甚，得其大者当更佳。」金曰：「某当往猎之。」遂率四十骑入山。薄暮，一大鹿驰马前，发枪歼之。俄有一巨熊自远至，乃分骑伏深林，自隐於石後以觇之。熊见鹿，人立而啖，金突持枪刃刺之，刃反却，大惊，欲返奔，则左臂已为熊所握，不得脱，惧甚。方伸右手取腰间手枪，熊适反顾，亟发一枪，中其喉，仆地，连击之遂殪，众为金出其臂，舁熊以归。万夫雄毙三虎万夫雄，泾川人。少负膂力，以拳勇称，然初未尝事田猎也。一日，与范某早行深山中，忽林莽中一虎跃出，搏范以去，范号曰：「万君救我。」万亦不知所措，遂撼大树，拔之，怒持树往，追里许，震天一呼，虎逡巡退者三，范得以脱。因挺击虎，中其项，虎狰狞，欲迎鬬，以项痛，竟不能举。乃乘势再击之，虎毙。母虎暨虎子相寻至，万度不能止，且却且前，又奋平生之勇，纵送格扑，而二虎相继毙矣。

老翁捕虎有纪中涵者，知旌德县。时近城有虎，猎者不能捕，邑人请曰：「非聘徽州唐打猎，不能除此患也。」乃遣吏持币往，归报唐氏，选艺至精者二人，行且至，至则一老翁，须发皓然，时咯咯作嗽，一童子，十六七岁耳。大失望，姑命具食。老翁察中涵意不满，半跪启曰：「闻此虎距城不五里，先往捕之，赐食未晚也。」遂命役导往。役至谷口不敢行，老翁哂曰：「我在，尔尚畏耶？」入谷将半，老翁顾童子曰：「此畜似尚睡，汝呼之醒。」童子作虎啸声，果自林中出，径搏老翁。老翁手一短柄斧，纵八九寸，横半之，奋臂屹立。虎扑至，侧首让之，虎自顶上跃过，已血流仆地，视之，自颔下至尾闾，皆触斧裂矣。乃厚赠遣之。老翁自言炼臂十年，炼目十年。其目，以毛帚扫之不瞬，其臂，使壮夫攀之，悬身下缒不能动。

王某搏虎山西兴县之至太原为程四百余里，山路崎岖，素多虎患。有王某者，膂力过人，尝偕数人持鸟枪入山中，猝与虎遇，前数人遥见之，亟走旁径而免。王不知也，贸贸然前，虎骤起扑之，两扑俱不中，而左右衣襟皆为所裂。最後以两前足据其肩，张口欲噬，王以鸟枪尽力支其上齶，口不得交，并落其一齿，而王臂亦为虎所伤。相持既久，俯见地有乱石，乃拾其最钜者反手向上猛击之，虎痛甚，舍之去。王归，至家养旬余，臂伤始愈。

郭子仁毙鹊狼杭州郭子仁精拳术。一日，与其徒众演技於城隍庙，时有陆某者，年方壮，自负勇力，欲试之，因出不意，突然起一足。郭曰：「勿恶作剧。」骈二指插入鞋缝中，足顿不能举，视之，鞋圈脱矣，幸未伤足也。

既而技毕，郭负器将归，见山门外戏台之颠有三鹊，笑而语陆曰：「请为君落此鹊。」即探囊，出一弹丸置食指上，下拇指拨之，鹊遂应手落。郭曾保标至山西，独行荒岭，遇狼，追之，疾如奔马。行里许，至一大溪，深数丈，郭乃面溪而立，及狼至，郭以双足蹬其背，狼遂跌入溪而死。郭身躯短小，不及中人，然所用剑鎚铁椎皆五十斤也。

曾如飞杀蟒曾如飞，粤人，善跳跃，高十丈，横十丈，腾踔如飞，人遂呼为曾如飞。如飞少孤，遇异人挟之入山，授以铁棍，重逾五百斤，昕夕练习。既纯熟，则以兽炭燃红，令徒手玩弄，夕必尽数十斤，指甲成灰，掌中肤几糜烂，苦之，顾炉火辄蹙额。师略有所觉，谓如飞曰：「身不自有而技可精。肤受苦楚而不能忍，孺子殆不足与语矣。」如飞繇是益倾心，隐忍而已。师顾之，色喜，复教以飞跃，期年，耸身起，则一跃数丈，捷逾隼鹘，遇河，凭而过。师曰：「汝技精矣，善用之，衣食可无虑。」资遣之归。如飞既归，略展其技，而名震里巷，子弟咸争师事之。一日，入山猎，跃马行数十里，重峦叠嶂，崎岖不能进，旁有涧，下马就涧边休息，忽见巨蟒长十余丈，首昂如斗，渡涧来，嘘气成雾。如飞知不能避，急跃涧过，出蟒後，拔刀断其尾。蟒转身奔如飞，如飞腾跃迎之，劈其首，蟒负痛蜿蜒跳掷，山谷震撼，历数时死。如飞上马归，述其事於邻人，邻人惊喜，谓一岁中牛羊鸡犬之死於蟒者不可以数计，如飞除之，比之周处斩蛟也。

鹿鹿毙虾蟆及犬闽有稗贩人，名鹿鹿者，习内功，善按穴道，人畜遇之，往往为其毙。尝取虾蟆仰其腹，以目视日影，用小竹点其腹，则虾蟆立毙。鹿鹿所居之隣有犬，巨而猛若狮，好噬人，恶之。一日，投犬以肉，犬尽之，更以肉寘诸掌饵犬，使就其掌舐肉，鹿鹿以指点犬穴，犬狂嗥，力奔十余步而死。

方世培殪牛方世培，福清茶山人也。练拳技二十年，法曰纵鹤，运气周其身，又聚周身之气透双拳而出，出时作吼声，久久，则并声而无之，但闻鼻息出入而已。手分金木火水土以御人，惟水出时，被中者如中恶，而世培之身则已飞越寻丈外，几不可见矣。

世培之徒徧闽中，其最知名者为王陵。陵尝以掌抵柱，柱皆为之撼动，有所谓大身化小身法者，中人无不败。陵恒以此法与拳师试，皆莫当。一日，求与世培较艺，世培陷其樊中，在法当仰趺，世培忽骈三指置陵胸，陵肝鬲间如沃沸汤，声息皆渺，如死人，世培笑曰：「孺子初不自量。」即出小丸药合水使饮之，立苏。茶山多落花生，居人恒种之，以为产，徧畦陇常有牛来食之。世培出户驱牛，牛弗行，鞭之，亦弗动，乃以拳抵牛，牛疾奔，至岭上死。俄而究牛之所由来，则伯氏之牛也。剖牛腹，则肝长可二尺许，是殆肝脏为拳所伤耳。自是，世培以死牛故，名乃益噪。

蒙人系马蒙古人於马之未施鞍辔者曰额尔宾，踶啮腾趠，不受衔勒，健者辄以竿索约系其项，捉而骑之。行次招华， 「 在张家口外三百里。」 敕就牧所赐大将军马数百，阑废堵中印烙。有伍巴什者捉马，马怒立，什於马上磬身，擒其双耳，股离鞍，马前後努突，项益下，终不得脱去。

拳术各技拳术分内外二家，而世人所能者，外家为多，然无论内外家，於沈托分闭起顿诸法，必使各尽其妙，而又调之以气，会之以理，运之以神，以成一式，则五寸之矩不难尽天下之方。且练习时最重下部，下部为百骸之基础，下部不固，无论如何，终不足以应大敌，如秋叶之易落，非质有殊也，着於枝者不固也。拳术家所演各技之名称其略如下，盖宣统辛亥九月，有人闻之於拳师戴锦唐、李勤波、李春如三人也。

少林拳、太祖拳、通臂拳、大红拳、小红拳，二郎拳、路行拳、梅花拳、罗汉拳、地堂拳、关西拳，万古手、黄英手、三十看对手，打掌、谭腿、头进、六家势、廿四势、双实练、十八滚、短打、燕青、飞架、三步架、醉刘唐、双插子、双戟、三套子，大刀、单刀、少林单刀、少林双刀、春秋刀、梅花双刀、小提刀、连环刀、连环双刀、八卦刀、空手进刀，单刀花枪、单刀进枪、花枪大刀、花枪、 「 一名六合枪。」 对枪、金枪、川少枪、罗汉枪、刺膝枪，赤剑、虎头剑、八卦剑、八卦七星剑，少林棍、三节棍、棍进三节棍、空手进三节棍、双拐进三节棍、行钩、梅花虎头钩，輭鞭，峨眉针。







门阀类 姓名类 「字号附」