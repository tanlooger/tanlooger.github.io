---
---
---
title: 着述类
---



列圣钦定诸书目录

列圣万几之暇，博览经史，爰命儒臣选择简编，亲为裁定，颁行儒官，以为士子模范。胪列其目於左。

经部，则《易经通注》四卷，《日讲易经解义》十八卷，《御纂周易折中》二十二卷，《御纂周易述义》十卷，《日讲书经解义》十三卷，《钦定书经传说汇纂》二十四卷，《钦定诗经传说汇纂》二十卷，《御纂诗义折中》二十卷，《钦定周官义疏》四十八卷，《钦定仪礼义疏》四十八卷，《钦定礼记义疏》八十二卷。《日讲礼记解义》二十卷，《日讲春秋解义》六十四卷，《钦定春秋传说汇纂》三十八卷，《御纂春秋直解》十六卷，《御注孝经》一卷，《御纂孝经集注》一卷，《日讲四书解义》二十六卷，《御纂律吕正义》五卷，《御纂律吕正义後编》一百二十卷，《御定康熙字典》四十二卷，《钦定西域同文志》二十四卷，《御定音韵阐微》十八卷，《钦定同文统韵》六卷，《钦定叶韵汇辑》五十八卷，《钦定音韵述微》一百有六卷。

史部，则《钦定明史》三百六十卷，《御批通监辑览》一百二十卷，《御定通监纲目》三编四十卷，《开国方略》三十二卷，《御定三逆方略》，《亲征平定朔漠方略》四十八卷，《平定金川方略》三十二卷，《平定准噶尔方略》前编五十四卷，正编八十五卷，续编三十三卷，《平定两金川方略》一百五十二卷，《临清犯略》十六卷，《石峯堡纪略》，《台湾纪略》，《平定廓尔喀纪略》，《平苗纪略》，《平定三省教匪纪略》，《辛酉工赈纪略》，《太祖高皇帝圣训》四卷，《太宗文皇帝圣训》六卷，《世祖章皇帝圣训》六卷，《圣祖仁皇帝圣训》六十卷，《世宗宪皇帝圣训》三十六卷，《高宗纯皇帝圣训》三百卷，《上谕内阁》一百五十九卷，《朱批论旨》三百六十卷，《钦定明臣奏议》二十卷，《钦定宗室王公功绩表传》十二卷，《钦定蒙古回部王公表传》六十卷，《钦定八旗满洲氏族通谱》八十卷，《钦定胜朝殉节诸臣录》十二卷，《钦定月令辑要》二十四卷，《大清一统志》五百卷，《钦定热河志》八十卷，《钦定日下旧闻考》一百三十卷，《钦定满洲源流考》二十卷，《钦定皇舆西域图志》五十二卷，《皇清职贡图》九卷，《钦定盛京通志》一百卷，《词林典故》八卷，《续词林典故》，《钦定历代职官表》，《钦定大清会典》一百卷，《新定大清会典》，《大清会典则例》一百八十卷，《新定大清会典则例》一百八十卷，《钦定续文献通考》二百五十二卷，《钦定皇朝文献通考》二百六十二卷，《钦定续通志》一百四十四卷，《钦定皇朝通志》一百卷，《钦定皇朝通典》二百卷，《幸鲁盛典》四十卷，《万寿盛典》一百二十卷，《钦定大清通礼》四十卷，《南巡盛典》一百二十卷，《皇朝礼器图式》二十八卷，《国朝宫史》三十六卷，《续国朝宫史》□□卷，《钦定满洲祭神祭天典礼》六卷，《八旗通志》初集二百五十卷，《八旗通志》二集□□卷，《大清律例》四十七卷，《钦定天禄琳琅》十卷，《御制详监阐要》二十卷。

子部，则《御撰资政要览》三卷，《後序》一卷，《圣谕广训》一卷，《庭训格言》一卷，《御制人臣儆心录》一卷，《御制日知荟要》一卷，《御定孝经衍义》一百卷，《御定内则衍义》十六卷，《御纂性理精义》十二卷，《御纂朱子全书》六十六卷，《御定执法成宪》八卷，《钦定授时通考》七十八卷，《钦定医宗金监》九十卷，《御定历象考成》四十二卷，《御定历象考成》後编十卷，《御定仪象考成》三十二卷，《御制数理精蕴》五十三卷，《御定星历考源》六卷，《钦定协纪辨方》三十六卷，《钦定佩文斋书画谱》一百卷，《秘殿珠林》二十四卷，《石渠宝笈》四十四卷，《续石渠宝笈》□□卷，《钱录》十六卷，《钦定西清古监》四十卷，《钦定西清砚谱》二十四卷，《御定古今图书集成》五千二百卷，《钦定渊监类函》四百五十卷，《御定骈字类编》二百四十卷，《御定分类字锦》六十四卷，《御定子史精华》一百六十卷，《御定佩文韵府》四百四十二卷，《御定韵府拾遗》一百十二卷，《御注道德经》二卷。

集部，则《圣祖仁皇帝初集》四十卷，二集五十卷，三集五十卷，四集三十六卷，《世宗宪皇帝文集》三十卷，《高宗纯皇帝乐善堂全集》三十卷，《御制文初集》三十卷，二集四十卷，余集二卷，《御制诗初集》四十四卷，二集九十四卷，三集一百卷，四集一百二十卷，五集一百四十卷，余集□□卷，《仁宗睿皇帝味余书室集》□卷，《御制文初集》□□卷，《御制诗初集》□□卷，二集□□卷，《御定全唐文》五千卷，《御定古今渊监》六十四卷，《御定全唐诗》九百卷，《御定赋汇》一百四十卷，外集□□卷，补遗二十二卷，《御选四朝诗》二百九十二卷，《御定佩文斋咏物诗选》四百八十二卷，《御定历代题画诗类》一百二十卷，《御定全金诗》七十四卷，《御选唐诗》三十二卷，《御选唐宋文醇》五十卷，《御选唐宋诗醇》四十七卷，《皇清文颖》一百二十四卷，《续皇清文颖》□□卷，《钦定四书文》四十一卷，《钦定历代诗余》一百二十卷，《御定词谱》四十卷，《御定曲谱》十三卷。

牵缀姓氏於集中查夏重、姜西溟、唐东江、汤西崖、宫恕堂、史蕉饮在辇下为文酒之会，尝谓吾辈将来人各有集，传不传未可知，惟彼此牵缀姓氏於集中，百年以後，一人传而皆传矣。

刘继庄劝万季野着书鄞县万季野与大兴刘继庄同在徐健庵邸中，万终夕危坐观书，或瞑目静坐，而刘好游，日必出，或兼旬不返，归而以其所历告之万，万亦以所读书证之，语毕复出。故都人求见此二人者，得见万为多，而刘以游故罕所接。时万与刘各以馆脯所入，佣写人钞史馆秘书，连甍接架。徐既去官，刘亦返吴，而万为明史馆所留。刘语之曰：「不如与我归，共成所欲着之书。」万诺之，然不果。刘返吴，不久而卒，其书星散。及万卒於京，书亦无存矣。刘，名献廷，籍顺天而家苏州。

图书集成《图书集成》一书，相传独成於陈省斋之手。省斋，名梦雷。其实非省斋一人所成也。康熙壬寅十一月上谕，有「陈梦雷原系叛附耿精忠之人，皇考宽仁免戮，发往关东。朕东巡时，以其平日稍知学问，带回京师，交诚亲王处行走。累年以来，招摇无忌，不法甚多，京师断不可留。着将陈梦雷父子发遣边外，或有陈梦雷之门生，平日在外生事者，亦即指名陈奏。杨文有乃耿逆伪相，一时漏网，公然潜匿京师，着书立说。今虽已服冥刑，如有子弟在京者，亦即奏明驱遣，尔等毋得稍徇私隐蔽。陈梦雷处所存《古今图书集成》一书，皆皇考指示训诲钦定，费数十年圣心，故能贯穿古今，汇合经史天文地理，皆有图记，下至山川草木，百工制造、海西秘法靡不备具，洵为典籍之大观。此书工犹未竣，着九卿公举一二学问渊通之人，令其编辑竣事。原稿内有讹错未当者，即加润色增删」等语。据此，则《图书集成》之成帙，非省斋所能专其功，而省斋之跅弛亦可见矣。

刘南村不好着书刘林青，字南村，雍正时之攸县明经也。好读书，於六经尤有心得；随日劄记，每积寸许，辄毁之，存者无几。尝言古人戒好着书，不特悔其少作也，每教学者，令无忘斯语。四库全书乾隆朝，御史王应彩、安徽学政朱筠先後疏请下诏求遗书，并言翰林院贮有《永乐大典》，内多古书，请开局校阅，具言搜辑之道其备。时大学士刘文正公统勳独以为非为政之要，且四处搜访，徒滋骚扰，欲议寝之。而协揆于敏中独善其议，固争之，卒用应彩等说上之。癸巳，四库全书馆开，而私家着述一经疆臣辇送至京，廷臣检阅，指出一二近似谤讪之语，於是生者陷大辟，死者戮尸，虽妻子亦从而坐死矣。馆开十三年而书成，共存书三千四百六十种，计七万五千八百五十有四卷，除颁赏内外臣工外，余悉存於翰林院。及光绪庚子拳乱，院被焚，弘编钜册遂无片纸之留矣。凡所纂辑，得之《永乐大典》中者五百余部，合各省遗籍殆有万余种，皆世所不传者，次第刊布，别藏其副於翰林院，依全书目次四部，编排标签，以清秘堂办事翰林司其籍。翰林及大臣有欲观者，许其请阅，亦可携纸就钞，惟不能私携出院耳。

四库全书提要献县纪文达公昀总纂《四库全书》，一切体例皆其手定，每进一书，仿刘向、曾巩例作提要以冠之简首，高宗辄览而善之。评隲精审，识力在王仲宝、阮孝绪上。自言一生精力，全萃此书，洵古今大着作也。时陆耳山副宪与文达同主其事，耳山博闻强记，资禀绝人，由中书入直军机，曾奉勅编《通监辑览》者也。

张阮林以着作为己任张阮林，名聪咸，桐城人，文端公英之五世孙也。高祖为工部右侍郎廷瑑，祖为贵西兵备道曾敭，皆以甲科贵。父元位，亦以副贡官巴州州判。阮林幼颖悟，为祖父所锺爱。家故世族，又自矜贵，未冠能文，有才气，睥睨同辈。年十九，游於从祖菉园之门，见里人姚石甫观察莹，与语，大惊，悔其所作，尽焚之，曰：「世固有不朽之学，此不可羞耶？」由是博极羣书，遂以着作为己任。

王船山有遗书衡阳王船山着书数百种，临殁时，嘱其子孙曰：「吾所着，非二百年後不能大行。」子孙守其遗训，不以示人。当乾隆癸巳开四库馆时，湖南巡抚某至其家求书，仅得经学书数种。至道光末，邓湘臯求船山遗书，船山之裔以为符二百年之说也，乃出稿付刊。船山，名夫之。

曹叔彦着述满家吴县曹叔彦检讨元弼，盛岁成名，着述满家。然双目短视，咫尺不辨，吐属宏深，语成文采，於故书雅训，百不失一。

张菊生辑涉园丛刻《涉园丛刻》者，海盐张菊生副大臣元济於宣统辛亥六月，以其先世着述已梓而板亡及家藏未刻者，活版印行，凡八种。曰《入告编》，其九世祖螺浮给谏惟赤之谏草也。其赋咏为《退思轩诗集》。曰《赋闲楼诗集》者，螺浮之子皜亭主政（月告）着，曰《賔谷诗选》者，螺浮之孙葭士郎中芳湄着。曰《扪腹斋诗钞》，《扪腹斋诗余》者，皆螺浮曾孙青在明经宗松着。曰《藕村词存》者，螺浮曾孙咏川上舍宗橚着。附以《涉园题咏》，则螺浮曾孙选巌上舍鹤徵所辑也。张氏食德承家，泽躬尔雅，各能以文采自襮，不坠名家疑闻。施及菊生，盖九世矣。其持梓者，曰《帯经堂诗话》，螺浮曾孙吟庐上舍宗枏着。曰《词林纪事》，咏川上舍着。曰《初白庵诗评》螺浮曾孙芷斋明经载华辑。曰《竺喦诗存》，则赐采着。凡四种。赵撝叔辑鹤斋丛书会稽赵撝叔大令之谦善刻画，文词雅饬，有《悲庵居士》文存。又尝辑刻《鹤斋丛书》。鹤斋者，具言之，则为仰视千七百几十几鹤斋。盖以鹤喻县令，我国都凡一千七百几十几县，其时赵候缺，尚未真除，故云然也。

史臣文笔之详慎《明史》三百三十六卷，乾隆丙午七月二十五日书成，凡本纪二十四卷，志七十五卷，表一十三卷，列传二百二十卷，目录四卷。康熙己未，用博学宏词诸臣为分纂，以叶方霭、张玉书等为总裁，继又以汤斌、徐乾学、王鸿绪、陈廷敬、张英为之。诸纂修官皆博学能文，论古有识。玉书总志，廷敬总本纪，鸿绪总列传。至甲午，鸿绪传稿成，表上之，而本纪、志、表尚未就，鸿绪又加以纂辑。雍正癸卯，始再表上。世宗乃命张廷玉为总裁，即就鸿绪本，令词臣再加订正。及书成，盖已六十年矣。古来修史，未有如是之从事慎而为日久者。所以编纂得当，详简合宜，行文尔雅，超出於辽、宋、元三史之上，而可以继欧阳之《五代》也。

万季野手定明史稿有明以来，谈道统者扬己陵人，卒酿门户之祸。万季野目击其弊，着《儒林宗派》十六卷，凡汉後、唐前传经之儒，一一具列，除排挤之私以消朋党，持论独为平允。季野少不驯，其父闭之空室中，窃视插架庋有明史料数十册及经学诸书，尽读之。既出，其伯兄出经义试之，俄顷成千言。伯兄大惊，以告其父。其父曰：「几失吾子！」是日始为之新衣履，送入塾。康熙己未，开局修《明史》，徐元文延之往，则以布衣参史局，不署衔，不受俸为请，许之。遂手定《明史稿》五百卷。时季野老矣，两目尽废，而胸罗全史，信口衍说，贯串成章。时钱亮工尚未达，为徐门下士，才思捷敏，昼则徵逐朋酒，夕则晋接津要，夜半始归静室中。季野踞高足床上坐，亮工就炕几前执笔，随问随答，如瓶泻水。亮工据纸疾书，笔不停辍，十行并下，略无罅漏。史稿之成，虽经数十人手，而季野、亮工实尸之。

李天生改王鸿绪明史稿富平李因笃，字天生，性行忼爽，一秉秦中雄直之气。生平与李二曲交最密。天生宗朱子，二曲讲良知，各尊所闻，不为同异。康熙己未，以博学宏词及第，授检讨，与修《明史》，精熟明代事蹟，史馆无者。授职数月，乞归飬母。後王鸿绪史稿成，欲令正之。时老病在牀，令二人捧稿朗诵，呼曰改，即加窜易，半载而毕。鸿绪，华亭人，文恭公顼龄之次弟也，官至户部尚书，有《横云山人集》。

史疑之审订历代称史学者，亦惟评隲旧闻，抨弹往迹，甫繙史略，即可成文，昔人所以有玩物丧志之讥，又有读史令人心粗之慨也。至於本朝诸儒，皆实事求是，有疑必审，有误必订，而非前人所可及。如钱大昕之《廿二史考异》，王鸣盛之《十七史商搉》，赵翼之《廿二史劄记》，张熷之《读史举正》，洪颐煊之《诸史考异》，皆通校全史者也。梁玉绳之《史记志疑》，钱大昭之《两汉书辨疑》，沈钦韩之《两汉书疏证》，梁章钜之《三国志旁证》，赵绍祖之《新旧唐书互证》，施国祁之《金史详校》，皆专考一史者也。披郤导窾，莫不精深确当，读史者宜奉为指南矣。

王士禄拟改正史体新城王士禄，文简公士祯之兄弟行也。尝病二十一史冗驳乘舛，《三国志》并列为非，谓宜废陈氏而用谢承《季汉书》，仿《晋书》例，列魏、吴为世家，去宋、齐、梁、陈、魏、北齐、周七书，而用李延寿南北二史，其宋、辽、金用柯维骐《宋史新编》，合之十二史，既正史体，复省烦复。拟上书，不果。又谓坊本《子贡诗传》、《申公诗说》并伪书，李维正序行《津逮秘书》收之，皆误也。

赵瓯北着廿二史劄记赵翼撰《廿二史劄记》之初，自言不能研究经学，惟历代史书事显而义浅，便於流览，於是取为日课。有所得，辄记於别纸，有稗乘脞说与正史歧误者，不敢遽记为得间之奇。修史时此等记载，无不蒐入，史局弃而不取，必有难以徵信之处，今反据以驳正史，不免为有识者所讥。钱大昕闻而赞之，谓为论古特识。翼，字瓯北，阳湖人。

朱昭芑於史多撰述太仓朱昭芑茂才明镐，以不得志於有司，发愤攻古学。每读一书，辄手自勘雠，朱黄钩贯，上自年经月纬，政因事革，下至方言物考，音义章句，无不通以训故，参以稗家，攟摭补缀，穿窒疑，定纰缪，丝分缕析而後止。长身修伟，负意气，好持论，恢奇多闻，上下千百年若指诸掌，听者惊悚莫敢夺。於国事虽有论述，藏之箧，不示人。马迁、班、范三史考核未竟，魏、晋以降，贯穿详洽，所着之《书史异同》、《新旧异同》二书先成，其余日钞月撮，曰《史典》，曰《史几》，曰《史略》，曰《史风》，曰《史游》，曰《史嘉》，曰《史芸》，曰《史异》，曰《史最》，曰《史俳》，曰《史鉴》，曰《史粲》，曰《史纠》，凡十有三种。史阙之增补《史》、《汉》有表，而范书则无。班氏有《艺文志》，而范氏、陈氏、欧阳氏及辽、金、元三史皆缺。沈约《宋书》，纪、志、传三体悉仿旧史，独阙刑法、食货二志，亦乖史裁。三国、东晋、十六国疆域最为错杂，而无志以别之，皆读史者之所抱憾者也。自有钱大昭之《後汉书补表》及《补续汉书艺文志》，侯康之《补三国艺文志》，顾怀三之《补五代史艺文志》，倪灿之《补辽金元艺文志》，郝懿行之《补宋书刑法》、《食货》二志，洪亮吉之补三国、东晋、十六国各《疆域志》，阐幽决滞，抱坠拾遗，生於数千百年以下，追及数千百年以上之事，恍如掌上螺纹，洵非浅见寡闻者所能道矣。

杭堇浦辑历代艺文志杭堇浦世骏曾辑历代《艺文志》，历数十载，成此钜观。其子贫甚，不能给朝夕，因以半部质於扬州马氏玉玲珑馆，半部质於杭州孙氏寿松堂。在孙氏者，转入徐印香舍人家，咸、同间，粤寇扰浙，遂不知流落何所。

惠定宇有後汉书训纂惠定宇尝病於扬州，医言欲饵参。定宇贫窘，不可得。时歙人汪对琴比部棣亦侨居邗上，雅重定宇品学，慨然购上品紫团参持赠，值千金。定宇病起，举所撰《後汉书训纂》初稿及缮本尽以贻之。比部不欲攘美，什袭珍护，屡思梓行，而绌於力。以同里陈氏喜藏书，因付以缮本，而自留原稿。後桐乡冯氏所刻《後汉书补注》，即此本也。

旧五代史世所流行之《旧五代史》，非薛居正纂辑之原书，盖乾隆壬寅七月间，四库馆臣从《永乐大典》搜集而成者。据高宗御题，已云非薛史之旧，且复杂采《册府元龟》、《太平御览》、《通监考异》、《五代会要》、《契丹国志》、《北梦琐言》、《东都事略》、《五代春秋》、《九国志》、《十国春秋》及宋人说部诸书以附益之，其非薛史之旧可知矣。

刘凤诰注五代史刘侍郎凤诰注《五代史》成，日呕黑血如墨，未几死。赵文恪公慎畛尝见其手写残稿於会稽顾氏，凡六册，十二卷，稿用墨笔，涂注用丹黄笔，书为端楷，点画皆遵《字典》。

钱大昕着元史续编钱大昕幼聪敏，过目成诵，凡天文、地理、经史、小学、算法，学无不精，所着《经史答问》数卷，畅发郑、贾之奥。又习蒙古语，故考核金、元诸史及外藩诸地名，非他儒所及。成亲王言其在上斋时，质庄土尝获元代蒙古碑版，体制异今书，人皆不识，倩章嘉国师译汉文。会大昕过而见之，曰：「章嘉故博学，然其译为汉文，字句有误者。吾有收藏元时库库所译汉文，可取而证之。」归寓取原文，章嘉所误处毕见。乃着《元史续编》，采择精当。而小学诸书翻切极详，惟讲论字学，株守许氏《说文》，排斥别解，取择颇褊窄耳。大昕，字辛楣，嘉定人。

马宛斯着绎史邹平马驌宛斯着《绎史》百六十卷，自开辟讫秦亡，事蹟略备。先着有《左传事纬》十二卷，顾亭林见而亟称之。时人号为「马三代」。

章实斋为史学大宗才、学、识三长，得一不易，而兼三尤难。唐刘知几《史通》扬榷古今，褒贬传记，为千古不刊之书。後之继武者，当推会稽章学诚之《文史通义》。命名仿《史通》，而《史德》、《史释》诸篇，且为《史通》所未及。《方志》之学，仿《春秋》、《檮杌》而成书。《校雠》之篇，非扬雄、刘向、郑樵不能胜任。条分缕析，矩叠规重，多为前贤所未发，世所由推之为史学大宗也。学诚，字实斋。章实斋得史裁章实斋尝修《永清县志》，苏州叶廷琯谓其思精体大，深得史裁。如职官、选举有表，年经事纬，先後不紊。又有《士族表》，以澄流品而劝睦姻。舆地、水道有图，开方计里，形势了如。又有《建置图》，但详制度而略景物。至於《列女传》，尤极匠心为之，但有一节可书，片言为则，无不描摹謦欬，刻画仪容，欲忍饮冰茹蘖之贞，特改列名注略之陋。若夫阙访有传，防猥滥也，即以待参稽。前志有传，明渊源也，即以维废坠。其体裁皆足为後之修志家取法。各序因志例而推论史例，更有发前人所未发者。刘子玄《史通》一编，独擅千古，实斋可谓继声矣。王亮生言其所修《和州志》，体例较此又变而极精善，盖志家固有因地制宜之道，非可以一格拘也。

张孟劬着史微钱塘张孟劬太守尔田竺於学，尝撰《史微》一书，盖为考镜六艺诸子学术流别而作也。古今言六艺诸子者夥矣，非便词巧说，破碎大道，即凭虚任臆，诋为异端。盖自汉武帝废黜百家，而先王官守之遗衰；自郑康成混合今古文，而孔子垂世立教之微言绝。暖暖姝姝，抱一先生之言以迄於今，虽以乾、嘉诸大儒考订校雠之勤，苦志尽情，头童齿豁，尚不识六艺诸子为何物，真庄生所谓「大惑终身不解」者也。孟劬与其友孙益葊孝廉德谦同谭道广平，即苦阮氏、王氏所汇刊之经解琐屑餖飣，无当宏恉，嗣得章实斋《通义》，服膺之，乃於周秦学术之流别，稍有所窥见。久之，读太史公书，读班孟坚书，无不迎刃而解，豁然贯通，一时之所创寤，殆若有天牖焉。爰悉取六艺诸子之存於世者理而董之，仿刘知几《史通》例，分为内外篇，都十万余言。内篇为古人洗冤，为来学袪惑，本经立义，比次之学为多。外篇发明天人之故，政教之原，越世高谈，论断之学为多。名曰《史微》者，以六艺皆古史，而诸子又史之流裔也。

高宗御制十全记高宗自号十全老人，有《御制十全记》。十功者，平准噶尔为二，定回部为一，扫金川为二，靖台湾为一，降缅甸、安南各一，降廓尔喀为二。其内地之三藩叛乱，谓为么麽小丑，不屑数也。

魏默深着圣武记邵阳魏默深源之着《圣武记》也，龚定庵手书楹帖赠之，曰：「读万卷书，行万里路；综一代典，成一家言。」

孙之駸辑二曲野录乾隆时禁毁之书，晚近稍稍出现。《二曲野录》八卷，仁和孙之駸所辑也。详载明洪武戊申至崇祯甲申之遗闻轶事，而於灾祥妖异之作，尤娓娓言之，故辞甚复杂。其以甲子编年，又若寄陶渊明之旨趣焉。惜无序跋，不克详其本末也。

陈湖辑荆驼逸史今世所传《嘉定屠城》、《扬州十日》等记，皆见之於《荆驼逸史》。此书自《三朝野纪》至《平台纪略》，凡五十种，四十八册，编辑者称陈湖进士，盖当日书禁例严，故深自隐匿其名姓。其序中详述所由得之者，颇类怪诞。序云：「无梦园者，明宫詹陈文庄公之别墅也，其址在葑门东道桥之南。中有荷池数亩，饶有园亭之趣，竹石之佳，柳暗花明之胜，至足乐也。是时公尝与周忠介、文文肃、姚文毅日相倡和於其间。园故为陈氏世居，家多藏书，所刻书籍碑板多系以无梦园者，公故有《无梦园文集》行於世。闻诸故老传云，书板多藏於兹园之四飞阁上。迨入清朝，卉木废，湖石圮，颓垣零落，已成荒园矣，即书籍碑板亦散失不复存。壬癸之交，予寓居於园之水阁，敝庐数椽，足蔽风雨，昼耕夜诵，人事都绝。庭阴有枯松一株，虽枝干蜿蜒，而萧然无复生意，命人劚而去之。不数尺，下有石板，叩之铿然有声，启视之，得铜柜一具，不敢轻亵，疑其中有异物藏焉。再拜稽首而开之，无他，乃残书一束耳。字迹潦草，复多漫漶。读书之暇，挑镫细阅，俱系故国遗闻，约有数十种。不忍散弃，爰录而存之，用昭劝惩，以备正史所未逮，可与《天宝遗事》并垂不朽。裒帙既成，命之曰《荆驼逸史》，藏之巾箱，以俟世之鸿博君子采择，庶不负予之一片苦心尔。」

王白田为紫阳功臣宝应王白田，名懋竑，编辑《朱子年谱》，去取精审，於年月先後尤齗齗，少壮精力专注一书，世称为紫阳功臣不诬也。白田性介澹，尝谓友人曰：「老屋三间，破书万卷，平生志愿於斯足焉。」

旧钞贰臣传乾隆末，高宗勅廷臣撰录《贰臣传》，其书甚秘，凡二十卷，首录谕旨五道，卷一为甲乙表，卷二至卷二十为列传。表分六等，以遇难殉节者入甲编上，着有勳绩者入甲编中，着有劳绩者入甲编下，无功绩可纪者入乙编上，曾获罪者入乙编中，首降流贼後投诚者入乙编下，各传即视此以编次，盖旧钞国史馆定本，异於湖南坊刻者也。坊刻并作十二卷，漏载谕旨暨甲乙表，各传先後杂糅，无复甲乙次序。又如乙编上之马光远、左梦康、谢陞、金之俊、房可壮、王永吉、王铎、梁云构，乙编中之冯诠、谢启光，乙编下之衞周祚，龚鼎孳、刘昌、高尔俨、张端、孙可望，共十六人，乾隆壬子奉特旨削諡，此本分系各传末，而坊刻亦均遗之。

王壬秋着湘军志湖南王壬秋检讨闓运着《湘军志》，叙湘军之缘起与琐事，虽表扬功绩，而劣迹曾不少讳，於曾文且有微词，皆直笔也。湘军将帅恶之，购其板，毁焉。乃羣属王定安别撰《湘军记》，则皆谀颂之矣。

刘芗林欲作淮军志贵池刘芗林观察含芳尝谓淮军非始於李文忠，其官登莱青兵备道时，为人述淮军之原委，欲作淮志，未果而卒。

世宗有朱批谕旨世宗勤於吏治，朱批谕旨，自雍正辛亥发刊至乾隆戊午蒇事者，虽有三百卷之多，然雍正十三年中，无日不自握丹毫，畴咨庶政，故朱批谕旨甚多，所发刊者不过十之三四。其余以事关军国大计，当时未便发刊，均藏保和殿东西两庑。国朝史事，以康、雍、乾三朝为中坚。而雍正时之振刷，尤为一代特色，故世宗手批，实为史材中最要之物也。

朱东观编明崇祯诸臣奏疏朱东观编《明崇祯时诸臣奏疏》一卷，高宗以为忠於所事，不足为罪，惟令改去「虏」「胡」「鞑」等字。

国初诸曹章奏光绪庚子，甘肃炖煌石室写经初见於世之时，法人伯希和取古代宝物。是室湮没於唐代，所藏皆唐以前物，学部令甘抚送京，遂由部设京师图书馆庋藏之，复购置书籍以益其不足，并奏请酌拨内府书籍，於是内府书稍稍传布，然多残缺重复之物。中有诸曹章奏钞本五册，皆系顺治甲申九月章奏也，而仅有吏、户、礼三曹。计礼曹章奏分上下两册，其上册首页署纂修官编修朱之锡、检讨李中白。户曹章奏一册，署纂修官编修陈爌、李昌垣。吏曹章奏上下两册，首不署名，知为吏曹者，亦就文义定之耳。

何子贞着史汉地理合证道、咸间，道州何子贞绍基以书名着於世，然其生平学问，专肆力《史》、《汉》。罢官後，恒为各省大吏聘修通志，体例精严，撰述赡洽。诗宗昌黎、东坡，有苍莽横逸之气。所着有《史汉地理合证》、《东洲草堂诗文集》、《玄女室杂记》、《舂陵倦忆录》。

宫史内廷奉诏编纂《宫史》一书，不授剞劂。其宫苑一门，备载宫中现行则例。首一门为圣训，有圣祖御旨。

顾亭林有肇域志手藁顾亭林《肇域志》手藁，德清许周生藏。咸丰庚申浙乱後，为扬州黄古蟠所得，於同治丁卯为黠贾巾去。黄先世多藏书，任子田侍御曾假十余种至京师，有经周书昌、丁小雅勘定者，俱为黄之後人以贱价售之。

顾祖禹着方舆纪要顾祖禹所着《读史方舆纪要》，博闻宏辨，囊括古今，宁都魏叔子禧称为数千百年绝无仅有之业。江夏刘湘煃者，尝校顾书十余年，爱其精博而微訾其纵横，着《读史方舆纪要订》若干卷。禧弟子梁份尝着《秦边纪略》，有书无图。湘煃得图以校份书，宛合，乃知为份旧本。然与祖禹书颇龃龉，湘煃因合订为《秦边纪略异同考》。份传禧学，不仕，为西边大帅上客，其书仅存。湘煃受业於梅文鼎，以诸生终。李尧栋言地理李中丞尧栋，乾、嘉间贤大吏也。任馆职时，雠校精核，为高宗所知。一日，代人撰《日下旧闻考》表文，高宗亟称善。尝为《云南山川地理图》二卷、《夷人图》二卷，图後各系以说。又尝剏修《四川通志》，详实不芜。又尝购书以惠湖南岳麓书院之弟子，又於江宁建长干桥，缮莫愁湖，而志以诗文，筑补梅亭於湖南节署，以志嗣美梁文定之名蹟。

杨守敬治旧地理同、光以来，精目录版本之学者，有桐城萧穆、江阴缪荃孙。精金石考证之学者，有义州李葆恂。而宜都杨守敬则兼之，地理之学，尤为独擅。盖守敬治旧地理，早着《历代地理沿革图》、《隋书地理志考证》行世。晚成《禹贡本义》、《水经注要删》、《水经注图》、《晦明轩稿》。以为自来治《禹贡》者，若胡渭、徐文靖、程瑶田、焦循、成蓉镜、丁晏诸家，於黑水、三危、九江、三江之类，往往强为牵合，莫得要归。实则两黑水、两三危、两九江、四三江、三沮水、两洛水、两漳水等，皆异地同名，并不相涉，必沟而通之，致南北混淆，古今杂糅矣。至若碑帖及宋、元版古书，考订题跋，景摹上石付梓者，不可胜数。所成有《丛书举要》、《日本访书志》、《续补寰宇访碑录》、《寰宇贞石图》、《留真谱钱录》。守敬，字惺吾。

朱竹垞编日下旧闻《日下旧闻》为朱竹垞所编，而于敏中综其成。乾隆癸巳，高宗令福隆安、英廉、蒋赐棨、刘纯炜等逐一确核，凡方隅不符，记载失实，及承袭譌舛，遗漏未登者，悉行分类胪载，并载入《四库全书》，以垂久远。吴为相修桂阳州志吴为相，桂阳州人，少有颖才，性简略。顺治庚子举於乡，不乐仕进。会试不第，归隐。州牧董之辅甚重之，属修州志，诸纂次尽付之。时诸生集者百数，议论尽出为相下。已而诸生皆散去，为相一人属稿，日数十纸，五月书成，人咸叹为莫及。

白下志有以《白下志》就正於袁子才者，袁置案头，尘壒积矣。作者索之数四，即完璧归之。其人即梓以问世，而颇怪袁之惜墨如金也。袁曰：「此志命名，已不足寓目矣。」或问其故，袁曰：「白下者，江宁之别名也。《白下志》为江宁府志乎，抑江宁县志、上元县志乎？抑志白下山水乎，抑志白下人物乎？作文必先有题，既无题，安有文，是不必观也。」其人闻之，匿其板不复问世。

徐星伯着新疆赋新疆识略大兴徐星伯继朱竹君学士筠、文正公珪、翁覃谿阁学方纲而起，招徕後进，天性敦挚似竹君，胸次宽博较覃谿为胜，四方宿学之士客京师者，以是皆归之。官湖南学政，为武陵赵文恪公慎畛劾罢，戍伊犂，且籍其家。其得罪之原因，盖随棚厨夫卖茶点与诸生敛钱，事涉徐之封翁，赵摭以入奏。然不经此，星伯之《新疆赋》及《新疆识略》不成。天山南北路冰涯雪窖，皆天畀之以着书材也。赐环後，仍官中书，门下往来者有乌程沈垚、平定张穆、泰兴陈潮、甘泉杨亮、阳湖董佑诚，皆谈地学之友也。

林利着太平天国外纪《太平天国外纪》着者名林利，为英国海军官员，仕於粤寇伪忠王李秀成部下，曾为之组织忠义军，以对抗戈登之长胜军。

李秀成着天国监略实录粤寇李秀成死後，其子徵祥尚幼，钱塘某富室收养之。当出险时，一切金玉宝物俱不取，惟怀秀成手着《天国监略实录》一册而出。

董韫卿着述等身甘泉董酝卿司农恂，自幼至老，手不释卷，汗牛充栋，着述等身，舆地一科，尤为精阐。所着有《江北运程记》、《楚漕江程记》，为生平心力所注，尤稗国计。

徐延旭辑越南纪略徐延旭之抚广西也，擢自湖北襄郧荆道，不二年，迁擢之速，震耀一时。盖徐尝辑《越南纪略》一书，张文襄公於奏保人才时，并以进呈，朝廷奖之。然其书体例杂糅，於越南地势、民风、政教、禁令，率皆摭拾大略，於今昔沿革损益利害，均未之考。惟中、越边界各隘，历粤抵滇，计有千八百里，详载无遗，尚足备览，然《广西通志》固有之矣。徐自言守太平时，款结贡使，出关抵一人家，因雨留数日，得钞册，纪载越事，携归，并采案牍，汇为是书，不意缘此致福也。

周燕生谙朝鲜掌故海门周燕生家禄随吴武壮公长庆驻师朝鲜。燕生居朝鲜久，熟谙朝鲜掌故，着《朝鲜世表》、《朝鲜载记》、《朝鲜乐府》三种，皆精核。

曾文正辑五百家姓《百家姓》一书，为宋初人着，故首赵姓，尊其时之皇系也。然有韵无文，识者病之。国初费九烟重编之，成文矣而不传。湘乡曾文正公乃又作《五百家姓》，凡单姓、双姓共五百家，而字则二千余，盖每句首冠以姓，其下即引一先贤事实以注之。

徐锡辑熙朝新语《熙朝新语》残本，题曰古歙余金德水辑。及考《周庄镇志》，云前辈传闻，谓是镇人徐锡所作，藏名为余金者，以当日法网綦严，故不敢直书其名也。书凡十六卷。嘉庆戊寅，翁子敬付之梓而序之，以为得之武昌市肆中，且称其多采前人着述，无一臆撰讹传之语，又旁蒐轶事，发潜阐幽，凡登临耳目所经，巷议街谈所及，自国初至嘉庆二百年中，有关於政事、文章、人心、风俗者，靡不具载。汤海秋着浮邱子道光朝，士无不知湖南有汤海秋者。海秋二十成进士，三十补御史，意气蹈厉，勇言事。未踰月，三上章，最後以言宗室尚书叱辱满司官事，在已奉旨处分後，罢御史回原官户部。时英人扰海疆，求通市，海秋愤不得言事，犹条上尚书转奏，策夷务善後三十事。嗣西人求改关市约，有其摺中不可许者数条，人以是服其精。浮湛部曹不得志，退而着《浮邱子》一书，大抵言军国利病、吏治要最、人事情伪、开设形势、寻摄要眇，凡九十篇，四十余万言。每遇人，辄曰：「能过我一读《浮邱子》乎？」卒年仅四十余。海秋，名鹏，湖南益阳人。

叶调笙着吹网录叶调笙着《吹网录》成，或谓之曰：「子既以儒家着书，而以释家之语名之，毋乃见讥於识者欤？」调笙曰：「是诚然。然宋儒讲学之书，已袭取唐时释子语录之名，下此则小说家有宋人《铁围山丛谈》，近世如纪文达之《如是我闻》，彭甘亭之《忏摩录》，亦皆以释家语命名，拙着亦窃援其例耳。」调笙，名廷琯，咸丰时之苏州人。

求阙斋日记湘乡曾氏藏有《求阙斋日记》真蹟，装以册页，得数十巨册，皆文正所手书。宣统纪元。携至上海，将赴石印。中颇有讥刺朝政、抑阳人物处，或见之喜曰：「此信史也。」意欲摘录，以卷帙浩繁而罢。及印本出，重览一过，则讥刺朝政、抑扬人物之处皆删除净尽矣。

小说之盛行好小说家言者，首推纪文达公昀诙谐善谈，今所传《滦阳消夏录》、《续录桐阴杂记》、《如是我闻》、《姑妄听之》是也。袁枚尝作《子不语》，然不及其雅饬。蒲松龄之《聊斋志异》，尤为卓绝，其叙事简古，人比之司马迁《史记》。余如金人瑞之《西域风俗记》，汤传楹之《闲余笔话》，余怀之《板桥杂记》，吴翊凤之《秋灯丛录》，均能巧言切状，如印之印泥，不加雕削而曲写毫芥。至章回小记，自达海以满字譒译《三国演义》以教旗人，而忠毅公额勒登保直视同古兵法，破川楚教匪，为一朝名将，此亦可见小说之有裨实用矣。若吕抚之《二十四史通俗衍义》，蔡奡之《东周列国志》，胡为而之《东汉演义》，褚人获之改正《隋唐演义》，虽较之《三国演义》文质殊体，雅俗异态，而贞百虑於一致，驱万途於同归，亦能使纷烦众理，无倒置之乖，殽杂羣言，无棼丝之乱，譬如葑菲，节取焉可也。言情之作，则莫如曹寅之《红楼梦》，讥世之书，则莫如吴敬梓之《儒林外史》。曹以婉转缠绵胜，思理为妙，神与物游，有将军欲以巧胜人，盘马弯弓故不发之致；吴以精刻廉悍胜，穷形尽相，惟妙惟肖，有箭在弦上不得不发之势，所谓各造其极也。至善评小说者，则推金人瑞，笔端有刺，舌底澜翻，亦爽快，亦敏妙，锺惺、李卓吾之徒望尘莫及矣。文章游戏，缪艮所作，近代则之，厥风大畅，东方谲谏，淳于滑稽，其於世道人心盖亦有功不少矣。

水浒传西厢记吴县金圣叹，名人瑞，原为张采，字若采，文倜傥不羣。少补长洲博士弟子员，後以岁试文怪诞黜革。及科试，顶金人瑞名就试，即拔第一，补郡庠生。圣叹於施耐庵《水浒传》、王实甫《西厢记》皆有批本。顺治丁亥戊子之交，方从事杜诗，详加评点，未卒业而被难，士林惜之。

聊斋志异淄川蒲松龄，字留仙，号柳泉，康熙辛卯岁贡，以文章风节着一时。弱冠应童子试，受知於学使施愚山侍讲闰章，文名籍甚。顾以不得志於有司，乃决然舍去，一肆力於古文辞，悲愤感慨，自成一家言。

留仙研精训典，究心古学，老宿名流时加刮目，因亦私心自喜，不敢妄自菲薄。又因目撃国初乱离时事，官玩民偷，风漓俗靡，思欲假借狐鬼，纂成一书，以抒孤愤而谂识者，则词章，经济，志节皆与之俱传矣。每当授徒乡间，长昼多暇，独舒蒲席於大树下，左茗右烟，手握葵扇，偃蹇终日。遇行客渔樵，必遮邀烟茗，谈虐间作，虽第鄙亵之语，市井荒伧之言，亦倾听无倦容。人以其易亲，故乐近之。初尝效东坡强人妄言，其後不必用强，甚为构空造作奇闻以来取悦者矣。晚归篝灯，组织所闻，或合数人之话为一事，或合数事之曲折为一传，但冀首尾完具，以悦观听。其文非一朝所猝办，其事亦非一日所网罗，历二十年，稿三数易，始得此高不盈寸之着作。其行文驱遣成语，运用典籍，全化襞袭痕迹，殊得唐人小说三昧。留仙之孙立德序《聊斋》云十六卷，与今之传本合。或云尚有余卷，当日其家以所传多明亡逸事，惧触文网，为删之矣。

或曰，《聊斋志异》初成，就正於王文简，文简欲市其稿，留仙不与，因加评隲隙而还之，并书後一绝云：「姑妄言之姑听之，豆棚瓜架雨如丝。料应厌作人间语，爱听秋坟鬼唱时。」

《聊斋志异》之不为《四库全书》说部所收者，盖以《罗刹海市》一则，含有讥讽满人、非剌时政之意，如云女子效男儿装，乃言旗俗，遂与美不见容丑乃愈贵诸事，同遭摈斥也。

客舍偶闻淮南彭孙贻《客舍偶闻》一帙，顺德李芍农侍郎文田注之，所记康熙初年满人互相挤轧之状，历历如绘。其自叙曰：「客长安，见贵游接席，必屏人趣膝良久，人不闻，须臾广坐寒暄而已。徵以道上所闻，唯唯谢弗知。廷有大事，卿寺台省集禁门，其中自有主者，羣公画尺一而退，咸诺诺。议更寘大吏，冢宰不得闻，有所调发，司马不知，羣公优游无事，日置酒从容。诸小臣相聚博奕，连晨夕，或达旦，失朝会，始以病告，当事亦不问，以是闻见甚希。然时时游於酒人豪士间，抵掌谈世事，无所讳，突梯者又姑妄言之，足以新人听。虽多耳食，徵其实，亦十得五六，更益以所见，随笔记之。」

野叟曝言《野叟曝言》为康熙时江阴缪某所撰。缪有才学，颇自负，而终身不得志，晚乃为此书以抒愤。书成，适圣祖南巡，缪乃缮写一部，装潢精美，外加以袱，将於迎銮时进呈，冀博宸赏。其女亦通文墨，且明慧晓世事，知此书进呈，必酿祸。又度其父性坚执，不可劝止，乃与父之徒某议，乘夜用白纸装钉一部，其精美与原书无殊，即置袱中而匿原书於他处。次日，缪将迎驾，姑启袱出书，重加什袭，则见书犹是，而已无一字矣。缪大哭，以为是殆为造物所忌，故一夕之间书遽羽化也。女乃徐劝之曰：「既为造物所忌，似不进呈亦佳，免召杀身之祸。」缪无如何，始罢进呈之意，由是郁郁而死。死後，女乃将其书重加润饰，凡秽亵之语，删除略尽，始付刊，即世间流传之本也。缪湛深理学，又长於兵、诗、医、算，乃以素臣自居，而以理学归之母氏，以兵、诗、医、算分之四妾，举所心得，宣泄无遗。书凡一百五十四回，其中讲道学，辟邪说，叙侠义，纪武力，描春态，纵谐谑，述神怪，无一不臻绝顶。昔人评高则诚之《琵琶记》，谓用力太猛，是书亦然。书托言明弘治年事，按之正史，事实间有相合，而时代不能两符也。

纪文达谓古今着述大备纪文达为人作序、记、碑、表之属，随即弃掷，未尝存稿。或以为言，纪曰：「吾自校理秘书，纵观古今着述，知作者固已大备，後之人竭其心思才力，要不出古人之范围，其自谓过之者，皆不自量之甚者也。」

阅微草堂笔记纪文达学究天人，胸罗万象，所谓无书不窥，无技不绝。加以天性旷达，不靳靳然赖雕虫小技见称後世，其精义微言，皆隐见於《阅微草堂笔记》五种。滦阳续录误收金人诗为近人诗叶调笙所着《吹网录》云：纪文达公昀《滦阳续录》，载其座师介野园宗伯乾隆丁丑年所作恩荣宴诗曰：「鹦鹉新班宴御园，摧颓老鹤也乘轩。龙津桥上黄金榜，四见门生作状元。」文达自言「鹦鹉新班」不知出典，当时拟以询野园，而因循忘之。郭频伽《灵芬馆诗话》则谓元遗山《探花词》五首，中有句云《殿前鹦鹉唤新班」，野园殆即本於是欤？然去一「唤」字，於理未协。 「 此以唤字属鹦鹉，故谓去之未协。」 余尝阅《中州集》第八卷，则见此诗乃知为金吏部尚书张大节所作，题为《同新进士吕子成辈宴集状元楼》。所异者，「御园」为「杏园」，「摧颓」为「不妨」，「四见」为「三见」，「作状元」为「是状元」耳。野园殆见此诗事颇类己，偶书之而略改数字，见者遂误谓以为野园所作也。至「鹦鹉新班」，当是金源故事，尚须博考。频伽亦以此诗为野园作，故谓遗山句是其所本。若就金人而言，据《中州集》小传，张大节於明昌初已请老，计在遗山之前数十年，应是遗山诗本之张句，「唤」字之可去与否，亦难以臆定也。

着书自述身世小说家多好以自身所经过之历史为着述之资料，如《儒林外史》中之杜少卿，即着者吴敬梓徵君之自寓也。《儿女英雄传》着者文铁仙，曾简驻藏大臣，以事不果往，故书中安龙媒将有乌里雅苏台之役而卒不成行，殆亦以泚笔之时感触身世，因而自为描写耳。

儒林外史《儒林外史》五十卷，穷极文士情态，全椒吴敬梓所着也。吴，字敏轩，一字文木，乾隆时人，尝以博学宏词荐，不赴。袭祖业甚富，而素不习治生，性复豪，遇贫即施，与文士往还，饮酒歌呼，穷日夜不休，未数年，产尽。醉中辄诵樊川「人生直合扬州死」之句，後竟如所言。

是书将雍、乾时代之怪现状，描写尽致。盖此时代之名士，最高者亦至於诗辞文字、笺注考订而止。汪容甫於当时最负盛名，而《儒林外史》中之匡超人，或谓即指容甫。世传其有出妻之事，与小说所载微异，然即此，亦足见人言啧啧之有自来矣。容甫初娶孙氏，工吟咏，尝有句云：「人意好如秋後叶，回相见一回疏。」最为容甫所不怿。一日晨出，忽潜回房，时孙方梳头，容甫出不意，自其後抱之。孙骇问曰：「是何人，敢尔相戏？」容甫遽怒曰：「岂尚有他人敢如此乎？」即以此为罪，出之，自是遂为时论所薄。後拟刘孝标《自序》，乃有「蹀躞东西，终成沟水」之语。文士出妻，固亦常事，如容甫者，则太不近人情矣。

红楼梦《红楼梦》一书，所载皆纳兰太傅明珠家之琐事。妙玉，姜宸英也。宝钗为某太史。太史尝遣其妻侍太傅，冬日辄取朝珠置胸际，恐冰项也。或谓红楼梦为全书标目，寄托遥深。容若词云：「此夜红楼，天上人间一样愁。」贾探春为高士奇，与妙玉之为宸英同一命义。容若，名成德，後改性德，太傅子也。

或曰，是书所指，皆雍、乾以前事，宁国、荣国者，即赫赫有名之六王、七王第也。二王於开国有大功，赐第宏敞，本相联属。金陵十二钗，悉二王南下用兵时所得吴越佳丽，列之宠姬者也。作是书者，乃江南一士子，为二王上宾，才气纵横，不可一世。二王倚之如左右手，时出其爱姬使执经问难，从学文字，以才投才，如磁引石，久之遂不能自持也。事机不密，终为二王侦悉，遂斥士子，不予深究。士子落拓京师，穷无聊赖，乃成是书以志感。京师後城之西北，有大观园旧址，树石池水犹隐约可辨也。

或曰，是书实国初文人抱民族之痛，无可发泄，遂以极哀艳极繁华之笔为之，欲导满人奢侈而覆其国祚者。其说诚非无稽，试读第一回之诗曰「满纸荒唐言，一把辛酸泪。都云作者痴，谁解其中意」，其言何等凄楚痛绝，则知其中有绝大原因，非游戏笔墨之自道身世者可比也。

或曰，《红楼梦》可谓之政治小说，於其叙元妃归省也，则曰「当初既把我送到那不得见人的去处」，於其叙元妃之疾也，则曰「反不如寻常贫贱人家，娘儿兄妹们常在一块儿」，绝不及皇家一语，而隐然有一专制君主之威在其言外，使人读之而自喻，此其关系於政治上者也。

京师有陈某者，设书肆於琉璃厂。光绪庚子，避难他徙，比归，则家产荡然，懊丧欲死。一日，访友於乡，友言：「乱离之中，不知何人遗书籍两箱於吾室，君固业此，趣视之，或可货耳。」陈检视其书，乃精楷钞本《红楼梦》全部，每页十三行，三十字，钞之者各注姓名於中缝，则陆润庠等数十人也，乃知为禁中物。急携之归，而不敢示人。阅半载，由同业某介绍，售於某国公使馆秘书某，陈遂获巨资，不复忧衣食矣。其书每页之上，均有细字朱批，知出於孝钦后之手，盖孝钦最喜阅《红楼梦》也。

不寐录武进东南境太湖中，有山曰马迹，古夫椒也，山水清幽，素为名儒硕彦之渊薮。乾隆时，有孝廉许亦鲁字省舆者，例得截取知县，而雅不愿，翩然归隐，历主各书院讲席，崇实黜华，力矫时弊，以造就真才。所着《领云全集》，诗古文十六卷，已风行海内。又有《不寐录》小说二十四卷，记载社会之现象，上自宫禁，下至闾阎，形形色色，无奇不有，而於明季轶事，搜录尤详，因犯禁忌，故藏之名山，迄未付梓。後某於许姓书簏中得稿本，几为鼠蚀虫伤，乃遂锓版公之於世。

品花宝监《品花宝监》出於道光中叶，着者挟贵人书，以稿本谒江浙大吏，所至获金无算。其书中人，有见之者，华公子为崇华岩，父名玉某，两任户部银库郎中，积资百余万，有园林在京师平则门外。公子死，贫无以殓。或曰，华为成亲王。徐子云者为锡某，有六枝指，园在南下洼，名怡园。田春航为毕秋帆，侯石翁为袁子才，史南湘为蒋苕生，屈道翁为张船山，孙亮功为穆扬阿，即慈安后之父，嗣徽、嗣元即其二子四山、五山也。魏聘才为常州朱宣初，即江浙时文八名家中朱雪塍之父也。萧静宜为江慎修，梅学士为铁保，奚十一为孙尔准之子，尔准时官粤督。潘其观为京师内城内兴隆靴肆主人苏姓也。高品为陈森书，即着书之人也。伶人袁宝珠则仍其姓名，云南甘太史为之自尽者也。苏蕙兰为李桂官，其余诸伶亦皆原姓名。宏济寺即兴胜寺。金粟即桂竹荪，曾权常州守，遭吏议。余如王恂、颜仲清，亦皆隐指当时之名人也。

花月痕《花月痕》书中姓名，皆实有人在，韩荷生乃左宗棠，李谡如乃郭松林，梅小岑乃李鸿章，包起乃鲍超，刘梧仙乃李元度。元度字次青，一生伊郁，百感苍茫，其境遇实大同而小异。

李伯元着小说武进李宝嘉，字伯元，自号南亭亭长，创《游戏报》，为我国报界辟一别裁，踵起而效颦者无虑十数家，均望尘不及也。继又别为一格，创《繁华报》。光绪辛丑，朝廷开特科，徵经济之士，曾慕陶侍郎广汉以李荐。会台谏中有忌之者，遂列弹章。李笑曰：「是真能知我者矣。」自是肆力於小说，而以谲谏当路、启人智慧为宗旨，撰为《庚子国变弹词》、《官场现形记》、《中国现在记》及《文明小史》、《活地狱》等书。每一稿脱，辄纸贵洛阳，坊贾且以他人所撰小说假其名以出版，则其见重於社会可知矣。光绪丙十三月卒，时年仅四十也。

孽海花近人所着小说，以东亚病夫《孽海花》为最着。全书以名妓赛金花为主。金花初名彩云，不仅为近世名妓，其一生历史，即求之於古籍中，以一勾阑女关系国家存亡，除陈圆圆外，殆不多见也。是书网罗同、光以来三十年之遗闻轶事，可为近世之历史小说。其间描写名士气习，如禹鼎铸奸，如温犀照渚，尤为淋漓尽致。出版以後，重印至六七次，已达二万部左右，在我国新小说中，可谓销行最多者矣。其中人物，皆影射同、光时人姓名，如金雯青即洪文卿，龚和甫即翁同龢，潘八瀛即潘伯寅，黎石农即李芍农，李纯克治民即李蒓客慈铭，庄小燕即张樵野，庄仑樵佑培即张佩纶幼樵，陆菶如仁祥即陆凤石润庠，钱塘卿端敏即汪柳门鸣銮，何珏斋太真即吴清卿大澂，唐常肃即康长素，王子度恭即黄公度，过肇延即顾辑庭，吕辛芳即李经芳，匡次芳即汪芝房，谢山芝即谢绥之，许镜澂即许景澄，云仁甫即容纯甫，贝效亭即费幼亭，李台霞即李丹崖，潘胜芝曾奇即潘曾琦，徐忠华即徐仲虎，庄寿香芝栋即张香涛之洞，马美叔即马眉叔，吕顺斋即藜蒓斋，薛淑云即薛叔耘，李任叔即李壬叔，米筱亭即费屺怀，姜剑云即江建霞，王忆莪仙屺即王益吾先谦，祝宝廷溥即宝竹坡，黄叔兰礼方即黄潄兰体芳，黄仲涛即黄仲弢，袁尚秋即袁爽秋，缪寄坪即廖季平，连沅荇仙即联元，成伯怡即盛伯羲，段扈桥即端午桥，闻韵高即文芸阁，荀子佩即沈子培，汪莲孙即王廉生，冯景亭即冯桂芳也。其後半部为他人所续，则毫无精采矣。

灵魂学康熙朝，掌钦天监事西人南怀仁上所着《灵魂学》一书，其言以灵魂为性，一切知识记忆不在於心，而在头脑之内，圣祖阅之大怒，斥其语为不经，尤刺谬，立命焚之。

三字经补《三字经》一书，所包甚广，其中各科学无不完备，惟历史所叙国初诸语为曲笔。或仿近行历史教科书改订补缉之例，为作《三字经补》，此段文字直接原文「至李闯，神器焚」之下，而原文清太祖四句则删之。

日报月报旬报星期报之始报章，通称为新闻纸，或排日出版，所以报告社会及政治上之事项者。赵升《朝野类要》：「朝报每日门下後省编定，请给事判报，方行下都进奏院，报行天下。其有所谓内探、省探、衙探之类，皆衷私小报，率有漏泄之禁，故隐而号之曰新闻。」则宋时已有此称也。

日报所载事项，由各地访事员日记其所见闻而报之，常者报以书，要者报以电，得之外国者，则展转而译述之。於是中外要事无不归类排比，详细分列，可一目了然矣。报纸所载事项极多，一时不能得其要旨，故有主笔着为社论，以明大势之所趋，或於一事一人着有时评，俾利害分明，阅者无待於稽考。不出一室而能周知世界者，实以此也。月报、旬报、星期报体例亦略同。

京师报房、宫门抄、谕摺汇存，谓之京报，军机密件仍多缺略。林文忠公则徐抚粤时，会同江督饬江海关道译英国蓝皮书，送之总署及通商大臣、各督抚，藉以略通洋情，然人民多不得见，曰《西国近事汇编》，月出一册。此我国报章之最古者，是为月报之始。

《申报》创行於同治时，是为日报之始。盖英人美查、耶松二人相友善，来华贸易，美查创办《申报》，延山阴何桂笙、上海黄梦畹主笔政，特所载猥琐，每逢乡试年，必载解元艺，与外报之能开通智识、昌明学术者，相去霄壤。时天南遯叟王紫荃布衣韬颇有时名，间撰时务论说，弁之报首，销数遂以渐推广，获利亦不赀。耶松设一船厂，开创之始，连年折阅。美查遂以《申报》所获，补助耶松船厂，得以维持永久，而申报馆因之大受影响矣。光绪中叶改组，添招商股，由吴县席裕福经理之。旋由江海关道蔡乃煌出资收买，後又展转售与沪人。是报为吾国首创者，至於今，沪市卖报人於所卖各报，必大声呼曰「卖申报」，是「申报」二字，在沪已成为新闻纸之普通名词。继《申报》而起者，在南洋叻埠曰《叻报》，在上海曰《字林沪报》。癸巳冬，电报沪局总办上虞经莲珊太守元善，纠股设一报馆，曰《新闻报》，往往用二等官电传递紧要新闻，消息较灵捷。甲午之役，痛诋当局失计，直言不讳，一时洛阳纸贵，海内风行。沪商以其销数之多，广告云集，至今商家广告仍以《新闻报》为最也。

若夫预闻政事之报，当以《时务日报》为首。是报为光绪戊戌汪康年、梁启超所经营者，旋改为《中外日报》，始终有官费补助，所谓半官报者是也。

《中外日报》纪载中外大事，评论时事得失，凡政治、学术、风俗、人心之应匡正、应辅翼者，无不据理直陈，颇为士大夫所重视。是年，居上海之法人有强夺四明公所之案，甬人起而抗拒，始则指导之，继则节制之，一於报纸发表其意见。以是甬人虽全体一致与法人相抗，而始终无暴动之事，法人亦曲意让步焉。庚子拳乱之役，中外骚然，康年着论力斥拳匪之酿患，政府之误国，然仍推本於人民信拳之心理，排外之缘由，以见其咎不尽在吾国。西人转相译述，复证以闻见，於是公论始稍出。辛丑议和之时，俄人不允将在东三省之兵撤退，中外皆知其不利於吾国，然无肯起而争者。康年乃纠集同志，开会演说，力陈俄人之无理，东三省之俄兵不可不撤，外人永久驻兵之不可开其端，激昂慷慨，闻者动容。既已腾电中外，苦口相争，复於报纸中畅陈其义。西报转载之，深叹吾国之尚有人也。戊申，《中外日报》以论江苏政局之腐败，大触江督端忠敏公方之忌，而江海关道蔡乃煌复迎合端意，没收之。

至於反对政府鼓吹革命者，前惟《苏报》，後惟《民呼》、《民吁》二报矣。宣统辛亥秋，则各报一律排满，而《民立报》声价尤高，贩卖居奇，较原价昂至十倍。

戊戌。《广仁报》剏於桂林，七日一册，名虽不着，然溯星期报之始，实首屈一指焉。

光绪丙申，康年设《时务报》於上海，是为旬报之始。其意以为甲午中日之战大败於日本，非变法不足以图存，非将教育、政治一切大经大法改弦更张，不足以言变法，乃纠集赀本，设报馆於上海。时启超方居京师，因招之至，令主编辑事，而以筹款事自任，间亦时有所撰述也。某月，康年着《中国自强策三篇》，冠之报端，力言我国宜复民权，重公理，宜尚创作而贱安闲，尚改变而贱守常，以能开利源为能，以能创新学为优，民性必求其宣达，士气必求其振奋，昔之不使民与国事者，今必与之共治，昔之使民安於愚弱者，今必使之极其明强，是为宗旨所在。其办法则以立议院举议员为首。彼时变法之说虽渐兴，然不敢昌言民权，康年大声疾呼不稍讳，朋辈动色相戒，或贻书箴之，不顾也。後复为《中国参用民权之利益论》，以解内外之惑。其言曰：「民无权，则不知国为民所共有，而与上相暌。民有权，则民知以国为事，而与上相亲。盖人所以相亲者，事相谋，情相接，志相通也。若夫君隆然若天人，民薾然如草芥，民以为天下四海皆君之物，我辈但为君之奴仆而已，平日政事举措，漠不相闻，一旦变故起，相率委而去之，但知咎君之不能保护己，而不知纤毫尽心力於君。惟与民共治之国，民之与君，声气相接，亲爱之心，油然自生。故西国之民，见君则免冠为礼，每饮酒，必为君祝福，国有大事，则羣起而谋其故。盖必与民共乐，民然後乐其乐，与民共忧，民然後忧其忧，必然之理也。」

清议报光绪戊戌之变，康有为、梁启超既出走，乃设《清议报》於日本之横滨，诋毁孝钦后党不遗余力。是时唐才常亦设《亚东时报》於上海，以翼《清议》。庚子，唐死，梁之同志复剏办《新民丛报》，以言论自效。当是时，京朝士夫及草野志士咸思变法图强，喜得《新民丛报》之为指导也，故其销数乃达十万以上。盖我国自有报纸以来，未有若斯之盛者也。

出洋留学生刊行杂志光绪戊戌以後，内地革命思潮既已流转各地，而东瀛留学界更为狂热，乃各集乡人刊行杂志。於是湖北有《湖北学生界》，浙江有《浙江潮》，湖南有《湖南》以及《游学译编》、《民报》之类，殆皆以鼓吹革命为宗旨。政府知势之难遏也，思以利禄羁縻之，乃廷试留日毕业学生曹汝霖、金邦平等十余人，分别赏以翰林、进士出身，而留学界革命之热潮乃愈炽矣。

刍言报宣统庚戌十月，汪康年设立《刍言报》於京师，不以登载时事为职志，而以匡救政府、警醒社会、纠正舆论为主要。月出六纸，编辑、核对、发行皆一人任之。时患膈疾已久，或劝其不必为是以自苦，辄笑谢之曰：「吾即以是为疗疾之药耳。」辛亥，以病卒於京，时年五十一也。