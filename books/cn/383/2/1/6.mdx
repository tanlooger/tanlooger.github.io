---
---
---
title: 汤诰
---




1.王228归自克复，至于亳，诞告万方。

2.王曰：“嗟！尔万方有众，明听予一人诰。唯皇上帝降衷于下民。若有恒性229，克绥厥猷唯后。”

“夏王灭德作威，以敷虐于尔万方百姓。尔万方百姓罹其凶害，弗忍荼毒，并告无辜于上下神祇。天道福善祸淫230，降灾于夏，以彰厥罪。肆台小子将天命明威，不敢赦。敢用玄牡，敢昭告于上天神后，请罪有夏，聿求元圣，与之戮力，以与尔有众请命。上天孚佑下民，罪人231黜伏。天命弗僭，贲若草木，兆民允殖。”

3.“俾予一人辑宁尔邦家，兹朕未知获戾于上下，栗栗危惧，若将陨于深渊。凡我造邦，无从匪彝，无即慆淫，各守尔典，以承天休。尔有善，朕弗敢蔽；罪当朕躬，弗敢自赦，唯简在上帝之心。其尔万方有罪，在予一人；予一人有罪，无以尔万方。232呜呼！尚克时忱，乃亦有终。”

[《商书》（三），古文《尚书》]