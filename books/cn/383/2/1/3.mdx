---
---
---
title: 大禹谟
---




1.曰若稽古，大禹199曰文命，敷于四海，祗承于帝。曰：“后克艰厥后，臣克艰厥臣，政乃乂，黎民敏德。”

帝曰：“俞！允若兹，嘉言罔攸伏，野无遗贤，万邦咸宁。稽于众，舍己从人，不虐无告，不废困穷，唯帝时克。”益曰：“都！帝德广运，乃圣乃神，乃武乃文；皇天眷命，奄有四海，为天下君。”禹曰：“惠迪吉，从逆凶，唯影响。”益曰：“吁！戒哉！儆戒无虞，罔失法度，罔游于逸，罔淫于乐。任贤勿贰，去邪勿疑，疑谋勿成，百志唯熙。罔违道以干百姓之誉，罔咈百姓以从己之欲。无怠无荒，四夷来王。”

禹曰：“於！帝念哉！德唯善政，政在养民200。水、火、金、木、土、谷唯修；正德、利用、厚生、唯和，九功唯叙，九叙唯歌。戒之用休，董之用威，劝之以九歌，俾勿坏。”帝曰：“俞！地平天成，六府三事允治，万世永赖，时乃功。”

2.帝曰：“格汝禹！朕宅帝位三十有三载，耄期倦于勤，汝唯不怠，总朕师。”201禹曰：“朕德罔克，民不依。皋陶迈种德，德乃降，黎民怀之。帝念哉！念兹在兹，释兹在兹，名言兹在兹，允出兹在兹。唯帝念功！”

帝曰：“皋陶！唯兹臣庶，罔或干予正，汝做士，明于五刑，以弼五教。期于予治，刑期于无刑202，民协于中。时乃功，懋哉！”皋陶曰：“帝德罔愆。临下以简，御众以宽；罚弗及嗣，赏延于世；宥过无大，刑故无小203；罪疑唯轻，功疑唯重；与其杀无辜，宁失不经204。好生之德，洽于民心，兹用不犯于有司。”帝曰：“俾予从欲，以治四方风动，唯乃之休。”

帝曰：“来，禹！降水儆予，成允成功，唯汝贤；克勤于邦，克俭于家，不自满假，唯汝贤。汝唯不矜，天下莫与汝争能；汝唯不伐，天下莫与汝争功205。予懋乃德，嘉乃丕绩。天之历数在汝躬，汝终陟元后。人心唯危，道心唯微206，唯精唯一，允执厥中207。无稽之言勿听，弗询之谋毋庸。可爱非君？可畏非民？众非元后何戴？后非众罔与守邦。钦哉！慎乃有位，敬修其可愿。四海困穷，天禄永终。唯口出好兴戎，朕言不再。”禹曰：“枚卜功臣，唯吉之从。”帝曰：“禹！官占，唯先蔽志，昆命于元龟208。朕志先定，询谋佥同，鬼神其依，龟筮协从，卜不习吉。”禹拜稽首，固辞。帝曰：“毋！唯汝谐。”

正月朔旦，受命于神宗，率百官若帝之初。

3.帝曰：“咨，禹！唯时有苗弗率，汝徂征！”禹乃会群后，誓于师曰：“济济有众，咸听朕命！蠢兹有苗，昏迷不恭，侮慢自贤，反道败德。君子在野，小人在位。民弃不保，天降之咎。肆予以尔众士，奉辞伐罪。尔尚一乃心力，其克有勋。”

三旬209，苗民逆命。益赞于禹曰：“唯德动天，无远弗届。满招损，谦受益210，时乃天道。帝初于历山，往于田，日号泣于旻天，于父母，负罪引慝；祗载见瞽瞍211，夔夔斋慄。瞽亦允诺。至诚感神，矧兹有苗？”禹拜昌言曰：“俞！”班师振旅，帝乃诞敷文德，舞干羽于两阶。七旬，有苗格212。

[《禹书》213（二），古文《尚书》]