---
---
---
title: 太甲
---




太甲中

1.唯三祀十有二月朔，伊尹233以冕服奉嗣王归于亳，作书曰：

“民非后，罔克胥匡以生；后非民，罔以辟四方234。皇天眷佑有商，俾嗣王克终厥德，实万世无疆之休！”

2.王拜手稽首，曰：“予小子不明于德，自底不类。欲败度，纵败礼，以速戾于厥躬。天作孽，犹可违；自作孽，不可逭。235既往背师保之训，弗克于厥初；尚赖匡救之德，图唯厥终。”

3.伊尹拜手稽首，曰：“修厥身，允德协于下，唯明后。先王子惠困穷，民服厥命，罔有不悦。并其有邦，厥邻乃曰：徯我后，后来无罚。”

“王懋乃德，视乃厥祖，无时豫怠。奉先思孝，接下思恭。视远唯明，听德唯聪。朕承王之休无。”236

太甲下

1.伊尹申诰于王曰：“呜呼！唯天无亲237，克敬唯亲；民罔常怀，怀于有仁；鬼神无常享，享于克诚。天位艰哉！德唯治，否德乱。与治同道，罔不兴；与乱同事，罔不亡。终始慎厥与，唯明明后。先王唯时懋敬厥德，克配上帝238。今王嗣有令绪，尚监兹哉！”

2.“若升高，必自下；若陟遐，必自迩。无轻民事，唯难；无安厥位，唯危。慎终于始！有言逆于汝心，必求诸道；有言逊于汝志，必求诸非道。呜呼！弗虑胡获？弗为胡成？一人元良，万邦以贞。239”

3.“君罔以辩言乱旧政，臣罔以宠利居成功。邦其永孚于休。”

[《商书》（五），古文《尚书》，此处省略了太甲上]