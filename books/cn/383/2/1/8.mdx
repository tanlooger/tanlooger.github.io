---
---
---
title: 咸有一德
---




1.伊尹既复政厥辟，将告归，乃陈戒于德。

2.曰：“呜呼！天难谌，命靡常240。常厥德，保厥位；厥德匪常，九有以亡。夏王弗克庸德，慢神虐民。皇天弗保，监于万方，启迪有命，眷求一德，俾作神主。唯尹躬暨汤咸有一德，克享天心，受天明命241，以有九有之师，爰革夏正。非天私我有商，唯天佑于一德；非商求于下民，唯民归于一德。德唯一，动罔不吉；德二三，动罔不凶。唯吉凶不僭在人；唯天降灾祥在德！”

3.“今嗣王新服厥命，唯新厥德；终始唯一，时乃日新。任官唯贤才，左右唯其人。臣为上为德，为下为民；其难其慎，唯和唯一。”

“德无常师242，主善为师；善无常主，协于克一。俾万姓咸曰：‘大哉，王言！’又曰：‘一哉，王心！’克绥先王之禄，永厎烝民之生。”

4.“呜呼！七世之庙243，可以观德；万夫之长，可以观政。后非民罔使，民非后罔事244。无自广以狭人，匹夫匹妇不获自尽，民主罔与成厥功。”

[《商书》（六），古文《尚书》]