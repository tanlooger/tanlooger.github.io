---
---
---
title: 六、人文主义和仁
---




子曰：“人能弘道，非道弘人。”

子曰：“道不远人。人之为道而远人，不可以为道。”

季路问事鬼神。子曰：“未能事人，焉能事鬼？”曰：“敢问死。”曰：“未知生，焉知死？”

厩焚。子退朝，曰：“伤人乎？”不问马。

人之度为人

子曰：“无欲而好仁者，无畏而恶不仁者，天下一人而已矣。是故君子议道自己，而罢法以民。”（《礼记》第三十二）

子曰：“仁之为器重，其为道远，举者莫能胜也，行者莫能致也。取数多者，仁也。夫勉于仁者，不亦难乎？是故君子以义度人，则难为人；以人望人，则贤者可知已矣。”（《礼记》第三十二）

子曰：“中心安仁者，天下一人而已矣。”（《礼记》第三十二）

子贡曰：“如有博施于民而能济众，何如？可谓仁乎？”子曰：“何事于仁！必也圣乎！尧舜其犹病诸！夫仁者，己欲立而立人，己欲达而达人。能近取譬，可谓仁之方也已。”

子曰：“仁远乎哉？我欲仁，斯仁至矣。”

为人准则

仲弓问仁。子曰：“出门如见大宾，使民如承大祭。己所不欲，勿施于人。在邦无怨，在家无怨。”

子贡曰：“我不欲人之加诸我也，吾亦欲无加诸人。”子曰：“赐也，非尔所及也。”

子曰：“参乎，吾道一以贯之。”曾子曰：“唯。”子出，门人问曰：“何谓也？”曾子曰：“夫子之道，忠恕而已矣。”

子贡问曰：“有一言，而可以终身行之者乎？”子曰：“其恕乎！己所不欲，勿施于人。”

仁

子曰：“仁之难成久矣！从失其所好。故仁者之过易辞也。”（《礼记》第三十二）

子曰：“仁之难成久矣，唯君子能之。是故君子不以其所能者病人，不以人之所不能者愧人。”（《礼记》第三十二）

子曰：“中庸之为德也，其至矣乎！民鲜久矣。”

颜渊问仁。子曰：“克己复礼为仁。一日克己复礼，天下归仁焉。为仁由己，而由人乎哉？”

子曰：“恭近礼，俭近仁，信近情，敬让以行此。虽有过，其不甚矣。夫恭寡过，情可信，俭易容也，以此失之者，不亦鲜乎！”（《礼记》第三十二）

子曰：“回也，其心三月不违仁，其余则日月至焉而已矣。”

或曰：“克、伐、怨、欲不行焉，可以为仁矣？”子曰：“可以为难矣，仁则不知也。”

子张问曰：“今尹子文，三仕为令尹，无喜色，三已之，无愠色。旧令尹之政，必以告新令尹。何如？子曰：‘忠矣。’曰：‘仁矣乎？’曰：‘未知，焉得仁？’381”

或曰：“仲弓也仁而不佞。”子曰：“焉用佞？御人以口给，屡憎于人。吾不知其仁。焉用佞？”

孟武伯问子路仁乎？子曰：“不知也。”又问。子曰：“由也，千乘之国，可使治其赋也，不知其仁也。”“求也何如？”子曰：“求也，千室之邑，百乘之家，可使为之宰也，不知其仁也。”“赤也何如？”子曰：“赤也，束带立于朝，可使与宾客言也，不知其仁也。”

对仁的进一步阐述

子曰：“不仁者不可以久处约，不可以长处乐。仁者安仁，智者利仁。”

子曰：“唯仁者能好人，能恶人。”

子曰：“君子去仁，恶乎成名？君子无终食之间违仁，造次必于是，颠沛必于是。”

子曰：“人而不仁，如礼何？人而不仁，如乐何？”

子曰：“知者不惑，仁者不忧，勇者不惧。”

子曰：“仁者，其言也讱。”曰：“其言也讱，斯谓之仁已乎？”子曰：“为之难，言之得无讱乎？”