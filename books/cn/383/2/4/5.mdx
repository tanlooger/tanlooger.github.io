---
---
---
title: 五、谋略与智慧
---




子曰：“知之为知之，不知为不知，是知也。”

子曰：“不曰‘如之何，如之何’者，吾未如之何也已矣。”

子曰：“过而不改，是谓过矣。”

子曰：“觚不觚，觚哉！觚哉！”

孔子曰：“为君难，为臣不易。”

季文子三思而后行。子闻之曰：“再，斯可矣。”

子曰：“圣人，吾不得而见之矣；得见君子者，斯可矣。”

子曰：“有德者必有言，有言者不必有德。仁者必有勇，勇者不必有仁。”

子曰：“其言之不怍，则为之也难。”

子曰：“知之者不如好之者，好之者不如乐之者。”

孔子曰：“待于君子有三愆：言未及之而言谓之躁，言及之而不言谓之隐，未见颜色而言谓之瞽。”

子曰：“可与言而不与言，失人；不可与言而与之言，失言。知者不失人，亦不失言。”

子曰：“君子不以言举人，不以人废言。”

子贡问曰：“乡人皆好之，何如？”子曰：“未可也。”“乡人皆恶之，何如？”子曰：“未可也；不如乡人之善者好之，其不善者恶之。”

子曰：“奢则不孙，俭则固。与其不孙也，宁固。”

子曰：“贫而无怨难，富而无骄易。”

子曰：“邦有道，贫且贱焉，耻也；邦无道，富且贵焉，耻也。”

子曰：“鄙夫可与事君也欤哉？其未得之也，患得之。既得之，患失之。苟患失之，无所不至矣。”

子曰：“不患莫已知，求为可知也。”

子曰：“君子求诸己，小人求诸人。”

子曰：“躬自厚而薄责于人，则远怨矣。”

子曰：“人无远虑，必有近忧。”

子曰：“巧言乱德。小不忍，则乱大谋。”

子曰：“骥不称其力，称其德也。”

或曰：“以德报怨，何如？”子曰：“何以报德？以直报怨，以德报德。”

子曰：“以德报怨，则宽身之仁也；以怨报德，则刑戮之民也。”（《礼记》第三十二）

子曰：“苗而不秀者有矣夫！秀而不实者有矣夫！”

子曰：“如有周公之才之美，使骄且吝，其余不足观也已。”

子曰：“君子不重则不威，学则不固，主忠信，无友不如己者，过，则勿惮改。”

子曰：“见贤思齐焉，见不贤而内自省也。”

子曰：“已矣乎，吾未见能见其过而内自讼者也。”

子曰：“躬自厚而薄责于人。”

子贡曰：“贫而无谄，富而无骄，何如？”子曰：“可也；未若贫而乐道，富而好礼者也。”

子曰：“三军可夺帅也，匹夫不可夺志也。”