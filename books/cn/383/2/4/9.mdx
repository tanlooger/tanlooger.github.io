---
---
---
title: 九、为政
---




子曰：“道之以政，齐之以刑，民免而无耻；道之以德，齐之以礼，有耻且格。”

子曰：“齐一变，至于鲁；鲁一变，至于道。”

子曰：“听讼，吾犹人也。必也使无讼乎！”

或谓孔子曰：“子奚不为政？”子曰：“《书》云孝乎唯孝，友于兄弟，施于有政。是亦为政，奚其为为政？”

有子曰：“其为人也孝弟，而好犯上者，鲜矣。”

为政的道德范例

子曰：“为政以德，譬如北辰，居其所而众星共之。”

季康子问政于孔子。孔子对曰：“政者，正也。子帅以正，孰敢不正？”

季康子问政于孔子曰：“如杀无道以就有道，何如？”孔子对曰：“子为政，焉用杀？子欲善而民善矣。君子之德风，小人之德草。草上之风必偃。”

子曰：“其身正，不令而行；其身不正，虽令不从。”

子曰：“苟正其身矣，于从政乎何有？不能正其身，如正人何？”

为政的因素

子贡问政。子曰：“足食，足兵，民信之矣。”子贡曰：“必不得已而去，于斯三者何先？”曰：“去兵。”子贡曰：“必不得已而去，于斯二者何先？”曰：“去食。自古皆有死，民无信不立。”