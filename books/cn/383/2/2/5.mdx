---
---
---
title: 第五卷
---



第五卷上


第五章

1.万章曰：“尧以天下与舜，有诸？”孟子曰：“否。天子不能以天下与人。”

2.“然则舜有天下也，孰与之？”对曰：“天与之。”

3.“天与之者，谆谆然命之乎？”

4.（孟子）曰：“否。天不言，以行与事示之而已矣。”

5.曰：“以行与事示之者，如之何？”（孟子）曰：“天子能荐人于天，不能使天与之天下；诸侯能荐人于天子，不能使天子与之诸侯；大夫能荐人于诸侯，不能使诸侯与之大夫。昔者，尧荐舜于天，而天受之；暴之于民，而民受之。故曰：天不言，以行与事示之而已矣。”

6.（章）曰：“敢问荐之于天，而天受之；暴之于民，而民受之，如何？”曰：“使之主祭，而百神享之，是天受之；使之主事，而事治，百姓安之，是民受之也。天与之，人与之，故曰天子不能以天下与人。”

7.“舜相尧二十有八载，非人之所能为也，天也。尧崩，三年之丧毕，舜避尧之子于南河之南，天下诸侯朝觐者，不之尧之子而之舜；讼狱者，不之尧之子而之舜；讴歌者，不讴歌尧之子而讴歌舜，故曰天也。夫然后之中国，践天子位焉。而居尧之宫，逼尧之子，是篡也，非天与也。”

8.“《泰誓》曰：‘天视自我民视，天听自我民听。’”