---
---
---
title: 舌存齿亡
---




常枞有疾，老子往问焉，曰：“先生疾甚矣，无遗教可以语诸子弟者乎？”常枞曰：“子虽不问，吾将语之。”常枞曰：“过故乡而下车，子知之乎？”老子曰：“过故乡而下车，非谓其不忘故耶？”常枞曰：“嘻，是已。”常枞曰：“过乔木而趋，子知之乎？”老子曰：“过乔木而趋，非谓敬老耶？”常枞曰：“嘻，是已。”张其口而示老子曰：“吾舌存乎？”老子曰：“然。”“吾齿存乎？”老子曰：“亡。”常枞曰：“子知之乎？”老子曰：“夫舌之存也，岂非以其柔邪？齿之亡也，岂非以其刚邪？”常枞曰：“嘻，是已，天下之事已尽矣，无以复语子哉。”

[刘向《说苑·敬慎》]