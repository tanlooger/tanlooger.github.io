---
---
---
title: 帝舜有虞氏
---



母曰握登，见大虹意感，而生舜于姚墟。目重瞳子，故名重华。龙颜大口，黑色，身长六尺一寸。舜父母憎舜，使其涂廪，自下焚之，舜服鸟工衣服飞去。又使浚井，自上填之以石，舜服龙工衣自傍而出。耕于历，梦眉长与发等，遂登庸。

元年己未，帝即位，居冀。

作大韶之乐。

即帝位，蓂荚生于阶，凤凰巢于庭，击石拊石，以歌《九韶》，百兽率舞，景星出于房，地出乘黄之马。

三年，命皋陶作刑。

九年，西王母来朝。

西王母之来朝，献白环、玉玦。

十四年，卿云见，命禹代虞事。

在位十有四年，奏钟石笙管未罢，而天大雷雨，疾风发屋拔木，桴鼓播地，钟磬，乱行，舞人顿伏，乐正狂走。舜乃磬堵持衡而笑曰：“明哉，天下非一人之天下也，亦乃见于钟石笙管乎。”乃荐禹于天，使行天子事也。于是和气普应，庆云兴焉，若烟非烟，若云非云，郁郁纷纷，萧索轮囷，百工相和而歌《卿云》。帝乃倡之曰：“庆云烂兮，糺缦缦兮，日月光华，旦复旦兮。”群臣咸进，顿首曰：“明明上天，烂然星陈。日月光华，弘于一人。”帝乃再歌曰：“日月有常，星辰有行。四时从经，万姓允诚。于予论乐，配天之灵。迁于圣贤，莫不咸听。乎鼓之，轩乎舞之。精华已竭，褰裳去之。”于是八风循通，庆云丛集，蟠龙奋迅于其藏，蛟鱼踊跃于其渊，龟鳖咸出其穴，迁虞而事夏。舜乃设坛于河，依尧故事。至于下昃，荣光休气至，黄龙负图，长三十二尺，广九尺，出于坛畔，赤文绿错，其文言当禅禹。

十五年，帝命夏后有事于太室。

十七年春二月，入学初用万。

二十五年，息慎氏来朝，贡弓矢。

二十九年，帝命子义钧封于商。

三十年，葬后育于渭。

三十二年，帝命夏后总师，遂陟方岳。

三十三年春正月，夏后受命于神宗，遂复九州。

三十五年，帝命夏后征有苗，有苗氏来朝。

四十二年，玄都氏来朝，贡宝玉。

四十七年冬，陨霜，不杀草木。

四十九年，帝居于鸣条。

五十年，帝陟。

义钧封于商，是谓商均。后育，娥皇也。鸣条有苍梧之山，帝崩，遂葬焉，今海州。