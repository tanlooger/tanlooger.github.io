---
---
---
title: 康王
---



名钊。

元年甲戌春正月，王即位，命冢宰召康公总百官。

诸侯朝于丰宫。

三年，定乐歌。

吉褅于先王。

申戒农官，告于庙。

六年，齐太公薨。

九年，唐迁于晋，作宫而美，王使人让之。

十二年夏六月壬申，王如丰，锡毕公命。

秋，毛懿公薨。

十六年，锡齐侯伋命。

王南巡狩，至九江庐山。

十九年，鲁侯禽父薨。

二十一年，鲁筑茅阙门。

二十四年，召康公薨。

二十六年秋九月己未，王陟。