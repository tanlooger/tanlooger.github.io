---
---
---
title: 又
---







古岸开青葑，新渠走碧流。会看光满万家楼，记取他年扶病入西州。　佳节连梅雨，余生寄叶舟。只将菱角与鸡头，更有月明千顷一时留。　傅注本卷五





【校】


毛本题作“湖景和前韵”，“病”作“路”。





【朱注】


案公于元祐五年五月五日申三省起请开湖六条状。本传云：取葑田，积湖中为长堤。词赋此事，韵同前首，一时作也。





【笺】


青葑 傅注：广韵：葑，菰根也。今江东有葑田。公时请修西湖，大开水利。葑，方用切。

碧流 柳宗元诗（酬曹侍御过象县见寄）：“破额山前碧玉流。”

西州 晋书 谢安传：安还都，闻当舆入西州门，自以本志不遂，深自慨失。羊昙者，太山人，知名士也，为安所爱重。安薨后，辍乐弥年，行不由西州路。尝游石头大醉，扶路唱乐，不觉至州门，左右白曰：“此西州门。”昙悲感不已，以马策扣扉，诵曹子建诗曰：“生存华屋处，零落归山丘。”恸哭而去。余详卷一水调歌头（安石在东海）注。

梅雨 周处风俗记：梅熟时雨，谓之梅雨。

叶舟 古诗：“生涯一叶舟。”韩愈诗（湘中酬张十一功曹）：“清湘一叶舟。”

菱角鸡头 周礼（天官 冢宰 笾人）：菱芡栗脯。注：菱，芰也。芡，鸡头也。