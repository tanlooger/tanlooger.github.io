---
---
---
title: 水调歌头
---







黄州 快哉亭赠张偓佺。

落日绣帘卷，亭下水连空。知君为我新作，窗户湿青红。长记平山堂上，攲枕江南烟雨，渺渺没孤鸿。认得醉翁语，山色有无中。　一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。一点浩然气，千里快哉风。　傅注本卷一





【校】


傅注本题作“快哉亭作”，“渺渺”作“杳杳”，“认得”作“认取”。 毛本题同傅本。





【朱注】


纪年录：癸亥作。王案：癸亥六月，张梦得营新居于江上，筑亭，公榜曰“快哉亭”，作水调歌头。 栾城集 黄州快哉亭记：清河 张君梦得谪居齐安，即其庐之西南为亭，以览睹江流之胜，而余兄子瞻名之曰“快哉”。王文诰曰：梦得又字偓佺。





【笺】


水连空 朱湾诗（九日登青山）：“水将空合色。”李端诗（宿洞庭）：“白水连天暮。”

窗户青红 杜甫诗（越王楼歌）：“孤城西北起高楼，碧瓦朱甍照城郭。”

烟雨孤鸿 罗虬雁诗：“影沉江雨暝。”韦庄东湖诗：“何处最添诗客兴，黄昏烟雨乱蛙声。”

醉翁语 宋本醉翁琴趣外篇 醉偎香词：“平山栏槛倚晴空，山色有无中。”醉偎香毛本作朝中措。详卷一西江月（三过平山堂下）注。

千顷三句 韩愈诗（奉酬卢给事云夫四兄……张十八助教）：“曲江千顷秋波净，平铺红蕖盖明镜。”李白诗（陪从祖济南太守泛鹃山湖三首）：“湖阔数千里，湖光摇碧山。”徐铉孺子亭记：平湖千亩，凝碧乎其下；西山万叠，倒影乎其中。

白头翁 江表传：会有白头鸟集殿前，孙权问：“此何鸟？”诸葛恪曰：“白头翁也。”张昭自以坐中最老，疑恪戏之，因曰：“恪欺陛下，未闻鸟名白头翁者。试使恪复寻白头母。”恪曰：“鸟名鹦母，未必有对。试使辅吴复求鹦父。”坐中皆笑。郑谷诗（淮上渔者）：“白头波上白头翁，家逐船移浦浦风。”

兰台公子 宋玉风赋：楚襄王游于兰台之宫，宋玉、景差侍。有风飒然而至，王乃披襟而当之，曰：“快哉此风，寡人所与庶人共者邪？”宋玉对曰：“此独大王之风耳，庶人安得而共之。”又：“清凉雄风，清清泠泠，愈病析酲，发明耳目，宁体便人。此所谓大王之雄风也。庶人之风，中心惨怛，生病造热，中唇为胗，得目为蔑，啖嗽获，死生不卒。此所谓庶人之雌风也。”

庄生天籁 庄子 齐物论：颜成子游曰：“地籁则众窍是已，人籁则比竹是已，敢问天籁。”南郭子綦曰：“夫吹万不同，而使其自已也，咸其自取，怒者其谁邪？”

浩然气 孟子（公孙丑上）：“我知言，我善养吾浩然之气。其为气也，至大至刚，以直养而无害，则塞于天地之间。”





【评】


郑文焯曰：此等句法，使作者稍稍矜才使气，便流入粗豪一派。妙能写景中人，用生出无限情思。