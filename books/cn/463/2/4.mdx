---
---
---
title: 浣溪沙
---







游蕲水 清泉寺。寺临兰溪，溪水西流。

山下兰芽短浸溪，松间沙路净无泥。萧萧暮雨子规啼。　谁道人生无再少，门前流水尚能西。休将白发唱黄鸡。　傅注本卷十





【校】


东坡志林“门前”作“君看”。





【朱注】


王案：壬戌三月，与庞医游清泉寺，饮王羲之洗笔泉，徜徉兰溪之上作。 本集书清泉寺词：清泉寺在蕲水郭门外二里许，有王逸少洗笔泉，水极甘。下临兰溪，溪水西流。





【笺】


蕲水 太平寰宇记：淮南 蕲春郡，领县四。其一蕲水，在州西北，本汉 蕲春县地，唐武德四年，改曰兰溪，天宝中，改蕲水。

清泉寺 东坡志林：黄州东南三十里为沙湖，亦曰螺师店，予买田其间。因往相田得疾，闻麻桥人庞安常善医而聋，遂往求疗。安常虽聋而颖悟绝人，以指画字，不书数字，辄深了人意。予戏之曰：“予以手为口，君以眼为耳，皆一时异人也。”疾愈，与之同游清泉寺。寺在蕲水郭门外二里许，有王逸少洗笔泉，水极甘。下临兰溪，溪水西流，予作歌云云。是日，剧谈而归。

松间 杜甫诗（到村）：“碧涧虽多雨，秋沙先少泥。”独醒杂志：徐公师川尝言，东坡长短句有云“山下兰芽短浸溪，松间沙路净无泥”，白乐天诗云“柳桥晴有絮，沙路润无泥”。“净”、“润”两字，当有能辨之者。

子规 成都记：杜宇亦曰杜主，自天而降，称望帝。好稼穑，教人务农，至今蜀之将农者，必先祀杜主。望帝时以国相开明有治水功，因禅位焉。后望帝死，其魄化为鸟，名曰杜鹃，亦曰子规云。唐吴娘曲：“暮雨萧萧郎不归。”

再少 古诗：“花有重开日，人无再少年。”

白发黄鸡 白居易醉歌示妓人商玲珑：“罢胡琴，掩秦瑟，玲珑再拜歌初毕。谁道使君不解歌，听唱黄鸡与白日。黄鸡催晓丑时鸣，白日催年酉前没。腰间红绶系未稳，镜里朱颜看已失。玲珑 玲珑奈老何，使君歌了汝更歌。”