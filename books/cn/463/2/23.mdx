---
---
---
title: 卜算子 黄州 定慧院寓居作
---







缺月挂疏桐，漏断人初静。谁见幽人独往来，缥缈孤鸿影。　惊起却回头，有恨无人省。拣尽寒枝不肯栖，寂寞沙洲冷。　傅注本卷十二





【校】


傅注本“慧”作“惠”，“谁见”下注云：“一作时见，一作唯有。” 元本末句作“枫落吴江冷”。从傅本。 毛本题作“惠州有温都监女，颇有色，年十六，不肯嫁人。闻坡至甚喜，每夜闻坡讽咏，则徘徊窗下。坡觉而推窗，则其女逾墙而去。坡从而物色之，曰：‘吾当呼王郎与之子为姻。’未几而坡过海，女遂卒，葬于沙滩侧。坡回惠，为赋此词”。





【朱注】


王案：壬戌十二月作。





【笺】


定慧院 诗集作定惠院。查注：名胜志：定惠院在黄冈县东南。

幽人 周易（履卦）：“履道坦坦，幽人贞吉。”

孤鸿 张九龄感遇诗：“孤鸿海上来，池潢不敢顾。”

寒枝 滹南遗老集 诗话：东坡雁词云“拣尽寒枝不肯栖”，以其不栖木，故云尔。盖激诡之致，词人正贵其如此，而或者以为语病，是尚可与言哉？近日张吉甫复以“鸿渐于木”为辨，而怪昔人之寡闻，此益可笑。易 象之言，不当援引为证也。其实雁何尝栖木哉？

沙洲 傅注：一作“枫落吴江冷”。唐崔信明美文章，郑世翼者亦自负。二人相遇江中，郑谓崔曰：“闻公有‘枫落吴江冷’，愿见其余。”崔出之，郑览未终，曰：“所见不逮所闻。”投诸水，引舟而去。





【评】


黄庭坚曰：东坡道人在黄州时作，语意高妙，似非吃烟火食人语。非胸中有万卷书，笔下无一点尘俗气，孰能至此？

张惠言曰：此东坡在黄州时作。鲖阳居士云：缺月，刺明微也。漏断，暗时也。幽人，不得志也。独往来，无助也。惊鸿，贤人不安也。回头，爱君不忘也。无人省，君不察也。拣尽寒枝不肯栖，不偷安于高位也。寂寞沙洲冷，非所安也。此词与考槃诗极相似。

谭献曰：以考槃为比，其言非河汉也。此亦鄙人所谓作者未必然，读者何必不然。

郑文焯曰：此亦有所感触，不必附会温都监女故事，自成馨逸。





【附录】


能改斋漫录：东坡先生谪居黄州，作卜算子云云，“漏断”作“梦断”，其属意盖为王氏女子也，读者不能解。张右史 文潜继贬黄州，访潘邠老，尝得其详，题诗以志之：“空江月明鱼龙眠，月中孤鸿影翩翩。有人清吟立江边，葛巾藜杖眼窥天。夜冷月堕幽虫泣，鸿影翘沙衣露湿。仙人采诗作步虚，玉皇饮之碧琳腴。”

古今词话：女红余志云，惠州 温氏女超超，年及笄，不肯字人。闻东坡至，喜曰：“我婿也。”日徘徊窗外，听公吟咏，觉则亟去。东坡知之，乃曰：“吾将呼王郎与子为姻。”及东坡渡海归，超超已卒，葬于沙际。公因作卜算子词，有“拣尽寒枝不肯栖”之句。按词为咏雁，当别有寄托，何得以俗情傅会也。

吴礼部诗话：东坡贺新郎词“乳燕飞华屋”云云，后段“石榴半吐红巾蹙”以下皆咏榴，卜算子“缺月挂疏桐”云云，“缥缈孤鸿影”以下皆说鸿，别一格也。





癸亥


年谱：元丰六年癸亥，先生年四十八，在黄州。