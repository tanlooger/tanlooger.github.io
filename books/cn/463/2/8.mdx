---
---
---
title: 渔家傲 赠曹光州
---







些小白须何用染，几人得见星星点。作郡浮光虽似箭。君莫厌，也应胜我三年贬。　我欲自嗟还不敢，向来三郡宁非忝。婚嫁事稀年冉冉。知有渐，千钧重担从头减。





【校】


傅注本、元本俱无。





【朱注】


王案：壬戌六月，曹焕来谒。为渔家傲，使焕寄其父九章。 本集吊李台卿诗叙：曹光州 演甫以书报其亡。查注：曹光州，曹焕 九章之父。王文诰曰：本集记朱元经云：光州有朱元经道人者，百许岁。闻其死，故人曹九章适为光守，敛葬之。又记神清洞云：苏辙之婿曹焕。又栾城集 祭曹演父文云：始于朋友，求我婚姻。匪我知公，我兄实知。以上合诗叙观之，皆曹光州名九章、字演甫之确证，而其子则焕也。





【笺】


染须 刘禹锡诗（与歌者米嘉荣）：“近来时世轻前辈，好染髭须事后生。”

星星 宋书 谢灵运传：何长瑜尝于江陵寄书与宗人何勗，以韵语序义庆府僚佐云：“陆展染髩发，欲以媚侧室。青青不解久，星星行复出。”

三郡 先生历知密州、徐州、湖州，故云“三郡”。