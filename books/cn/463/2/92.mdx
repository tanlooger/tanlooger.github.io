---
---
---
title: 戚氏
---







玉龟山，东皇 灵姥统群仙。绛阙岧峣，翠房深迥倚霏烟。幽闲，志萧然，金城千里锁婵娟。当时穆满巡狩，翠华曾到海西边。风露明霁，鲸波极目，势浮舆盖方圆。正迢迢丽日，玄圃清寂，琼草芊绵。争解绣勒香鞯，鸾辂驻跸，八马戏芝田。瑶池近、画楼隐隐，翠鸟翩翩。肆华筵，间作脆管鸣弦，宛若帝所钧天。稚颜皓齿，绿发方瞳圆极，恬淡高妍。　尽倒琼壶酒，献金鼎药，固大椿年。缥缈飞琼妙舞，命双成、奏曲醉留连，云璈韵响泻寒泉。浩歌畅饮，斜月低河汉。渐绮霞、天际红深浅。动归思、回首尘寰，烂漫游、玉辇东还。杏花风、数里响鸣鞭。望长安路，依稀柳色，翠点春妍。





【校】


傅注本存目阙词。 毛本调下注云：“此词详叙穆天子、西王母事，世不知所谓，遂谓非东坡作。李端叔跋云：东坡在中山，宴席间有歌戚氏调者，坐客言调美而词不典，以请于公。公方观山海经，即叙其事为题，使妓再歌之，随其声填写，歌竟篇就，才点定五六字而已。” 元本“姥”作“”，毛本作“媲”，从历代诗余。“岧”作“苕荛”，从毛本。毛本“脆”字脱，“颜”作“头”，元本并误，今从历代诗余。毛本“绮”作“倚”，“回首”“首”误“兮”。 郑文焯曰：案毛本所注，实出于陈振孙直斋书录解题，此当据补。能改斋漫录引此词，“灵姥”作“灵媲”，“萧然”作“悄然”，“鸾”作“銮”，“脆”作“翠”，“春妍”作“秦川”。





【朱注】


王案：癸酉八月，告下，公以两学士充河北西路安抚使，兼马步军都总管，出知定州军州事。甲戌正月，闻歌者歌戚氏，方论穆天子事，因依其声成戚氏词。老学庵笔记：东坡先生在中山，作戚氏乐府词，最得意。幕客李端叔跋三百四十余字，敘述甚备，愿刻石传后，为定武盛事，会谪去不果。今乃不载集中，至有立论排诋，以为非公作者。识真之难如此哉！





【笺】


戚氏 钦定词谱：戚氏，柳永乐章集注中吕调，丘处机词名梦游仙。

玉龟山 古乐府玉龟曲：“玉龟山，真长仙，九光耀，五云生。”

东皇灵姥 尚书纬：春为东皇，又为青帝。灵姥，谓西王姥也。淮南子（览冥训）：西姥折胜，黄神吟啸。飞鸟铩翼，走兽废脚。

绛阙 傅休奕云中白子高行：“阊阖辟见，紫微绛阙。”

翠房 孙逖诗（寻龙湍）：“渔父歌金洞，江妃舞翠房。”李白诗（留别曹南群官之江南）：“闭剑琉璃匣，炼丹紫翠房。”

金城 墉城集仙录：王母所居，有金城千里，玉楼十二。

穆满巡狩 荀勖穆天子传序：其书言周穆王游行之事。春秋左氏传曰：穆王欲肆其心，周行于天下，将皆使有车辙马迹焉。此书所载，则其事也。王好巡守，得骅骝耳之乘，造父为御，以观四荒。北绝流沙，西登昆仑，见西王母。与太史公记同。

翠华 谓车驾也。上林赋注：以翠羽为旗上葆也。

鲸波 江总诗（秋日游昆明池）：“蝉噪金堤柳，鹭饮石鲸波。”骆宾王诗（和孙长史秋日卧病）：“决胜鲸波静，腾谋鸟谷开。”

舆盖 周礼 冬官考工记：轮人为盖以象天，崇十尺。

玄圃 淮南子（墬形训）：昆仑去地一万一千里，上有层城九重。或上倍之，是为阆风。或上倍之，是谓玄圃。以次相及。

琼草芊绵 山海经：梁地有香炉峰，神仙所居之迹。瑶草乃珊瑚之类，仙家用以合丹药服饵。又：姑瑶之山，帝女死焉，名曰女尸，化为瑶草。李白送族弟襄归桂阳诗：“春潭琼草绿可折，西寄长安明月楼。”说文：芊芊，草盛貌。谢灵运山居赋：“孤岸竦秀，长洲芊绵。”

绣勒香鞯 说文：勒，马头络衔也。从革，力声。一说马辔也。有衔曰勒，无曰羁。任询诗（庚辰十二月十九日雪）：“绣勒锦鞯生羽翮。”说文：鞯，马鞁具也。韩偓马上见诗：“自怜输厩吏，余暖在香鞯。”

鸾辂驻跸 释名：天子所乘曰玉辂，谓之辂者，言行于道路也。礼记（月令）：孟春之月，天子居青阳左个，乘鸾辂，驾苍龙。汉官仪注：皇帝辇左右侍帷幄者称警，出殿则传跸，止行人清道也。古今注：警跸，所以戒行徒。周礼跸而不警。秦制出警入跸，谓出军者皆警戒，入国者皆跸止也。又：跸，路也，所行者皆警于涂路。

八马芝田 拾遗记：穆王八骏，一名绝地，二名翻羽，三名奔宵，四名超影，五名逾辉，六名超光，七名腾雾，八名挟翼。王融曲水诗序：夏后两龙，载驱璇台之上；穆满八骏，如舞瑶水之阴。十洲记：祖洲有不死之草，生琼田中，或名为养神芝。其叶似菰苗丛生，一株可活一人。

瑶池 穆天子传：吉日甲子，天子宾于西王母，乃执白圭玄璧，以见西王母，好献锦组百纯，组三百纯。西王母再拜受之。乙丑，天子觞西王母于瑶池之上。西王母为天子谣曰：“白云在天，山陵自出。道里悠远，山川间之。将子无死，尚能复来。”

翠鸟 竹书纪年：穆王十三年，西征，至于青鸟之所憩。汉武故事：七月七日，忽有青鸟飞集殿前。东方朔曰：“此西王母欲来。”有顷，王母至，三青鸟夹侍王母旁。陶潜诗（读山海经十三首）：“翩翩三青鸟，毛色奇可怜。”

脆管 白居易诗（霓裳羽衣舞歌）：“清弦脆管纤纤手。”

帝所钧天 穆天子传：觞天子于磐石之上，天子乃奏广乐。郭璞注：史记云，赵简子疾不知人，七日而寤，曰：“我之帝所，甚乐，与百神游于钧天，广乐九奏万舞，不类三代之乐，其声动心。”“广乐”义见此。

方瞳 南史（陶弘景传）：眼方寿千岁。陶弘景末年，眼有时而方。拾遗记：老聃居山，有父老五人，方瞳，握青筠杖，共谈天地五方五行之精。

金鼎 江淹别赋：“守丹灶而不顾，炼金鼎而方坚。”陈子昂诗（感遇诗三十八首）：“金鼎合神丹，世人将见欺。”

大椿 庄子 逍遥游：上古有大椿者，以八千岁为春，八千岁为秋。

飞琼 汉武内传：王母乃命侍女许飞琼鼓震灵之簧。本事诗（事感）：诗人许浑尝梦登山，有宫室凌云，人云：“此昆仑也。”既入，见数人方饮酒，招之，至暮而罢。赋诗云：“晓入瑶台露气清，坐中惟有许飞琼。尘心未断俗缘在，十里下山空月明。”他日复梦至其处，飞琼曰：“子何故显余姓名于人间？”座上即改为“天风吹下步虚声”，曰：“善。”

双成 汉武内传：王母命侍女王子登弹八琅之璈，董双成吹云和之笙。项斯送宫人入道诗：“愿随仙女董双成，王母前头结伴行。”

云璈 汉武内传：上元夫人自弹云林之璈，歌步玄之曲。名山记：太微玄清左夫人曲：“西庭命长歌，云璈乘虚弹。”

绮霞 谢灵运诗（按：此为谢朓晚登三山还望京邑诗）：“余霞散成绮，澄江静如练。”

烂漫游 白居易诗（代人赠王员外）：“静接殷勤语，狂随烂漫游。”

玉辇 丘迟诗（侍宴乐游苑送徐州应诏）：“轻荑承玉辇，细草借龙骑。”





【附录】


能改斋漫录：东坡 元祐末自礼部尚书帅定州日，官妓因宴，索公为戚氏。公方坐与客论穆天子事，颇讶其虚诞，遂资以应之，随声随写，歌竟篇就，才点定五六字。坐中随声击节，终席不间他词，亦不容别进一语。且曰：“足为中山一时盛事。”

梁溪漫志：予尝怪李端叔谓坡在山中，歌者欲试坡仓卒之才，于其侧歌戚氏，坡笑而颔之。邂逅方论穆天子事，颇摘其虚诞，遂资以应之，随声随写，竟篇才点定五六字。坐中随声击节，终席不间他辞，亦不容别进一语。临分曰：“足以为中山一时盛事。”然其词有曰“玉龟山，东皇 灵姥统群仙”，又“争解绣勒香鞯”，又“銮辂驻跸”，又“肆华筵，间作脆管鸣弦，宛若帝所钧天”，又“尽倒琼壶酒，献金鼎药，固大椿年”，又“浩歌畅饮”，“回首尘寰，烂漫游、玉辇东还”。东坡御风骑气，下笔真神仙语。此等鄙俚猥俗之词，殆是教坊倡优所为，虽东坡灶下婢亦不为之，而顾称誉若此，岂果端叔之言耶？恐疑误后人，不可不辨。