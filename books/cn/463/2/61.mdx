---
---
---
title: 西江月 送钱待制 穆父
---







莫叹平齐落落，且应去鲁迟迟。与君各记少年时，须信人生如寄。　白发千茎相送，深杯百罚休辞。拍浮何用酒为池，我已为君德醉。　傅注本卷二





【校】


傅注本“平齐”作“平原”。 毛本题无“穆父”二字，余同傅本。





【朱注】


案诗集施注：钱勰字穆父，以龙图阁待制知开封府。坐奏狱空不实，出知越州，时元祐三年九月。词有“去鲁”语，当为是年作。编戊辰。





【笺】


落落 后汉书 耿弇传：弇讨张步，步平散去。车驾至临淄劳军，群臣大会，帝谓弇曰：“将军前在南阳，建此大策，常以为落落难合，有志者事竟成也。”

迟迟 孟子（万章下）：孔子去鲁，迟迟吾行。

如寄 魏武帝短歌行：“人生如寄，多忧何为。”（按：此承傅注。此二句出自魏文帝 曹丕善哉行，见文选卷二十七。）

白发二句 杜甫诗（乐游园歌）：“数茎白发那抛得，百罚深杯亦不辞。”

拍浮 晋书 毕卓传：卓尝谓人曰：“得酒满数百斛船，四时甘味置两头，右手持酒杯，左手持蟹螯，拍浮酒船中，便足了一生矣。”

酒池 史记 大宛传：于是大觳抵，出奇器诸怪物，多聚观者。行赏赐，酒池肉林，令外国客遍观各仓库府藏之积，见汉之广大，倾骇之。

德醉 诗 小雅 宾之初筵：“既醉而出，并受其福。醉而不出，是谓伐德。”大雅既醉：“既醉以酒，既饱以德。君子万年，介尔景福。”





己巳


年谱：元祐四年己巳，先生年五十四。任翰林学士。三月内，累章请郡，除龙图阁学士，知杭州。以七月三日到杭州任。是年过吴兴，又作定风波为六客词。