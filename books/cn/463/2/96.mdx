---
---
---
title: 临江仙 惠州改前韵
---







九十日春都过了，贪忙何处追游。三分春色一分愁。雨翻榆荚阵，风转柳花球。　我与使君皆白首，休夸年少风流。佳人斜倚合江楼。水光都眼净，山色总眉愁。　傅注本卷三





【校】


傅注本题作“熙宁九年四月一日，同成伯公谨辈赏藏春馆残花，密州邵家园也”。后阕作“阆苑先生须自责，蟠桃动是千秋。不知人世苦厌求。东皇不拘束，肯为使君留”。附注：“公在惠州，改前词云：我与使君皆白首，休夸年少风流。佳人斜倚合江楼。水光都眼净，山色总眉愁。”毛本无题，后阕同傅本。





【朱注】


案公以绍圣元年十月至惠州，此词当是次年乙亥春作。毛本异文，所谓前韵者也。





【笺】


惠州 诗集查注：元和郡县志：秦 南海郡，隋分立循州。舆地广记：五代时，南汉改曰祯州，而别立循州于北境。太平寰宇记：祯州本循州旧理，伪汉刘龚移循州于雷乡县，于归善县置祯州。天禧中避仁宗讳，改惠州，西至广州四百二里。

三分春色 杨元素本事曲集：叶道卿贺圣朝词：“三分春色，一分愁闷，一分风雨。”

榆荚 傅注：榆钱也。 李商隐（和人题）真娘墓诗：“榆荚还飞买笑钱。”

柳花 傅注：柳絮风衮如球。

使君 当指惠守。诗集查注：惠州志：詹范字器之，建安人，绍圣间知惠州。时兵荒之后，野多暴骨，范取而掩之，为丛冢焉。 先生答徐得之书云：詹使君，仁厚君子也。极蒙他照管，仍不辍携具来相就。

合江楼 诗集查注：名胜志：东江源自江西 赣州，经龙川县来绕白鹤峰之阴，至惠州城东，亦谓之龙川江。西江自九龙山西流一百二十里，亦至城东，与龙江合流，至石湾西南，经虎头门入海。其沥流处有合江楼，即府城之东门楼也。危太朴东坡书院记：公初至惠州，寓居合江楼，数日，迁嘉祐寺。

眼净眉愁 先生诗（次韵送张山人归彭城）：“水洗禅心都眼净，山供诗笔总眉愁。”