---
---
---
title: 木兰花令
---







宿造口，闻夜雨，寄子由、才叔。

梧桐叶上三更雨，惊破梦魂无觅处。夜凉枕簟已知秋，更听寒蛩促机杼。　梦中历历来时路，犹在江亭醉歌舞。尊前必有问君人，为道别来心与绪。　傅注本卷十一





【校】


元本无题，从傅、毛二本。





【朱注】


案辛弃疾书江西造口壁词有“郁孤台下清江水”语，地当在赣州。词为南迁时作。





【笺】


梧桐雨 温庭筠更漏子词：“梧桐树，三更雨，不道离情正苦。一叶叶，一声声，空阶滴到明。”

寒蛩 蛩，通作“蛬”。尔雅 释虫：蟋蟀，蛬。郭璞注：今促织也。





【附考】


彊村先生曰：杨诚斋有宿皂口驿及晓过皂口岭二诗，亦由江西之岭南时作。疑“造”亦作“皂”。