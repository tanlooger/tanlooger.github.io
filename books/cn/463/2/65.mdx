---
---
---
title: 南歌子 杭州端午
---







山与歌眉敛，波同醉眼流。游人都上十三楼，不羡竹西歌吹古扬州。 菰黍连昌歜，琼彝倒玉舟。谁家水调唱歌头，声绕碧山飞去晚云留。　傅注本卷五





【校】


傅注本“杭州”作“钱塘”。毛本题作“游赏”。





【朱注】


西湖志：十三间楼在石佛院，东坡守杭日，每治事于此。





【笺】


歌眉二句 梁谢堰（偃）听歌赋：“低翠蛾而敛色，睇横波而流光。”

竹西歌吹 傅注：扬州有蜀冈，有竹西亭。杜牧诗：“斜阳竹西路，歌吹是扬州。”

菰黍昌歜 风土记：五月五日，以菰叶裹黏米，楚祭屈原之遗风。又俗饮菖蒲酒。左传：飨有昌歜。注云：菖蒲也。

琼彝玉舟 傅注：周礼 司尊彝：有鸡、虎等六彝之名，所以纳五齐三酒也。而彝皆有舟，则舟者彝下之台，所以承载彝，若今承盘然。世俗或用琼玉为之。

水调歌头 明皇杂录：明皇好水调歌。及胡羯犯京，上欲迁幸，犹登花萼楼，置酒，四顾凄怆。有进水调歌者，上闻之，潸然曰：“谁为此词？”左右对曰：“宰相李峤。”上曰：“真才子也。”傅注：水调曲颇广，谓之歌头，岂非首章之一解乎？白居易诗（柳枝词八首）：“六幺 水调家家唱。”余详卷一虞美人（湖山信是东南美）注。

云留 注见本卷水龙吟“小舟横截春江”阕。