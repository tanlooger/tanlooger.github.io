---
---
---
title: 好事近 西湖夜归
---







湖上雨晴时，秋水半篙初没。朱槛俯窥寒鉴，照衰颜华发。　醉中吹堕白纶巾，溪风漾流月。独棹小舟归去，任烟波摇兀。　傅注本卷五





【校】


傅注本“吹”作“欲”，“摇”作“飘”。毛本题作“湖上”，余同傅本。





【朱注】


王案：庚午九月泛湖作。





【笺】


白纶巾 傅注：纶，青丝也。白纶巾，则有青白织纹矣。见本卷念奴娇（大江东去）注。





辛未


年谱：元祐六年辛未，先生年五十六，在杭州任。三月九日，被旨赴阙。寒食去郡，过润州，别张秉道。既到京师，除翰林承旨，复侍迩英。数月，以弟嫌请郡，复以旧职知颍州。是年颍州灾伤，先生奏乞罢黄河夫万人，开本州沟渎，从之。