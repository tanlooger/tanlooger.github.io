---
---
---
title: 渔家傲
---







金陵 赏心亭送王胜之龙图。王守金陵，视事一日，移南郡。

千古龙蟠并虎踞，从公一吊兴亡处。渺渺斜风吹细雨。芳草渡，江南父老留公住。　公驾风车凌彩雾，红鸾骖乘青鸾驭。却讶此洲名白鹭。非吾侣，翩然欲下还飞去。　傅注本卷三





【校】


傅注本“风车”作“飞车”。 毛本“翩”作“翻”，余同傅本。





【朱注】


纪年录：甲子作。王案：甲子八月，与王益柔游蒋山作。诗集施注：王胜之名益柔，河南人，枢密使晦叔子也。抗直尚气，喜论天下事。用荫入官，历知制诰直学士院，连守大郡。至江宁才一日，移守南郡。





【笺】


赏心亭 一统志：赏心亭在江宁县西下水门城上。桯史：王荆公罢相镇金陵，是秋江左大蝗，有人题诗赏心亭曰：“青苗免役两妨农，天下嗷嗷怨相公。惟有蝗虫感恩德，又随钧旆过江东。”荆公因饯客至亭，览之大不悦。据此则赏心亭固为当时饯别之地也。

胜之 东都事略：王益柔少力学，尹洙见其文，曰：“赡而不流，制而不窘，未可量也。”杜衍荐于朝，除集贤校理。苏舜钦以祠神会客事除名，益柔坐夺职。久之，为开封推官，历知制诰，迁龙图直学士，除秘书监。出知蔡、扬、亳州、江宁应天府。诗集施注：东坡与胜之唱和，介甫时居金陵，数与坡游，叹息谓人曰：“不知更几百年，方有如此人物。”龙蟠虎踞 诗集王注：寰宇记载诸葛亮谓吴大帝曰：“钟山龙蟠，石城虎踞，真帝王都也。”

兴亡处 傅注：金陵，汉末六朝所都，故云“兴亡处”。

斜风细雨 张志和渔父词：“青箬笠，绿蓑衣，斜风细雨不须归。”

风车 傅注：括地图曰：奇肱氏能为飞车，从风远行。汤时，西风吹奇肱车至豫州，汤破其车，不以示民。十年，西风至，乃复使作车遣归，去王门四万里。又傅注：乘云、游雾、驾鹤、骖鸾，皆神仙之事。

红鸾青鸾 洽闻记：光武时，有大鸟，高五尺，五色备举而多青。诏问百僚，咸以为凤。太史令蔡衡对曰：“凡象凤者有五，多赤色者凤，多青色者鸾。此青者乃鸾，非凤也。”李贺诗（谢秀才有妾……贺复继四首）：“铜镜立青鸾，燕脂拂紫绵。”曹唐游仙诗：“紫水风吹剑树寒，水边年少下红鸾。”

白鹭洲 一统志：白鹭洲在应天府西南江中。李白登金陵凤凰台诗：“三山半落青天外，二水中分白鹭洲。”





【附录】


侯鲭录：东坡自黄移汝，过金陵，见舒王，适陈和叔作守，多同饮会。一日游蒋山，和叔被召将行，舒王顾江山曰：“子瞻可作歌。”坡醉中书云云。（“渡”作“路”，“风车”作“飞”，“彩”作“紫”。）和叔到任数日而去，舒王笑曰：“白鹭者得无意乎？”案：此与施注异，录以备考。