---
---
---
title: 临江仙
---







辛未离杭至润，别张弼 秉道。

我劝髯张归去好，从来自己忘情。尘心消尽道心平。江南与塞北，何处不堪行。　俎豆庚桑真过矣，凭君说与南荣。愿闻吴越报丰登。君王如有问，结袜赖王生。　傅注本卷三





【朱注】


王案：辛未四月作。





【笺】


张弼 见本卷定风波“月满苕溪照夜堂”阕朱注。

髯张 杜甫洗兵马：“张公一生江海客，身长七尺须眉苍。”又送张参军诗：“好去张公子，通家别恨添。”

尘心 王维桃源行：“不疑灵境难闻见，尘心未尽思乡县。”

道心 虞书：人心惟危，道心惟微。惟精惟一，允执厥中。

庚桑 庄子 庚桑楚篇：老聃之役，有庚桑楚者，偏得老聃之道，以北居畏垒之山。其臣之画然知者去之，其妾之挈然仁者远之。拥肿之与居，鞅掌之为使。居三年，畏垒大壤，畏垒之民相与言曰：“庚桑子之始来，吾洒然异之。今吾日计之而不足，岁计之而有余，庶几其圣人乎。子胡不相与尸而祝之，社而稷之乎？”庚桑子闻之，南面而不释然。弟子异之，庚桑子曰：“弟子何异于予？夫春气发而百草生，正得秋而万宝成。夫春与秋，岂无得而然哉？天道已行矣。吾闻至人尸居环堵之室，而百姓倡狂，不知所如往。今以畏垒之细民，而窃窃焉欲俎豆予于贤人之间，我其杓之人邪？吾是以不释于老聃之言。”南荣趎蹴然正坐曰：“若趎之年者已长矣，将恶乎托业，以及此言耶？”庚桑子曰：“全汝形，抱汝生，无使汝思虑营营。若此三年，则可以及此言也。”

结袜王生 汉书 张释之传：释之为公车令，太子与梁王共车入朝，释之劾不下公门，不敬。文帝崩，景帝立，释之恐，称疾欲免去，惧大诛至；欲见［谢］，则未知何如。用王生计，卒见谢，景帝不过也。王生者，善为黄老言，处士。尝召居廷中，公卿尽会立，王生老人曰：“吾袜解。”顾谓释之：“为我结袜。”释之跪而结之。既已，人或让王生：“独奈何廷辱张廷尉如此？”王生曰：“吾老且贱，自度终亡益于张廷尉。廷尉方天下名臣，吾故聊使结袜，欲以重之。”诸公闻之，贤王生而重释之。释之事景帝岁余，为淮南相，犹尚以前过也。年老，病卒。