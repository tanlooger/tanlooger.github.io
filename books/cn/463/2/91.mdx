---
---
---
title: 青玉案
---







和贺方回韵，送伯固还吴中。

三年枕上吴中路，遣黄犬、随君去。若到松江呼小渡，莫惊鸳鹭。四桥尽是，老子经行处。　辋川图上看春暮，常记高人右丞句。作个归期天已许。春衫犹是，小蛮针线，曾湿西湖雨。　傅注本卷十二





【校】


阳春白雪作姚志道词。 傅注本题“还”作“归”。“犬”作“耳”，“鸳”作“鸥”，“尽”作“都”。 毛本题末有“故居”二字。“犬”字、“鸳”字同傅本。





【朱注】


案伯固于己巳年从公杭州，至壬申三年未归，故首句云然。王案：壬申八月，诏以兵部尚书召还。





【笺】


贺方回 叶梦得贺铸传：方回名铸，卫州人。自言唐谏议大夫知章后，故号鉴湖遗老。长七尺，眉目耸拔，面铁色。喜剧谈天下事，可否不略少假借，人以为近侠。然博学强记，工语言，深婉丽密，如比组绣。尤长于度曲，掇拾人所遗弃，少加檃括，皆为新奇。尝言：“吾笔端驱使李商隐、温庭筠，当奔命不暇。”初仕监太原工作。建中靖国间，黄庭坚 鲁直自黔中还，得其“江南梅子”之句，以为似谢玄晖。然以尚气使酒，终不得美官。后为泗州通判，悒悒不得志，食宫祠禄，退居吴下。自裒其生平所为歌词，名东山乐府。方回青玉案词：“凌波不过横塘路，但目送、芳尘去。锦瑟华年谁与度？月桥花院，琐窗朱户，惟有春知处。飞云冉冉蘅皋暮，彩笔新题断肠句。若问闲情都几许？一川烟草，满城风絮，梅子黄时雨。”

黄犬 晋书 陆机传：机有犬曰黄耳，甚爱之。既而羁寓京师，久无家问，笑语犬曰：“我家绝无书信，汝能赍书取消息否？”犬摇尾作声。机乃为书，以竹筒盛书而系其颈。犬寻路南走，遂至其家，得报还洛。其后因以为常。

松江 注见卷一菩萨蛮“天怜豪俊腰金晚”阕。

四桥 傅注：姑苏有四桥，长为绝景。

辋川图 傅注：王维字摩诘，肃宗朝为尚书右丞。有别墅在辋川，地奇胜。维尝于蓝田 清凉寺壁上画辋川图，笔力雄壮。王维辋川集序：余别业在辋川山谷，其游止有孟城坳、华子冈、文杏馆、斤竹岭、鹿柴、木兰柴、茱萸沜、宫槐陌、临湖亭、南垞、欹湖、柳浪、栾家濑、金屑泉、白石滩、北垞、竹里馆、辛夷坞、漆园、椒园等，与裴迪闲暇各赋绝句云。

高人 唐书 文艺传：王维工草隶，善画，名盛于开元、天宝间。笃志奉佛，食不荤，衣不文彩，丧妻不娶，孤居三十年。母亡，表辋川第为寺，终葬其西。杜甫诗（解闷十二首）：“不见高人王右丞，蓝田丘壑蔓寒藤。”

小蛮 本事诗：白尚书姬人樊素善歌，妓人小蛮善舞。尝为诗曰：“樱桃樊素口，杨柳小蛮腰。”





【评】


况周颐餐樱庑词话：东坡词青玉案 用贺方回韵送伯固归吴中歇拍云：“作个归期天已许。春衫犹是，小蛮针线，曾湿西湖雨。”上三句未为甚艳，“曾湿西湖雨”是清语，非艳语，与上三句相连属，遂成奇艳绝艳，令人爱不忍释。坡公天仙化人，此等词犹为非其至者，后学已未易模昉其万一。





【附考】


彊村先生曰：桐江诗话谓此词乃姚进道作，见苕溪渔隐丛话。





癸酉


年谱：元祐八年癸酉，先生年五十八。任端明、侍读二学士。是年先生继室同安郡君 王氏卒于京师。寻以二学士出知定州。九月二十七日出都门，十月到定州任。本年所作词无考。





甲戌


年谱：绍圣元年甲戌，先生年五十九。知定州。就任落两职，追一官，知英州，未到任间，再贬宁远军节度副使，惠州安置。八月二十一日，过虔州。九月，过广州，访道士何德顺。以十月三日到惠州，寓居嘉祐寺。