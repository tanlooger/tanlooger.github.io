---
---
---
title: 洞仙歌
---







余七岁时，见眉山老尼，姓朱，忘其名，年九十岁。自言尝随其师入蜀主孟昶宫中。一日大热，蜀主与花蕊夫人夜纳凉摩诃池上，作一词，朱具能记之。今四十年，朱已死久矣，人无知此词者。但记其首两句，暇日寻味，岂洞仙歌令乎？乃为足之云。

冰肌玉骨，自清凉无汗。水殿风来暗香满。绣帘开、一点明月窥人，人未寝，攲枕钗横鬓乱。　起来携素手，庭户无声，时见疏星渡河汉。试问夜如何？夜已三更，金波淡、玉绳低转。但屈指西风几时来，又不道流年，暗中偷换。　傅注本卷五





【校】


苕溪渔隐丛话引此词，“余”作“仆”，“眉山”作“眉州”，“九十岁”作“九十余”，“夜纳凉”作“夜起避暑”，“死”字下无“久”字，“但记”作“独记”，“两句”下有“云冰肌玉骨自清凉无汗”十字，“鬓”字上有“云”字，“但屈指”作“细屈指”。 傅注本题首有“公自序云”四字，“余”作“仆”，“山”作“州”，“岁”作“余”，“纳凉”作“起避暑”，“但”作“独”，“但屈指”作“细屈指”。 毛本题无“久”字、“云”字，“岁”作“余”，“纳凉”作“起避暑”，“但”作“独”，“三更”上衍“是”字。





【朱注】


案：公生丙子，七岁为壬午，又四十年为壬戌也。





【笺】


孟昶 十国春秋：后蜀主孟昶好学，为文皆本于理。居恒谓李昊、徐光溥曰：“王衍浮薄，而好轻艳之词，朕不为也。”然昶亦工声曲，有相见欢词。

花蕊夫人 能改斋漫录：徐匡璋纳女于孟昶，拜贵妃，别号花蕊夫人，意花不足拟其色，似花蕊翾轻也。又升号慧妃，如其性也。王师下蜀，太祖闻其名，命别护送。陈无己云姓费，误矣。铁围山丛谈：国朝降下西蜀，而花蕊夫人又随昶归中国。昶至且十日，则召花蕊夫人入宫中，而昶遂死。昌陵后亦惑之。太宗在晋邸时，数数谏昌陵而不克，去。一日兄弟相与猎苑中，花蕊夫人在侧，晋邸方调弓矢引满，政拟走兽，忽回射花蕊夫人，一箭而死焉。

冰肌玉骨 “冰肌”注见卷一减字木兰花“郑庄好客”阕。杜甫徐卿二子歌：“秋水为神玉为骨。”

钗横 欧阳修临江仙词：“水晶双枕，傍有堕钗横。”

夜如何 诗 小雅 庭燎：“夜如何其？夜未央，庭燎之光。”

玉绳 春秋元命苞：玉衡北两星为玉绳。谢朓诗（暂使下都夜发新林至京邑赠西府同僚）：“金波丽鹊，玉绳低建章。”





【评】


郑文焯曰：坡老改添此词数字，诚觉气象万千，其声亦如空山鸣泉，琴筑竞奏。





【附录】


苕溪渔隐丛话：漫叟诗话云，杨元素作本事曲，记洞仙歌云云。钱塘有老尼，能诵后主诗首章两句，后人为足其意，以填此词。余尝见一士人诵全篇云：“冰肌玉骨清无汗，水殿风来暗香满。帘开明月独窥人，攲枕钗横云鬓乱。起来琼户启无声，时见疏星渡河汉。屈指西风几时来，只恐流年暗中换。”又东坡洞仙歌序云云。苕溪渔隐曰：漫叟诗话所载本事曲云钱塘一老尼，能诵后主诗首章两句，与东坡洞仙歌序全然不同，当以序为正也。

温叟诗话：蜀主孟昶令罗城上尽种芙蓉，盛开四十里。语左右曰：“古以蜀为锦城，今观之，真锦城也。”尝夜同花蕊夫人避暑摩诃池上，作玉楼春词云：“冰肌玉骨清无汗，水殿风来暗香满。绣帘一点月窥人，攲枕钗横云鬓乱。起来琼户启无声，时见疏星渡河汉。屈指西风几时来，只恐流年暗中换。”

西溪丛话：孟蜀主水殿诗，东坡续为长短句。一云昶与花蕊夫人避暑摩诃池上所咏玉楼春词也。一云东坡少年遇美人，喜洞仙歌，又邂逅处景色暗相似，故栝稍协律以赠之也。然考东坡洞仙歌序云云，惟朱尼作宋尼，与诸本异。

古今词话：沈雄曰：东京人士栝东坡洞仙歌为玉楼春，以记摩诃池上之事。

味水轩日记：东坡墨跡行书洞仙歌词一首，字如当三钱大，丰茂多姿，全法徐季海。此词首语“冰肌玉骨，自清凉无汗”，旧传蜀 花蕊夫人句，后皆坡翁续成之，豪华婉逸，如出一手，亦公自所得意者。染翰洒洒，想见其轩渠满志也。