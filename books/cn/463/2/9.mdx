---
---
---
title: 定风波
---







元丰五年七月六日，王文甫家饮酿白酒，大醉。集古句作墨竹词。

雨洗娟娟嫩叶光，风吹细细绿筠香。秀色乱侵书帙晚，帘卷，清阴微过酒尊凉。　人画竹身肥拥肿，何用？先生落笔胜萧郎。记得小轩岑寂夜，廊下，月和疏影上东墙。　傅注本卷四





【校】


傅注本题“家饮”二字倒。 元本题“五年”作“六年”，“娟娟”作“涓涓”。





【朱注】


年谱：壬戌，饮王文甫家作。纪年录：壬戌作。诗集查注：王齐万，蜀人，时寓居武昌县。王文诰曰：齐万字子辩，乃齐愈字文甫之弟。其居在武昌之东湖，与伍洲相对。





【笺】


雨洗五句 杜甫严郑公咏竹诗：“绿竹半含箨，新梢才出墙。色侵书帙晚，阴过酒尊凉。雨洗娟娟静，风吹细细香。但令无翦伐，会见拂云长。”

拥肿 庄子 逍遥游：惠子谓庄子曰：“吾有大树，人谓之樗，其大本拥肿而不中绳墨，其小枝卷曲而不中规矩。”注：拥肿，犹盘瘿。

萧郎 傅注：唐协律郎萧悦善画竹，举世无伦。白乐天尝为画竹歌曰：“萧郎下笔独逼真，丹青已来惟一人。人画竹身肥拥肿，萧画茎瘦节节竦。”