---
---
---
title: 满庭芳
---







余谪居黄州五年，将赴临汝，作满庭芳一篇别黄人。既至南都，蒙恩放归阳羡，复作一篇。

归去来兮，清溪无底，上有千仞嵯峨。画楼东畔，天远夕阳多。老去君恩未报，空回首、弹铗悲歌。船头转，长风万里，归马驻平坡。　无何，何处有，银潢尽处，天女停梭。问何事人间，久戏风波。顾谓同来稚子，应烂汝、腰下长柯。青衫破，群仙笑我，千缕挂烟蓑。





【校】


傅注本无。 毛本题无“谪”字、“州”字，“别”上有“以”字，“楼”作“桥”，“东”作“西”，“何处有”作“何处是”，“何事人间”作“人间何事”，“谓”作“问”。





【朱注】


纪年录：乙丑作。王案：乙丑二月，告下，仍以检校尚书水部员外郎、团练副使，不得签书公事，常州居住，再作满庭芳词。





【笺】


临汝 唐置郡，属汝州，宋升陆海军节度，即今河南 临汝县。

阳羡 风土记：阳羡县东有大湖，中有包山。山下有洞穴，潜行地中，云无所不通，谓之洞庭地脉。

嵯峨 淮南小山招隐士：“山气茏苁兮石嵯峨。”

弹铗 史记 孟尝君列传：初冯驩闻孟尝君好客，蹑而见之，置传舍十日。孟尝君问传舍长曰：“客何所为？”答曰：“冯先生甚贫，犹有一剑耳，又蒯缑，弹其剑而歌曰：‘长铗归来乎，食无鱼。’”孟尝君迁之幸舍，食有鱼矣。五日，又问传舍长，答曰：“客又弹剑而歌曰：‘长铗归来乎，出无舆。’”孟尝君迁之代舍，出入乘舆车矣。五日，孟尝君复问传舍长，舍长答曰：“先生又尝弹剑而歌曰：‘长铗归来乎，无以为家。’”孟尝君不悦。

无何 注见本卷十拍子“白酒新开九酝”阕。

银潢 史记 天官书：王良旁有八星，绝汉曰天潢。

停梭 邢邵七夕诗：“秋期忽云至，停梭理容色。”

烂柯 水经注：晋中朝时，有民王质伐木至石室中，见童子四人，弹琴而歌，质倚柯听之。童子以一物如枣核与质，质含之，不复饥。俄顷，童子曰：“其归。”承声而去，斧柯漼然烂尽。既归，质去家已数十年，亲戚凋落，无复向时比矣。





【附录】


郑文焯曰：桃溪客语载：阳羡 邵氏因东坡此词，遂名所居曰天远堂。余曾于吴市见一古砂壶，底有篆文，即此堂名，乃知为宋制邵家故物。惜未购致为憾耳。