---
---
---
title: 好事近 黄州送君猷
---







红粉莫悲啼，俯仰半年离别。看取雪堂坡下，老农夫凄切。　明年春水漾桃花，柳岸隘舟楫。从此满城歌吹，看黄州阗咽。　傅注本卷五





【校】


傅注本、毛本题俱无“黄州”二字。





【朱注】


纪年录：癸亥，君猷将去作。王案：此词乃君猷置家于黄而去，故云“半年离别”也。





【笺】


红粉 谓官妓也。唐宋时，太守赴任离任，皆有官妓迎送。详卷一菩萨蛮（玉童西迓浮丘伯）注。

雪堂 傅注：公于东坡自作雪堂，耕于其下。见本卷江城子（梦中了了醉中醒）注。

春水桃花 汉书 沟洫志：来春桃花水盛，必羡溢，有填淤反壤之害。王维桃源行：“春来遍是桃花水，不辨仙源何处寻。”

阗咽 梁书 陶弘景传：永明十年，上表辞禄，诏许之。及发，公卿祖之，供帐甚盛，车马填咽。