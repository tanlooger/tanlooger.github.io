---
---
---
title: 又 中秋
---







凭高眺远，见长空万里，云无留迹。桂魄飞来光射处，冷浸一天秋碧。玉宇琼楼，乘鸾来去，人在清凉国。江山如画，望中烟树历历。　我醉拍手狂歌，举杯邀月，对影成三客。起舞徘徊风露下，今夕不知何夕。便欲乘风，翻然归去，何用骑鹏翼。水晶宫里，一声吹断横笛。





【校】


傅注本、元本俱无。





【朱注】


王案：壬戌八月十五日作。





【笺】


桂魄 参同契：阳神日魂，阴神月魂，魂之与魄，互为室宅。酉阳杂俎（天咫）：月中有桂，高五百丈，下有一人常斫之，树创随合。其人姓吴名刚，西河人。学仙有过，谪伐桂。王维诗（按此为王涯诗秋夜曲）：“桂魄初生秋露微。”

玉宇琼楼 注见卷一水调歌头“明月几时有”阕。

乘鸾异闻录：开元中，明皇与申天师游月中，见素娥十余人，皓衣，乘白鸾，笑舞于广庭大桂树下，乐音嘈杂清丽。明皇归，制霓裳羽衣曲。集仙录：天使降时，鸾鹤千万，众仙毕集，高者乘鸾，次乘骐麟，次乘龙。

清凉国 陆龟蒙诗：“溪山自是清凉国，松竹合封潇洒侯。”

狂歌四句 李白月下独酌诗：“我歌月徘徊，我舞影零乱。醒时同交欢，醉后各分散。”余详卷一少年游“玉肌铅粉傲秋霜”注。

今夕何夕 诗 唐风（绸缪）：“绸缪束薪，三星在天。今夕何夕，见此良人。”

鹏翼 庄子 逍遥游：鹏之背，不知其几千里也，怒而飞，其翼若垂天之云。

水晶宫 述异记：阖闾水晶宫，备极珍巧，皆出自水府。杜甫诗（曲江对酒）：“水晶宫殿转霏微。”

横笛 梦溪笔谈（乐律一）：后汉 马融所赋长笛，空洞无底，正似今之尺八。李善为之注云：七空，长一尺四寸。此乃今之横笛耳。青琐高议：唐庄宗最爱夜月，月夜自吹横笛数曲。