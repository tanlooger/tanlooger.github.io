---
---
---
title: 临江仙 夜归临皋
---







夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。　长恨此身非我有，何时忘却营营。夜阑风静縠纹平。小舟从此逝，江海寄余生。　傅注本卷三





【校】


元本、毛本俱无题。从傅注本补。





【朱注】


王案：壬戌九月，雪堂夜饮，醉归临皋作。避暑录：子瞻在黄州，与数客饮江上。夜归，江面际天，风露浩然，有当其意，乃作歌词，所谓“小舟从此逝，江海寄余生”者，与客大歌数过而散。翼日喧传子瞻夜作此词，挂冠服江边，拏舟长啸去矣。郡守徐君猷闻之惊且惧，以为州失罪人，急命驾往谒，则子瞻鼻鼾如雷，犹未兴也。然此语卒传至京师，裕陵亦闻而疑之。





【笺】


鼻息雷鸣 韩愈石鼎联句序：衡山道士轩辕弥明，与进士刘师服、校书郎侯喜联石鼎诗已毕，道士曰：“此皆不足与语，吾闭口矣。”即倚墙睡，鼻息如雷鸣。二子怛然失色。

身非我有 庄子（知北游）：舜问乎丞曰：“道可得而有乎？”曰：“汝身非汝有也，女何得有夫道？”舜曰：“吾身非吾有也，孰有之哉？”曰：“是天地之委形也。”

营营 庄子（庚桑楚）：无使汝思虑营营。

縠纹 傅注：风息浪平，水纹如縠。选诗：“风浪吹纹縠。”刘禹锡竹枝词：“江上春来新雨晴，瀼西春水縠纹生。”

小舟二句 高适诗（奉酬睢阳李太守）：“寸心仍有适，江海一扁舟。”