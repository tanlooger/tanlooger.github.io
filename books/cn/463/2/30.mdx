---
---
---
title: 定风波
---







王定国歌儿曰柔奴，姓宇文氏，眉目娟丽，善应对，家世住京师。定国南迁归，余问柔：“广南风土应是不好？”柔对曰：“此心安处，便是吾乡。”因为缀词云。

常羡人间琢玉郎，天应乞与点酥娘。自作清歌传皓齿，风起，雪飞炎海变清凉。　万里归来年愈少，微笑，笑时犹带岭梅香。试问岭南应不好，却道，此心安处是吾乡。　傅注本卷四





【校】


傅注本题作“南海归赠王定国侍人寓娘”，“常”作“谁”，“自作”作“尽道”。元本题同傅本，“人”作“儿”，“酥”作“苏”。从毛本。 毛本“应乞与”作“教分付”，“年”作“颜”，“笑时”作“时时”。





【朱注】


案本集王定国诗集序云：定国以余故，贬海上三年。又次韵王巩南迁初归诗，施注编癸亥，词亦是年之作。 诗集施注：王巩字定国，文正公 旦之孙，懿敏公 素之子。从东坡学为文，东坡下御史狱，而定国亦坐累贬宾州监酒税，凡三年，亦几死，而无幽忧愤叹之意。张宗曰：柔奴或作寓娘，考柳州志，王巩侍儿柔奴，与词叙同。





【笺】


定国南迁 诗集冯注：续通鉴长编元祐六年六月注载刘挚云：巩奇俊有文词，然不就规检，喜立事功，往往犯分，躁于进取。苏辙兄弟奖引之甚力。然好作议论夸诞，轻易臧否人物，其口可畏，以是颇不容于人。昔坐事窜南荒三年，安患难，一不戚于怀，归来颜色和豫，气益刚实。此其过人远甚，不得谓无入于道也。

柔奴 东皋杂录：王定国自岭表归，出歌者柔奴，劝东坡饮。坡问：“广南风土应不好？”柔奴曰：“此心安处，便是吾乡。”东坡喜其语，作定风波词以记之。“应乞与”作“教分付”。

琢玉点酥 傅注：琢玉郎，言其美姿容如玉也。点酥娘，言其如凝酥之滑腻也。

皓齿 杜甫诗（听杨氏歌）：“佳人绝代歌，独立发皓齿。”

岭梅 六帖：庾岭上梅花，南枝已落，北枝方开，寒暖之候异也。杜甫诗（秋日荆南述怀三十韵）：“秋水漫湘竹，阴风过岭梅。”

安处 白居易诗（四十五）：“安处是吾乡。”（按：此承傅注。查白居易四十五诗云：“安处即为乡。”又吾土诗云：“身心安处为吾土。”