---
---
---
title: 满庭芳
---







元丰七年四月一日，余将去黄移汝，留别雪堂邻里二三君子。会李仲览自江东来别，遂书以遗之。

归去来兮，吾归何处，万里家在岷 峨。百年强半，来日苦无多。坐见黄州再闰，儿童尽楚语吴歌。山中友，鸡豚社酒，相劝老东坡。　云何，当此去，人生底事，来往如梭？待闲看秋风，洛水清波。好在堂前细柳，应念我、莫翦柔柯。仍传语，江南父老，时与晒渔蓑。　傅注本卷一





【校】


傅注本题首有“公旧序云”四字，“去黄”作“自黄”，“邻里”作“邻曲”。 元本题“去”作“自”，“州”作“洲”，“酒”作“饮”，“此”作“远”。





【朱注】


纪年录：甲子作。王案：甲子三月，告下，特授检校尚书水部员外郎，汝州团练副使，本州安置。 雪山集：杨元素起为富川，闻先生自黄移汝，欲顺大江逆西江适筠见子由，令富川弟子员李翔要先生道富川，满庭芳叙所谓“会李仲览自江南来”者是。





【笺】


去黄移汝 续通鉴长编：是年正月，责授黄州团练副使苏轼言汝州无田产，乞居常州。从之。元丰中，轼系御史狱，上本无意深罪之，遂薄其罪，以黄州团练副使安置。然上每怜之，一日语执政曰：“国史大事，朕欲俾苏轼成之。”执政有难色。上曰：“非轼，则用曾巩。”其后巩亦不副上意，上复有旨起轼，以本官知江州。中书蔡確、张璪受命，王震当词头，明日改承议郎，江州 太平观。又明日，命格不下。于是卒出手札，徙轼 汝州，有“苏轼黜居思咎，阅岁滋深，人材实难，不忍终弃”之语。轼即上表谢。前此京师盛传轼已白日仙去，上对左丞蒲宗孟叹息久之，故轼于表内有“疾病连年，人皆相传为已死；饥寒并日，臣亦自厌其余生”之句也。案：后魏 汝北郡，齐改为汝阴，隋置汝州。今为河南临汝县。

岷峨 水经：岷山在蜀郡 氐道县，大江所出。注：岷山，即渎山也，水曰渎水矣。又谓之汶阜。山在徼外，江水所导也。余详卷一南乡子（晚景落琼杯）注。

百年 列子（杨朱）：杨朱曰：“百年寿之大齐，得百年者，千无一焉。设有一者，孩抱以逮昏老，几居其半矣。”韩愈诗（除官赴阙至江州寄鄂岳李大夫）：“年皆过半百，来日苦无多。”

再闰 傅注：公作黄州安国寺记云：元丰二年，余自吴兴守得罪，为黄州团练副使。明年二月至黄州。与陈季常诗序云：余在黄州四年，余三往见季常。七年四月，余量移汝州。以是二者考之，则知公自元丰三年二月到郡，七年四月移汝州，其实在黄州四年零两月也。元丰三年闰九月，六年闰六月，则再闰可知。

楚语吴歌 汉书师古注：楚歌者，楚人之歌，犹吴歈越吟也。乐府有子夜吴歌。杜甫诗（秋野五首）：“儿童学蛮语，不必作参军。”

社酒 韩愈诗（南溪始泛三首）：“愿为同社人，鸡豚燕春秋。”

东坡 傅注：公在黄州，卜东坡以居。见本卷江城子（梦中了了醉中醒）题。

如梭 寇准诗（和倩桃）：“将相功名终若何，不堪急景似奔梭。”

秋风洛水 吕洞宾诗（促拍满路花）：“秋风吹洛水，落叶满长安。”

堂前细柳 傅注：公手植柳于东坡雪堂之下。

莫翦柔柯 诗经（召南 甘棠）：“蔽芾甘棠，勿翦勿伐，召伯所茇。”

江南父老 傅注：齐安在江北，与武昌对岸。公每渡江而南，历游武昌之地，故有“江南父老”之句。





【评】


郑文焯曰：使君抱负不凡。