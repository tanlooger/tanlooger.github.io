---
---
---
title: 醉翁操
---







琅琊幽谷，山川奇丽，泉鸣空涧，若中音会。醉翁喜之，把酒临听，辄欣然忘归。既去十余年，而好奇之士沈遵闻之往游，以琴写其声，曰醉翁操。节奏疏宕而音指华畅，知琴者以为绝伦。然有其声而无其辞，翁虽为作歌，而与琴声不合。又依楚词作醉翁引，好事者亦倚其辞以制曲，虽粗合韵度，而琴声为词所绳约，非天成也。后三十余年，翁既捐馆舍，遵亦没久矣。有庐山 玉涧道人 崔闲，特妙于琴，恨此曲之无词，乃谱其声，而请东坡居士以补之云。

琅然，清圜，谁弹？响空山，无言，惟翁醉中知其天。月明风露娟娟，人未眠。荷蒉过山前，曰有心也哉此贤。　醉翁啸咏，声和流泉。醉翁去后，空有朝吟夜怨。山有时而童巅，水有时而回川，思翁无岁年。翁今为飞仙，此意在人间，试听徽外三两弦。





【校】


傅注本、元本、毛本俱无。从后集补。





【朱注】


王案：壬戌，为崔闲作。案词谱云，此本琴曲，所以苏词不载。自辛稼轩编入词中，后遂沿为词调。今遵此说补编。





【笺】


琅琊 欧阳文忠公集 醉翁亭记：环滁皆山也。其西南诸峰，林壑尤美，望之蔚然而深秀者，琅琊也。

醉翁引 欧阳文忠公集 醉翁吟：余作醉翁亭于滁州，太常博士沈遵，好奇之士也，闻而往游焉。爱其山水，归而以琴写之，作醉翁吟三叠。去年秋，余奉使契丹，沈君会余恩、冀之间。夜阑酒半，援琴而作之，有其声而无其辞，乃为之辞以赠之。其辞曰：“始翁之来，兽见而深伏，鸟见而高飞。翁醒而往兮醉而归，朝醒而暮醉兮无有四时。鸟鸣乐其林，兽出游其蹊。咿嘤啁于翁前兮醉不知。有心不能以无情兮，有合必有离。水潺潺兮翁忽去而不顾，山岑岑兮翁复来而几时。风袅袅兮山木落，春年年兮山草菲。嗟我无德于其人兮，有情于山禽与野麋。贤哉沈子兮，能写我心而慰彼相思。”

琅然清圜 琅然，玉声。楚辞九歌：“抚长剑兮玉珥，璆锵鸣兮琳琅。”杜诗（舟中）：“今朝云影荡，昨夜月清圆。”

娟娟 杜甫诗（狂夫）：“风含翠筿娟娟静，雨浥芙蕖冉冉香。”

荷蒉 论语（宪问）：子击磬于卫，有荷蒉而过孔氏之门者，曰：“有心哉，击磬乎！”既而曰：“鄙哉，硁硁乎！莫己知也，斯己而已矣。深则厉，浅则揭。”子曰：“果哉，末之难矣。”

童巅 释名：山无草木曰童，若童子未冠然。

飞仙 十洲记：蓬莱山周回五千里，有圆海绕山，无风而洪波百丈，不可往来，惟飞仙能到其处耳。





【评】


黄庭坚豫章先生文集 跋子瞻醉翁操曰：人谓东坡作此文，因难以见巧，故极工。余则以为不然。彼其老于文章，故落笔皆超逸绝尘耳。

郑文焯曰：读此词，髯苏之深于律可知。





【附录】


渑水燕谈录：庆历中，欧阳文忠公谪守滁州。有琅琊幽谷，山川奇丽，鸣泉飞瀑，声若环佩，公临听忘归。僧智仙作亭其上，公刻石为记，以遗州人。既去十年，太常博士沈遵，好奇之士，闻而往游。爱其山水秀绝，以琴写其声，为醉翁吟，盖宫声三叠。后会公河朔，遵援琴作之，公歌以遗遵，并为醉翁引以叙其事。然调不主声，为知琴者所惜。后三十余年，公薨，遵亦殁。其后庐山道人崔闲，遵客也，妙于琴理，常恨此曲无词，乃谱其声，请于东坡居士 子瞻，以补其阙。然后声词皆备，遂为琴中绝妙，好事者争传。词不具录，“惟翁醉中”作“惟有醉翁”，“此贤”作“此弦”，下注“第二叠泛声同此”七字，“童巅”作“同巅”，“回川”作“回渊”。方其补词，闲为弦其声，居士倚为词，顷刻而就，无所点窜。遵之子为比丘，号本觉真禅师，居士书以与之云：二水同器，有不相入；二琴同手，有不相应。沈君信手弹琴而与泉合，居士纵笔作词而与琴会，此必有真同者矣。