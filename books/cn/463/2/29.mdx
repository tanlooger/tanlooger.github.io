---
---
---
title: 西江月 重阳栖霞楼作
---







点点楼头细雨，重重江外平湖。当年戏马会东徐，今日凄凉南浦。　莫恨黄花未吐，且教红粉相扶。酒阑不必看茱萸，俯仰人间今古。　傅注本卷二





【校】


元本、毛本题俱作“重九”，无“栖霞楼作”四字。从傅注本。





【笺】


戏马东徐 傅注：东徐，彭城也。南史：宋武帝为宋公，在彭城，九月九日出项羽 戏马台，至今相承，以为故事。余详卷一浣溪沙（缥缈红妆照浅溪）注。

南浦 注见卷一浣溪沙“一别姑苏已四年”阕。

俯仰今古 古乐府：“俯仰逝将过，倏忽几何间。”





【附记】


案：彊村本此词列在卷三，不编年，以当时未见傅本，不敢臆定故也。今据傅本题文与词中“戏马东徐”之语，断为先生谪居黄州三年间作，因为改编癸亥。