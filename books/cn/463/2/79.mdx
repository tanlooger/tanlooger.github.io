---
---
---
title: 木兰花令 次马中玉韵
---







知君仙骨无寒暑，千载相逢犹旦暮。故将别语恼佳人，欲看梨花枝上雨。　落花已逐回风去，花本无心莺自诉。明朝归路下塘西，不见莺啼花落处。　傅注本卷十一





【校】


傅注本“欲”作“要”，毛本同。 元本题“中”误作“仲”，“回风”作“风回”，从傅本。





【朱注】


王案：辛未三月，马瑊赋木兰花令送别，再和瑊词。诗集查注：黄山谷年谱：马瑊 荏平人。玉照新志：东坡先生知杭州，马中玉 瑊为浙漕。东坡被召赴阙，中玉席间作词曰：“来时吴会犹残暑，去日武林春已暮。欲知遗爱感人深，洒泪多于江上雨。欢情未举眉先聚，别酒多斟君莫诉。从今宁忍看西湖，抬眼尽成肠断处。”东坡和之。





【笺】


仙骨 傅注：得仙道者，深冬不寒，盛夏不热。

梨花雨 白居易长恨歌：“玉容寂寞泪阑干，梨花一枝春带雨。”