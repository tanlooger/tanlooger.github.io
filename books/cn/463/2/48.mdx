---
---
---
title: 南乡子 宿州上元
---







千骑试春游，小雨如酥落便收。能使江东归老客，迟留，白酒无声滑泻油。　飞火乱星球，浅黛横波翠欲流。不似白云乡外冷，温柔，此去淮南第一州。





【校】


傅注本、毛本俱无。





【朱注】


案本集泗岸喜题云：谪居黄州五年，今日离泗州北行，岸上闻骡驮铎声空笼，意亦欣然。元丰八年正月四日书。据此则上元至宿州，情事适合，编乙丑。





【笺】


宿州 唐置，即今安徽宿县。

上元 见卷一蝶恋花“灯火钱塘三五夜”阕题注。

如酥 玉篇：酥，酪也。韩愈早春呈水部张十八员外诗：“天街小雨润如酥，草色遥看近却无。”

白云乡 飞燕外传：后进合德，帝大悦，以辅属体，无所不靡，谓为温柔乡，曰：“吾老是乡矣，不能效武皇帝求白云乡也。”

淮南 注见卷一水龙吟“楚山修竹如云”阕。