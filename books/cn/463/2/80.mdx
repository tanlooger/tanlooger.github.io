---
---
---
title: 虞美人 送马中玉
---







归心正似三春草，试着莱衣小。橘怀几日向翁开，怀祖已瞋文度不归来。　禅心已断人间爱，只有平交在。笑论瓜葛一枰同，看取灵光新赋有家风。　傅注本卷八





【校】


傅注本题送下有“浙宪”二字。“瞋”作“嗔”。 元本无题，从毛本。





【朱注】


案中玉，元祐五年改两浙路提刑。是时或去官宁亲，故词有“橘怀”、“怀祖”等语。公答中玉诗云“灵运子孙俱得凤”，亦谓其父也。





【笺】


三春草 孟郊游子吟：“慈母手中线，游子身上衣。临行密密缝，意恐迟迟归。谁言寸草心，报得三春晖。”

莱衣 高士传：老莱子孝奉二亲，行年七十，常身着五色斑斓之衣，为小儿戏啼，欲亲之喜也。

橘怀 吴志 陆绩传：绩字公纪，吴人也。父康，汉末为庐江太守。绩年六岁，于九江见袁术，术出橘，绩怀三枚去，拜辞堕地。术谓曰：“陆郎作宾客而怀橘乎？”绩跪答曰：“欲归遗母。”术大奇之。

怀祖 晋书 王湛传：湛孙述，字怀祖。子坦之，为桓温长史，温欲为子求婚于坦之。及还家省父，而述爱坦之，虽长大，犹抱置膝上。坦之因言温意，述大怒，遽排下曰：“汝竟痴耶？讵可畏温面而以女妻兵也。”坦之乃辞以他故。温曰：“此尊君不肯耳。”遂止。坦之字文度。

人间爱 傅注：法镜经曰：凡夫贪着六尘，不知厌足，今圣人断除贪爱，除六情饥馑也。

瓜葛 晋书 王导传：导子悦，字长豫。弱冠有高名，事亲色养，导甚爱之。导尝共悦弈棋，争道，导笑曰：“相与有瓜葛，那得为尔耶？”

灵光新赋 傅注：后汉 王逸工词赋，尝欲作鲁灵光殿赋，命其子延寿往录其状。延寿因韵之，以简其父。父曰：“吾无以加。”遂不复作。 文选 鲁灵光殿赋注：范晔后汉书曰，王逸字叔师，南郡宜城人也。子延寿，字文考，有隽才，游鲁，作灵光殿赋。后蔡邕亦造此赋，未成，及见延寿所为，甚奇之，遂辍翰而止。后溺水死，时年二十余。