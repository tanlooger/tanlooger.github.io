---
---
---
title: 瑶池燕
---







闺怨，寄陈季常。

飞花成阵，春心困。寸寸，别肠多少愁闷。无人问，偷啼自揾，残妆粉。　抱瑶琴、寻出新韵，玉纤趁，南风来解幽愠。低云鬓，眉峰敛晕，娇和恨。





【校】


元本、傅本俱无，从毛本及侯鲭录补。 毛本“来”作“未”。





【笺】


南风 史记 五帝纪：舜作五弦之琴，以歌南风诗曰：“南风之薰兮，可以解吾民之愠兮。”

眉峰 陈师道诗：“眉耸三峰秀。”（按：查全宋诗陈师道卷中无此诗句。卷一一一六次韵无二首之一起句云：“肩耸三峰峻。”疑龙先生误记。）





【附录】


侯鲭录东坡云：琴曲有瑶池燕，其词不协，而声亦怨咽。变其词作闺怨，寄陈季常去。此曲奇妙，勿妄与人云。案：先生在黄州，与季常往还最密，则此词亦居黄时作也。附编于此，以俟更考。





甲子


年谱：元丰七年甲子，先生年四十九。在黄州。二月，与徐得之、参寥子步自雪堂至乾明寺。四月，乃有量移汝州之命。郡人潘邠老及弟大观俱以诗知名，多从先生游，先生去，以雪堂付之，邠老因以居焉。四月六日，别黄州，送先生者皆至于慈湖，陈季常独至九江。既到江州，因游庐山。取道兴国至高安，视子由。留十日，复往奉新。七月，过金陵。逼岁，到泗州。十二月十八日，浴雍熙塔下。除夜在泗州。