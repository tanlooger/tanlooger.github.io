---
---
---
title: 减字木兰花
---







五月二十四日，会于无咎之随斋。主人汲泉置大盆中，渍白芙蓉，坐客翛然，无复有病暑意。

回风落景，散乱东墙疏竹影。满座清微，入袖寒泉不湿衣。　梦回酒醒，百尺飞澜鸣碧井。雪洒冰麾，散落佳人白玉肌。





【校】


傅注本、毛本俱无。





【朱注】


纪年录壬申作。





【笺】


无咎 诗集施注：晁无咎名补之，济州 钜野人。年十七，从父官新城，后通判扬州。东坡来为守，无咎以诗相迎。坡和陶靖节饮酒诗，其一篇为无咎作，有“晁子天麒麟，结交及未仕”之句。章子厚当国，由著作郎出守齐州。徽宗立，还为郎。党论再起，出守泗州。忘情仕进，葺归来园，自号归来子。出籍，知达州，改泗州。卒年五十八。无咎文章温润典缛，其凌厉奇卓，出于天成，与黄、张、秦并驱联镳，世号“元祐四学士”。

白芙蓉 尔雅疏：江东人呼荷华为芙蓉。说文：芙之言敷也，蓉之言动容也。孟郊诗（古意）：“手持未染彩，绣为白芙蓉。”

玉肌 韦庄诗（伤灼灼）：“玉肌香腻透红纱。”