---
---
---
title: 渔家傲 送 吉守江郎中
---







送客归来灯火尽，西楼淡月凉生晕。明日潮来无定准。潮来稳，舟横渡口重城近。　江水似知孤客恨，南风为解佳人愠。莫学时流轻久困。频寄问，钱塘江上须忠信。　傅注本卷三





【校】


傅注本、元本、毛本题“吉”俱作“台”。 毛本“潮来稳”作“风未稳”。





【朱注】


王案：庚午五月，送江公著赴台州作。案诗集辛未有送江公著知吉州诗。施注：公著字晦叔，元祐初以近臣荐通判陈州，入为太学太常博士。出守庐陵，元符间知泉州，建中靖国初，知虔州。未几，除广东转运判官、提点湖南刑狱、京西转运判官。据此，公著未为台守，“台”当作“吉”，形近而误。今从诗编辛未。





【笺】


吉守江郎中 宋诗纪事：江公著字晦叔，睦州 建德人，治平四年进士。元和郡县志：吉州本秦 庐陵，属九江郡。兴平二年，分豫章于此，置庐陵郡，隋改吉州。太平寰宇记：吉州以界内吉阳水为郡名，南至虔州五百三十里。

月晕 周 王褒诗（关山月）：“风多晕欲生。”正韵：晕，禹愠切，音运。日旁气也。释名：晕，卷也。气在外卷结之也。日月俱然。

潮来 李白诗（新林浦阻风寄友人）：“潮水宁可信，大风难与期。”

南风 注见本卷瑶池燕“飞花成阵春心困”阕。

久困 史记 苏张列传：苏秦出游，大困而归，兄弟嫂妹妻妾窃皆笑之，曰：“周人之俗，治产业，力工商，逐十一以为务。今子释本而事口舌，困，不亦宜乎？”

忠信 傅注：列子：孔子自卫至鲁，息驾于河梁而观焉。有悬水三十仞，圜流九千里，鱼鳖弗能游，鼋鼍弗能居。有一丈夫，方将游之，孔子使人并涯止之曰：“此悬水三十仞，圜流九千里，鱼鳖弗能游，鼋鼍弗能居也，意者难可以济乎。”丈夫不以措意，遂渡而出。孔子从而问之：“巧乎？有道术乎？所以能入而出者，何也？”对曰：“始吾之入也，先以忠信；及吾之出也，又从以忠信。忠信错吾躯于彼流，而吾不敢用私，所以能入而出者此也。”孔子谓弟子曰：“二三子识之。水者犹可以忠信诚身亲之，而况人乎？”钱塘江险恶，多覆行舟，故云。案傅注所引列子，与今本列子 黄帝篇（按：当为说符篇。）所载丈夫游水事大有出入，疑所见古本如此也。