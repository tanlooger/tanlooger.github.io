---
---
---
title: 水调歌头
---







欧阳文忠公尝问余：“琴诗何者最善？”答以退之听颖师琴诗。公曰：“此诗固奇丽，然非听琴，乃听琵琶诗也。”余深然之。建安 章质夫家善琵琶者乞为歌词，余久不作，特取退之词稍加栝，使就声律，以遗之云。

昵昵儿女语，灯火夜微明。恩怨尔汝来去，弹指泪和声。忽变轩昂勇士，一鼓填然作气，千里不留行。回首暮云远，飞絮搅青冥。　众禽里，真彩凤，独不鸣。跻攀寸步千险，一落百寻轻。烦子指间风雨，置我肠中冰炭，起坐不能平。推手从归去，无泪与君倾。　傅注本卷一





【校】


傅注本题首有“公旧序云”四字，“公曰”上有“最善”二字，“固”作“最”，“听琴”下有“也”字，“琵琶”下无“诗”字，“声律”作“音律”，“恩怨”作“恩冤”，“寸步”作“分寸”。 毛本题无“听”字，“公曰”上有“最善”二字，“固”作“最”，“怨”作“冤”。





【朱注】


王案：乙丑十月，告下，以礼部郎中召还。丙寅，迁中书舍人、翰林学士。此词无年月可考，据续通鉴长编，元祐二年正月，章楶为吏部郎中，四月，出知越州。时楶正在京也，因附载于此。今从其说，编丁卯。 诗集查注：楶字质夫，浦城人。仕至资政殿学士，谥庄简。





【笺】


听颖师琴诗 韩昌黎集听颖师琴诗：“昵昵儿女语，恩怨相尔汝。划然变轩昂，勇士赴敌场。浮云柳絮无根蒂，天地阔远随飞扬。喧啾百鸟群，忽见孤凤凰。跻攀分寸不可上，失势一落千丈强。嗟予有两耳，未省听丝簧。自闻颖师琴，起坐在一旁。推手遽止之，湿衣泪滂滂。颖乎尔诚能，无以冰炭置我肠。”

昵昵 尚书疏（说命下）：昵，亲近也。

尔汝 世说（排调）：晋武帝谓孙浩曰：“闻南人好作尔汝歌，能否？”浩曰：“昔与汝为邻，今与汝为臣。上汝一杯酒，愿汝寿万春。”帝悔之。杜甫诗（醉时歌）：“忘形到尔汝。”

填然作气 孟子（梁惠王上）：填然鼓之，或百步而后止，或五十步而后止。左传（庄公十年）：曹刿论战，一鼓作气，再而衰，三而竭。

千里不留行 庄子 说剑：臣之剑，十步一人，千里不留行。

彩凤 谢朓乐府（永明乐十首）：“彩凤鸣朝阳，玄鹤舞清商。”

冰炭 盐铁论（刺复）：冰炭不同器，日月不并明。淮南子 说山：天下莫相憎于胶漆，而莫相爱于冰炭。注：冰得炭则解，水复其性，炭得冰则保其炭，故曰相爱。