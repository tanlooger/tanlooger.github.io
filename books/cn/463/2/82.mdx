---
---
---
title: 八声甘州 寄参寥子
---







有情风万里卷潮来，无情送潮归。问钱塘江上，西兴浦口，几度斜晖。不用思量今古，俯仰昔人非。谁似东坡老，白首忘机。　记取西湖西畔，正春山好处，空翠烟霏。算诗人相得，如我与君稀。约他年、东还海道，愿谢公、雅志莫相违。西州路，不应回首、为我沾衣。　傅注本卷五





【校】


傅注本题下有“时在巽亭”四字。“春山”作“暮山”。 毛本“春”作“暮”。





【朱注】


案渔隐丛话：东坡别参寥长短句，“有情风万里卷潮来”云云，其词石刻后东坡自题云：“元祐六年三月三日。”余以东坡年谱考之，元祐四年知杭州，六年召为翰林学士承旨，则长短句盖此时作也。据编辛未。 诗集施注：僧道潜字参寥，於潜人。能文章，尤喜为诗。坡守钱塘，卜智果精舍居之。坡南迁，当路亦捃其诗语，谓有刺讥，得罪，反初服。





【笺】


参寥子 诗集施注：僧道潜字参寥，於潜人。能文章，尤喜为诗，尝有句云：“风蒲猎猎弄轻柔，欲立蜻蜓不自由。五月临平山下路，藕花无数满汀洲。”过东坡于彭城，甚爱之，以书告文与可，谓其诗句清绝，与林逋上下，而通了道义，见之令人萧然。苏黄门每称其体制绝类储光羲，非近时诗僧所能及。坡守吴兴，会于松江。坡既谪居，不远二千里，相从于齐安。留期年，遇移汝海，同游庐山，有次韵留别诗。坡守钱塘，卜智果精舍居之，入院分韵赋诗，又作参寥泉铭。坡南迁，遂欲转海访之，以书力戒勿萌此意，自揣余生必须相见。当路亦捃其诗语，谓有刺讥，得罪，反初服。建中靖国初，曾子开在翰苑，言其非罪，诏复矱发。咸淳临安志：参寥本姓何。幼不茹荤，以童子诵法华经为比邱，于内外典无所不窥。崇宁末示寂，赐号妙总大师。

钱塘西兴 傅注：钱塘、西兴，并吴中之绝景。 唐书 地理志：杭州余杭郡，县钱塘。钱塘记：大海在县东一里（符）［许］，郡议曹华信家议立此塘，以防海水。始开募，有能致一斛土者，即与钱一千。旬月之间，来者云集。塘未成而不复取，于是载土石者皆弃而去，塘以之成。故改名钱塘焉。水经注：浙江又东北流至钱塘县，穀水入焉。余详卷一卜算子（蜀客到江南）注。会稽志：西陵在萧山县，吴越改为西兴。郎士元送李遂之越诗：“西兴待潮信，落日满孤舟。”余详卷一瑞鹧鸪（碧山影里小红旗）注。

俯仰人非 注见卷一满江红“东武南城”阕。

谢公雅志 注见卷一水调歌头“安石在东海”阕。

西州 傅注：西州者，晋志：扬州廨，王敦所创。开东、南、西三门，俗谓之西州。今润州是也。见本卷南歌子（古岸开青葑）注。





【评】


郑文焯曰：突兀雪山，卷地而来，真似泉塘江上看潮时，添得此老胸中数万甲兵，是何气象雄且桀。妙在无一字豪宕，无一语险怪，又出之以闲逸感喟之情，所谓骨重神寒，不食人间烟火气者。词境至此观止矣。又曰：云锦成章，天衣无缝，是作从至情流出，不假熨贴之工。