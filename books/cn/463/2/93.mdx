---
---
---
title: 归朝欢 和苏坚 伯固
---







我梦扁舟浮震泽，雪浪摇空千顷白。觉来满眼是庐山，倚天无数开青壁。此生长接淅，与君同是江南客。梦中游，觉来清赏，同作飞梭掷。　明日西风还挂席，唱我新词泪沾臆。灵均去后楚山空，澧阳兰芷无颜色。君才如梦得，武陵更在西南极。竹枝词，莫傜新唱，谁谓古今隔。　傅注本卷二





【校】


傅注本题作“公尝有诗与苏伯固，其序曰：昔在九江，与苏伯固唱和，其略曰我梦扁舟浮震泽，雪浪横江千顷白。觉来满眼是庐山，倚天无数开青壁。盖实梦也。然公诗复云扁舟震泽定何时，满眼庐山觉又非”。“傜”误作“摇”。 毛本“傜”误同傅本。





【朱注】


王案：甲戌闰四月，告下，落端明殿学士，兼翰林侍读学士，依前左朝奉郎，知英州军州事。又告下，降充左承议郎，仍知英州。又告下合叙，复曰不得与叙，仍知英州。六月告下，落左承议郎，责授建昌军司马，惠州安置。七月，达九江，与苏坚别作。





【笺】


震泽 尔雅：吴 越之间有具区。郭璞注：今吴县南太湖，即震泽是也。扬州记：太湖一名震泽。

庐山 傅注：庐山记曰：周威王时，有匡俗者，生而神灵，隐沦潜景，庐于此山，时人谓之匡君庐，故山因以取号。

倚天 沈彬庐山诗：“约破云霞独倚天。”

接淅 孟子（万章下）：接淅而行。注：淅，渍米也，不及炊，乃反接之而去。

飞梭 寇准诗（和倩桃）：“将相功名终若何，不堪急景似奔梭。人间万事君休问，且向樽前听艳歌。”

挂席 李白江上诗（金陵江上遇蓬池隐者）：“明晨挂帆席，离恨满沧波。”孟浩然诗（晚泊浔阳望庐山）：“挂席几千里，名山都未逢。泊舟浔阳郭，始见香炉峰。”

泪沾臆 杜甫哀江头：“人生有情泪沾臆，江草江花岂终极。”

灵均 离骚：“名余曰正则兮，字余曰灵均。”

兰芷 离骚：“兰芷变而不芳兮，荃蕙化而为茅。”九歌：“沅有芷兮澧有兰，思公子兮未敢言。”

梦得 旧唐书 刘禹锡传：禹锡字梦得，彭城人。贞元九年，擢进士第。精于古文，善五言诗。官监察御史，坐王叔文党，贬连州刺史，在道贬朗州司马。地居西南夷，土风僻陋，举目殊俗，无可与言者。禹锡在朗州十年，唯以文章吟咏，陶冶情性。蛮俗好巫，每淫祠鼓舞，必歌俚辞。禹锡或从事于其间，乃依骚人之作，为新辞以教巫祝。故武陵溪洞间夷歌，率多禹锡之辞也。禹锡晚年与少傅白居易友善，诗笔文章，时无出其右者，时号刘白。

竹枝 乐府诗集：竹枝本出于巴渝。唐 贞元中，刘禹锡在沅湘，以俚歌鄙陋，乃依骚人九歌作竹枝新辞九章，教里中儿歌之，由是盛于贞元、元和之间。禹锡曰：“竹枝，巴歈也。巴儿联歌，吹短笛击鼓以赴节，歌者扬袂睢舞，其音协黄钟羽，末如吴声，含思宛转，有淇 濮之艳焉。”

莫傜 隋书 地理志：长沙郡有夷蜑，名莫傜，自言其先祖有功，常免征役，故以为名。杜甫诗（岁晏行）：“莫傜射雁鸣桑弓。”

古今隔 谢灵运诗（七里濑）：“谁谓古今殊，异代可同调。”





【校律】


郑文焯曰：此与柳词同一体，其平侧微异处，正是音律之清浊相和，匪若万红友所注可平可仄之例也。





【附考】


艇斋诗话：东坡词中归朝欢 送苏伯固者，为送伯固往澧阳，故用灵均、梦得等事。今词中但云“和伯固”，而不言往澧阳也。