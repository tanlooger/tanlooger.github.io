---
---
---
title: 醉蓬莱
---







余谪居黄州，三见重九，每岁与太守徐君猷会于栖霞楼。今年公将去，乞郡湖南。念此惘然，故作是词。

笑劳生一梦，羁旅三年，又还重九。华发萧萧，对荒园搔首。赖有多情，好饮无事，似古人贤守。岁岁登高，年年落帽，物华依旧。 　此会应须烂醉，仍把紫菊红萸，细看重嗅。摇落霜风，有手栽双柳。来岁今朝，为我西顾，酹羽觞江口。会与州人，饮公遗爱，一江醇酎。　傅注本卷三





【校】


傅注本题无“州”、“楼”二字。毛本题作“重九上君猷”，“红”作“茱”。





【朱注】


年谱：壬戌重九作。纪年录：癸亥君猷将去作。





【笺】


君猷将去 诗集查注：予考本集代巢元修所作遗爱亭记云：东海 徐君猷以朝散郎为黄州，每岁之春，与子瞻游安国寺，饮酒于竹间亭。公既去郡，寺僧请名，子瞻名之曰“遗爱”。据此则君猷之没，在去黄州之后，非终于黄也。但其去郡后踪迹无可考耳。

劳生 李白诗（春日醉起言志）：“处世若大梦，胡为劳其生。”

羁旅 左传庄公二十二年：羁旅之臣。注：羁，寄也。旅，客也。

华发 傅注：唐 褚遂良帖云：“华发萧然。”盖贬长沙时也。公时贬黄，故云。

好饮无事 史记（陈轸传）：陈轸为楚使秦，过梁，欲见犀首，谢弗见。已乃见之。陈轸曰：“公何好饮也？”犀首曰：“无事也。”曰：“吾请令公餍事可也。” 郑文焯曰：东坡诗中恒用无事酒，以此。

登高 续齐谐记：桓景随费长房学数年，房忽谓之曰：“九月九日，汝家有大灾。可速去，令家人各作绛囊，盛茱萸系臂，登高山，饮菊花酒，祸乃可消。”景如其言，举家登高。夕还，见牛羊鸡犬等皆暴死。

落帽 世说（识鉴）：孟嘉为征西将军桓温参军事，温甚礼之。及九月九日，温宴龙门山，参寮毕至。有风吹嘉帽落，温令左右勿言，以观其举止也。

物华 卢思道美女篇：“京洛多妖艳，余香爱物华。”

烂醉 杜甫诗（杜位宅守岁）：“烂醉是生涯。”

紫菊红萸 西京杂记：九月九日，佩茱萸，饮菊花酒，令人长寿。

细看 注见卷一浣溪沙“白雪清词出坐间”阕。

摇落 宋玉九辩：“悲哉秋之为气也，萧瑟兮草木摇落而变衰。”

手栽双柳 诗集 徐君猷挽词：“雪后独来栽柳处，竹间行复采茶时。”然则此语盖纪实也。

羽觞 陆机诗（拟今日良宴会）：“四座感同志，羽觞不可算。”注：羽觞，置鸟羽于觞，以取急饮也。

醇酎 傅注：醇酎，三重酿酒也。黄石公记：昔者良将有馈箪醪者，投于河，令士逐流而饮之，三军皆告醉。





【评】


郑文焯曰：结处掉入苍茫，便有无限离景。