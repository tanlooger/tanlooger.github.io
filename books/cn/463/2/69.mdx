---
---
---
title: 点绛唇 庚午重九
---







不用悲秋，今年身健还高宴。江村海甸，总作空花观。　尚想横汾，兰菊纷相半。楼船远，白云飞乱，空有年年雁。　傅注本卷八





【校】


元本“村”字下注云：“一作‘封’。”毛本题末有“再用前韵”四字。





【朱注】


纪年录：庚午，再和苏坚前年韵。王案：庚午九月九日，和去岁重九。





【笺】


悲秋 宋玉九辩：“悲哉秋之为气也。”

今年身健 注见卷一浣溪沙“白雪清词出坐间”阕。

空花 傅注：释氏以圆明达观，视世界如空中花耳。 圆觉经：用此思维，辨于佛镜，犹如空华，复结空果。

横汾 汉武帝秋风辞序：上行幸河东，祠后土，顾视帝京欣然。中流与群臣饮燕，上欢甚，乃自作秋风辞曰：“秋风起兮白云飞，草木黄落兮雁南归。兰有秀兮菊有芳，携佳人兮不能忘。泛楼舡兮济汾河，横中流兮扬素波。箫鼓鸣兮发棹歌，欢乐极兮哀情多。少壮几时兮奈老何。”李白诗（九日登巴陵置酒望洞庭水军）：“忆昔传游豫，楼船壮横汾。”

年年雁 李峤汾阴行：“不见只今汾水上，惟有年年秋雁飞。”见卷一虞美人（湖山信是东南美）注。