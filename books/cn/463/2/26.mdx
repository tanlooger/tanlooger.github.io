---
---
---
title: 蝶恋花 送潘大临
---







别酒劝君君一醉。清润潘郎，又是何郎婿。记取钗头新利市，莫将分付东邻子。回首长安佳丽地。三十年前，我是风流帅。为向青楼寻旧事，花枝缺处余名字。





【校】


傅注本、元本俱无。 能改斋漫录“劝”作“送”，“又”作“更”。





【朱注】


案能改斋漫录载此词，谓是公在黄州送潘邠老省试作。疑在癸亥年。





【笺】


潘大临 诗集查注：张文潜宛丘集中潘大临文集序云：大临字邠老，故闽人，后家黄州。尝举于有司，无知其才而力振之于困者。后客死于蕲春。潘子真诗话：潘邠老，唐太仆卿季荀之后，衢之曾孙，鲠之子。寓居齐安，得句法于东坡。年未五十殁。

潘郎 晋书 潘岳传：岳字安仁，举秀才为郎。少时常挟弹出洛阳道，妇人遇之者，皆连手萦绕，投之以果，遂满车而归。徐陵洛阳道乐府：“潘郎车欲满，争奈掷花何。”

何郎 语林：何平叔晏美姿仪，面纯白，魏明帝疑其傅粉，夏日以汤饼食之，汗出，以朱衣拭面，色转皎然。韩偓诗（闲情）：“何郎灯暗谁能咏，韩寿香焦亦任偷。”

利市 周易（说卦）：为近利，市三倍。余详卷一减字木兰花（惟熊佳梦）注。

东邻 宋玉登徒子好色赋：“楚国之丽者，莫若臣东家之子。此女登墙窥臣三年，至今未许也。”

风流帅 抱朴子（外篇 崇教）：行为会饮之魁，坐为博弈之帅。

青楼 曹植美女篇：“青楼临大路，高门结重关。”王昌龄青楼曲：“驰道杨花满御沟，红妆谩绾上青楼。”





【附录】


能改斋漫录：“别酒送君”云云。右蝶恋花词，东坡在黄时，送潘邠老赴省试作也，今集不载。