---
---
---
title: 临江仙 送钱穆父
---







一别都门三改火，天涯蹋尽红尘。依然一笑作春温。无波真古井，有节是秋筠。　惆怅孤帆连夜发，送行淡月微云。尊前不用翠眉颦。人生如逆旅，我亦是行人。　傅注本卷三





【校】


毛本无题。





【朱注】


诗集施注：钱穆父，元祐初拜中书舍人，迁给事中，知开封。出守越州，归从班，再知开封。 案穆父罢越守北归，在辛未春，是词当送之于过杭时也。





【笺】


改火 傅注：论语：钻燧改火。周官 司爟：季春出火。然则出火为改新火也。见卷一望江南（春未老）注。

红尘 汉书：红尘四合。（按：此承傅注。此句出自班固西都赋，载后汉书中。）祖咏诗：“停车傍明月，走马入红尘。”（按：此二句非祖咏诗，出自王十五夜观灯诗，见全唐诗卷一四五。）

春温 庄子（大宗师）：暖然似春，凄然似秋。史记 田齐世家：驺忌子以鼓琴见威王，威王悦而舍之右室。须臾，王鼓琴，驺忌子推户入曰：“善哉，鼓琴。”王勃然不悦，曰：“夫子见容未察，何以知其善也？”驺忌子曰：“夫大弦浊以春温者，君也；小弦廉折以清者，相也；攫之深，之愉者，政令也；均谐以鸣，大小相益，回邪而不相害者，四时也。吾是以知其善也。”

古井秋筠 孟郊列女操：“波澜誓不起，妾心井中水。”白居易诗（赠元稹）：“无波古井水，有节青竹竿。”

逆旅 李白春夜宴桃李园诗序：“夫天地者，万物之逆旅。光阴者，百代之过客。而浮生若梦，为欢几何？”