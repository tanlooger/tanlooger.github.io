---
---
---
title: 浣溪沙
---







雪颔霜髯不自惊，更将翦彩发春荣。羞颜未醉已先赪。　莫唱黄鸡并白发，且呼张丈唤殷兄。有人归去欲卿卿。　傅注本卷十





【校】


傅注本题作“公守湖，辛未上元日，作会于伽蓝中。时长老法惠在坐，人有献翦彩花者，甚奇，谓有初春之兴。作浣溪沙二首，因寄袁公济”。 元本同傅本。 毛本“丈”作“友”。





【笺】


翦彩 荆楚岁时记：正月人日，翦彩为人，或缕金箔为之，以贴屏风。梁简文帝雪里觅梅花诗：“定须还翦彩，学作两三枝。”

黄鸡白发 注见本卷浣溪沙“山下兰芽短浸溪”阕。

张丈殷兄 白居易元日内宴呈张侍御二十八丈殷判官二十三兄：“犹有夸张少年处，笑呼张丈唤殷兄。”

卿卿 世说：王浑妻钟夫人言尝卿浑，浑曰：“讵可？”妻曰：“怜卿爱卿，是以卿卿。我不卿卿，谁当卿卿？”（按：此承傅注。检今本世说新语 溺惑所载为王戎（安丰）与其妇之事。傅注将王戎妇与王浑妻误混，龙笺承误。）