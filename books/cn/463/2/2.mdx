---
---
---
title: 江城子
---







陶渊明以正月五日游斜川，临流班坐，顾瞻南阜，爱曾城之独秀，乃作斜川诗，至今使人想见其处。元丰壬戌之春，余躬耕于东坡，筑雪堂居之。南挹四望亭之后丘，西控北山之微泉。慨然而叹，此亦斜川之游也。乃作长短句，以江城子歌之。

梦中了了醉中醒。只渊明，是前生。走遍人间，依旧却躬耕。昨夜东坡春雨足，乌鹊喜，报新晴。　雪堂西畔暗泉鸣。北山倾，小溪横。南望亭丘，孤秀耸曾城。都是斜川当日境，吾老矣，寄余龄。　傅注本卷六





【校】


傅注本“江城子”作“江神子”，题首有“公旧注云”四字，“使人”作“彼人”，“春”误“新”。 元本“使”亦作“彼”。从毛本。





【朱注】


年谱：壬戌作。王案：壬戌二月作。





【笺】


斜川 陶潜游斜川诗序：辛丑正月五日，天气澄和，风物闲美，与二三邻曲同游斜川。临长流，望曾城，鲂鲤跃鳞于将夕，水鸥乘和以翻飞。彼南阜者，名实旧矣，不复乃为叹嗟。若夫曾城，傍无依接，独秀中皋。遥想灵山，有爱嘉名。欣对不足，率尔赋诗。悲日月之遂往，悼吾年之不留。各疏年纪乡里，以纪其时日。

雪堂 年谱：以东坡图考之，自黄州门南至雪堂四百三十步。雪堂问云：苏子得废圃于东坡之胁，号其正曰雪堂，以大雪中为之，因绘雪于四壁之间无容隙。其名盖起于此。

梦中三句 傅注：世人于梦中颠倒，醉中昏迷，而能在梦而了，在醉而醒者，非公与渊明之徒，其谁能哉？

鹊喜 傅注：乌鹊，阳鸟，先事而动，先物而应。汉武帝时，天新雨止，闻鹊声，帝以问东方朔。方朔曰：“必在殿后柏木枯枝上，东向而鸣也。”验之果然。

余龄 韩愈诗（过南阳）：“吾其寄余龄。”