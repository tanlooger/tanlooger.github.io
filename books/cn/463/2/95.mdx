---
---
---
title: 浣溪沙
---







绍圣元年十月二十三日，与程乡令侯晋叔、归善簿谭汲同游大云寺，野饮松下，仍设松黄汤，作此阕。余近酿酒，名之曰“万家春”，盖岭南万户酒也。

罗袜空飞洛浦尘，锦袍不见谪仙人。携壶借草亦天真。　玉粉轻黄千岁药，雪花浮动万家春。醉归江路野梅新。　傅注本卷十一





【校】


傅注本题首有“公旧序云”四字，“月”字下无“二”字，“设”字上无“仍”字。“药”作“蕊”，元本同。从毛本。 毛本题亦小讹，“人”作“神”。





【朱注】


纪年录：甲戌，游大云作。王案：八月告下，落建昌军司马，贬宁远军节度副使，仍惠州安置。十月到贬所，游大云寺作。 本集与程正辅书：侯晋叔实佳士，颇有文采气节，恐兄归阙，此人不当遗也。归善县志：大云寺在邑治西八十里。





【笺】


松黄 本草：松花名松黄，服之轻身。

罗袜 曹植洛神赋：“凌波微步，罗袜生尘。”锦袍 傅注：李白初至长安，贺知章见其文，叹曰：“子谪仙人也。”后供奉翰林，恳求还山，帝赐金放还。白浮游四方，尝乘月与崔宗之自采石至金陵，着宫锦袍，坐舟中，旁若无人。余详卷一满江红（江汉西来）注。

千岁药 傅注：广志曰：千岁老松子，色黄白，味似栗，可食，久服轻身。





乙亥


年谱：绍圣二年乙亥，先生年六十，在惠州。自嘉祐寺迁居合江楼。三月四日，同太守詹范 器之、柯常、林柞、王原、赖仙芝同游白水山。有与徐得之书云：到惠已半年，凡百粗遣，既习其水土风气。绝欲息念之外，浩然无疑，殊觉安健也。