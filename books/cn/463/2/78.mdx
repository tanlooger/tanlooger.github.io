---
---
---
title: 又
---







再用前韵，戏曹子方。坐客云瑞香为紫丁香，遂以此曲辨证之。

怪此花枝怨泣，托君诗句名通。凭将草木记吴风，继取相如云梦。 　点笔袖沾醉墨，谤花面有惭红。知君却是为情秾，怕见此花撩动。　傅注本卷二





【校】


傅注本题作“真觉府瑞香一本，曹子方不知，以为紫丁香，戏用前韵”。“坐客”下十六字移作小注置词后，而冠以“公旧注云”四字。“秾”作“浓”。 元本题无“坐客”下十六字，从毛本。





【朱注】


王案：辛未三月，又用前韵。





【笺】


曹子方 诗集施注：曹辅字子方，海陵人。元祐三年九月，自太仆丞为福建转运判官。东坡继出守钱塘，同过吴兴，作后六客词，子方其一也。子方自闽归，道钱塘，有真觉院瑞香花、雪中同游西湖二诗。后提点广西刑狱，先生在惠，数有往来书帖。元祐党祸，诸贤皆在巡内，子方不阿时好，周恤备至，士论与之。绍圣二年，移至衢州。

丁香 本草：丁香一名丁子香，生东海及昆仑国。二月三月，花开紫白色，至七月方始成实，小者为丁香，大者如巴豆，为母丁香。杜牧诗（代人寄远二首）：“绣领任垂蓬髻，丁香自结春梢。”

相如云梦 傅注：汉 司马相如为子虚赋，而载云梦之饶，故山泉土石、草木禽鱼，无不毕究。 案子虚赋：臣闻楚有七泽，尝见其一，未睹其余也。臣之所见，盖特其小小者耳，名曰云梦。别详卷一水龙吟（楚山修竹如云）注。

醉墨 陆龟蒙诗（奉和袭美醉中偶作见寄次韵）：“怜君醉墨风流甚，几度题诗小谢斋。”