---
---
---
title: 西江月
---







苏州交代，林子中席上作。

昨夜扁舟京口，今朝马首长安。旧官何物对新官，只有湖山公案。　此景百年几变，个中下语千难。使君才气卷波澜，与把新诗判断。　傅注本卷二





【校】


傅注本、元本俱无题，从毛本。 傅本“对”作“与”，毛本同。 毛本“夜”作“日”。





【朱注】


咸淳临安志：元祐六年二月，召轼为翰林承旨。是月癸巳，天章阁待制林希自润州移知杭州。案题云“交代”，当作于是时。苏州疑杭州之误。东都事略：林希字子中，元祐初为秘书少监，改集贤修撰，知苏州。久之，以天章阁待制知杭州。





【笺】


京口 傅注：京口，今丹阳。润州志：扬子江一名京江。江从蜀来，数千里至京口，北距广陵，东注大海。通鉴胡三省注：大江径京口城北，谓之京口。余详卷一醉落魄（轻云微月）注。

新官旧官 注见卷一诉衷情“钱塘风景古今奇”阕。

湖山公案 傅注：公倅杭日作诗，后下狱，令供诗帐。此言“湖山公案”，亦谓诗也。禅家以言语为公案。

下语 傅注：禅家有下语之说。

波澜 杜甫诗（追酬故人高蜀州人日见寄）：“文章曹植波澜阔。”公尝有诗（元祐六年六月自杭州召还……次诸公韵三首）云：“文章曹植今堪笑，却卷波澜入小诗。”

判断 羯鼓录：上洞晓音律，尤爱羯鼓玉笛，常云：“八音之领袖，不可无也。”尝遇二月初，诘旦，巾栉方毕，时当宿雨初晴，景物明丽，小殿内庭柳杏将吐，睹而叹曰：“对此景物，岂得不与他判断之乎？”左右相目，将命备酒，独高力士遣取羯鼓。上旋命之临轩纵击一曲，名春光好，神思自得。及顾柳杏，皆已发坼。上指而笑谓嫔御曰：“此一事不唤我作天公可乎！”嫔御侍官皆呼万岁。