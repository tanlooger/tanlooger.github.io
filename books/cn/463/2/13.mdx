---
---
---
title: 南乡子
---







重九涵辉楼呈徐君猷。

霜降水痕收，浅碧鳞鳞露远洲。酒力渐消风力软，飕飕。破帽多情却恋头。　佳节若为酬，但把清尊断送秋。万事到头都是梦，休休。明日黄花蝶也愁。　傅注本卷四





【朱注】


纪年录壬戌作。





【笺】


水痕 杜甫诗（冬深）：“寒水落依痕。”薛能诗：“旧痕依石落，初冻著槎生。”

破帽 三山老人语录：从来九日用落帽事，东坡独云“破帽多情却恋头”，语为奇特，不知东坡用杜子美诗：“羞将短发还吹帽，笑倩旁人为整冠。”

佳节 注见卷一少年游“银塘朱槛曲尘波”阕。

是梦 潘阆诗（樽前勉兄长）：“须信百年都似梦，莫嗟万事不如人。”

蝶愁 郑谷十日菊诗：“节去蜂愁蝶不知，晓庭还绕折空枝。”先生九日次韵王巩云：“相逢不用忙归去，明日黄花蝶也愁。”