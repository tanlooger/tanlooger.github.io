---
---
---
title: 蝶恋花
---







云水萦回溪上路。叠叠青山，环绕溪东注。月白沙汀翘宿鹭，更无一点尘来处。　溪叟相看私自语。底事区区，苦要为官去。尊酒不空田百亩，归来分取闲中趣。





【校】


傅注本阙。 毛本题作“述怀”，“取”作“得”。





【朱注】


王案：乙丑五月，起知登州，将行，有怀荆溪作。六月，告下，复朝奉郎，起知登州军州事。





【笺】


尊酒不空 后汉书 孔融传：坐上客常满，尊中酒不空。