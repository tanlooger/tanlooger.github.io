---
---
---
title: 又
---







坐客见和，复次韵。

小院朱阑几曲，重城画鼓三通。更看微月转光风，归去香云入梦。　翠袖争浮大白，皂罗半插斜红。灯花零落酒花秾，妙语一时飞动。　傅注本卷二





【朱注】


王案：辛未三月，又次韵。





【笺】


三通 傅注：三通，三叠鼓声也。

光风 宋玉招魂：“光风转蕙，泛崇兰些。”

浮白 汉书（叙传）注：师古曰：谓引取满觞而饮，饮讫，举觞告白尽不也。一说白者，罚爵之名也。饮有不尽者，则以此爵罚之。魏文侯与大夫饮酒，令曰：“不酹者浮以大白。”于是公乘不仁举白浮君是也。

皂罗 傅注：皂罗特髻也。宋史 舆服志：重戴，唐士人多尚之，盖古大裁帽之遗制，以皂罗为之。先生诗（李钤辖坐上分题戴花）：“绿珠吹笛何时见，欲把斜红插皂罗。”

酒花 孟郊诗（送殷秀才南游）：“酒花薰别颜。”李群玉诗（望月怀友）：“酒花荡漾金尊里。”