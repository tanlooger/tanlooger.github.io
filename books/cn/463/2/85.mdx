---
---
---
title: 木兰花令 次欧公 西湖韵
---







霜余已失长淮阔，空听潺潺清颍咽。佳人犹唱醉翁词，四十三年如电抹。　草头秋露流珠滑，三五盈盈还二八。与余同是识翁人，惟有西湖波底月。　傅注本卷十一





【校】


傅注本、元本俱无题，从毛本。 毛本“颍”作“濑”。





【朱注】


王案：辛未五月到阙，八月告下，除龙图阁学士，知颍州军州事。到颍州，游西湖，闻唱木兰花令词，欧阳修所遗也，和韵。 六一词：“西湖南北烟波阔，风里丝簧声韵咽。舞余裙带绿双垂，酒入香腮红一抹。 杯深不觉琉璃滑，贪看六幺 花十八。明朝车马各东西，惆怅画桥风与月。”





【笺】


清颍 傅注：颍州有颍河、汝水。 案颍水出河南 登封西境颍谷，东南流经禹县、临颍、西华、商水，与沙河合而东流，是为沙河。东至淮阳之周家口，会贾鲁河，东南流经沈丘，是为大沙河。又东南流入安徽，经太和、阜阳、颍上，至西正阳关，入于淮。

醉翁 傅注：本事曲集云：汝阴 西湖胜绝名天下，盖自欧阳永叔始。往岁子瞻自禁林出守，赏咏尤多，而去欧阳公时已久，故其继和木兰花有“四十三年如电抹”之句。二词俱奇峭雅丽，如出一人，此所以中间歌咏寂寥无闻也。文忠公自号醉翁。见卷一西江月（三过平山堂下）注。

三五二八 古诗（鲍照玩月城西门廨中）：“三五二八时，千里与君同。”

西湖 诗集查注：名胜志：颍州西二里有湖，袤十里，广二里，翳然林木，为一邦之胜。欧阳公自扬移汝，有“都将二十四桥月，换得西湖十顷秋”之句。秦少游亦有诗云：“十里荷花菡萏初，我公所至有西湖。”





壬申


年谱：元祐七年壬申，先生年五十七，在颍州任。与赵德麟同治西湖，三月十六日，湖成。未几，有维扬之命。已而以兵部尚书召，复兼侍读。是年南郊，先生为卤簿使，寻迁礼部尚书，迁端明侍读学士。