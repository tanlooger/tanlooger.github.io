---
---
---
title: 菩萨蛮
---







买田阳羡吾将老，从来不为溪山好。来往一虚舟，聊从造物游。　有书仍懒著，且漫歌归去。筋力不辞诗，要须风雨时。　傅注本卷七





【校】


傅注本“不为”作“只为”，“造物”作“物外”，“且漫”作“水调”。 毛本“聊从”作“聊随”，余同傅本。





【朱注】


王案：乙丑五月，归宜兴作。





【笺】


阳羡 傅注：阳羡，毗陵之宜兴也。公爱其有荆溪西山之乐，而将老于是。见本卷满庭芳（归去来兮）注。

将老 左传（隐公十一年）：公子翚请杀桓公以求太宰，隐公曰：“为其少故也，吾将授之矣。使营菟裘，吾将老焉。”杜预注：老，致仕也。

虚舟 庄子（列御寇）：泛若不系之虚舟，而遨游者也。

著书 史记（虞卿列传）：虞卿去赵，困于梁，乃著书，上采春秋，下观近世，曰节义、称号、揣摩、政谋，凡八篇，以讥刺国家得失。世传之，曰虞氏春秋。

归去 傅注：公在彭城，尝和子由水调歌头，其意以不早退为戒，以退而相从为乐云。

风雨 傅注：韦苏州诗：“那知风雨夜，复此对床眠。”子由尝感是语，遂与公相约，有早休之意，情见于诗。见卷一水调歌头（安石在东海）附考。