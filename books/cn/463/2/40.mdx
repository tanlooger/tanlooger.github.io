---
---
---
title: 虞美人
---







波声拍枕长淮晓，隙月窥人小。无情汴水自东流，只载一船离恨向西州。　竹溪花浦曾同醉，酒味多于泪。谁教风鉴在尘埃，酝造一场烦恼送人来。　傅注本卷八





【校】


傅注本题作“冷斋夜话云，东坡与秦少游维扬饮别，作此词。世传以为贺方回所作，非也。山谷亦云。大观中，于金陵见其亲笔，醉墨超逸，诗压王子敬，盖实东坡词也”。毛本题作“东坡与少游维扬饮别，作此词”。





【朱注】


王案：甲子十一月，与秦观 淮上饮别作。此词作于淮上，词意甚明，而冷斋夜话以为维扬饮别者，误。公与少游未尝遇于维扬，且少游见公金山而归，有公竹西所寄书为据。





【笺】


长淮三句 注见卷一清平乐“清淮浊汴”阕。

西州 傅注：扬州廨，王敦所创，开东西南三门，俗谓之西州也。

风鉴 傅注：晋 王衍字夷甫，神情朗秀，风姿详雅，又有重名于世，时人许以人伦风鉴。 案：晋书 王衍传无“人伦风鉴”之说，惟其从兄戎传称戎有人伦鉴，尝目衍神姿高彻，如瑶林琼树，自然是风尘表物云云。傅注误混为一耳。





【附录】


能改斋漫录：东坡长短句云：“无情汴水自东流，只载一船离恨向西州。”张文潜用其意以为诗云：“亭亭画舸系东潭，只待行人酒半酣。不管烟波与风雨，载将离恨过江南。”王平甫尝爱而诵之，彼不知其出于东坡也。