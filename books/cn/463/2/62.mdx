---
---
---
title: 定风波
---







余昔与张子野、刘孝叔、李公择、陈令举、杨元素会于吴兴，时子野作六客词，其卒章云：“见说贤人聚吴分，试问，也应旁有老人星。”凡十五年，再过吴兴，而五人者皆已亡矣。时张仲谋与曹子方、刘景文、苏伯固、张秉道为坐客，仲谋请作后六客词云。

月满苕溪照夜堂，五星一老斗光芒。十五年间真梦里，何事，长庚配月独凄凉。　绿发苍颜同一醉，还是，六人吟笑水云乡。宾主谈锋谁得似，看取，曹 刘今对两苏 张。　傅注本卷四





【校】


傅注本题首有“公自序云”四字，“元素”作“公素”，“卒章”下无“云”字，“见说”作“尽道”，“配月”作“对月”，“还是”作“谁是”。 毛本“配”作“对”。





【朱注】


王案：己巳三月，告下，除龙图阁学士，充浙西路兵马钤辖，知杭州军州事。年谱：己巳过吴兴作。案纪年录编此入甲寅，误据张子野作词年也。 诗集王注：次公曰：刘述，吴兴人。施注：刘孝叔名述。东坡倅杭，与孝叔会虎丘。吴兴六客堂，孝叔其一人也。曹辅字子方，海陵人，元祐三年自太仆丞为福建转运判官。刘景文名季孙，开封 祥符人，以左藏副使为两浙兵马都监。东坡为守，一见遇以国士，表荐之。宋诗纪事：曹辅字子方，华州人，号静常先生。王文诰曰：张秉道名弼，杭人，公屡称髯张者也。张仲谋，徐君猷妻舅。





【笺】


苕溪 注见卷一南歌子“山雨萧萧过”阕。

五星一老 傅注：汉书：高祖元年，五星聚于东井。又孝武 元朔中，用邓平所造历，故日月如合璧，五星如连珠。晋志：老人一星，在弧南，见则治平，主寿昌。常以秋分候之南郊。

长庚配月 傅注：长庚，太白星也。韩退之诗云：“东方未明大星没，独有太白配残月。” 案：诗经（小雅 大东）：“东有启明，西有长庚。”马融广成颂：“曳长庚之飞髾，载日月之太常。”注：长庚即太白星。

水云乡 注见卷一南歌子“欲执河梁手”阕。

曹刘苏张 傅注：即后六客也。 案：世称曹植、刘祯为曹 刘，苏秦、张仪为苏 张。杜甫寄高常侍诗：“总戎楚 蜀应全未，方驾曹 刘不啻过。”班固答宾戏序：感东方朔、扬雄自喻，以不遭苏、张、范、蔡之时，曾不折之以正道，明君子之所守，故聊复应焉。