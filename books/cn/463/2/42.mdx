---
---
---
title: 如梦令
---







元丰七年十二月十八日，浴泗州 雍熙塔下，戏作如梦令两阕。此曲本唐庄宗制，名忆仙姿，嫌其名不雅，故改为如梦令。庄宗作此词，卒章云：“如梦，如梦，和泪出门相送。”因取以为名云。

水垢何曾相受，细看两俱无有。寄语揩背人，尽日劳君挥肘。轻手，轻手，居士本来无垢。　傅注本卷九





【校】


毛本题无“两”字。





【笺】


泗州塔 中山诗话：泗州塔，人传下藏真身，后阁上碑道兴国中塑僧伽事甚详。塔本喻都料造，极工巧，俗谓塔顶为天门。桯史：余至泗，亲至僧伽塔下。中为大殿，两旁皆荆榛瓦砾之区。塔院在东厢，无塔而有院。

忆仙姿 后唐 庄宗如梦令词：“曾宴桃源深洞，一曲舞鸾歌凤。长记别伊时，和泪出门相送。如梦，如梦，残月落花烟重。”词林纪事：按东坡词注：此曲本唐庄宗制，名忆仙姿，嫌其名不雅，故改为如梦令。古今词话乃云：庄宗修内苑，得断碑，中有三十二字，令乐工入律歌之。一名忆仙姿者，非。

无垢 维摩诘经：八解之浴池，定水湛然满。布以七净华，浴于无垢人。