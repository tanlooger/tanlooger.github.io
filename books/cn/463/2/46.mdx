---
---
---
title: 水龙吟
---







昔谢自然欲过海求师蓬莱，至海中，或谓自然：“蓬莱隔弱水三十万里，不可到。天台有司马子微，身居赤城，名在绛阙，可往从之。”自然乃还，受道于子微，白日仙去。子微著坐忘论七篇，枢一篇。年百余，将终，谓弟子曰：“吾居玉霄峰，东望蓬莱，尝有真灵降焉。今为东海 青童君所召。”乃蝉脱而去。其后李太白作大鹏赋云：“尝见子微于江陵，谓余有仙风道骨，可与神游八极之表。”元丰七年冬，余过临淮，而湛然先生 梁公在焉，童颜清彻，如二三十许人，然人亦有自少见之者。善吹铁笛，嘹然有穿云裂石之声。乃作水龙吟一首，记子微、太白之事，倚其声而歌之。

古来云海茫茫，道山绛阙知何处？人间自有，赤城居士，龙蟠凤翥。清净无为，坐忘遗照，八篇奇语。向玉霄东望，蓬莱晻霭，有云驾，骖风驭。　行尽九州四海，笑纷纷、落花飞絮。临江一见，谪仙风采，无言心许。八表神游，浩然相对，酒酣箕踞。待垂天赋就，骑鲸路稳，约相将去。　傅注本卷一





【校】


傅注本题文在前半阕注内，上冠“杨元素本事曲集载公自序云”十二字，“或谓自然”下有“曰”字，“身居”作“自居”，“年百余”上无“著坐忘论七篇枢一篇”九字，“弟子”二字误倒，“青童”下无“君”字，“蝉脱”作“蝉蜕”，“湛然”上无“而”字，“梁公”作“梁君”，“清彻”作“清澈”，“如二”下无“三”字，“然人”下无“亦”字，“见之”下无“者”字，“善”作“喜”，“嘹然”作“辽然”，“记”作“寄”，“凤翥”作“凤举”。 元本无题。从毛本。 毛本“道”作“蓬”，“翥”作“举”。





【朱注】


年谱：甲子作。纪年录：甲子冬作。





【笺】


谢自然 韩愈谢自然诗：“果州 南充县，寒女谢自然。童无所识，但闻有神仙。轻生学其术，乃在金泉山。繁华荣慕绝，父母慈爱捐。凝心感魑魅，慌惚难具言。一朝坐空室，云雾生其间。如聆笙竽韵，来自冥冥天。白日变幽晦，萧萧风景寒。檐楹暂明灭，五色光属联。观者徒倾骇，踯躅讵敢前。须臾自轻举，飘若风中烟。茫茫八弦大，影响无由缘。”注：果州 谢真人上升，在金泉山。贞元十年十一月十二日辰时，白昼轻举。时郡守李坚以闻，有赐诏褒谕，谓所部之中，灵仙表异，玄风益振，至道弥彰。其诏今尚有石刻在焉。

蓬莱 注见卷一南歌子“苒苒中秋过”阕。

弱水 十洲记：凤麟洲在西海之中央，洲四面有弱水绕之，鸿毛不浮，不可越也。

天台 会稽记：赤城山内，则有天台灵岳，玉室璇台。孙绰游天台山赋序：天台山者，盖山岳之神秀者也。涉海则有方丈、蓬莱，登陆则有四明、天台，皆玄圣之所游化，神仙之所窟宅。文选注引支遁天台山铭序曰：余览内经山记云：剡县东南有天台山。

赤城 文选（游天台山赋）注：支遁天台山铭序曰：往天台，常由赤城山为道径。孔灵符会稽记曰：赤城，山名。色皆赤，状似云霞。悬霤千仞，谓之瀑布，飞流洒散，冬夏不竭。天台山图曰：赤城山，天台之南门也。

司马子微 傅注：司马子微隐居天台之赤城，自号赤城居士。尝著坐忘论八篇，云：神宅于内，遗照于外，自然而异于俗人，则谓之仙也。大唐新语：司马承祯字子微，隐于天台山，自号白云子，有服饵之术。则天、中宗朝，频征不起。睿宗雅尚道教，稍加尊异，承祯方赴召。无何，苦辞归，乃赐宝琴花帔以遣之。

绛阙 云笈七签（卷九十八云林右英夫人㖟杨真人许长史诗）：“绛阙排广霄，披丹登景房。”

玉霄峰 一统志：玉霄峰在天台山，司马子微隐处。有蜀女谢自然，将诣蓬莱求师，遇一叟，指言司马承祯者，名在赤台，身居赤城，真良师也。遂从承祯得道，白日冲举。

青童君 真诰（稽神枢第一）：茅山天师坛，昔东海 青童君曾乘独轮飞飙之车按行此山，埋宝金白玉。

大鹏赋 李白大鹏赋序：余昔于江陵见天台 司马子微，谓余有仙风道骨，可与神游八极之表。因著大鹏遇希有鸟赋以自广。此赋已传于世，往往人间见之。悔其少作，未穷宏达之旨，中年弃之。及读晋书，睹阮宣子大鹏赞，鄙心陋之，遂更记忆，多将旧本不同，今复存手集。岂敢传诸作者，庶可示之子弟而已。

八极 淮南子（地形）：八纮之外，乃有八极。

临淮 唐书 地理志：泗州 临淮郡，本下邳郡，治宿县。开元二十三年，徙治临淮，天宝元年，更郡名。

湛然先生 未详。

道山 傅注：道山、绛阙，皆神仙所居。

龙蟠凤翥 龙蟠，注见本卷渔家傲“千古龙蟠并虎踞”阕。禽经：凤翥鸾举，百羽从之。

清净无为 史记 老庄申韩列传：李耳无为自化，清净自正。

坐忘 庄子（大宗师）：颜回曰：“回坐忘矣。”仲尼曰：“何谓坐忘？”回曰：“堕肢体，黜聪明，离形去知，同于大通，此谓坐忘。”

晻霭 离骚：“扬云霓之晻霭兮，鸣玉鸾之啾啾。”五臣注：晻霭，旌旗蔽日貌。

风驭 庄子 逍遥游：夫列子御风而行，泠然善也。

九州 禹贡：冀、兖、青、徐、扬、荆、豫、梁、雍为九州。夏书：九州既同，四隩既宅。

谪仙 傅注：李太白初至长安，贺知章见之，叹曰：“子谪仙人也。”余详卷一满江红（江 汉西来）注。“临江一见”，谓子微见太白于江陵。

八表 八方之外也。陶潜停云诗：“霭霭停云，濛濛时雨。八表同昏，平路伊阻。”

酒酣箕踞 汉书颜师古注：箕踞者，谓曲两脚，其形如箕。刘伶酒德颂：棒罂承槽，衔杯嗽醪。奋髯箕踞，枕曲藉糟。

垂天 傅注：庄子言鹏翼若垂天之云。“垂天赋”，谓大鹏也。

骑鲸 注见卷一南歌子“苒苒中秋过”阕。





乙丑


年谱：元丰八年乙丑，先生年五十。正月四日，离泗州，表请常州居住。五月内，复朝奉郎，知登州，再过密州、海州。到郡五日，以礼部郎官召。到省半月，除起居舍人。