---
---
---
title: 殢人娇 赠朝云
---







白发苍颜，正是维摩境界。空方丈、散花何碍。朱唇箸点，更髻鬟生采。这些个、千生万生只在。　好事心肠，著人情态。闲窗下、敛云凝黛。明朝端午，待学纫兰为佩。寻一首好诗，要书裙带。　傅注本卷八





【校】


傅注本题前有“或云”二字。“彩”作“菜”。 元本无题，“采”误作“菜”，从毛本。 毛本“待”字脱。





【朱注】


王案：乙亥五月作。





【笺】


朝云 诗集 朝云诗序：世谓乐天有“鬻骆马放杨柳枝”词，嘉其主老病不忍去也。然梦得有诗云：“春尽絮飞留不得，随风好去落谁家。”乐天亦云：“病与乐天相伴住，春随樊子一时归。”则是樊素竟去也。予家有数妾，四五年相继辞去，独朝云者随予南迁。因读乐天集，戏作此诗。朝云姓王氏，钱唐人。尝有子曰干儿，未期而夭云。艺苑雌黄：东坡尝令朝云乞词于少游，少游作南歌子赠之云：“霭霭迷春态，溶溶媚晓光。不应容易下巫阳，只恐翰林前世是襄王。暂为清歌住，还因春雨忙。瞥然归去断人肠，空使兰台公子赋高唐。”

维摩 维摩诘经：毗耶离城中，有长者名维摩诘，虽为白衣，持奉沙门清净律行，虽处居家，不着三界，亦有妻子，常修梵行。翻译名义集：维摩罗诘，什曰“秦言净名”，生曰“此云无垢称”。其晦迹五欲，超然无染，清名遐布，故致斯号。旧曰维摩诘者，讹也。

方丈 傅注：维摩诘以一丈之室，能容三万二千师子座，无所妨碍。室中有一天女，每闻说法，便现其身，即以天花散诸菩萨大弟子上。

散花 维摩诘经：天女以天花散诸菩萨，即皆堕落。至大弟子，便著不堕。天女曰：“结习未尽，故花著身。结习尽者，花不著身。”

箸点 傅注：箸点，言最小也。

生采 傅本作“生菜”，注云：白乐天苏家女子简简吟：“玲珑云髻生菜样，飘飖风袖蔷薇花。”

端午 详卷一少年游（银塘朱槛曲尘波）注。

纫兰 离骚：“纫秋兰以为佩。”





丙子


年谱：绍圣三年丙子，先生年六十一，在惠州。惠州修东西新桥，先生助以犀带。七月，朝云卒，先生有诗悼之。又于惠州 栖禅寺 大圣塔葬处作亭覆之，名之六如亭。冬，营白鹤峰新居。