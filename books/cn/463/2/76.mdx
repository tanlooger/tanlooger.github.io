---
---
---
title: 西江月 宝云真觉院赏瑞香
---







公子眼花乱发，老夫鼻观先通。领巾飘下瑞香风，惊起谪仙春梦。　后土祠中玉蕊，蓬莱殿后鞓红。此花清绝更纤秾，把酒何人心动。　傅注本卷二





【校】


傅注本题作“真觉赏瑞香三首”。 元本“清绝”作“青色”，从傅本。 毛本题无“宝云院”三字。





【朱注】


王案：辛未二月，诏下，以翰林学士承旨召还，罢杭州任。三月，和曹辅龙山真觉院瑞香花诗，再作西江月词。 诗集查注：咸淳临安志：北山宝云寺，乾德二年钱氏建，旧名千光王寺，雍熙二年改今额。武林梵志：宝云寺在宝云山下，即玛瑙寺东空园也。西湖游览志：龙山稍北为玉厨山，有真觉院。





【笺】


瑞香 庐山记：一比丘昼寝盘石上，梦中闻花香酷烈，及觉，求得之，因名睡香。四方奇之，谓为花中祥瑞，遂名瑞香。诗集查注：桑乔庐山纪事：瑞香产山中，南唐中主爱之，移植于含风殿，名曰紫蓬莱。咸淳临安志：今东西马塍，瑞香最多，大者名锦薰笼。见卷一浣溪沙（惭愧今年二麦丰）注。

眼花 杜甫饮中八仙歌：“知章骑马似乘船，眼花落井水底眠。”

鼻观 傅注：鼻观，见圆觉经。先生烧香诗：“不是闻思所及，且令鼻观先参。”

领巾 杨太真外传：乾元元年，贺怀智又上言曰：“昔上夏日与亲王棋，令臣独弹琵琶，贵妃立于局前观之。上数枰子将输，贵妃放康国子上局乱之，上大悦。时风吹贵妃领巾于臣巾上，良久回身，方落。及反归，觉满身香气，乃卸头帻贮于锦囊中。今辄进所贮幞头。”上皇发囊，且曰：“此瑞龙脑香，吾曾施于暖池玉莲朵，再幸尚有香气宛然，况乎丝缕润腻之物哉！”遂凄怆不已。

谪仙 唐书 文艺传：李白字太白，天宝初，南入会稽，与吴筠善。筠被召，故白亦至长安。往见贺知章，知章见其文，叹曰：“子谪仙人也。”言于玄宗，召见金銮殿，论当世事，奏颂一篇。帝赐食，亲为调羹，有诏供奉翰林。白犹与饮徒醉于市，帝坐沉香亭子，意有所感，欲得白为乐章。召入而白已醉，左右以水颒面，稍解。援笔成文，婉丽精切无留意。帝爱其才，数宴见。白尝侍帝，醉，使高力士脱靴。力士素贵，耻之，摘其诗以激杨贵妃。帝欲官白，妃辄沮止。余详卷一满江红（江汉西来）注。

玉蕊 傅注：扬州 后土夫人祠有琼花一本，天下所无。 案扬州府志及朱显祖琼花志，昔惟扬州 后土祠有琼花一株，世传为唐人所植，叶柔平莹泽，花大瓣厚，色淡黄，清馥异常。后土祠在宋为蕃釐观，曾筑无双亭于花旁。仁宗时，尝从观中移植禁苑，逾年而枯，载还扬州，复活。元至正中，枯死。

鞓红 傅注：欧阳文忠公禁中见鞓红牡丹诗：“盛游西洛方年少，晚落南谯号醉翁。白首归来玉堂上，君王殿后见鞓红。”又陈充诗：“蓬莱殿后花如锦。”又牡丹记云：鞓红者，单叶，青红花，出青州，亦曰青州红。故张仆射 齐贤有第西京 贤相坊，自青州以驼驮其种，遂传洛中。其色类腰带鞓，故谓之鞓红。