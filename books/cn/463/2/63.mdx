---
---
---
title: 点绛唇
---







己巳重九和苏坚。

我辈情钟，古来谁似龙山宴。而今楚甸，戏马余飞观。顾谓佳人，不觉秋强半。筝声远，鬓云撩乱，愁入参差雁。　傅注本卷八





【校】


傅注本“撩乱”作“吹乱”。 元本题“己”作“乙”。从傅本。 毛本“筝”作“箫”。





【朱注】


年谱：己巳，和苏伯固。纪年录：己巳作。





【笺】


苏坚 诗集施注：苏伯固名坚，博学能诗，东坡与讲宗盟。自黄徙汝，同游庐山，有归朝欢词，以刘梦得比之。坡自翰林守杭，道吴兴，伯固以临濮县主簿、监杭州在城商税，自杭来会，作后六客词，伯固与焉。方经理开西湖，伯固建议，谓当参酌古今而用中策。湖成，其力为多。后一岁，又相从于广陵，有和伯固韵送李学博诗。坡归自海南，伯固在南华相待，有诗。黄鲁直谪死宜州，至大观间，伯固在岭外，护其丧归葬双井，其风义如此。

情钟 晋书 王衍传：衍尝丧幼子，山简吊之，衍悲不自胜。简曰：“孩抱中物，何至如此？”衍曰：“圣人忘情，最下不及情。然则情之所钟，正在我辈。”简闻其言，更为之恸。

龙山 晋书 孟嘉传：嘉为桓温参军，九月九日，温宴龙山，时佐吏并着戎服，有风至，吹嘉帽落，嘉不之觉。温命孙盛作文嘲嘉，嘉即答之，其文甚美，四坐嗟叹。余详本卷醉蓬莱（笑劳生一梦）注。

楚甸 傅注：彭城 楚地，今为甸服。

戏马 傅注：戏马台在彭城，项羽所作。余详卷一浣溪沙（缥缈红妆照浅溪）注。飞观，楼观也。曹子建诗：“飞观百余尺。”

参差雁 傅注：雁，筝雁也。筝柱斜列，参差如雁，故贯休诗云：“刻成筝柱雁相挨。”





庚午


年谱：元祐五年庚午，先生年五十五。在杭州任。是年用监税苏坚之议，浚盐桥、茅山二河。又用钱塘尉许敦仁之议，开西湖，以壅土作堤，筑桥其上，从北山直抵南屏，后人号为苏公堤。