---
---
---
title: 又 再和送钱公永
---







莫唱阳关，风流公子方终宴。秦山 禹甸，缥缈真奇观。　北望平原，落日山衔半。孤帆远，我歌君乱，一送西飞雁。　傅注本卷八





【校】


傅注本“秦”作“泰”，元本同。从毛本。





【朱注】


案仍和前韵，附编。





【笺】


阳关 傅注：唐 王维诗“西出阳关无故人”，今人多画为图，谓之阳关图，即此曲也。见卷一江城子（翠蛾羞黛怯人看）注。

禹甸 诗（大雅 韩奕）：“弈弈梁山，维禹甸之。”

山衔半 李白诗（乌栖曲）：“吴歌楚舞欢未毕，青山犹衔半边日。”

我歌君乱 傅注：言之不足故歌，歌之不足则乱。乱者理也，重理一篇之义。故古之词赋，多著乱词于末章，如楚词之类是也。