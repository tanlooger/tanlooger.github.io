---
---
---
title: 鹧鸪天
---







林断山明竹隐墙，乱蝉衰草小池塘。翻空白鸟时时见，照水红蕖细细香。　村舍外，古城旁，杖藜徐步转斜阳。殷勤昨夜三更雨，又得浮生一日凉。　傅注本卷十一





【校】


傅注本题作“东坡调黄州时作此词，真本藏林子敬家”。 毛本题作“时谪黄州”。





【朱注】


案公以甲子四月去黄，此词乃六月景事，酌编癸亥。





【笺】


杖藜 杜甫诗（绝句漫兴九首）：“杖藜徐步立芳洲。”

浮生 杜甫诗（戏作俳谐体遣闷二首）：“是非何处定，高枕笑浮生。”





【评】


郑文焯曰：渊明诗：“啸傲东轩下，聊复得此生。”此词从陶诗中得来，逾觉清异。较“浮生半日闲”句，自是诗词异调。论者每谓坡公以诗笔入词，岂审音知言者？