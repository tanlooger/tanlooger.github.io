---
---
---
title: 临江仙
---







疾愈登望湖楼，赠项长官。

多病休文都瘦损，不堪金带垂腰。望湖楼上暗香飘。和风春弄袖，明月夜闻箫。　酒醒梦回清漏永，隐床无限更潮。佳人不见董娇娆。徘徊花上月，空度可怜宵。　傅注本卷二





【校】


傅注本“娆”作“饶”。





【朱注】


王案：庚午正月作。诗集王注：洪朋曰：望湖楼一名看经楼，乾德七年忠懿王 钱氏建。查注：西湖游览志：楼在昭庆寺前，一名先德楼。





【笺】


项长官 未详。

多病休文 宋书（沈约传）：沈约字休文。武帝立，累迁光禄大夫。初，约久处端揆，有志台司，而帝终不用。乃求外出，遂以书陈情于徐勉，言己老病，百日数旬，革带常应移孔，以手握臂，率计月小半分。欲谢事求归老之秩。

董娇娆 玉台新咏有汉宋子侯董娇娆诗。杜甫诗（春日戏题恼郝使君兄）：“细马时鸣金腰褭，佳人屡出董娇娆。”注：娇娆，名姬也。

可怜宵 沈玄机感异记：玄机名警，因奉使秦 陇上，过张女郎庙，酌水献花以祝云：“酌彼寒泉水，红芳掇岩谷。虽致之非远，而荐之异俗。丹诚在此，神其感录。”既而日暮，短亭税驾，望月弹琴，作凤将雏雏衔娇曲。其词曰：“命啸无人啸，含娇何处娇。徘徊花上月，空度可怜宵。”