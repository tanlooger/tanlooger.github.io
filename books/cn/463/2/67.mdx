---
---
---
title: 减字木兰花
---







钱塘西湖有诗僧清顺，所居藏春坞，门前有二古松，各有凌霄花络其上，顺常昼卧其下。时余为郡，一日屏骑从过之，松风骚然。顺指落花求韵，余为赋此。

双龙对起，白甲苍髯烟雨里。疏影微香，下有幽人昼梦长。　湖风清软，双鹊飞来争噪晚。翠飐红轻，时上凌霄百尺英。　傅注本卷九





【校】


傅注本题文入注，前有“本事集云”四字，“所居藏春坞”作“居其上，自名藏春坞”，“时余”作“子瞻”，“求韵”作“觅句”，“余为”作“子瞻为”。“红轻”作“红倾”，“时上”作“时下”。 毛本题小异，“上”作“下”。





【朱注】


王案：庚午五月作。冷斋夜话：西湖僧清顺字怡然，清苦多佳句，东坡亦与游，多唱和。





【笺】


藏春坞 长编：刁约作藏春坞，日游其中。

凌霄花 诗 苕之华笺：陵苕，今谓之陵霄花。一作“凌”。本草图经：凌霄花多生山中，人家园圃亦或种莳。初作藤依大木，至其颠而有花，色黄赤，夏中乃盛如锦绣。不可仰望，露滴目中，有失明者。