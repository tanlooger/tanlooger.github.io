---
---
---
title: 满江红
---







董毅夫名钺，自梓漕得罪，罢官东川。归鄱阳，过东坡于齐安。怪其丰暇自得，余问之，曰：“吾再娶柳氏，三日而去官。吾固不戚戚，而忧柳氏不能忘怀于进退也。已而欣然，同忧患若处富贵，吾是以益安焉。”命其侍儿歌其所作满江红。嗟叹之不足，乃次其韵。

忧喜相寻，风雨过、一江春绿。巫峡梦、至今空有，乱山屏簇。何似伯鸾携德耀，箪瓢未足清欢足。渐粲然、光彩照阶庭，生兰玉。　幽梦里，传心曲。肠断处，凭他续。文君婿知否，笑君卑辱。君不见周南歌汉广，天教夫子休乔木。便相将、左手抱琴书，云间宿。　傅注本卷二





【校】


傅注本题首有“杨元素本事曲集”七字，无“罢官东川”四字，“过”作“遇”，无“余问之”三字，“若处”作“如处”，“命其侍儿”作“乃令家童”，“嗟叹”上有“东坡”二字，“何似”误作“何以”。 毛本题无“罢官东川”、“余问之”七字，“嗟叹”上有“东坡”二字，“毅”作“义”，“梓”作“倅”，“过”作“遇”，“若”作“如”，“命其侍儿”作“乃令家童”，“粲”作“灿”。





【朱注】


王案：壬戌三月，和董钺。又曰：董义夫因朱寿昌纳交于公，不一年，以病没。见本集与蔡景繁书中。至公与朱蔡书及满江红词叙均作义夫，独哨遍词叙作毅夫。义略可通毅，似两用之者。





【笺】


巫峡梦 注见卷一祝英台近“挂轻帆”阕。

乱山 傅注：巫峡有十二峰，故云“乱山屏簇”。

伯鸾 后汉书 逸民传：梁鸿字伯鸾，扶风 平陵人。邻里势家慕其高节，多欲女之，鸿并绝不娶。同县孟氏有女，状肥丑而黑，力举石臼，择对不嫁，至年三十。父母问其故，女曰：“欲得贤如梁伯鸾者。”鸿闻而聘之。女求作布衣麻屦，织作筐缉绩之具。及嫁，始以装饰入门，七日而鸿不答。妻乃跪床下，请曰：“窃闻夫子高义，简斥数妇，妾亦偃蹇数夫矣。今而见择，敢不请罪。”鸿曰：“吾欲裘褐之人，可与俱隐深山者尔。今又衣绮缟，傅粉墨，岂鸿所愿哉？”妻曰：“以观夫子之志耳。妾自有隐居之服。”乃更为椎髻，着布衣，操作而前。鸿大喜曰：“此真梁鸿妻也，能奉我矣。”字之曰德曜，名孟光。居有顷，妻曰：“常闻夫子欲隐居避患，今何为默默，无乃欲低头就之乎？”鸿曰：“诺。”乃共入霸陵山中，以耕织为业，咏诗书，弹琴以自娱。东出关，过京师，作五噫之歌。肃宗闻而非之，求鸿不得。乃易姓名，遂至吴，依大家皋伯通，居庑下，为人赁舂。每归，妻为具食，不敢于鸿前仰视，举案齐眉。伯通察而异之，曰：“彼佣能使其妻敬之如此，非凡人也。”乃方舍之于家。

箪瓢 论语（雍也）：“一箪食，一瓢饮，在陋巷，人不堪其忧，回也不改其乐。贤哉回也。”

兰玉 晋书 谢安传：安尝戒约子侄，因曰：“子弟亦何豫人家事，而正欲使其佳？”诸人莫有言者。谢玄答曰：“譬如芝兰玉树，欲使其生于庭阶耳。”安大悦。

心曲 诗 秦风（小戎）：“在其板屋，乱我心曲。”

文君婿 注见卷一河满子“见说岷 峨凄怆”阕。闻见后录：东坡为董毅夫作长短句：“文君婿知否，笑君卑辱。”奇语也。文君婿犹虞姬婿云。今刻本者不知有自，改“文君细知否”，可笑耳。

汉广 诗 汉广：“南有乔木，不可休思。汉有游女，不可求思。”

琴书二句 白居易庐山草堂记：“左手引妻子，右手抱琴书，终老于斯，以成就平生之志。清泉白石，实闻斯言。”秦系诗（山中奉寄钱起员外兼简苗发员外）：“逸妻相共老烟霞。”