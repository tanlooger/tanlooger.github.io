---
---
---
title: 念奴娇 赤壁怀古
---







大江东去，浪淘尽、千古风流人物。故垒西边，人道是、三国 周郎 赤壁。乱石崩云，惊涛裂岸，卷起千堆雪。江山如画，一时多少豪杰。　遥想公瑾当年，小乔初嫁了，雄姿英发。羽扇纶巾，谈笑间、强虏灰飞烟灭。故国神游，多情应笑我，早生华发。人间如梦，一尊还酹江月。　傅注本卷二





【校】


傅注本“崩云”作“穿空”，“裂”作“拍”，“酹”作“醉”。 毛本“穿空”、“拍岸”同傅本。 郑文焯曰：容斋续笔 诗词改字一条，谓向巨原云，元不伐家有鲁直所书东坡念奴娇，与今人歌不同者数处，如“浪淘尽”为“浪声沉”，“周郎 赤壁”为“孙吴 赤壁”，“穿空”为“崩云”，“拍岸”为“掠岸”，“多情应笑我早生华发”为“多情应是笑我生华发”，“如梦”为“如寄”。不知此本今何在也。案此从元祐 云间本，唯“崩云”二字与山谷所录无异。汲古刻固作“穿空”、“拍岸”，此又作“裂岸”，亦奇。愚谓他无足异，只“多情应是”句，当从鲁直写本校正。又云：曩见陈伯弢斋头有王壬老读是词校字，改“了”为“与”，伯弢极倾倒。余笑谓此正是湘绮不解词格之证，即以音调言，亦哑凤也。





【朱注】


纪年录：壬戌七月作。





【笺】


赤壁 诗集王注：厚曰：周瑜以兵三万败曹公于赤壁山，在鄂州 蒲圻县。援曰：赤壁在武昌之西也。查注：江夏辨疑云，江 汉之间指赤壁者三焉，一在汉水之侧，竟陵之东；一在齐安郡之步下；一在江夏西南二百里。本集杂记云：黄州少西山麓斗入江中，石色如丹，相传所谓赤壁者，或曰非也。曹公败归由华容路，今赤壁少西对岸即华容镇，庶几是也。然岳州亦有华容县，未知孰是。

大江 傅注：汉书 地理志：岷山，岷江所出，故为大江，至九江为中江，至徐陵为北江，盖一源而三目。尚书称岷山导江，东别为沱，又东至于澧，东迤北，会于淮。

浪淘 白居易浪淘沙词：“白浪茫茫与海连，平沙浩浩四无边。暮去朝来淘不住，遂令东海变桑田。”

周郎 吴志（周瑜传）：周瑜字公瑾，庐江 舒人。长壮有姿貌。孙策与瑜同年，独相友善。策众已数万，亲自迎瑜，授建威中郎将。瑜时年二十四，吴中皆呼为周郎。曹公入荆州，刘琮举众降，曹公得其水军船及步兵数十万，将士闻之皆恐惧。时刘备为曹公所破，欲引南渡江，与鲁肃遇于当阳，遂共图计。因进驻夏口，遣诸葛亮诣权。权遂遣瑜及程普等，与备并力逆曹公，遇于赤壁。时曹公军众已有疾病，初一交战，公军败退，引次江北。瑜等在南岸。瑜部将黄盖曰：“今寇众我寡，难与持久。然观操军方连船舰，首尾相接，可烧而走也。”乃取蒙冲斗舰数十艘，实以薪草，膏油灌其中，裹以帷幕，上建牙旗。先书报曹公，欺以欲降，又豫备走舸，各系大船后，因引次俱前。曹公军吏士皆延颈观望，指言盖降。盖放诸船，同时发火，时风盛火猛，悉延烧岸上营落，顷之，烟炎涨天，人马烧溺，死者甚众。军遂败退，还保南郡。备与瑜等复共追曹公。

小乔 吴志（周瑜传）：策欲取荆州，以瑜为中护军，领江夏太守，从攻皖，拔之。时得桥公两女，皆国色也，策自纳大桥，瑜纳小桥。江表传：策从容戏瑜曰：“桥公二女虽流离，得吾二人作婿，亦足为欢。”

英发 吴志（吕蒙传）：孙权与陆逊论周瑜、鲁肃及蒙，曰：“子明少时，孤谓不辞剧易，果敢有胆而已。及身长大，学问开益，筹略奇至，可以次于公瑾，但言议英发不及之耳。”子明，吕蒙字。

羽扇纶巾 蜀志：诸葛武侯与宣王在渭滨将战，宣王戎服莅事，使人视武侯，乘素车，葛巾毛扇，指麾三军，皆从其进止。宣王闻之，叹曰：“可谓名士也。”傅注引，今本三国志无此节。晋书 顾荣传：广陵相陈敏反，周玘与荣及甘卓、纪瞻潜谋起兵攻敏。荣发檄敛舟南岸，敏率万余人出，不获济，荣麾以羽扇，其众溃散。晋书 谢万传：万早有时誉，简文帝作相，召为抚军从事中郎，着白纶巾，鹤氅裘，履版而前。既见，与帝共谈移日。

灰飞烟灭 闻见后录：东坡赤壁词“灰飞烟灭”之句，圆觉经中佛语也。李白赤壁歌：“二龙争斗决雌雄，赤壁楼船扫地空。烈火初张燕云海，周瑜于此破曹公。”

神游 列子（周穆王）：化人曰：“吾与王神游，形奚动哉？”





【附录】


吹剑录：东坡在玉堂日，有幕士善歌，因问：“我词何如柳七？”对曰：“柳郎中词，只合十七八女郎，执红牙板，歌‘杨柳岸晓风残月’。学士词须关西大汉，铜琵琶，铁绰板，唱‘大江东去’。”东坡为之绝倒。

艺苑卮言：昔人谓铜将军，铁绰板，唱苏学士“大江东去”，十八九岁好女子，唱柳屯田“杨柳岸晓风残月”，为词家三昧。然学士此词，亦自雄壮，感慨千古，果令铜将军于大江奏之，必能使江波鼎沸。至咏杨花水龙吟慢，又进柳妙处一层矣。