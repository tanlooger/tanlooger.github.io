---
---
---
title: 西江月
---







顷在黄州，春夜行蕲水中，过酒家，饮酒醉。乘月至一溪桥上，解鞍，曲肱醉卧少休。及觉已晓，乱山攒拥，流水锵然，疑非尘世也。书此语桥柱上。

照野弥弥浅浪，横空隐隐层霄。障泥未解玉骢骄，我欲醉眠芳草。　可惜一溪风月，莫教蹋碎琼瑶。解鞍攲枕绿杨桥，杜宇一声春晓。　傅注本卷二





【校】


傅注本题作“公自序，春夜行蕲水山中，过酒家，故饮酒醉。乘月至一溪桥上，解鞍，曲肱少休。及觉已晓，乱山葱茏，不谓人世也。书此词桥柱上”。“野”误作“墅”，“风月”作“明月”。 元本题首有“公自序云”四字。 毛本题无“顷在黄州”、“醉卧”、“流水锵然”十字，“攒拥”作“葱茏”，“疑非尘世”作“不谓人世”，“语”作“词”，“隐隐”作“暧暧”，“层”作“微”，“风”作“明”，“一声”作“数声”。





【朱注】


年谱：壬戌三月作。





【笺】


弥弥 弥，密蚁切。弥弥，水流貌。诗经（邶风 新台）：“河水弥弥。”

障泥 晋书（王济传）：王济善解马性，常乘一马，著连干障泥，前有一水，终不肯渡。济曰：“此必是惜障泥。”使人解去，便渡。故当时谓济有马癖。

醉眠 郑谷草诗（曲江春草）：“香轮莫辊青青破，留与愁人一醉眠。”