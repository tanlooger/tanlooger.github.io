---
---
---
title: 又
---







料峭东风翠幕惊，云何不饮对公荣。水晶盘莹玉鳞赪。　花影莫孤三夜月，朱颜未称五年兄。翰林 子墨主人卿。　同前





【校】


傅注本“孤”作“辜”。





【朱注】


年谱：辛未作。王案：辛未游伽蓝院，寄袁毂。 诗集施注：袁公济名毂，四明人。时倅杭，后知处州。





【笺】


公荣 晋书 王戎传：戎尝与阮籍饮，时兖州刺史刘昶字公荣在坐，籍以酒少，酌不及昶，昶无恨色。戎异之，他日问籍曰：“彼何如人也？”答曰：“胜公荣，不可不与饮；若减公荣，则不敢不共饮；惟公荣可不与饮。”

水晶盘 杜甫丽人行：“紫驼之峰出翠釜，水精之盘行素鳞。”

三夜月 傅注：元宵三夕。

五年兄 礼记 曲礼：年长以倍，则父事之。十年以长，则兄事之。五年以长，则肩随之。

翰林子墨 扬雄长杨赋序：雄从至射熊馆，还，上长杨赋。聊因笔墨成文章，故借翰林以为主人，子墨为客卿以风。