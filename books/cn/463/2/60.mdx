---
---
---
title: 满庭芳
---







香雕盘，寒生冰箸，画堂别是风光。主人情重，开宴出红妆。腻玉圆搓素颈，藕丝嫩、新织仙裳。歌声罢，虚檐转月，余韵尚悠扬。　人间何处有，司空见惯，应谓寻常。坐中有狂客，恼乱愁肠。报道金钗坠也，十指露、春笋纤长。亲曾见，全胜宋玉，想像赋高唐。　傅注本卷一





【校】


傅注本“”作“叆”，“搓”作“瑳”，“歌声”作“双歌”，“檐”作“櫩”。 毛本题作“佳人”，“歌声”作“双歌”。





【朱注】


王案：丁卯五月，集于王诜西园。张宗曰：案西园雅集图跋，此阕当在王都尉 晋卿席上为啭春莺作也。





【笺】


香叆雕盘 叆，乌代切。玉篇：叆叇，云貌。昭明太子七契：“瑶俎既已丽奇，雕盘复为美玩。”

素颈 曹植洛神赋：“延颈秀项，皓质呈露。”柳耆卿词（昼夜乐）亦云：“腻玉圆搓素颈。”

藕丝 李贺诗（天上谣）：“粉霞红绶藕丝裙。”

余韵 列子（汤问）：昔韩娥东之齐，匮粮，过雍门，鬻歌假食。既去而余音绕梁，三日不绝，左右以其人弗去。过逆旅，逆旅人辱之，韩娥因曼声哀哭，一里老幼悲愁，垂涕相对，三日不食。遽而追之，娥还，复为曼声长歌，一里老幼喜跃忭舞，弗能自禁，忘向之悲也。乃厚赂发之。故雍门之人至今善歌哭，仿娥之遗声。

司空见惯 傅注：唐 杜鸿渐司空镇洛时，刘禹锡为苏州刺史，过洛，杜出二妓为宴。酒酣，命妓乞诗于刘。刘醉甚，就寝。中夜酒醒，见二妇人侍侧，惊问其故，对以席上作诗，司空因命侍寝。令诵其诗曰：“高髻云鬟宫样妆，秋风一曲杜韦娘。司空见惯浑闲事，断尽苏州刺史肠。”或云是韦应物也。别详卷一殢人娇（满院桃花）注，与傅注微异。

金钗坠也 韩愈酒中留上襄阳李相公诗：“银烛未消窗送曙，金钗半坠座添春。”余见本卷菩萨蛮“碧纱微露纤掺玉”阕。

亲曾见 孟子（万章上）：岂若吾身亲见之哉？

高唐 傅注：楚襄王梦与巫山神女接，旦以告宋玉，且言其神女之妙丽，宋玉因为高唐赋云。余详卷一祝英台近（挂轻帆）注。





【附考】


梁溪漫志程子山 敦厚跋坡词满庭芳云：予闻苏仲虎云，有传此词以为先生作，东坡笑曰：“吾文章肯以藻绘一香篆槃乎？”其间如“画堂别是风光”及“十指露”之语，诚非先生肯云。子山之说，固人所共晓。





戊辰


年谱：元祐三年戊辰，先生年五十三。任翰林学士。是年省试，先生知贡举，又充馆伴北使。