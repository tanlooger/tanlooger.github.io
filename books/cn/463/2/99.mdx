---
---
---
title: 减字木兰花 己卯儋耳春词
---







春牛春杖，无限春风来海上。便丐春工，染得桃红似肉红。　春幡春胜，一阵春风吹酒醒。不似天涯，卷起杨花似雪花。　傅注本卷九





【校】


傅注本“丐”作“与”。 毛本题作“立春”。“丐”作“与”。





【朱注】


纪年录：己卯立春日作。王案：丁丑四月，责授琼州别驾，昌化军安置。戊寅立春日，作减字木兰花词。案王说即谓此词，云戊寅者误也。





【笺】


儋耳 元和郡县志：汉武帝始置珠崖、儋耳二郡。唐 贞观五年，以崖州之琼山县置琼州。贞元五年，升都督府，以儋、崖、振、万四州隶焉。琼州府志：儋州城西高麻都，有儋耳城遗址。唐平萧铣，置儋州，始迁治城东。天宝元年，改昌化郡。宋改昌化军，南渡后废为宜伦县。

春牛春杖 傅注：今立春前五日，郡邑并造土牛、耕夫、犁具于门外之东。是日质明，有司为坛以祭先农，而官吏各具缕杖环击牛者三，所以示劝耕之意。隋书 礼仪志：立春前五日，于州大门外之东造青土牛两头，耕夫犁具。立春，有司迎春于东郊，登青幡于青牛之傍焉。

春幡春胜 续汉 礼仪志：立春之日，立青旛于门外。贾充典戒：人日造华胜相遗，象瑞图金胜之形，又象西王母戴胜。

杨花 傅注：桃红杨花，每见仲春之时，南海地暖，方春已盛。





庚辰


年谱：元符三年庚辰，先生年六十五，在儋州。三月，张君弼还琼州。五月，大赦，量移廉州安置。在廉州，有廉州龙眼质味珠绝可敌荔枝诗。是岁又自廉州移舒州节度副使，永州居住。行至英州，复朝奉郎，提举成都府玉局观，任便居住。经由广州过韶州，度岭北归。