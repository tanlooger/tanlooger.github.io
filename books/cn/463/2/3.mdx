---
---
---
title: 定风波
---







三月七日，沙湖道中遇雨，雨具先去，同行皆狼狈，余独不觉。已而遂晴，故作此。

莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。　料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。　傅注本卷四





【校】


傅注本题首有“公旧序云”四字，“此”下有“词”字，“萧瑟”作“潇洒”。 元本题无“独”字，“蓑”作“莎”。从傅本。 毛本“萧瑟”作“潇洒”。





【朱注】


王案：壬戌，相田至沙湖，道中遇雨作。





【笺】


吟啸 晋书 阮籍传：登山临水，啸咏自若。

竹杖芒鞋 旡则诗：“腾腾兀兀恣闲行，竹杖芒鞋称野情。”（按：此承傅注。全唐诗卷八二五收旡则诗三首，未见此二句。又江湖小集卷二十二载李集句诗重寄，首句即“竹杖芒鞋称野情”，为旡则诗句。）

一蓑烟雨 郑谷诗（钓翁）：“来往烟波非定居，生涯蓑笠外无余。”魏野诗（暮春闲望）：“何日扁舟去，江上负烟蓑。”

料峭 先生有诗（送范德孺）云：“渐觉春风料峭寒。”





【评】


郑文焯曰：此足征是翁坦荡之怀，任天而动。句亦瘦逸，能道眼前景，以曲笔直写胸臆，倚声能事尽之矣。