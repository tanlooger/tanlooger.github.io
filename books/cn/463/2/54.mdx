---
---
---
title: 又
---







渔父笑，轻鸥举，漠漠一江风雨。江边骑马是官人，借我孤舟南渡。





【校】


以上四首，傅注本、元本、毛本俱无，从诗集补。





【朱注】


案张志和、戴复古皆有渔父词，字句各异。恭案三希堂帖，公书此词前二首，题作渔父破子，是确为长短句，而词律未收，前人亦无之，或公自度曲也。从诗集编乙丑。





【笺】


漠漠 杜甫诗（滟滪）：“江天漠漠鸟双去，风雨时时龙一吟。”

官人 韩愈王君墓志：高处士曰：“吾以龃龉穷，一女，怜之，必嫁官人，不以与凡子。”刘禹锡插田歌：“君看二三年，我作官人去。”