---
---
---
title: 又 送叶淳老
---







阳羡 姑苏已买田，相逢谁信是前缘。莫教便唱水如天。　我作洞霄君作守，白头相对故依然。西湖知有几同年？





【校】


傅注本、毛本俱无。





【朱注】


案诗集辛未正月，有与叶淳老侯敦夫张秉道同相视新河次韵诗，词当亦是时作。施注：淳老，温叟字。





【笺】


叶淳老 冯应榴曰：续通鉴长编：元祐六年正月，两浙路转运副使叶温叟为主客郎中。先生作诗时，尚在浙也。又温叟为先生同年，见避暑录话。

水如天 赵嘏江楼感旧：“独上江楼思渺然，月光如水水如天。同来望月人何处，风景依稀似去年。”

洞霄 唐书 地理志：真源县有洞霄宫，先天太后祠也。先生诗（和张子野见寄三绝句 过旧游）：“更欲洞霄为隐吏，一庵闲地且相留。”