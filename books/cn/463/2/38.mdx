---
---
---
title: 浣溪沙 席上赠楚守田待问小鬟
---







学画鸦儿正妙年，阳城 下蔡困嫣然。凭君莫唱短因缘。　雾帐吹笙香袅袅，霜庭按舞月娟娟。曲终红袖落双缠。





【校】


傅注本阙。 毛本题作“赠楚守田待制小鬟”。





【笺】


鸦儿 杜牧诗（闺情）：“娟娟却月眉，新鬓学鸦飞。”镏炳诗（暮春写怀四绝）：“病目涂鸦不成字，粉盏香墨惜乌丝。”

阳城下蔡 宋玉登徒子好色赋：“东家之子，增之一分则太长，减之一分则太短，着粉则太白，施朱则太赤。眉如翠羽，肌如白雪，腰如束素，齿如含贝。嫣然一笑，惑阳城，迷下蔡。”

短因缘 注见卷一菩萨蛮“玉笙不受珠唇暖”阕。

吹笙 皇甫松梦江南词：“梦见秣陵惆怅事，桃花柳絮满江城。双髻坐吹笙。”

双缠 古乐府双行缠曲：“新罗绣行缠，足趺如春妍。”