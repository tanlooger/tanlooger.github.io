---
---
---
title: 浣溪沙
---







芍药樱桃两斗新，名园高会送芳辰。洛阳初夏广陵春。　红玉半开菩萨面，丹砂秾点柳枝唇。尊前还有个中人。





【校】


傅注本阙。 毛本题作“扬州赏芍药樱桃”。





【朱注】


王案：壬申二月，告下，以龙图阁学士充淮南东路兵马钤辖，知扬州军州事。四月，赏芍药樱桃作。





【笺】


芍药 诗 郑风（溱洧）：“惟士与女，伊其相谑，赠之以勺药。”古今注：勺药一名将离，故将别而赠之。摭异记：开元中，禁中初重木勺药，得四本，植于兴庆池东沉香亭前。

樱桃 礼记（月令）：仲夏之月，天子乃以雏尝黍羞，以含桃先荐寝庙。注：含桃，樱桃也。

广陵 汉书 地理志：广陵国，景帝四年，更名江都，武帝元狩三年，更名广陵。韩琦诗（和袁陟节推龙兴寺芍药）：“广陵芍药真奇美，名与洛花相上下。”

菩萨面 朝野佥载：裴谈崇奉释氏，妻悍妒，谈畏如严君。尝谓妻有可畏者三，少妙之时，视之如生菩萨，安有人不畏生菩萨耶？

柳枝唇 唐语林：退之二侍妾，名柳枝、绛桃。