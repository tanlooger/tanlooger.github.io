---
---
---
title: 西江月
---







姑熟再见胜之，次前韵。

别梦已随流水，泪巾犹裛香泉。相如依旧是臞仙，人在瑶台 阆苑。　花雾萦风缥缈，歌珠滴水清圆。蛾眉新作十分妍，走马归来便面。　傅注本卷二





【校】


毛本注：“或刻山谷词。”





【朱注】


挥麈后录：徐君猷后房甚盛，东坡尝闻堂上丝竹，词中所谓“表德原来字胜之”者，所最宠也。东坡北归过南都，其人已归张乐全之子厚之恕矣。东坡复见之，不觉掩面号恸，妾乃顾其徒而大笑。东坡每以语人，为蓄婢之戒。案公去黄北归过姑熟，在甲子七月。





【笺】


姑熟 今安徽 当涂县，晋时置城戍守，后遂为重镇。元和郡县志：姑熟城以姑熟溪名。

香泉 杜甫诗（杜鹃）：“泪下如迸泉。”赵嘏送僧诗：“题诗片石侵云在，洗钵香泉覆菊流。”

臞仙 汉书 司马相如传：相如见上好仙，因曰：“上林之事，未足美也，尚有靡者。臣尝为大人赋，未就，请具而奏之。”相如以为列仙之儒，居山泽间，形容甚臞，此非帝王之仙意也，乃遂奏大人赋。

瑶台阆苑 傅注：瑶台、阆苑，皆昆仑之别名。

离骚：“望瑶台之偃蹇兮，见有娀之佚女。”许敬宗诗（游清都观寻沈道士得清字）：“风衢通阆苑，星使下层城。”

花雾 傅注：广记云：弱质纤腰，如雾蒙花。

歌珠 杜牧诗（羊栏浦夜陪宴会）：“珠唱铺圆袅袅长。”

蛾眉 诗 卫风（硕人）：“螓首蛾眉。”

走马 汉书 张敞传：敞无威仪，时罢朝会，过走马章台街，使御吏驱，自以便面拊马。又为妇画眉，长安中传张京兆眉妩。有司以奏敞，上问之，对曰：“臣闻闺房之内，夫妇之私，有过于画眉者。”上爱其能，弗备责也。师古注：便面，所以障面，盖扇之类也。不欲见人，以此自障面，则得其便，故曰便面，亦曰屏面。今之沙门所持竹扇，上袤平而下圜，即古之便面也。