---
---
---
title: 西江月
---







玉骨那愁瘴雾，冰姿自有仙风。海仙时遣探芳丛，倒挂绿毛么凤。　素面常嫌粉涴，洗妆不褪唇红。高情已逐晓云空，不与梨花同梦。　傅注本卷二





【校】


傅注本题作“梅”。“姿”作“肌”。 毛本题作“梅花”。“常”作“翻”。词注曰：惠州梅花上珍禽曰倒挂子，似绿毛凤而小。冷斋夜话“骨”作“质”，“仙”作“山”。鸡肋编引此词，“瘴雾”作“烟瘴”，“涴”作“汗”，“褪”作“退”，“已”作“易”，“晓”作“海”。





【朱注】


王案：丙子十月，梅开作。 渔隐丛话：冷斋夜话云，东坡在惠州，作梅词，时侍儿朝云新亡，其寓意为朝云作也。





【笺】


冰姿 注见卷一减字木兰花“郑庄好客”阕。

绿毛么凤 鸡肋编：东坡在惠州作梅词云云。广南有绿羽丹觜禽，其大如雀，状类鹦鹉，栖集皆倒悬于枝上，土人呼为“倒挂子”。而梅花叶四周皆红，故有“洗妆”之句。二事皆北人所未知者。古今词话：么凤，惠州梅花上珍禽，名倒挂子，似绿毛凤而小，其矢亦香，俗人蓄之帐中。东坡西江月云“倒挂绿毛么凤”是也。

素面 杨太真外传：封三姨为虢国夫人。虢国不施妆粉，自衒美艳，常素面朝天。当时张祜有诗云：“虢国夫人承主恩，平明骑马入宫门。却嫌脂粉污颜色，淡扫蛾眉朝至尊。”

唇红 冷斋夜话：岭外梅花与中国异，其花几类桃花之色，而唇红香著。

梨花同梦 傅注：公自跋云：诗人王昌龄梦中作梅花诗。南海有珍禽，名倒挂子，绿毛，如鹦鹉而小。惠州多梅花，故作此词。诗话云：王昌龄梅诗曰：“落落寞寞路不分，梦中唤作梨花云。”方知公引用此诗。





【附考】


冷斋夜话：东坡蝶恋花词云：“花褪残红青杏小。燕子飞时，绿水人家绕。枝上柳绵吹又少，天涯何处无芳草。墙里秋千墙外道。墙外行人，墙里佳人笑。笑渐不闻声渐悄，多情却被无情恼。”东坡渡海，惟朝云 王氏随行，日诵“枝上柳绵”二句，为之流泪，病极犹不释口。东坡作西江月悼之。案先生悼朝云诗引：绍圣元年十一月，戏作朝云诗。三年七月五日，朝云病亡于惠州，葬之栖禅寺松林中，东南直大圣塔。予既铭其墓，且和前诗以自解。朝云始不识字，晚忽学书，粗有楷法，盖尝从泗上比邱尼义冲学佛，亦略闻大义。且死，诵金刚经四句偈而绝。

古今词话：太平乐府曰：东坡贬惠州归，晁以道见公“海山时遣探芳丛，倒挂绿毛么凤”，便道：“此老须得过海，只为古今人不能道及，应教罚去。”





丁丑


年谱：绍圣四年丁丑，先生年六十二，在惠州。二月十四日，白鹤峰新居成。闰二月，先生长子挈家至。五月，先生责授琼州别驾，昌化军安置，遂寄家于惠州，独与幼子过渡海。时子由亦谪雷州。五月十一日，相遇于藤，同行至雷。六月十一日，相别渡海。七月十三日，至儋州，初僦官屋以庇风雨，有司犹谓不可，则买地筑室，昌化士人畚土运甓以助之，为屋三间。 案先生是年所作词无考。





戊寅


年谱：元符元年戊寅，先生年六十三，在儋州。 案先生是年所作词无考。





己卯


年谱：元符二年己卯，先生年六十四，在儋州。正月十三日，录卢仝、杜子美诗遣懑。是时久旱无雨，阴翳未快，至上元夜，老书生数人相过曰：“良月佳夜，先生能一出乎？”先生欣然从之，步城西，入僧舍，历小巷，民夷杂糅，屠沾纷然，归舍已三鼓矣。是岁闰九月，有琼州进士姜君弼 唐佐自琼州来儋耳，从先生学。