---
---
---
title: 满庭芳
---







余年十七，始与刘仲达往来于眉山。今年四十九，相逢于泗上。淮水浅冻，久留郡中。晦日同游南山，话旧感叹，因作满庭芳云。

三十三年，飘流江海，万里烟浪云帆。故人惊怪，憔悴老青衫。我自疏狂异趣，君何事、奔走尘凡。流年尽，穷途坐守，船尾冻相衔。　 巉巉，淮浦外，层楼翠壁，古寺空岩。步携手林间，笑挽攕攕。莫上孤峰尽处，萦望眼、云海相搀。家何在，因君问我，归梦绕松杉。　傅注本卷一





【校】


傅注本题“淮水”作“洛水”，末注作“因作此词”，“攕攕”作“纤纤”。 毛本题“淮”作“洛”，“云海”作“云水”，“梦”作“步”。





【朱注】


纪年录：甲子作。案刘仲达名巨，年谱作元达。





【笺】


烟浪云帆 白居易乐府（海漫漫）：“云涛烟浪最深处，人传中有三神山。”李白诗（行路难三首）：“长风破浪会有时，直挂云帆济沧海。”

青衫 白居易琵琶行：“座中泣下谁最多，江州司马青衫湿。”

疏狂 白居易诗（代书诗一百韵寄微之）：“疏狂属年少，闲散为官卑。”

穷途 晋书 阮籍传：时率意独驾，不由径路，车迹所穷，辄恸哭而返。

相衔 傅注：相衔，所谓舳舻衔尾是也。

巉巉 诗 小雅（渐渐之石）：“渐渐之石，维其高矣。”注：渐，土衔反，高峻貌。俗作“巉”。

攕攕 注见本卷菩萨蛮“碧纱微露纤掺玉”阕。

家何在 韩愈诗（左迁至蓝关示侄孙湘）：“云横秦岭家何在，雪拥蓝关马不前。”