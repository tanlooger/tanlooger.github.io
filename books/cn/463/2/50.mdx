---
---
---
title: 又 用韵和道辅
---







未倦长卿游，漫舞夭歌烂不收。不是使君能□世，谁留，教有琼梳脱麝油。　香粉缕金球，花艳红笺笔欲流。从此丹唇并皓齿，清柔，唱遍山东一百州。





【校】


傅注本、元本俱无。 毛本□作“矫”，“球”作“裘”，据前二阕韵改。





【朱注】


案调、韵俱同前词，一时之作。





【笺】


道辅 未详。

长卿 注见卷一河满子“见说岷 峨凄怆”阕。

漫舞 白居易长恨歌：“缓歌漫舞凝丝竹，尽日君王看不足。”

麝油 谓以麝香合香油也。云仙杂记：周光禄诸妓，掠鬓用郁金油，傅面用龙消粉，染衣以沉水香。

花艳 晋书 卫恒传：恒为四体书势曰：处篇籍之首目，粲斌斌其可观。摛华艳于纨素，为学艺之范先。

丹唇皓齿 成公绥啸赋：“发妙声于丹唇，激哀音于皓齿。”