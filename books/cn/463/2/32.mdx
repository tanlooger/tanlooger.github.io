---
---
---
title: 十拍子
---







白酒新开九酝，黄花已过重阳。身外傥来都似梦，醉里无何即是乡。东坡日月长。　玉粉旋烹茶乳，金虀新捣橙香。强染霜髭扶翠袖，莫道狂夫不解狂。狂夫老更狂。　傅注本卷十二





【校】


傅注本“都是”作“都似”。 元本“粉”误作“尘”。从傅本。 毛本题作“暮秋”。





【朱注】


王案：癸亥九月作。





【笺】


九酝 西京杂记：汉制，宗庙八月饮酎，用九酝太牢，皇帝侍祠。以正月旦作酒，八月成，名曰酎。一曰九酝，一名醇酎。唐中宗九日登高诗序：“陶潜盈把，既浮九酝之欢；毕卓持螯，须尽一生之兴。 ”傅注：酒经云：空桑秽饭，酝以稷麦，以成醇醪，酒之始也。乌梅女，绿醹九投，澄清百品，酒之终也。今之醇酎，一名九酝。，胡板切。醹音乳。

傥来 庄子（缮性）：物之傥来，寄也。

无何有 庄子 逍遥游：庄子曰：“今子有大树，患其无用，何不树之于无何有之乡，广漠之野，彷徨乎无为其侧，逍遥乎寝卧其下。不夭斤斧，物无害者。无所可用，安所困苦哉？”

日月长 白居易诗（偶作二首）：“无事日月长。”

玉粉二句 傅注：试茶诗有“黄金碾畔玉尘飞，碧玉瓯心素涛起”。金橙捣虀，以馔鱼脍用之。 欧阳修茶歌：“浮之白花如粉乳，乍见紫面生光华。”

染髭注见本卷渔家傲“些小白须何用染”阕。

老更狂 杜甫诗（狂夫）：“欲填沟壑惟疏放，自笑狂夫老更狂。”