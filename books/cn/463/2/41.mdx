---
---
---
title: 行香子
---







与泗守过南山晚归作。

北望平川，野水荒湾，共寻春、飞步孱颜。和风弄袖，香雾萦鬟。正酒酣时，人语笑，白云间。　飞鸿落照，相将归去。淡娟娟、玉宇清闲。何人无事，宴坐空山。望长桥上，灯火乱，使君还。





【校】


傅注本无。 元本无题。从毛本。 毛本“时”作“适”。





【朱注】


纪年录：甲子十二月作。王案：甲子，与刘士彦山行晚归作。挥麈后录：东坡自黄州移汝州，舟次泗上，偶作词云：“何人无事，宴坐空山。望长桥上，灯火闹，使君还。”太守刘士彦，本出法家，山东木强人也。闻之，亟谒东坡，曰：“知有新词。学士名满天下，京师便传。在法，泗州夜过长桥者徒二年，况知州耶？”切告收起，勿以示人。





【笺】


南山 诗集查注：苕溪渔隐丛话：淮北之地平夷，自京师至汴口并无山，惟隔淮方有南山，米元章谓为第一山。太平寰宇记：盱眙县在泗州南五里，都梁山在县南六十里。又公自注：“南山名都梁山，山出都梁香故也。”

孱颜 汉书司马相如大人赋：“放散畔岸，骧以孱颜。注：孱颜，不齐也。”

香雾 注见卷一江城子“玉人家在凤凰山”阕。

鸿飞 周易：鸿飞冥冥，弋人何篡焉。（按：此非周易中文，语出扬雄法言 问明。）

玉宇 云笈七签（卷八释三十九章经第五章）：太微之所馆，天帝之玉宇也。





【评】


郑文焯曰：人外之游，淡然仙趣。