---
---
---
title: 又 送王缄
---







忘却成都来十载，因君未免思量。凭将清泪洒江阳。故山知好在，孤客自悲凉。　坐上别愁君未见，归来欲断无肠。殷勤且更尽离觞。此身如传舍，何处是吾乡？　傅注本卷三





【笺】


王缄 彊村先生曰：按本集仲天贶王元直自眉山来见余钱塘既行送之诗，施注：王箴字元直，东坡夫人同安君之弟也。王缄未知即箴否。

江阳 傅注：江阳，江北也。水北为阳。

无肠 广记：祖价遇鬼，鬼作思家诗云：“佳人应有梦，远客已无肠。”

传舍 汉书 盖宽饶传：平恩侯 许伯入第，盖宽饶贺之。酒酣，宽饶仰视屋而叹曰：“美哉！然富贵无常，忽则易人。此如传舍，所阅多矣，惟谨慎为能得久。君侯可不戒哉？”