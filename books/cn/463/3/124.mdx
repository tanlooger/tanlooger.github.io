---
---
---
title: 诉衷情
---







海棠珠缀一重重，清晓近帘栊。胭脂谁与匀淡，偏向脸边浓。　看叶嫩，惜花红，意无穷。如花似叶，岁岁年年，共占春风。　傅注本卷八





【校】


傅注本“共占”作“占取”。 毛本题作“海棠”，注云：“或刻晏同叔。”





【笺】


匀淡 郑谷海棠诗：“春风用意匀颜色，消得携觞与赋诗。”

岁岁年年 刘希夷诗（代悲白头翁）：“年年岁岁花相似，岁岁年年人不同。”