---
---
---
title: 意难忘
---







花拥鸳房，记驼肩髻小，约鬓眉长。轻身翻燕舞，低语啭莺簧。相见处，便难忘，肯亲度瑶觞？向夜阑、歌翻郢曲，带换韩香。　别来音信难将，似云收楚峡，雨散巫阳。相逢情有在，不语意难量。些个事，断人肠，怎禁得恓惶？待与伊、移根换叶，试又何妨。





【校】


傅注本、元本俱无。 毛本题作“妓馆”。





【笺】


莺簧 皮日休诗（闻鲁望游颜家林园病中有寄）：“蝶欲试飞犹护粉，莺初学啭尚羞簧。”

瑶觞 曹唐游仙诗：“怨入清尘愁锦思，酒倾玄露醉瑶觞。”

郢曲 宋玉对楚王问：客有歌于郢中者，其始曰下里 巴人，国中属而和者数千人。

韩香 晋书 贾充传：韩寿美姿貌，充女见而悦焉，潜通音好。时西域贡奇香，一著人则经月不歇，帝惟赐充，充女密盗以遗寿。

楚峡 武元衡诗（送兄归洛使谒严公）：“楚峡饶云雨，巴江足梦思。”

巫阳 注见卷一祝英台近“挂轻帆”阕。

恓惶 骆宾王诗（在江南赠宋五之问）：“谋己谬观光，牵迹强凄惶。”

移根 李商隐诗（临发崇让宅紫薇）：“天涯地角同荣谢，岂要移根上苑栽。”