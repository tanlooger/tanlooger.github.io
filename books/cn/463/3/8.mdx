---
---
---
title: 三部乐
---







美人如月，乍见掩暮云，更增妍绝。算应无恨，安用阴晴圆缺。娇甚空只成愁，待下床又懒，未语先咽。数日不来，落尽一庭红叶。　今朝置酒强起，问为谁减动，一分香雪。何事散花却病，维摩无疾，却低眉、惨然不答。唱金缕、一声怨切。堪折便折，且惜取、年少花发。　傅注本卷五





【校】


傅注本“落尽”作“落成”。 毛本题作“清景”。“年少”作“少年”。





【笺】


如月 梁简文帝释迦文佛像铭：满月为面，青莲在眸。

无恨 唐诗（按此为宋 石曼卿句）：“月如无恨月长圆。”

娇甚成愁 刘禹锡三阁诗：“不应有恨事，娇甚却成愁。”

下床又懒傅注引会真记崔氏与张籍诗：“自从别后减容光，万转千回懒下床。”

香雪 李商隐小桃园诗：“啼久艳粉薄，舞多香雪翻。”

散花却病 维摩诘尝以方便现身有疾，以其疾故，无数千人，皆往问疾。余详卷二殢人娇（白发苍颜）注。

金缕 唐 李锜妾杜秋娘诗（金缕衣）：“劝君莫惜金缕衣，劝君须惜少年时。花开堪折君须折，莫待无花空折枝。”