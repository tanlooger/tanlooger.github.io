---
---
---
title: 又
---







傅粉郎君又粉奴，莫教施粉与施朱。自然冰玉照香酥。　有客能为神女赋，凭君送与雪儿书。梦魂东去觅桑榆。　傅注本卷十





【校】


毛本题作“有感”。





【笺】


傅粉 注见卷二蝶恋花“别酒劝君君一醉”阕。

施朱 注见卷二浣溪沙“学画鸦儿正妙年”阕。

神女赋 傅注：楚 宋玉尝作神女赋。

雪儿书 傅注：韩定辞，不知何许人。为镇州 王镕书记，聘燕帅刘仁裕女，舍于宾馆，命幕客马郁延接。一日燕会，韩即席有诗赠郁曰：“崇霞台上神仙客，学辨痴龙艺最多。盛德好将银管述，丽词堪与雪儿歌。”坐中诸宾靡不钦讶，称为妙句。他日郁从容问韩以雪儿之事，韩曰：“雪儿，孝密之爱姬（或云孝齐），能歌舞，每见宾僚文章有奇丽中意者，即付雪儿协音律以歌之。”见诗话总龟。

桑榆 唐玄宗题薛令之诗：“若嫌松柏寒，任逐桑榆暖。”