---
---
---
title: 又
---







炙手无人傍屋头，萧萧晚雨脱梧楸。谁怜季子敝貂裘。　顾我已无当世望，似君须向古人求。岁寒松柏肯惊秋。　傅注本卷十一





【校】


毛本题作“寓意和前韵”。





【笺】


炙手 白居易诗（放言五首）：“昨日屋头堪炙手，今朝门外好张罗。”

敝貂裘 战国策（秦策）：苏秦说李兑，抵掌而谈。李兑送苏子明月之珠、和氏之璧、黑貂之裘、黄金百镒。又：苏秦始将连横说秦王，书十上而说不行，黑貂之裘敝，黄金百斤尽。杜甫暮秋将归秦留别湖南幕中亲友诗：“北归冲雨雪，谁悯敝貂裘。”

当世望 傅注：晋 周以雅望获当世盛名。 案晋书 周顗传：王敦问导曰：“周顗、戴若思南北之望，当登三司，无所疑也。”导不答。傅注未知所本。

古人求 晋书 王衍传：衍字夷甫，幼而俊悟。武帝闻其名，问王戎曰：“夷甫当世谁比？”戎曰：“未见其比，当从古人中求耳。”

岁寒 论语（子罕）：岁寒然后知松柏之后凋也。