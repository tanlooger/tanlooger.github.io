---
---
---
title: 减字木兰花
---







云鬟倾倒，醉倚阑干风月好。凭仗相扶，误入仙家碧玉壶。　连天衰草，下走湖南西去道。一舸姑苏，便逐鸱夷去得无。　傅注本卷九





【校】


毛本题作“寓意”。“下”作“不”。





【笺】


碧玉壶 注见本卷水龙吟“小沟东接长江”阕。

连天衰草 胡曾诗（黄金台）：“黄金台上草连天。”

下走 傅注：走音奏。汉文帝曰“北走邯郸道”是也。

一舸姑苏 注见卷一菩萨蛮“玉童西迓浮丘伯”阕。