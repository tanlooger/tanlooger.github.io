---
---
---
title: 又 方响
---







花满银塘水漫流，犀槌玉板奏凉州。顺风环佩过秦楼。　远汉碧云轻漠漠，今宵人在鹊桥头。一声敲彻绛河秋。





【校】


傅注本、元本俱无。





【笺】


方响 唐书 礼乐志：木有拍板方响，以体金应石，而备八音。明皇杂录：胡部无方响，以直板声不应诸调。惟太宗内库片铁方响，应二十八调。乐府杂录：乐吏廉郊尝宿平泉，携琵琶池上弹蕤宾调。忽闻一物铿然，跃出池岸之上，视乃方响一片。盖蕤宾铁，以指拨精妙，律吕相应也。

犀槌 杜阳杂（俎）〔编〕：有宫人沈阿翘，为上舞河满子，调声风态，率皆宛畅。曲罢，上问其所从来，曰：“妾本吴元济妓女。”俄遂进白玉方响，云本吴元济所与也，光明皎洁，可照十数步。言其犀槌即响犀也，凡物有声，乃响应其中焉。

凉州 碧鸡漫志引开元传信记：西凉州献此曲，宁王 宪曰：“音始于宫，散于商，成于角征羽。斯曲也，宫离而不属，商乱而加暴，君卑逼下，臣僭犯上，臣恐一日有播迁之祸。”及安 史之乱，世颇思宪审音。张祜诗：“春风南内百花时，道调凉州急遍吹。揭手便拈金碗舞，上皇惊笑悖拏儿。”余详本卷浣溪沙（霜鬓真堪插拒霜）注。

秦楼 李白忆秦娥词：“箫声咽，秦娥梦断秦楼月。”

鹊桥 白帖：乌鹊填河成桥而渡织女。宋之问明河篇：“鸳鸯机上疏萤度，乌鹊桥边一雁来。”

绛河 武帝内传：上元夫人遣一侍女〔答〕问云：“上问起居，远隔绛河，扰以官事，遂替颜色。”拾遗记：绛河去日南十万里，波如绛色。