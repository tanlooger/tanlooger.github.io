---
---
---
title: 又
---







小莲初上琵琶弦，弹破碧云天。分明绣阁幽恨，都向曲中传。　肤莹玉，鬓梳蝉，绮窗前。素娥今夜，故故随人，似斗婵娟。　傅注本卷八





【校】


毛本题作“琵琶女”。





【笺】


小莲 杜牧朱坡诗：“小莲娃欲语，幽笋稚相携。”

碧云 傅注引诗话：柳还古赠柳将军家妓诗：“眼看白纻曲，欲上碧云天。”

曲中 杜甫咏怀古迹诗：“千载琵琶作胡语，分明怨恨曲中论。”

莹玉 宋玉神女赋：“温乎如莹。”又曰：“苞温润之玉颜。”

梳蝉 古今注：魏文帝宫人慕琼树始制为蝉鬓，望之缥缈如蝉翼，故号为蝉鬓。

素娥 傅注：素娥，月也。婵娟，姿好貌。唐人诗：“姮娥若没怀春思，因甚随人不奈何。” 李商隐诗（霜月）：“青女 素娥俱耐冷，月中霜里斗婵娟。”