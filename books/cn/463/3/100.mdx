---
---
---
title: 又 以大琉璃杯劝王仲翁
---







海南奇宝，铸出团团如栲栳。曾到昆仑，乞得山头玉女盆。　绛州王老，百岁痴顽推不倒。海口如门，一派黄流已电奔。





【校】


傅注本、毛本俱无。





【笺】


琉璃 前汉书 西域传师古注：大秦出赤、白、黑、黄、青、绿、缥、绀十种流离，此自然之物，今所用皆销冶石汁，加以众药灌而为之。始于元魏 月氏人，商贩至京，采矿铸之。

王仲翁 未详。

奇宝 世说（排调）：王公与朝士共饮酒，举琉璃碗谓伯仁曰：“此碗腹殊空，为之宝器何耶？”答曰：“此碗英英，诚为清彻，所以可贵耳。”

栲栳 广韵：栲栳，柳器也。卢延让樊川寒食诗：“五陵年少粗于事，栲栳量金买断春。”

昆仑 山海经：赤水之后，黑水之前，有大山，名曰昆仑之丘。

玉女盆 集仙录：玉女庙前有五石臼，号曰玉女洗头盆。杜甫望岳诗：“安得仙人九节杖，挂倒玉女洗头盆。”

绛州 春秋左氏传注：绛，晋所都也，今平阳 绛邑县。案汉 临汾县，北周改绛州。

电奔 李商隐诗（魏侯第东北楼堂郢叔言别聊书所见成篇）：“旧欢尘自积，新岁电犹奔。”