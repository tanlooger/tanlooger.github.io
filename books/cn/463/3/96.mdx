---
---
---
title: 又
---







天台旧路，应恨刘郎来又去。别酒频倾，忍听阳关第四声。刘郎未老，怀恋仙乡重得到。只恐因循，不见而今劝酒人。　傅注本卷九





【校】


毛本题作“送别”。“而”作“如”。





【笺】


天台 注见卷一殢人娇“满院桃花”阕。

阳关第四声 傅注引公杂书云：旧传阳关三叠，然今世歌者，每句再叠而已，若通一首言之，又是四叠，皆非是。或每句三唱，以应三叠之说，则丛然无复旧节奏。予在密州有文勋长官者，以事至密，自云得古本阳关，其声宛转凄断，不类向之所闻。每句皆再唱，而第一句不叠，乃知唐有三叠皆如此。及在黄州，偶得白居易对酒诗云：“相逢且莫推辞醉，听唱阳关第四声。”注云：“劝君更尽一杯酒。”以此验之，若第一句再叠则此句为第五声。今为第四声，则第一句不叠审矣。