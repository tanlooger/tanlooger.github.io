---
---
---
title: 渔家傲 送张元康省亲秦州
---







一曲阳关情几许，知君欲向秦川去。白马皂貂留不住。回首处，孤城不见天霏雾。　到日长安花似雨，故关杨柳初飞絮。渐见靴刀迎夹路。谁得似，风流膝上王文度。　傅注本卷三





【校】


元本题末有“或作秦亭”四字。 毛本题“康”作“唐”。“霏”作“霖”。





【笺】


张元康 未详。

阳关 注见卷一江城子“翠蛾羞黛怯人看”阕。

秦川 卢照邻诗（于时春也慨然有江湖之思寄赠柳九陇）：“关山悲蜀道，花鸟忆秦川。”

白马皂貂 杜甫至后诗：“青袍白马有何意，金谷铜驼非故乡。”武元衡送张谏议回朝诗：“诏书前日下丹霄，头戴儒冠脱皂貂。” 傅注：皂貂，黑貂裘也。

孤城 杜甫野望诗：“孤城隐雾深。”

靴刀 傅注：唐制，诸府帅见大府帅，皆戎服，左握刀，右属弓矢，帕首袴靴，迎于道左。见卷一南乡子（旌旆满江湖）注。

王文度 注见卷二虞美人“归心正似三春草”阕。