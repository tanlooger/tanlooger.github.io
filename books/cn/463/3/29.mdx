---
---
---
title: 又 咏红梅
---







好睡慵开莫厌迟，自怜冰脸不时宜。偶作小红桃杏色，闲雅，尚余孤瘦雪霜姿。　休把闲心随物态，何事，酒生微晕沁瑶肌。诗老不知梅格在，吟咏，更看绿叶与青枝。　傅注本卷四





【校】


傅注本“冰”误作“水”。





【笺】


咏红梅 诗集 红梅：“怕愁贪睡独开迟，自恐冰容不入时。故作小红桃杏色，尚余孤瘦雪霜姿。寒心未肯随春态，酒晕无端上玉肌。诗老不知梅格在，更看绿叶与青枝。”公自注：石曼卿红梅诗云：“认桃无绿叶，辨杏有青枝。”

好睡 太真外传：上皇登沉香亭，召妃子，妃子卯酒未醒，命力士、侍儿持掖而至。妃子醉韵残妆，鬓乱钗横，不能再拜。上皇笑曰：“是岂妃子醉，直海棠睡未足耳。” 傅注：红梅微类海棠，因用此事。

绿叶青枝 傅注：石曼卿红梅诗云：“认桃无绿叶，辨杏有青枝。”公尝讥其浅近。