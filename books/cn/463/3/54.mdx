---
---
---
title: 又
---







桃李溪边驻画轮，鹧鸪声里倒清尊。夕阳虽好近黄昏。　香在衣裳妆在臂，水连芳草月连云。几时归去不销魂。　傅注本卷十





【校】


毛本题作“春情”。“时”作“人”。





【笺】


画轮 魏武帝与杨彪书：今赠足下画轮四望通幰七香车二乘。

鹧鸪 韦应物鹧鸪诗：“客思乡愁动晚春，那堪路入鹧鸪群。管弦声里愁难听，烟雨村中争合闻。”郑谷诗席上贻歌者：“花月楼台近九衢，笙歌一曲倒金壶。坐中亦有江南客，莫向春风唱鹧鸪。”

夕阳 李商隐诗（乐游原）：“夕阳无限好，只是近黄昏。”

香在 傅注：传奇：张生与崔氏谐遇，张生飘飘然，且疑神仙之徒，不为从人间至矣。有顷，寺钟鸣，红娘促起，崔氏娇啼宛转，红娘拥之而去。张生辨色而兴，自疑于心曰：“岂其梦耶？”所可明者，妆在臂，香在衣，泪光荧荧然，犹莹于茵席而已。

销魂 江淹别赋：“黯然销魂者，惟别而已矣。”