---
---
---
title: 乌夜啼
---







莫怪归心速，西湖自有蛾眉。若见故人须细说，白发倍当时。　小郑非常强记，二南依旧能诗。更有鲈鱼堪切脍，儿辈莫教知。　傅注本卷十二





【校】


傅注本“脍”作“鲙”。 毛本题作“寄远”。“速”上有“甚”字。





【笺】


蛾眉 谢朓诗（夜听妓）：“蛾眉已共笑。”

小郑 南史（按：事不载南史，载北史 郑述祖传中）：郑述祖仕齐，与父皆为兖州刺史。歌曰：“大郑公，小郑公，相去五十载，风教犹尚同。”

二南 傅注：旧注：湖妓有周、召者，号二南。

鲈脍 晋书 张翰传：齐王辟为大司马东曹掾，因秋风起，思吴中菰菜、莼羹、鲈鱼脍，曰：“人生贵得适意，何为羁宦数千里，以要名爵乎？”遂命驾归。春渚纪闻：吴兴溪鱼之美，甲于他郡。郡人会集，必以斫鲙为劝，其操刀者名鲙匠。

儿辈 注见卷一水调歌头“安石在东海”阕。