---
---
---
title: 又
---







道字娇讹语未成，未应春阁梦多情。朝来何事绿鬟倾。　彩索身轻长趁燕，红窗睡重不闻莺。困人天气近清明。　傅注本卷十





【校】


傅注本“语”作“苦”，“阁”误“回”。 毛本题作“春情”。“语”作“苦”。





【笺】


道字 李白诗（对酒）：“道字不正娇唱歌。”

趁燕 傅注：戏秋千也。妇女体轻，高低往来如飞燕。

闻莺 李益莺诗（奉和武相公春晓闻莺）：“蜀道山川意不平，绿窗残梦晓闻莺。分明似把文君恨，万怨千愁弦上声。”





【评】


皱水轩词筌：苏子瞻有“铜琶铁板”之讥，然其浣溪沙 春闺曰：“彩索身轻常趁燕，红窗睡重不闻莺。”如此风调，令十七八女郎歌之，岂在“晓风残月”之下？