---
---
---
title: 又 端午
---







轻汗微微透碧纨，明朝端午浴芳兰。流香涨腻满晴川。　彩线轻缠红玉臂，小符斜挂绿云鬟。佳人相见一千年。　傅注本卷十一





【校】


傅注本略有残阙。





【笺】


浴兰 楚辞 九歌：“浴兰汤兮沐芳。”别详卷一少年游（玉肌铅粉傲秋霜）注。

流香涨腻 傅注：杜牧阿房宫赋云：“明星荧荧，开妆镜也。绿云扰扰，梳晓鬟也。渭流涨腻，弃脂水也。烟斜雾横，焚椒兰也。”又诗话：吴故宫有香水溪，俗云西施浴处，人呼为脂粉塘，吴王宫人濯妆于此。溪上源至今犹香。古诗云：“安得香水泉，濯郎衣上尘。”

彩线 风俗通：五月五日，以五彩丝系臂，名之曰长命缕也。

小符 抱朴子（内篇 杂应）：或问辟五兵之道，答以五月五日，作赤灵符着心前。傅注：今世俗或为之，多于髻鬟之上。