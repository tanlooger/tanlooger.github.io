---
---
---
title: 又
---







云鬓裁新绿，霞衣曳晓红。待歌凝立翠筵中，一朵彩云何事下巫峰。　趁拍鸾飞镜，回身燕漾空。莫翻红袖过帘栊，怕被杨花勾引嫁东风。





【校】


傅注本、元本俱无。 毛本题作“舞妓”。





【笺】


霞衣 杜阳杂编：元和五年，给事张惟则自新罗使回，云于海上泊舟洲岛间，忽闻鸡犬鸣吠，似有烟火，遂乘月闲步。约及一二里，则见花木台殿，金户银阙，其中有数公子，戴章甫冠，着紫霞衣，吟啸自若。惟则知其异，遂请谒见。公子曰：“汝何所从来？”惟则具言其故。公子曰：“唐皇帝乃我友也。”惟则达京师，具以事进，上曰：“朕前生岂非仙人乎？”

彩云 李白诗（宫中行乐词八首）：“只愁歌舞散，化作彩云飞。”

巫峰 天中记：巫山十二峰，曰望霞、翠屏、朝云、松峦、集仙、聚鹤、净坛、上升、起云、飞凤、登龙、圣泉。李端诗（巫山高）：“巫山十二峰，皆在碧虚中。”

鸾镜 异苑：罽宾王一鸾，三年不鸣。夫人曰：“闻见影则鸣。”悬镜照之，鸾睹影悲鸣，中宵一奋而绝。