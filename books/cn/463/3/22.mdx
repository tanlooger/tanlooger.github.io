---
---
---
title: 又
---







冬夜夜寒冰合井，画堂明月侵帏。青明灭照悲啼。青挑欲尽，粉泪裛还垂。　未尽一尊先掩泪，歌声半带清悲。情声两尽莫相违。欲知肠断处，梁上暗尘飞。　傅注本卷三





【笺】


冰合井 傅注：井泉温，非盛寒则不冰。汉书 五行志：光和间，瑯琊井冰厚丈余。所以记异。

肠断 傅注：唐武宗疾笃，迁便殿，孟才人以笙歌获宠者，密侍其右。上目之曰：“吾当不讳，尔何为哉？”指笙囊泣曰：“请以此就缢。”上恻然。复曰：“妾尝艺歌，愿对上歌一曲，以泄其愤。”上以其恳，许之。乃歌一声河满子，气亟立殒。上令医候之，曰：“脉尚温而肠已断。”

梁尘 七略：昔善歌者有虞公，发声动梁上尘。李白夜坐吟：“冬夜夜寒觉夜长，沉吟久坐坐北堂。冰合井，月入闺，青明灭照悲啼。青灭，啼转多，掩妾泪，听君歌。歌有声，妾有情，情声相合两无违。一语不入意，从君万曲梁尘飞。”