---
---
---
title: 又 送梅庭老赴上党学官
---







门外东风雪洒裾，山头回首望三吴。不应弹铗为无鱼。 上党从来天下脊，先生元是古之儒。时平不用鲁连书。





【校】


傅注本阙。 毛本题“上党”作“潞州”。





【笺】


梅庭老 未详。

三吴 指掌图：以苏、常、湖为三吴。图经：汉高祖得天下，分会稽为吴郡，与吴兴、丹阳为三吴。

弹铗 注见卷二满庭芳“归去来兮”阕。

上党 汉书 地理志：上党郡，秦置，属并州。有上党关。史记张仪传：仪说楚王曰：“秦主严以明，将智以武，虽无出甲，席卷常山之险，必折天下之脊。”索隐：常山于天下在北，有若人之背脊也。

鲁连 史记 鲁仲连传：燕将攻下聊城，聊城人或谗之燕，燕将惧诛，因保守聊城，不敢归。齐田单攻聊城，岁余，士卒多死而聊城不下。鲁连乃为书，约之矢以射城中，遗燕将。