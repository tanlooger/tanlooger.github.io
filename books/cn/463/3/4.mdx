---
---
---
title: 永遇乐
---







天末山横，半空箫鼓，楼观高起。指点裁成，东风满院，总是新桃李。纶巾羽扇，一尊饮罢，目送断鸿千里。揽清歌、余音不断，缥缈尚萦流水。　年来自笑无情，何事犹有，多情遗思。绿鬓朱颜，匆匆拼了，却记花前醉。明年春到，重寻幽梦，应在乱莺声里。拍阑干、斜阳转处，有谁共倚。





【校】


傅注本、元本俱无。毛本题作“眺望”。 郑文焯曰：按此词又见石林词，元刻既无之，毛本又以意题作“眺望”，当据元刻及叶梦得词删去此阕。　榆生案：石林词题作“蔡州移守颍昌，与客会别临芳观席上”。闻之彊村先生云：“东坡词境超绝，千年来惟一叶梦得差能仿佛一二。”然则此词果为谁作，终成悬案矣。





【笺】


纶巾羽扇 注见卷二念奴娇“大江东去”阕。

尚萦流水 韩诗外传：伯牙鼓琴，钟子期听之，方鼓琴，志在山，钟子期曰：“善哉鼓琴，巍巍乎如太山。”志在流水，钟子期曰：“善哉鼓琴，洋洋乎若江河。”