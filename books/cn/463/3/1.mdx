---
---
---
title: 水龙吟
---







小沟东接长江，柳堤苇岸连云际。烟村潇洒，人间一哄，渔樵早市。永昼端居，寸阴虚度，了成何事。但丝莼玉藕，珠粳锦鲤，相留恋，又经岁。　因念浮丘旧侣，惯瑶池、羽觞沉醉。青鸾歌舞，铢衣摇曳，壶中天地。飘堕人间，步虚声断，露寒风细。抱素琴独向，银蟾影里，此怀难寄。





【校】


傅注本、元本俱无。 毛本“蟾”误作“蝉”。





【笺】


珠粳 广韵：粳，古行切。玉篇：秈稻也。韩愈 孟郊（城南）联句：“庖霜脍玄鲫，淅玉炊香粳。”

浮丘 郭璞诗（游仙诗）：“左挹浮丘袖，右拍洪崖肩。”余详卷一菩萨蛮（玉童西迓浮丘伯）注。

瑶池 神仙传：昆仑 阆风苑有玉楼十二，玄台九层，左瑶池，右翠水，有弱水九重，盖不可到。余详卷二戚氏（玉龟山）注。

羽觞 注见卷二醉蓬莱“笑劳生一梦”阕。

青鸾 汉武内传：神仙次药，有灵丘苍鸾。山海经：轩辕之国，诸沃之野，鸾鸟自歌。

铢衣 博异志：贞观中，岑文本于山顶避暑，有叩门云上清童子。岑问曰：“衣服皆轻细，何土所出？”答云：“此上清五铢服。”又问曰：“比闻六铢者天人衣，何五铢之异？”答云：“尤细者则五铢也。”出门忽不见，惟见古钱一枚。李商隐重过圣女祠诗：“无质易迷三里雾，不寒长着五铢衣。”

壶中天地 后汉书 费长房传：长房曾为市掾，市中有老翁卖药，悬一壶于肆头，及市罢，辄跳入壶中，市人莫之见。唯长房于楼上睹之，异焉，因往，再拜奉酒脯。翁知长房之意其神也，谓之曰：“子明日可更来。”长房旦日复诣翁，翁乃与俱入壶中，唯见玉堂严丽，旨酒甘肴盈衍其中。共饮毕而出，翁约不听与人言之。

步虚 注见卷二戚氏“玉龟山”阕。





【评】


郑文焯曰：有声画，无声诗，胥在其中。