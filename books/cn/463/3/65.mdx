---
---
---
title: 又
---







玄真子渔父词极清丽，恨其曲度不传，故加数语，令以浣溪沙歌之。

西塞山边白鹭飞，散花洲外片帆微。桃花流水鳜鱼肥。　自庇一身青篛笠，相随到处绿蓑衣。斜风细雨不须归。　傅注本卷十





【校】


元本无题，从傅本。 毛本题作“玄真子渔父云，西塞山边白鸟飞，桃花流水鳜鱼肥。青蒻笠，绿蓑衣，斜风细雨不须归。此语妙绝，恨莫能歌者，故增数语，令以浣溪沙歌之”。注云：“或刻黄山谷。”





【笺】


玄真子 唐书 张志和传：志和居江湖，自称烟波钓叟。著玄真子，亦以自号。

西塞二句 傅注：旧注云，西塞山、散花洲皆在豫章。按西塞山乃唐 张志和渔父词首句，若散花洲，乃在伍洲之下。公集中有与王齐万诗，且云寓居武昌 刘郎洑，正与伍洲相对。齐万 蜀人，公尝往来其家，尝为王氏作门符对云：“湖外秋风聚萤苑，门前春浪散花洲。”谓此也。

桃花流水 傅注：汉 沟洫志：杜钦云：来春桃花水盛，必羡溢。注云：月令：仲春之月，始雨水，桃始华。盖桃方华时，既有雨水，川谷冰泮，众流猥集，波澜盛长，故谓之桃花水。见卷二好事近（红粉莫悲啼）注。

斜风细雨 傅注：唐 开元间，隐者张志和为颜鲁公门下诗酒客，鲁公为豫章太守。一日宴集，坐客皆作渔父词，志和词曰：“西塞山边白鹭飞，桃花流水鳜鱼肥。青篛笠，绿蓑衣，斜风细雨不须归。”





【附录】


黄庭坚山谷琴趣外篇 浣溪沙云：“新妇滩头眉黛愁，女儿浦口眼波秋。惊鱼错认月沉钩。 青箬笠前无限事，绿蓑衣底一时休。斜风吹雨转船头。”又鹧鸪天序云：表弟李如篪云，玄真子渔父语，以鹧鸪天歌之，极入律，但少数句耳。因以玄真子遗事足之。宪宗时画玄真子像，访之江湖，不可得，因令集其歌诗上之。玄真之兄松龄惧玄真放浪而不返也，和答其渔父云：“乐在风波钓是闲，草堂松桂已胜攀。太湖水，洞庭山，狂风浪起且须还。”此余续成之意也。其词云：“西塞山边白鹭飞，桃花流水鳜鱼肥。朝廷尚觅玄真子，何处如今更有诗。青箬笠，绿蓑衣，斜风细雨不须归。人间底是无波处，一日风波十二时。”

向子 酒边词 浣溪沙序：渔父词，张志和之兄松龄所作也，有招玄真子归隐之意。居士为姑苏郡守，浩然有归志，因广其声为浣溪沙，示姑苏诸友。其词云：“乐在烟波钓是闲，草堂松桂已胜攀。梢梢新月几回弯。 一碧太湖三万顷，屹然相对洞庭山。狂风浪起且须还。”