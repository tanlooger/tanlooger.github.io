---
---
---
title: 临江仙
---







诗句端来磨我钝，钝锥不解生铓。欢颜为我解冰霜。酒阑清梦觉，春草满池塘。　应念雪堂坡下老，昔年共采芸香。功成名遂早还乡。回车来过我，乔木拥千章。　傅注本卷三





【校】


毛本题作“赠送”。“端”作“揣”。





【笺】


钝锥 晋书 祖纳传：梅陶及钟雅好谈辩，纳辄困之，因谓曰：“君汝 颍之士，利如锥，我幽 冀之士，钝如槌。持我钝槌，捶君利锥，皆当摧矣。”陶、雅并称有神锥，不可得捶。纳曰：“假有神锥，必有神槌。”雅无以对。

池塘 注见卷一渔家傲“皎皎牵牛河汉女”阕。

雪堂 见卷二江城子“梦中了了醉中醒”阕题注。

芸香 傅注：谓同在书职也。鱼豢典略曰：芸香辟纸鱼蠹，故藏书台称芸台。

千章 傅注：史记：居千章之材。又曰：木千章。注：章，材也。旧将作大匠掌材曰章曹掾。