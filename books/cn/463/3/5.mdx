---
---
---
title: 雨中花慢
---







邃院重帘何处，惹得多情，愁对风光。睡起酒阑花谢，蝶乱蜂忙。今夜何人，吹笙北岭，待月西厢。空怅望处，一株红杏，斜倚低墙。　羞颜易变，傍人先觉，到处被著猜防。谁信道、些儿恩爱，无限凄凉。好事若无间阻，幽欢却是寻常。一般滋味，就中香美，除是偷尝。





【校】


傅注本、元本俱无。





【笺】


吹笙北岭 许浑诗（送萧处士归缑岭别业）：“缑山住近吹笙庙，湘水行逢鼓瑟祠。”余详卷一鹊桥仙（缑山仙子）注。

待月西厢 丽情集：莺莺与张生诗：“待月西厢下，迎风户半开。拂墙花影动，疑是玉人来。”

红杏 孟郊城南联句：“竞墅碾砰，醉结红满杏。”