---
---
---
title: 又
---







同安君生日放鱼，取金光明经救鱼事。

泛泛东风初破五。江柳微黄，万万千千缕。佳气郁葱来绣户，当年江上生奇女。　一盏寿觞谁与举。三个明珠，膝上王文度。放尽穷鳞看圉圉，天公为下曼陀雨。





【校】


傅注本、元本俱无。





【朱注】


本集金光明经跋云：同安郡君 王氏讳闰之，字季章。又祭文云：致奠于亡妻同安郡君 王氏二十七娘之灵。呜呼！昔通义君，没不待年，嗣为兄弟，莫如君贤。王文诰曰：君生于庆历八年戊子，乃通义君堂妹也。





【笺】


金光明经 隋书 经籍志：天竺沙门昙摩罗谶又译金光明等经。金光明经：尔时流水长者子至大王所，作如是言：“我为大王国土人民，治种种病。渐渐游行，至彼空泽，见有一池，其水枯涸，有十千鱼为日所曝，今日困厄，将死不久。惟愿大王借二十大象，令得负水，济彼鱼命，如我与诸病人寿命。”又：时长者子复作是念：是鱼何缘随我而行，是鱼必为饥火所恼，复欲从我求索饮食。我今当与。又：我今当入池水之中，为是诸鱼说深妙法。

郁葱 后汉书 光武帝纪：望气者至南阳，曰：“气佳哉，郁郁葱葱。”

明珠 北齐书 陆卬传：少善属文，甚为河间 邢邵所赏。邵又与卬父子彰交游，尝谓子彰曰：“吾以卿老蚌，遂出明珠。”

王文度 注见卷二虞美人“归心正似三春草”阕。

圉圉 孟子（万章上）：始舍之，圉圉焉，少则洋洋焉，悠然而逝。

曼陀 翻译名义集：曼陀罗，此云适意，又云白华。金光明经：时长者子在楼屋上露卧眠睡，是大千天子以十千真珠、天妙璎珞置其头边，复以十千置其足边，复以十千置右胁边，复以十千置左胁边，雨曼陀罗华、摩诃曼陀罗华，积至于膝，作种种天乐，出妙音声。阎浮提中有睡眠者，皆悉觉寤。