---
---
---
title: 又
---







入袂轻风不破尘，玉簪犀璧醉佳辰。一番红粉为谁新？　团扇不堪题往事，柳丝那解系行人。酒阑滋味似残春。　傅注本卷十一





【校】


傅注本题作“端午”，毛本同，从元本。 傅本“风”作“飘”，元本同，从毛本。元本“柳”作“新”，毛本同，从傅本。 毛本“不堪”作“只堪”。





【笺】


玉簪犀璧 西京杂记：武帝过李夫人，就取玉簪搔头，自此宫人搔头皆用玉，玉价倍贵焉。先生得辩才歙砚歌（偶于龙井辩才处得歙砚甚奇作小诗）：“罗细无纹角浪平，半丸犀璧浦云泓。”

团扇 王献之桃叶团扇歌：“七宝画团扇，灿烂明月光。为郎却暄暑，相忆莫相忘。”

柳丝 傅注：昔人赠别必折柳者，以取丝条留系之意。魏野柳诗：“映渡临桥绕客亭，丝丝能系别离情。”罗隐柳诗：“自家飞絮犹无定，争把长条系得人。”