---
---
---
title: 又
---







琥珀装腰佩，龙香入领巾。只应飞燕是前身，共看剥葱纤手舞凝神。　柳絮风前转，梅花雪里春。鸳鸯翡翠两争新，但得周郎一顾胜珠珍。　同前





【校】


毛本题作“同前”。





【笺】


琥珀腰佩 博物志：松脂沦入地，千年化为茯苓，茯苓千岁化为虎魄。虎魄同琥珀。 傅注：汉武内传：上元夫人带六山火五兵佩。搜神记：元康中，妇人饰五兵佩。盖古者妇人未始不佩也。此言琥珀，则以琥珀装饰之耳。

龙香领巾 注见卷二西江月“公子眼花乱发”阕。

飞燕 傅注：飞燕，汉成帝赵后也。体轻，能为掌上之舞。 汉书 外戚传：孝成 赵皇后，本长安宫人。及壮，属阳阿主家，学歌舞，号曰飞燕。

剥葱 白居易诗（筝）：“双眸翦秋水，十指剥春葱。”

柳絮梅花 傅注：柳絮梅花，言舞态轻飞若此。

周郎 三国 吴志 周瑜传：瑜字公瑾，少精意于音乐，虽三爵之后，其有缺误，瑜必知之，知之必顾。人曰：“曲有误，周郎顾。”