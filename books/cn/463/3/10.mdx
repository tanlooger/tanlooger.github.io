---
---
---
title: 贺新郎
---







乳燕飞华屋，悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人梦断瑶台曲。又却是，风敲竹。　石榴半吐红巾蹙。待浮花、浪蕊都尽，伴君幽独。秾艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪，两簌簌。　傅注本卷三





【校】


毛本题作“余倅杭日，府僚湖中高会，群妓毕集，惟秀兰不来，营将督之再三乃来。仆问其故，答曰：沐浴倦卧，忽有扣门声，急起询之，乃营将催督也。整妆趋命，不觉稍迟。时府僚有属意于兰者，见其不来，恚恨不已，云必有私事。秀兰含泪力辩，而仆亦从旁冷语阴为之解，府僚终不释然也。适榴花开盛，秀兰以一枝借手献坐中。府僚愈怒，责其不恭。秀兰进退无据，但低首垂泪而已。仆乃作一曲名贺新凉，令秀兰歌以侑觞。声容妙绝，府僚大悦，剧饮而罢”。案此说出古今词话。词话“芳心”作“芳意”。





【笺】


乳燕飞华屋 杜甫诗（题省中壁）：“落絮游丝白日静，鸣鸠乳燕青春深。”曹植诗（野田黄雀行）：“生存华屋处，零落归山丘。”

白团扇 晋书 乐志：团扇歌者，中书令王珉与嫂婢有情，爱好甚笃。嫂捶挞婢过苦，婢素善歌，而珉好捉白团扇，故制此歌。乐府团扇郎歌：“白团扇，憔悴非昔容，羞与郎相见。”

似玉 世说新语（容止）：王夷甫容貌整丽，妙于谈玄，恒捉白玉柄麈尾，与手都无分别。

瑶台 注见卷二西江月“别梦已随流水”阕。

风敲竹 唐李益诗（竹窗闻风寄苗发司空曙）：“开门风动竹，疑是故人来。”

石榴红巾 白居易石榴诗（题孤山寺石榴花示众僧）：“山榴花似结红巾，容艳新妍占断春。”又：“泪痕裛损胭脂脸，翦刀裁破红绡巾。”

浮花浪蕊 韩愈诗（杏花）：“浮花浪蕊镇长有，才开还落瘴雾中。” 傅注：石榴繁盛时，百花零落尽矣。

秋风惊绿 皮日休石榴诗：“蝉噪秋枝槐叶黄，石榴香老愁寒霜。”

簌簌 注见卷一蝶恋花“簌簌无风花自堕”阕。





【附录】


苕溪渔隐丛话：古今词话云：苏子瞻守钱唐，有官妓秀兰天性黠慧，善于应对。湖中有宴会，群妓毕至，惟秀兰不来，遣人督之，须臾方至。子瞻问其故，具以发结沐浴，不觉困睡，忽有人叩门声，急起而问之，乃乐营将催督之。非敢怠忽，谨以实告。子瞻亦怒之。坐中倅车属意于兰，见其晚来，恚恨未已，责之曰：“必有他事，以此晚至。”秀兰力辩，不能止倅之怒。是时榴花盛开，秀兰以一枝借手告倅，其怒愈甚，秀兰收泪无言。子瞻作贺新凉以解之，其怒始息。其词云云。子瞻之作，皆目前事，盖取其沐浴新凉，曲名贺新凉也。后人不知之，误为贺新郎，盖不得子瞻之意也。子瞻真所谓风流太守也，岂可与俗吏同日语哉？苕溪渔隐曰：野哉，杨湜之言，真可入笑林矣。东坡此词，冠绝古今，托意高远，宁为一娼而发耶？“帘外谁来推绣户，枉教人梦断瑶台曲。又却是，风敲竹”，用古诗“卷帘风动竹，疑是故人来”之意。今乃云忽有人叩门声，急起而问之，乃乐营将催督。此可笑者一也。“石榴半吐红巾蹙。待浮花、浪蕊都尽，伴君幽独。秾艳一枝细看取，芳意千重似束”，盖初夏之时，千花事退，榴花独芳，因以申写幽闺之情。今乃云是时榴花盛开，秀兰以一枝借手告倅，其怒愈甚，此可笑者二也。此词腔调寄贺新郎，乃古曲名也。今乃云取其沐浴新凉，曲名贺新凉，后人不知之，误为贺新郎。此可笑者三也。词话中可笑者甚众，姑举其尤者。第东坡此词深为不幸，横遭点污，吾不可无一言雪其耻。宋子京云：江左有文拙而好刻石者，谓之詅嗤符。今杨湜之言俚甚，而锓板行世，殆类是也。

艇斋诗话：东坡贺新郎，在杭州万顷寺作。寺有榴花树，故词中云石榴。又是日有歌者昼寝，故词中云“渐困倚、孤眠清熟”。其真本云“乳燕栖华屋”，今本作“飞”字，非是。

吴礼部诗话：东坡贺新郎词“乳燕飞华屋”云云，后段“石榴半吐红巾蹙”以下皆咏榴，别一格也。