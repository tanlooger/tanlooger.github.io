---
---
---
title: 又
---







师唱谁家曲，宗风嗣阿谁？借君拍板与门槌，我也逢场作戏莫相疑。　溪女方偷眼，山僧莫皱眉。却愁弥勒下生迟，不见老婆三五少年时。　傅注本卷五





【校】


傅注本题作“冷斋夜话：东坡镇钱塘，无日不在西湖。尝携妓谒大通禅师，大通愠形于色，东坡作长短句，令妓歌之”。元本、毛本同，“愠”下无“形”字。 毛本“皱”作“贬”。冷斋夜话“莫相”作“不须”，“愁”作“嫌”，“老婆”作“阿婆”。





【朱注】


诗集查注：杭州 净慈寺 善本禅师，赐号大通禅师。冷斋夜话：仲殊和词曰：“解舞清平乐，如今说向谁？红炉片雪上钳锤，打就金毛狮子也堪疑。 木女明开眼，泥人暗皱眉。蟠桃已是著花迟，不向东风一笑待何时。”





【笺】


师唱二句 传灯录：关南道吾和尚，因见巫师乐神，打鼓作舞，云：“还识神也。”师于此大悟。后往德山，申其悟旨。德山乃印可。师往后每至升座时，着绯衣，执木简作礼。僧问：“师唱谁家曲，宗风嗣阿谁？”师云：“打动关南鼓，唱起德山歌。”问：“如何是和尚家风？”师云：“禅床作女人。”拜云：“谢子远来，无可相待。”

拍板门槌 傅注：梁武帝请志公和尚讲经，志公对曰：“自有大士，见在渔行，善能讲唱。”帝乃召大士入内，问曰：“用何高座？”大士对曰：“不用高座，只用拍板一具。”大士得板，遂乃唱经，并四十九颂，唱毕而去。大士乃傅大士也。又武帝尝一夕焚章而召诸法师斋，人莫有知之者。大士诘朝即手持一铁槌，径往以叩梁之端门，而先赴召。时若娄约法师者犹或后至，若云先法师等，终不知所召矣。

逢场作戏 传灯录：僧邓隐峰云：“竿木随身，逢场作戏。”

弥勒下生 傅注：释氏有当来下生弥勒佛，言百千万亿劫后，阎浮世界复散为虚空，则弥勒佛乃当下生时也。

老婆三五 傅注：摭言集：唐 薛逢尝策羸以赴朝，值新进士榜下缀行，导曰：“回避新郎君。”逢冁然，即遣一介语之曰：“报道莫贫相，阿婆三五少年时，也曾东涂西抹来。”又黄鲁直文集载僧偈亦云。