---
---
---
title: 满庭芳
---







蜗角虚名，蝇头微利，算来着甚干忙。事皆前定，谁弱又谁强。且趁闲身未老，须放我、些子疏狂。百年里，浑教是醉，三万六千场。　 思量，能几许，忧愁风雨，一半相妨。又何须抵死，说短论长。幸对清风皓月，苔茵展、云幕高张。江南好，千钟美酒，一曲满庭芳。　傅注本卷一





【校】


傅注本“算”作“筭”。 毛本题作“或注警悟”。“须”作“尽”。





【笺】


蜗角 庄子（则阳）：有国于蜗之左角者，曰触氏，有国于蜗之右角者，曰蛮氏。时相与战，伏尸数万，逐北旬有五日而后反。

蝇头 南史（衡阳元王道度传）：齐 衡阳王 子钧尝手自细书五经，贺玠曰：“殿下家自有坟索，何用蝇头细书？” 傅注：蜗角、蝇头，言其细尔。

干忙 犹言空忙也。杜甫诗（寄邛州崔录事）：“终朝有底忙。”

三万六千 注见卷一南乡子“东武望余杭”阕。

忧愁风雨 叶道卿贺圣朝词：“二分春色，一分愁闷，一分风雨。”

苔茵 顾况诗（送友人失意南归）：“屋古布苔茵。”

云幕 傅注引归藏曰：昔女娲筮张云幕，而枚占神明。

千钟美酒 孔丛子（儒服）：昔平原君与子高饮，强子高酒，曰：“昔有遗谚：‘尧舜千钟，孔子百觚。子路嗑嗑，尚饮十榼。’古之圣贤，无不能饮也。”