---
---
---
title: 好事近
---







烟外倚危楼，初见远灯明灭。却跨玉虹归去，看洞天星月。 当时张范风流在，况一尊浮雪。莫问世间何事，与剑头微吷。





【校】


傅注本、元本俱无。





【笺】


玉虹 搜神记：孔子修春秋，制孝经，既成，斋戒，向北辰而拜，告备于天。忽有赤虹自上而下，化为黄玉，长三尺，上有刻文。孔子受之。

洞天 茅君内传：大天之内，有地之洞天三十六所，乃真仙所居。

张范 后汉书 范式传：式与汝南 张劭为友，式曰：“后二年，当过拜尊亲，视孺子焉。”至期，劭白母，请杀鸡为黍待之。母曰：“二年之别，千里约言，尔何相信之审耶？”至日，果至。

浮雪 虞世南诗（飞来双白鹤）：“映海疑浮雪。”

剑吷 庄子 则阳篇：吹剑者，吷而已矣。注：司马彪曰：剑环头小孔，吹之吷过，如风过也。