---
---
---
title: 哨遍
---







睡起画堂，银蒜押帘，珠幕云垂地。初雨歇，洗出碧罗天，正溶溶养花天气。一霎暖风回芳草，荣光浮动，卷皱银塘水。方杏靥匀酥，花须吐绣，园林排比红翠。见乳燕捎蝶过繁枝，忽一线炉香逐游丝。昼永人闲，独立斜阳，晚来情味。　便乘兴携将佳丽，深入芳菲里。拨胡琴语，轻拢漫撚总伶俐。看紧约罗裙，急趣檀板，霓裳入破惊鸿起。颦月临眉，醉霞横脸，歌声悠扬云际。任满头红雨落花飞。渐鹊楼西玉蟾低，尚徘徊、未尽欢意。君看今古悠悠，浮幻人间世。这些百岁光阴几日，三万六千而已。醉乡路稳不妨行，但人生、要适情耳。　傅注本卷八





【校】


傅注本“总伶俐”作“总利”，“浮幻”作“浮宦”。 元本“总伶俐”作“总利”，“浮幻”作“浮宦”。 毛本题作“春词”。“排比红翠”作“翠红排比”，“落花飞”下衍“坠”字。 彊村老人曰：醉翁琴趣外篇 减字木兰花有云：“拨头总利，怨日愁花无限意。”此词元本“总利”二字似不误，但上句按谱当五字耳。





【笺】


银蒜 庾信诗（梦入堂内）：“幔绳金麦穗，帘钩银蒜条。”

珠幕 汉武故事：上起押屋，以真珠为帘箔，玳瑁押之。

养花 傅注：今乐府啄木儿曲有“洗出养花天气”之句。

皱水 傅注：南唐 李国主尝戏其臣曰：“风乍起，吹皱一池春水，干卿甚事？”盖其臣赵公所作谒金门词，此最为警策。 案此词见阳春集，世传为冯延巳事，傅注当别有所本。

杏靥 杜甫诗（琴台）：“野花留宝靥。”

捎蝶 杜甫诗（重过何氏五首）：“花妥莺捎蝶，溪喧獭趁鱼。”

游丝 杜甫（宣政殿退朝晚出左掖）诗：“炉烟细细驻游丝。”

胡琴 傅注：胡琴，琵琶也。杜牧诗：“黄金捍拨紫檀槽。”

轻拢慢撚 注见卷一南乡子“裙带石榴红”阕。

檀板 太真外传：李龟年以歌擅一时，手捧檀板，押众乐而前。

霓裳入破 碧鸡漫志：霓裳羽衣曲，说者多异，予断之曰：西凉创作，明皇润色，又为易美名。其他饰以神怪者，皆不足信也。唐史云河西节度使杨敬述献，凡十二遍。 傅注：今乐府拍谓之乐句，故舞者取此以为应。诸大曲遍之后谓之入破，故舞者每以此为入舞之节。则霓裳羽衣之曲亦莫不然。

惊鸿 谢偃舞赋：“纡修袂而将举，似惊鸿之欲翔。”

悠扬云际 傅注：秦青之歌，响遏行云。戚夫人之歌，声入云霄。

红雨 李贺诗（将进酒）：“况是青春日将暮，桃花乱落如红雨。”

鹊 三辅黄图：甘泉宫，秦始皇作，汉武帝 建元中，作石阙、封峦、鹊观于苑垣内。谢朓诗（暂使下都夜发新林至京邑赠西府同僚）：“金波丽鹊，玉绳低建章。”三万六千 注见卷一南乡子“东武望余杭”阕。

醉乡 傅注：唐 王无功作醉乡记。