---
---
---
title: 木兰花令
---







元宵似是欢游好，何况公庭民讼少。万家游赏上春台，十里神仙迷海岛。 平原不似高阳傲，促席雍容陪语笑。坐中有客最多情，不惜玉山拼醉倒。





【校】


傅注本、元本俱无。





【笺】


春台 老子：众人熙熙，如登春台。

平原 史记 平原君列传：平原君赵胜者，赵之诸公子也。诸子中胜最贤，喜宾客，盖至者数千人。

高阳 史记 郦生传：沛公引兵过陈留，郦生踵军门上谒，使者入通，沛公曰：“为我谢之，言我方以天下为事，未暇见儒人也。”使者出谢，郦生瞋目按剑叱曰：“走！复入言而公，吾高阳酒徒也，非儒人也。”

玉山 李白襄阳歌：“清风明月不用一钱买，玉山自倒非人推。”