---
---
---
title: 又
---







莫怪鸳鸯绣带长，腰轻不胜舞衣裳。薄幸只贪游冶去，何处，垂杨系马恣轻狂。　花谢絮飞春又尽，堪恨，断弦尘管伴啼妆。不信归来但自看，怕见，为郎憔悴却羞郎。　傅注本卷四





【校】


毛本题作“感旧”。





【笺】


鸳鸯带 徐彦伯诗（拟古三首）：“赠君鸳鸯带，因以鹔鹴裘。”

腰轻 傅注：梁简文舞赋：“信身轻而钗重，亦腰羸而带急。”诗话：唐 元载末年，纳薛瑶英，处以金丝帐、却尘褥，衣以龙绡衣，一袭无一两。载以瑶英体轻，不胜重衣，于异国求此服也。惟贾至、杨公南与载交善，往往得见其歌舞。贾至赠诗云：“舞怯铢衣重，笑疑桃脸开。方知汉成帝，虚筑避风台。”

系马 傅注：王维少年行：“新丰美酒斗十千，洛阳游侠多少年。相逢意气为君饮，系马高楼柳树边。”又苏少卿答双渐诗：“青骢马系绿杨阴，低鬟便与迎相见。”

断弦 庾信怨歌行：“为君能歌此曲，不觉心随断弦。”后汉书 五行志：桓帝 元嘉中，妇女作愁眉啼妆。啼妆者，薄拭目下若啼处。李峤桃诗：“山风凝笑脸，朝露泫啼妆。”

为郎 傅注：传奇崔氏与张籍诗：“自从别后减容光，万转千回懒下床。不为旁人羞不起，为郎憔悴却羞郎。”