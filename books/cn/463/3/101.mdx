---
---
---
title: 又 琴
---







神闲意定，万籁收声天地静。玉指冰弦，未动宫商意已传。　悲风流水，写出寥寥千古意。归去无眠，一夜余音在耳边。





【校】


傅注本、元本俱无。





【笺】


琴 说文：琴，禁也，神农所作。洞越练朱，五弦，周加二弦。三礼图：琴第一弦为宫，次商、角、羽、徵，次少宫，次少商。

万籁 常建破山寺后禅院诗：“万籁此俱寂，惟闻钟磬音。”

悲风流水 李陵答苏武书：但闻悲风萧条之声。流水，注见本卷永遇乐“天末山横”阕。