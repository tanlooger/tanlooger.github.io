---
---
---
title: 又
---







三入承明，四至九卿，问儒生、何辱何荣？金张七叶，纨绮貂缨。无汗马事，不献赋，不明经。　成都卜肆，寂寞君平。郑子真、岩谷躬耕。寒灰炙手，人重人轻。除竺乾学，得无念，得无名。　傅注本卷七





【校】


毛本题作“寓意”。“儒”作“书”。





【笺】


三入承明 汉书 严助传：君厌承明之庐。注：承明庐在石渠阁外。直宿所止曰庐。应璩百一诗：“问我何功德，三入承明庐。”

四至九卿 汉书 汲黯传：黯姊子司马安文深巧善宦，四至九卿。又儒林传：长安 许商，四至九卿。

金张七叶 汉书 盖宽饶传：宽饶上无许 史之属，下无金 张之托。注：许伯，宣帝皇后父。史高，宣帝外家也。金，金日也。张，张安世也。许氏、史氏，有外属之恩，金氏、张氏，自托在于近狎也。左思诗（咏史八首）：“金张藉旧业，七叶珥汉貂。”

纨绮貂缨 傅注：绮襦纨袴，贵者之服。貂蝉，侍中常侍之冠。江淹诗：“金貂服玄缨。”

汗马 汉书 公孙弘传：臣愚驽，无汗马之劳。

献赋 西京杂记：相如将献赋，梦一黄衣翁谓之曰：“可为大人赋。”遂言神仙之事以献之，赐锦百匹。

明经 汉书 平当传：以明经为博士，公卿荐当议论通明，给事中。每有灾异，当辄傅经术，言得失。子晏以明经历位大司徒，封防乡侯。汉兴，惟韦、平父子至宰相。

君平子真 汉书 王贡传序：谷口有郑子真，蜀有严君平，皆修身自保，非其服弗服，非其食弗食。成帝时，大将军王凤以礼聘子真，子真遂不诎而终。君平卜筮于成都市，以为卜筮者贱业，而可以惠众人。有邪恶非正之问，则依蓍龟为言利害，与人子言依于孝，与人弟言依于顺，与人臣言依于忠，各因势导之以善。从吾言者已过半矣。裁日阅数人，得百钱，足以自养，则闭肆下帘而授老子，遂以其业终。及扬雄著书，称此二人，其论曰：谷口 郑子真，不诎其志，耕于岩石之下，名震于京师，岂其卿，岂其卿！蜀严湛冥，不作苟见，不治苟得，久幽而不改其操，虽随和何以加诸。

寒灰炙手 傅注：李太白诗：“寒灰重暖生阳春。”唐 崔铉，宣宗时为宰相，所善者郑鲁、杨绍复、段瑰、薛蒙，颇参议论，时语云：“郑 杨 段 薛，炙手可热。欲得命通，鲁 绍 瑰 蒙。”帝闻之，题于扆。史记 韩长孺列传：安国坐法抵罪，蒙狱吏田甲辱安国，安国曰：“死灰独不复然乎？”田甲曰：“然即溺之。”杜甫丽人行：“炙手可热势绝伦。”

竺乾 傅注：佛教本自西竺乾天。

无念无名 傅注：释氏以灭五欲，故无念；以存四谛，故无名。