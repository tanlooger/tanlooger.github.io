---
---
---
title: 又 雪
---







云容皓白，破晓玉英纷似织。风力无端，欲学杨花更耐寒。　相如未老，梁苑犹能陪俊少。莫惹闲愁，且折江梅上小楼。　傅注本卷九





【校】


毛本题作“雪词”。“云”作“雪”。





【笺】


玉英 韩诗外传：雪花白英，谓之玉英。

杨花 摭言载唐诗云：“杨花满地如飞雪。”

相如 谢惠连雪赋：“岁将暮，时既昏，寒风积，愁云繁。梁王不悦，游于兔园。迺置旨酒，命宾友，召邹氏，延枚叟。相如末至，居客之右。俄而微霰零，密雪下，王迺歌北风于卫诗，咏南山于周雅。授简于司马大夫曰：抽子秘思，骋子妍辞，侔色揣称，为寡人赋之。”