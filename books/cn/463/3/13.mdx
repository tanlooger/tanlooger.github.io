---
---
---
title: 又
---







经旬未识东君信，一夕薰风来解愠。红绡衣薄麦秋寒，绿绮韵低梅雨润。瓜头绿染山光嫩，弄色金桃新傅粉。日高慵卷水晶帘，犹带春醪红玉困。





【校】


傅注本、元本俱无。





【笺】


薰风 注见卷二瑶池燕“飞花成阵春心困”阕。

红绡 薛涛试新服诗：“紫阳宫里赐红绡，仙雾朦胧隔海遥。”

麦秋 礼记（月令）：孟夏之月，靡草死，麦秋至。

绿绮 傅休弈琴赋序：楚王有琴曰绕梁，司马相如有绿绮，蔡邕有焦尾，皆名器也。张载诗（拟四愁）：“佳人遗我绿绮琴，何以报之双南金。”

梅雨 埤雅：江南三月为迎梅雨，五月为送梅雨。扪虱新话：江 湖二浙，四五月间梅欲黄而雨，谓之梅雨。

金桃 汉书 西域传：康国致金桃、银桃，诏令植苑中。（按：汉书 西域传中不载此语，查见新唐书 西域传中。）杜甫山寺诗：“麝香眠石竹，鹦鹉啄金桃。”

傅粉 注见卷二蝶恋花“别酒劝君君一醉”阕。

水晶帘 宋之问明河篇：“云母帐前初泛滥，水精帘外转逶迤。”

红玉 西京杂记：赵飞燕与女弟昭仪，皆色如红玉，为当时第一，并宠擅后宫。李贺贵主征行乐：“春营骑将如红玉，走马梢鞭上空绿。”