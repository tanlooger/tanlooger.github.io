---
---
---
title: 行香子 茶词
---







绮席才终，欢意犹浓。酒阑时、高兴无穷。共夸君赐，初拆臣封。看分香饼，黄金缕，密云龙。斗赢一水，功敌千钟。觉凉生、两腋清风。暂留红袖，少却纱笼。放笙歌散，庭馆静，略从容。　傅注本卷七





【校】


毛本题下注云：“密云龙，茶名，极为甘馨。宋 廖正一字明略，晚登苏东坡之门，公大奇之。时黄、秦、晁、张号‘苏门四学士’，东坡待之厚，每来必令侍妾朝云取密云龙，家人以此知之。一日，又命取密云龙，家人谓是四学士，窥之，乃廖明略也。”





【笺】


君赐 傅注：杨大年谈苑：贡茶凡十品，曰龙茶、凤茶、京挺、的乳、石乳、白乳、头金、蜡面、头骨、次骨。龙茶以贡乘舆，及赐执政亲王长主。余皇族、学士、将帅，皆得凤茶。又：近臣赐京挺、的乳，馆阁赐白乳。

臣封 傅注：御茶分赐，御封犹在。曹邺茶诗：“剑外九华英，衔封下玉京。开时微月上，碾处乱泉声。”

香饼三句 傅注：供御茶品曰龙茶，为云龙之象，以金缕之。 欧阳修归田录：庆历中，蔡君谟始造小片龙茶以进，谓之小团，价真金二两。每因南郊致斋，中书枢密院各赐一饼，四人分之。宫人往往缕金花于上，以贵重之。

一水 蔡君谟茶录：建安人斗茶，试以水痕先者为负，耐久者为胜。故较胜负之说，曰相去一水两水。

千钟 傅注：孔丛子曰：遗谚：“尧 舜千钟。”茶能消酒，故曰“功敌千钟”。

两腋清风 注见卷一临江仙“四大从来都遍满”阕。

红袖纱笼 注见卷一行香子“携手江村”阕。





【附考】


古今词话：东坡有二韵事，见于行香子。秦、黄、张、晁为苏门四学士，每来必命取密云龙供茶，家人以此记之。廖明略晚登东坡之门，公大奇之。一日，又命取密云龙，家人谓是四学士，窥之，则廖明略也。坡为赋行香子一阕。又尝约刘器之参玉版和尚，至帘泉寺，烧笋而食。刘问之，东坡指笋曰：“此玉版僧最善说法，使人得禅悦味。”遂有“曲生禅，玉版局，一时参”之句，亦行香子也。 案后阕各本俱失载。