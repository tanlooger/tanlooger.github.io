---
---
---
title: 蝶恋花
---







花褪残红青杏小。燕子飞时，绿水人家绕。枝上柳绵吹又少，天涯何处无芳草。　墙里秋千墙外道。墙外行人，墙里佳人笑。笑渐不闻声渐悄，多情却被无情恼。





【校】


傅注本阙。 毛本题作“春景”。“子”作“小”。





【评】


王士禛花草蒙拾曰：“枝上柳绵”，恐屯田缘情绮靡，未必能过。孰谓坡但解作“大江东去”耶？髯直是超伦绝群。





【附录】


冷斋夜话：东坡蝶恋花词云云。东坡渡海，惟朝云 王氏随行，日诵“枝上柳绵”二句，为之流泪。病极，犹不释口。东坡作西江月悼之。

林下词谈：子瞻在惠州，与朝云闲坐，时青女初至，落木萧萧，凄然有悲秋之意，命朝云把大白，唱“花褪残红”。朝云歌喉将啭，泪满衣襟。子瞻诘其故，答曰：“奴所不能歌，是‘枝上柳绵吹又少，天涯何处无芳草’也。”子瞻翻然大笑曰：“是吾政悲秋，而汝又伤春矣。”遂罢。朝云不久抱疾而亡，子瞻终身不复听此词。