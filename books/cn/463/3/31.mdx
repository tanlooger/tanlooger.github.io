---
---
---
title: 又 双荔支
---







天与化工知，赐得衣裳总是绯。每向华堂深处见，怜伊，两个心肠一片儿。　自小便相随，绮席歌筵不暂离。苦恨人人分拆破，东西，怎得成双似旧时。　傅注本卷四





【校】


毛本“拆”作“析”。





【笺】


荔支 后汉书 和帝纪：旧南海献龙眼荔支，十里一置，五里一候，奔腾险阻，死者继路。临武长唐羌上书言状，帝敕太官勿复受献。嵇含草木状。荔支如桂树，冬夏荣茂，青华朱实，大如鸡子，白如肪，甘而多汁。一树下子百斛。白居易荔支图序：荔支生巴峡间，树形如帷盖，叶如冬青，花如橘而春荣，实如丹而夏熟，朵如蒲桃，核如枇杷，壳如红缯，膜如紫绡，肉洁白如冰雪，浆液甘酸如醴酪。

化工 贾谊鵩鸟赋：“天地为炉兮造化为工，阴阳为炭兮万物为铜。”李商隐诗（今月二日不自量度以诗一首……咏叹不足之义也）：“固是符真宰，徒劳让化工。”

衣绯 说文新附字：绯，赤字。唐书 车服志：裤褶之制，五品以上绯。