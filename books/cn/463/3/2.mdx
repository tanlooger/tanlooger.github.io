---
---
---
title: 又
---







露寒烟冷蒹葭老，天外征鸿寥唳。银河秋晚，长门灯悄，一声初至。应念潇 湘，岸遥人静，水多菰米。□望极平田，徘徊欲下，依前被，风惊起。　须信衡阳万里，有谁家、锦书遥寄。万重云外，斜行横阵，才疏又缀。仙掌月明，石头城下，影摇寒水。念征衣未捣，佳人拂杵，有盈盈泪。





【校】


傅注本、元本俱无。 毛本题作“咏雁”。“重”作“里”。 郑文焯曰：此题当作“雁”一字。





【笺】


蒹葭 诗 秦风（蒹葭）：“蒹葭苍苍，白露为霜。”

银河 白帖：天河谓之银汉，亦曰银河。江总歌（内殿赋新诗）：“织女今夕渡银河，当见新秋停玉梭。”

长门 文选 长门赋序：孝武皇帝 陈皇后时得幸，颇妒，别在长门宫，愁闷悲思。闻司马相如天下工为文，奉黄金百斤，为相如、文君取酒，因于解悲愁之辞。而相如为文以悟主上，陈皇后复得亲幸。杜牧早雁诗：“金河秋半虏弦开，云外惊飞四散哀。仙掌月明孤影过，长门灯暗数声来。须知胡骑纷纷在，岂逐春风一一回。莫厌潇 湘少人处，水多菰米岸莓苔。”

衡阳 卢思道孤鸿赋序：南寓衡阳，避祁寒也。

锦书 汉书 苏武传：常惠教使者言，天子射上林中，得雁，足有系帛书，言武等在某泽中。

万重云外 杜甫孤雁诗：“谁怜一片影，相失万重云。”

仙掌 史记 武帝纪：作柏梁、铜柱承露仙人掌之属。

石头 吴志 孙权传：建安十六年，权徙治秣陵。明年，城石头。高适诗奉酬睢阳李太守：“郡邑连京口，山城望石头。”

捣衣 张籍诗（宿临江驿）：“离家久无信，又听捣衣声。”又谢惠连有捣衣诗。