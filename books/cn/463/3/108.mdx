---
---
---
title: 又 病起小集
---







昨夜霜风，先入梧桐。浑无处、回避衰容。问公何事，不语书空。但一回醉，一回病，一回慵。　朝来庭下，飞英如霰。似无言、有意催侬。都将万事，付与千钟。任酒花白，眼花乱，烛花红。　傅注本卷七





【校】


傅注本“昨”作“凉”，“朝”作“秋”，“飞英如霰”作“光阴如箭”。 毛本题作“秋兴”。“催”作“伤”，余同傅本。





【笺】


梧桐 韩愈秋怀诗：“霜风侵梧桐，众叶着树干。”

书空 晋书 殷浩传：浩被黜放，口无怨言，但终日书空，作“咄咄怪事”四字而已。

如霰 注见卷一减字木兰花“玉觞无味”阕。

万事 韩愈诗（赠郑兵曹）：“破除万事无过酒。”

千钟 注见本卷满庭芳“蜗角虚名”阕。

酒花 孟郊诗（送殷秀才南游）：“酒花薰别颜。”

烛花红 李后主玉楼春词：“归时休照烛花红，待放马蹄清夜月。”