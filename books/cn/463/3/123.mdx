---
---
---
title: 又 梅花
---







暗香浮动月黄昏，堂前一树春。东风何事入西邻，儿家常闭门。　雪肌冷，玉容真，香腮粉未匀。折花欲寄岭头人，江南日暮春。　傅注本卷六





【校】


毛本末一字注云：“一作云。”彊村本以“春”韵复，据改。 毛本题作“集句梅花”。“岭”作“陇”。





【笺】


暗香 林逋诗（山园小梅）：“疏影横斜水清浅，暗香浮动月黄昏。”

儿家 傅注引唐诗：“白玉堂前一树梅，今朝忽见数枝开。儿家门户重重闭，春色因何得入来？”

雪肌 注见卷一减字木兰花“郑庄好客”阕。

玉容 白居易长恨歌：“玉容寂寞泪阑干。”

岭头 开州记：陆凯与范晔相善，自江南寄梅花一枝诣长安与晔，赠诗曰：“折花逢驿使，寄与陇头人。江南无所有，聊寄一枝春。”

江南 柳恽诗（江南曲）：“汀洲采白，日暮江南春。”