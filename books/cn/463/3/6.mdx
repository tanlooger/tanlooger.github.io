---
---
---
title: 又
---







嫩脸羞蛾因甚，化作行云，却返巫阳。但有寒灯孤枕，皓月空床。长记当初，乍谐云雨，便学鸾凰。又岂料正好，三春桃李，一夜风霜。　丹青□画，无言无笑，看了漫结愁肠。襟袖上、犹存残黛，渐减余香。一自醉中忘了，奈何酒后思量。算应负你，枕前珠泪，万点千行。





【校】


傅注本、元本俱无。





【笺】


羞蛾 刘孝绰（同武陵王）看妓诗：“回羞出曼脸，送态表蛾。”

行云 注见卷一祝英台近“挂轻帆”阕。

巫阳 宋玉招魂：帝告巫阳曰：“有人在下，我欲辅之。魂魄离散，汝筮予之。”王逸注：女曰巫，阳其名也。

鸾凰 祢衡鹦鹉赋：“配鸾凰而等美，焉比德于众禽。”

丹青 周礼 秋官 职金：掌凡金、玉、锡、石、丹、青之戒令，受其入征者。杜甫丹青引：“丹青不知老将至，富贵于我如浮云。”