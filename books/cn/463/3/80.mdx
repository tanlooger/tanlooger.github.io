---
---
---
title: 江城子
---







银涛无际卷蓬 瀛。落霞明，暮云平。曾见青鸾，紫凤下层城。二十五弦弹不尽，空感慨，惜离情。　苍梧烟水断归程。卷霓旌，为谁迎？空有千行，流泪寄幽贞。舞罢鱼龙云海晚，千古恨，入江声。





【校】


傅注本、元本俱无。案是阕又见石林词，题作“湘灵鼓瑟”。西清诗话谓江城子“银涛”云云，乃叶少蕴所作，见苕溪渔隐丛话。





【笺】


蓬瀛 拾遗记：昆台之山有垂白之叟，宛若少童，貌若冰雪，肤实肠轻，历蓬瀛而超碧海。

青鸾紫凤 李商隐诗（相思）：“相思树上合欢枝，紫凤青鸾并羽仪。”

二十五弦 汉书 郊祀志：泰帝使素女鼓五十弦瑟，悲，帝禁不止，故破其瑟为二十五弦。钱起归雁诗：“二十五弦弹夜月，不胜清怨却飞来。”

苍梧 史记 五帝纪：舜南巡，崩于苍梧之野。钱起湘灵鼓瑟诗：“苍梧来怨慕，白芷动芳馨。”

霓旌 上林赋：“拖霓旌，靡云旗。”注：折羽毛，染以五采，缀以缕为旌，有似虹蜺之气也。一作“霓”。

幽贞 注见卷二卜算子“缺月挂疏桐”阕。

鱼龙 汉书 西域传赞：作曼衍鱼龙角觝之戏，以观视之。注：鱼龙者，为舍利兽，先戏于庭。及毕，乃入殿前激水，化成比目鱼，跳跃嗽水作雾障日，化成黄龙八丈，遨戏于庭，炫曜日光。杜甫秋兴诗：“鱼龙寂寞秋江冷，故国平居有所思。”案此所谓“舞罢鱼龙”，犹赤壁赋云“舞幽壑之潜蛟”也。