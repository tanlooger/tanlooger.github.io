---
---
---
title: 又
---







徐邈能中酒圣贤，刘伶席地幕青天。潘郎白璧为谁连？　无可奈何新白发，不如归去旧青山。恨无人借买山钱。　傅注本卷十一





【校】


毛本题作“感旧”。





【笺】


徐邈 魏志 徐邈传：邈字景山，燕国 蓟人。魏国初建，为尚书郎。时科禁酒，而邈私饮，至于沉醉。校事赵达问以曹事，邈曰：“中圣人。”达白之太祖，太祖甚怒。度辽将军鲜于辅进曰：“平日醉客，谓酒清者为圣人，浊者为贤人。邈性修慎，偶醉言耳。”竟坐得免刑。文帝践阼，历官至中郎将，所在著称。车驾幸许昌，问邈曰：“颇复中圣人不？”邈对曰：“昔子反毙于谷阳，御叔罚于饮酒。臣嗜同二子，不能自惩，时复中之。然宿瘤以丑见传，而臣以醉见识。”帝大笑，顾左右曰：“名不虚立。”迁抚军大将军军师。

刘伶 晋书 刘伶传：伶字伯伦，沛国人。尝著酒德颂云：幕天席地，纵意所如。

潘郎 晋书 夏侯湛传：湛幼有盛才，文章宏富，善构新词，而美容观。与潘岳友善，每行止同舆接茵，京都谓之连璧。

买山 傅注：支遁字道林，晚年入会稽 剡山 沃洲小岭，买山为嘉遁之乡。又世说：支公因人就深公买卬山，深公曰：“未闻巢、由买山而隐。”