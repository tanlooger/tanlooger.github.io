---
---
---
title: 又
---







倾盖相逢胜白头，故山空复梦松楸。此心安处是菟裘。　卖剑买牛吾欲老，乞浆得酒更何求。愿为同社宴春秋。　傅注本卷十一





【校】


傅注本“逢”作“看”，“吾”作“真”。 元本“社”作“舍”，毛本同，从傅本。 毛本题作“自适”，“吾”作“真”，“同”作“辞”。





【笺】


倾盖 邹阳狱中上梁王书：语有“白头如新，倾盖如故”，何则？知与不知也。

菟裘 注见卷二菩萨蛮“买田阳羡吾将老”阕。

卖剑买牛 汉书 龚遂传：遂为渤海太守，民有带持刀剑者，使卖剑买牛，卖刀买犊。曰：“何为带牛佩犊？”

乞浆得酒 傅注：阴阳书云：太岁在酉，乞浆得酒。

同社 韩愈诗（南溪始泛三首）：“愿为同社人，鸡豚燕春秋。”