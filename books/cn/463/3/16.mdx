---
---
---
title: 华清引
---







平时十月幸莲汤，玉甃琼梁。五家车马如水，珠玑满路旁。　翠华一去掩方床，独留烟树苍苍。至今清夜月，依前过缭墙。　傅注本卷十二





【校】


元本调作“华胥引”。“莲”作“兰”，从傅、毛二本。 毛本题作“感旧”。“前”作“旧”。





【笺】


莲汤 杨妃外传：华清宫有莲华汤，即贵妃沐浴之室也。以玉石为之。明皇杂录：上于华清宫新广一汤泉，制度宏丽。禄山于范阳，以玉为鱼龙凫雁、石渠石莲华进献，雕镌巧妙，殆非人工。上大悦，命陈于汤中，仍以石梁横于其上，而莲华才出于水际。上因幸华清宫，至泉所，解衣将入汤，而鱼龙凫雁皆若奋鳞举翼，状若飞动。上恐，遽命去之。 傅注：莲华石至今犹在。

五家 杨妃外传：每十月，帝幸华清宫，五宅车骑皆从。家别为队，队一色，俄五家队合，烂若万花川谷，团成锦绣。国忠导以剑南旌节，遗钿堕舄，琴瑟玑琲，狼籍于道，香闻数十里。 傅注：五家谓铦、锜、国忠、韩、虢是也。时秦国已早亡矣。

车马如水 后汉书（明德马皇后纪）：马太后曰：“前过濯龙门上，见外家门起居者，车如流水，马如游龙。顾视御者，不及远矣。虽不加谴怒，但绝岁用，冀以默愧其心耳。”

翠华 傅注：翠华，天子之旗，以象华盖也。相如赋：“建翠华之旗。”注：以翠羽为旗上葆耳。禄山之乱，明皇西幸，华清宫无复至矣。

烟树 杜牧华清宫诗：“秦树远微茫。”

缭墙 杜牧华清宫诗：“绣岭明珠殿，层峦下缭墙。”