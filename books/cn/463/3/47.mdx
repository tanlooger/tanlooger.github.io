---
---
---
title: 又 咏足
---







涂香莫惜莲承步，长愁罗袜凌波去。只见舞回风，都无行处踪。　偷穿宫样稳，并立双趺困。纤妙说应难，须从掌上看。





【校】


傅注本、元本俱无。





【笺】


莲步 南史（齐 本纪下）：东昏侯凿金为莲花以贴地，令潘妃行其上，曰：“此步步生莲花也。”

回风 杜甫诗对雪：“急雪舞回风。”

宫样 韩偓忍笑诗：“宫样衣裳浅画眉，晓来梳洗更相宜。”

双趺 广韵：跗，足趾也。与“趺”同。