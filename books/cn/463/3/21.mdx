---
---
---
title: 又
---







夜到扬州，席上作。

尊酒何人怀李白，草堂遥指江东。珠帘十里卷香风。花开花谢，离恨几千重。　轻舸渡江连夜到，一时惊笑衰容。语音犹自带吴侬。夜阑对酒，依旧梦魂中。　傅注本卷三





【校】


傅注本题“夜”误作“衣”。 毛本“花谢”作“花又谢”，“对酒”作“相对处”。





【笺】


尊酒 杜甫天末怀李白诗（春日忆李白）：“何时一尊酒，重与细论文。”

江东 傅注：太白自翰林赐归，遂放浪江东，往来金陵、采石之间。见卷二浣溪沙（罗袜空飞洛浦尘）注。

珠帘 注见卷一江城子“玉人家在凤凰山”阕。

吴语 傅注：杜子美：“贺公雅吴语，在位常清狂。”盖谓贺知章也。知章虽贵为秘书监，而吴音不改。后告老归吴中，玄宗加重之。将行，涕泣辞上。上曰：“何所欲？”知章曰：“臣有男未定名，幸陛下赐之，归为乡里荣。”上曰：“为道之要，莫若于信。孚者，信也，履信思乎顺。卿子必信顺之人也，宜名曰孚。”知章再拜而受命。久而谓人曰：“上何谑我耶？且实矣。孚字乃瓜下为子，岂非呼我为瓜子耶？”

夜阑 注见卷一浣溪沙“一别姑苏已四年”阕。