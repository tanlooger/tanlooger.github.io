---
---
---
title: 又 西湖食荔支
---







闽溪珍献，过海云帆来似箭。玉坐金盘，不贡奇葩四百年。　轻红酽白，雅称佳人纤手擘。骨细肌香，恰是当年十八娘。　傅注本卷九





【校】


傅注本“荔支”作“荔子”，“坐”作“座”，“恰是”作“恰似”。 毛本“酽”作“酿”。





【朱注】


本集次韵曾仲锡承议食蜜渍生荔支诗：“攀条与立新名字，儿女称呼恐不经。”自注：“俗有十八娘荔芰。”





【笺】


荔支 蔡襄荔枝谱：荔枝之于天下也，惟闽 粤、南粤、巴 蜀有之。汉初，南粤王 尉佗以之备方物，于是始通中国。司马相如赋上林云“答遝离支”，盖夸言之，无有是也。东京 交趾七郡，贡生荔枝，十里一置，五里一堠，昼夜奔腾，有毒蛇猛兽之害。临武长唐羌上书言状，和帝诏大官省之。魏文帝有西域蒲萄之比，世讥其谬论，岂当时南北断隔，所拟出于传闻耶？唐 天宝中，妃子尤爱嗜，涪州岁命驿致，时之词人多所称咏，张九龄赋之以托意。白居易刺忠州，既形于诗，又图而叙之，虽仿佛颜色，而甘滋之胜莫能著也。洛阳取于岭南，长安来于巴 蜀，虽曰鲜献，而传致之速，腐烂之余，色香味之存者亡几矣。是生荔枝中国未始见之也。九龄、居易虽见新实，验今之广南州郡，夔、梓之间所出，大率早熟，肌肉薄而味甘酸，其精好者仅比东闽之下等耳。是二人者，亦未始遇夫真荔枝也。闽中惟四郡有之，福州最多，而兴化军最为奇特，漳、泉时亦知名。列品虽高而寂寥无纪，将尤异之物，昔所未有乎？盖亦有之而未始遇乎人也。余详本卷南乡子（天与化工知）注。

云帆 傅注：荔枝经日则色香味俱变。必由海道以进者，欲速致也。 李白诗（行路难）：“长风破浪会有时，欲挂云帆济沧海。”

玉坐金盘 杜甫诗（解闷）：“京中旧见君颜色，红颗酸甜只自知。”又：“先帝贵妃今寂寞，荔枝还复入长安。炎方每续朱樱献，玉座应悲白露。”

不贡 隋炀帝海山记：大业中，闽地贡五种荔枝。

轻红酽白 傅注：壳轻红而肉酽白也。荔枝谱：今列陈紫之所长，以例众品。其树晚熟，其实广上而圆下，大可径寸有五分。香气清远，色泽鲜紫。壳薄而平，瓤厚而莹。膜如桃花红，核如丁香母。剥之凝如水晶，食之消如绛雪。其味之至，不可得而状也。

纤手擘 杜甫诗（宴戎州杨使君东楼）：“轻红擘荔枝。”

十八娘 荔枝谱：十八娘荔枝，色深红而细长，时人以少女比之。俚传闽王王氏有女第十八娘，好噉此品，因而得名。其冢在城东报国院，冢旁今犹有此树云。