---
---
---
title: 虞美人
---







定场贺老今何在，几度新声改。怨声坐使旧声阑，俗耳只知繁手不须弹。　断弦试问谁能晓，七岁文姬小。试教弹作辊雷声，应有开元遗老泪纵横。　傅注本卷八





【校】


傅注本“怨声”作“新声”。毛本题作“琵琶”。余同傅本。





【笺】


贺老 明皇杂录：贺老即贺怀智，开元时乐工也。元稹连昌宫词：“夜半月高弦索鸣，贺老琵琶定场屋。”

新声 孟郊薄命妾诗：“不惜十指弦，为君千万弹。常恐新声至，坐使旧声残。”

繁手 赵飞燕外传：飞燕祖马大力，工理乐器。事江都王，为协律舍人。父万金，不肯传家业，偏习乐声。亡章曲，任为繁手哀声，自号凡靡之乐，闻者莫不心动焉。

文姬 蔡琰别传：琰六岁，父邕夜鼓琴，弦绝，琰闻曰：“第二弦。”邕故断一弦，问之，曰：“第四弦。”

辊雷 杨妃外传：开元中，有贺怀智善琵琶，用鹍鸡筋为弦，铁为捍拨。辊雷，其声如之也。别详卷一南歌子（海上乘槎侣）注。

开元遗老 白居易江南遇乐叟诗：“白头病叟泣且言，禄山未乱入梨园。能弹琵琶和法曲，多在华清随至尊。”