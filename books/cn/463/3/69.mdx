---
---
---
title: 又
---







晚菊花前敛翠蛾，挼花传酒缓声歌。柳枝团扇别离多。　拥髻凄凉论旧事，曾随织女度银梭。当年今夕奈愁何。





【校】


傅注本、元本俱无。 毛本题作“重阳”。





【笺】


挼花 冯延巳谒金门词：“闲引鸳鸯香径里，手挼红杏蕊。”

缓声歌 杜甫诗：“绿杨垂手舞，啼鸟缓声歌。”（按：此二句不见杜集。查苕溪渔隐丛话卷二十五引洪驹甫诗话，云是宋人丁谓诗句。）古乐府有小垂手舞、大垂手舞、前缓声歌、后缓声歌。

柳枝团扇 乐府诗集：杨柳枝，汉铙歌鼓吹曲。本作折杨柳，至隋时始为宫词。张祜诗（折杨柳枝二首）：“莫折宫中杨柳枝，当时曾向笛中吹”是也。团扇，注见本卷贺新郎“乳燕飞华屋”阕。

拥髻 拾遗记：伶玄买妾樊通德，谈道赵飞燕姊妹事，以手拥髻，凄然泣下。

织女梭 鲍照诗（代堂上歌行）：“晖晖朱颜酡，纷纷织女梭。”