---
---
---
title: 阮郎归
---







绿槐高柳咽新蝉，薰风初入弦。碧纱窗下水沉烟，棋声惊昼眠。　微雨过，小荷翻，榴花开欲然。玉盆纤手弄清泉，琼珠碎却圆。　傅注本卷六





【校】


毛本题作“初夏”。“却”作“又”。





【笺】


高柳 陆机诗（拟明月何皎皎）：“寒蝉鸣高柳。”

薰风注见卷二瑶池燕“飞花成阵春心困”阕。

水沉注见本卷西江月“闻道双衔凤带”阕。

榴花梁孝元榴花诗：“然灯疑夜火。”杜甫诗（绝句二首）：“山青花欲然。”李白诗（寄韦南陵冰余江上乘兴访之遇寻颜尚书笑有此赠）：“月色醉远客，山花开欲然。”

却圆 杜甫诗（宇文晁尚书之甥崔彧司业之孙尚书之子重泛郑监审前湖）：“櫂拂荷珠碎却圆。”