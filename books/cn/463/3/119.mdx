---
---
---
title: 如梦令
---







为向东坡传语，人在玉堂深处。别后有谁来，雪压小桥无路。归去，归去，江上一犁春雨。　傅注本卷九





【校】


傅注本题作“寄黄州杨使君二首公时在翰苑”。 毛本题作“有寄”。“玉”作“画”。 案此二首，据傅本可移编卷二元祐丁卯、戊辰间公官翰林学士时。





【笺】


玉堂 梦溪笔谈：唐翰林院在禁中，乃人主燕居之所，玉堂、承明、金銮殿皆在其间。又：学士院玉堂，太宗皇帝曾亲幸，至今惟学士上日许正坐，他日皆不敢独坐。玉堂东承旨阁子窗格上有火然处。太宗尝夜幸玉堂，苏易简为学士，已寝，遽起，无烛具衣冠，宫嫔自窗格引烛入照之。至今不欲更易，以为玉堂一盛事。案公居翰苑，故称“玉堂”。傅注云“公于东坡筑雪堂”，违词旨矣。