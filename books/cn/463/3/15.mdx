---
---
---
title: 西江月
---







闻道双衔凤带，不妨单著鲛绡。夜香知与阿谁烧，怅望水沉烟袅。　云鬓风前绿卷，玉颜醉里红潮。莫教空度可怜宵，月与佳人共僚。　傅注本卷二





【校】


毛本“僚”误作“撩”，从傅本。





【笺】


双衔凤带 李商隐代离筵伎作（饮席代官妓赠两从事）：“新人桥上着春衫，旧主江边侧帽檐。愿得化为红绶带，许教双凤一时衔。”

鲛绡 搜神记：南海之外有鲛人，水居，亦谓之泉客。织轻绡于泉室，出以卖之，价千金。

水沉 南史 林邑国传：沉水香者，土人斫断，积以岁年，朽烂而心节独在，置水中则沉，故名曰沉香。次浮者栈香。

云鬓二句 傅注：旧注：此二句梦中得之。李群玉赠美人诗：“鬓耸巫山一朵云。”又：“眼底桃花酒半醺。”

可怜宵 注见卷二临江仙“多病休文都瘦损”阕。

月僚 诗 陈风（月出）：“月出皎兮，佼人僚兮。”毛传：僚，好貌。释文：僚本亦作“嫽”，同音了。