---
---
---
title: 南乡子
---







冰雪透香肌，姑射仙人不似伊。濯锦江头新样锦，非宜，故着寻常淡薄衣。　暖日下重帏，春睡香凝索起迟。曼倩风流缘底事，当时，爱被西真唤作儿。　傅注本卷四





【校】


毛本题作有感。





【笺】


冰雪 注见卷一减字木兰花“郑庄好客”阕。

濯锦江 成都记：濯锦江，秦相张仪所作。土人言此水濯锦则鲜明，他水则否。

淡薄衣 张籍倡女词：“画罗金缕难相见，故着寻常淡薄衣。”

春睡香凝 白居易诗（江州赴忠州至江陵已来舟中示舍弟五十韵）：“卧稳贪春睡。”韦应物诗（郡斋雨中与诸文士燕集）：“宴寝凝清香。”

曼倩西真 汉武帝故事：西王母尝见帝于承华殿，东方朔从青琐窃窥之，王母笑指朔曰：“仙桃三熟，此儿已三偷之矣。” 傅注：曼倩，方朔字。西真，西王母。