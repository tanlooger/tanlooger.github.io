---
---
---
title: 又
---







几共查梨到雪霜，一经题品便生光。木奴何处避雌黄。　北客有来初未识，南金无价喜新尝。含滋嚼句齿牙香。





【校】


傅注本、元本俱无。





【笺】


查梨 庄子（天运）：三王五帝之礼义法度不同，譬其犹楂梨橘柚耶，其味相反，而皆可于口。楂亦作查。

木奴 襄阳耆旧传：李衡作宅于武陵 龙阳 氾洲上，种橘千株，敕其子曰：“吾有千头木奴，不责汝衣食。岁上一匹绢，可以不贫矣。”本草：柑一名木奴。柳宗元柳州城西北隅种柑树诗：“方同楚客怜皇树，不学荆州利木奴。”

雌黄 晋阳秋：王衍能言，于意有不安者辄更易之，时号“口中雌黄”。

南金 诗 鲁颂 泮水：“大赂南金。”毛传：南谓荆、扬也。