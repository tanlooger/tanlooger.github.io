---
---
---
title: 又
---







城隅静女何人见，先生日夜歌彤管。谁识蔡姬贤，江南 顾彦先。　先生那久困，汤沐须名郡。惟有谢夫人，从来是拟伦。　傅注本卷七





【校】


毛本题作“有寄”。“是”作“见”。





【笺】


静女 诗 邶风（静女）：“静女其姝，俟我于城隅。爱而不见，搔首踟蹰。静女其娈，贻我彤管。彤管有炜，悦怿女美。”

蔡姬 后汉书 列女传：陈留 董祀妻者，同郡蔡邕之女也，名琰，字文姬。博学有才辩，又妙于音律。适河东 卫仲道，夫亡无子，归宁于家。兴平中，天下丧乱，文姬为胡骑所获，没于南匈奴左贤王。在胡中十二年，生二子。曹操素与邕善，痛其无嗣，乃遣使者以金璧赎之，而重嫁于祀。

顾彦先 晋书 顾荣传：荣字彦先，吴国吴人也，为南土著姓。机神朗悟，弱冠仕吴为黄门侍郎。吴平，与陆机兄弟同入洛，时人号为“三俊”。荣素好琴，及卒，家人常置琴于灵座。吴郡 张翰哭之恸，既而上床，鼓琴数曲，抚琴而叹曰：“顾彦先，复能赏此不？”因又恸哭，不吊丧主而去。

汤沐 汉书 外戚传：邓皇后母新野君，汤沐邑万户。颜师古注：凡言汤沐邑者，谓以其赋税供汤沐之具也。

谢夫人 晋书列女传：王凝之妻谢氏字道蕴，安西将军奕之女也，聪识有才辩。初，同郡张玄妹亦有才质，适于顾氏，玄每称之，以敌道蕴。有济尼者，游于二家，或问之，济尼答曰：“王夫人神情散朗，故有林下风气。顾家妇清心玉映，自是闺房之秀。”