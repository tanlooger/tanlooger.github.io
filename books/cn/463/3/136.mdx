---
---
---
title: 占春芳
---







红杏了，夭桃尽，独自占春芳。不比人间兰麝，自然透骨生香。 　对酒莫相忘，似佳人兼合明光。只忧长笛吹花落，除是宁王。





【校】


傅注本、元本俱无。





【笺】


夭桃 诗 周南（桃夭）：“桃之夭夭，灼灼其华。”

兰麝 晋书 石崇传：崇婢妾数十人，皆蕴兰麝，被罗縠。梁武帝游女曲：“氛氲兰麝体芳滑，容光玉耀眉如月。”

明光 王褒日出东南隅行：“银镂明光带，金地织成襦。”

宁王 唐书 礼乐志：明皇好羯鼓，而宁王善吹笛，达官大臣慕之，皆喜言音律。