---
---
---
title: 又 赠王友道
---







谁道东阳都瘦损，凝然点漆精神。瑶林终自隔风尘。试看披鹤氅，仍是谪仙人。　省可清言挥玉麈，真须保器全真。风流何似道家纯。不应同蜀客，惟爱卓文君。





【校】


傅注本、元本俱无。





【笺】


王友道 未详。

东阳 南史 沈约传：隆昌元年，除吏部郎，出为东阳太守。李商隐诗（韩冬郎即席为诗相送……因成二绝寄酬兼呈畏之员外）：“为凭何逊休联句，瘦尽东阳姓沈人。”

点漆 晋书杜乂传：王羲之见而目之曰：“肤若凝脂，眼如点漆，此神仙人也。”刘孝绰文（司空安成王碑）：卫子之朗月映山，杜生之凝脂点漆。

瑶林 世说（赏誉）：王戎云：“太尉神姿高彻，如瑶林琼树，自然是风尘外物。”

鹤氅 晋书 王恭传：尝披鹤氅裘，涉雪而行，孟昶窥见之，叹曰：“此真神仙中人也。”

谪仙 注见卷一满江红“江汉西来”阕。

玉麈 卢照邻行路难：“金貂有时须换酒，玉麈恒摇莫计钱。”别详本卷贺新郎（乳燕飞华屋）注。

保器全真 易（系辞下）：君子藏器于身，待时而动。汉书 艺文志：神仙者，所以保性命之真，而游求于外者也。高适诗（答侯少府）：“浮沉各异宜，老大贵全真。”

卓文君 杜甫诗（琴台）：“茂陵多病后，尚爱卓文君。”余详卷一河满子（见说岷峨凄怆）注。