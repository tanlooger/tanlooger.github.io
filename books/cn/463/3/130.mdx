---
---
---
title: 天仙子
---







走马探花花发未，人与化工俱不易。千回来绕百回看，蜂作婢，莺为使，谷雨清明空屈指。　白发卢郎情未已，一夜翦刀收玉蕊。尊前还对断肠红，人有泪，花无意，明日酒醒应满地。　傅注本卷十二





【校】


傅注本“探”作“采”。 毛本无。





【笺】


谷雨 傅注：二十四气，清明之后谷雨。盖谷雨三月之候，正花发之时，故牡丹记云：洛花以谷雨为开候。

卢郎 唐诗（崔氏述怀）：“不恨卢郎年纪大，不恨卢郎官职卑。自恨妾身生太晚，不见卢郎年少时。”

玉蕊 庾阐诗（游仙诗）：“朝餐云英玉蕊，夕挹玉膏石髓。”