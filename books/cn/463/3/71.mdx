---
---
---
title: 南歌子
---







日薄花房绽，风和麦浪轻。夜来微雨洗郊坰，正是一年春好近清明。　已改煎茶火，犹调入粥饧。使君高会有余清，此乐无声无味最难名。　傅注本卷五





【校】


毛本题作“晚春”。





【笺】


花房 韩愈感春诗：“辛夷花房忽全开，将衰正盛频频来。”

麦浪 柳宗元诗（闻黄鹂）：“麦芒涨天摇青波。”

改火 傅注：荆楚岁时记曰：寒食风俗，以介子推之故则禁火。按周官司烜氏：仲春以木铎修火禁于国中。注云：为季春将出火也。然则今寒食禁火为近季春之时，盖断故火而改新火。魏野诗曰：“殷勤旋乞新钻火，为我亲煎岳麓茶。”别详卷二临江仙（一别都门三改火）注。

调饧 玉烛宝典：今人以寒食悉为大麦粥，研杏仁为酪，煮饧以沃之。

此乐 李白赠褚司马诗：“此堂千万寿，侍奉有光辉。人间无此乐，此乐世中稀。”