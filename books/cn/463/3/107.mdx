---
---
---
title: 又
---







清夜无尘，月色如银。酒斟时、须满十分。浮名浮利，虚苦劳神。叹隙中驹，石中火，梦中身。　虽抱文章，开口谁亲。且陶陶、乐尽天真。几时归去，作个闲人。对一张琴，一壶酒，一溪云。　傅注本卷七





【校】


毛本题作“述怀”。“虚”作“休”。





【笺】


如银 梁 戴暠月诗：“浮川疑让璧，入户类烧银。”

十分 白居易诗（早饮湖州酒寄崔使君）：“十分蘸甲酌。”

隙中驹 庄子（知北游）：人生天地间，如白驹之过隙，忽然而已。

石中火 李白诗（拟古十二首）：“石火无烟光，还如世中人。”传灯录：如击石火，似闪电光。

梦中身 关尹子（四符）：知此身如梦中身，随情所见，可以飞神。

陶陶 刘伶酒德颂：无思无虑，其乐陶陶。