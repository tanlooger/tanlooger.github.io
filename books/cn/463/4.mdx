---
---
---
title: 后记
---




曩从上虞 罗子经先生假得南陵 徐氏藏旧钞傅幹注坡词残本，取校毛氏汲古阁本、王氏四印斋影元 延祐本、朱氏彊村丛书编年本，时有胜义，而所注典实多不标出原书。因为博稽群籍，更依朱本编年，作为此笺，以便读者。其原注可用者仍之，并于每阕之下别标傅本卷目，以存其旧。案直斋书录解题：“注坡词二卷，仙溪 傅幹撰。”今所见钞本则为十二卷，卷首有竹溪散人 傅共序，称幹字子立，为其族子。考元人黄真仲重订仙溪志：共，傅权子，绍兴二年张九成榜特奏名。洪迈容斋随笔则言绍兴中，有傅洪秀才注苏词版行，颇讥其纰谬。疑其书即此本，殆以卷首有共序，共字洪甫，牵涉而率诋之欤？苏学大盛于金源，据元遗山文集，知当世选注苏词者不止一家，而代远年湮，遗编莫睹，仅此傅氏残本犹得流传于天壤间，亦一大幸事。予既加以采录，又从徐积余先生假得郑叔问手评东坡乐府，于本笺不少补助，特并附著于此。至于校订之役，则得力于扬州 丁宁女士为多云。一九三五年七月，龙榆生附记。