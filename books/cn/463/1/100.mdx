---
---
---
title: 浣溪沙
---







十二月二日雨后微雪，太守徐君猷携酒见过，坐上作浣溪沙三首。明日酒醒，雪大作，又作二首。

覆块青青麦未苏，江南云叶暗随车。临皋烟景世间无。　雨脚半收檐断线，雪床初下瓦跳珠。归来冰颗乱黏须。　傅注本卷十





【校】


傅注本题后有“时元丰五年也”六字。据此，是此词作于壬戌，惟别无旁证，仍依朱本从纪年录编辛酉。 傅注本、元本、毛本“雪床”并作“雪林”。从墨迹。 毛本“跳”作“疏”。 傅注本“线”误“绝”。





【笺】


青青麦 庄子（外物）：青青之麦，生于陵陆。韩愈诗（过南阳）：“桑下麦青青。”

云叶随车 陈 蔡凝春云诗（赋得春云处处生）：“入风衣暂敛，随车盖转轻。作叶还依树，为楼欲近城。”杜甫诗（夏夜李尚书筵送宇文石首赴县联句）：“雨稀云叶断。”

临皋 诗集查注：许端夫齐安拾遗云：夏澳口之侧本水驿，有亭曰临皋。名胜志：临皋馆在黄州朝宗门外，其上有快哉亭，县令张梦得建。子由记略云：亭之所见，南北百里，东西一舍。昼则舟楫出没于其前，夜则鱼龙悲啸于其下。西望武昌诸山，冈陵起伏，草木行列。烟消日出，渔父樵夫之舍，皆可指数。

雨脚 杜甫茅屋为秋风所破歌：“雨脚如麻未断绝。”

雪床 汪穰卿笔记言在张文襄幕，见苏文忠手书浣溪沙五首，“雪林初下瓦跳珠”句，“林”作“牀”，注：“京师俚语，霰为雪床。”

黏须 罗邺早行诗：“时整帽檐风刮顶，旋呵鞭手冻黏须。”（按：此承　傅注。查全唐诗罗邺早行诗无此句，乃杜荀鹤诗，题为早发，见全唐诗卷六九二。）