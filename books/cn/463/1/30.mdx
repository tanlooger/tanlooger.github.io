---
---
---
title: 浣溪沙
---







自杭移密守，席上别杨元素，时重阳前一日。

缥缈危楼紫翠间，良辰乐事古难全。感时怀旧独凄然。璧月琼枝空夜夜，菊花人貌自年年。不知来岁与谁看。





【校】


傅注本阙。 元本浣溪沙有“风压轻云”一首，毛注是李后主作，删去。 毛本题作“菊节别元素”。“古”作“苦”。





【朱注】


纪年录：甲寅，答元素。





【笺】


璧月琼枝 陈书 皇后传：后主与狎客共赋新诗，互相赠答，采其尤艳丽者以为曲词，被以新声。其曲有玉树后庭花、临春乐等，大指所归，皆美张贵妃、孔贵嫔之容色也。其略曰：“璧月夜夜满，琼树朝朝新。”庄子：积石生树，名曰琼枝。其高一百二十仞，大三十围，以琅玕为之实。（按：此所引不见今本庄子。）