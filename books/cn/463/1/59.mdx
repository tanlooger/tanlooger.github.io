---
---
---
title: 殢人娇 戏邦直
---







别驾来时，灯火荧煌无数。向青琐、隙中偷觑，元来便是，共彩鸾仙侣。方见了、管须低声说与。　百子流苏，千枝宝炬，人间有、洞房烟雾。春来何事，故抛人别处。坐望断、楼中远山归路。　傅注本卷八





【校】


傅注本夺“荧煌”二字。 毛本次句作“满城灯火无数”。





【朱注】


案诗集，丙辰春有和邦直诗。施注：邦直名清臣，魏人。居高密时，以京东提刑按部至密也。又次韵李邦直感旧诗注：感旧诗有“入梦”、“还乡”之戏。东坡又为长短句云：“谁教幽梦里，插他花。”亦此意也。





【笺】


邦直 诗集施注：李邦直，名清臣，魏人。七岁知诵书，日数千言。韩忠献公闻其名，妻以兄子。举进士，应材识兼茂科。欧阳公壮其文，廷对策入等，名声籍甚。以荐知太常礼院。从韩绛使陕西，坐贬出通判海州。还故官，提点京东刑狱。召为两朝国史编修官，同修起居注，知制诰，拜吏部尚书，擢尚书左丞。哲宗立，以资政殿学士出守三郡。徽宗立，入为门下侍郎，出知大名府。年七十一，薨。邦直早以词藻受知人主，为文简重宏放，然志于利禄，谋国无公心，一意欲取宰相，故操持悖谬，竟不如愿以死。后追治其罪，贬雷州司户。邦直居高密时，以京东提刑行部至密也。东坡晚年瘴海，仅得生还，推原祸本，实自邦直发之。

别驾 傅注：晋 庾亮云：“别驾任居刺史之半，安可非其人？”

青琐 傅注：汉武故事：西王母尝见帝于承华殿，东方朔从青琐窃窥之。青琐，谓青琐窗闼耳。汉书注：青琐者，刻为连琐文而青涂之。

彩鸾 傅注：传奇集：大和末，有书生文箫游钟陵，因中秋许仙君上升日，吴、蜀、楚、越士女骈集，生亦往焉。忽遇一姝，风韵出尘，吟诗曰：“若能相伴陟仙坛，应得文箫驾彩鸾。自有绣襦并甲帐，琼台不怕雪霜寒。”生曰：“吾姓名其兆乎？此必神仙之俦侣也。”夜四鼓，姝与三四辈独秉烛登山，生潜蹑其后。姝觉，回首曰：“岂非文箫耶？”至绝顶，乃知其为女仙矣。彩鸾与生有夙契，遂同归钟陵，仅十载。后至会昌间，遂入越王山，各乘一虎，登仙而去。

流苏 傅注：倦游录：流苏者，乃盘线绘绣之球，五色错为之，同心而下垂者是也。今此谓流苏者，乃百子帐之流苏也，盖昔人以流苏系帐之四隅为饰耳。

宝炬 傅注：江淹灯赋：“双流百枝，艳帐充庭。” 李贺诗（河阳歌）：“蜜炬千枝烂。”