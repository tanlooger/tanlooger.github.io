---
---
---
title: 浣溪沙
---







徐门 石潭谢雨，道上作五首。潭在城东二十里，常与泗水增减，清浊相应。

照日深红暖见鱼，连村绿暗晚藏乌。黄童白叟聚睢盱。　麋鹿逢人虽未惯，猿猱闻鼓不须呼。归来说与采桑姑。　傅注本卷十





【校】


傅注本“徐门”作“徐州”，“村”作“溪”，“来”作“家”。 毛本题无“潭在”下十七字，余同傅本。





【笺】


石潭 诗集 起伏龙行序：徐州城东二十里有石潭，父老云与泗水通，增损清浊，相应不差，时有河鱼出焉。元丰元年春旱，或云置虎头潭中，可以致雷雨。用其说，作起伏龙行。

泗水 一统志 徐州府：泗水自山东鱼台县流入，径沛县城北，又径县东南至铜山县东北，循城而东，又东南入邳州界。

藏乌 古乐府：“暂出白门前，杨柳可藏乌。”

睢盱 易 豫：“六三，盱豫，悔。迟，有悔。”孔疏：盱者，睢盱。睢盱者，喜悦之貌。傅注引唐韵：睢盱，仰目视也。睢音隳，盱音吁。