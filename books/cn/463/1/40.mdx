---
---
---
title: 醉落魄 苏州阊门留别
---







苍颜华发，故山归计何时决？旧交新贵音书绝，惟有佳人，犹作殷勤别。　离亭欲去歌声咽，潇潇细雨凉吹颊。泪珠不用罗巾裛，弹在罗衫，图得见时说。　傅注本卷九





【校】


傅注本“吹”作“生”，“衫”作“衣”。 毛本“衫”作“衣”，注云：“一刻山谷。但‘故山归计何时决’作‘故乡归路无因得’。”“颜”作“头”。





【朱注】


案此与前调疑同时作。





【笺】


阊门 一统志 苏州府：阖闾城西，阊、胥二门。吴越春秋：阊门者，以象天门，通阊阖风也。阖闾欲破楚，楚在西北，故立阊门以通天气。复名破楚门。寰宇记云：吴城西门也。春申君改为阊门。

旧交新贵 汉书（郑当时传）：翟公云：“一死一生，乃知交情。一贫一富，乃知交态。一贵一贱，交情乃见。”杜诗（狂夫）：“厚禄故人书断绝，恒饥稚子色凄凉。”