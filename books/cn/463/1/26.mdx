---
---
---
title: 泛金船 流杯亭和杨元素
---







无情流水多情客，劝我如相识。杯行到手休辞却，似轩冕相逼。曲水池上，小字更书年月。还对茂林修竹，似永和节。　纤纤素手如霜雪，笑把秋花插。尊前莫怪歌声咽，又还是轻别。此去翱翔，遍上玉堂金阙。欲问再来何岁，应有华发。　傅注本卷十一





【校】


傅注本调作“劝金船”，与子野词合。题作“和元素自撰腔，命名亦作泛金船”。“相识”作“曾识”，“似轩冕”句作“这公道难得”，“似永和节”作“永和时节”，“还对”作“如对”，“遍上”作“遍赏”。 毛本调同傅本，题作“和元素韵自撰腔命名”。余字并同傅本。 元本“节”上衍“时”字，从毛本删。





【朱注】


纪年录：甲寅，和元素。王案：甲寅九月，公以太常博士权知密州军州事，罢杭州通守任。杨绘饯别于中和堂，和韵作。案张子野有流杯堂唱和翰林主人元素自撰腔 劝金船词，当是同作。中和堂在杭州，亭或近其地，非东武之流杯亭也。





【笺】


杯行到手 韩愈诗（赠郑兵曹）：“杯行到君莫停手。”

永和节 王羲之兰亭序：永和九年，岁在癸丑。暮春之初，会于会稽 山阴之兰亭，修禊事也。群贤毕至，少长咸集。此地有崇山峻岭，茂林修竹，又有清流激湍，映带左右。引以为流觞曲水，列坐其次，虽无丝竹管弦之盛，一觞一咏，亦足以畅叙幽情。

玉堂金阙 傅注：汉武帝作玉堂于太液池南，去地二十丈。阙，门旁两观也，饰之以黄，故曰金阙。





【附录】


彊村丛书本张子野词补遗：流杯堂唱和翰林主人元素自撰腔 劝金船词云：“流泉宛转双开窦，带染轻纱皱。何人暗得金船酒，拥罗绮前后。绿定见花影，并照与、艳妆争秀。行尽曲名，休更再歌杨柳。 光生飞动摇琼甃，隔障笙箫奏。须知短景欢无足，又还过清昼。翰阁迟归来，传骑恨留住难久。异日凤凰池上，为谁思旧。”案此阕与东坡作同和元素，而韵既不同，句度又复参差，岂自撰腔可随意偷声减字耶？附志于此，以俟知音者考定。