---
---
---
title: 画堂春 寄子由
---







柳花飞处麦摇波，晚湖净，鉴新磨。小舟飞棹去如梭，齐唱采菱歌。　平野水云溶漾，小楼风日晴和。济南何在暮云多，归去奈愁何。





【校】


傅注本、毛本俱无。





【朱注】


案颍滨遗老传，张文定知淮阳，以学官见辟，从之三年，授齐州掌书记，复三年。考子由以癸丑九月自陈至齐，迨丙辰九月，三年成资罢任，即以上书还京。词必于是时寄之，故有“济南”、“归去”等语。前段则追述辛亥七八月同游陈州 柳湖事。





【笺】


济南 一统志：济南府，禹贡青州之域。周为齐地，秦属齐郡，汉初分置济南郡，后魏改曰齐州，宋初曰齐州济南郡。