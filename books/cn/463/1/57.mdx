---
---
---
title: 蝶恋花
---







微雪，客有善吹笛击鼓者，方醉中，有人送苦寒诗求和，遂以此答之。

帘外东风交雨霰。帘里佳人，笑语如莺燕。深惜今年正月暖，灯光酒色摇金盏。　掺鼓渔阳挝未遍。舞褪琼钗，汗湿香罗软。今夜何人吟古怨，清诗未了冰生砚。　傅注本卷六





【校】


傅注本存目阙词。 毛本题作“密州冬夜文安国席上作”，“了”作“就”。





【朱注】


王案：丙辰春夜，文勋席上作。又曰：正月，迁祠部员外郎。案王说据毛本题也。后一首类编。





【笺】


雨霰 诗 小雅 頍弁：“如彼雨雪，先集维霰。”

掺鼓渔阳 后汉书 祢衡传：曹操闻衡善击鼓，乃召为鼓史。因大会宾客，阅试音节。诸史过者，令脱其故衣，更著岑牟单绞之服。次至衡，衡方为渔阳掺挝，蹀蹋而前，容态有异，声节悲壮，听者莫不慷慨。注：挝，击鼓杖也。掺挝，击鼓之法。