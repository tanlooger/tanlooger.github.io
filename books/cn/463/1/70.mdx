---
---
---
title: 殢人娇 小王都尉席上赠侍人
---







满院桃花，尽是刘郎未见。于中更、一枝纤软。仙家日月，笑人间春晚。浓睡起、惊飞乱红千片。　密意难传，羞容易变。平白地、为伊肠断。问君终日，怎安排心眼？须信道、司空自来见惯。　傅注本卷八





【校】


傅注本“难传”作“难窥”，“易变”作“易见”。 毛本题无“小”字，余同傅本。





【朱注】


王案：丁巳二月，告下，以尚书祠部员外郎直史馆，徙知徐州军州事。三月二日寒食，与王诜饮于四照亭上作。案纪年录，丁巳三月一日，与王诜会四照亭，有倩奴者求曲，遂作洞仙歌、喜长春与之。元本、毛本皆无此二词，疑喜长春为殢人娇别名。今据王说编丁巳，而以洞仙歌列于次焉。





【笺】


小王都尉 宋史本传：王诜字晋卿，能诗善画。尚蜀国长公主，官至留后。

刘郎 傅注：续齐谐记：汉明帝永平中，剡县有刘晨、阮肇入天台山采药，迷失道路。望山头有一桃树，共取食之。下山，得涧水，饮之。又见蔓菁从山后出，次有一杯流出，中有胡麻饭屑。二人因过水，行一里许，又度一山，出大溪。见二女颜容绝妙，唤刘、阮姓名如有旧。问：“郎等来何晚也。”因邀过家，床帐帷幔，非世所有。又有数仙客，将三五桃至，云：“来庆女婿。”各出乐器作乐。二人就女家止宿，行夫妇之礼。住半年，天气和适，常如二三月，百鸟哀鸣，求归甚切。女曰：“罪根未灭，使君等如此。”送刘、阮从此山洞口去。乡里怪异，验得七代子孙。却欲还女家，寻山路不获。至太康八年，失二人所在。又刘禹锡诗：“玄都观里桃千树，尽是刘郎去后栽。”见本卷阮郎归“一年三度过苏台”注。

乱红 傅注：张舜民调笑词：“潺潺流水武陵溪，洞里春长日月迟。红英满地无人到，此度刘郎去路迷。”

平白地 傅注：李白越女词：“东阳素足女，会稽素舸郎。相看月未堕，白地断肝肠。”

司空见惯 本事诗（情感）：刘尚书 禹锡罢和州，为主客郎中，集贤殿学士。李司空罢镇在京，慕刘名，尝邀至第中，厚设饮馔。酒酣，命妙妓歌以送之。刘于席上赋诗曰：“鬌梳头宫样妆，春风一曲杜韦娘。司空见惯浑闲事，断尽江南刺史肠。”李因以妓赠之。