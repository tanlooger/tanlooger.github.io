---
---
---
title: 南歌子 湖州作
---







山雨萧萧过，溪风浏浏清。小园幽榭枕汀，门外月华如水彩舟横。　苕岸霜花尽，江湖雪阵平。两山遥指海门青，回首水云何处觅孤城。　傅注本卷五





【校】


傅注本“萧萧”作“潇潇”，风作“桥”，毛本同。 傅注本“苕岸”作“苕坼”。毛本“苕”作“岧”。 朱孝臧曰：案“湖”疑“潮”误。





【朱注】


王案：己未五月十三日，钱氏园送刘赴余姚作。诗集施注：赴余姚，公即席赋南柯子饯之，“山雨潇潇过”者是也。后题“元丰二年五月十三日吴兴钱氏园作”。今集中乃指他词为送行甫，而此词第云湖州，误也。案字行甫，湖州人。集中有送刘寺丞赴余姚诗，即其人也。别有“日出西山雨”一首，题作送行甫赴余姚，即施注所谓他词者，疑与是词题互误。今编于次以待考，而题皆姑仍其旧云。





【笺】


湖州 一统志：湖州府，禹贡扬州之域。三国 吴始于乌程置吴兴郡，唐置湖州，宋曰湖州 吴兴郡。

月华如水 谢庄月赋：“柔只雪凝，圆灵水镜。连观霜缟，周除冰净。”

苕岸 寰宇记：苕溪在安吉县西南七十五里，北流径长兴县东四十五里，乌程县南五十步。以其两岸多生芦苇，故曰苕溪。

海门 傅注：钱塘江海门，两山对起。