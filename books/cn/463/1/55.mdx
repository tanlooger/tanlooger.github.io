---
---
---
title: 水龙吟 赠赵晦之吹笛侍儿
---







楚山修竹如云，异材秀出千林表。龙须半翦，凤膺微涨，玉肌匀绕。木落淮南，雨晴云梦，月明风嫋。自中郎不见，桓伊去后，知孤负，秋多少。　闻道岭南太守，后堂深、绿珠娇小。绮窗学弄，梁州初遍，霓裳未了。嚼徵含宫，泛商流羽，一声云杪。为使君洗尽，蛮风瘴雨，作霜天晓。　傅注本卷一





【校】


傅注本题作“咏笛村。公旧序云，时太守闾邱公显已致仕，居姑苏，后房懿卿者甚有才色，因赋此词云。赠赵晦之”。“嫋”作“袅”，“孤”作“辜”。 毛本题作“岭南太守闾邱公显致仕居姑苏，东坡每过必留连。尝言过姑苏，不游虎丘，不谒闾丘，乃二欠事，其重之如此。一日出其后房佐酒，有懿卿者甚有才色，善吹笛，因作水龙吟赠之”。案：此说出鹤林玉露。贵耳录引此词，“桓伊”作“将军”，“梁州初遍”作“凉州初试”。





【朱注】


纪年录：乙卯作。案晦之名昶。





【笺】


楚山 傅注：今蕲州笛村，故楚地也。

龙须三句 傅注：笛制取良簳通洞之，若于首颈处则存一节，节间留纤枝，剪而束之，节以下若膺处则微涨，而全体皆要匀净。若汉书所谓生其窍厚均者，断两节间而吹之。审如是，然后可制。故能远可通灵达微，近可以写情畅神。谓之龙须、凤膺、玉肌，皆取其美好之名也。

木落三句 傅注：善吹笛者，必俟气肃天清，风微月亮，聊作一二弄，遂臻其妙。汉书 诸侯王年表：北界淮濒，略衡、庐为淮南。初学记：淮南道者，禹贡扬州之域。又得荆州之东界，自淮以南，略江而西，尽其地也。曹植与吴质书：伐云梦之竹以为笛。周礼 职方氏：荆州，其泽薮曰云瞢。瞢，模红切，与梦同。一统志：云梦泽在天门县西。寰宇记：竟陵城西大泽，即古云梦。

中郎 傅注：蔡邕初避难江南，宿于柯亭之馆，以竹为椽。邕仰而盻之，曰：“此良材也。”取以为笛，奇声独绝。历代传之至于今。邕尝为中郎将。 案后汉书注引张骘文士传曰：邕告吴人曰：吾昔尝经会稽高迁亭，见屋椽竹东间第十六可以为笛。取用果有异声。伏滔长笛赋序云：柯亭之观，以竹为椽。邕取为笛，奇声独绝也。与傅注微异。傅或别有所本。

桓伊 注见本卷昭君怨“谁作桓伊三弄”阕。

绿珠 傅注：绿珠，石崇家妓名也。素善吹笛。余详本卷南乡子（旌旆满江湖）注。

梁州二句 傅注：杨妃外传：梁州，乃开元间西凉州所献之曲也。其词则贵妃为之。天宝初，罗公远侍明皇中秋宴，公远奏曰：“陛下能从臣月宫游乎？”命取桂枝杖，向空掷之为大桥，色如白金。上同行数十里，至大城阙，公远曰：“此月宫也。”仙女数百，素衣飘然，舞于广庭中。上问：“此为何曲？”曰：“霓裳羽衣曲也。”上密记其声节，及回，即喻伶人象其音调，制为霓裳羽衣之曲。初遍者，今乐府诸大曲，凡数十解，于前则有排遍，后则有延遍。此谓之初遍，岂非排遍之首谓乎？ 案：傅说与碧鸡漫志所言微异。又今本太真外传无梁州词乃贵妃所作之说。

嚼徵二句 宋玉对楚王问：“引商刻羽，杂以流徵，国中属而和者，不过数人。”

云杪 傅注：诸乐器中，唯笛有穿云裂石之声。

霜天晓 曲名有霜天晓角。





【附考】


贵耳录：东坡水龙吟咏笛词，传有八字谥：“楚山修竹如云，异材秀出千林表”，此笛之质也；“龙须半翦，凤膺微涨，玉肌匀绕”，此笛之状也；“木落淮南，雨晴云梦，月明风袅”，此笛之时也；“自中郎不见，将军去后，知孤负，秋多少”，此笛之事也；“闻道岭南太守，后堂深、绿珠娇小”，此笛之人也；“绮窗学弄，凉州初试，霓裳未了”，此笛之曲也；“嚼徵含宫，泛商流羽，一声云杪”，此笛之音也；“为使君洗尽，蛮烟瘴雨，作霜天晓”，此笛之功也。嚼徵、含宫、泛商、流羽，五音已用其四，唯少一“角”字。末句作“霜天晓”，歇后一“角”字。