---
---
---
title: 满江红 寄鄂州 朱使君寿昌
---







江汉西来，高楼下、蒲萄深碧。犹自带、岷 峨雪浪，锦江春色。君是南山遗爱守，我为剑外思归客。对此间、风物岂无情，殷勤说。　江表传，君休读。狂处士，真堪惜。空洲对鹦鹉，苇花萧瑟。独笑书生争底事，曹公 黄祖俱飘忽。愿使君、还赋谪仙诗，追黄鹤。　傅注本卷二





【校】


傅注本、元本“独笑”上有“不”字，“愿使君”句无“使”字。从毛本。





【朱注】


案是词当在黄州作，附编于此。





【笺】


蒲萄深碧 注见本卷南乡子“晚景落琼杯”阕。

岷峨二句 傅注：李白诗：“江带岷 峨雪，川横山峡流。”盖峨嵋积雪，经春不消。郑谷峨嵋雪诗：“万仞白云端，经春雪未残。夏消江峡满，清照蜀楼寒。”杜子美诗：“朝来巫峡水，远逗锦江波。”注云：“锦江水与巫峡相通也。”杜诗：“锦江春色逐人来。”余详本卷南乡子（晚景落琼杯）注。

遗爱 春秋左氏传（昭公二十年）：子产，古之遗爱也。又（襄公十四年）：栾武子之德在民，如周人之思召公，爱其甘棠，况其子乎？

剑外 谓剑门外也。水经注：小剑戍西去大剑山三十里，连山绝险，飞阁通衢，谓之剑阁。杜甫诗（恨别）：“草木变衰行剑外，兵戈阻绝老江边。”

江表传 傅注：江表传载江左吴时事，多见汉末群雄角逐之义，三国志每引以为证也。

狂处士 后汉书 文苑传：祢衡字正平，平原般人。少有才辩，而气尚刚傲，好矫时慢物。孔融既爱衡才，数称述于曹操，操喜，敕门者有客便通，待之极晏。衡乃着布单衣疏巾，手持三尺棁杖，坐大营门，以杖棰地大骂。吏白：“外有狂生，坐于营门，言语悖逆，请收案罪。”操怒，谓融曰：“祢衡竖子，孤杀之犹鼠雀耳。顾此人素有虚名，远近将谓孤不能容之。今送与刘表，视当何如。”于是遣人骑送之。表及荆州士大夫先服其才名，甚宾礼之。后复侮慢于表，表耻不能容，以江夏太守黄祖性急，故送衡与之。祖亦善待焉。衡为作书记，轻重疏密，各得体宜。祖持其手曰：“处士，此正得祖意，如祖腹中之所欲言也。”后黄祖在蒙冲船上大会宾客，而衡言不逊顺。祖惭，乃诃之。衡更熟视曰：“死公，云等道？”祖大怒，令五百将出，欲加棰，衡方大骂。祖恚，遂令杀之。

鹦鹉洲 傅注：衡死，埋于沙洲之上，后人因号其洲曰鹦鹉洲，以衡尝为鹦鹉赋故也。崔颢诗（黄鹤楼）：“晴川历历汉阳树，芳草萋萋鹦鹉洲。”李白赠江夏韦太守诗：“一忝青云客，三登黄鹤楼。顾惭祢处士，虚对鹦鹉洲。焚山霸气盛，寥落天地秋。”一统志：鹦鹉洲在江夏县西南二里。水经注：江之右岸当鹦鹉洲南。寰宇记：鹦鹉洲在大江中，与汉阳县分界。后汉黄祖为江夏太守，祖长子射，大会宾客，有献鹦鹉于此洲，故名。

飘忽 李白诗（淮阴书怀寄王宋城）：“徘徊且不定，飘忽怅徂征。”

谪仙 本事诗（高逸）：李太白初自蜀至京师，舍于逆旅。贺监知章闻其名，首访之。既奇其姿，复请所为文，出蜀道难以示之。读未竟，称叹者数四，号为谪仙。解金龟换酒，与倾尽醉，期不间日。由是称誉光赫。

黄鹤 李白赠韦使君诗（江夏赠韦南陵冰）：“我且为君槌碎黄鹤楼，君亦为我倒却鹦鹉洲。赤壁争雄如梦里，且须歌舞宽离忧。”