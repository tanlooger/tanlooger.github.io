---
---
---
title: 又
---







西湖席上，代诸妓送陈述古。

娟娟缺月西南落，相思拨断琵琶索。枕泪梦魂中，觉来眉晕重。　华堂堆烛泪，长笛吹新水。醉客各西东，应思陈孟公。　傅注本卷七





【校】


傅注本题作“述古席上”。 毛本题作“代妓送陈述古”。“华”作“画”。此题从西湖游览志余。 元本题作“灵璧寄彭城故人”，朱刻因之，编入己未。察词中情意，似与代妓送述古较合，改编甲寅。





【笺】


相思 陶穀词（春光好）：“琵琶拨断相思调。”

新水 注见本卷虞美人“湖山信是东南美”阕。

陈孟公 后汉书（游侠传）：陈遵字孟公，好客，每大宴，宾客满堂，辄关门，取客车辖投井中。虽有急，终不得去。





【附考】


西湖游览志余：唐宋间郡守新到，营妓皆出境而迎。既出，犹得以鳞鸿往返，不为异。苏子瞻送杭妓往苏州迎新守 菩萨蛮词云云，又西湖席上代诸妓送陈述古云云。此亦足觇一时之风气矣。