---
---
---
title: 河满子 湖州寄南守冯当世
---







见说岷 峨凄怆，旋闻江 汉澄清。但觉秋来归梦好，西南自有长城。东府三人最少，西山八国初平。　莫负花溪纵赏，何妨药市微行。试问当垆人在否，空教是处闻名。唱着子渊新曲，应须分外含情。　傅注本卷八





【校】


傅注本题作“湖州作寄益守冯当世”。 毛本题作“湖州作”。





【朱注】


案宋史：熙宁六年，复熙、河、洮、岷、叠、岩等州。七年，平泸夷木征寇岷州，王韶败降之。词云“西山八国初平”，当作于甲寅。 诗集查注：冯京字当世，江夏人。富郑公婿，谥文简。





【笺】


长城 傅注：唐 李治并州十六年，以威肃闻。太宗尝曰：“炀帝不择人守边，劳中国筑长城以备虏。今我用守并，突厥不敢南，贤长城远矣。”

东府 元经：冬十月，城东府。薛氏传：城东府者，何尚书府也。自道子、元显分东府西府掌其事，至刘裕因之居东府。

西山八国 唐书 韦皋传：皋字城武，京兆万年人。贞元初，代张延赏为剑南西川节度使，蛮部震服。于是西山羌 女、诃陵、南水、白狗、逋租、弱水、清远、咄霸八国酋长，皆因皋请入朝，乃诏皋统押近界诸蛮，西山八国，加云南安抚使。

花溪 傅注：西蜀游赏，始正月上元日，终四月十九日，而浣花溪最为盛集。

药市 傅注：益州有药市，期以七月，四远皆集。其药物品甚众，凡三月而罢，好事者多市取之。

当垆 汉书 司马相如传：相如与临邛令王吉饮富人卓王孙家，相如酒酣弄琴，卓氏女文君新寡，窃从户窥，心悦而好之，乃夜奔相如。相如乃与驰归成都，家徒四壁。久之，相如与俱之临邛，尽卖车骑，置一酒舍酤酒。令文君当垆，相如身着犊鼻裈，与佣保杂作，涤器于市。王孙耻之，诸公更谓王孙曰：“司马长卿故倦游，虽贫而人材足依也，且又令客，奈何相辱如此？”王孙不得已，分与僮仆财物。文君乃与相如归成都，买田宅，而为富人矣。

子渊 傅注：汉 王褒字子渊，蜀人。王襄为益州刺史，闻有俊才，请与相见。使褒作中和、乐职、宣布诗，选好事者，令依鹿鸣之声，习而歌之。下传而上闻，宣帝召见，悦之，擢褒为谏大夫，使侍太子。太子喜褒所为甘泉及洞箫颂，令后宫贵人左右皆诵读之。