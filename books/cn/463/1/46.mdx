---
---
---
title: 醉落魄 席上呈杨元素
---







分携如昨，人生到处萍飘泊。偶然相聚还离索。多病多愁，须信从来错。　尊前一笑休辞却，天涯同是伤沦落。故山犹负平生约。西望峨嵋，长羡归飞鹤。　傅注本卷九





【校】


傅注本题无“杨”字。





【朱注】


纪年录：甲寅，离京口，呈元素作。





【笺】


萍飘 杜甫诗（秦州见敕目薛三璩授司议郎……凡三十韵）：“浩荡逐浮萍。”傅注：萍无根，逐流而已，岂复有定居。

离索 注见本卷南乡子“旌旆满江湖”阕。

沦落 白居易琵琶行：“同是天涯沦落人，相逢何必曾相识。”

归飞鹤 搜神后记：丁令威学道于灵虚山，后化鹤归辽，集华表柱云：“有鸟有鸟丁令威，去家千年今始归。城郭如故人民非，何不学仙冢累累。”杜甫诗（卜居）：“归羡辽东鹤。”傅注：韩溉咏鹤诗：“王孙若问归飞处，万里秋风是故乡。”