---
---
---
title: 江城子
---







陈直方妾嵇，钱塘人也，求新词，为作此。钱塘人好唱陌上花缓缓曲，余尝作数绝以纪其事。

玉人家在凤凰山。水云间，掩门闲。门外行人，立马看弓弯。十里春风谁指似，斜日映，绣帘斑。　多情好事与君还。闵新鳏，拭余潸。明月空江，香雾着云鬟。陌上花开春尽也，闻旧曲，破朱颜。





【校】


傅注本江城子作江神子，此阕无。 毛本题“求”作“丐”。“春尽”作“看尽”。





【朱注】


案诗集 陌上花三首编癸丑，此词似为甲寅前在杭州作，酌编于此。





【笺】


陌上花 诗集 陌上花三首并引云：游九仙山，闻里中儿歌陌上花。父老云，吴越王妃每岁春必归临安，王以书遗妃曰：“陌上花开，可缓缓归矣。”吴人用其语为歌，含思宛转，听之凄然。而其词鄙野，为易之云。“陌上花开蝴蝶飞，江山犹是昔人非。遗民几度垂垂老，游女长歌缓缓归。”“陌上山花无数开，路人争看翠来。若为留得堂堂去，且更从教缓缓回。”“生前富贵草头露，身后风流陌上花。已作迟迟君去鲁，犹教缓缓妾还家。”

凤凰山 傅注：凤凰山在钱塘。 一统志：凤凰山在仁和县南十里，与钱塘县接界。自唐以来州治在山右，宋建行宫，山遂环入禁苑。其顶砥平，可容万马，有宋时御教场。

立马看弓弯 古乐府日出东南隅行：“观者见罗敷，下担捋髭须。少年见罗敷，脱巾着幧头。耕者忘其耕，锄者忘其锄。来归自相喜，但坐观罗敷。使君从南来，五马立踟蹰。”弓弯，谓美人足也。稼轩词（念奴娇 书东流村壁）：“闻道绮陌东头，行人曾见，帘底纤纤月。”疑从坡词脱化。

十里春风 杜牧诗（赠别）：“春风十里扬州路，卷上珠帘总不如。”

新鳏 书孔传：无妻曰鳏。释名：鳏，昆也。昆，明也。愁悒不寐，目恒鳏鳏然也。故其字从鱼，鱼目恒不闭者也。

香雾 杜甫诗（月夜）：“香雾云鬟湿，清辉玉臂寒。”





【附考】


西湖游览志余：陈直方之妾嵇，本钱塘妓人也，乞新词于苏子瞻。子瞻因直方新丧正室，而钱塘人好唱陌上花缓缓曲，乃引其事以戏之，其词则江神子也。案志余引此词，惟“掩门闲”作“掩门关”，余并同。