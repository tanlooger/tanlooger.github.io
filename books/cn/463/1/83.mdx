---
---
---
title: 永遇乐
---







彭城夜宿燕子楼，梦盼盼，因作此词。

明月如霜，好风如水，清景无限。曲港跳鱼，圆荷泻露，寂寞无人见。如三鼓，铿然一叶，黯黯梦云惊断。夜茫茫、重寻无处，觉来小园行遍。　天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对、黄楼夜景，为余浩叹。　傅注本卷七





【校】


傅注本题作“公旧注云，夜宿燕子楼，梦盼盼，因作此词。一云徐州夜梦觉，登燕子楼作”。“清景”作“清光”，“铿”作“铮”，“处”上衍“觅”字。 元本题下云：“一云徐州夜梦觉，此登燕子楼作。” 毛本题无“彭城”二字，“如”作“沉沉”，“铿”作“飘”，“处”上衍“觅”字，“黄”作“南”。 郑文焯曰：燕子楼未必可宿，盼盼更何必入梦。东坡居士断不作此痴人说梦之题，亟宜改正。又曰：题当从王案云云。





【朱注】


王案：戊午十月，梦登燕子楼，翼日往寻其地作。





【笺】


彭城 诗集王注：次公曰，徐州 彭城县，以彭祖而得名。按寰宇记，殷之贤臣彭祖，颛顼之元孙，至殷末寿七百六十七岁。今墓犹存，故邑号大彭。余详本卷水调歌头（安石在东海）注。

燕子楼 傅注：张建封镇武宁，盼盼乃徐府奇色，公纳之于燕子楼，三日乐不息。后别为新燕子楼，独安盼盼，以宠嬖焉。暨公薨，盼盼感激深恩，誓不他适。后往往不食，遂卒。啽呓集：唐张建封妾盼盼，誓节燕子楼，今在徐州州廨。

盼盼 白居易和燕子楼诗序：徐州 张尚书有爱妓盼盼，善歌舞，雅多风态。予为校书郎时，游淮、泗间，张尚书宴予。酒酣，出盼盼佐欢。予因赠诗，落句云：“醉娇胜不得，风袅牡丹花。”

明月如霜 傅注：李频月诗：“看共雪霜同。”

如三鼓 晋书 邓攸传：如打五鼓，鸡鸣天欲曙。，都感切，击鼓声。

铿然一叶 韩愈诗（秋怀诗十一首）：“空阶一片下，铮若摧琅玕。”

梦云 注见本卷祝英台近“挂轻帆”阕。

故园心眼 杜甫诗（春日梓州登楼二首）：“天畔登楼眼，随春入故园。”

梦觉 庄子（大宗师）：“吾与汝，其梦未始觉者也。”

黄楼 傅注：公守徐州，河决澶渊，徐当水冲，而城几坏。水既去，公请增筑徐城。于是为大楼于城东门之上，垩以黄土，曰土实胜水，因名之黄楼。 一统志：黄楼在铜山县城东门，宋郡守苏轼建。





【评】


郑文焯手批东坡乐府：公以“燕子楼空”三句语秦淮海，殆以示咏古之超宕，贵神情，不贵迹象也。余尝深味是言，若发奥悟。昨赋吴小城观梅水龙吟，有句云：“对此茫茫，何曾西子，能倾一顾。又水漂花出，无人见也，回阑绕，空怀古。”自信得清空之致，即从此词悟得法门。以视旧咏吴小城词，竟有仙凡之别。





【附录】


独醒杂志：东坡守徐州，作燕子楼乐章，方具稿，人未知之。一日，忽哄传于城中，东坡讶焉。诘其所从来，乃谓发端于逻卒。东坡召而问之，对曰：“某稍知音律，尝夜宿张建封庙，闻有歌声，细听乃此词也，记而传之，初不知何谓。”东坡笑而遣之。