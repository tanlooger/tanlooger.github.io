---
---
---
title: 少年游
---







黄之侨人郭氏，每岁正月迎紫姑神，以箕为腹，箸为口，画灰盘中为诗，敏捷立成。余往观之，神请余作少年游，乃以此戏之。

玉肌铅粉傲秋霜，准拟凤呼凰。伶伦不见，清香未吐，且糠粃吹扬。　到处成双君独只，空无数、烂文章。一点香檀，谁能借箸，无复似张良。





【校】


傅注本、元本俱无。





【朱注】


案本集子姑神记：余始来黄州，进士潘丙谓余曰：“异哉！公之始受命，黄人未知也，有神降于侨人郭氏之第，曰：‘苏公将至，而吾不及见也。’”其明年正月，神复降于郭氏，余往观之。公以庚申来黄，明年则辛酉也。





【笺】


紫姑神 异苑：世有紫姑神，云是人家妾，为大妇所嫉，每以秽事相次役。正月十五日，感激而死。故世人以其日作其形，夜于厕间迎之。李商隐诗（昨日）：“昨日紫姑神去也，今朝青鸟使来赊。” 郑文焯曰：今南北犹有此箕神，能占休咎。

铅粉 沈约木兰诗：“易却纨绮裳，洗却铅粉妆。”

伶伦 风俗通（声音）：昔黄帝使伶伦自大夏之西、昆仑之阴，取竹于嶰谷，生其窍厚均者，断两节而吹之，以为黄钟之管。案：汉书 律历志“伶伦”作“泠纶”。

糠粃 庄子 逍遥游：“是其尘垢粃糠，将以陶铸尧 舜者也。”玉篇：糠，谷皮也。粃，音比。说文：粃，不成粟也。

借箸 史记 留侯世家：郦食其劝汉王立六国后，张良从外来谒汉王，方食，曰：“子房前，客有为我计挠楚权者。”具以郦生语告于子房，曰：“何如？”良曰：“谁为陛下画此计者？陛下事去矣。”汉王曰：“何哉？”张良曰：“臣请借前箸为大王筹之。”集解张晏曰：求借所食之箸用指画也。