---
---
---
title: 水调歌头
---







余去岁在东武，作水调歌头以寄子由。今年子由相从彭门百余日，过中秋而去，作此曲以别。余以其语过悲，乃为和之，其意以不早退为戒，以退而相从之乐为慰云。

安石在东海，从事鬓惊秋。中年亲友难别，丝竹缓离愁。一旦功成名遂，准拟东还海道，扶病入西州。雅志困轩冕，遗恨寄沧洲。 　岁云暮，须早计，要褐裘。故乡归去千里，佳处辄迟留。我醉歌时君和，醉倒须君扶我，惟酒可忘忧。一任刘玄德，相对卧高楼。　傅注本卷一





【校】


傅注本题首有“公旧序云”四字，“为慰云”下多一“耳”字。





【朱注】


年谱：丁巳，有和子由水调歌头词。纪年录：丁巳，子由过中秋而别作。





【笺】


彭门 一统志：徐州府，禹贡徐州之域，古大彭氏国，春秋属宋为彭城邑，唐曰彭成郡，宋仍为徐州。

安石二句 晋书 谢安传：安字安石，少有重名，栖迟东土，放情丘壑。安妻，刘惔妹也，既见家门富贵，而安独静退，乃谓曰：“丈夫不如此也。”安掩鼻曰：“恐不免耳。”及万黜废，安始有仕进志，时年已四十余矣。

中年丝竹 晋书 王羲之传：谢安尝谓羲之曰：“中年以来，伤于哀乐，与亲友别，辄作数日恶。”羲之曰：“年在桑榆，自然至此。顷正赖丝竹陶写，恒恐儿辈觉，损其欢乐之趣。”

功成名遂 注见本卷南乡子“东武望余杭”阕。

东还二句 谢安传：安虽受朝寄，然东山之志，始末不渝，每形于言色。及镇新城，尽室而行，造泛海之装，欲须经略粗定，自江道还东。雅志未就，遂遇疾笃，上疏请量宜旋旆。诏遣侍中慰劳，遂还都。闻当舆入西州门，自以本志不遂，深自慨失，因怅然谓所亲曰：“吾病殆不起乎！”

困轩冕 庄子（缮性）：“今之所谓得志者，轩冕之谓也。轩冕在身，物之傥来寄也。”张九龄诗（商洛山行怀古）：“避世辞轩冕，逢时解薜萝。” 傅注：一作“傲轩冕”。

沧洲 杜甫诗（奉赠卢五丈参谋琚）：“辜负沧洲愿。”

褐裘 诗 豳风 七月：“无衣无褐，何以卒岁。”杨子（法言寡见）：“大寒然后索衣裘，不亦晚乎？”

忘忧 傅注：晋顾荣谓张翰曰：“惟酒可以忘忧，但无如作病何耳。”

玄德 傅注：三国志：陈登字元龙。许汜曰：“陈元龙湖海之士，豪气未除。”刘备谓汜曰：“君言豪，宁有事耶？”汜曰：“昔过下邳，见元龙。元龙无主客之意，久不与语，自上大床卧，使客卧下床。”备曰：“天下大乱，望君有救世之意，而君求田问舍，言无可采，如小人，欲卧百尺楼，而卧君于地，何但上下床之间耶？”玄德，备字。





【附录】


子由徐州中秋作：“离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。 坐中客，翠羽帔，紫绮裘。素娥无赖西去，曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。”

朱孝臧案：此词为子由原作，元本、毛本题固甚明，王案于题首增“与”字，遂目为坡公自作。不知公词叙固谓子由作此曲以别也。





【附考】


诗集施注：子由逍遥堂会宿二首并引云：辙幼从子瞻读书，未尝一日相舍。既壮，将游宦四方，读韦苏州诗，至“那知风雨夜，复此对床眠”，恻然感之。乃相约早退，为闲居之乐。故子瞻始为凤翔幕府，留诗为别曰：“夜雨何时听萧瑟。”其后子瞻通守余杭，复移守胶西，而辙滞留于睢阳、济南，不见者七年。熙宁十年二月，始复会于澶、濮之间，相从来徐，留百余日。时宿于逍遥堂，追感前约，为二小诗云。 案：此引于词意足相映发，特并著之。