---
---
---
title: 行香子 过七里濑
---







一叶舟轻，双桨鸿惊。水天清、影湛波平。鱼翻藻鉴，鹭点烟汀。过沙溪急，霜溪冷，月溪明。　重重似画，曲曲如屏。算当年、虚老严陵。君臣一梦，今古空名。但远山长，云山乱，晓山青。　傅注本卷七





【校】


元本题阙。“水”误“冰”。 毛本题作“七里滩”。“虚”、“空”二字互误。此从傅注本。





【朱注】


傅 纪年录：甲子十二月，同泗州太守游南山，过十里滩作。王案据地类编癸丑二月，谓自新城放棹桐庐，过严陵濑作。又曰：诗文事实均无经由渐江踪迹，惟新城水出渐江，樯楫所通，或由此放棹桐庐，未可知也。案词正赋子陵故事，王说较合，从之。下阕疑同时作。





【笺】


七里濑 一统志 严州府：七里濑一名七里滩，在桐庐县 严陵山西。元和郡县志：在建德县东四十里。寰宇记：七里濑即富春渚也。叶梦得避暑录：七里滩两山耸起壁立，连亘七里，土人谓之泷。

严陵 后汉书 逸民列传：严光字子陵，会稽 余姚人。少有高名，与光武同游学。及光武即位，光乃变名姓，隐身不见。帝令以物色访之。后齐国上言：有一男子，披羊裘钓泽中。帝疑其光，遣使聘之。三反而后至，除为谏议大夫，不屈。乃耕于富春山。后人名其钓处为严陵濑焉。李贤注：顾野王舆地志曰：七里滩在东阳江下，与严陵濑相接，有严山。桐庐县南有严子陵渔钓处，今山边有石，上下可坐十人，临水，名为严陵钓坛也。

空名 韩偓诗（招隐）：“时人未会严陵志，不钓鲈鱼只钓名。”傅注引滕白严陵钓台诗：“只将溪畔一竿竹，钓却人间万古名。”