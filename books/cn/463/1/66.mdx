---
---
---
title: 又 东武雪中送客
---







相从不觉又初寒。对尊前，惜流年。风紧离亭，冰结泪珠圆。雪意留君君不住，从此去，少清欢。　转头山上转头看。路漫漫，玉花翻。云海光宽，何处是超然。知道故人想念否，携翠袖，倚朱阑。





【校】


傅注本阙。 毛本题作“冬景”，“不住”作“且住”，“上”作“下”，“云”作“银”。





【朱注】


纪年录：丙辰十二月，东武雪中送章传道作。案诗集，乙卯有游卢山次韵章传道诗。





【笺】


转头山 一统志 青州府：转头山在诸城县南四十里。

云海 诗集 雪后书北台壁：“冻合玉楼寒起粟，光摇银海眩生花。”蔡卞曰：此句不过咏雪之状，妆点楼台如玉楼，弥漫万象若银海耳。据此，“云海”宜从毛本作“银海”为是。





丁巳


年谱：熙宁十年丁巳，先生年四十二。正月，自密州至京师。四月后赴徐州任。