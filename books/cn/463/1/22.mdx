---
---
---
title: 菩萨蛮 西湖送述古
---







秋风湖上萧萧雨，使君欲去还留住。今日漫留君，明朝愁杀人。　佳人千点泪，洒向长河水。不用敛双蛾，路人啼更多。　傅注本卷七





【校】


毛本题作“西湖”。“佳人”作“尊前”。





【朱注】


纪年录：甲寅，送述古赴南都作。





【笺】


洒向长河水 傅注：倦游录：令狐挺题相思河云：“只应自古征人泪，洒向空川作浪波。”江淹别赋：“别复别兮远山曲，去复去兮长河湄。”