---
---
---
title: 又 送行甫赴余姚
---







日出西山雨，无晴又有晴。乱山深处过清明，不见彩绳花板细腰轻。　尽日行桑野，无人与目成。且将新句琢琼英，我是世间闲客此闲行。　傅注本卷五





【校】


傅注本题作“送刘行甫赴余杭”。 毛本题作“和前韵”，以编于“雨暗初疑夜”一首后也。





【笺】


西山雨 王勃滕王阁诗：“画栋朝飞南浦云，珠帘暮卷西山雨。”

无晴有晴 刘禹锡竹枝：“东边日出西边雨，道是无晴还有晴。”

彩绳花板 傅注：秋千戏也。开元遗事：天宝宫中，至寒食节竞竖秋千，令宫嫔戏笑以为宴乐，帝呼为半仙之戏。

目成 楚辞 九歌：“满堂兮美人，忽独与余兮目成。”

闲客 杜牧诗（八月十二日得替后移居霅溪馆因题长句四韵）：“景物登临闲始见，愿为闲客此闲行。”