---
---
---
title: 定风波 送元素
---







今古风流阮步兵，平生游宦爱东平。千里远来还不住，归去，空留风韵照人清。　红粉尊前添懊恼，休道，如何留得许多情。记取明年花絮乱，看泛，西湖总是断肠声。　傅注本卷四





【校】


傅注本“今”作“千”，“添”作“深”，“如何”作“怎生”。 毛本“休”作“知”，“取”作“得”，“看泛”五字作“须看泛西湖”。余同傅本。





【朱注】


案张子野送元素、送子瞻词，皆同此韵，当在二公过湖州时作。元素守杭未久即内召，子野词有“诏卷促归”语，与此词“千里远来还不住”情事正合。“明年花絮”，与子野之“黄莺相识晚”，又俱谓元素去之速也。





【笺】


阮步兵 晋书 阮籍传：籍容貌瑰杰，志气宏放，傲然独得，任性不羁，而喜怒不形于色。本有济世志，属魏 晋之际，天下多故，名士少有全者。籍由是不与世事，遂酣饮为常。及文帝辅政，籍尝从容言于帝曰：“籍平生曾游东平，乐其风土。”帝大悦，即拜东平相。籍乘驴到郡，坏府舍屏障，使内外相望，法令清简，旬日而还。帝引为大将军从事中郎。籍闻步兵营厨人善酿，有贮酒三百斛，乃求为步兵校尉。遗落世事，虽去佐职，恒游府内，朝宴必与焉。





【附录】


张子野词补遗 定风波令 次子瞻韵送元素内翰云：“浴殿词臣亦议兵，禁中颇牧 党羌平。诏卷促归难自缓，溪馆，彩花千数酒泉清。春草未青秋叶暮，□去，一家行色万家情。可恨黄莺相识晚，望断，湖边亭上不闻声。”又再次韵送子瞻云：“谈辨才疏堂上兵，画船齐岸暗潮平。万乘靴袍曾好问，须信，文章传口齿牙清。 三百寺应游未遍，□算，湖山风物岂无情。不独渠丘歌叔度，行路，吴谣终日有余声。”