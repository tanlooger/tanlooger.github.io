---
---
---
title: 鹊桥仙 七夕送陈令举
---







缑山仙子，高情云渺，不学痴牛呆女。凤箫声断月明中，举手谢时人欲去。　客槎曾犯，银河波浪，尚带天风海雨。相逢一醉是前缘，风雨散飘然何处。　傅注本卷六





【校】


毛本题作“七夕”，“波”作“微”。





【朱注】


案本集王中甫哀词，施注原编丙辰七月五日。诗前叙云“哭中甫于密州”，则令举没矣。又祭陈令举文云：“余与令举别二年而令举没。”公以甲寅九月与令举访公择于湖州，六客之会，令举与焉。既过松江，令举匆匆归去，此词乃送之也。





【笺】


陈令举 一统志 湖州府 人物：陈舜俞字令举，乌程人。博学强记，登进士，又举制科第一。熙宁中，知山阴县。青苗法行，舜俞不奉令，上疏自劾，谪监南康军酒税，卒。苏轼为文哭之，称其学术才能，兼百人之器。

缑山仙子 列仙传：王子晋，周灵王太子也。好吹笙作凤鸣。游伊 洛间，道士浮丘公接上山，三十余年。后来于山上告桓良曰：“我家七月七日，待我缑氏山。”至日果乘白鹤驻山头，望之不得到，举手谢时人而去。 案缑氏山在今河南偃师县南。

痴牛呆女 荆楚岁时记：天河之东有织女，天帝之子也。年年机杼劳役，织成云锦天衣。天帝怜其独处，许嫁河西牵牛郎，遂废织纴。天帝怒，责令归河东，唯每年七月七日夜渡河一会。卢仝诗（月蚀）：“痴牛与呆女，不肯勤农桑。徒劳含淫思，夕旦遥相望。”

客槎 注见本卷南歌子“海上乘槎侣”阕。

风雨散 曹植诗：“风流云散，一别如雨。”（按：此承傅注。查非曹植诗，乃王粲诗，题为赠蔡子笃，见文选卷二十三。）