---
---
---
title: 少年游
---







润州作，代人寄远。

去年相送，余杭门外，飞雪似杨花。今年春尽，杨花似雪，犹不见还家。　对酒卷帘邀明月，风露透窗纱。恰似姮娥怜双燕，分明照，画梁斜。　傅注本卷十一





【校】


毛本题无下四字。此从傅本及元本。





【朱注】


纪年录：甲寅，代人寄远作。王案：甲寅四月，有感雪中行役作。公以去年十一月发临平，及是春尽犹行役未归，故托为此词。





【笺】


润州 元和郡县志：润州东有润浦口，因以名。一统志 镇江府：隋 开皇十五年置润州，唐 天宝元年改丹阳郡。宋仍曰润州 丹阳郡，开宝八年改镇江军。

余杭 一统志 杭州府：隋置杭州，大业三年改曰余杭郡。宋仍曰杭州 余杭郡。

邀明月 李白月下独酌诗：“举杯邀明月，对影成三人。”

姮娥 淮南子（览冥训）：羿请不死之药于西王母，姮娥窃之，奔月宫。

照画梁 宋玉神女赋：“月初出，照屋梁。”