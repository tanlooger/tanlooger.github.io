---
---
---
title: 浣溪沙
---







赠陈海州。陈尝为眉令，有声。

长记鸣琴子贱堂，朱颜绿发映垂杨。如今秋鬓数茎霜。　聚散交游如梦寐，升沉闲事莫思量。仲卿终不忘桐乡。





【校】


傅注本阙。 毛本题作“忆旧”，“忘”作“避”。





【朱注】


案诗集甲寅十月，次韵陈海州书怀诗：“酒醒却忆儿童事，长恨双凫去莫攀。”自注：“陈尝令乡邑。”词当是同时作。





【笺】


鸣琴 说苑（政理）：子贱宰单父，鸣琴而治。巫马期亦宰单父，以星出，以星入，日夜不处，以身亲之，而单父亦治。

朱颜 宋玉招魂：“美人既醉，朱颜酡些。”

桐乡 在今安徽 桐城县北，春秋 桐国地。汉书 循吏传：朱邑字仲卿，庐江 舒人。少时为舒 桐乡啬夫，廉平不苛，以爱利为行，未尝笞辱人，存问耆老孤寡，遇之有恩，所部吏民爱敬焉。后官至大司农，病且死，属其子曰：“我故为桐乡吏，其民爱我，必葬我桐乡。后世子孙奉尝我，不如桐乡民。”及死，其子葬之桐乡西郭外。民果然共为邑起冢立祠，岁时祠祭，至今不绝。