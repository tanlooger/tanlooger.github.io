---
---
---
title: 瑞鹧鸪
---







寒食未明至湖上，太守未来，两县令先在。

城头月落尚啼乌，朱舰红船早满湖。鼓吹未容迎五马，水云先已漾双凫。 映山黄帽螭头舫，夹岸青烟鹊尾炉。老病逢春只思睡，独求僧榻寄须臾。





【校】


傅注本、元本俱无。 毛本无题，从诗集补。 诗集“朱舰”作“乌榜”，“漾”作“扬”，“岸”作“道”。





【朱注】


案诗集并载此词，编癸丑。





【笺】


五马 汉官仪：四马载车，此常礼也。惟太守出则增一马，故曰五马。程氏演繁露：五马未详所出，疑始于毛诗“良马五之”。郑注：周礼：州长建。汉太守比州长，御五马，故云。

双凫 后汉书 方术传：王乔者，河东人也。显宗世为叶令。乔有神术，每月朔望，常自县诣台朝。帝怪其来数而不见车骑，密令太史伺望之。言其临至，辄有双凫从东南飞来。于是候凫至，举罗张之，但得一只舃焉。

黄帽 汉书 佞幸传：邓通以濯船为黄头郎。文帝尝梦欲上天不能，有一黄头郎推上天。觉而之渐台，以梦阴求推者郎，见邓通，梦中所见也。注：刺船之郎皆着黄帽，故名。