---
---
---
title: 临江仙 风水洞作
---







四大从来都遍满，此间风水何疑。故应为我发新诗。幽花香涧谷，寒藻舞沦漪。　借与玉川生两腋，天仙未必相思。还凭流水送人归。层巅余落日，草露已沾衣。　傅注本卷三





【朱注】


纪年录：癸丑八月作。咸淳临安志：风水洞在杨村 慈岩院，洞极大，流水不竭。顶上又一洞，立夏清风自生，立秋则止。





【笺】


四大 傅注：释氏以地、水、火、风为四大。

沦漪 诗 魏风 伐檀：“河水清且沦漪。”毛传：“小风（吹）水成文，转如轮也。”柳宗元南涧诗：“羁禽响幽谷，寒藻舞沦漪。”

玉川 傅注：卢仝号玉川子，有茶诗云：“惟觉两腋习习生清风。”

层巅二句 杜甫诗（西枝村寻置草堂夜宿赞公土室二首）：“层巅余落日，草蔓已多露。”





甲寅


年谱：熙宁七年甲寅，先生年三十九，在杭州通判任。纪年录：元日以事过丹阳，二十九日过毗陵。六月，自常润还。所至作诗。秋，捕蝗至浮云岭，又至於潜。九月，移知密州。十月，赴密州，早行马上作沁园春。十一月到任。