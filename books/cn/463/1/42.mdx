---
---
---
title: 减字木兰花
---







赠润守许仲涂，且以郑容落籍、高莹从良为句首。

郑庄好客，容我尊前先堕帻。落笔生风，籍籍声名不负公。　高山白早，莹骨冰肤那解老。从此南徐，良夜清风月满湖。　傅注本卷九





【校】


傅注本“清风”作“风清”。东皋杂录引此词，“尊”作“楼”，“冰肤”作“柔肌”，“清风”作“风清”。毛本题作“自钱塘被召，林子中作郡守，有会，坐中营妓出牒，郑容求落籍，高莹求从良，子中呈东坡，东坡索笔为减字木兰花书牒后，时用郑容落籍、高莹从良八字于句端也，兼赠润守许仲涂”。





【朱注】


纪年录：甲寅作。诗集查注：许遵字仲涂，泗州人。神宗朝以大理寺请知润州。





【笺】


郑庄 傅注：郑当时字庄，为汉太子舍人。每五日洗沐，常置驿马长安诸郊，请谢宾客，夜以继日，至明旦，常恐不遍。

堕帻 晋书庾峻传：峻子，字子嵩，为陈留相。参东海王 越太傅军事，有重名，为搢绅所推，而聚敛积实，谈者讥之。时刘舆见任于越，人士多为所构，惟纵心事外，无迹可间。后以其性俭家富，说越令就换钱千万，冀其有吝，因此可乘。越于众坐中问于，而乃颓然已醉，帻堕机上，以头就穿取。徐答曰：“下官家有二千万，随公所取矣。”舆于是乃服。越甚悦，因曰：“不可以小人之虑，度君子之心。”

落笔生风 杜甫诗（寄李十二白二十韵）：“笔落惊风雨。”李白诗（赠从弟宣州长史昭）：“摇笔起风霜。”

籍籍 李白诗（赠韦秘书子春）：“高名动京师，天下皆籍籍。”

高山白早 刘禹锡诗（苏州白舍人寄新诗有叹早白无儿之句因以赠之）：“雪里高山头白早。”

莹骨冰肤 宋玉神女赋：“温乎如莹。”庄子 逍遥游：“藐姑射之山有神人居焉，肌肤若冰雪，淖约若处子。”

南徐 傅注：南徐，润州也。晋元帝渡江，而淮北之地皆陷于胡。后幽、冀、青、并、兖、徐之流人相率过江，帝并侨立诸县以司牧之，各仍其旧号，而为南北之别矣。今润州乃南徐之地。

良夜 傅注：鬼仙诗：“明月清风，良宵会同。”





【附考】


东皋杂录：东坡自钱塘被召，过京口，林子中作郡守，有宴会，座中营妓出牒，郑容求落籍，高莹求从良。子中命呈牒东坡，坡索笔题减字木兰花于牒后云云，暗用“郑容落籍、高莹从良”八字于句端也。一作润守许仲远。 案聚兰集作许仲涂，毛本题从此出。