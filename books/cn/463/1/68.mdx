---
---
---
title: 阳关曲 答李公择
---







济南春好雪初晴，才到龙山马足轻。使君莫忘霅溪女，还作阳关肠断声。　傅注本卷九





【校】


诗集“曲”作“词”，“才”作“行”，“还”作“时”。 傅注本、元本题俱脱“答”字，毛本同。从诗集补。毛本“还”作“时”。





【朱注】


案诗集并载此词，编丁巳，从之。 诗集翁注：王文简曰，济南郡城东七十里龙山镇，即水经注巨合城也。施注：公择先知湖州，自湖移济南，故东坡以“霅溪女”戏之。





【笺】


霅溪 诗集王注：霅溪在湖州。一统志 湖州府：霅溪在府治南，即诸水所汇也。寰宇记：在乌程县东南一里，自浮玉山曰苕溪，自铜岘山曰前溪，自天目山曰余不溪，自德清县前北流至州南兴国寺前曰霅溪，凡四水合为一溪，东北流四十里入太湖。字书云：霅者，四水激射之声也。

阳关 李商隐诗（赠歌妓二首）：“断肠声里唱阳关。”





【附考】


案：冯注诗集卷十五有阳关词三首，王注：次公曰，三诗各自说事，惟是皆可歌之，故曰阳关三绝。按王立之诗话云，先生作彭门守时，过齐州李公择，中秋席上赋一绝云云。其后山谷在黔南，令以小秦王歌之。次公谓先生名之为阳关三绝，则必用“西出阳关无故人”之声歌之矣。王立之说恐非也。盖赠张继愿言戏马台，则在徐州所赠也；答李公择云“济南春好雪初晴”，则自是春初之作，岂可便指为过齐州作耶？意者三诗先生皆以阳关歌之，乃聚为一处，标其题曰阳关三绝。榴案：此段注自“按”字以下似另出一手，引次公语以驳王立之诗话者，然无从考别矣。

郑文焯手批东坡乐府：是阕第三句第五字，以入声为协律，盖昉于“劝君更尽一杯酒”也。