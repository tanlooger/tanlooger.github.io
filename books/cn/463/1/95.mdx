---
---
---
title: 临江仙
---







龙丘子自洛之蜀，载二侍女，戎装骏马，至溪山佳处辄留数日，见者以为异人。其后十年，筑室黄冈之北，号曰静安居士，作此词赠之。

细马远驮双侍女，青巾玉带红靴。溪山好处便为家。谁知巴峡路，却见洛城花。　面旋落英飞玉蕊，人间春日初斜。十年不见紫云车。龙丘新洞府，铅鼎养丹砂。　傅注本卷三





【校】


傅注本“作此词赠之”作“乃作临江仙以纪之”。 苕溪渔隐丛话“却见”作“却是”。





【朱注】


王案：己未八月，送御史台根勘。十二月，责授检校尚书水部员外郎，充黄州团练副使，本州安置。庚申正月，赠故人陈慥 季常作。 诗集施注：陈季常名慥，少时慕朱家、郭解为人，稍壮，折节读书，晚乃遁于光、黄间。东坡至黄，季常数从之游。





【笺】


龙丘子 诗集施注：陈季常名慥，父希亮，字公弼。其先自京兆迁于眉。公弼知凤翔，东坡始筮仕为签书判官，相从二年。公弼后家洛阳。季常少时慕朱家、郭解为人，稍壮，折节读书。晚乃遁于光、黄间，曰岐亭，不与世相闻，弃车马，徒步往来山中。环堵萧然，而妻子奴婢皆有自得之意。东坡在岐下识之，至黄，季常数从之游。既为公弼作传，又为季常作方山子传。

黄冈 唐书 地理志：黄州 齐安郡 黄冈县，武德二年，省木兰县入焉。一统志：黄冈县，唐为黄州治，宋、元因之，明为黄州府治。

细马二句 李白诗（对酒）：“吴姬十五细马驮，青黛画眉红锦靴。”

溪山 僧皎然诗“是山皆有寺，何处不为家。”（按：此承傅注。查全唐诗皎然卷内无此诗句，乃闽僧可士送僧诗句，见诗话总龟后集卷四十四所引西清诗话。）

巴峡路 陈子昂诗（初入峡苦风寄故乡亲友）：“宁知巴峡路，辛苦石尤风。”

洛城花 傅注：牡丹花出洛阳者，为天下第一。

面旋 曾巩亳州雪诗：“繁英飞面旋，艳舞起翩跹。”

玉蕊 傅注：唐 长安 唐昌观旧有玉蕊花，其花每发，若琼林瑶树。唐 元和中，忽有女子，年可十七八，容色婉娩，从以二女冠、三小仆。既下马，以白角扇障面，直造花所，异香芬馥，闻于数十步之外。良久，令小仆取花数枝而出，举辔百余步，而轻风拥尘，随之而去。须臾尘灭，已在半天，方悟神仙之游。刘禹锡作诗云：“玉女来看玉树花，异香先引七香车。攀枝弄雪时回首，惊怪人间日易斜。”出剧谈传。

紫云车 傅注：杜牧赠妓人张好好诗：“聘之碧瑶佩，载以紫云车。”汉武外传：七月七日夜，帝于寻真台见王母乘紫云辇来。则紫云车，神仙事也。

龙丘 后汉书 任延传：吴有龙丘苌者，隐居太末。掾吏白请召之，延曰：“龙丘先生躬德履义，有原宪、伯夷之节，都尉扫洒其门犹惧辱焉，召之不可。”东阳记：龙丘山有九石，特秀林表，色丹白，远望尽如莲花。龙丘苌隐居于此，因以为名。一统志：龙丘在黄冈县北一百二十里，宋 陈慥居此，以地为号。

洞府 隋炀帝诗（步虚词二首）：“洞府凝玄液，灵山体自然。”

铅鼎 金华玉女丹经：烹铅为砂，化砂为饼，化资玉液，实为通汁也。以饼归炉，收铅为砂，砂而复饼，终始数九。九，阳也。九九相乘，化之为砂。其不尔者，粉白可用，是为九转矣。

丹砂 史记 封禅书：李少君言上曰：“祀灶则致物，致物则丹砂可化为黄金。”





【评】


郑文焯曰：词句亦飘飘欲仙。





【附录】


苕溪渔隐丛话：东坡云：龙丘子自洛之蜀，载二侍女，戎装骏马，至溪山佳处辄留数日，见者以为异人。后十年，筑室黄冈之北，号静庵居士，作临江仙赠之云云。龙丘子即陈季常也。西清诗话云：季常自以为饱禅学，妻柳，颇悍忌，季常畏之，故东坡因诗戏之，有“忽闻河东狮子吼，拄杖落手心茫然”之句。观此，则知季常载二侍女以远游，及暮年甘于枯寂，盖有所制而然，亦可悯笑也。