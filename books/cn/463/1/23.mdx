---
---
---
title: 清平乐 送述古赴南都
---







清淮浊汴，更在江西岸。红旆到时黄叶乱，霜入梁王故苑。　秋原何处携壶，停骖访古踟蹰。双庙遗风尚在，漆园傲吏应无。　傅注本卷十二





【校】


傅注本“江西”作“西南”。 元本、朱本并无题。 毛本题作“秋词”。此从傅注本。





【朱注】


纪年录：甲寅，送述古作。





【笺】


清淮 水经：淮水出南阳 平氏县 胎簪山，东北过桐柏山。又东过原鹿县南，汝水从西北来流注之。又东北至九江 寿春县东，颍水从西北来流注之。又东过寿春县北，肥水从县东北流注之。又东过当涂县北，又东过钟离县北。又东北至下邳 淮阴县西，泗水从西北来流注之。又东至广陵 淮浦县，入于海。

浊汴 汴渠故道有二，一为隋以后汴河故道。由前故道至商丘县治南改东南流，历安徽之宿县、灵璧、泗县，入淮。

梁王故苑 傅注：梁孝王都陈留，大治宫室。为东苑，方三百里，及景亳之间，中为雁池、兔园、鹤洲、凫渚焉。

双庙 傅注：唐 张巡、许远。天宝之乱，二人守睢阳，力困城破，死于贼。列于忠义传。今睢阳有二祠，世谓之双庙。 案新唐书 忠义传：大中时，图巡、远、霁云像于凌烟阁。睢阳至今祠享，号双庙云。傅注本此。

漆园傲吏 史记 老庄申韩列传：庄周尝为蒙 漆园吏，与梁惠王、齐宣王同时。楚威王闻庄周贤，使使厚币迎之，许以为相。庄周笑谓楚使者曰：“千金重利，卿相尊位也。子独不见郊祭之牺牛乎？养食之数岁，衣以文绣，以入太庙。当是之时，虽欲为孤豚，岂可得乎？子亟去，无污我。我宁游戏污渎之中自快，无为有国者所羁，终身不仕，以快吾志焉。”