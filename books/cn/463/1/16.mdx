---
---
---
title: 又
---







湖上与张先同赋，时闻弹筝。

凤凰山下雨初晴。水风清，晚霞明。一朵芙蕖，开过尚盈盈。何处飞来双白鹭，如有意，慕娉婷。　忽闻江上弄哀筝。苦含情，遣谁听。烟敛云收，依约是湘灵。欲待曲终寻问取，人不见，数峰青。　傅注本卷六





【校】


元本、毛本题下皆无“时闻弹筝”四字。此从傅注本。 瓮牖闲评引此词，“江上”作“筵上”。





【朱注】


案此词亦甲寅以前作。





【笺】


张先 谈钥吴兴志：张先字子野，乌程人，天圣八年进士。诗格清丽，尤长于乐府。晚岁优游乡里，常泛扁舟垂钓为乐，至今号“张公钓鱼湾”。仕至都官郎。卒年八十九，葬弁山 多宝寺之右。有文集一百卷。石林诗话：张先郎中能为诗及乐府，至老不衰。居钱塘，苏子瞻作倅时，先年已八十余，视听尚精强，犹有声妓。子瞻尝赠以诗云：“诗人老去莺莺在，公子归来燕燕忙。”盖全用张氏故事戏之。先和云：“愁似鳏鱼知夜永，懒同蝴蝶为春忙。”极为子瞻所赏。俚俗多喜传咏先乐府，遂掩其诗声，识者皆以为恨云。

芙蕖 尔雅：荷，芙渠。郭注：别名芙蓉，江东呼荷。

白鹭 杜牧晚晴赋：“复引舟于深湾，忽八九之红芰。姹然如妇，敛然如女。堕蕊黦颜，似见放弃。白鹭潜来兮，邈风标之公子。窥此美人兮，如慕悦其容媚。”

哀筝 魏文帝与吴质书：“高谈娱心，哀筝顺耳。”通典：筝，秦声也。急就篇注：筝，瑟类。本十二弦，今则十三。

湘灵 傅注：湘灵，帝舜二妃娥皇、女英，帝尧之二女也。从舜南征三苗不返，道死沅 湘之间，后世谓之湘灵。离骚、九歌有湘君、湘夫人者，即此也，故文选有“湘灵鼓瑟”之句。

曲终 唐 钱起湘灵鼓瑟诗：“曲终人不见，江上数峰青。”





【附考】


墨庄漫录：东坡在杭州，一日游西湖，坐孤山竹阁前临湖亭上。时二客皆有服，预焉。久之，湖心有彩舟渐近亭前，靓妆数人，中有一人尤丽，方鼓筝，年且三十余，风韵娴雅，绰有态度。二客竞目送之。曲未终，翩然而逝。公戏作长短句云。

郑文焯手批东坡乐府：宋 袁文瓮牖闲评记此词为刘贡父兄弟作，换头处作“忽闻筵上起哀筝”，此误作“江上”，盖后人因“江上数峰青”句而以意改之。不知此词本事，实于湖上遇小舟载佳人，自云慕公十余年，善筝，愿当筵献一曲，并赐以词为荣。词中所咏，皆当时事也。

案彊村丛书本张子野词有江城子两阕，特皆单调，当时与东坡同赋，不知系用何体。宋词散佚至多，深可惜也。