---
---
---
title: 临江仙 送李公恕
---







自古相从休务日，何妨低唱微吟。天垂云重作春阴。坐中人半醉，帘外雪将深。　闻道分司狂御史，紫云无路追寻。凄风寒雨更骎骎。问囚长损气，见鹤忽惊心。　傅注本卷三





【校】


傅注本“更”误作“有”，元本同。从毛本。 毛本题作“冬日即事”，“忽”作“总”。





【朱注】


案诗集，元丰元年正月有送李公恕赴阙诗，词编戊午。诗集施注：李公恕时为京东转运判官，召赴阙。公恕一再持节山东，子由亦有诗送行云：“幸公四年持使节，按行千里长相见。”





【笺】


休务 徐坚初学记：汉律，吏五日得一休沐。言休息以洗沐也。世说：车武子为侍中，每休沐，与东亭诸人期共游集。案：休务即休沐。（按：龙笺引世说之文乃承傅注，不见今本世说新语。见于宋 叶廷珪海录碎事职官。）文同诗闲遣：“掩门休务外，隐几坐忘中。”休务当为宋人语也。

低唱微吟 傅注：世传陶谷学士买得党太尉家故妓，过定陶，取雪冰烹团茶，谓妓曰：“党家应不识此。”妓曰：“彼粗人，安有此景。但能于销金暖帐下浅斟低唱，吃羊羔儿酒耳。”陶默然，愧其言。微吟，注见本卷雨中花慢“今岁花时深院”阕。

半醉 卢思道后园宴诗：“欲眠衣先解，半醉脸逾红。” 傅注：韩愈诗：“金钗半醉坐添春。”

紫云 本事诗（高逸）：杜牧为御史，分务洛阳。时李司徒罢镇闲居，声伎豪华，为当时第一，洛中名士咸谒见之。李乃大开筵席，当时朝客高流，无不臻赴。以杜持宪，不敢邀置。杜遣座客达意，愿与斯会。李不得已驰书。方对花独酌，亦已酣畅，闻命遽来。时会中已饮酒，女奴百余人，皆绝艺殊色。杜独坐南行，瞪目注视。引满三卮，问李云：“闻有紫云者，孰是？”李指示之。杜凝睇良久，曰：“名不虚得，宜以见惠。”李俯而笑，诸妓亦皆回首破颜。杜又自饮三爵，朗吟而起曰：“华堂今日绮筵开，谁唤分司御史来。忽发狂言惊满座，两行红粉一时回。”意殊闲逸，傍若无人。

见鹤 庾信小园赋：“龟言此地之寒，鹤讶今年之雪。”