---
---
---
title: 西江月 黄州中秋
---







世事一场大梦，人生几度新凉。夜来风叶已鸣廊，看取眉头鬓上。　酒贱常愁客少，月明多被云妨。中秋谁与共孤光，把盏凄然北望。　傅注本卷二





【校】


傅注本题作“中秋寄子由”，“盏”作“酒”。元本题阙，从毛本。 毛本“新”作“秋”。





【朱注】


王案：庚申八月十五日作。 渔隐丛话：古今词话：东坡在黄州，中秋对月独酌，作西江月词。聚兰集载此词，注曰“寄子由”，故后句云云。疑是在钱塘作，时子由为睢阳幕客。





【笺】


大梦 庄子（齐物论）：且有大觉，而后知此其大梦也。

人生二句 唐 徐寅赋（人生几何赋）：“落叶辞柯，人生几何。”

酒贱二句 韩愈诗（醉后）：“人生如此少，酒贱且勤置。”潘阆诗（中秋无月）：“西风妒秋月，浮云重叠生。”

共孤光 注见本卷水调歌头“明月几时有”阕。





【附录】


苕溪渔隐丛话：古今词话：东坡在黄州，中秋夜对月独酌，作西江月词云云。坡以谗言谪居黄州，郁郁不得志，凡赋诗缀词，必写其所怀，然一日不负朝廷。其怀君之心，末句可见矣。苕溪渔隐曰：聚兰集载此词，注曰“寄子由”，故后句云：“中秋谁与共孤光，把酒凄凉北望。”则兄弟之情，见于句意之间矣。疑是在钱唐作，时子由为睢阳幕客。若词话所云，则非也。