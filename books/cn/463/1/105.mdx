---
---
---
title: 江城子
---







大雪，有怀朱康叔使君，亦知使君之念我也，作此以寄之。

黄昏犹是雨纤纤。晓开帘，欲平檐。江阔天低，无处认青帘。孤坐冻吟谁伴我，揩病目，撚衰髯。　使君留客醉厌厌。水晶盐，为谁甜。手把梅花，东望忆陶潜。雪似故人人似雪，虽可爱，有人嫌。





【校】


傅注本阙。





【朱注】


王案：辛酉十二月，雪中有怀朱寿昌作。 宋史：朱寿昌字康叔，扬州天长人。知鄂州，提举崇禧观。





【笺】


青帘 郑谷诗（旅寓洛南村舍）：“白鸟窥鱼网，青帘认酒家。”

厌厌 诗 小雅 湛露：“厌厌夜饮，不醉无归。”

水晶盐 北史 崔浩传：帝语至中夜，赐浩缥醪酒十斛，水晶戎盐一两，曰：“朕味卿言，若此盐酒，故与卿同其味也。”李白题东溪公幽居诗：“客到但知留一醉，盘中只有水晶盐。”