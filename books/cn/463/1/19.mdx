---
---
---
title: 菩萨蛮
---







杭妓往苏迓新守杨元素，寄苏守王规甫。

玉童西迓浮丘伯，洞天冷落秋萧瑟。不用许飞琼，瑶台空月明。　清香凝夜宴，借与韦郎看。莫便向姑苏，扁舟下五湖。　傅注本卷七





【校】


毛本题作“杭妓往苏”。“向”作“过”。





【朱注】


纪年录：甲寅作。 吴郡志：王诲字规父，熙宁六年以朝散大夫、司勋郎中知苏州。





【笺】


杭妓往苏迓新守 郑文焯手批东坡乐府：李东川有送人携妓赴任诗，此词又记杭妓往苏迓新守，是知唐 宋时赴任迎任，皆有官妓为导之例。此风盖自元 明已来，微论废绝，国朝且悬为厉禁，著之律条，并饮酒挟妓亦有罪已。古今风气之硕异如是。

玉童 李白诗（古风）：“两两白玉童，双吹紫鸾笙。去影忽不见，回风送天声。”

浮丘伯 列仙传：浮丘伯本嵩山道士，后得仙去。

许飞琼 汉武帝内传：西王母乘紫云之辇，履玄琼之舃。下辇上殿，呼帝共坐，命侍女许飞琼鼓云和之簧。

瑶台 傅注：瑶台，昆仑之别名。李白清平调词：“若非群玉山头见，会向瑶台月下逢。”

韦郎 韦应物诗（郡斋雨中与诸文士燕集）：“兵备森画戟，宴寝凝清香。”云溪友议：韦皋少游江夏，止于姜使君之馆，有小青衣曰玉箫，常令承侍，因而有情。廉使陈常侍得韦季父书，发遣归觐，遂与玉箫言约，少则五载，多则七年来取。因留玉指环并诗遗之。至八年春不至，玉箫叹曰：“韦家郎君一别七年，是不来矣。”

姑苏 史记河渠书赞：上姑苏，望五湖。吴越春秋：越进西施于吴，请退师。吴得之，筑姑苏台，游宴其上。

扁舟五湖 傅注：世说范蠡相越，平吴之后，因取西子，遂乘扁舟泛五湖而去。杜牧之杜秋娘诗：“夏姬灭两国，逃作巫臣妻。西子下姑苏，一舸逐鸱夷。”