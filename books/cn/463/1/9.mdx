---
---
---
title: 行香子 丹阳寄述古
---







携手江村，梅雪飘裙。情何限、处处消魂。故人不见，旧曲重闻。向望湖楼，孤山寺，涌金门。　寻常行处，题诗千首。绣罗衫、与拂红尘。别来相忆，知是何人。有湖中月，江边柳，陇头云。　傅注本卷七





【校】


毛本题作“冬思”。





【朱注】


纪年录：甲寅，自京口还，寄述古作。案词云“梅雪”，应是正月赴润州过丹阳时作。诗集查注：陈襄字述古，文惠公 尧佐长子。咸淳临安志：熙宁五年五月，陈襄自陈州移知杭州。





【笺】


丹阳 一统志 镇江府：丹阳县在府东南七十里。战国 楚 云阳邑，唐置县，属润州，宋属镇江府。

消魂 江淹别赋：“黯然销魂者，唯别而已矣。”

望湖楼 傅注：望湖楼、孤山寺、涌金门并在钱塘。诗集王注：图经：“望湖楼一名看经楼，乾德七年忠懿王 钱氏建，去钱塘一里。”

孤山寺 白居易诗（钱唐湖春行）：“孤山寺北贾亭西，水面初平云脚低。”一统志：孤山在钱塘县西二里，里外二湖之间，一屿耸立，旁无联附，为湖山胜绝处。亦曰孤屿。

涌金门 一统志：杭州府城周三十五里有奇，门十，正西曰涌金，西南曰清波，西北曰钱唐，皆近湖。

题诗千首 杜牧诗（登池州九峰楼寄张祐）：“千首诗轻万户侯。”

罗衫拂尘 青箱杂记：寇莱公典陕日，与处士魏野同游僧寺，观览旧游，有留题处，公诗皆用碧纱笼之，至野诗则尘蒙其上。时从行官妓之慧黠者，辄以红袖拂之。野顾公曰：“若得常将红袖拂，也应胜着碧纱笼。”莱公大笑。