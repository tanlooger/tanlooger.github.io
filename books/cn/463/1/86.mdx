---
---
---
title: 江城子 别徐州
---







天涯流落思无穷。既相逢，却匆匆。携手佳人，和泪折残红。为问东风余几许，春纵在，与谁同？　隋堤三月水溶溶。背归鸿，去吴中。回首彭城，清泗与淮通。欲寄相思千点泪，流不到，楚江东。





【校】


傅注本阙。 毛本题作“恨别”，“首”作“望”，“欲寄”作“寄我”。





【朱注】


纪年录：己未二月作。王案：己未三月，告下，以祠部员外郎直史馆知湖州军州事。留别田叔通、寇元弼、石坦夫作。





【笺】


隋堤 开河记：隋 大业年，开汴河，筑堤，自大梁至灌口，龙舟所过，香闻百里。既过雍丘，渐达宁陵，水势紧急，龙舟阻碍。虞世基请为铁脚木鹅，验水深浅。自雍州至灌口，得一百二十九浅处。今亦名隋堤。吴融诗（彭门用兵后经汴路）：“隋堤风物已凄凉。”