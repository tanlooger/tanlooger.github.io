---
---
---
title: 千秋岁 徐州重阳作
---







浅霜侵绿，发少仍新沐。冠直缝，巾横幅。美人怜我老，玉手簪金菊。秋露重，真珠满袖沾余馥。　坐上人如玉，花映花奴肉。蜂蝶乱，飞相逐。明年人纵健，此会应难复。须细看，晚来明月和银烛。　傅注本卷十二





【校】


傅注本“明月”作“月上”。 元本题作“重阳作徐州”，“露”作“霜”。从傅本。 毛本题作“湖州暂来徐州，重阳作”。“金”作“黄”，“满”作“落”，“明月”作“月上”。





【朱注】


纪年录：戊午九月作。





【笺】


冠巾二句 傅注：礼曰：古者冠缩缝，今也横缝。缩缝则直缝是也。晋 志：汉末王公名士好服幅巾，盖裂取幅缣而横着之也。

花奴 傅注：羯鼓录：花奴，汝阳王 琎小字也。善羯鼓，明皇极钟爱焉，尝曰：“花奴姿质明莹，肌发光细，非人间人，必神仙谪堕也。”杜子美诗：“红颜白面花映肉。”

明年人纵健 注见本卷浣溪沙“白雪清词出坐间”阕。