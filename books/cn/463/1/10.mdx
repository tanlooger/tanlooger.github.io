---
---
---
title: 昭君怨 金山送柳子玉
---







谁作桓伊三弄，惊破绿窗幽梦。新月与愁烟，满江天。　欲去又还不去，明日落花飞絮。飞絮送行舟，水东流。　傅注本卷十二





【校】


毛本题作“送别”。 换头三字，元本作“人欲去”。今从傅注本，毛本同。





【朱注】


纪年录：甲寅，金山送柳子玉作。王案：甲寅二月，再送柳瑾作。诗集查注：柳子玉名瑾，吴人，与王介甫同年。王文诰曰：瑾，丹徒人。其子仲远，中都公婿，公之妹婿也。公赴常 润赈饥，瑾往监灵仙观，因附载以行。





【笺】


金山 诗集施注：南唐僧应之头陀岩记：金山昔名浮玉，因裴头陀江际获金，贞元二十一年，节帅李锜奏易名金山。

桓伊三弄 晋书（桓伊传）：伊字叔夏，善音乐，尽一字之妙，为江左第一。有蔡邕柯亭笛，常自吹之。王徽之赴召京师，泊舟青溪侧。素不与徽之相识，伊于岸上过，船中客称伊小字曰：“此桓野王也。”徽之便令人谓伊曰：“闻君善吹笛，试为我一奏。”伊是时已贵显，素闻徽之名，便下车，踞胡床，为作三调。弄毕，便上车去，客主不交一言。