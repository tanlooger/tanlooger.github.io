---
---
---
title: 满江红
---







正月十三日，雪中送文安国还朝。

天岂无情，天也解、多情留客。春向暖、朝来底事，尚飘轻雪。君遇时来纡组绶，我应老去寻泉石。恐异时、杯酒复相思，云山隔。

浮世事，俱难必。人纵健，头应白。何辞更一醉，此欢难觅。不用向佳人诉离恨，泪珠先已凝双睫。但莫遣、新燕却来时，音书绝。　傅注本卷二





【校】


傅注本题夺“三”字，“遇时”作“过春”，“先”误“光”。 毛本题“文”作“姜”，“遇时”作“过春”，“老”作“归”，“寻”作“耽”，“复”作“忽”，“不用”作“欲”，“遣”作“追”。





【朱注】


案诗集，丙辰有立春日病中邀安国仍请率禹功同来诗二首。词疑作于是时。 诗集合注：东坡全集有文安国席上作 蝶恋花词，即庐江 文勋也。倪涛六艺之一录载书史会要云：勋官太府寺丞，工篆书。





【笺】


组绶 说文：组，绶属，其小者以为冕缨。急就篇注：绶，受也，所以承受印环也。亦谓之璲。后汉 舆服志：韨佩既废，秦乃以采组连结于璲，光明章表，转相结受，故谓之绶。

新燕 傅注：燕子以秋分去，春分至。江文通诗：“袖中有短书，愿寄双飞燕。”