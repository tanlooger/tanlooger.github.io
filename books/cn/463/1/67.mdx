---
---
---
title: 南乡子 席上劝李公择酒
---







不到谢公台，明月清风好在哉。旧日髯孙何处去，重来，短李风流更上才。　秋色渐摧颓，满院黄英映酒杯。看取桃花春二月，争开，尽是刘郎去后栽。　傅注本卷四





【校】


傅注本“好”作“安”。





【朱注】


纪年录：丁巳，过齐，时公择守齐，席上作。诗集查注：李公择，神宗初为右正言，力诋新法，落职，通判滑州，徙知齐州。东坡离密，正公择知齐州时也。





【笺】


谢公台 傅注：谢公台在维扬。

髯孙 三国志（吴书 吴主传裴松之注）：张辽问吴降人：“向有紫髯将军，长上短下，是谁？”答曰：“是孙会稽 仲谋也。”

短李 傅注：唐 李绅为人短小精悍，于诗最有名，时号“短李”。初孙莘老、李公择及公同会，至是惟公择在焉。

刘郎 注见本卷阮郎归“一年三度过苏台”阕。