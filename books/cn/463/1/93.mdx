---
---
---
title: 双荷叶 湖州贾耘老小妓名双荷叶
---







双溪月，清光偏照双荷叶。双荷叶。红心未偶，绿衣偷结。　背风迎雨流珠滑，轻舟短棹先秋折。先秋折。烟鬟未上，玉杯微缺。





【校】


傅注本存目阙词。 元本脱叠文“双荷叶”三字，误从“滑”字分段。并从毛本改补。 毛本无题，“流”作“泪”。 朱孝臧曰：案是调为忆秦娥，或公易以新名。





【朱注】


纪年录：己未作。 诗集查注：贾收字耘老，乌程人，所著有怀苏集。本集与耘老尺牍：念贾处士贫甚，乃作怪石枯木一纸，可令双荷叶收掌，须添丁长以付之也。





【笺】


双溪 谓苕、霅二溪也。

绿衣 诗 卫风（绿衣）：“绿兮衣兮，绿衣黄里。”

烟鬟 韩愈题炭谷湫祠堂诗：“祠堂像侔真，擢玉纾烟鬟。”

玉杯 述异记：庐山上有三石梁，长数十丈，广不盈尺。吴猛将弟子登山，见一老公坐桂树下，以玉杯承甘露与猛，猛遍与弟子饮之。谢朓诗（金谷聚）：“渠碗送佳人，玉杯邀上客。”