---
---
---
title: 南歌子 八月十八日观潮
---







海上乘槎侣，仙人萼绿华。飞升元不用丹砂，住在潮头来处渺天涯。　雷辊夫差国，云翻海若家。坐中安得弄琴牙。写取余声归向水仙夸。　傅注本卷五





【朱注】


王案：壬子八月十八日作。





【笺】


乘槎 博物志：近世有人居海上，每年八月，见海槎来不违时，赍一年粮，乘之到天河。见妇人织，丈夫饮牛，问之不答。遣归，问严君平。某年某月日，客星犯牛斗，即此人也。又云：天河与海通。

萼绿华 真诰（运象第一）：萼绿华者，自云是南山人。女子，年可二十许，颜色绝整。以晋穆帝 升平三年十一月十日，夜降羊权家，自此往来。后赠权诗、火浣布、金条脱。访问，曰：“是九疑山得道女罗郁也。”李商隐诗（无题二首）：“闻道阊门萼绿华，昔年相望抵天涯。”

潮头来处 列子（汤问）：渤海之东不知几亿万里，有大壑焉，实为无底之谷。其中有五山，一曰代舆，二曰圆峤，三曰方壶，四曰瀛州，五曰蓬莱。而五山之根无所连著，常随潮上下往来。

雷辊 广韵：辊，古本切，音衮。六书故：辊，转之速也。 傅注：今余杭乃吴王夫差之故国。雷辊，言其潮声如雷。

云翻 庄子 秋水：北海若曰：“井蛙不可以语于海者，拘于虚也。”司马注：若，海神。傅注：云翻，言其潮势如云。

弄琴牙 傅注：弄琴牙，伯牙也，而善抚琴。古者抚琴亦谓之弄。司马相如饮卓氏而弄琴。乐府解题：伯牙学琴于成连，三年不成。成连云：“吾师方子春，今在东海中，能移人情。”乃与伯牙俱往。至蓬莱山，留伯牙曰：“子居习之，吾将迎子。”刺船而去，旬日不返。伯牙延望无人，但闻海涛汹涌，山林窅冥，怆然叹曰：“先生移我情矣！”乃援琴而歌，作水仙操。曲终，成连回，刺船迎之而还，因而鼓琴妙绝天下。今水仙操乃伯牙之所作。





癸丑


年谱：熙宁六年癸丑，先生年三十八，在杭州通判任。运司又差先生往润州，出秀州。