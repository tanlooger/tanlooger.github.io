---
---
---
title: 又 观潮
---







碧山影里小红旗，侬是江南蹋浪儿。拍手欲嘲山简醉，齐声争唱浪婆词。　西兴渡口帆初落，渔浦山头日未攲。侬欲送潮歌底曲，尊前还唱使君诗。　傅注本卷十二





【校】


傅注本及元本题并阙。从毛本。





【朱注】


王案：熙宁癸丑八月十五日观潮作。是日与陈襄同游，故落句及之。





【笺】


蹋浪儿 孟郊送澹公诗：“侬是清浪儿，每蹋清浪游。笑伊乡贡郎，蹋土称风流。”

山简 晋书 山涛传：涛子简，字季伦。性温雅，有父风。永嘉三年，出镇襄阳。优游卒岁，唯酒是耽。诸习氏，荆土豪族，有佳园池。简每出游嬉，多之池上，置酒辄醉，名之曰高阳池。时有童儿歌曰：“山公出何许，往至高阳池。日夕倒载归，酩酊无所知。时时能骑马，倒着白接。举鞭向葛疆，何如并州儿？”疆家在并州，简爱将也。

浪婆 孟郊诗（送澹公）：“铜斗饮江酒，手拍铜斗歌。侬是蹋浪儿，饮则拜浪婆。脚蹋小船头，独速舞转莎。笑伊渔阳掺，空持文章多。闲倚青竹竿，白日奈我何。”

西兴渔浦 傅注：西兴、渔浦，皆吴地。 清一统志：西兴渡在浙江 萧山县西十二里。本名西陵，为吴越通津。

送潮 傅注：唐 陆龟蒙有迎潮、送潮曲。