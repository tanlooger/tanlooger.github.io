---
---
---
title: 望江南 超然台作
---







春未老，风细柳斜斜。试上超然台上看，半壕春水一城花，烟雨暗千家。 寒食后，酒醒却咨嗟。休对故人思故国，且将新火试新茶，诗酒趁年华。　傅注本卷十二





【校】


毛本无题。





【朱注】


纪年录：乙卯，于超然台作望江南。案公于甲寅十一月至密州任。超然台记谓移守胶西，处之期年，园之北因城以为台者旧矣，稍葺而新之，时相与登览，放意肆志焉。词作于春，当属丙辰。后一首疑同时作，以类附焉。





【笺】


半壕 广韵：壕，城下池也。柳宗元诗：“雁鸣寒雨下空壕。”（按：此非柳宗元诗，乃许浑诗，题为登故洛阳城，见全唐诗卷五三三。）

寒食 荆楚岁时记：冬节一百五日，即有疾风甚雨，谓之寒食，禁火三日。

思故国 杜甫诗（题衡山县文宣王庙新学堂呈陆宰）：“思国延归望。”

新火 傅注：周官以季春出火，则寒食后乃其时尔，故曰“新火”。