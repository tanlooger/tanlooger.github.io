---
---
---
title: 阮郎归
---







一年三过苏，最后赴密州，时有问这回来不来，其色凄然。太守王规父嘉之，令作此词。

一年三度过苏台，清尊长是开。佳人相问苦相猜，这回来不来。　情未尽，老先催，人生真可咍。他年桃李阿谁栽，刘郎双鬓衰。　傅注本卷六





【校】


元本题下注云：“一本名醉桃源。” 傅注本题作“苏州席上作”，“衰”作“摧”。毛本同傅本。





【朱注】


纪年录：甲寅，赴密过苏作。王案：甲寅十月，至金阊，饮于王诲席上作。





【笺】


王规父 见本卷菩萨蛮“玉童西迓浮丘伯”阕朱注。

苏台 傅注：姑苏台在苏州。越绝书曰：阖闾起姑苏台，三年聚材，五年乃成，高可见五百里。余详本卷菩萨蛮（玉童西迓浮丘伯）注。

咍 唐韵：咍，呼来切，音。说文：蚩笑也。

刘郎 本事诗：刘尚书 禹锡自屯田员外左迁朗州司马，凡十年，始征还。方春，作赠看花诸君子诗曰：“紫陌红尘拂面来，无人不道看花回。玄都观里桃千树，尽是刘郎去后栽。”其诗一出，传于都下。有素嫉其名者，白于执政，又诬其有怨愤。他日见时宰，与坐，慰问甚厚。既辞，即曰：“近有新诗，未免为累，奈何？”不数日，出为连州刺史。其自叙云：“贞元十一年春，余为屯田员外，时此观未有花。是岁出牧连州，至荆南，又贬朗州司马。居十年，诏至京师，人人皆言有道士手植仙桃满观，盛如红霞，遂有前篇，以记一时之事。旋又出牧，于今十四年，始为主客郎中，重游玄都，荡然无复一树，唯兔葵燕麦动摇于春风耳。因再题二十八字，以俟后再游。”时大和二年三月也。诗曰：“百亩庭中半是苔，桃花净尽菜花开。种桃道士归何处，前度刘郎今又来。”