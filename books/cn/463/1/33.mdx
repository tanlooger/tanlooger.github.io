---
---
---
title: 又
---







旌旆满江湖，诏发楼船万舳舻。投笔将军因笑我，迂儒，帕首腰刀是丈夫。　粉泪怨离居，喜子垂窗报捷书。试问伏波三万语，何如，一斛明珠换绿珠。　傅注本卷四





【校】


傅注本、元本并无题。 毛本题作“赠行”。





【朱注】


案二词一赋胡琴，一送元素，所谓各赋一首也。元素典兵，史无明文。张子野送元素词云：“浴殿词臣亦议兵，禁中颇 牧 党羌平。”或当时有是命，寝而未行。





【笺】


楼船舳舻 傅注：汉武帝征南越、东瓯，始置楼船、戈船将军之号。建武时，尝以刘隆为楼船将军，副马援讨交趾。汉 纪：舳舻千里。注：舳，船后也。舻，船前头也。

投笔 后汉书 班超传：超字仲升，扶风 平陵人。为人有志，不修细节。与母随兄固至洛阳，家贫，常为官佣书以供养，久劳苦。尝辍业投笔叹曰：“大丈夫无他志略，犹当效傅介子、张骞立功异域，以取封侯，安能久事笔砚间乎？”左右皆笑之。超曰：“小子安知壮士志哉！”

帕首腰刀 韩愈送郑尚书序：岭南节度为大府，其余四府亦各置帅，然大府帅或过其府，府帅必戎服，左握刀，右属弓矢，帕首袴靴迎于郊。及既至，大府帅入据馆，帅守若将趋拜，大府与之为让，至一至再，乃敢改服，以宾主见焉。

离居 礼记檀弓：子夏曰：“吾离群而索居，亦已久矣。”

喜子 傅注：西京杂记云：蜘蛛集而百事喜，故俗以蜘蛛为喜子。

伏波 后汉书 马援传：建武十七年，交阯女子徵侧及女弟徵贰反，攻没其郡。九真、日南、合浦蛮夷皆应之，寇略岭外六十余城。侧自立为王。于是玺书拜援伏波将军，缘海而进，随山刊道千余里，斩徵侧、徵贰，传首洛阳，峤南悉平。援奏言：西于县户有三万二千，远界去庭千余里，请分为封溪、望海二县。许之。

绿珠 傅注：岭表异录：绿珠井在白水 双角山下。昔梁氏之女有容貌，石季伦为交趾采访使，以真珠三斛买之。梁氏之居，旧井存焉。耆老传云，汲饮此井者，生女必多美丽。闾里有识者以美色无益于时，遂以巨石填之。尔后虽时有产或端严，则七窍四肢多不完具。异哉！