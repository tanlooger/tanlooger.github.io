---
---
---
title: 沁园春
---







赴密州，早行，马上寄子由。

孤馆灯青，野店鸡号，旅枕梦残。渐月华收练，晨霜耿耿，云山摛锦，朝露。世路无穷，劳生有限，似此区区长鲜欢。微吟罢，凭征鞍无语，往事千端。　当时共客长安，似二陆初来俱少年。有笔头千字，胸中万卷，致君尧舜，此事何难。用舍由时，行藏在我，袖手何妨闲处看。身长健，但优游卒岁，且斗尊前。　傅注本卷十一





【校】


傅注本前半阕残。 毛本无题，“团团”作“”。





【朱注】


纪年录：甲寅十月作。王案：公时由海州赴密，不复绕道至齐一视子由，故其词如此耳。





【笺】


子由 宋史 苏辙传：辙字子由，年十九，与兄轼同登进士科。熙宁五年，授齐州掌书记。又三年，改著作佐郎。后以大中大夫致仕，筑室于许，号颍滨遗老。自作传万余言，不复与人相见，终日默坐，如是者几十年。政和二年卒，年七十四。追复端明殿学士。淳熙中，谥文定。辙性沉静简洁，为文汪洋淡泊，似其为人，不愿人知之，而秀杰之气终不可掩，其高处殆与兄轼相迫。所著诗传、春秋传、古史、老子解、栾城文集，并行于世。

野店鸡号 温庭筠商山早行诗：“鸡声茆店月，人迹板桥霜。”

耿耿 小明也。谢朓诗（暂使下都夜发新林至京邑赠府同僚）：“秋河曙耿耿。”

露多貌。 诗经（郑风野有蔓草）：“野有蔓草，零露兮。”

世路二句 杜甫诗（绝句漫兴九首）：“莫思身外无穷事，且尽生前有限杯。”

二陆 晋书 陆机传：机字士衡，吴郡人。抗子。少有异才，文章冠世。抗卒，领父兵为牙门将。年二十而吴灭。太康末，与弟云俱入洛，造太常张华。华素重其名，如旧相识，曰：“伐吴之役，利获二俊。”云字士龙，六岁能属文。性清正，有才理。少与机齐名，虽文章不及机，而持论过之，号曰“二陆”。年十六，吴平，入洛。机初诣张华，华问云何在，机曰：“云有笑疾，未敢自见。”俄而云至，华为人多姿制，又好帛绳缠须，云见而大笑，不能自已。

万卷 杜甫诗（奉赠韦左丞丈二十二韵）：“读书破万卷，下笔如有神。”

致君 孟子（万章上）：伊尹曰：“吾安能使是君为尧 舜之君哉？”杜甫诗（奉赠韦左丞丈二十二韵）：“致君尧 舜上，再使风俗淳。”

用舍二句 论语（述而）：用之则行，舍之则藏，惟我与尔有是夫。

优游二句 家语：优哉游哉，聊以卒岁。杜牧诗（按：此为牛僧孺诗席上赠刘梦得）：“且斗尊前见在身。”





【附考】


遗山文集 东坡乐府集选引：绛人孙安常注坡词，参以汝南文伯起小雪堂诗话，删去他人所作无愁可解之类五十六首，其所是正亦无虑数十百处，坡词遂为完本，不可谓无功。然尚有可论者，如“古岸开青葑”南柯子以末后二句倒入前篇。此等犹为未尽，然特其小小者耳。就中“野店鸡号”一篇，极害义理，不知谁所作，世人误为东坡，而小说家又以神宗之言实之，云神宗闻此词不能平，乃贬坡 黄州，且言“教苏某闲处袖手，看朕与王安石治天下”。安常不能辨，复收之集中。如“当时共客长安，似二陆初来俱妙年。有胸中万卷，笔头千字，致君尧 舜，此事何难。用舍由时，行藏在我，袖手何妨闲处看”之句，其鄙俚浅近，叫呼衒鬻，殆市驵之雄醉饱而后发之，虽鲁直家婢仆且羞道，而谓东坡作者，误矣。又前人诗文有一句或一二字异同，盖传写之久，不无讹谬，或是落笔之后，随有改定。而安常一切以别本为是，是亦好奇尚异之蔽也。就孙集录取七十五首，遇语句两出者，择而从之。自余“玉龟山”一篇，予谓非东坡不能作，孙以为古词，删去之，当自别有所据。姑存卷末，以候更考。丙申九月朔书于阳平寓居之东斋，元某引。