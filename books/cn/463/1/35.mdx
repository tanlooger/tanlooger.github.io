---
---
---
title: 减字木兰花
---







秘阁古笑林云：晋元帝生子，宴百官，赐束帛。殷羡谢曰：“臣等无功受赏。”帝曰：“此事岂容卿有功乎？”同舍每以为笑。余过吴兴，而李公择适生子三日会客，求歌辞。乃为作此戏之，举坐皆绝倒。

惟熊佳梦，释氏 老君亲抱送。壮气横秋，未满三朝已食牛。　犀钱玉果，利市平分沾四坐。多谢无功，此事如何著得侬。　傅注本卷九





【校】


傅注本题作“过吴兴，李公择生子三日会客，作此词戏之”。自“秘阁古笑林”至“岂容卿有功乎”移作后半阕小注，减去“同舍”一句，易为“世说亦云”四字。“亲”作“曾”，“著”作“到”。 毛本题及“曾”“到”二字并同傅本。





【朱注】


纪年录：甲寅作。王案：甲寅九月，访李常于湖州作。案公择，建昌人。





【笺】


李公择 淮海集 李公择行状：神宗初，为右正言，力诋新法，落职，通判滑州。岁余复职，知鄂州，徙知湖州。迁尚书祠部员外郎，徙知齐州。诗集施注：公择知湖州，东坡以杭倅来会。

惟熊 诗 小雅 斯干：“大人占之，维熊维罴，男子之祥。”

食牛 尸子：“虎豹之驹，虽未成文，已有食牛之气。”杜甫徐卿二子歌：“徐卿二子生绝奇，感应吉梦相追随。孔子 释氏亲抱送，尽是天上麒麟儿。大儿九龄色清澈，秋水为神玉为骨。小儿五岁气食牛，满堂宾客皆回头。”

犀钱 谓洗儿钱，以犀角为之者也。

利市 乾淳岁时记：腊月二十四日，市井迎傩，以锣鼓遍至人家乞求利市。