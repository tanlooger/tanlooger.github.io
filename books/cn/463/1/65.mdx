---
---
---
title: 江城子
---







前瞻马耳 九仙山。碧连天，晚云闲。城上高台，真个是超然。莫使匆匆云雨散，今夜里，月婵娟。　小溪鸥鹭静联拳。去翩翩，点轻烟。人事凄凉，回首便他年。莫忘使君歌笑处，垂柳下，矮槐前。





【校】


傅注本、元本俱无。





【朱注】


纪年录：丙辰十二月，东武道中作。王案：丙辰十月，晚登超然台望月作。又曰：十一月告下，以祠部员外郎移知河中府。 名胜志：卢山在诸城县东南四十五里。又二十五里为九仙山，高耸摩空，常有仙人居之。





【笺】


马耳 先生雪后书北台壁诗：“试扫北台看马耳，未随埋没有双尖。”水经注：马耳山高百丈，上有二石并举，望齐马耳，故世取名焉。陈沂山东志：马耳山在诸城县西南六十里。

九仙 诗集 次韵周邠寄雁荡山图：“九仙今已压京东。”自注：“将赴河中，密迩太华，九仙在东武，奇秀不减雁荡也。”一统志 青州府：九仙山在诸城县西南九十里，潮河出此。山势高耸摩空，尝有仙人居之。

超然 子由超然台赋叙略云：子瞻守高密，因其城上之废台而增葺之，以告辙曰：“将何以名之？”辙曰：“天下之士，奔走于是非之场，浮沉于荣辱之海，嚣然尽力而忘反，亦莫自知也。而达者哀之，非以其超然不累于物耶？老子曰：‘虽有荣观，燕处超然。’试以‘超然’名之，可乎？”乃为之赋云云。

联拳 谢庄玩月诗：“水鹭足联拳。”杜甫漫成一绝：“沙头宿鹭联拳静，船尾跳鱼拨剌鸣。”