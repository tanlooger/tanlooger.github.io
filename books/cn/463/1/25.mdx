---
---
---
title: 南歌子
---







苒苒中秋过，萧萧两鬓华。寓身此世一尘沙，笑看潮来潮去了生涯。　方士三山路，渔人一叶家。早知身世两聱牙，好伴骑鲸公子赋雄夸。　傅注本卷五





【校】


毛本题作“再用前韵”。“此”作“化”。





【朱注】


王案：甲寅八月十八日，江上观潮作。





【笺】


尘沙 傅注：内典：化佛以三千大千世界，其众犹微尘，其数犹恒河沙。

三山路 史记 封禅书：蓬莱、方丈、瀛州，此三神山者，其传在勃海中，去人不远，患且至，则船风引而去。盖尝有至者，诸仙人及不死之药皆在焉。其物、禽兽尽白，而黄金、银为宫阙。未至，望之如云，及到，三神山反居水下。临之，风辄引去，终莫能至云。

一叶家 傅注：唐 颜真卿为湖州刺史，以张志和舟敝，请更之。志和曰：“愿为浮家泛宅，往来苕霅间耳。”

聱牙 韩愈进学解：周诰殷盘，诘屈聱牙。傅注：聱牙，龃龉不合之谓。

骑鲸 杜甫诗（送孔巢父谢病归江东兼呈李白）：“若逢李白骑鲸鱼，道甫问讯今何如。” 傅注：骑鲸公子，谓李白。赋雄夸，则白所著大鹏赋是也。