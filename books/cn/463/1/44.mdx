---
---
---
title: 采桑子
---







润州 甘露寺 多景楼，天下之殊景也。甲寅仲冬，余同孙巨源、王正仲参会于此，有胡琴者姿色尤好。三公皆一时英秀，景之秀，妓之妙，真为希遇。饮阑，巨源请于余曰：“残霞晚照，非奇才不尽。”余作此词。

多情多感仍多病，多景楼中，尊酒相逢，乐事回头一笑空。　停杯且听琵琶语，细撚轻拢，醉脸春融，斜照江天一抹红。　傅注本卷十二





【校】


傅注本题作“润州多景楼与孙巨源相遇”。 毛本同傅本，惟“多”作“东”。





【朱注】


纪年录：甲寅，多景楼与孙巨源相遇作。诗集王注：图经：甘露寺在北固山，唐 宝历中，李德裕建，时甘露降此山，因以名之。又施注：孙巨源名洙，广陵人。在谏院时，王介甫行新法，巨源心知不可，恳乞补外，知海州。又王文诰注：公至扬州，与李公择书云：“涂中与完夫、正仲、巨源相会，所至辄作数剧饮笑乐，人生如此有几。”胡完夫坐封还李定词头落职，家在晋陵。王存字正仲，润州人。官左右史正言，知制诰，是时以事至家也。王注、查注脱去完夫，今补载。案完夫为胡宗愈字，题云“三公皆一时英秀”，盖指王、孙与胡也。





【笺】


多景楼 诗集查注：京口志：甘露寺有多景楼，中刻东坡 熙宁甲寅与孙巨源辈会此赋采桑子词，碑石今尚存。清一统志：多景楼在今江苏 北固山 甘露寺内，北面大江，颇据形势。始建于宋郡守陈天麟，即唐临江亭故址。

尊酒相逢 韩愈诗（赠郑兵曹）：“尊酒相逢十载前，君为壮夫我少年。”

琵琶语 白居易琵琶行：“今夜闻君琵琶语。”

细撚轻拢 注见本卷南乡子“裙带石榴红”阕。





【附考】


诗集冯注引杨元素云：孙洙 巨源、王存 正仲，与东坡同游多景楼，京师官妓皆在，而胡琴者姿伎尤妙。三公皆一时英彦，境之胜，客之秀，伎之妙，真为希遇。酒阑，巨源请于东坡曰：“残霞晚照，非奇词不尽。”遂作采桑子，所谓“多情多感仍多病，多景楼中”是也。又傅氏注坡词引本事集云：润州 甘露寺 多景楼，天下之殊景。甲寅仲冬，苏子瞻、孙巨源、王正仲参会于此，有胡琴者姿色尤好。三公皆一时英秀，景之秀，妓之妙，真为希遇。饮阑，巨源请于子瞻曰：“残霞晚照，非奇才不尽。”子瞻作此词。案二说同出一源，虽字句颇有参差，然味其语意，必皆元素纪录之词。而王文诰注以三公为不可解，遽引胡完仲以足之，殊为可笑。元本如此标题，疑亦旁注混入，或他人引本事集为之，彊村本亦沿其谬。愚意此词题自当从傅注本为妥。