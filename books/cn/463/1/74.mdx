---
---
---
title: 浣溪沙
---







赠闾丘朝议，时还徐州。

一别姑苏已四年，秋风南浦送归船。画帘重见水中仙。　霜鬓不须催我老，杏丹依旧驻君颜。夜阑相对梦魂间。　傅注本卷十





【校】


傅注本阙题。 毛本“还”作“过”，“丹”作“花”。





【朱注】


纪年录：甲寅，再过苏，赠闾丘公显作。王案：丁巳八月，闾丘公显过彭城作。案公甲寅有苏州闾丘江君二家饮酒诗，至丁巳，故云“一别四年”也。吴郡志：闾丘孝终字公显，郡人。尝守黄州。既挂冠，与诸名人耆艾为九老会。东坡经从，必访孝终，赋诗为乐。





【笺】


姑苏 此泛指苏州也。元和郡县志：江南道 苏州，禹贡扬州之地。周时为吴国，太伯初置城，在今吴县西北五十里，至阖闾始迁都于此。后汉 顺帝 永建四年，割浙江以东为会稽，浙江以西为吴郡。隋 开皇九年，改为苏州，因姑苏山为名，南至杭州三百七十里。别见本卷菩萨蛮（玉童西迓浮丘伯）注。

南浦 江淹别赋：“春草碧色，春水绿波，送君南浦，伤如之何。”

水中仙 傅注：湘中怨：郑生晨出，渡洛桥，遇艳丽，载而与俱，号曰氾人。居岁满，无以久留，生持泣留之不能，竟去。后十余年，生之兄为岳州刺史，上巳日与家徒登岳阳楼，望岳渚，张乐宴酣。生愁思，吟诗曰：“情无限兮荡洋洋，怀佳期兮属三湘。”声未终，有画舻浮漾而来，中有彩楼，高百尺，其上施帷帐栏笼，画饰帏褰。有弹弦鼓吹者，皆神仙蛾眉，被服烟霞，裾袖皆广尺。中有一人起舞，含颦怨望，形类氾人，舞而歌曰：“泝青春兮江之隅，拖湖波兮袅绿裾。荷拳拳兮未舒，非同归兮焉如。”舞毕，敛袖翔然，凝望楼中。纵观方临槛，须臾风涛崩怒，遂迷所往。

杏丹 神仙传：董奉居庐山，为人治病，重者种杏五株，轻者种一株，号董仙杏林。

夜阑 杜甫羌村诗：“夜阑更秉烛，相对如梦寐。”





戊午


年谱：元丰元年戊午，先生年四十三，在徐州任。二月，有旨赐钱二千四百一十万，起夫四千二十三人，及发常平钱米，改筑徐州外小城。乃即徐州城之东门为大楼，垩以黄土，名之曰黄楼。八月癸丑，楼成。九月庚辰，大合乐以落之。是年秦少游将入京应举，至徐谒见先生。黄鲁直以古风二首上先生。秦、黄二君奉教于先生始此。