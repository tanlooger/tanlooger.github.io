---
---
---
title: 又
---







缥缈红妆照浅溪，薄云疏雨不成泥。送君何处古台西。　废沼夜来秋水满，茂林深处晚莺啼。行人肠断草凄迷。





【校】


傅注本、毛本俱无。





【朱注】


案纪年录：戊午，送颜、梁，作浣溪沙。集中无是题，疑即是词。古台，戏马台也。颜、梁，谓颜复、梁吉。





【笺】


古台 诗集王注：次公曰，戏马台在徐州 彭城县，项羽所筑。宋武建第舍，重九日引宾客登台赋诗。自春秋以来，乃用武之处。春秋 郑伯取宋 彭城，而汉高祖、项羽皆起于此。后汉 吕布自下邳相持，筑城于彭城。 一统志：戏马台在铜山县南。