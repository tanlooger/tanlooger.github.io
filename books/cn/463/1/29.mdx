---
---
---
title: 又
---







梅花词，和杨元素。

寒雀满疏篱，争抱寒柯看玉蕤。忽见客来花下坐，惊飞，踏散芳英落酒卮。　痛饮又能诗，坐客无毡醉不知。花谢酒阑春到也，离离，一点微酸已著枝。　傅注本卷四





【校】


毛本“花谢”作“花尽”。





【朱注】


案二词题、调皆同前首，似是一时唱和之作。





【笺】


玉蕤 傅注：梅花缀树，葳蕤如玉。戎昱诗：“一树梅花白玉条。”

惊飞二句 皇甫冉诗：“繁蕊风惊散，轻红鸟踏翻。”（按：此承傅注。查全唐诗皇甫冉卷内无此诗。乃为王质诗，题为金谷园花发怀古，见全唐诗卷四八八。）

无毡 杜甫赠郑虔诗：“才名四十年，坐客寒无毡。”