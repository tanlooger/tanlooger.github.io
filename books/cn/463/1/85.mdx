---
---
---
title: 阳关曲 赠张继愿
---







受降城下紫髯郎，戏马台南旧战场。恨君不取契丹首，金甲牙旗归故乡。　傅注本卷九





【校】


傅注本、元本俱无题，从诗集补。 毛本题作“军中”。 诗集“南”作“前”，“旧”作“古”。





【朱注】


纪年录：戊午作。





【笺】


受降城 旧唐书（张仁愿传）：神龙三年，张仁愿于河北筑三受降城，首尾相应，以绝南寇之路。以拂云祠为中城，与东西两城相去各四百余里。北拓地三百余里，置烽堆一千八百所。自是突厥不敢度山放牧。元和郡县志：东受降城，汉云中郡地，在榆林县东北八里。中受降城，本汉 五原郡地，今为天德军。西受降城，在丰州西北八十里，盖汉朔方郡地。

紫髯郎 注见本卷南乡子“不到谢公台”阕。

戏马台 太平寰宇记：戏马台在彭城县南三里。文集 上神宗书曰：彭城三面阻水，独其南可通车马，而戏马台在焉。其高十仞，广袤百步。若用武之世，屯千人其上，凡战守之具，与城相表里，虽用十万人，未易取也。傅注：刘、项尝战此地，故曰“旧战场”。余详本卷浣溪沙（缥缈红妆照浅溪）注。

契丹 隋书（契丹传）：契丹之先，与库莫奚异种而同类，居黄龙之北。傅注：契丹，北虏号也。在汉谓之匈奴，在唐谓之契丹。

金甲牙旗 傅注：蔡文姬诗：“金甲耀朝阳。”曹子建诗：“高牙乃建。”盖高牙，大旗也，立于元帅帐前。诗集冯注：金甲，当用唐书 李绩传振旅还，服金甲事。施注：文选潘安仁关中诗：“桓恒将军，高牙乃建。”注云：牙，牙旗也。兵书曰，牙旗，将军之旗。冯注：蔡琰诗：“金甲耀日光。”





己未


年谱：元丰二年己未，先生年四十四，在徐州任。三月，自徐州移知湖州。四月二十九日，到湖州任。是岁，言事者以先生湖州到任谢表以为谤，七月二十八日，中使皇甫遵到湖追摄，八月十八日赴台，已而狱具。十二月二十九日，责授黄州团练副使，本州安置。是年，子由闻先生下狱，上书乞以见任官职赎先生罪，责筠州酒官。