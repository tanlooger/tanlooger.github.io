---
---
---
title: 诉衷情
---







送述古，迓元素。

钱塘风景古今奇，太守例能诗。先驱负弩何在，心已浙江西。

花尽后，叶飞时，雨凄凄。若为情绪，更问新官，向旧官啼。　傅注本卷八





【校】


傅注本、元本“浙”并误作“誓”。从毛本。 毛本“今”作“来”。





【朱注】


纪年录：甲寅作。王案：甲寅七月，杨绘自应天来代作。诗集王注：杨绘字元素。查注：宋史：杨绘，绵竹人。神宗朝为御史中丞，出知亳州，历应天、杭州。





【笺】


太守能诗 傅注：白乐天为杭州太守，以诗名。初乐天为苏守，刘禹锡以诗寄乐天云：“苏州太守例能诗，西掖吟来替左司。”

先驱负弩 汉书 司马相如传：相如，成都人。持节使巴 蜀，太守以下郊迎，县令负弩矢先驱，蜀人以为宠。

新官旧官 傅注：陈太子舍人徐德言之妻，后主 叔宝之妹，封乐昌公主，才色冠绝。时陈政方乱，德言知不相保，谓其妻曰：“君之才貌，国亡必入权豪之家，斯永绝矣。倘情缘未断，犹冀相见，宜有以信之。”乃破一照。人执其半，约曰：“他日必以正月望日卖于都市，我当在，即以是日访之。”及陈亡，其妻果入越公 杨素之家，宠嬖殊厚。德言流离，仅能至京，遂以正月望日访于都市。有苍头卖半照者，大高其价，人皆笑之。德言直引至其居，设食，具言其故。出半照以合之，仍题诗曰：“照与人俱去，照归人不归。无复姮娥影，空留明月辉。”公主得诗，悲泣不已。素诘知之，怆然改容，即召德言，还其妻。仍三人共宴，命公主作诗以自解。诗曰：“此日何迁次，新官对旧官。笑啼都不敢，方验作人难。”遂与德言归江南，竟以终老。案傅注出本事诗。