---
---
---
title: 南乡子
---







和杨元素，时移守密州。

东武望余杭，云海天涯两渺茫。何日功成名遂了，还乡，醉笑陪公三万场。　不用诉离觞，痛饮从来别有肠。今夜送归灯火冷，河塘，堕泪羊公却姓杨。　傅注本卷四





【校】


傅注本“渺茫”作“杳茫”。 毛本题无下五字。





【朱注】


纪年录：甲寅，移守密，和元素。王案：甲寅九月，杨绘再饯别于湖上作。





【笺】


密州 苏辙超然台赋序：子瞻通守余杭，三年不得代。以辙之在济南也，求为东州守。既得请高密，五月乃有移知密州之命。一统志：莱州府 高密县，后魏置高密郡，治高密。北齐徙郡治东武。隋属高密郡，唐属密州。

功成名遂 老子：功成名遂身退，天之道。

三万场 李白诗（襄阳歌）：“百年三万六千日，一日须倾三百杯。”

痛饮 傅注：一说王孝伯云：“名士不可须奇才，但常得无事，痛饮，读离骚，可称名士。”

堕泪 晋书 羊祜传：祜为荆州都督，卒，襄阳百姓于岘山 祜平生游憩之所建碑立庙，岁时飨祭焉。望其碑者莫不流涕。杜预因名为“堕泪碑”。