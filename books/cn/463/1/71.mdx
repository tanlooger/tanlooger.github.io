---
---
---
title: 洞仙歌
---







江南腊尽，早梅花开后。分付新春与垂柳。细腰肢、自有入格风流，仍更是，骨体清英雅秀。　永丰坊那畔，尽日无人，谁见金丝弄晴昼。断肠是飞絮时，绿叶成阴，无个事、一成消瘦。又莫是东风逐君来，便吹散眉间，一点春皱。　傅注本卷五





【校】


傅注本题作“咏柳”。 毛本题同傅本，“谁”作“惟”。





【朱注】


案毛本题与纪年未合，然细绎词意，与殢人娇词略同，非止赋物也。





【笺】


细腰肢 杜甫诗（绝句漫兴九首）：“隔户垂杨弱袅袅，恰如十五女儿腰。”

永丰坊 傅注：白乐天集有河南 卢贞和乐天诗序云：永丰坊西南角园中有垂柳一株，柔条极茂。白尚书曾赋诗，传入乐府，流遍京都。近有诏旨，取两枝植于禁苑，乃知一顾增十倍之价，非虚语也。白诗曰：“一树春风千万枝，嫩于金色软于丝。永丰西角荒园里，尽日无人属阿谁？”卢诗曰：“一树依依在永丰，两枝飞去杳无踪。玉皇曾采人间曲，应逐歌声入九重。”

眉间 傅注：辛寅逊柳诗：“才闻喛律先开眼，直待和风始展眉。”