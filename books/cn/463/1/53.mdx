---
---
---
title: 雨中花慢
---







初至密州，以累年旱蝗，斋素累月。方春牡丹盛开，遂不获一赏。至九月，忽开千叶一朵，雨中特为置酒，遂作。

今岁花时深院，尽日东风，轻扬茶烟。但有绿苔芳草，柳絮榆钱。闻道城西，长廊古寺，甲第名园。有国艳带酒，天香染袂，为我留连。　清明过了，残红无处，对此泪洒尊前。秋向晚、一枝何事，向我依然。高会聊追短景，清商不假余妍。不如留取，十分春态，付与明年。　傅注本卷十一





【校】


傅注本题存词阙。调名无“慢”字，题首有“公”字，题末有“此词”二字。 元本调名亦脱“慢”字，“假”误作“暇”。从毛本。 毛本题作“初至密州，以旱蝗斋素者累月，方春牡丹盛开，不获一赏，至九月，忽开千叶一朵，雨中为置酒作”。“轻扬”作“荡漾”。





【朱注】


纪年录：乙卯九月作。





【笺】


累年旱蝗 诗集查注：水经注：扶淇之水，出西南常山。本集记略云：山不甚高大，而下临城中，如在山上。岁旱祷雨兹山，未尝不应。盖有常德者，故谓之常山。熙宁八年春夏旱，再祷焉，皆应如响，乃新其庙。熙宁九年七月，诏封常山神为润民侯。

柳絮榆钱 杜甫诗（送路六侍御入朝）：“不分桃花红胜锦，生憎柳絮白于绵。”施肩吾诗（戏咏榆荚）：“风吹榆钱落如雨，绕林绕屋来不住。”先生次韵田国博部夫南京见寄诗：“深红落尽东风恶，柳絮榆钱不当春。”

古寺 诗集 玉盘盂小序：东武旧俗，每岁四月，大会于南禅、资福两寺，以芍药供佛。而今岁最盛，凡七千余朵，皆重跗累萼，繁丽丰硕。中有白花，正圆如覆盂，其下十余叶稍大，承之如盘，姿格绝异，独出于七千朵之上，云得之于城北苏氏园中，周宰相莒公之别业也。据此知此词所称城西古寺，南禅、资福，必居其一。

甲第 汉书（高帝纪下）：列侯居邑，皆赐大第室。注云：有甲乙次第，故曰甲第。

国艳天香 松窗杂录：明皇内殿赏牡丹，问侍臣牡丹诗谁为首。奏云，李正封诗曰：“国色朝酣酒，天香夜染衣。”

清商 魏文帝燕歌行：“援琴鸣弦发清商，短歌微吟不能长。”文选注引宋玉笛赋：“吟清商，追流征。”