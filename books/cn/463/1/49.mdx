---
---
---
title: 永遇乐
---







孙巨源以八月十五日离海州，坐别于景疏楼上。既而与余会于润州，至楚州乃别。余以十一月十五日至海州，与太守会于景疏楼上，作此词以寄巨源。

长忆别时，景疏楼上，明月如水。美酒清歌，留连不住，月随人千里。别来三度，孤光又满，冷落共谁同醉。卷珠帘、凄然顾影，共伊到明无寐。　今朝有客，来从濉上，能道使君深意。凭仗清淮，分明到海，中有相思泪。而今何在，西垣清禁，夜永露华侵被。此时看、回廊晓月，也应暗记。　傅注本卷七





【校】


傅注本题首有“公自序云”四字，“上”作“下”，“濉”作“淮”。 毛本题作“寄孙巨源”，“露”作“云”，余同傅本。





【朱注】


纪年录：甲寅，海州寄巨源作。诗集施注：东坡与巨源既别于海州 景疏楼，后登此楼，怀巨源作。王案：此词有“别来三度，孤光又满”，乃与巨源相别三月，而客至东武，为道巨源寄语，故作此词。时巨源以同修起居注、知制诰召还，计其必已自淮入京，故又有“而今何在，西垣清禁”及“此时看、回廊晓月”等句，道其锁宿之情事也。此词作于乙卯正月，确不可易。案词叙称巨源八月十五日坐别楼上，则词中“别来三度”，乃谓巨源之别海州，历九月、十月，至公至之十一月十五日恰为三度，非公与别三月也。仍从纪年录编甲寅。名胜志：景疏楼在海州治东北。石刻云宋 叶祖洽慕二疏之贤而建。疏广、疏受皆东海人也。本集次韵孙巨源诗：“高才晚岁终难进，勇退常年正急流。不独二疏为可慕，他时当有景孙楼。”自注：“巨源近离东海，郡有景疏楼。”





【笺】


海州 元和郡县志：海州，春秋 鲁之东鄙，秦分薛郡为郯郡，汉改郯为东海郡，武德四年改海州。元丰九域志：淮南东路 海州，治朐山县，东南至涟水军三百四十里，北至密州四百五十里。

景疏楼 傅注：今东武有景疏楼，有景慕之意也。二疏，东海人。 案：此亦以是词为在密州作，故臆说东武有景疏楼耳。

明月如水 杜甫诗（江月）：“江月光于水。”

月随人千里 鲍照月诗（玩月城西门廨中）：“三五二八时，千里与君同。”

别来三度 诗集次韵孙巨源寄涟水李盛二著作并见寄五绝自注云：“昔与巨源、刘贡父、孙莘老相遇于山阳，自尔契阔，惟巨源近者复相遇于京口。”详朱注。

濉上 括地志：濉水首受浚仪县 浪荡渠水，东经临虑县入泗。

西垣 傅注：中书省谓之西掖。刘桢诗：“谁谓相去远，隔此西掖垣。拘限清切禁，中情无由宣。”

露华 李白清平调：“春风拂槛露华浓。”