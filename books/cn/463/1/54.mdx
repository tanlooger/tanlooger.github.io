---
---
---
title: 江城子 密州出猎
---







老夫聊发少年狂。左牵黄，右擎苍。锦帽貂裘，千骑卷平冈。为报倾城随太守，亲射虎，看孙郎。　酒酣胸胆尚开张。鬓微霜，又何妨。持节云中，何日遣冯唐。会挽雕弓如满月，西北望，射天狼。　傅注本卷六





【校】


毛本题作“猎词”。





【朱注】


纪年录：乙卯冬，祭常山回，与同官习射放鹰作。





【笺】


牵黄、擎苍 傅注：黄，黄狗也。苍，苍鹰也。 梁书 张克传：克字延符，吴郡人。父绪，有名前代。克少时不持操行，好逸游。绪尝请假还吴，始入西郭，值克出猎，左手臂鹰，右手牵狗。遇绪船至，便放绁脱，拜于水次。绪曰：“一身两役，无乃劳乎？”克跪对曰：“克闻三十而立，今二十九矣，请至来岁而敬易之。”

锦帽貂裘 傅注：锦帽，锦蒙帽也。貂裘，貂鼠裘也。李白：“绣衣貂裘明白雪。”古者诸侯千乘，今太守，古诸侯也，故出拥千骑。

倾城 汉书 外戚传：李延年性知音，善歌舞，武帝爱之。每为新声变曲，闻者莫不感动。延年侍上，起舞，歌曰：“北方有佳人，绝世而独立。一顾倾人城，再顾倾人国。宁不知倾城与倾国，佳人难再得。”上叹息，以为世无其人。平阳主因言延年有女弟，上乃召见之，实妙丽善舞，由是得幸。

孙郎 三国志 吴志：二十三年十月，权将如吴，亲乘马射虎于庱亭。马为虎所伤，权投以双戟，虎却废，常从张世击以戈，获之。

鬓霜 王禹偁老将诗：“归来两鬓霜。”

冯唐 汉书 冯唐传：唐事文帝，帝曰：“公何以言吾不能用颇、牧也？”唐对曰：“今臣窃闻魏尚为云中守，军市租尽以给士卒，出私养钱，五日壹杀牛，以飨宾客军吏舍人，是以匈奴远避，不近云中之塞。虏尝一入，尚帅车骑击之，所杀甚众。夫士卒尽家人子，起田中从军，安知尺籍伍符。终日力战，斩首捕虏，上功莫府，一言不相应，文吏以法绳之。其赏不行，吏奉法必用。愚以为陛下法太明，赏太轻，罚太重。且云中守尚坐上功首虏差六级，陛下下之吏，削其爵，罚作之。繇此言之，陛下虽得李牧，不能用也。臣诚愚，触忌讳，死罪！”文帝说，是日令唐持节赦魏尚，复以为云中守，而拜唐为车骑都尉。

天狼 楚辞 九歌 东君：“举长矢兮射天狼。”王逸注：天狼，星名，以喻贪残。晋书 天文志：狼一星在东井南，为野将，主侵掠。





【附录】


诗集 祭常山回小猎一首云：“青盖前头点皂旗，黄茅冈下出长围。弄风骄马跑空立，趁兔苍鹰掠地飞。回望白云生翠，归来红叶满征衣。圣明若用西凉簿，白羽犹能效一挥。”