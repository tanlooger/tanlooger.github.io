---
---
---
title: 江城子 孤山竹阁送述古
---







翠蛾羞黛怯人看。掩霜纨，泪偷弹。且尽一尊，收泪听阳关。漫道帝城天样远，天易见，见君难。　画堂新创近孤山。曲阑干，为谁安。飞絮落花，春色属明年。欲棹小舟寻旧事，无处问，水连天。　傅注本卷六





【校】


傅注本“尊”作“樽”，“听”作“唱”，“漫”作“谩”，“新创”作“新缔”。 毛本题作“述古去余杭，为去思者作”。“听”作“唱”，“创”作“构”。





【朱注】


纪年录：甲寅，送述古赴南都作。王案：甲寅七月，与陈襄放舟湖上，宴于孤山竹阁作。传灯录：乌窠禅师见秦望山有长松，枝叶繁茂，盘屈如盖，遂栖止其上。白居易出守兹郡，因入山礼谒。乃起竹阁于湖上，迎师居之。





【笺】


竹阁 白居易诗（宿竹阁）：“晚坐松檐下，宵眠竹阁间。”咸淳临安志：白公竹阁，旧在广化寺柏堂之后。

霜纨 班婕妤怨歌行：“新织齐纨素，皎洁如霜雪。”

阳关 傅注：王维诗：“劝君更尽一杯酒，西出阳关无故人。”后人以为阳关曲唱之。

帝城天远 世说新语（夙惠）：晋明帝数岁，坐元帝膝上。有人从长安来，元帝问洛下消息，潸然流涕。明帝问何以致泣，具以东渡意告之。因问明帝：“汝意谓长安何如日远？”答曰：“日远。不闻人从日边来，居然可知。”元帝异之。明日，集群臣宴会，告以此意，更重问之，乃答曰：“日近。”元帝失色曰：“尔何故异昨日之言邪？”答曰：“举目见日，不见长安。”

水连天 傅注：杜甫诗：“水天相与永。”胡曾诗：“黄金台上草连天。”