---
---
---
title: 渔家傲 七夕
---







皎皎牵牛河汉女，盈盈临水无由语。望断碧云空日暮。无寻处，梦回芳草生春浦。　鸟散余花纷似雨，汀洲老香风度。明月多情来照户。但揽取，清光长送人归去。　傅注本卷三





【校】


傅注本“春浦”作“南浦”。 毛本无题。





【朱注】


案词有“汀洲老”语，疑在湖州时作。公在湖州遇七夕，惟元丰己未也。





【笺】


皎皎二句 古诗：“迢迢牵牛星，皎皎河汉女。河汉清且浅，相去复几许。盈盈一水间，脉脉不得语。”

碧云 选诗（江淹休上人怨别）：“日暮碧云合，佳人殊未来。”

梦回芳草 谢灵运登池上楼诗：“池塘生春草，园柳变鸣禽。”南史 谢惠连传：惠连十岁能属文。灵运云：“每有篇章，对弟惠连辄有佳句。”尝于永嘉西堂，诗思不就，忽梦见惠连，即得“池塘生春草”之句，大以为工。

鸟散 谢朓诗（游东田）：“鱼戏新荷动，鸟散余花落。”

汀洲 宋玉风赋：“夫风起于地，生于青之末。”

明月 鲍照诗（拟明月何皎皎）：“明月入我牖。”

揽取 陆机诗（拟明月何皎皎）：“照之有余辉，揽之不盈手。”





庚申


年谱：元丰三年庚申，先生年四十五。责黄州，自京师道出陈州，子由自南都来陈相见，三日而别。至岐亭，访故人陈慥 季常，为留五日，赋诗一首而去。乃以二月一日至黄州，寓居定惠院，未久，迁临皋亭。