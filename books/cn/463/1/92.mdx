---
---
---
title: 又
---







带酒冲山雨，和衣睡晚晴。不知钟鼓报天明，梦里栩然胡蝶一身轻。　老去才都尽，归来计未成。求田问舍笑豪英，自爱湖边沙路免泥行。　同前





【校】


傅注本“胡”作“蝴”。 毛本题作“再用前韵”。





【朱注】


案二首与前同韵，附编。





【笺】


钟鼓 杜甫诗（逼侧行赠毕曜）：“睡美不闻钟鼓传。”

胡蝶 庄子 齐物论：昔者庄周梦为胡蝶，栩栩然胡蝶也。自喻适志与，不知周也。俄然觉，则蘧蘧然周也。不知周之梦为胡蝶与，胡蝶之梦为周与？周与胡蝶则必有分矣，此之谓物化。

老去 杜甫诗（寄彭州高三十五使君适虢州岑二十七长史参三十韵）：“老去才虽尽，愁来兴甚长。”

归来 郑谷诗（兴州江馆）：“向蜀还秦计未成。”

求田问舍 注见本卷水调歌头“安石在东海”阕。

沙路免泥 杜甫诗（到村）：“碧涧虽多雨，秋沙先少泥。”