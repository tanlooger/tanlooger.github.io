---
---
---
title: 减字木兰花
---







空床响琢，花上春禽冰上雹。醉梦尊前，惊起湖风入坐寒。　转关 镬索，春水流弦霜入拨。月堕更阑，更请宫高奏独弹。





【校】


傅注本、毛本俱无。





【朱注】


本集公与蔡景繁书：朐山临海石室，信如所谕。某尝携家一游，时家有胡琴婢，就室中作濩索凉州，凛然有冰车铁马之声。案公于甲寅十一月至海州，是词疑赋胡琴婢事。





【笺】


转关镬索 石湖诗集 复作韵记昨日坐中剧谈及赵家琵琶之妙呈王正之提刑二绝自注云：“正之云，转关六么、濩索梁州、历弦薄媚、醉吟商胡渭州，此四曲承平时专入琵琶，今不复有能传者。”白石道人歌曲醉吟商小品序：“石湖老人谓予曰：琵琶有四曲，今不传矣。曰濩索梁州、转关绿腰、醉吟商胡渭州、历弦薄媚也。”敖陶孙诗话：“乐谱琵琶曲有转关六么，取其声调谐婉。又有濩索梁州，谓其音节间繁。”

春水流弦 白居易琵琶行：“间关莺语花底滑，幽咽流泉水下滩。”





乙卯


年谱：熙宁八年乙卯，先生年四十，到密州任。有后杞菊赋，其叙云：予仕宦十有九年，家日益贫。移守胶西，而斋厨索然。案：先生丁酉年登第，至是恰十九年矣。