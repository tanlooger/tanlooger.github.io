---
---
---
title: 减字木兰花 彭门留别
---







玉觞无味，中有佳人千点泪。学道忘忧，一念还成不自由。　如今未见，归去东园花似霰。一语相开，匹似当初本不来。　傅注本卷九





【校】


毛本题作“送别”。





【朱注】


案是词当与江城子词同时作。





【笺】


学道忘忧 汉书 杨恽传：君子游道，乐以忘忧。

一念 傅注：释氏以邪心正性，皆生乎一念。

花似霰 傅注：梁元帝别诗：“昆明夜月光如练，上林朝花色如霰。朝花夜月动春心，谁忍相思今不见。”