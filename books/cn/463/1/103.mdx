---
---
---
title: 又
---







半夜银山上积苏，朝来九陌带随车。涛江烟渚一时无。　空腹有诗衣有结，湿薪如桂米如珠。冻吟谁伴撚髭须。　同前





【笺】


银山积苏 诗苑：刘师道雪诗：“三千世界银成色，十二楼台玉作层。”列子（周穆王）：穆王游化人之宫，实以为清都紫微，钧天广乐，帝之所居。王俯而视之，其宫榭若累瑰积苏焉。

九陌随车 韩愈诗（咏雪赠张籍）：“随车翻缟带，逐马散银杯。”

腹诗衣结 晋书 隐逸传：董京能诗，逍遥吟咏，常宿白社中。时丐于市，得残碎缯絮，结以自覆，全帛佳绵，则不肯受。

薪桂米珠 战国策（楚策）：苏秦谓楚王曰：“楚国食贵于玉，薪贵于桂。”晋 张景阳诗（杂诗十首）：“尺烬重寻桂，红粒贵琼瑶。”

冻吟撚须 王维诗：“平旦东风骑蹇驴，旋呵冻手暖髭须。”（按：查全唐诗王维卷中无此诗句。苕溪渔隐丛话后集卷八载之，云是碑本子美画像上之诗，不见杜甫集中，必好事者为之。）卢延让苦吟诗：“吟安一个字，撚断数茎须。”