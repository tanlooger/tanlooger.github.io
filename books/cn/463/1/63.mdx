---
---
---
title: 水调歌头
---







丙辰中秋，欢饮达旦，大醉，作此篇，兼怀子由。

明月几时有，把酒问青天。不知天上宫阙，今夕是何年。我欲乘风归去，惟恐琼楼玉宇，高处不胜寒。起舞弄清影，何似在人间。　转朱阁，低绮户，照无眠。不应有恨，何事长向别时圆。人有悲欢离合，月有阴晴圆缺，此事古难全。但愿人长久，千里共婵娟。　傅注本卷一





【校】


毛本“惟”作“又”。





【朱注】


王宗稷年谱：丙辰作。





【笺】


明月二句 李白诗（把酒问月）：“青天有月来几时，我今停杯一问之。”

今夕 杜甫诗（今夕行）：“今夕何夕岁云徂。”

乘风 傅注：列子：随风东西，犹木叶干壳，竟不知我乘风耶？风乘我耶？

琼楼 傅注：唐 段成式云，翟天师尝于江上望月，或曰：“此中竟何有？”翟笑曰：“可随吾指观之。”忽见月规半天，琼楼金阙满焉，顷刻不复见。

不胜寒 傅注：明皇杂录：八月十五夜，叶静能邀上游月宫，将行，请上衣裘而往。及至月宫，寒凛特异，上不能禁。静能出丹二粒进，上服之，乃止。

起舞 李白月下独酌诗：“我歌月徘徊，我舞影零乱。”

有恨 傅注：唐诗：“月如无恨月长圆。”

阴晴圆缺 傅注：公中秋寄子由诗云：“尝闻此宵月，万里同阴晴。”

千里 谢庄月赋：“美人迈兮音尘绝，隔千里兮共明月。”





【评】


张炎词源：此词清空中有意趣，无笔力者未易到。

王闿运湘绮楼词选：“人有”三句，大开大阖之笔，他人所不能。

郑文焯手批东坡乐府：发端从太白仙心脱化，顿成奇逸之笔。湘绮诵此词，以为此全字韵，可当三语掾，自来未经人道。





【附考】


坡仙集外纪：苏轼于中秋夜宿金山寺，作水调歌头 寄子由云云。神宗读至“琼楼玉宇”二句，乃叹曰：“苏轼终是爱君。”即量移汝州。

铁围山丛谈卷三：歌者袁绹，乃天宝之李龟年也，宣和间供奉九重。尝为吾言：东坡公昔与客游金山，适中秋夕，天宇四垂，一碧无际，加江流涌，俄月色如昼。遂共登金山山顶之妙高台，命绹歌其水调歌头曰：“明月几时有，把酒问青天。”歌罢，坡为起舞而顾问曰：“此便是神仙矣。”吾谓文章人物，诚千载一时，后世安所得乎？