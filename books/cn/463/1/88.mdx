---
---
---
title: 西江月 平山堂
---







三过平山堂下，半生弹指声中。十年不见老仙翁，壁上龙蛇飞动。　欲吊文章太守，仍歌杨柳春风。休言万事转头空，未转头时是梦。　傅注本卷二





【校】


傅注本、元本题俱阙，从毛本。 傅注本“是”作“皆”。





【朱注】


王案：己未四月，同张大亨游平山堂。公倅杭、赴密、守湖，三过扬。熙宁辛亥，见欧阳公于汝阴，至是元丰己未，凡九年。词云“十年”，举成数也。时鲜于侁自京东转运使移知扬州，此燕集平山堂主人也。德洪石门题跋：东坡登平山堂，怀醉翁，作此词。张嘉父谓余曰：“时红妆成轮，名士堵立，看其落笔置笔，目送万里，殆欲仙去尔。”





【笺】


平山堂 傅注：欧阳文忠公守扬州，于僧舍建平山堂，颇得观览之胜。舆地纪胜：在大明寺侧。负堂而望，江南诸山拱列檐下，故名，为士女游观之所。

弹指 吕氏春秋：二十瞬为一弹指。（按：此所引不见今本吕氏春秋。）老仙翁 傅注：老仙翁，谓文忠公也。文忠公墨妙多著于平山堂，“龙蛇飞动”，言其笔势之腾扬如此。

文章太守 傅注：欧阳文忠公知滁州日，作亭琅琊山，自号醉翁，因以名亭。后守扬州，于僧寺建平山堂，甚得观览之胜，堂下手植柳数株。后数年，公在翰林，金华 刘原父出守维扬，公出家乐饮饯，亲作朝中措词。议者谓非刘之才不能当公之词，可谓双美矣。词曰：“平山栏槛倚晴空，山色有无中。手种堂前杨柳，别来几度春风。 文章太守，挥毫万字，一饮千钟。行乐直须年少，樽前看取衰翁。”

万事转头空 白居易诗（自咏）：“百年随手过，万事转头空。”