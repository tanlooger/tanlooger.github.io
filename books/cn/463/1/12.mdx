---
---
---
title: 蝶恋花 京口得乡书
---







雨后春容清更丽。只有离人，幽恨终难洗。北固山前三面水，碧琼梳拥青螺髻。　一纸乡书来万里。问我何年，真个成归计。回首送春拼一醉，东风吹破千行泪。





【校】


傅注本阙。 毛本题作“送春”。“后”作“过”，“回”作“白”。





【朱注】


纪年录：甲寅作。





【笺】


北固山 一统志：北固山在丹徒县北一里。梁 大同十年，帝登望久之，曰：“此岭不足资固守，然于京口实乃壮观。”乃改曰北顾。元和志：下临长江，其势险固，因以为名。寰宇记：山斗入江，三面临水。