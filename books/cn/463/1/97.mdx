---
---
---
title: 定风波
---







十月九日，孟亨之置酒秋香亭。有双拒霜独向君猷而开，坐客喜笑，以为非使君莫可当此花，故作是篇。

两两轻红半晕腮，依依独为使君回。若道使君无此意，何为，双花不向别人开？　但看低昂烟雨里，不已，劝君休诉十分杯。更问尊前狂副使，来岁，花开时节与谁来？　傅注本卷四





【校】


毛本题无“双”字。





【朱注】


纪年录：庚申，孟亨之置酒西风亭作。 诗集施注：孟亨之名震，东平人，举进士。东坡来黄州，君为倅。





【笺】


拒霜 本草：芙蓉一名拒霜，艳如荷花。八九月始开，故名拒霜。益部方物记：添色拒霜花，生彭汉 蜀州，花常多叶，始开白色，明日稍红，又明日则若桃花然。

君猷 诗集施注：徐君猷名大受，东海人。东坡来黄州，君猷为守，厚礼之，无迁谪意。君猷秀惠列屋，杯觞流行，多为赋词。满去而殂，坡有祭文挽词，意甚凄恻。查注：王明清挥麈录云，徐得之 君猷，阳翟人，韩康公婿也。知黄州日，东坡迁谪于郡，君猷周旋不遗余力。子端益，字辅之。案：施注与挥麈异，未详孰是，录存俟考。





辛酉


年谱：元丰四年辛酉，先生年四十六，在黄州，寓居临皋亭。正月，往岐亭，访陈季常。先生至黄二年，日以困匮，故人马正卿哀其乏食，于郡请故营地，使躬耕其中。是岁始营东坡。