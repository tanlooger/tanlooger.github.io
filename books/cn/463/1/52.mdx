---
---
---
title: 江城子 乙卯正月二十日夜记梦
---







十年生死两茫茫。不思量，自难忘。千里孤坟，无处话凄凉。纵使相逢应不识，尘满面，鬓如霜。　夜来幽梦忽还乡。小轩窗，正梳妆。相顾无言，惟有泪千行。料得年年肠断处，明月夜，短松冈。





【校】


傅注本阙。毛本无题。





【朱注】


纪年录：乙卯作。王案：词注谓公悼亡之作，考通义君卒于治平二年乙巳，至是熙宁八月乙卯，正十年也。 本集亡妻王氏墓志铭：治平二年五月丁亥，赵郡苏轼之妻卒于京师。其明年六月壬子，葬于眉之东北彭山县 安镇乡 可龙里先君先夫人墓之西北。