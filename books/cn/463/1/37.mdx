---
---
---
title: 菩萨蛮 席上和陈令举
---







天怜豪俊腰金晚，故教月向松江满。清景为淹留，从君都占秋。　身闲惟有酒，试问遨游首。帝梦已遥思，匆匆归去时。　傅注本卷七





【校】


毛本题阙，词阙十四字。





【朱注】


案本集书游垂虹亭记：吾昔自杭移守高密，与杨元素同舟，而陈令举、张子野皆从吾过公择于湖，遂与刘孝叔俱至松江。词必是时作。





【笺】


腰金 殷芸小说：有客言志，一愿为扬州刺史，一愿多赀财，一愿骑鹤上升。其一人曰：“愿腰缠十万贯，骑鹤上扬州。”欲兼三者。

松江 傅注：吴松江也。一统志：松江源出苏州府之太湖，自昆山县东南流入，经青浦县北二十里，北接太仓州 嘉定县界。又东经上海县北，南与黄浦江合，又东入海，曰吴松海口。

遨游首 傅注：成都风俗，以遨游相尚。绮罗珠翠，杂沓衢巷，所集之地，行肆毕备，须得太守一往后方盛，土人因目太守为“遨头”云。

帝梦 尚书传：高宗梦得说，使百工营求诸野，得诸傅岩。