---
---
---
title: 虞美人 有美堂赠述古
---







湖山信是东南美，一望弥千里。使君能得几回来，便使尊前醉倒更徘徊。　沙河塘里灯初上，水调谁家唱。夜阑风静欲归时，惟有一江明月碧琉璃。　傅注本卷八





【校】


傅注本题作“为杭守陈述古作”。 毛本题作“陈述古守杭，已及瓜代，未交前数日，宴僚佐于有美堂，因请贰车苏子瞻赋词。子瞻即席而就，寄摊破虞美人云”。“弥”作“须”，“更”作“且”。





【朱注】


纪年录：甲寅，述古将去作。王案：甲寅七月，陈襄将罢任，宴僚佐于有美堂作。庚溪诗话：嘉祐初，梅公仪守杭，上特制诗宠赐，其首章曰：“地有湖山美，东南第一州。”梅既到杭，遂筑堂山上，名曰有美。





【笺】


湖山 傅注：学士梅挚出镇钱塘，仁庙赐诗宠行，首句云：“郡有东南美。”既到任，选胜地建堂，以写御诗，勒石，立名曰有美堂。

沙河塘 傅注：沙河塘，钱塘繁会之地。诗集王注：唐 地理志：钱塘县南五里，有沙河塘。咸通二年，刺史崔彦曾开。昔潮水冲击钱塘江岸，至于奔逸入城，势莫能御，故开沙河以决之。河有三，曰外沙、中沙、里沙。

水调 碧鸡漫志：水调歌，理道要诀所载唐乐曲，南吕商，时号水调。予数见唐人说水调，各有不同，予因疑水调非曲名，乃俗呼音调之异名，今决矣。按隋唐嘉话，炀帝凿汴河，自制水调歌，即是水调中制歌也。世以今曲水调歌为炀帝自制，今曲乃中吕调，而唐所谓南吕商，则今俗呼中管林钟商也。脞说云：水调河传，炀帝将幸江都时所制，声韵悲切，帝喜之。乐工王令言谓其弟子曰：“不返矣。水调河传，但有去声。”此说与安公子事相类，盖水调中河传也。明皇杂录云：禄山犯顺，议欲迁幸，帝置酒楼上，命作乐。有进水调歌者，曰：“山川满目泪沾衣，富贵荣华能几时。不见只今汾水上，惟有年年秋雁飞。”上问：“谁为此曲？”曰：“李峤。”上曰：“真才子。”不终饮而罢。此水调中一句七字曲也。白乐天听水调诗云：“五言一遍最殷勤，调少情多似有因。不会当时翻曲意，此声肠断为何人。”脞说亦云：水调第五遍五言，调声最愁苦。此水调中一句五字曲。又有多遍，似是大曲也。乐天诗又云：“时唱一声新水调，谩人道是采菱歌。”此水调中新腔也。南唐近事云：元宗留心内宠，宴私击鞠无虚日。尝命乐工杨花飞奏水调词进酒，花飞惟唱“南朝天子好风流”一句，如是数四。上悟，覆杯，赐金帛。此又一句七字。然既曰“命奏水调词”，则是令杨花飞水调中撰词也。外史梼杌云：王衍泛舟巡阆中，舟子皆衣锦绣，自制水调银汉曲。此水调中制银汉曲也。今世所唱中吕调水调歌，乃是以俗呼音调异名者名曲，虽首尾亦各有五言两句，决非乐天所闻之曲。河传唐词存者二，其一属南吕宫，凡前段平韵，后仄韵；其一乃今怨王孙曲，属无射宫。以此知炀帝所制河传不传已久。然欧阳永叔所集词内，河传附越调，亦怨王孙曲。今世河传乃仙吕调，皆令也。

琉璃 杜甫渼陂行：“波涛万顷堆琉璃。”





【本事】


傅注：本事集云：陈述古守杭，已及瓜代，未交前数日，宴寮佐于有美堂。侵夜月色如练，前望浙江，后顾西湖，沙河塘正出其下。陈公慨然，请贰车苏子瞻赋之，即席而就。