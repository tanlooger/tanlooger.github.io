---
---
---
title: 更漏子 送孙巨源
---







水涵空，山照市，西汉二疏乡里。新白发，旧黄金，故人恩义深。　海东头，山尽处，自古客槎来去。槎有信，赴秋期，使君行不归。　傅注本卷十二





【朱注】


纪年录：甲寅，送巨源作。王案：甲寅十月作。





【笺】


二疏 汉书 疏广传：疏广、疏受，东海人。广为太子太傅，受为少傅。并乞骸骨归乡里，宣帝赐黄金二十斤，太子赠五十斤。公卿大夫、故人邑子设祖道，供帐东都门外，观者皆曰：“贤哉，二大夫！”广既归乡里，日与故旧宾客相与饮乐。问其家金余有几所，趣卖以共具，曰：“此圣主所以惠养老臣也。”于是乡党族人悦服焉。

客槎 注见本卷南歌子“海上乘槎侣”阕。