---
---
---
title: 又
---







春已老，春服几时成？曲水浪低蕉叶稳，舞雩风软纻罗轻，酣咏乐升平。　微雨过，何处不催耕。百舌无言桃李尽，柘林深处鹁鸪鸣，春色属芜菁。　傅注本卷十二





【校】


傅注本“酣咏”作“酣歌”。 毛本题作“暮春”，“纻”作“苎”，“林”作“枝”。





【笺】


春服 论语（先进）：莫春者，春服既成，冠者五六人，童子六七人，浴乎沂，风乎舞雩，咏而归。

曲水 文选颜延年三月三日曲水诗序，李善注：韩诗曰：三月桃花水之时，郑国之俗，三月上巳，于溱、洧两水之上，执兰招魂，祓除不祥也。续齐谐记曰：晋武帝问尚书挚虞曰：“三月曲水，其义何？”答曰：“汉章帝时，平原徐肇以三月初生三女，至三日而俱亡，一村以为怪，乃招携至水滨盥洗，遂因水以泛觞。曲水之义起于此。”帝曰：“若所谈非好事。”尚书郎束皙曰：“仲治小生，不足以知。臣请说其始。昔周公成洛邑，因流水以泛酒，故逸诗曰：‘羽觞随流波。’又秦昭王三日置酒河曲，见有金人出奉水心剑曰：‘令君制有西夏。’乃因其处立为曲水。二汉相沿，皆为盛集。”帝曰：“善。”赐金五十斤，左迁仲治为阳城令。

蕉叶 傅注：蕉叶，乃杯名耳。

纻罗 傅注：纻，枲属，可为缕布。纻罗，则纻之纤缟者。吴有白纻歌。

酣咏 宋之问诗（寒食还陆浑别业）：“野老不知尧舜力，酣歌一曲太平人。”

催耕 周礼 酂长、里宰：趣其耕耨。杜甫诗（洗兵马）：“田家望望惜雨干，布谷处处催春种。”

百舌 虫荟：角舌，伯劳之一种，一名反舌。似伯劳而小，全体黑色，喙甚尖，色黄黑相杂，鸣声圆滑。人或畜之，至冬则死。杜甫百舌诗：“过时如发口，君侧有谗人。”旡则百舌诗：“千愁万恨过花时。”

鹁鸪 傅注：鹁鸪，鸠也。杜甫诗：“鸣鸠乳燕青春深。”

芜菁 傅注：芜菁，本草以为蔓菁也。方春易盛，梗短叶大，连生地上，故诸葛亮所止，必令人种此，以其才出可食，其利亦博。今三蜀人呼蔓菁为诸葛菜。韩退之诗云：“黄黄芜菁花，桃李事已退。”