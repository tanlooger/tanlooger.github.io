---
---
---
title: 非攻
---




非攻[1]

今有一人，入人園圃[2]，竊其桃李，眾聞則非之[3]，上為政者得則罰之[4]。此何也？以虧人自利也[5]。至攘人犬豕雞豚者，其不義又甚入人園圃竊桃李[6]。是何故也？以虧人愈多，其不仁茲甚[7]，罪益厚[8]。至入人欄廄[9]，取人馬牛者，其不仁又甚攘人犬豕雞豚。此何故也？以其虧人愈多。苟虧人愈多[10]，其不仁茲甚，罪益厚。至殺不辜人也[11]，扡其衣裘[12]，取戈劍者，其不義又甚入人欄廄，取人馬牛。此何故也？以其虧人愈多。苟虧人愈多，其不仁茲甚矣，罪益厚。當此[13]，天下之君子皆知而非之，謂之不義。今至大為攻國[14]，則弗知非，從而譽之，謂之義。此可謂知義與不義之別乎？

[1]《非攻》共有上中下三篇。這裏選的是上篇。

[2]種樹的地方叫園，種菜的地方叫圃。這裏園圃是偏義複詞，圃字無義。

[3]非，非難，責備。

[4]為政者，執政的人。得，得到，這裏指捕獲。

[5]以，因為。

[6]至，至於。攘，見《孟子·攘雞》注。豚(tún)，小豬。

[7]茲，通滋，更。

[8]厚，這裏當“重”講。

[9]欄，古時稱牛馬的圈。廄，馬棚。這裏欄廄泛指牛馬的圈。

[10]苟，假如。

[11]辜(gū)，罪。也，語氣詞，引起下文。

[12]扡(tuō)，同拖，這裏指拽(zhuài)下來。

[13]當此，對此。

[14]為，動詞。“攻國”是動賓片語作賓語用。

殺一人，謂之不義，必有一死罪矣[1]。若以此說往[2]，殺十人，十重不義[3]，必有十死罪矣；殺百人，百重不義，必有百死罪矣。當此，天下之君子皆知而非之，謂之不義。今至大為不義，攻國，則弗知非，從而譽之，謂之義。情不知其不義也[4]，故書其言以遺後世[5]；若知其不義也，夫奚說書其不義以遺後世哉[6]？

[1]一，一重(chóng)。

[2]假如按照這種解釋類推。若，假如。此說，指“殺一人，必有一死罪”的道理。往，這只是習慣說法，沒有“去”的意義，而只表示類推。

[3]十重(chóng)，即十倍。

[4]情，誠，實在。

[5]所以把稱讚攻國的話記載下來遺留給後世。

[6]奚說，怎樣解釋。

今有人於此，少見黑曰黑，多見黑曰白，則以此人不知白黑之辯矣[1]；少嘗苦曰苦，多嘗苦曰甘，則必以此人為不知甘苦之辯矣。今小為非，則知而非之；大為非攻國，則不知非，從而譽之，謂之義，此可謂知義與不義之辯乎？是以知天下之君子也，辯義與不義之亂也[2]。

[1]辯，通辨，下同。

[2]亂，混亂，指混為一談。