---
---
---
title: 惠子相梁（秋水）
---



惠子相梁[1]，莊子往見之。或謂惠子曰："莊子來，欲代子相。"於是惠子恐，搜於國中，三日三夜。莊子往見之，曰："南方有鳥，其名為鵷鶵[2]，子知之乎？夫鵷鶵，發於南海[3]，而飛於北海；非梧桐不止[4]，非練實不食[5]，非醴泉不飲[6]。於是鴟得腐鼠[7]，鵷鵷過之，仰而視之曰：'嚇[8]！'今子欲以子之梁國而嚇我邪[9]？"

[1]相(xiàng)，扶助君主的人，略等於後代的宰相。這裏用如動詞，指做宰相。下文"欲代子相"的"相"同。

[2]鵷鶵(yuān chú)，鳳類。

[3]發，出發。

[4]止，停止，這裏指棲息。相傳鳳凰一類的鳥，只棲息在梧桐樹上。

[5]練實，舊注"練實，竹實"（成玄英說）。未詳。

[6]醴，一種甜酒。醴泉，甜美的泉水。

[7]於是，在這時。鴟(chī)，鷂鷹。注意，鴟不是鴟鵂（鴞），鴟鵂是貓頭鷹。

[8]嚇，發怒聲。

[9]嚇本是象聲詞，這裏用如動詞。