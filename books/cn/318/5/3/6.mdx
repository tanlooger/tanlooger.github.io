---
---
---
title: 莊子釣於濮水（秋水）
---



莊子釣於濮水¹，楚王使大夫二人往先焉²，曰：“願以境內累矣³！”莊子持竿不顧曰⁴：“吾聞楚有神龜，死已三千歲矣；王巾笥而藏之廟堂之上⁵。此龜者，寧其死為留骨而貴乎⁶？寧其生而曳尾於塗中乎⁷？”二大夫曰：“甯生而曳尾塗中。”莊子曰：“往矣⁸，吾將曳尾於塗中。”

¹濮水，水名，在今河南濮陽縣南。

²楚王，指楚威王。先，指先去表明意圖。

³〔楚王〕願意拿國家麻煩您了。境內，國境以內，這裏指整個國家。累，拖累，麻煩。這句是委婉的說法。

⁴顧，回頭看。

⁵王，楚王。笥(sì)，竹箱。巾、笥都用如動詞。廟堂，即宗廟。這句是說，楚王把神龜裝在竹箱裏用巾蓋住，保存在宗廟之內，以供占卜之用。

⁶寧，寧肯。為，介詞，為了。

⁷曳，已見《孟子·寡人之於國也》注。塗，污泥。

⁸去吧！