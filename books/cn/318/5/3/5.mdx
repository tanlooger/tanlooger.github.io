---
---
---
title: 百川灌河（秋水）
---



秋水時至，百川灌河[1]。涇流之大，兩涘渚崖之間[2]，不辯牛馬[3]。於是焉河伯欣然自喜[4]，以天下之美為盡在己。順流而東行，至於北海；東面而視[5]，不見水端[6]。於是焉河伯始旋其面目[7]，望洋向若而歎曰[8]："野語有之曰[9]：'聞道百，以為莫己若'者[10]，我之謂也。且夫我嘗聞少仲尼之聞，而輕伯夷之義者[11]，始吾弗信，今我睹子之難窮也[12]，吾非至於子之門，則殆矣[13]。吾長見笑於大方之家[14]。"

[1]時，以時（按季節）。河，黃河。

[2]涇(jīng)，通。涇流，等於說無阻的水流。涘(sì)，岸。渚(zhǔ)，水中的小塊陸地。崖，高的河岸。

[3]辯，通辨。

[4]焉，語氣詞。河伯，河神，相傳姓馮(píng)，名夷。欣然，高興的樣子。

[5]東面，臉朝東。

[6]端，盡頭。

[7]旋，掉轉。

[8]望洋，連綿詞，仰視的樣子。若，海神的名字。

[9]野語，俗語。

[10]道，道理。百，泛指事物之多。莫己若，沒有誰能趕得上自己。若，像，比得上。"己"是"若"的賓語。

[11]少，意動用法，覺得......少。聞，指見聞，這裏是學問的意思。輕，意動用法，認為......輕。

[12]窮，盡。這裏是走到盡頭的意思。

[13]〔假如〕我不是來到你的門前，就危險了。殆，危險。

[14]長，長久。見笑，被笑。大方之家，大道之家，指有很高的道德修養的人。