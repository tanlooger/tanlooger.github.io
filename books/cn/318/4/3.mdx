---
---
---
title: 文王之囿（梁惠王下）
---



齊宣王問曰："文王之囿方七十裡[1]，有諸？"孟子對曰："於傳有之[2]。"曰："若是其大乎[3]？"曰："民猶以為小也。"曰："寡人之囿方四十裡，民猶以為大，何也？"曰："文王之囿方七十裡，芻蕘者往焉[4]，雉兔者往焉[5]。與民同之[6]，民以為小，不亦宜乎？臣始至於境[7]，問國之大禁[8]，然後敢入。臣聞郊關之內[9]，有囿方四十裡，殺其麋鹿者如殺人之罪[10]，則是方四十裡，為阱于國中[11]，民以為大，不亦宜乎？"

[1]文王，周文王。囿(yòu)，天子諸侯養禽獸的地方。

[2]傳(zhuàn)，記載史實的古書。

[3]是，指方七十裡。

[4]芻，牧草。蕘，柴。"芻蕘"在這裡都用如動詞，指割草，打柴。芻蕘者，割草打柴的人。

[5]雉兔者，獵取野雞和兔子的人。

[6]和人民共同使用它。

[7]始，初，剛。境，指齊的國境。

[8]大禁，重要的禁令。

[9]郊關，國都之外百里為郊，郊外有關（依朱熹說）。

[10]麋(mí)，鹿的一種，較大。

[11]則是，那麼這是。阱(jǐng)，捕獸的陷坑。