---
---
---
title: （十一）顏淵
---



(1)司馬牛問君子[1]。子曰："君子不憂不懼。"曰："不憂不懼，斯謂之君子已乎？"子曰："內省不疚[2]，夫何憂何懼？"

[1]司馬牛，名耕，字子牛，孔子的弟子。問君子，問怎樣才算是君子。

[2]內省(xǐng)，內心反省。疚，病。這裡指有愧於心。

(2)司馬牛憂曰："人皆有兄弟，我獨亡[1]。"子夏曰："商聞之矣[2]：'死生有命，富貴在天'[3]。君子敬而無失[4]，與人恭而有禮，四海之內皆兄弟也[5]--君子何患乎無兄弟也？"

[1]亡，通無。

[2]聞之矣，聽說過這樣的話了。

[3]這兩句反映了宿命論觀點。

[4]敬，嚴肅。失，這裡指放縱，隨便。

[5]四海之內，古人認為中國四境有海環繞，所以稱中國為四海之內或海內。

(3)子貢問政[1]。子曰："足食，足兵，民信之矣[2]。"子貢曰："必不得已而去[3]，於斯三者何先[4]？"曰："去兵。"子貢曰："必不得已而去，于斯二者何先？"曰："去食。--自古皆有死，民無信不立[5]。"

[1]問政，問怎樣管理政事。

[2]民信之，人民信任國家。

[3]去，去掉。

[4]何先，先做哪一樣，這裡是說先去掉哪一樣。

[5]人民對政府沒有信任，國家就立不住。

(4)棘子成曰[1]："君子質而已矣[2]，何以文為[3]？"子貢曰："惜乎！夫子之說君子也[4]，駟不及舌[5]！文猶質也，質猶文也，虎豹之鞟，猶犬羊之鞟[6]。"

[1]棘子成，衛國的大夫。

[2]質，朴質無華。

[3]何以，何用，為什麼用。文，文采。為，句末語氣詞，經常與"何以"相應。

[4]夫子，指棘子成。這句意思是：夫子這樣說明君子，真可惜呀！"夫子之說君子也"是主語，"惜乎"是謂語。

[5]四匹馬拉的車也追不上已經說出了的話。舌，這裡指說出的話。

[6]文猶質也，質猶文也，等於說文質不分。鞟(kuò)，去掉了毛的皮。這幾句是說：如果只要質不要文，那麼君子與非君子就不能區別了，就像虎豹的鞟和犬羊的鞟不能區別一樣。

(5)哀公問於有若曰[1]："年饑，用不足[2]，如之何？"有若對曰："盍徹乎[3]？"曰："二[4]，吾猶不足，如之何其徹也？"對曰："百姓足，君孰與不足[5]？百姓不足，君孰與足？"

[1]有若，即有子。

[2]國家的財用不足。

[3]盍，何不。徹，十分抽一的稅率，這裡用如動詞。

[4]二，指十分抽二的稅率。

[5]百姓富足了，您跟誰不富足呢？意思是，您也富足了。

(6)子曰："聽訟[1]，吾猶人也。必也[2]，使無訟乎！"

[1]訟，訴訟。聽訟，斷案。

[2]必，一定，必須。

(7)季康子患盜[1]，問於孔子。孔子對曰："苟子之不欲[2]，雖賞之不竊[3]。"

[1]盜，偷東西的人。

[2]苟，如果。欲，指貪財。之，介詞。

[3]賞，獎勵。