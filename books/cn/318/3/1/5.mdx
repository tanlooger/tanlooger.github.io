---
---
---
title: （五）雍也
---



(1)哀公問[1]：“弟子孰為好學？”孔子對曰：“有顏回者好學[2]，不遷怒，不貳過[3]。不幸短命死矣。今也則亡[4]！未聞好學者也。”

[1]哀公，魯哀公。

[2]者，語氣詞。

[3]遷，移。不遷怒，不把怒氣轉移到與那件事無關的人身上。貳，重複一次。不貳過，不重犯同樣的錯誤。

[4]亡，通無。

(2)子曰：“賢哉回也！一簞食，一瓢飲[1]，在陋巷，人不堪其憂[2]，回也不改其樂。賢哉回也！”

[1]飲，用如名詞，飲料。

[2]不堪，忍受不了。

(3)冉求曰[1]：“非不說子之道[2]，力不足也。”子曰：“力不足者，中道而廢[3]，今女畫[4]。”

[1]冉(rǎn)求，字子有，孔子的弟子。

[2]說(yuè)，後來寫作“悅”。道，這裡指孔子的學說。

[3]中道，半路。廢，停止，這裡指因疲乏而走不動了（參照《禮記·表記》“中道而廢”鄭玄注）。

[4]畫，指給自己畫定一個界限，不肯前進。