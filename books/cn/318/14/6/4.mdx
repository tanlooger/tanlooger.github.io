---
---
---
title: 滿江紅
---




滿江紅[1]

暮雨初收，長川靜、征帆夜落[2]。臨島嶼、蓼煙疏淡[3]，葦風蕭索。幾許漁人橫短艇[4]，盡將燈火歸村郭[5]。遣行客、到此念回程。傷漂泊。 桐江好[6]，煙漠漠。波似染，山如削。遶嚴陵灘畔[7]，鷺飛魚躍。遊宦區區成底事[8]？平生況有林泉約[9]。歸去來、一曲仲宣吟，從軍樂[10]。

[1]這首詞反映了作者對遊宦的厭倦心情。

[2]征帆，遠行之船的帆，夜落，晚上帆落下來，也就是停泊。

[3]蓼(liǎo)，水蓼，一種生長在水邊上的水草。

[4]橫短艇，指使短艇傍岸。

[5]將，持，拿著。

[6]桐江，在今浙江省境。

[7]遶，同繞。嚴陵灘，水灘名，又名嚴陵瀨，東漢嚴光（字子陵）隱居釣魚處，在今浙江桐廬縣桐江邊上。

[8]區區，言其微小、不足道。底，甚麼。

[9]林泉約，和林泉相約，就是隱居之願。

[10]回去吧，吟一首王粲的《從軍行》。歸去來，陶潛《歸去來兮辭》：“歸去來兮，田園將蕪胡不歸。”仲宣，王粲字。王粲作有《從軍行》，其中反映了軍士苦於行旅懷念親人的情感。落，索，郭，泊，漠，削，躍，約，樂，押韻（藥韻）。