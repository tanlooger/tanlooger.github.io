---
---
---
title: 魏其武安侯列傳
---




魏其武安侯列傳[1]

魏其侯竇嬰者[2]，孝文後從兄子也[3]。父世觀津人[4]。喜賓客。孝文時，嬰為吳相[5]，病免[6]。孝景初即位[7]，為詹事[8]。梁孝王者[9]，孝景弟也，其母竇太后愛之。梁孝王朝，因昆弟燕飲[10]。是時上未立太子，酒酣[11]，從容言曰[12]：“千秋之後傳梁王[13]。”太后歡[14]。竇嬰引卮酒進上[15]，曰：“天下者，高祖天下；父子相傳，此漢之約也。上何以得擅傳梁王！”太后由此憎竇嬰。竇嬰亦薄其官[16]，因病免[17]。太后除竇嬰門籍[18]，不得入朝請[19]。孝景三年[20]，吳楚反[21]，上察宗室、諸竇毋如竇嬰賢[22]，乃召嬰。嬰入見，固辭謝病不足任[23]。太后亦慚。於是上曰：“天下方有急，王孫寧可以讓邪！”乃拜嬰為大將軍[24]，賜金千斤。嬰乃言袁盎、欒布諸名將賢士在家者進之[25]。所賜金，陳之廊廡下[26]，軍吏過，輒令財取為用[27]，金無入家者[28]。竇嬰守滎陽，監齊趙兵[29]。七國兵已盡破，封嬰為魏其侯。諸游士賓客爭歸魏其侯。孝景時，每朝議大事，條侯、魏其侯[30]，諸列侯莫敢與亢禮[31]。

[1]這篇是竇嬰、田鼢和灌夫的合傳。在這裡，作者深刻地揭露了統治階級的內部矛盾，表示了對當時黑暗政治的批判和譴責。

[2]魏其(jī)，漢縣名，竇嬰的采邑，在今山東臨沂縣南。竇嬰字王孫。

[3]孝文後，漢文帝劉恒的皇后，即下文的竇太后。從兄，堂兄。

[4]這是說：自他父親以前，世世代代為觀津人。觀津，漢縣名，在今河北武邑縣東南。

[5]吳相，吳王濞(bì)的相。濞是劉邦兄劉仲的兒子。

[6]因病免職。

[7]孝景，即漢景帝，名啟，文帝的兒子。

[8]詹事，官名，掌管皇后太子宮中事務。

[9]梁孝王，名武，“孝”是諡號。

[10]這是說梁孝王以兄弟身份來參加宴飲，不行君臣之禮。昆，兄。昆弟，兄弟。燕，通宴。

[11]酣(hān)，喝酒盡興。

[12]閒談著說。

[13]千秋之後，死了之後，這樣說是為了避免說“死”。

[14]歡，通歡。

[15]引，拉，在這裡等於說拿過來。卮(zhī)，圓形酒器。進，進獻。上，指景帝。這裡有指景帝失言，進酒示罰之意。

[16]薄，意動用法，指嫌官職小。

[17]藉口有病離職。因，藉。

[18]門籍，出入宮門的名籍。這是二尺竹牒，上記姓名、年紀、形貌，懸於宮門，核對相符才能入門。

[19]朝請，漢制，諸侯朝見天子，春天叫朝，秋天叫請。外戚按時入宮朝見，也稱朝請。

[20]當西元前154年。

[21]這是漢初的一次較大的變亂。吳楚，指參加變亂的吳楚等七國：吳王濞、楚王戊、膠西王卬、膠東王雄渠、菑川王賢、濟南王辟光、趙王遂。七國之中，吳為主謀，楚為大國，所以史稱“吳楚七國”。

[22]毋，通無。

[23]謝病，等於說推託有病。

[24]大將軍，武官名，掌征伐，地位次於丞相。

[25]袁盎，字絲，曾任吳相，官至奉常。後被梁孝王派人刺死。欒布，漢名將，曾為梁大夫，梁王彭越被誅後拜為都尉。文帝時為燕相，官至將軍。七國事平，以功封鄃(yú)侯。進，推薦。

[26]廡(wǔ)，也是“廊”的意思。

[27]過，指前來謁見。財，通裁，酌量。

[28]家，指室內。

[29]滎陽當南北之沖，東捍吳楚，北拒齊趙。攻打吳楚的軍隊由主帥周亞夫自將，攻打齊趙的軍隊，由竇嬰遙制。

[30]條侯，即周亞夫，絳侯周勃之子，文帝時改封於條（在今河北省景縣境）。

[31]列侯，漢制，劉姓子孫封侯者，謂之諸侯。異姓功臣封侯者，謂之列侯，也叫徹侯。亢，通抗，抗衡。亢禮，彼此以平等禮節相待。

孝景四年，立栗太子[1]，使魏其侯為太子傳[2]。孝景七年，栗太子廢，魏其數爭，不能得。魏其謝病，屏居藍田南山之下數月[3]，諸賓客辯士說之[4]，莫能來[5]。梁人高遂乃說魏其曰：“能富貴將軍者，上也；能親將軍者，太后也。今將軍傅太子，太子廢而不能爭。爭不能得，又弗能死。自引謝病[6]，擁趙女[7]，屏閑處而不朝[8]。相提而論[9]，是自明揚主上之過[10]。有如兩宮螫將軍[11]，則妻子毋類矣[12]。”魏其侯然之，乃遂起，朝請如故。

[1]栗太子，景帝長子，名榮，栗姬所生。後來被廢，所以從母姓稱栗太子。

[2]太子傅，官名，掌輔佐教導太子。太子傅有太傅、少傅之別。

[3]屏(bǐng)，退隱。藍田，漢縣名，在今陝西藍田縣西。藍田南山之下，大概是當時朝貴退休遊樂之地。

[4]說，讀shuì。下文“說魏其”的“說”同。

[5]來，回來，使動用法，使竇嬰回到京城來。

[6]引，指隱退。

[7]趙女，指美女。古人認為趙地女子多貌美，所以常用“趙女”代表美女。

[8]閑處，閒居，指不上朝。

[9]兩相比對來說。

[10]明，明顯地。揚，張揚。

[11]有如，假如。兩宮，東宮（長樂宮）西宮（未央宮）。指太后、景帝，當時太后住東宮，景帝住西宮。螫(shì)，通奭，怒惱。《漢書》作“奭”。

[12]妻子，這裡指一家大小。毋，通無。類，種。毋類，指全家被誅。

桃侯免相[1]，竇太后數言魏其侯。孝景帝曰：“太后豈以為臣有愛不相魏其[2]！魏其者，沾沾自喜耳[3]，多易[4]。難以為相持重[5]。”遂不用，用建陵侯衛綰為丞相[6]。

[1]桃侯，劉舍。桃，漢縣名，在今河北衡水縣西南。

[2]臣，景帝對太后自稱。有愛，有所吝惜。相，使動用法。

[3]沾沾，輕薄的樣子（依顏師古說）。

[4]易，輕率。

[5]持重，等於說擔當重任。

[6]建陵，漢縣名，在今江蘇沭陽縣西北。綰，音wǎn。

武安侯田鼢者[1]，孝景後同母弟也[2]。生長陵[3]。魏其已為大將軍後，方盛，鼢為諸郎[4]，未貴，往來侍酒魏其，跪起如子侄[5]。及孝景晚節[6]，鼢益貴幸，為太中大夫[7]。鼢辯有口[8]，學盤盂諸書[9]，王太后賢之。孝景崩，即日太子立[10]，稱制[11]，所鎮撫多有田鼢賓客計策[12]。鼢弟田勝，皆以太后弟，孝景後三年封鼢為武安侯[13]，勝為周陽侯[14]。

[1]武安，漢縣名，田鼢(fén)的采邑，即今河北武安縣。

[2]孝景後，姓王，所以下文又稱王太后。孝景後與田鼢是同母異父的姐弟。

[3]長陵，漢縣名，在今陝西咸陽縣東北。孝景後父親死後，母親改嫁至長陵田氏，生鼢、勝，所以說生長陵。

[4]諸郎，指議郎、中郎、侍郎、郎中等郎官，負責值勤保衛殿門、出充車騎、侍奉皇帝等，屬郎中令（郎中令後來改名光祿勳）。

[5]侄，當依《漢書》作“姓”。“子姓”等於說子孫（參用王引之說，見《讀書雜誌》）。

[6]晚節，晚年。

[7]太中大夫，官名，掌議論，屬郎中令。

[8]辯，能言善辯。口，指口才。

[9]盤，通盤。盤盂，相傳是黃帝的史官孔甲所作的書，凡二十六篇，今已亡。《漢書·藝文志》把它歸入雜家。盤盂諸書，《盤盂》一類的書。

[10]太子，指太子徹，即漢武帝，他是景帝的次子。栗太子被廢後就立他為太子。

[11]稱制，代天子執政，這裡指王太后臨朝聽政，武帝即位時僅十六歲。

[12]鎮，鎮壓。撫，安撫。所鎮撫，用來鎮撫各地的辦法。策，通策。

[13]孝景後三年，即西元前141年。漢景帝在位共十六年，分前中後，前七年，中六年，後三年。

[14]周陽，漢縣名，在今山西聞喜縣東。

武安侯新欲用事為相，卑下賓客[1]，進名士家居者貴之，欲以傾魏其諸將相[2]。建元元年[3]，丞相綰病免，上議置丞相、太尉[4]。籍福說武安侯曰：“魏其貴久矣，天下士素歸之。今將軍初興，未如魏其。即上以將軍為丞相，必讓魏其。魏其為丞相，將軍必為太尉。太尉、丞相尊等耳，又有讓賢名。”武安侯乃微言太后風上[5]，於是乃以魏其侯為丞相，武安侯為太尉。籍福賀魏其侯，因吊曰[6]：“君侯資性喜善疾惡[7]，方今善人譽君侯，故至丞相；然君侯且疾惡，惡人眾，亦且毀君侯。君侯能相容[8]，則幸久；不能，今以毀去矣[9]。”魏其不聽。

[1]封賓客謙恭自下。

[2]這是說想藉以壓過魏其這些將相們。傾，壓過。

[3]建元，漢武帝的第一個年號。建元元年，即西元前140年。

[4]太尉，官名，掌管軍事的最高官員。景帝時曾一度廢掉，這時複設。

[5]微，暗暗地。風，通諷，微言勸告。

[6]吊，跟賀相對。因魏其位至丞相而賀，因隱伏危機而吊。

[7]君侯，漢代對列侯之拜為丞相者的稱呼。

[8]相容，指連惡人一併包容。

[9]今，即將，馬上就會。去，指離職。

魏其、武安俱好儒術，推轂趙綰為御史大夫[1]，王臧為郎中令[2]。迎魯申公[3]，欲設明堂[4]，令列侯就國[5]，除關[6]，以禮為服制[7]，以興太平。舉適諸竇宗室毋節行者[8]，除其屬籍[9]。時諸外家為列侯[10]，列侯多尚公主[11]，皆不欲就國。以故，毀日至竇太后[12]。太后好黃老之言[13]，而魏其、武安、趙綰、王臧等務隆推儒術，貶道家言。是以竇太后滋不說魏其等[14]。及建元二年，御史大夫趙綰請無奏事東宮。竇太后大怒，乃罷逐趙綰、王臧等，而免丞相、太尉，以柏至侯許昌為丞相[15]，武強侯莊青翟為御史大夫[16]。魏其、武安由此以侯家居。武安侯雖不任職，以王太后故，親幸，數言事，多效，天下吏士趨勢利者，皆去魏其歸武安。武安日益橫[17]。

[1]推轂，推車輪前進，這裡指推薦。趙綰，當時著名的儒者。御史大夫，官名，在秦漢時為副丞相。

[2]王臧，也是著名的儒者。郎中令，官名，九卿之一。上文的“諸郎”、“太中大夫”就是郎中令的下屬。

[3]魯申公，姓申名培，魯國著名的大儒，以治《詩經》著稱，所謂《魯詩》即他所傳，今已亡佚。趙綰、王臧都是他的學生，二人既貴，於是勸武帝迎魯申公，武帝任他為太中大夫。後來趙綰、王臧免官自殺，他也免官歸魯，不久病死。

[4]明堂，歷來說法不一，這裡的明堂是用來朝諸侯的處所。趙綰、王臧要附會古制，設明堂以朝諸侯，但自己又不能完成此事，所以把魯申公迎來。

[5]就國，當時列侯多住在京城，並不在自己封地內，現在要使列侯各歸封國，所以說“就國”。

[6]除關，除去關禁。當時列侯出入全要有證件，要受檢查。

[7]按照禮來制訂吉凶的服制。

[8]適，通適。舉適，舉發譴責。

[9]這是說從宗譜中去其名。屬籍，指宗譜。

[10]外家，外戚。

[11]尚，上攀而為婚配叫尚。

[12]毀，指對竇嬰等人的誹謗。日至，每天傳到。

[13]黃老，指黃帝、老子，二人被尊為道家的鼻祖，於是就用“黃老”代表道家。

[14]滋，益，更加。說(yuè)，悅的本字。

[15]柏至，漢地名，不詳所在。

[16]武強，漢縣名，在今河北武強縣東北。

[17]橫(hèng)，放肆。

建元六年，竇太后崩，丞相昌、御史大夫青翟坐喪事不辦[1]，免。以武安侯鼢為丞相，以大司農韓安國為御史大夫[2]。天下士郡國諸侯愈益附武安。[3]

[1]喪事不辦，沒有把喪事辦好。

[2]大司農，官名，九卿之一。掌管租稅賦役。

[3]“國”是衍文，當據《漢書》刪（依王念孫說。見《讀書雜誌》）。

武安者，貌侵[1]，生貴甚[2]。又以為諸侯王多長[3]，上初即位，富於春秋[4]，鼢以肺腑為京師相[5]，非痛折節以禮詘之[6]，天下不肅[7]。當是時，丞相入奏事，坐語移日[8]，所言皆聽。薦人或起家至二千石[9]，權移主上[10]。上乃曰：“君除吏已盡未。[11]？吾亦欲除吏。”嘗請考工地益宅[12]，上怒曰：“君何不遂取武庫[13]！”是後乃退[14]。嘗召客飲，坐其兄蓋侯南鄉[15]，自坐東鄉[16]，以為漢相尊，不可以兄故私橈[17]。武安由此滋驕，治宅甲諸第[18]。田園極膏腴，而市買郡縣器物相屬於道。前堂羅鐘鼓，立曲旃[19]；後房婦女以百數。諸侯奉金玉狗馬玩好，不可勝數。

[1]侵，通寢，短小醜陋。

[2]生出來就很顯貴（參用王先謙說，見《漢書補注》）。

[3]多長，多為年長之人。

[4]春秋，等於說歲月。富於春秋，即年紀尚輕的意思。年輕人未來的歲月還很多，所以稱富。

[5]肺腑，等於說心腹（依張守節說）。

[6]痛，等於說狠狠地。折節，屈節，意思是降低身份，這裡是使諸侯王對自己屈節的意思。詘，通屈，詘之，使他們屈服。

[7]肅，敬畏。

[8]移日，日影移動，表示時間很久。

[9]起家，起用於家，也就是由布衣起用。二千石，指祿秩為二千石的官員。漢代二千石的官地位很高，包括太子太傅少傅、州牧郡太守等，祿秩僅次於九卿。

[10]大權從皇帝那裡移到自己手中。

[11]除吏，任命官吏

[12]考工，官名，掌管製造器械之事。考工地，指考工官衙的地。

[13]武庫，收藏武器的庫房。

[14]退，指收斂，斂跡。

[15]其兄，王太后的哥哥、田鼢的同母異父兄王信。蓋，縣名。在今山東沂水縣西北。

[16]漢代室內的坐次以東向為尊。

[17]橈(náo)，屈，使相位的尊嚴受屈。

[18]甲，用如動詞，等於說居第一位。第，第宅，即大宅子。

[19]旃(zhān)，純色帛做成的旌幡。曲旃，曲柄的旃。田鼢立曲旃在當時是僭越的（參用《史記集解》說）。

魏其失竇太后，益疏不用，無勢。諸客稍稍自引而怠傲[1]，唯灌將軍獨不失故[2]。魏其日默默不得志，而獨厚遇灌將軍。

[1]稍稍，漸漸。引，走開，指離開魏其。

[2]故，指故態。

灌將軍夫者，穎陰人也[1]。夫父張孟，嘗為穎陰侯嬰舍人[2]，得幸，因進之至二千石。故蒙灌氏姓為灌孟[3]。

[1]穎陰，漢縣名，在今河南許昌市。

[2]穎陰侯，姓灌名嬰，曾隨劉邦起兵，文帝時任丞相。

[3]蒙，冒。

吳楚反時，穎陰侯灌何為將軍[1]，屬太尉[2]，請灌孟為校尉[3]，夫以千人與父俱[4]。灌孟年老，穎陰侯強請之[5]，鬱鬱不得意，故戰常陷堅[6]，遂死吳軍中。軍法：父子俱從軍，有死事，得與喪歸。灌夫不肯隨喪歸，奮曰：“願取吳王若將軍頭[7]，以報父之仇。”於是灌夫被甲持戟，募軍中壯士所善願從者數十人[8]。及出壁門[9]，莫敢前。獨二人及從奴十數騎馳入吳軍[10]。至吳將麾下[11]，所殺傷數十人。不得前，複馳還，走入漢壁，皆亡其奴[12]，獨與一騎歸。夫身中創十餘，適有萬金良藥，故得無死。夫創少瘳[13]，又複請將軍曰：“吾益知吳壁中曲折[14]，請複往。”將軍壯義之，恐亡夫，乃言太尉。太尉乃固止之。吳已破，灌夫以此名聞天下。穎陰侯言之上，上以夫為中郎將[15]。數月，坐法去。後家居長安，長安中諸公莫弗稱之[16]。孝景時，至代相[17]。孝景崩，今上初即位，以為淮陽天下交[18]，勁兵處[19]，故徙夫為淮陽太守，建元元年，入為太僕[20]。二年，夫與長樂衛尉竇甫飲[21]，輕重不得[22]。夫醉，搏甫--甫，竇太后昆弟也--上恐太后誅夫，徙為燕相。數歲，坐法去官，家居長安。

[1]灌何，灌嬰之子，這時已承襲父爵。

[2]即周亞夫，當時亞夫任太尉。

[3]請，向太尉請求。校尉，武官名。

[4]俱，動詞，同行。

[5]這是說周亞夫嫌灌孟年老，不想用他為校尉。經穎陰侯強請而後用之。之，指灌孟。

[6]陷，指衝鋒陷陣。灌孟是想借此表示自己不老。

[7]若，或。

[8]所善願從者，與自己相好而願意隨著自己去的人。

[9]壁，軍營。

[10]從奴，隨從灌夫的家奴。

[11]麾，大將的旗幟。

[12]把家奴都喪失盡了。注意“皆”字的語法作用。

[13]少，稍。瘳(chōu)，病癒。

[14]曲折，等於說底細。

[15]中郎將，皇帝的侍從武官，統率中郎，屬郎中令。

[16]諸公，指諸權貴。

[17]代相，代王之相。

[18]淮陽，漢郡名，即今河南淮陽縣。天下交，四面八方交會的地點。

[19]強大的軍隊所在的地點。

[20]太僕，官名，九卿之一，掌管皇帝車馬。

[21]衛尉，武官名，九卿之一，負責保衛宮禁。

[22]輕重不得，指禮數的輕重不得其平。

灌夫為人剛直，使酒[1]，不好面諛。貴戚諸有勢在己之右[2]，不欲加禮，必陵之[3]；諸士在己之左，愈貧賤，尤益敬，與鈞[4]。稠人廣眾[5]，薦寵下輩[6]。士亦以此多之[7]。夫不喜文學[8]，好任俠[9]，已然諾[10]。諸所與交通[11]，無非豪桀大猾[12]。家累數千萬，食客日數十百人。陂池田園[13]。宗族賓客為權利[14]，橫於穎川[15]。穎川兒乃歌之曰：“穎水清，灌氏寧；穎水濁，灌氏族[16]。”灌夫家居雖富，然失勢，卿相侍中賓客益衰[17]。及魏其侯失勢，亦欲倚灌夫引繩批根生平慕之後棄之者[18]。灌夫亦倚魏其而通列侯宗室為名高[19]。兩人相為引重，其游如父子然[20]。相得歡甚[21]，無厭，恨相知晚也。

[1]使酒，因酒而使氣，等於說發酒瘋。

[2]右，等於說上。（古人除乘車外，以右為上位，以左為下位。）

[3]陵，對人不禮貌。

[4]鈞，通均。與鈞，跟〔他們〕平等。

[5]稠，多。

[6]薦，等於說推重。寵，光榮，使動用法。

[7]多，用如動詞，意動用法，這裡有“推重”“稱揚”等意思。

[8]文學，指文章經術。

[9]任，講信義。俠，打抱不平。

[10]已，動詞，等於說完成、兌現。然諾，諾言。

[11]交通，等於說交往。

[12]桀，通傑。猾(huá)，奸詐，用如名詞。

[13]這是說有陂池田園。

[14]權，勢力。利，錢財。為權利，指追逐權勢錢財。

[15]穎川，漢郡名，在今河南省中部和東南部一帶。灌夫的家鄉穎陰即屬穎川郡。

[16]族，滅族。“清”“寧”押韻（耕部）；“濁”“族”押韻（屋部）。

[17]卿相侍中這類賓客日益減少。侍中，加官名。在原有官職上加“侍中”就可以出入宮禁，成為皇帝的親近。能加“侍中”的，有列侯、將軍、卿大夫等。

[18]大意是也想倚靠灌夫來糾正那些生平仰慕他們而後來拋棄他們的人。引繩和批根都是木工的事。引繩，使合於繩墨；批根（批削根株），以便造成木器（參用郭嵩燾說，見《史記劄記》）。四字連用，等於一個及物動詞“糾正”的意思。

[19]通，等於說交往。

[20]遊，交遊。

[21]相得，指情投意合。

灌夫有服[1]，過丞相[2]。丞相從容曰[3]：“吾欲與仲孺過魏其侯[4]，會仲孺有服。”灌夫曰：“將軍乃肯幸臨況魏其侯[5]，夫安敢以服為解[6]！請語魏其侯帳具[7]，將軍旦日蚤臨[8]！”武安許諾。灌夫具語魏其侯如所謂武安侯[9]。魏其與其夫人益市牛酒[10]，夜灑掃，早帳具至旦[11]。平明[12]，令門下候伺[13]。至日中[14]，丞相不來。魏其謂灌夫曰：“丞相豈忘之哉？”灌夫不懌[15]，曰：“夫以服請，宜往。”乃駕，自往迎丞相。丞相特前戲許灌夫[16]，殊無意往。及夫至門，丞相尚臥。於是夫入見，曰：“將軍昨日幸許過魏其，魏其夫妻治具[17]，自旦至今，未敢嘗食。”武安鄂[18]，謝曰：“吾昨日醉，忽忘與仲孺言[19]。”乃駕往，又徐行，灌夫愈益怒。及飲酒酣，夫起舞屬丞相[20]，丞相不起，夫從坐上語侵之。魏其乃扶灌夫去[21]，謝丞相。丞相卒飲至夜，極歡而去。

[1]服，喪服。

[2]過，過門拜訪。

[3]從容曰，等於說閒談著說。

[4]仲孺，灌夫的字。

[5]況，通貺，賜，等於說賞光。

[6]解，解說，這裡是推託的意思。

[7]帳，用如動詞，設置帷帳。具，備辦酒宴。

[8]旦日，明日。

[9]大意是：灌夫把對武安侯說的話都告訴了魏其侯。具，副詞，完全。如所謂武安侯，如同他跟武安侯說的一樣。

[10]益市，多買。

[11]早，天快亮的時候。旦，太陽剛露出地面，即清晨。

[12]平明，天正明，即天大亮。

[13]候伺，窺探，探望。

[14]日中，中午。

[15]不懌(yì)，不高興。

[16]特，只不過。

[17]具，酒食。

[18]鄂，通愕，驚訝。

[19]忽，忘。忽忘，同義詞連用。

[20]屬(zhǔ)，等於說邀請。

[21]扶，攙著，架著。

丞相嘗使籍福請魏其城南田[1]。魏其大望[2]，曰：“老僕雖棄[3]，將軍雖貴，寧可以勢奪乎！”不許。灌夫聞，怒駡籍福。籍福惡兩人有郤[4]，乃謾自好謝丞相[5]，曰：“魏其老且死，易忍，且待之[6]。”已而武安聞魏其、灌夫實怒不予田，亦怒曰：“魏其子嘗殺人，鼢活之。鼢事魏其，無所不可；何愛數頃田？且灌夫何與也[7]？吾不敢複求田！”武安由此大怨灌夫、魏其。

[1]請，這裡是求索的意思。

[2]望，怨。

[3]老僕，魏其自稱，謙詞。棄，被廢棄。

[4]惡(wù)，等於說不願意看見。兩人，指魏其、武安。郤(xì)，通卻，隙，釁隙、嫌隙。

[5]謾(mán)，說謊。好謝丞相，替魏其說了一些好話委婉地謝絕了丞相的請求。

[6]魏其老了，將要死了，容易忍耐，你姑且等待著吧。這幾句話是籍福婉辭謝絕了以後再說的。

[7]與(yù)，干預。

元光四年春[1]，丞相言：“灌夫家在穎川，橫甚，民苦之。請案[2]！”上曰：“此丞相事，何請！”灌夫亦持丞相陰事[3]：為奸利[4]，受淮南王金與語言[5]。賓客居間[6]，遂止，俱解[7]。夏，丞相取燕王女為夫人，有太后詔，召列侯宗室皆往賀。魏其侯過灌夫，欲與俱。夫謝曰：“夫數以酒失得過丞相[8]，丞相今者又與夫有郤。”魏其曰：“事已解。”強與俱。飲酒酣，武安起為壽[9]，坐皆避席伏[10]。已，魏其侯為壽，獨故人避席耳，餘半膝席[11]。灌夫不悅。起行酒[12]，至武安，武安膝席曰：“不能滿觴。”夫怒，因嘻笑曰：“將軍貴人也！”屬之[13]。時武安不肯。行酒次至臨汝侯[14]，臨汝侯方與程不識耳語[15]，又不避席。夫無所發怒，乃罵臨汝侯曰：“生平毀程不識不直一錢，今日長者為壽，乃效女兒呫囁耳語[16]！”武安謂灌夫曰：“程、李俱東西宮衛尉[17]，今眾辱程將軍[18]，仲孺獨不為李將軍地乎[19]！”灌夫曰：“今日斬頭陷胸[20]，何知程李乎！”坐乃起更衣[21]，稍稍去。魏其侯去，麾灌夫出[22]。武安遂怒，曰：“此吾驕灌夫罪[23]。”乃令騎留灌夫。灌夫欲出不得。籍福起為謝，案灌夫項令謝。夫愈怒，不肯謝。武安乃麾騎縛夫，置傳舍[24]，召長史曰[25]：“今日召宗室，有詔。”劾灌夫罵坐不敬，系居室[26]。遂案其前事[27]，遣吏分曹逐捕灌氏支屬[28]，皆得棄市罪[29]。魏其侯大愧，為資使賓客請[30]，莫能解。武安吏皆為耳目，諸灌氏皆亡匿，夫系，遂不得告言武安陰事。

[1]元光，漢武帝的第二個年號。元光四年，當西元前131年。

[2]案，查辦。

[3]陰事，秘密事。

[4]作犯法的事來求利。奸，指犯法。

[5]大意是：受了淮南王的財物並且說了不該說的話。事詳後。淮南王，劉邦的庶孫劉安，數年後謀反，事泄自殺。著有《淮南子》。

[6]居間，在當中調停。

[7]解，和解。

[8]得過丞相，得罪於丞相。

[9]為壽，獻祝壽之辭。當時的習慣，在宴會上要相互敬酒祝壽。

[10]避席，離開席。避席伏，表示不敢當。

[11]餘半，餘下的一半人。膝，用如動詞。膝席，置膝於席上，就是長跪在席上。

[12]行酒，依次敬酒。

[13]屬，等於說請。

[14]次，按順序。臨汝侯，穎陰侯灌嬰的孫子灌賢。穎陰的封爵傳到灌嬰嫡孫灌強時，因犯法而絕封。元光二年，武帝另封灌賢為臨汝侯。臨汝，漢地名，即今河南臨汝縣臨汝鎮。

[15]程不識，漢武帝時名將，此時任長樂宮衛尉。

[16]女兒，等於說兒女。呫(chè)囁(niè)，耳語的聲音，等於說唧唧咕咕。

[17]李，指李廣，也是當時名將，此時任未央宮衛尉。當時程、李齊名。

[18]眾，用作狀語，當眾。

[19]不為李將軍地，等於說不給李將軍留餘地。

[20]陷胸，指矛戟穿胸。

[21]坐，座位，後來寫作“座”。這裡指座上的人。更衣，上廁所的代稱。

[22]麾，指揮，這裡當招講。

[23]驕，使動用法。

[24]傳(zhuàn)舍，驛站供應過客的房舍。

[25]長(zhǎng)史，官名，是諸史（掌文書的官吏）之長。漢代丞相、御史大夫、大將軍下麵都有長史。

[26]居室，少府下所屬的官署之一，後改名保室。

[27]案，查辦。

[28]分曹，分班。

[29]棄市，死刑。古代處決罪犯，多在鬧市，所以說棄市，表示為人所棄。[30]為出資費（貨財），使賓客為灌夫請罪（依如淳說）。

魏其銳身為救灌夫[1]，夫人諫魏其曰：“灌將軍得罪丞相，與太后家忤[2]，寧可救邪？”魏其侯曰：“侯自我得之，自我捐之[3]，無所恨！且終不令灌仲孺獨死，嬰獨生！”乃匿其家[4]，竊出上書，立召人，具言灌夫醉飽事不足誅。上然之，賜魏其食，曰：“東朝廷辯之[5]。”魏其之東朝，盛推灌夫之善[6]，言其醉飽得過，乃丞相以他事誣罪之。武安又盛毀灌夫所為橫恣，罪逆不道。魏其度不可奈何，因言丞相短。武安曰：“天下幸而安樂無事，鼢得為肺腑，所好音樂狗馬田宅。鼢所愛倡優巧匠之屬[7]，不如魏其、灌夫日夜招聚天下豪桀壯士與論議，腹誹而心謗，不仰視天而俯畫地[8]，辟倪兩宮間[9]，幸天下有變[10]，而欲有大功！臣乃不知魏其等所為。”於是上問朝臣兩人孰是。御史大夫韓安國曰[11]：“魏其言灌夫父死事，身荷戟，馳入不測之吳軍，身被數十創，名冠三軍。此天下壯士。非為大惡，爭杯酒，不足引他過以誅也。魏其言是也。丞相亦言：灌夫通奸猾，侵細民，家累巨萬，橫恣穎川，淩轢宗室[12]，侵犯骨肉[13]。此所謂'枝大於本，脛大於股，不折必披[14]'，丞相言亦是。唯明主裁之！”主爵都尉汲黯是魏其[15]；內史鄭當時是魏其[16]，後不敢堅對；余皆莫敢對。上怒內史曰：“公平生數言魏其、武安長短，今日廷論，局趣效轅下駒[17]，吾並斬若屬矣[18]！”即罷起，入，上食太后[19]。太后亦已使人候伺，具以告太后。太后怒，不食，曰：“今我在也，而人皆藉吾弟[20]；令我百歲後[21]，皆魚肉之矣[22]。且帝甯為石人邪[23]？此特帝在，即錄錄[24]；設百歲後，是屬寧有可信者乎[25]！”上謝曰：“俱宗室外家，故廷辯之。不然，此一獄吏所決耳。”是時，郎中令石建為上分別言兩人事。

[1]銳，等於說疾進。銳身，疾進其身，也就是挺身而出的意思。

[2]忤，逆，等於說作對。

[3]捐，拋棄。

[4]匿，躲。匿其家，瞞著家裡人。

[5]東朝，指太后。太后居長樂宮，在未央宮之東。

[6]盛推，極力推崇。

[7]倡，樂人。優，戲人。

[8]不字當是衍文（《漢書》無不字）。仰視天，俯畫地，極言其睥睨無禮的樣子（依周壽昌說）。

[9]辟倪(bìní)，同睥睨，邪視。這裡有窺伺的意思。兩宮，指王太后與武帝。

[10]幸，希望。

[11]韓安國，字長孺，曾任梁王相及梁內史，後犯罪失官。時田鼢任太尉，安國以賄賂田鼢，得任北地都尉，升大司農。等到田鼢任丞相，安國任御史大夫。

[12]淩轢(lì)，等於說欺壓。

[13]骨肉，指宗室。

[14]披，裂。

[15]主爵都尉，官名，掌列侯。汲黯(jíàn)，人名，性高傲，有氣節，敢直諫。是，意動用法。

[16]內史，官名，掌治理京師。鄭當時，人名。

[17]局趣，即局促。

[18]若屬，等於說你們這班人。

[19]上食，進食。

[20]藉，踐踏，即蹂躪的意思。

[21]令，假令。百歲後，指死。

[22]魚肉，意動用法。

[23]石人，比喻沒有主見的人（參用周壽昌說）。

[24]特，副詞，只。錄錄，指隨聲附和，沒有主見。

[25]是屬，這班人。

武安已罷朝，出止車門[1]，召韓御史大夫載[2]，怒曰：“與長孺共一老禿翁[3]，何為首鼠兩端[4]！”韓禦史良久謂丞相曰：“君何不自喜[5]！夫魏其毀君，君當免冠解印綬歸[6]，曰：'臣以肺腑幸得待罪[7]，固非其任，魏其言皆是。'如此，上必多君有讓，不廢君；魏其必內愧，杜門齰舌自殺[8]。今人毀君，君亦毀人，譬如賈豎女子爭言[9]，何其無大體也！”武安謝罪曰：“爭時急，不知出此。”

[1]止車門，宮禁的外門名。百官上朝時，到此必須下車，步行入宮。

[2]載，指同載，同車。

[3]共，指共同審議。禿翁，指竇嬰年老頭禿。

[4]首鼠，等於說躊躇。首鼠兩端，徘徊於兩端之間。

[5]自喜，等於說自愛（依張照說）。

[6]綬，古代官員系在腰間的佩帶，上面可以系印，綬帶的顏色不同，標誌官位元的高低不同。歸，歸隱。

[7]待罪，即做官，謙詞。

[8]杜，塞。齰(zé)，咬。

[9]賈豎，商人。

於是上使禦史簿責魏其[1]，所言灌夫頗不讎[2]，欺謾，劾系都司空[3]。孝景時，魏其常受遺詔[4]，曰：“事有不便，以便宜論上[5]。”及系灌夫，罪至族。事日急，諸公莫敢複明言於上。魏其乃使昆弟子上書言之[6]，幸得複召見。書奏上，而案尚書[7]，大行無遺詔[8]，詔書獨藏魏其家，家丞封[9]。乃劾魏其矯先帝詔，罪當棄市。五年十月，悉論灌夫及家屬[10]。魏其良久乃聞，聞即恚[11]，病痱[12]，不食，欲死。或聞上無意殺魏其，魏其複食，治病。議定不死矣。乃有蜚語[13]，為惡言聞上，故以十二月晦，論棄市渭城[14]。

[1]簿責魏其，這是說按簿籍上所記載的灌夫的罪狀追究魏其。

[2]魏其所說的灌夫的情況，和簿籍所記載的頗不合。讎，對，符合。

[3]都司空，宗正屬官，主逮治宗室及外戚犯法獲罪到髠刑以上者。

[4]常，通嘗，曾經。

[5]這是說：用方便靈活的辦法來論事上奏，也就是可以不按照公事程式。

[6]昆弟子，即侄。

[7]案，查。尚書，官署名，掌章奏文書等。

[8]大行，皇帝剛死叫大行。大行是說不回來了（依韋昭說）。這裡指景帝。

[9]家丞，官名，太子及諸侯國都有此官，掌管太子或諸侯國的家事。這裡指竇嬰的家丞。封，指用印封藏起來。

[10]論，判罪，這裡指處決。

[11]恚(huì)，怒。

[12]痱(féi)，舊說是“風病”、“風腫”。

[13]蜚，通飛。蜚語，無根而至的誹謗之言，等於說流言。

[14]晦，一月的最後一天。渭城，即秦時的咸陽。漢制常於立春大赦，田鼢怕竇嬰遇赦，所以在十二月晦殺了他。

其春[1]，武安侯病，專呼服謝罪。使巫視鬼者視之，見魏其、灌夫共守，欲殺之。竟死。子恬嗣。元朔三年[2]，武安侯坐衣襜褕入宮[3]，不敬[4]。 [1]元光四年的春天。漢武帝太初元年以前（西元前104年），以十月為歲首，每年先冬後春。

[2]元朔，漢武帝的第三個年號。元朔三年，西元前126年。

[3]武安侯，指田恬。襜褕(chān yú)，短衣，不是正式朝服。

[4]梁玉繩說下缺“國除”二字，見《史記志疑》。（“國除”，侯國被廢除。）

淮南王安謀反覺[1]，治。王前朝[2]，武安侯為太尉時，迎至霸上[3]，謂王曰：“上未有太子，大王最賢，高祖孫，即宮車晏駕[4]，非大王立，當誰哉？”淮南王大喜，厚遺金財物。上自魏其時，不直武安[5]，特為太后故耳[6]。及聞淮南王金事，上曰：“使武安侯在者，族矣！”

[1]覺，發覺。

[2]前朝，前次朝見〔武帝〕。事在建元二年。

[3]霸上，也寫作灞上，在灞水西，即白鹿原，在今陝西長安縣東。

[4]即，假如。宮車晏駕，指皇帝死了，委婉語。晏，晚，遲。皇帝本應早起駕車臨朝，車駕晚出，一定有變故，所以用以代表“死”。

[5]以為武安理曲。直，意動用法。

[6]這是說所以治竇嬰的罪，只是因為太后的緣故。

太史公曰：“魏其、武安皆以外戚重。灌夫用一時決策而名顯[1]。魏其之舉，以吳楚[2]；武安之貴，在日月之際[3]。然魏其誠不知時變，灌夫無術而不遜。兩人相翼[4]，乃成禍亂。武安負貴而好權，杯酒責望，陷彼兩賢。嗚呼哀哉！遷怒及人[5]，命亦不延[6]。眾庶不載[7]，竟被惡言[8]。鳴呼哀哉！禍所從來矣！”

[1]用，因。一時決策，指馳入吳軍求報父仇的事。

[2]魏其的顯貴是因為平定吳楚之亂。

[3]日月之際，指武帝初即位和王太后當權的機會。

[4]翼，輔翼，輔助。

[5]遷怒，把對某人的忿怒移到別人身上。這是指田鼢把對灌夫的忿怒移到竇嬰身上。

[6]延，長。

[7]眾庶，百姓。載，同戴，尊奉，等於說擁戴。

[8]被，受。惡言，指不好的議論。