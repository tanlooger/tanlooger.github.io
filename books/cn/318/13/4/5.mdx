---
---
---
title: 夢遊天姥吟留別
---




夢遊天姥吟留別[1]

海客談瀛州[2]，煙濤微茫信難求[3]；越人語天姥[4]，雲霞明滅或可睹[5]。天姥連天向天橫，勢拔五嶽掩赤城[6]。天臺四萬八千丈[7]，對此欲倒東南傾[8]。我欲因之夢吳越，一夜飛度鏡湖月[9]。湖月照我影，送我至剡溪[10]。謝公宿處今尚在[11]，淥水蕩漾清猿啼[12]。腳著謝公屐[13]，身登青雲梯[14]。半壁見海日[15]，空中聞天雞[16]。千岩萬轉路不定，迷花倚石忽已暝[17]。熊咆龍吟殷岩泉[18]，栗深林兮驚層巔。雲青青兮欲雨，水澹澹兮生煙[19]。列缺霹靂[20]，丘巒崩摧。洞天石扇[21]，訇然中開[22]。青冥浩蕩不見底[23]，日月照耀金銀臺[24]。霓為衣兮風為馬，雲之君兮紛紛而來下[25]。虎鼓瑟兮鸞回車[26]，仙之人兮列如麻。忽魂悸以魄動[27]，恍驚起而長嗟[28]，惟覺時之枕席，失向來之煙霞[29]。世間行樂亦如此，古來萬事東流水[30]。別君去兮何時還？且放白鹿青崖間[31]，須行即騎訪名山。安能摧眉折腰事權貴，使我不得開心顏[32]！

[1]天姥(mǔ)，山名，在今浙江新昌縣東。吟，詩歌名稱的一種。這首詩又題為《別東魯諸公》。天寶四年（西元745年），李白將離開東魯，南遊吳越，作此詩向朋友告別。詩中表現了詩人恥事權貴，嚮往仙境，以求解脫的思想感情。

[2]海客，指航海者。瀛州，傳說中的仙山。《史記·秦始皇本紀》：“海中有三神山，名曰蓬萊、方丈、瀛州，仙人居之。”

[3]微茫，等於說迷茫。州，求，押韻（尤韻）。

[4]越，今浙江省一帶地方。

[5]霞，一本作“霓”。姥，睹，押韻（麌韻）。

[6]拔，超出。掩，遮蔽。赤城，山名，在今浙江天臺縣北。

[7]天臺，山名，在今浙江天臺縣北。四，當作“一”。《雲笈七簽》：“天臺山高一萬八千丈。”

[8]橫，城，傾，押韻（庚韻）。

[9]鏡湖，又名鑒湖，在今浙江紹興縣南。這是說在月光下飛度鏡湖。越，月，押韻（月韻）。

[10]剡(shàn)溪，在今浙江嵊縣南，即曹娥江的上游。

[11]謝公，指謝靈運。謝靈運喜歡遊山玩水，常在浙東會稽一帶遊玩，天姥山也是他常去的地方。他遊天姥時，曾在剡溪住宿。謝靈運《登臨海嶠詩》：“暝投剡中宿，明登天姥岑。”

[12]淥水，清水。

[13]謝公屐，謝靈運遊山，必到最高峻深幽的地方。他備有一種特製的木屐，屐底裝有活動木齒，上山則去掉前齒，下山則去掉後齒。

[14]青雲梯，比喻高出雲霄的峻嶺。謝靈運《登石門最高頂》：“惜無同懷客，共登青雲梯。”

[15]壁，指石壁。

[16]天雞，古代神話傳說，東南有桃都山，山上有棵大樹叫桃都，樹枝之間相隔三千裏，上有天雞，太陽剛出來照耀這棵樹的時候，天雞就叫起來，天下的雞也都跟著它叫（見《述異記》）。溪，啼，梯，雞，押韻（齊韻）。

[17]定：暝(mìng)，押韻（徑韻）。

[18]殷(yǐn)，象聲詞，雷聲。這裏用如動詞。殷岩泉，像雷一樣地在岩泉間震響。

[19]泉，巔，煙，押韻（先韻）。

[20]列缺，疊韻連綿字，指閃電。霹靂，疊韻連綿字，指雷聲。揚雄《羽獵賦》：“霹靂烈缺，吐火施鞭。”（烈，《漢書》作列。）

[21]洞天，道家對神仙所居的山中洞府的稱呼，是洞中別有天地的意思。扇，門扇，一本作扉。

[22]訇(hōng)，象聲詞。

[23]青冥，指天空。浩蕩，廣大。

[24]金銀臺，《漢書·郊祀志》：“自威宣（齊威王、齊宣王）燕昭（燕昭王）使人入海求蓬萊方丈瀛州……蓋嘗有至者，諸仙（仙）人及不死之藥皆在焉。其物禽獸盡白，而黃金銀為宮闕。”郭璞《遊仙詩》：“神仙排雲出，但見金銀臺。”摧，開，臺，押韻（灰韻）。

[25]雲之君，雲神。《楚辭·九歌》有《雲中君》篇。馬，下，押韻（馬韻）。

[26]鸞，白鸞。回，這裏指轉運，運行。傳說仙人乘鸞車。

[27]悸，驚懼。

[28]恍，同恍，恍惚。

[29]向來，指夢中。車，麻，嗟，霞，押韻（麻韻）。

[30]此，水，押韻（紙韻）。

[31]白鹿，隱者的坐騎。《楚辭·哀時命》：“浮雲霧而入冥兮，騎白鹿而容與。”

[32]摧眉，指低頭。還，間，顏，押韻（刪韻）。