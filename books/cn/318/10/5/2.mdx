---
---
---
title: 喜雨亭記
---



亭以雨名，志喜也[1]。古者有喜，則以名物，示不忘也。周公得禾，以名其書[2]；漢武得鼎，以名其年[3]；叔孫勝敵，以名其子[4]。其喜之大小不齊，其示不忘一也。

[1]志，記，後來寫作“志”。

[2]周成王的同母弟唐叔得一異禾。這種禾是兩禾生在不同的田畝上，而合生一穗。於是獻給成王，成王送給周公。周公受禾後，作《嘉禾》一篇。《嘉禾》文已佚亡，今《尚書》僅存篇名。

[3]據《漢書·武帝紀》記載，元鼎元年（西元前116年）五月，得寶鼎於汾水上，於是改元為元鼎元年。《通鑒考異》認為得寶鼎應在元鼎四年，元鼎年號是後來追改的。

[4]魯文公十一年，北狄鄋(sōu)瞞國伐魯，魯文公派叔孫得臣禦敵，打敗了鄋瞞，並俘獲了國君僑如，於是將自己的兒子命名為僑如，以表其功。

予至扶風之明年[1]，始治官舍。為亭於堂之北，而鑿池其南。引流種樹，以為休息之所。是歲之春，雨麥於岐山之陽[2]，其占為有年[3]。既而彌月不雨[4]，民方以為憂。越三月，乙卯乃雨，甲子又雨，民以為未足。丁卯大雨，三日乃止[5]。官吏相與慶於庭，商賈相與歌於市，農夫相與忭於野[6]。憂者以喜[7]，病者以愈，而吾亭適成。

[1]扶風，即鳳翔府，今陝西省鳳翔縣。蘇軾曾做過鳳翔府判官，於嘉祐六年(1061)到任。

[2]雨麥，上天下麥子。岐山，今陝西岐山縣。

[3]占，占卦。年，年成，收成。有年，指豐收。人們不知道雨麥是不是“祥瑞”，所以占卦。

[4]彌，滿。彌月，整月。

[5]乙卯，四月初二日；甲子，四月十一日；丁卯，四月十四日。

[6]忭(biàn)，高興，喜歡。

[7]以，介詞，因，省略了賓語。

於是舉酒於亭上，以屬客而告之[1]，曰：“五日不雨可乎？曰：五日不雨則無麥。--十日不雨可乎？曰：十日不雨則無禾。--無麥無禾，歲且薦饑[2]，獄訟繁興而盜賊滋熾，則吾與二三子，雖欲優遊以樂於此亭[3]，其可得耶？今天不遺斯民，始旱而賜之以雨，使吾與二三子得相與優遊而樂於此亭者，皆雨之賜也，其又可忘耶？”

[1]屬(zhǔ)，後來寫作“囑”。屬客，指斟酒給客人喝。

[2]薦，重。薦饑，重複地遭到饑荒。

[3]優遊，見本冊1054頁注〔5〕。

既以名亭，又從而歌之，曰：“使天而雨珠，寒者不得以為襦；使天而雨玉，饑者不得以為粟。一雨三日，伊誰之力？民曰太守，太守不有；歸之天子，天子曰不然；歸之造物[1]，造物不自以為功，歸之太空，太空冥冥，不可得而名，吾以名吾亭[2]。”

[1]造物，造物主。

[2]珠襦押韻；玉粟押韻；日力押韻；守有押韻；功空押韻；冥名亭押韻。