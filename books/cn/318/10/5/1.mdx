---
---
---
title: 賈誼論
---




賈誼論¹

非才之難，所以自用者實難。惜乎！賈生王者之佐²，而不能自用其才也。

夫君子之所取者遠³，則必有所待；所就者大⁴，則必有所忍。古之賢人，皆負可致之才⁵，而卒不能行其萬一者，未必皆其時君之罪，或者其自取也。

¹賈誼，見本冊883頁。蘇軾在這篇文章裡分析了賈誼在政治上不得志的原因。他歸結為賈誼不能自用其才，不能等待和不能容忍。其實根本原因在於賈誼對朝廷的建議不利於當時的當權派，因而遭到排擠。

²賈生，漢代的儒者稱為“生”，如賈生、董生（董仲舒）。

³所取者，指功業。

⁴所就者，也是指功業。

⁵致，指致功業。

愚觀賈生之論，如其所言，雖三代何以遠過？得君如漢文¹，猶且以不用死。然則是天下無堯舜，終不可有所為耶？仲尼聖人，曆試於天下，苟非大無道之國，皆欲勉強扶持，庶幾一日得行其道。將之荊，先之以冉有，申之以子夏²。君子之欲得其君，如此其勤也。孟子去齊，三宿而後出晝³，猶曰：“王其庶幾召我。”君子之不忍棄其君，如此其厚也。公孫醜問曰：“夫子何為不豫？”孟子曰：“方今天下，舍我其誰哉？而吾何為不豫⁴？”君子之愛其身，如此其至也。夫如此而不用，然後知天下果不足與有為，而可以無憾矣。若賈生者，非漢文之不能用生，生之不能用漢文也。

¹漢文，漢文帝。

²見上冊《有子之言似夫子》。此處與原文略有不同。

³晝，齊地名。孟子曾在齊國為卿，後來見齊王不能行王道，便辭官而去，但是在齊地晝停留了三天，想等齊王改過，重新召他入朝。事見《孟子·公孫醜下》。

⁴《孟子·公孫醜下》：“孟子去齊，充虞路問曰：'夫子若不豫色然，前日虞聞諸夫子曰：”君子不怨天，不尤人。“'曰：'……夫天未欲平治天下也，如欲平治天下，當今之世，舍我其誰也？吾何為不豫哉？'”充虞，孟子弟子，蘇軾這裡誤為公孫醜。豫，喜悅。

夫絳侯親握天子璽而授之文帝¹，灌嬰連兵數十萬，以決劉呂之雌雄²，又皆高帝之舊將，此其君臣相得之分，豈特父子骨肉手足哉³？賈生，洛陽之少年，欲使其一朝之間，盡棄其舊而謀其新⁴，亦已難矣。為賈生者，上得其君，下得其大臣，如絳灌之屬，優遊浸漬而深交之⁵，使天子不疑，大臣不忌，然後舉天下而唯吾之所欲為，不過十年，可以得志。安有立談之間，而遽為人痛哭哉⁶！觀其過湘為賦以吊屈原⁷，縈紆鬱悶⁸，趯然有遠舉之志⁹。其後以自傷哭泣，至於夭絕¹⁰，是亦不善處窮者也。夫謀之一不見用，則安知終不復用也。不知默默以待其變、而自殘至此。嗚呼！賈生志大而量小，才有餘而識不足也。

¹絳侯，周勃。參看本冊721頁注〔3〕。漢文帝劉恒是劉邦第二子，初封為代王。呂後死後，諸呂想篡奪劉家天下，於是以周勃、陳平、灌嬰為首的劉邦舊臣共誅諸呂，迎立劉恒為皇帝。劉恒回京城路過渭橋時，周勃曾向他跪上天子璽。

²諸呂作亂，齊哀王聽到了消息，便舉兵討伐。呂祿等派灌嬰迎擊，灌嬰率兵到滎陽（今河南滎陽）後，不擊齊王，而與周勃等共謀，並屯兵滎陽，與齊連和，為齊王助威。周勃等誅諸呂後，齊王撤兵回國。灌嬰便回到長安，與周勃、陳平等共立文帝。

³這是說他們君臣之間，比父子兄弟還親。

⁴賈誼為太中大夫時，曾向文帝提出“改正朔，易服色，法制度，定官名，興禮樂”以及列侯就國，更改律令等一系列建議，得罪了周勃、灌嬰等人。他做梁懷王太傅時，又向文帝獻治安策，對治國、禦外等方面提出了建議。

⁵優遊，疊韻連綿字，從容不迫的樣子。浸漬(zì)，雙聲連綿字，漸漸滲透的樣子。

⁶遽，副詞，迫不及待地。賈誼《治安策序》：“臣竊惟事勢，可為痛哭者一，可為流涕者二，可為長太息者六。”

⁷賈誼因被朝中大臣排擠，貶為長沙王太傅，路過湘水，作賦吊屈原。

⁸縈紆(yíng yū)，雙聲連綿字，繚繞的樣子。這裡比喻心緒不寧。

⁹趯，同躍。躍然，跳躍的樣子，形容遠舉。遠舉，原指高飛，這裡比喻退隱。賈誼《吊屈原賦》：“見細德之險徵兮，遙曾擊而去之。”正是遠舉的意思。

¹⁰賈誼在做梁懷王太傅時，梁懷王騎馬摔死，他自傷未能盡職，時常哭泣，一年多後就死了。夭絕，指賈誼早死。

古之人，有高世之才，必有遺俗之累¹。是故非聰明睿智不惑之主²，則不能全其用。古今稱苻堅得王猛於草茅之中³，一朝盡斥去其舊臣而與之謀⁴。彼其匹夫略有天下之半⁵，其以此哉！愚深悲生之志，故備論之。亦使人君得如賈生之臣，則知其有狷介之操⁶，一不見用，則憂傷病沮⁷，不能複振。而為賈生者，亦謹其所發哉⁸！

¹累，憂慮。

²睿(ruì)，智慧通達。

³苻堅，晉時前秦的國君。王猛，字景略，初隱居華山，後受苻堅召，拜為中書侍郎。

⁴王猛被用後，受到苻堅的寵信，屢有升遷，權傾內外，遭到舊臣仇騰、席寶的反對。苻堅大怒，貶黜仇、席二人，於是上下皆服（見《晉書·載記·王猛傳》）。

⁵匹夫，指苻堅。略，奪取。當時前秦削平群雄，佔據著北中國，與東晉對抗，所以說“略有天下之半”。

⁶狷(juàn)介，孤高，不同流合污。

⁷沮(jǔ)，頹喪。

⁸發，泛指立身處世，也就是上文所謂自用其才。