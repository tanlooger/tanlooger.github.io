---
---
---
title: 十三
---



凡战：三军之戒，无过三日(1)；一卒之警，无过分日(2)；一人之禁，无过皆息(3)。

【注释】

(1)三军之戒，无过三日：刘寅曰：“凡欲与人战，三军警戒之命无过三日之中。”

(2)一卒之警，无过分日：刘寅曰：“一卒警示之言无过半日之内。”

(3)一人之禁，无过皆息：息，瞬息。施子美曰：“人有众寡，则其令之也有久近。凡战之法，方治军之初，必有戒令，三令五申之，欲其详且悉也。谆谆复复，恐人之不知也。是以戒三军，则三其日；警一卒，则半其日；禁一人，则不过一息耳。万二千五百人为军，则一军一日故三日。百人为卒，誓之则半日。若夫一人之禁为易，讵过一息哉？前言凡三军人戒分日，人禁不息，不可以分食，盖言当危惧时，而戒欲其速也。此则令军之常法也。彼子玉治兵，终朝而鞭七人，贯二人耳，岂古法也哉？”刘寅曰：“一人禁止之令无过瞬息之间。”朱墉引《通义》曰：“一人之禁可以面命，一息可也。积而为卒，卒百人，又积而为军，军万二千五百人，此固非可面命，亦岂一息之可遍也？故三军之戒无过三日。前言人戒，发谋也。为谋贵密，迟则易泄，故不俟终日也。此言三军之戒严备矣，申令欲熟，速则难遍，故在三日之前，其有三日、分日、瞬息之异者，以众寡不同。然而非实有三军之戒、百人之警、一人之禁也。”又引《开宗》曰：“此言禁戒贵速。”

【译文】

作战的原则是：对三军下达的诫命，须在三天以内执行；对一支百人小队下达的号令，须在半天内执行；对一个士卒下达的禁令，必须立即执行。