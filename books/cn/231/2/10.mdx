---
---
---
title: 十
---



戎车，夏后氏曰钩车，先正也(1)。殷曰寅车，先疾也(2)。周曰元戎，先良也(3)。旂，夏后氏玄，首人之执也(4)。殷白，天之义也。周黄，地之道也(5)。章，夏后氏以日月，尚明也(6)。殷以虎，尚威也(7)。周以龙，尚文也(8)。

【注释】

(1)“戎车”三句：戎车，战车，兵车。春秋以前，兵车是作战主力。通常一车以四马或六马挽拉，车上乘甲士三人。居中者御马驾车，左边的持弓，主射，右边的持戈矛，主击刺。正，正路，坦途。施子美曰：“戎车，兵车也。《书》曰：‘戎车三百两。’《诗》曰：‘戎车既安。’此戎车也。故《周礼》有戎右、有戎仆，皆主兵车者也。夏后氏以勾者，谓其势勾曲，要其意以正从横、束部曲为先也。《玉藻》曰：‘钩车，夏后氏之车也。’或曰：夏后氏先正其德，未用兵刃，先自正而已。”刘寅曰：“戎车，则夏后氏名曰钩车，先导之以正也。”

(2)殷曰寅车，先疾也：意谓到了商朝，称作寅车，其主要特点是行驶迅捷。施子美曰：“商曰寅车者，盖一岁之首，以寅为先，则寅有先疾之义焉。商之兵车，必曰寅车者，疾于致用为先也。”刘寅曰：“殷之车名曰寅车，先导之以疾也。钩车、寅车，未详其制。”

(3)周曰元戎，先良也：意谓到了周代，称作元戎，其主要特点是形制精良。施子美曰：“周曰元戎者，元者善之长也。仁善为元，元为大善。周人尚舆，其制为甚善，故以元为先。《诗》曰：‘元戎十乘，以先启行。’则是取其先良也。皆时异制异也。”刘寅曰：“周之车名曰元戎，先导之以良也。《诗》曰‘元戎十乘，以先启行’是也。”朱墉引《大全》曰：“车所以冲坚破阵，所以任重道远，用兵第一要务。先正则无诡谲之弊，先疾则无迟缓之病，先良则无覆蹶之虞。三‘先’字即三‘尚’字。”

(4)“旂”三句：意谓夏朝的旗帜用的是黑色，象征着军队像头上长满黑发的壮士一样威武。旂，旗。玄，黑色。夏朝尚黑，旗帜用黑色。执，同“势”。姿势，样子。施子美曰：“《诗》曰：‘言观其旂，旂旐央央。’盖旂者，车饰也。有车无旂，何以为文？故《周礼》有巾车，必有司常，言车旂必相为用也。旂之制，旌首而饰以铃者是也。夏以黑为首，所以明人之执。夏之德水，故以黑色也。”刘寅曰：“旂，《曲礼》谓‘蛟龙为旂’者是也。夏后氏之旂玄。首者，象人之执，人首黑故也。‘执’当以《汉书》作‘势’。”

(5) “殷白”四句：意谓商朝的旗帜用的是白色，象征着军队像天体一样莹洁。周朝的旗帜用的是黄色，象征着军队像黄土地一样厚重。施子美曰：“商以白，所以致天之义也。商之德金，故以白。周以黄，所以明地道也。周德土，故以黄。人谓之执，以其有体也。夫谓之义，以其白为义也。至于黄，中也，故以道言之。”刘寅曰：“殷之旂色白，象天之义，天体莹洁故也。周之旂色黄，象地之道，地之体黄故也。”朱墉引《大全》曰：“旂所以为三军之运动者，象人之体势，象天之仪，象地之道，取三才之义。”

(6)“章”三句：意谓夏朝的徽章用的是日月，以示崇尚光明。章，标记，徽章。《武经七书注译》说：“《说文》：‘卒，衣有题识者。’可见兵卒的衣服上都有标记。据考证，肩上的标记叫徽，胸前和背后的标记叫章。其作用是标明他所隶属的部伍及其在阵中的行列和位置（见《尉缭子·经卒令》）。”施子美曰：“章者，缋之于旂，以章明之也。《记》曰：‘龙章而设日月。’此章之制也。夏后氏以日月，尚明也。盖明德自虞舜始，禹继之而有天下，故亦尚明德焉。”刘寅曰：“章，士卒所戴之章也。《尉缭子》所谓‘卒有五章’是也。夏后氏之章用日月，尚其明也。”

(7)殷以虎，尚威也：意谓商朝的徽章用的是虎，以示崇尚威武。尚威，底本作“白戎”，《施氏七书讲义》本、《武经七书直解》本均作“尚威”，与上下文“尚明”“尚文”排比为文，底本当为形近而讹，今据《讲义》《直解》二本改。施子美曰：“盖商戮于市，以威为尚，故画虎。”刘寅曰：“殷之章用虎，尚其威猛也。”

(8)周以龙，尚文也：意谓周朝的徽章用的是龙，以示崇尚文彩。施子美曰：“周监于二代，郁郁乎文哉！故尚文，文以龙也。龙而曰文，则知虎之为威矣。以《礼》考之，日月为常，则周之制，亦尚明也；熊虎为旂，则周之制，亦尚威也；而穰苴所言，各以其时之所尚者言之耳。”刘寅曰：“周之章用龙，尚其文彩也。”朱墉引《大全》曰：“三军非章莫辨，尚明取其足以见远，尚威取其足以慑敌，尚文取其足以观美。”又引《开宗》曰：“此节言三代车旂章之名义。”

【译文】

兵车，在夏朝称作钩车，其主要特点是行于坦途，驾驶平稳。到了商朝，称作寅车，其主要特点是行驶迅捷。到了周代，称作元戎，其主要特点是形制精良。旗帜，夏朝用黑色，象征着军队像头上长满黑发的壮士一样威武。商朝的旗帜用的是白色，象征着军队像天体一样莹洁。周朝的旗帜用的是黄色，象征着军队像黄土地一样厚重。徽章，夏朝用的是日月，以示崇尚光明。商朝用的是虎，以示崇尚威武。周朝用的是龙，以示崇尚文彩。