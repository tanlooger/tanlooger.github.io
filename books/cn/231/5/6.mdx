---
---
---
title: 六
---



凡近敌都，必有进路。退，必有返虑(1)。

【注释】

(1)“凡近敌都”四句：施子美曰：“见可而进，知难而退，军之善政也。故入敌之地深，其取敌之都为甚近也。吾当图其有必进之路，此班超计焉耆苇桥之险不可渡、乃更从他道以到其城下是也。若夫不可而退，其可不为返虑乎？夏侯尚攻江陵，入渚中，以浮桥往来。董昭曰：夫兵好进恶退，常然之数，当深入远遁，宜利兵有进退，不可不如是也。管子曰：通于出入之路，则深入而不危。正此也。”刘寅曰：“凡近敌之都邑，吾必要有前进之路，若无进路，则无所往也。退亦要有还反之虑，无反虑恐为敌所薄也。”朱墉引《大全》曰：“反虑者，近敌之都，离家渐远，敌人不独阻我进路，亦自塞我归途，故进既察其进前之路，退必预为反还之虑，无非周防慎谨之心也。”又引《开宗》曰：“此言近敌进退之法。”

【译文】

凡是出兵接近敌人都城的时候，一定要研究好进军的道路。退兵的时候，一定要提前考虑好撤退的方法。